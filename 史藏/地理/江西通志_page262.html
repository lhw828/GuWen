<!DOCTYPE html>
<html>
<head>
    <meta charset="UTF-8">
    <title>江西通志 - 第 262 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 262 页/共 394 页</h1>
    <div class="content">　　何天锐妻戴氏建昌人年十八夫亡父母怜其年少子幼欲令改适戴以死自誓终始一节万歴间巡按徐元正题旌
　　黄炅为妻陈氏建昌人炅年十九以痘卒时陈年十七守节抚遗腹子士尧娶何氏年三十而寡同姑守节抚二子长极举癸卯乡试
　　吕文组妻王氏建昌人年二十八夫亡抚二子守节长曰国钦次曰国鉴鉴事母至孝庐墓三载遇虎不惊万歴间邑令罗尚忠表其门曰节孝可嘉
　　魏高妻余氏安义人年十八夫亡甘贫茹苦训子成立巡按方大美额曰节操冰霜邑令梁兆明为之传
　　许汝高妻陈氏都昌人年十九誓节抚孤子亡复抚孙凡数十年万歴时旌表【邑志】
　　许君晦妻吴氏都昌人归许二年生一子夫亡翦髪毁容誓死不移年六十卒邑令程之试详请建坊
　　淦应皓妻赵氏建昌人探花赵师尹妹应皓早卒生子守纯甫周赵秉节不渝天啓七年巡按曹谷旌其门
　　马氏宛平人通判建昌淦之龙之妾年二十二而寡朱氏江陵人之龙子妇也年十九而寡妇姑纺绩以度余年宋之盛作双节诗纪之又淦守缙妻熊氏少寡抚孤以贞夀终
　　熊五玉妻张氏建昌人崇祯丁丑遇兵赴水死
　　陈大徳妻王氏安义人崇祯壬午夫殁于盗朝夕泣血濒死者再抚子成立陈其诚为之传
　　熊某妻郝氏建昌人崇祯癸未左良玉兵肆掠郝抱其子同沈于河同时死者有族婢郝氏况氏渡夫妻熊氏
　　熊士防二女芷姑引姑建昌人左兵掠境相约没身无辱遂并投水死士防妾淦氏及两婢考香赫香皆从之越旬日尸浮水面如生里人祠之曰二烈实五烈也
　　傅氏建昌人学训傅民望女适星子但骢明末溃将郝效忠过县恣掠杀骢遂逼傅氏傅且泣且骂遂遇害
　　万朝旻妻陈氏安义人归万甫二旬而夫殁孀居守节夀八十六又刘承寛母胡氏年十八而寡抚子成立夀九十四刘天锡妻熊氏年二十而寡守节教子夀九十三
　　徐国杰母殷氏邹廛六妻王氏吕逺四妻胡氏淦君鼎妻熊氏婢吕氏淦祐妻熊氏淦祉妻李氏熊玺妻张氏【俱建昌县明末死难】
　　魏邦亮妻李氏彭崇荣妻王氏王九洲妻周氏【俱安义县明末死难】
　　国朝
　　李氏名秀英安义人幼字杨昌裴未嫁昌裴病笃李往侍汤药数日而卒李服丧成礼誓以身殉家人防之一日登其夫读书楼遂自缢时康熙二十四年四月晦日也后奉旌表
　　邵光宣妻刘氏都昌人康熙二十六年以贞节旌表子良杰丙子解元
　　陶怡中妻宋氏星子人年二十守节孝奉孀姑抚侄为后康熙二十七年题请建坊顔曰贞节高风
　　万国玺妻杨氏安义人早寡守节康熙四十三年旌表杨二衿妻刘氏安义人年十八守节四十五年康熙六十年旌表
　　刘卓人妻万氏安义人青年矢节课子成立歴数十载雍正五年旌表
　　余英涵妻彭氏都昌人未嫁英涵卒彭衰绖往哭丧毕坚闭一室奉木主三年翁殁大殓成时英涵服阕氏迎父母至永诀引刀自刺死雍正六年旌表
　　陈熙林妻王氏安义人守节奉舅姑以终其志雍正七年旌表
　　徐英夏妻万氏都昌人以力拒强暴死雍正七年旌表范氏建昌人性贞静归胡治臣七载治臣贫病无计隂与媒谋鬻范与富人顾万齿诱之出门范奋掷呼号入顾门自经死雍正八年旌表
　　朱氏高安人太傅大学士轼女许配建昌县举人李家驹将嫁而家驹殁讣至氏往吊恸哭即欲以身殉姑曲劝之徐讽其回氏泣曰许配孝廉敢以死生贰心誓不返矣自是守贞李门数年以悲痛成疾卒【蔡世逺传】
　　向某妻陈氏都昌人归向十有七日夫亡父怜其少陈尽翦其髪示父曰愿大人封识表儿志家贫刺绣以供朝夕终岁不逾阈择继嗣续夫祀孀居六十余年【邑志】
　　余文之妻李氏都昌人文之父为乱兵所执文之请以死代李又绐以身代舅若夫卒见李姿容许诺文之父子得脱李度舅若夫行已逺蹶起厉声骂贼贼忿为所绐立杀之【邑志】
　　杨昌文妻袁氏吕文维妻郑氏【俱建昌县死戊子难】
　　郭某妻吴氏许延年女观妹邵良牧妻刘氏吴汝魁妻陈氏【俱都昌县死戊子难】
　　熊之缙妻郭氏安义人【死寇难】
　　九江府
　　晋
　　陶潜母孟氏孟嘉第四女也嘉本娶陶侃第十女后以二女妻侃子茂之二子一生靖节一生敬逺靖节娶翟氏能安苦节夫耕于前妻锄于后【豫章书】
　　明
　　毕彦升妻郑氏彭泽郑英长女年十八归毕三月而夫亡遗腹生子仲逺郑养老抚幼纺绩为家终无他意洪武中诏旌其门【明一统志】
　　欧阳尚八妻李氏彭泽人先是洪悬作乱尚八之兄尚诚面奏太祖平洪后其党复讧李谓妾曰洪党不殄我家必被其害毋为所辱遂闭门自焚死
　　黄氏名贞懿湖口黄钊女年十九适彭泽刘洤三年而洤卒生子价方一岁黄竭力事舅姑足不履外阈卒年七十有三广陵桑乔为撰墓表
　　董氏南昌董用和女年二十五适徳化魏辅甫四载生男宏中而夫故董守节奉舅姑始终无玷永乐中旌门
　　王氏彭泽民王哲之女善姆教年十九归邑庠生柯茂三载而夫亡勤俭孝敬鞠育二子守义不衰年七十五而终侄柯屿妻阳氏阳遂之女年二十七而夫丧抚子曰璿长入邑庠以贞节自守年七十而终人称柯氏二节
　　宋永华妻阳氏彭泽教授阳暹女年十八适宋五年而寡抚子文淮文海苦节歴四十余年七十五而终
　　刘相妻黄氏徳化人相郡庠生迎父丧于临清哀恚呕血死柩至家黄触柩流血被面每欲以死殉时年二十有一形毁骨立矢志靡他衰绖十年事继姑益谨卒日哀殡尽礼闺门肃然虽处贫苦而怨声不闻人皆贤之【明一统志】
　　张仲伟妻周氏名端秀湖口人年十九嫔于张生子徳润周晬而伟亡舅姑悯其家贫子幼欲夺其志周曰宁为张氏鬼不作他人妻孀居三十年冰清玉洁乡里尝记其言以为内则【同上】
　　王守邦妻陶氏彭泽人年二十夫以暴疾卒陶哀毁欲与俱死翁恸其子越宿亦亡陶叹曰我即死姑何依哉乃营夫葬豫虚其右以示同穴人不敢以非言逆之居孀二十余年事姑尽孝内外重之【同上】
　　刘氏名玉兰彭泽人年十八适同邑计伟越五载夫亡哀痛殊切图与俱死既而翁举夫丧刘泣告愿少留乃移别筑室停之刘苫块以居悲号伤心呕血数升父母恐迁柩藳葬刘曰吾今得死期矣遂不解衰绖七日不食而卒举其尸见袖中所遗巾帨皆夫之遗物【明书】
　　按计伟安志作计纬刘氏安志作王氏
　　余氏女名孝绣湖口余志通女年十八家贫未受聘正徳七年流贼刼县女与邻妇俱被掳至舟贼欲污之独投河死
　　吴琴妻万氏瑞昌万志育女年十七而嫁六年而嫠以死自誓孝事舅姑勤俭教子正徳间旌门
　　朱氏辅国将军拱挺女适彭泽计如垣谨执妇礼盗至获其姑朱尽簪珥投之脱姑于难寻亡哀痛而卒事闻赐祭
　　程纲妻王氏彭泽人年二十丧夫独鞠一子苦节自守年八十而终
　　曹钲妻徐氏名细贞湖口人年十七守节富民有厚聘求者徐沐浴更衣自经而死
　　李氏九江衞人郡庠生李溥妹年十五在室正徳己卯逆濠陷城女急谓兄曰祸迫矣兄为全母计乃自潜避于井傍顷之贼至遂投井而死贼亦惊惕【豫章书】
　　衞廷珪妻孙氏苏州吴县人随夫商寓浔阳小江口逆濠兵至母女赴河死孙年三十有五长女金莲年十四次女玊莲年十一参政范永銮为之立传
　　王志廉妻郭氏九江衞人年二十五而寡抚孤守节歴四十余年
　　王裕妻周氏九江人裕由进士歴广西副使以醉余致死指挥拟抵周为上书代死上览而哀之赦裕罪俾归养裕死而生全舅姑无子而有子皆周力也【豫章书】
　　冯世亨妻柯氏彭泽人年二十三而寡抚孤守节邑令加奬柯辞不受曰夫实不幸未亡人何荣于此乎
　　曾曰山妻徐氏徳安人早寡生二子亦早夭抚侄俯守节夀八十一
　　潘溥妻曾氏瑞昌人年二十六而寡守节教子良旦由贡任亳州同知嘉靖间建坊旌表
　　韦起妻许氏徳化人归韦氏八年夫死生子八月父母怜之意欲令改适然见其悲哀终不敢言后贫甚节操愈励其子名必荣以贡试选为苏州嘉定学官【归震川集】
　　桂枝扬妻曾氏徳安人曾文辅之女枝扬仕至吏部三十余岁卒于官无嗣宦槖萧然曾支持扶榇而归营葬毕抚侄鲁瞻守节屡奉抚按表扬给赐粟帛享年九十而殁
　　王顼妻夏氏瑞昌人顼卒无嗣夏年二十有二抚二孤女立侄朝相为嗣苦节以终夀八十四嘉靖三十年旌表
　　陈璡妻李氏瑞昌人知州李懐女归邑人陈氏年二十而寡子甫半岁越二年夭折其兄哀其年少无嗣欲逆其志李断指誓死无二嘉靖间署县事推官范永宇特表之
　　陈筵妻邓氏瑞昌人筵死邓甫二十四生子褧方半月葬其夫于平顶山令筑二圹以待事姑至孝有司奏请建坊
　　陶钦民妾江氏彭泽人嫡徐生一女无子纳江亦无子已而钦民与徐偕亡江年甫二十二哀号几絶事姑抚女守节歴五十余年嘉靖间旌表
　　计如玉妻谢氏彭泽人如玉卒谢年甫二十抚遗腹子成能长娶王氏成能又早卒王与姑同志守贞时称双节隆庆间邑令许根善上其事奉勅旌表
　　程之浃妻谢氏徳安人夫卒遗腹生子永爵甘贫守节副使邵梦麟巡按任春元各给粟帛奬之年八十有一
　　孙光啓妻黄氏湖口人年十七归孙七月而夫亡遗腹四月其父以家贫欲夺其节遂引刀截耳絶食七日后生子梦阳习儒业补弟子员于万歴八年旌表
　　王三锡妻姜氏名冬瑞湖口姜定周女年十六夫亡家人欲夺其节贞心不改家贫课子猷成立万歴间旌表
　　王良卿妻孙氏徳安人年十八适王氏已而夫亡遗孤二有窥其美好者欲娶之断髪刺面誓不再醮年六十余卒
　　柯燫妻黄氏彭泽人年十九夫亡遗腹生子垣守节抚孤垣长娶严泗女未一载垣又卒严年十六遗腹生子钟矢节抚孤黄逾八十以夀终万歴间邑令详请旌表副使江以东题其门曰双节又陶养化妻时氏以守节奉旌
　　朱氏徳化人年十六未嫁而寡氏奔丧自缢闻者伤之合葬于南薫门外万歴九年建坊旌表题曰儒士劳钦亮未婚妻朱氏贞节之门
　　王佳传妻欧阳氏彭泽人事姑至孝夫亡氏年十八抚遗腹子纺绩为生父母迫之嫁乃鍼刺其额为誓死守节字用突黑之深入肤里里人称为黑头节妇【明书】
　　按安志王节妇卒葬野鸡垅墓前多产异木幽禽栖焉
　　朱元初妻吕氏徳化人尝刲股救姑得愈及夫病又刲股救之亦愈三乳生六子咸谓孝徳所感后旌表
　　李仲荣妻王氏徳化人年二十二守节抚孤年饥茹蕨夀八十旌表又黄文灿妻呉氏年十九夫死守节奉事二姑巡按陈于廷题旌
　　卢逊妻黎氏徳化人年二十三夫死家贫不肯再适守节六十三年八十五而终天啓间旌表
　　吴东开妻杨氏瑞昌人年十四归吴崇祯元年姑病剜臂救姑御史倪元珙赐粟帛额曰眞孝妇
　　何嘉穗妻张氏瑞昌人年十九守节清严有妹改醮生子其家以喜果贻氏氏怒曰某初为谁家妇今为谁家生子犹报喜耶奈何以此不害羞物投我掷之其正性如此
　　柳泩妻文氏瑞昌人年十七赘婿三月而寡哀恸自缢死
　　冯士翼妻丁氏彭泽人嫁逾年而孀居止遗一女丁哀毁欲死以姑老强起及姑病刲股和药迨姑殁女嫁氏曰吾事毕矣竟触夫墓而死其女伤之将骸骨葬于壻之山上去夫墓数十武墓木枝叶悉向其夫之墓
　　戴注礼妻何氏瑞昌人李闯犯县何避匿河滨贼追及欲污之何曰可速杀我因沈河死同邑邓烈妇亦死于贼
　　吴氏名四贞湖口人许聘周氏未及配其夫不得于继母欲寒其盟女闻之辄呜咽不已遇晚乃以所簪双篦及所着襦鞋各分为二一置笥一置江头寻赴水死时崇祯元年十月初三日也【庄祖诰集】
　　何一防妻魏氏徳化人年二十八于万歴间夫死守节崇祯间巡按刘宗祥题旌夀七十有六
　　黄开先继妻李氏徳化人事舅姑孝抚前室之子云师如已出左兵东溃李誓不辱溺家金鱼池以死
　　王锡节妻石氏彭泽人年二十守节课子有司详请建坊固辞之男演元登贤书石夀八十六临卒闻室中有鼓乐声
　　夏溱继妻孟氏徳化人溱官懐逺衞经歴卒于官孟年二十八守节抚前室之子登高成立夀至九十四
　　刘健妻毕氏彭泽人嫁二旬夫丧守节歴三十余年乙酉夏兵乱死之
　　万有年妻毛氏徳化人有年举乡试乙酉城陷毛氏被执不受污裂尸而死
　　万氏徳化人方伯万衣长女择诸生文士良为赘壻育二女而士良卒万号哭欲殉者数矣年甫二十有七父母逆其志不可辱曰汝家无舅伯叔尚五人可养汝依兄弟以老氏勉从之然岁时伏腊孝敬于姑者倍膝下也崇祯间主事文徳翼及尧一共疏于朝请旌未果
　　廖氏九江衞人归省祭毛调元生一子明遴而省祭殁上惟七十余病姑氏年甚盛泣曰三世一儿两妇人家政茍不能纲纪他日何以见夫君于地下委曲孝养殆将十年朝夕教育明遴卒赖之举于乡女大姑适夏既瑚媳朱氏遭城破皆死之迨廖氏之所式型欤
　　朱景贤妻张氏徳化人幼通经传事舅姑孝乙酉城危张于一室累木器积薪于上谓其夫曰此妾致命之地也城破自焚死
　　廖士贞妻史氏徳化人乙酉左兵屠城史自缢死贞祖母王氏后母万氏俱相继投缳称一门全节
　　万尧化妻樊氏徳安人左兵乱执之樊不从兵斫其胸死
　　王秉阳妻洪氏彭泽人避地陶潭乡左兵掠之厉骂被杀
　　朱召廉妻金氏徳化人乙酉城将陷金率二女入僻室缢死一婢亦就义其旁召廉随一恸而絶又缪用中妻陈氏守节抚孤左兵陷城自缢死
　　赵守彦妻周氏徳化人周年二十六与妾黄氏同志抚孤周年九十有二巡抚解学龙题请旌表
　　王尚映妻段氏徳化人年二十抚前室之子守节歴五十余年崇祯间王思任为作传额曰竒节可风
　　魏光宇妻陈氏徳化人早寡守节明末城危同子妇孙氏以次投井孙氏嫂余亦同死
　　文华衮妻何氏瑞昌人乙酉五月遇闯贼败兵欲污之氏骂贼以死时年二十二
　　徐必达妻杨氏徳化人必达登崇祯丁丑科武进士官至南贑总兵时闽粤贼起必达抚之不服至乙酉帅师战于石阳之螺山师溃死之氏闻讣即投缳以殉
</div>
    <div class="pagination">
<a href="江西通志_page261.html">上一页</a><span>...</span><a href="江西通志_page257.html">257</a><a href="江西通志_page258.html">258</a><a href="江西通志_page259.html">259</a><a href="江西通志_page260.html">260</a><a href="江西通志_page261.html">261</a><span class="current-page">262</span><a href="江西通志_page263.html">263</a><a href="江西通志_page264.html">264</a><a href="江西通志_page265.html">265</a><a href="江西通志_page266.html">266</a><a href="江西通志_page267.html">267</a><span>...</span><a href="江西通志_page263.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
