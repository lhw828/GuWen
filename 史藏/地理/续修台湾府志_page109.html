<!DOCTYPE html>
<html>
<head>
    <meta charset="UTF-8">
    <title>续修台湾府志 - 第 109 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾府志 - 第 109 页/共 133 页</h1>
    <div class="content">
　　台湾僻处海隅，自入版图，历今垂五十载。旧制：郡邑守令外，以观察使领之。康熙六十年，始以台臣出司巡视，满、汉各一员，岁一更替；盖重海疆也。我皇上御极以来，文德覃敷、声教暨讫，休风雅化，已遍遐陬；犹于临轩遣策，加意遴选，再三训诫，俾奉命诸臣得所遵循，以为观风训俗之轨，则圣明洵周且至矣。至台郡学政，旧属之观察使，不关巡视之责。丁未冬，始奉命令汉御史兼摄；睿旨初下，余适恭膺简命，出巡兹土，缘奏请学篆兼使节以行。于戊申之二月，得抵台署焉。

　　夫台湾，山海秀结之区也。万派汪洋、一岛孤峰，磅礡郁积之气，亘绝千里。灵异所萃，人士必有锺其秀者。况数年来，沐国家休养教育之泽，涵濡日深，久道化成；固已家弦户诵，蒸蒸然共跻于声名文物矣。第四民之众，士为之倡；士习之邪正，风俗因之。台郡人文蔚起，宁患无才？有才不醇，则庞杂与卑污同病。昔人谓：『士先器识，而后文艺』。士习不端，祗以文藻夸世，匪唯无益，抑且为民害焉。稽台郡初辟时，岁、科抡才，多借资于漳、泉内郡。近已诏下厘剔，非生长台地者不得隶于台学；此又盛朝作养边陲之至意。都人士既得〔灵〕秀于仙海锺毓，尤当厚自鼓舞，以上副皇恩，毋自域于棫朴菁莪外也。柳州云：『报国恩，唯文章』；士生此昌明之世，诚读书绩学、修身立品，使文章积为有用；而又以其诗书弦诵驯其子弟、化导乡人，俾淳庞和气，遍于蛮天菁岭间。则上以鼓吹休明、下以转移风俗，是固宣铎者所厚望；而观风训俗之责，亦可藉此以仰报天子矣。

　　兹因岁试告竣，择其文尤雅驯者付之梓，而因以发之，益使台之人知录其文者之非徒以文示也。

　　海天玉尺编二集序夏之芳

　　岁试既竣，择其文之拔前茅者录付剞劂，亦为海隅人士作其气而导之先路也。嗣以出巡南北，鹿鹿驱驰，且复瓜期将届；科试，拟将待之来哲矣。迨己酉正月，复奉恩纶留任，乃得于春三月举行科试事。时台郡生童怂惥雀跃，应试者几倍岁试之半。爰秉公莅事，慎终如始；不一月而告竣焉。

　　台地越在海表，才隽之士，时时间出；所虑无老师宿学、穷经嗜古而陶冶之。其抱守椠铅者，甚以僻陋寡闻，销磨其志于蚓窍蛙鸣之内。才以地限，殊可惜也。然余屡试校阅，皆随材甄别，曲示鼓励，故其文亦颇渐次有可观者。大约文人之心，类从其地之风气。台士之文多旷放，各写胸臆，不能悉就准绳。其间云垂海立、鳌掣鲸吞者，应得山水奇气；又或幽岩峭壁、翠竹苍藤，雅有尘外高致。其一瓣、一香、一波、一皱，清音古响以发自然，则又得曲岛孤屿之零烟滴翠也。海天景气绝殊，故发之于文，颇能各逞瑰异。至垂绅搢笏、庙堂黼黻之器，则往往鲜焉。固其士之少所涵育，亦其地之风气僻远而然也。故岁试所录，强半灵秀之篇；科试则多取醇正昌博者，为台人更进一格。亦俾知盛朝文教之隆、设科取士之法，以明白正大为宗，而不得囿于方隅闻见间也。

　　乃更合岁、科试文得八十首付之梓，以为多士式。

　　珊枝集序巡台御史张湄（钱塘人）

　　「姗枝集」者何？集海东校士之文而名之也。珊枝者何？珊瑚之枝也。海之大无所不有，希世之宝皆于是兴焉，曷取乎珊瑚也？曰：杜甫不云乎？『飘飘青琐郎，文采珊瑚钩』。文若珊瑚，诚贵之也，亦难之也。何难乎尔？难乎其枝也。其枝奈何？曰：枝生海底，一岁黄、三岁赤，渔人以铁网取之，未及时不得取；失时不取，则腐也。故曰难也。

　　台湾者，万川环流、一岛中屹，与世殊绝；六十年来，沐浴圣教，暗沕跃乎光明。海邦人士，璘璘然、纷纷然质有其文矣。前乎此者未可取，珊瑚未有枝也；今不取，吾惧其失时也。然则及今无取者乎？曰：有；雍正戊申，高邮夏筠庄侍御尝取之矣，颜其文曰「海天玉尺」。玉尺云者，盖言善量才也。余踵其后，无能为役，顾亦奋力取之。虽不敢称量才之尺，而窃自许为罗才之网。愿献其琛，以与海内共宝之。则斯集之成也，夫亦犹行筠庄之志也。于是乎书。

　　台海采风图序巡台给事中六十七（满洲人）

　　考古伯翳着「山海经」、桑钦撰「水经」，诸史地理有志；爰及「十洲记」、「风土记」、「南越志」、「九州岛异域志」诸书，往往散纪海外事。凡名人使绝域外岛，亦每汇其群碎清异者而录之，盖以考异俗、资宏览也。

　　台湾古传昆舍那国，荷兰以一牛皮占之。继则郑逆据土，立郡县。康熙二十有二年，我朝声威震詟，航师直下；遂回首面向，隶闽版图焉。乾隆癸亥冬，余奉天子命，来巡斯土。烟波缥缈，蛟蜃滉瀁之区，有大都会焉。林林总总，莫不蒸然向化；仰见圣治昭宣，无远不届。小臣不才，惟有勤宣朝廷爱养德意，夙夜不敢自遑；间及采方问俗，物产之异，种种怪特，多中土所未见者。始信区宇之广，其间何所不有。

　　公余之暇，即其见闻可据者，令绘诸册若干幅。虽不能殚其十之二、三，而物土之宣、风俗之殊，亦足以表声教之讫；献雉贡獒，无烦重译也。爰题曰「台海采风图」，弆诸行箧；归质于京华博雅君子，或亦有以迪寡昧而广集益也夫。是为序。

　　番社采风图序巡台御史范咸（仁和人）

　　上世岛彝、莱彝，志于「禹贡」；其雕题交趾、羽尾穴居之伦，则「王制」载焉。凡以古帝王居中驭外，羁縻勿绝，所以达其志而通其欲者，固自有在也。

　　我国家奄有万方，台湾入版图者已六十余年，蒸蒸然大化流洽矣。甲子冬，余奉命巡视兹土。郊垌之间，衣冠文物，比户弦歌，知声教之盛，固已无远弗届。及考「郡志」所载，番社之有名可纪者，计一百四十有奇；其深山人迹所不至者，又莫知其纪极。同事黄门六公博物洽闻，孳孳以采风间。爰就见闻所及，自黎人起居食息之微以及耕凿之殊、礼让之兴，俾工绘为图若干册；并各有题词以为之考，精核似诸子。昔周太师陈诗以观民风，而「皇华」、「原隰」惟以咨诹咨询为不及。盖宣上德而达下情，使臣之职也。

　　今公为此图，吾知归而献之黼座，既足以征圣天子修教齐政之治，其亦有「豳风」「七月」之思乎？是诚可谓不愧其职者已。

　　海东选搜图序范咸

　　古者大司马教民振旅，执铙铎、陈车徒，以修坐作进退、疾徐疏数之节；皆于四时之仲以集事，岁以为常。我国家武备修举，台湾僻处海外，兵制尤严整。每岁之冬，巡方两侍御合而阅之，以扬天子之威、以静鲸鲵之暴，数军实而施庆赏，甚盛典也。

　　黄门六公莅事之明年，乃命工绘为图。公之言曰：『吾以一书生衔命航海，选搜戎兵，得以张旃而赏获；将示后世子孙，俾知余小子所以奉赫濯之声灵、庆海波之不扬者，诚不敢怠若事也』。钱唐范咸心是之，乃即书其言以弁于图之首。

　　记

　　师泉井记施琅

　　今上御极之二十一载壬戌孟冬，予以奉命统率舟师，徂征台湾，貔虎之校、犀甲之士简阅而从者三万有余众，驻集平海之澳；俟长风，破巨浪，以靖扫鲛窟。爰际天时旸亢，泉流殚竭；军中取汲之道，遥遥难致。而平澳故迁徙之壤，介在海陬；昔之井廛，尽成堙废。始得一井于天妃宫庙之前，距海不盈数十武；渍卤浸润，厥味咸苦。原夫未达广源，其流亦复易罄。询诸土人，咸称是井曩仅可供百家之需，至隆冬泽愆水涸，用益不赡。允若兹，是三军之士所藉以朝饔夕飧者，果奚恃欤？予乃殚抒诚愫，祈吁神听。拜祷之余，不崇朝而泉流斯扩、味转甘和，绠汲挹取之声，昼夜靡间。歕涌滋溉，略不显其亏盈之迹。凡三万之众，咸资饮沃而无呼癸之虑焉。自非灵光幽赞，佐佑戎师，歼殄妖氛、翼卫王室，未有弘阐嘉祥、湛泽汪濊若斯之渥者也。因镌石纪异，名曰「师泉」，昭神贶也。

　　在「易」，地中有水曰「师」。师之行于天下，犹水之行于地中；既着「容民畜众」之义，必协「行险而顺」之德。是知师以众正，乃克副大军讨贰抚顺、怀柔万邦之命。而扬旌海外、发轫涯涘，神异初彰，闿惠覃布。诞惟圣天子赫濯之威，以致百灵效顺、山海征奇，亶其然乎？昔贰师剑刺大宛之山，而流水溢出；耿恭拜祷疏勒之井，而飞泉奔涌：并能拯军士于渴乏、着万里之奇功。乃今井养不穷，三军获福；予之不敏，其曷以答兹鸿嘉之赐哉！是用勒之贞珉，以志不朽云。

　　诸罗县城隍庙碑记诸罗令周锺瑄（贵筑人）

　　惟诸罗僻在海外台湾之北，故岛彝鸠居。今皇帝二十二年，削平郑氏，置县、张官吏。五十四年，锺瑄承乏县事。粤稽「祀典」，城隍宜有庙；未之或举。大惧无以妥神迓庥，以榖我士女。爰于署之左偏相基饬材，为堂、为寝、为门，廊庑具备；糜白金五百六十有奇。

　　五十五年冬，告成。邑人士佥谓：宜书厥事于石。锺瑄闻之圣人设教，明为人而幽为鬼神，理一而已矣。邑有令以治明也，赏善罚恶；均其赋役、平其争讼、教之孝弟忠信，使邑无饥寒怨咨而相率于善者，令之职也。有城隍以治幽也，福善祸淫；顺其四时、阜其百物、驱其魑魅蛊毒，使邑无灾眚夭枉而不即于淫者，城隍之责也。自庙貌不崇，于是民不知设教之本，而求诸依草附木之精于妖魔怪诞之术，窃附神道以惑世诬民，遂为人心风俗之大蠹矣。古「周礼」八蜡之祭，有水庸。庸，城也；隍，水也。后世或指有功德者一人以神之，典秩渐隆；赐庙额、班封爵，埒诸社稷、山川、风云雷雨以祭，相沿以至于今。故事：守土官入境，必先斋宿于庙而后视事；水旱，必牒于神而后祷于坛；厉祭，必迎于坛而使主其事。凡邑有大举，神莫不与焉。故浮屠老子之宫，学士有议而非之者；至于城隍，而独无间然。岂非保障一方，聪明正直之灵爽昭著人心目间欤？

　　今新庙奕奕，愿自兹以往，令斯土者入斯庙而对越神灵，悚惕乎为民父母之职；而为吾士民者，尚亦晓然斯庙建立之由、鬼神陟降之旨，无溺邪说以自求多福哉！

　　望玉山记诸生陈梦林（漳浦人）

　　玉山之名，莫知于何始。不接人境，远障诸罗邑治；去治莫知几何里。或曰山之麓有温泉，或曰山北与水沙连内山错、山南之水达于八掌溪。然自有诸罗以来，未闻有蹑屩登之者。山之见，恒于冬日，数刻而止。予自秋七月至邑，越半岁矣。问玉山，辄指大武峦山后烟云以对；且曰：是不可以有意遇之。

　　腊月既望，馆人奔告：玉山见矣！时旁午，风静无尘，四宇清澈；日与山射，晶莹耀目，如雪、如冰、如飞瀑、如铺练、如截肪。顾昔之命名者，弗取玉韫于石，生而素质，美在其中而光辉发越于外。台北少石，独萃兹山。山海之精，酝酿而象玉，不欲使人狎而玩之，宜于韬光而自匿也。山庄严瑰伟，三峰并列，大可尽护邑后诸山，而高出乎其半。中峰尤耸，旁二峰若翼乎其左右。二峰之凹，微间以青；注目瞪视，依然纯白。俄而，片云飞坠中峰之顶，下垂及腰，横斜入右。于是峰之三，顿失其二。游丝徐引诸左，自下而上，直与天接；云薄于纸，三峰勾股摩荡，隐隐如纱笼香篆中。微风忽起，影散云流，荡归乌有；皎洁光鲜，轩豁呈露。盖瞬息间而变幻不一，开阖者再焉。过午，则尽封不见。

　　以予所见闻，天下名山多矣。嵩、少、衡、华、天台、鴈荡、武夷之胜，征奇涉怪，极巍峨、穷幽渺，然人迹可到；泰山触石、匡庐山带皆缘雨生云，黎母五峰昼见朝隐，不过迭翠排空，幻形朝暮，如此地之内山敛锷乎云端、壮观乎海外而已。岂若兹山之醇精凝结、磨涅不如，耻太璞之雕琢、谢草木之荣华。江上之青，无能方其色相；西山之白，莫得比其坚贞。阻绝乎人力舟车，缥缈乎重溟千岭。同豹隐之远害，择雾以居；类龙德之正中，非时不见。大贤君子，欲从之而末由；羽客缁流，徒企瞻而生羡。是寰海内外，独兹山之玉立乎天表，类有道知几之士超异乎等伦，不予人以易窥，可望而不可即也。

　　九日游北香湖记陈梦林

　　丙申秋，予初至诸罗。九月九日，与李君世勋、林君秀民载酒郊垧，思得危峰绝顶以纵目寄怀。山率数十百里之外，远不可即。先是，土人云：『县北里许有湖，修且广，荷方盛开』；未之信也。及是日，偕往观焉。

　　出郭数百武，便见此湖；蜿蜒屈曲，殊有胜概。少选，风从北来，香气蓊勃，如相迎过。渐逼湖，憩舍旁道口；从者曰：『此淡水鸡笼大道也』。绿云委波，红衣鳞次如画。湖面东，自台斗坑凡数折，而汇县治之众流，黛蓄膏渟，广可三、四亩，修如其广数十倍，汉人与土番合筑为陂。其下，西出北社尾，灌田凡数百顷；远山苍翠，列峙于对岸。循阡陌以东，有地数亩，扼全湖之胜。野竹上逼青霄，参差茅屋；盖园丁所居。移坐竹间，湖清荷直，回环如带；又有牙蕉、檨树、蓼花，风动波摇，东西上下互相掩映，泠泠幽丽。人在香国中，飘乎若出有而入无，荡遗尘而特立也。傍岸有筏，小奚从一番子跳越穿荷以去；篙数寻，或不得其底。园丁为予言，此湖深冬不涸。花之放，度腊乃尽。荷钱新旧相接，亦奇观矣。

　　顾念自有此湖，未有表而出之者；抑不知开凿何时？湖之有荷，又不知始自何时？盖埋没蛮烟瘴雨者几百年，而吾三人今日来游于斯，假碧水之英华、代登高之舒啸，岂可令戏马之台、落帽之山独美千古？然则斯湖也，其可以无名乎？因酹酒而名之曰「北香湖」。以其地居县之北，又中土此时菡萏香消，而此地之荷独与梅菊争奇吐艳于北风凛烈之际，是足以愧夫趋热而恶凉、遇霜而先萎者矣；故曰「北香」也。李、林二君齐拊手曰：『善』。因为记，而二君各系以诗。

　　澄台记台厦道高拱干（榆林人）

　　古者，台榭之作，夸游观而崇侈丽；君子讥之。若夫制朴费约，用以舒啸消忧、书云揽物，斯高人之所不废，亦廉吏之所得为也。

　　台湾之名，岂以山横海峤，望之若台；而官民市廛之居，又在沙曲水汇之处耶？然厥土斥卤，草昧初辟，监司听事之堂，去山远甚。匪特风雨晦明，起居安息之所，耳目常虑壅蔽、心志每多郁陶，四顾隐然，无以宣泄其怀抱；并所谓四省藩屏、诸岛往来之要会，海色峰光，亦无由见。于是捐俸鸠工，略庀小亭于署后，以为对客之地；环绕以竹，遂以「斐亭」名之。更筑台于亭之左隅，觉沧渤岛屿之胜，尽在登临襟带之间；复名之曰「澄」。

　　惟天子德威遐被，重译入贡，薄海内外臣民，共享清晏之福。而余振纲饬纪，分扬清激浊之任；正己励俗，有端本澄源之责焉。当风日和霁，与客登台以望，不为俗累、不为物蔽，散怀澄虑，尽释其绝域栖迟之叹，而思出尘氛浩淼之外，则斯台比诸「凌虚」、「超然」，谁曰不宜？

　　重修府学新建明伦堂记台厦道王之麟（奉天人）

　　今天子神圣，重道崇儒，文教诞敷。凡薄海内外，罔不率俾；诏郡县各立学，从来文治未有若斯之盛者也。台地僻在东南海外，从古未沾王化，罔识宾兴。迨我朝开辟之后，置郡县、立学宫，凡取士之典，皆与内地同；始彬彬称治，为海邦邹鲁矣。

　　余己卯秋，恭膺简命，来监斯土。甫下车，谒夫子庙，环视栋宇朽败，而明伦堂、两庑、启圣祠以及棂星垣牖，缺然不备。又以龙亭置于圣人之前，其规模气象蔑如也。于是急谋修举，缺者补之、圯者葺之，渐次兴工。越明年，于夫子庙东偏拓地数亩，中为明伦堂，堂后为龙亭库，环以砖墙；东西廊门楼，无不毕举。缔构坚致，彤髹驳蔚，一时称盛。

　　至六月，圣殿为飓风所侵，竟致颓坏。余心恻然！又相与醵金重建。于是诹日兴事，庀材鸠工；经始于十月，告成于十二月。迄今夫子庙、启圣祠巍然、东西两庑以及明伦堂、棂星诸地翼然，庙貌改观。其所以扬圣天子文教之盛、壮海外之观，均于是乎在。而况培人心以厚风俗，首重学校，尤为莅治者之先务哉！

　　台邑明伦堂碑记台湾令陈璸（海康人）

　　予以壬午春，调任台邑。至之翼日，恭谒文庙。礼成，学博黄君世杰率诸生引予入启圣祠前听讲。问所谓明伦堂者，盖旷然一平地也。噫！斯何地也；而可久旷乎哉？自有人类，即有人心；有人心，即有人理；有人理，即若天造地设而有明伦堂。苟斯堂之不立，则士子讲经无地，必至人伦不明，人理泯而人心昧，将不得为人类矣。噫！宰斯邑者何人，风教攸责，而可令斯地久旷乎哉？

　　予用是殚力以拮据、毕虑以经营。越明岁癸未之夏，而斯堂得成。堂凡三间，高、广如式，门楼前拱，甬道、围墙井列。成之日，用进诸生于堂，而告以斯堂取义「明伦」之旨，为落成庆。乃环顾文庙，又已扫地倾圯；方在选材鸠工、平基定向，为创建文庙之举。适行取铨部命下，而予因是不得尽心竭力于其间。虽然，人之欲善，谁不如我？文庙之成，固有待也。独斯堂之役，费禀于官、役不病民。向之旷然者，今幸岿然其在望矣；义不可无一言以纪。

　　予谓五经与五伦，相表里者也。伦于何明？君臣之宜直、宜讽、宜进、宜止，不宜自辱也；父子之宜养、宜愉、宜几谏，不宜责善也；兄弟之宜怡、宜恭，不宜相犹也；夫妇之宜雍、宜肃，不宜交谪也；朋友之宜切、宜偲，不宜以数而取疏也。明此者，其必由经学乎！洁净精微取诸「易」，疏通知远取诸「书」，温厚和平取诸「诗」，恭俭庄敬取诸「礼」，比事属辞取诸「春秋」；圣经贤传，垂训千条万绪，皆所以启钥性灵、开橐原本，为纲纪人伦之具，而弦诵其小也。愿诸生执经请业，登斯堂，顾名思义；期于忠君、孝亲、信友、夫义、妇听、兄友、弟恭，为端人、为正士；勿或徒习文艺，恣睢佻达，以致败名丧检为斯堂羞，庶几不负予所以首先建立斯堂之意。

　　抑是役也，晨夕指画，督率就工，则黄学博之功固不可以没也。
</div>
    <div class="pagination">
<a href="续修台湾府志_page108.html">上一页</a><span>...</span><a href="续修台湾府志_page104.html">104</a><a href="续修台湾府志_page105.html">105</a><a href="续修台湾府志_page106.html">106</a><a href="续修台湾府志_page107.html">107</a><a href="续修台湾府志_page108.html">108</a><span class="current-page">109</span><a href="续修台湾府志_page110.html">110</a><a href="续修台湾府志_page111.html">111</a><a href="续修台湾府志_page112.html">112</a><a href="续修台湾府志_page113.html">113</a><a href="续修台湾府志_page114.html">114</a><span>...</span><a href="续修台湾府志_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
