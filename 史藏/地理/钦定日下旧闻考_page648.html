<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 648 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 648 页/共 698 页</h1>
    <div class="content">大红门永陵园在神仙洞前昭陵园在西山口定陵园在州西门外御路西庆陵园在白浮村德陵园 
在州西门迤南肃松录原长陵献陵榛厂俱在渤海所景陵厂在苇村裕陵泰陵厂俱在怀柔县茂陵 
永陵昭陵定陵厂俱在密云县康陵厂在红川柳沟庆陵厂在平谷县德陵厂在蓟州盘山同上原康 
陵神宫监太监刘杲嘉靖元年六月奏请天寿山空地并九龙池菜园种蔬果以备四时供献命户部 
给之明世宗实录原凡祭清明中元冬至以太牢国初遣太子亲王其后遣大臣行礼昌平山水记原 
旧制以中元节祀陵往往遇雨河流泛涨每苦漂溺迨嘉靖十五年世宗始改定清明霜降二大祭着 
为令然后人无阻溺之忧燕都游览志原唐制二月八日及生日忌日公卿朝拜诸陵又有忌日行香 
于京城宫观至宋犹有宫观行香之礼汉唐以来诸帝升遐宫人无子者悉遣诣山陵朝夕具盥栉治 
衾枕事死如生本朝国忌上陵及内殿有祭无行香宫观之礼诸陵唯中官洒扫不遣宫女皆前代所 
不及也谷城山房笔麈补谒陵各官类晩入昌平憩宿五更祭陵公署弗能尽容各以类假宿如兵部 
官则宿于卫所户部宿于仓司给事中宿于刘蔶祠黉校则翰林寓宿之地与察院相邻察院诸御史 
宿处也杨学士守址暮抵昌平遂误入察院因赋诗曰双眼风沙百里程敝衣瘦马到昌平欲寻頖水 
先生馆误入分司御史厅导引舆台颜尽赤将迎豸绣眼偏青只愁太史明朝奏昨夜文星犯法星无 
用闲谈原魏学礼大祀山陵赋万历庚辰岁皇帝将有事于山陵宗伯以故事请曰展陵视寝永昭孝 
思每帝嗣统则斯礼称焉主上光绍鸿极八载于兹矣爰修缛典仰答神灵帝其念哉帝曰俞是唯朕 
衷厥俟典礼卜日考仪则秩宗其视厥载往钦哉乃以季春十有二日圣驾夙跸两宫圣母暨中宫皇 
后及诸嫔妃咸舆以从再越日肇称杞典长永昭献景裕茂泰康九陵及章皇后景皇帝陵厥明上奉 
两慈宫以旋后妃从诘朝而还宫礼也臣伏覩旷仪思扬洪美唯昔何承天有上陵篇未足以极其致 
乃造斯赋以仰颂万一云尔其辞曰皇明开天垂禩万叶诞此神圣茂隆昌业绍九帝以骏宏迈三代 
而光牒逮垂衣之八载将展视乎山陵思神灵之在天超埃壒而崇登峻皇陇之巍峙实玉体之是凭 
怅仪型之莫觌抒遐思而靡胜于是命秩宗稽懿典询太卜戒云辇建行宫以待莅兮运嘉木以经营 
覆善土以清路兮望驰道之允平肃九门之环卫兮属元侯之上卿拱渊穆之宸居兮夹万雉之朱城 
乃吉日之既届兮銮舆夙以启行辟长安之左扉兮历辅权与玑衡炳瑶晖于泰阶兮睹斗纬之清明 
蔚戈鋋之先导兮振霞采之幢旌错五色以成章兮卷蜚飙而纵横玉辂耀以融丽兮俨曲盖之葱蒨 
识卤薄之威仪兮阳羲升而雾散两宫皇母暨厥后妃东华东安宛见翟翚彼群妪之捧乘兮粲彩裾 
之菲菲纷翼侍之服御兮载晻蔼而交辉从官前行居守趋送驾次巩华翩跹翠凤既侍膳于慈闻朝 
昌平之群众诏奉车使驭跸兮屯六师之如云虎旅集其警严兮刁斗远其相闻厥明至于天寿兮翠 
华弭于感思唯诘旦以行祭兮诣长陵以停绥御青袍以对越兮燎芬芳以猋吹列鼎俎与簠豆兮献 
桂酒以陈辞思雄武之御世兮极神谟之飞宕控九宇以张弛兮齐宏功于肇创都燕甸以抚夏兮扫 
沙漠之翠帐振长算以诏后兮鬯神明以开亮唯圣智之建始兮繄繁祉之锡贶祭竟彻牲百官既出 
更设酒脯内祀静谧两宫中宫拜起斋栗聿爱敬之咸尽昭内外之若一唯永昭之二陵实肃庄之元 
殿爰自仁而率亲亦如仪而躬荐献景裕茂以及泰康章后景帝奕叶重光八陵迢递亲禋不遑乃遣 
官以代祀佥缛文之是详觏圣制之有奕兮寻宏鬯之彛章肆经纬乎天地兮亦符协乎阴阳式遄发 
以还阙兮朝百辟于明堂衍宗祊于万载兮享血食以孔长缵祖德以恒思兮流祚庆于无疆荷天命 
之弥笃兮永丕式于四方长林片叶原石珤天寿山诗银峰翠壁峙诸孙岳势雄开租宅尊关塞正当 
山右臂风雷近接海西门龙过古涧多成雨虎撼长松半出根隐隐五陵佳气在欲攀弓剑泣深恩熊 
峰集原屠应埈朝陵诗本朝宫寝居庸北百二山河枕上都隧道阴阴连大漠金舆寂寂閟蓬壶天留 
碣石为华表水绕桑干作鼎湖欲写神功镌峄颂穷崖绝壁倚天孤兰晖堂集原严嵩圣驾朝陵歌沙 
河士马若云屯万姓环门识至尊青天突起迎銮殿此地今为驻跸村钤山堂集原梁有誉谒陵眺望 


诗清秋霜露肃祠官帝里山川此郁盘上谷风尘通大漠居庸紫翠落层峦七陵松掩金铺暝万壑钟 
流玉殿寒香雾蒙蒙候灵跸星辰还仰太微看兰汀存藳原环天寿山凡十口自大红门东三里曰中 
山口又东北六里曰东山口距州东门八里有楼南北二座三层又北而西十里曰老君堂口距景陵 
北二里又西十五里曰贤庄口距泰陵北五里又西三里曰灰岭口又西南十二里曰锥石口距康陵 
东北二里三口并有垣有水门又南十二里曰鴈子口距康陵西北三里又西南三里曰德胜口距九 
龙池四里有垣有水门又东南十里曰西山口距悼陵南二里有小红门距州西门八里又东二里曰 
榨子口距大红门三里凡口皆有垣陵后通黄花城昌平山水记补明诸陵犯前代陵名者匪一太祖 
曰孝陵与后周武帝同也成祖曰长陵与汉髙祖魏孝文帝同也仁宗曰献陵与唐髙祖金穆宗同也 
宣宗曰景陵与魏宣武帝唐宪宗金睿宗同也英宗曰裕陵与金显宗同也宪宗曰茂陵与汉武帝同 
也孝宗曰泰陵与唐元宗金肃宗同也武宗曰康陵与汉平帝东汉殇帝后晋睿祖宋顺祖南汉刘龚 
同也世宗曰永陵与南唐徐知诰蜀王建金世祖同也穆宗曰昭陵与后周明帝唐太宗南汉刘晟同 
也神宗曰定陵与孙吴景帝魏孝明帝后周宣帝唐中宗宋翼祖金景祖同也光宗曰庆陵与唐元昭 
后后唐德祖后周世宗辽圣宗兴宗道宗同也熹宗曰德陵与南汉刘隐金宣宗同也荘烈愍皇帝曰 
思陵与金熙宗同也又兴献帝曰显陵与前凉张重华后晋髙祖辽世宗义宗同也昔宋徽宗梓宫从 
北还宰臣上陵名曰永固王性之以犯后魏明帝后周文宣二后陵名髙宗特下秘书省参考盖陵名 
相犯前代固多不避然使不同旧称亦存乎考礼之臣多学博识尔裘杍楼丛说原陵故为康家庄长 
陵之东百余步有土一邱康老葬焉康老者明初以前人也文皇帝卜斯地作山陵曰安死者人之同 
情也命勿去昌平山水记原松园在昌平州东门外延袤里许皆松桧无一杂树以备陵树缺移栽也 
二百年来禁人樵采遂成大林燕都游览志原无名氏诗郁郁松千树青青阅岁时人间不敢采留作 
万年枝昌平旧志补蒋山后龙母庄东一里有窦禹锡植槐空腹中可设案罗坐八人翠微志补窦氏 
植槐在景陵瓜园中顺治四年伐去燕都游览志谓在德陵旁者非也北游纪方增世祖章皇帝御制 
明内监王承恩碑文朕闻烈士徇名赍志而殁贞臣卫主捐躯以从自有明失驭寇陷都城怀宗皇帝 
敦国君死社稷之义崩于石室时有司礼监秉笔太监王承恩者攀龙髯而矢志甘雉经以从君陪缢 
于傍死而犹跽呜呼若承恩可谓事君有礼不忘其忠者矣夫人臣事主无二厥心为其易者与为其 
难者途径若分理道则一人臣之怀二心者幸图茍免甘心事雠乃在平日侈读诗书髙拥爵位之人 
无论生无以为人死无以为鬼对若人其亦何地置足朕殱除巨憝用彰民彛既礼葬怀宗皇帝于思 
陵因赐承恩茔域一区俾葬兆外以从厥志仍赐之香火田地竖之穹石使后世知艰危之际内员中 
乃有忠烈而死如承恩者增世祖章皇帝谕祭王承恩文朕尝考诸史册见夫忠臣烈士身徇国难名 
炳千载未尝不掩卷三叹也虽忠义之性命之于天人人可以自尽然变乱之际利害动于中祸患惕 
于外依违瞻顾多不能引决求夫风雨不渝其常霜雪不易其操者盖难之矣若夫掖庭之中貂珥之 
列或恪恭着美或勤慎流徽若汉之吕强唐之张承业亦可谓贤矣至于国家多难秉志不移忠诚贯 
于金石气节昭于日星尤足以激末流而挽颓俗也明司礼监太监王承恩者有可纪焉当明季寇讧 
海内鼎沸庄烈愍皇帝励精图治宵旰焦劳原非失德之主良由有君无臣孤立于上将帅拥兵而不 
战文吏噂沓而营私以致群寇纵横不能奏绩逮逆渠犯阙国势莫支帝遂捐生以徇社稷而一时戴 
纵垂缨之士在平时则背公树党遇难则茍且偷生言之可为太息唯有范景文等十九人无愧臣节 
业赐谥致祭以旌其忠然多士盈廷能赴义捐躯者盖不多见独承恩目击艰危从容就义从死愍帝 
之傍其岳岳之风节即古之忠臣烈士何加焉既乃托体山阿瘗骸林麓永近园陵常依隧道可谓式 
慰幽灵用绥贞魂者矣朕自践祚以来斟酌前代之典章洎夫有明恒深嘉叹其列代山陵近在畿辅 
向来永禁樵采守护维严于顺治十六年因东狩驻跸昌平覩胜国之松楸感废邱之霜露诸陵周览 
心恻久之爰至思陵念愍皇帝精勤构乱亡国非辜躬奠椒浆尤増悯泣顾见陵侧有土一坏即承恩 
墓也特命从臣酹酒焉迩者当省敛之时展铃宵驾载履明诸陵拜陈醑醴复徘徊于思陵之所抚荒 
墟而洒泣沥旨酒而痛心念兹从死之臣弥兴节义之感手一巵命大臣拜奠其墓以劝忠也谥义危 
身奉上险不辞难曰忠故忠君爱国庸人毎未之逮贞烈之士毅然行之使百世之下闻而兴起者慕 
义无穷也矧承恩趋侍宫掖出入禁闱其责任不系乎封疆名位不同乎公辅而独能视死如归岂非 


较然不欺其志者哉以视世之读书明大义负重名者变故当前依阿淟涊幸免旦夕其为人贤不肖 
又何如也用是勒之贞珉使尽忠者以为劝不忠者以为戒且以告天下万世之为人臣者原御马监 
太监王承恩顺天人大同告陷上命承恩提督京营内外军务居督府之上三月十八日夜承恩执枪 
随驾夺门不得出还至万岁山下从上对缢于巾帽局而死王之心者旧司礼监掌印太监亦顺天人 
甲申二月廷议助饷众言之心富甚家藏银三十万时之心闲住已久上即日召谕之之心以家计消 
乏为辞次日进银一万两洎李自成入系之搜掠银十五余万以未足三十万之数拷掠至死他书有 
言之心自殉者故详其实附志于此又有言徇难为王之俊者益谬之俊于甲申冬同曹化淳共证伪 
太子事丁亥四月乘马于道人犹见之传说之讹如此甲申传信录朱彛尊原按思陵从死内臣有云 
王之臣者陈方策京师塘报是也有云王之俊者徐艮光都门见闻小纪冯梦龙甲申纪闻暨燕都日 
记是也有云王之心者程源孤臣纪哭陈济生再生纪略李逊之三朝野史及闯贼犯北罪状北变纪 
事等书是也其云王承恩者许自俊甲乙彚略刘尚友定思小纪吴邦策国讳忠奸实录暨破梦闲谭 
国变录等书是也崇祯遗录谓王之俊纳银于贼幸免夹死而王之心者缢死于家传闻各异而世祖 
章皇帝有谕祭王承恩墓文故采钱秀才士(甹只)所纪而附着所闻焉 
</div>
    <div class="pagination">
<a href="钦定日下旧闻考_page647.html">上一页</a><span>...</span><a href="钦定日下旧闻考_page643.html">643</a><a href="钦定日下旧闻考_page644.html">644</a><a href="钦定日下旧闻考_page645.html">645</a><a href="钦定日下旧闻考_page646.html">646</a><a href="钦定日下旧闻考_page647.html">647</a><span class="current-page">648</span><a href="钦定日下旧闻考_page649.html">649</a><a href="钦定日下旧闻考_page650.html">650</a><a href="钦定日下旧闻考_page651.html">651</a><a href="钦定日下旧闻考_page652.html">652</a><a href="钦定日下旧闻考_page653.html">653</a><span>...</span><a href="钦定日下旧闻考_page649.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
