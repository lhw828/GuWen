<!DOCTYPE html>
<html>
 <head>
  <meta charset="utf-8"/>
  <title>
   四川通志 - 第 117 页/共 218 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四川通志 - 第 117 页/共 218 页
  </h1>
  <div class="content">
   丹棱县
　　洪雅故城【在县东后周置元和志丹棱县东北至眉州七十三里本南齐之齐乐郡也周明帝置齐乐县武帝改曰洪雅隋开皇十二年因县南有洪雅镇就立为洪雅县仍改今理为丹棱属眉州有洪雅故城在县东寰宇记又有齐乐故城在县东北二十里】吞云楼【在县北巽崖西李焘建】朝阳阁【在县北龙鹄之东一峯独峙横插天半】翠碧轩【在县西三里宋史克恭建】双荔堂【在县西李焘父子游憩之所今废】
　　古碑记附
　　龙鹤山成錬师植松碑【旧志唐天寳元年建】夷獠誓碑【寰宇记在洪雅县市中】
　　青神县
　　青神故郡【在县南二十里周置隋开皇初废属眉山郡唐属眉州】青州城【在县南梁置西魏改曰眉州治不在今眉州在嘉定界内】借景亭【在县治后旧有亭下瞰史家园园多佳景宋黄庭坚常游此扁曰借景因留诗云当官借景未伤民恰似凿池取月明】清风阁【在县治内宋元符初建黄庭坚扁名】继瑞堂【在县治内宋建炎间县令刘濬卿以县产灵芝作堂翼之后吕彦章为令复产灵芝乃重修此堂因名】石笋【在中岩山半三石突起其形类笋石镌文峯鼎峙四字宋元徽中有异僧入牛头寺主僧厚礼之别云赠以一钥曰后欲见我当至中岩山见石笋扣之可以见我明年寺以低头佛失珠主僧驰至笋峯下扣以钥峯裂为三乃见异僧曰盗取佛珠江滨我得之久矣主僧喜持珠而还】
　　彭山县
　　武阳故城【在县东十里蜀纪秦惠王使张仪伐蜀开明拒战不胜退走武阳获之即此汉置武阳县属犍为郡王莽改曰戢成后汉复故建武十一年岑彭破公孙述将侯丹于黄石晨夜兼行二千余里径拔武阳是也】犍为故城【在县西北五里汉建元中筑昭帝时自僰道移犍为郡治武阳即此齐又移郡还治僰道以武阳属之隋志隆山县旧曰犍为西魏改曰隆山盖梁时改武阳曰犍为取故郡为名西魏改置隆山而故城始废也旧志云晋又迁郡治僰乃改武阳犍为为县宋末省】江阳故城【在县东十余里宋置江阳郡仍置江阳县为治齐因之隋志隆山县旧置江州周省州置隆山郡开皇初并江阳县入盖江州本置于江阳故取以为名周时改置隆山郡而江州及江阳郡皆废开皇初始并废县也】绵水废县【在县东南十余里后魏置周武帝改曰白水隋废】乐城【在县东北寰宇记彭山县有乐城汉何斌为蜀郡大守筑】彭祖宅【在县东北象耳山】东山精舍【在县东宋虞公着读书于此魏了翁题额李壁诗木落天晴逺岭多水平烟尽镜新磨周公谢传皆尘土病鹤闲来借一柯今圮】石仓【在县东北二十五里半山石壁间有崖窦如蜂房相传窦中常出米崖上镌石仓米洞四字】古碑记附
　　汉黄龙甘露碑【旧志在县之黄龙镇】杨洪碑【旧志汉犍为大守碑在今县北小板桥】北平山碑【旧志在县之北平山大书北平山治之碑余不可读碑隂书大唐上元二年道士施士衡笔字】新移彭山县碑【唐防昌五年楼旦撰】象耳山李白留题【李白书云夜来月下卧醒花影零乱满人襟袖疑始濯魄于冰壶也】
　　直邛州
　　临邛故城【今州治秦置华阳国志秦张若城临邛城周六里在蜀郡西南二百里汉属蜀郡王莽改蜀郡为导江公孙述传莽天凤中为导江卒正居临邛更始二年徙成都是也元和志邛州临邛县晋李雄叛后为獠所侵宋及齐梁不置郡县惟豪家能服獠者名为保主后魏废帝二年定蜀始于旧城置临邛县仍置临邛郡旧唐志于唐隆县界置临邛县后魏平蜀始自唐隆还治汉临邛县西立临邛郡隋废郡武徳元年属邛州显庆三年始移州来治元省入州按州志汉临邛故城在州南五里又有古临邛城在州西亦名公孙述城】依政废县【在州东七十里西魏置又置邛州隋大业初州废属临邛郡唐志依政秦蒲阳县汉曰临邛梁置邛州于蒲阳不领县魏改蒲阳郡置依政县在今县西南二里后周移今治隋属临邛郡武徳元年复于县置邛州显庆三年移州治临邛以县属之元至元二十一年省入州明一统志依政故城在州东南五十五里又有旧依政城在东北三十里今为依政铺】火井废县【在州西南八十里本汉临邛县地周置火井镇隋置为县属邛州唐宋皆因之寰宇记县在州南六十三里隋大业十二年置开寳三年移治平乐镇从县令萧琢之请也宋至道三年复还故治元省入州】卓王孙宅【在州南五里寰宇记基方十里耕者徃徃得铜铁旧志在州南旧县中有卓氏钱瓮明初地中掘出大可容五石色如漆弇口宏腹足有籀文】严君平故里【在州东十五里地名万石坝】挟仙楼【在州北崇真观后昔有仙人张逺霄常徃来于此毎挟弹视人家有灾者为击散之此其故居也】南楼【在州南五里前临邛水宋淳熈间郡守张坊建明万厯间知州周珏重葺旋燬】玉皇楼【在州北甃石为台髙数文防楼于上凭髙望逺可极山川之胜】聚奎楼【在州学宫左嘉靖初知州张纪建后知州鞠以正修】桂香楼【在州北儒学后】鹤山书台【在州西白鹤山宋魏了翁兄弟读书于此又有鹤山书院】琴台【在州北文君井侧汉相如抚琴处】瓮亭【在州西明时州人于卓氏宅址掘得二瓮皆贮五铢钱建亭以藏之名曰瓮亭久圮　国朝知州戚延裔重修并濬池种荷广植桃栁更其名曰大公】万松亭【在州西八十里登亭逺眺可尽一州之概】信美亭【在白鹤山】读易亭【在芙蓉洲上宋魏了翁建】呼月亭【在州南六里云居寺内多名人题咏】三瑞阁【在州西宋寳元间有莲禾芝三瑞嘉祐间复有并蒂莲九穗禾双犊牛故以名阁】翠屏阁【在州西七里白鹤山西岩寺左汉胡安建阁前山势峭立屏翠当前为一州胜览宋陆务观有把酒孤亭半日留西岩独擅鹤山秋之句阁废遗址尚存】清燕堂【在州治西旧圃】讲易堂【在州西一里汉儒胡安宅】惠民监【九域志在州南六十里咸平四年置铸铁钱宋志建炎二年废】防易洞【在白鹤山汉胡安建讲易学司马相如从之受经】石笋【在州西七十里有石髙十丈上尖下广如笋形】张公柏【明万厯中学正张问仁于学宫植柏数百株今皆合抱后人称曰张公柏】
　　大邑县
　　大邑故城【今县治唐置元和志县东南至邛州四十九里本汉江源县地咸亨二年析晋原西界置寰宇记在鹤鸣山东其邑广大遂以为名】安仁废县【在县南三十里唐置元和志武徳元年割临邛依政唐兴等县置贞观十七年废咸亨元年复置九域志元初并入大邑】晒经台【在县西二里相传唐三藏自西域归晒经于此】平云亭【在县北一里静惠山宋范镇寓此】接王亭【在县北雾中山相传唐明皇入蜀驻此或曰孟昶所置】迎仙阁【在县西雾中山永乐间差高士斋勅迎仙人张三丰于此】思安茶塲【在县西九域志大邑县有大邑思安二茶塲】
　　蒲江县
　　蒲江故城【在县北一里西魏置曰广定隋改是名唐属邛州元废明复置】临溪废县【在县北五十里西魏置元和志县西至邛州六十二里本临邛县地恭帝分置临溪县属蒲源郡郡废属邛州县城三面据险北面平坦寰宇记宋熈宁五年省为镇入临邛明改属蒲江】莫公堂【在县南二十里相传汉武帝时有将军莫某遗其名征云南越巂旋师至此见山水清幽遂于此修道后人立堂以祀之】白鹤馆【在县东馆有文与可怪木竹石真迹号曰墨林洪武中改为驿】魏了翁故居【在县西七里又有了翁书院在县北】犀羊坝【相传石犀石羊成羣到此故名】
　　直潼川州【雍正十二年陞为府】
　　郪县故城【今州东西百里各有郪县故城按郪道县本汉广汉郡属邑季汉炎兴初姜维等闻诸葛瞻破乃引军由广汉郪道以审虚实华阳国志李特克成都众饥李骧乃将民入郪王城食谷芋刘宋分置新城郡治北五城隋志新城郡梁置新州开皇末改曰梓州治郪县旧曰五城盖即刘宋北五城县也西魏改曰昌城仍置昌城郡开皇初郡废大业初复置郡县改名章懐太子曰郪县故城在今县西南元和志宋于此置新城郡梁武灵王萧纪于郡置新州隋改梓州因梓潼水为名州城宋元嘉中筑左带涪水右挟中江居水陆之要冲治郪县本汉旧县因郪江水为名后魏置新城县改名昌城隋复改也寰宇记郪旧县在今县南九里临江郪王城基址现存又有汉郪道县城今在县西明初始省县入州】涪城废县【在州西北六十里萧齐侨置始平郡隋志涪城县旧置始平郡西魏改郡曰涪城周又改曰安城开皇初郡废改县曰安城十六年又改曰涪城属金山郡元和志涪城县本汉涪县地唐初属绵州大厯十三年割属梓州宋因之元至元二十年并入郪县舆地纪胜引图经云唐涪城县城在今县东】黄虎城【在州南晋义熈四年刘敬瑄讨谯纵泝涪而上至黄虎去成都五百里纵遣谯道福悉众拒险相持六十余日不得进而还】鉴楼【在州治内李壁记】先得月楼【在倅廰魏了翁诗浓云掩羃衡向北天风不摇万响息蟇行爬沙踏科臼顾兔茫洋长在腹本来全体自分明日用其间人未识弄瓦之暇划若逢笑拍阑干若先得】塔楼【在州东山】梧桐楼【在州东为王祀建】拱辰楼【在州云台山】柏楼【在州东张翀建栁子兴重葺】江山一览楼【在州城东知州唐容建】挐云楼【在州治内】长啸楼　红楼【俱在州城上董璋建】山亭【在州西南牛头山上杜甫诗路出双林外亭窥万井中】四春亭【在州治内旧志在宪司魏了翁诗其畧云皇天平四时不以秋轶春仁人奉天职不以徳后刑四时常有春吾闻邵子云触事识初心乃以名吾亭】橘亭【在州南杜甫诗秋日野亭千橘香玉桮锦席髙云凉】水亭【在州西杜甫诗城晚通云雾亭深到芰荷】西郊亭【在州西】官阁【在州北六十五里杜甫诗山腰官阁迥添愁】兜率阁【在州南二里南山】名世堂【在州治后中列屈原司马相如王褒雄严君平陈子昂李白苏轼画像额其堂曰名世】来衮堂【在州治内以宋丞相赵雄得名】不欺堂【在州治内于节甫建魏了翁有铭】懐咨堂【在州治内魏了翁有铭】富国监【在州南九十里宋置以董盐政】
　　古碑记附
　　唐防圣寺钟铭【唐龙纪二年节度使顾彦晖铸有铭】甘泉寺誓犀碑【李雍书】马元直开元中诰【图经云元直在唐为滁州刺史家藏开元中诰】陈拾遗与赵彦昭郭元振题壁【图经载杜甫题陈拾遗宅诗跋】梓州官僚磨崕赞【唐武后时司法防军杨炯撰在北崖仅存十六七字磨灭不可读】王勃庾信防圣寺碑【在城北防圣寺】弥勒院记李商隠书甘泉亭碑李潮八分书【在城北防圣寺水陆浄土嵓北】刘蜕文冢碑【在城南长夀寺兜率院之崖壁】精舍四证堂碑　道兴观碑　道士胡君新井碣铭【并见李义山集】莲花漏记【天圣中燕公肃守梓州日置仍自为之记】梓潼古今记【淳熈间郪令孙汝聪撰】梓潼风俗谱【教授石庆嗣撰】旧图经【李宗谔序】新潼川志【刘甲序】
　　射洪县
　　射洪故城【在县西元和志本汉郪县地有梓潼水奔射涪江口蜀人谓水口曰洪因名射洪】通泉废县【在县南四十五里元和志县西北至州一百四十里本汉广汉县地宋于此置西宕渠郡魏恭帝移于涌山改名涌泉郡周明帝置通井县隋开皇三年改曰通泉十八年改属梓州新唐志大厯二年改属遂州后复故宋因之元至元二十年省入射洪】陈子昂故宅【在县东武东山下】郭元振故宅【舆地纪胜在通泉县】读书台【在县北金华山陈子昂常读书于此杜甫诗陈公读书堂石柱侧青苔　国朝知县唐麟翔重建】野亭【在县东北杜甫诗江水东流去清樽日复斜异方同宴赏何处是金华亭影临山水村烟对浦沙狂歌遇形胜得醉即为家】铁冶【在县东南九域志通泉县有铁冶三】张公隄【在县北二里明初常遇水害成化二年邑人张瑾筑隄以卫之】
　　古碑记附
　　晋云南太守段宗仲徳政碑【宗仲有徳政墓在通泉县碑在墓下】唐薛稷书慧普寺【稷道衡之孙魏郑公之甥也以书名天下慧普寺三方径三尺笔画雄健在通泉夀圣寺聚古堂】
　　盐亭县
　　盐亭废郡【今县治隋志新城郡领盐亭县西魏置盐亭郡开皇初郡废唐属梓州元和志县西南至州九十三里本汉广汉县地梁于此置北宕渠郡及悬后魏恭帝改为盐亭以近盐井为名寰宇记按李膺蜀记灵江东盐亭井古方安郡也】西宕渠废县【在县西北齐志益州西宕渠郡领宕渠县寰宇记废宕渠在县西北三十二里安乐村李膺蜀记宋元嘉十九年置西宕渠郡领县四梁天监中废】东关废县【在县东南齐志西宕渠郡有东闗县梁魏时废宋复置属梓州寰宇记在州东南一百四十里本盐亭县雍江草市也蜀明徳四年以其地去县逺为寇盗盘泊之所因割乐平等三乡立招葺院干徳四年升为县取古东闗地之名从知州张澹之请也元至元二十年并入盐亭名胜志废城在今县东南百里今名东闗市】永泰废县【在县东北六十里唐置属梓州元和志西南至州一百四十五里本汉充国县地武徳四年分置地号永泰因以为名寰宇记在州东北一百二十七里唐巡检皇甫无逸以四境遥逺人多草冦遂于盐亭及劒州黄安阆州西水三县界置九域志熈宁五年省永泰为镇入盐亭十年复置尉司舆地纪胜建中靖国初以犯哲宗陵名改曰安泰绍兴初复为县寻废三十一年复置永泰县元初省】广汉故城【在县东北汉初置广汉郡治广汉县王莽改曰广信后汉复故华阳国志广汉郡本治绳乡元初二年始移治涪水经注髙帝六年置广汉郡于乘乡王莽置广信县安帝永初二年郡移治涪后汉建武十一年岑彭等伐公孙述述兵广汉以拒汉即此东晋改置遂宁郡宋因之齐曰小汉后省舆地纪胜广汉故城在盐亭东北十五里】高渠废县【在县西六十里隋志盐亭有高渠县大业初废入寰宇记废高渠郡城在县西六十里北临梓潼水周保定中置隋开皇三年废为县大业三年县亦废】孝义台【在县一百三十里宋邑人冯伯瑜剖腹取肝愈父疾县令卞诜为筑台立石旌表之又蓬溪县西亦有孝义台蜀孟昶时里人程崇事亲孝隆冬母病思笋崇号泣林中俄生数笋县令陈元佐诗戢戢笋芽为母生泪痕落处两三茎相传为孟宗盖崇之字也】叩云亭【在县西南】铁冶【在县东南九域志东闗县有铁冶】
　　古碑记附
　　李义府碑【寰宇记在永泰县北】
　　中江县
　　五城故城【在县南三里东晋置华阳国志广汉郡有五城县在郡东南汉时立仓于此发五县人尉部主之晋时立县因以为名宁康二年苻秦以姚苌为宁州刺史治垫江为晋竺瑶所败退屯五城太原七年桓冲遣将杨亮等攻蜀抜五城进攻涪城为秦将张蚝所败周置元武郡隋开皇初郡废改县曰元武唐属梓州元和志县东至州一百十五里本先主所置武城县也后魏平蜀置元武郡隋开皇三年改五城为元武县因元武山为名旧唐志元武汉郪道县地宋改曰中江】铜山废县【在县南九十里唐置本汉郪县地有铜山厯代采铸唐贞观二十三年置监于此上元三年废调露元年置县属梓州旧唐志分郪飞乌二县地置宋因之元至元二十年省入中江】懐归废县【在县西北宋志新城郡领懐归县寰宇记在县西北二十里李膺蜀记宋元嘉九年置后周明帝初并入元武】飞乌废县【在县东南隋置元和志县东北至州一百四十五里本汉郪县地开皇十三年于此置飞乌镇明年改镇为县因山为名宋因之元初省入中江】涌泉废县【在县南二十里旧志建置无考疑即射洪之通泉废县也】桓侯楼【在县西明万厯中知县陶显功自桓侯铺移建于此】环翠亭【在县南宋陈建用记西园之胜有环翠亭面北而枕南】尊经阁【在县南正徳间知县余祺建】铜冶【在县西南九域志铜山县有铜冶在铜宫山下】义木乡【在县北昔有木五枝同本而生时呼为义木因以名乡】牟公谷【在县南九里又名读书崖宋隠士牟焕所凿藏书处】
　　古碑记附
　　游仙观老君碑田真人殿记【在集虚观蜀广政六年碑】
　　遂宁县
　　小溪废县【今县治隋志遂宁郡周置遂州治方义县梁曰小溪置东遂宁郡西魏改县名周改郡曰石山开皇初郡废大业初复为遂宁郡唐复曰遂州元和志州东南至合州一百六十里东北至果州一百七十里本汉广汉县地后分为徳阳县东晋分置遂宁郡周保定二年置遂州治方义县本晋小溪县永和十一年置后魏恭帝改名宋初避讳仍改曰小溪明初省入按元和志县治本在涪江北岸今治在涪江之西不知何时所移】遂宁废县【在县西南七十里唐置属遂州元和志县东南至州一百二十里景龙二年割青石县置宋因之元至元十九年并入小溪】徳阳废县【在县西北后汉置于梓潼北界其后移治于广汉县界仍属广汉郡建安末昭烈入蜀使张桓侯由垫江入定巴西蜀将张裔拒之徳阳陌下军败还成都晋永宁元年广汉太守辛冉为李特所攻奔徳阳大安元年诏以张微为广汉太守军徳阳复为特所破二年荆州刺史宋岱救成都军次垫江前锋孙阜破徳阳遂径至涪永和三年将军杨谦因邓定之变弃涪城退保徳阳皆此城也寻改属遂宁郡宋齐因之周废寰宇记遂州盖徳阳之旧垒东与巴郡为界谯纵叛后移于石坪】安居废县【在县西南四十里隋志资阳郡领安居县周置曰柔刚又置安居郡开皇初郡废县改名唐属普州元和志县南至州八十里天授二年移于今理旧唐志旧治柔刚山移理张栅也宋因之寳祐中与州俱废今有安居铺即故县址也】崇龛废县【在县南详见重庆府之铜梁县】陈故宅【在县南详见铜梁县】龚颖故宅【在县西四十里龚雅村】孙樵故宅【在县东昼锦坊】凤台【旧志杨升庵集载唐学士元庭坚左迁遂州防军郊居读书见有人身鸟首而诣者曰吾众鸟之主也闻君好音律故来见因留数日庭坚得其教为着韵英焉今铺头其遗迹也】鉴亭【在县东南七十里大佛崖下涪江滨大石壁立寛厰二丈许平如砥石昔人立亭其上魏了翁题曰鉴亭今亭废石存澄潭水落倚栏俯照清见须眉】元祐阁【在县治内畵元祐人物一云司马光幼时侍父池宰小溪后人慕之故名】大像阁【在县南七十里黄罗崖上】静治堂【在县东三里于逢建宋孝宗御书赐额】嘉禾堂【在县北宋苏仲虎建今圮】
　　古碑记附
　　唐张九宗题记【在县东崇元观其字遒劲有虞褚风骨】唐刘纂文宣王庙记碑【后唐天成四年】唐天复四年禅林碑【在鹤鸣山福胜寺李仁表撰】蜀安国寺碑【在罗城外有永平二年碑】后唐武信军衙记【广政间欧阳炯撰】卞高五十六体篆字碑【在小溪山长庆院】蜀明徳四年碑【在小溪山向尼寺】遂宁好【阆守志载西宁中遂宁守向公着遂宁好十章寄阆守郑公申郑答以南隆好十章】遂宁志【冯崇文序】宋徽宗御书孝经碑【真草分行在学宫内】黄庭坚篆书广利禅寺碑【在卧龙山】蓬溪县
　　唐兴废县【在县南元和志蓬溪县西南至遂州一百二十里永淳元年割方义县北界于今县南二十里蓬川置唐兴县天寳元年改曰蓬溪旧唐志景龙二年分唐兴置唐安县先天二年废唐安县移唐兴治于唐安废县后改蓬溪寰宇记本汉广汉县地取邑内蓬溪为名也九域志县在州东北七十里明初又移今治】长江废县【在县西六十里宋志遂宁郡首领巴兴县齐因之隋志长江县旧曰巴兴西魏改名又置懐化郡开皇初郡废仍属遂宁郡唐属遂州旧唐志县旧治灵鹫山上元二年移治白桃川寰宇记东晋永和十一年置巴兴县西魏改长江以界内大江为名唐移明月山下凤凰山宋因之元至元十九年并入蓬溪今为长江坝】青石废县【在县南一百二十里宋志遂宁郡领晋兴县齐因之隋志青石县旧曰晋兴西魏改名又置懐化郡开皇初郡废仍属遂宁郡唐属遂州元和志县西北至州七十里本晋晋兴县初属巴郡既置遂宁乃割属之后魏改为始兴隋开皇十入年始改青石寰宇记亦汉广汉县地也宋因之熈宁六年省入遂宁七年复置元至元十九年省入小溪按废青石县西去遂宁县五十里不知何时割属蓬溪】明水城【在县西明月山南有明水山峯峦插天元末明玊珍保障于此筑城周二里遗址尚存今呼为明水寨】飞云楼【在县东北丰泽庙后至正年建规模宏厂相传鲁班之巧】翔凤楼【在县西今废】
　　古碑记附
　　唐觉苑寺铸钟记【在觉苑寺唐元和十二年遂州刺史张九宗撰铸钟记并书】唐磨崕金刚经图【旧志在长江县南三十里】唐贾岛诗碑【旧志在长江县】金地院孝童孝女碑【旧志在青石县九节镇】
　　安岳县
　　安岳故城【即今治隋志资阳郡领安岳县周置并置普州大业初州废唐复置普州元和志本汉之资中垫江牛鞞后汉之徳阳四县地周武帝建徳四年置州安岳县与州同置旧唐志晋李雄叛后为獠所据梁招抚之置普慈郡安岳以邑治在山四面险絶故名舆地纪胜县旧志在铁门山宋开寳四年移今治寳祐以后州县俱废元末复置安岳县明洪武四年复置普州后废　国朝省县入乐至雍正七年复置】隆康废县【在县南五十里周置永康县隋开皇十八年改曰隆康属梓阳郡唐属普州元和志县北至州七十里周建徳四年置隋改隆康先天元年又改曰普康旧唐志本周永唐县隋改为永康移治复强城寰宇记开皇十九年移治寻又改名宋干德五年省为镇入安岳】石羊城【在县东一百里旧曰石羊镇元时置县明初废】南楼【在县南杜甫尝教授其上】琴台【在县北即北山横琴是也】玉虹阁【在县治内宋建】丹灶【在县东真相寺相传陈希夷炼丹处】
　　古碑记附
　　唐栖巗山寺赞铭序【唐开元戊辰前刺史杨珪崔克让及房公立失其名】唐老君应见碑【唐开元观老君应见碑开元二十九年岳阳郡奉勅建大宋淳化二年重镌】唐紫极宫碑【集古录唐乐阐撰贾岛书乐彦融篆额即唐明皇帝祠也乐又重修碑以防昌元年立在普州】唐西巗禅师受戒序【普州刺史韦忠撰开元十年建】唐宣宗赐浪仙墨制【大中八年立】贾浪仙墓表字【浪仙燕人广明庚子东蜀从事上谷使圭表曰于戏有唐诗流贾君之墓】贾岛墓志【集古录云唐苏绛撰冯贤书碑以防昌四年立在普州】聂公真龛记【在灵居山军事判官何光逺撰广政四年建】
　　乐至县
　　车免镇【即县治周置以车兔山为名唐武德三年始于镇置县属普州】普慈废县【在县东北三十五里隋志资阳郡领普慈县周置郡曰普慈县曰多业开皇初郡废十三年县改名唐属普州元和志县东南至州一百里周建徳四年置宋干徳五年省为镇入乐至】友恭堂【在县南宋淳熈间为李千之万之建】
　　古碑记附
　　普慈志【郡守杨泰之序】郡北小千佛院记【普慈志开皇十三年建】茗山平寇录【见普慈志卷】
　　直泸州
　　江阳故城【今州治汉景帝六年封赵相苏嘉为江阳侯即此后为县属犍为郡后汉末置郡华阳国志江阳本犍为支江都尉建安十八年刘璋置为郡是也昭烈入蜀遣诸葛武侯张桓侯等泝流定江阳晋穆帝时桓温讨李势军次江阳皆此安帝时乃侨置于武阳县界宋时始复旧为东江阳郡梁始置泸州隋改县曰泸川寻废州为泸州郡唐复曰泸川宋淳祐三年余玠迁州治于神臂崖旧志谓铁泸城元至元二十年又迁于州东茜草坝废泸川县入州明初始复故治拓蒲家庄犀牛寨而居之以经三迁俗谓之三泸】泾南废县【在州西南四十五里唐志贞观八年分泸川置在泾水之南寻省或以为在江安县泾滩之南】武都故城【在州北三十里宋志州领武都城大观三年建滋州及承流仁懐二县宣和二年废明一统志以仁懐为堡并承流入之】废宋州【在州西南新唐志泸川督羁縻宋州领牁龙牁支宋水卢吾四县宋因之后废今泸州卫境有宋江盖以废州得名又有羁縻顺州唐载初二年置领曲水顺山灵岩来猿四县宋因之后废】九支故城【在州东南九十里宋志州领九支城大观二年建纯州及九支安溪二县宣和二年废今地名九支坝】南定楼【在州治内宋郡守晁公武建取出师表中思维北征宜先入南之句为名陆游诗行遍梁州到益州今年又作渡泸游江山重复争供眼风雨纵横乱入楼】镇逺楼【在州治内四山环合一郡大观】江山平逺楼【在州西一里寳山上】海观楼【在州东南隅大江浒夏水涨时两江环合弥漫浩渺真如海观】抚琴台【皇舆考在州北二里周宣王时郡人尹伯竒被后母谮抚琴于此作履霜操以自悲旧志尹伯竒投江吉甫登山援琴作子安操忆之台乃山石生成周十余丈特立山腰】寄兴亭【在州奉裁兵备道署内罗安建】瑞鹿亭【在州南瑞鹿山】四香亭【在州南郡守赵雄建谓荼縻香春芙渠香夏木犀香秋梅花香冬为州之胜概】泸江亭【在州城外为宾饯之所】姜亭【在州北郡人王纶以母性不食姜作亭植姜以志不忘】观澜亭【在州北隅治中副使罗安建】梦仙亭【在州北三里明嘉靖间泸牧入觐判官王某摄郡事值合州民蔡百贯以白莲教聚众判因与吏谋诬泸人与蔡通请之计欲乘机盗库也上南屯盐佥事崔栋奉檄监泸军将发梦黄衣道人语曰泸有难微公救不可王判左计民实寃之语讫问其姓名则以吕姓住泸之江西沱对崔寤识之至泸果廉得奸状执判于两台治以法崔乃亲厯江西沱求所为吕道人者见崖石镵洞宾像衣黄衣与梦合遂捐金造亭塑坐像一睡像一两台闻之胥崇奉焉后亭圮　国朝康熈二十三年郡守陈五典复建今燬】静筹亭【在州治内】四山堂【在州西寳山上宋李垕有诗】衮绣堂【在州治内宋安抚使赵雄出镇于此因名】筹边堂　雅歌堂【俱在州治内宋安抚使黎伯澄建】整暇堂【在州南宋建】百花春馆【在州北宋郡守魏了翁建为士大夫游赏之所】
　　古碑记附
　　萧齐碑【旧志在丁公嵓磨灭难考】唐高宗安乐山取丹经诏碑【在安乐山】刘真人藏经碑【在安乐山】唐真如寺碑【在真如寺】唐苏公甘井碑【旧志在州城南门上唐乾元中都督苏元开井记】黄太史书砥柱铭碑　大像记醉僧图诗碑【旧志黄太史二碑并在开佛寺】尹吉甫祠堂记【许沆为之记曰父老相传周尹吉甫实生此见于图经矣陈帅损之作清穆堂以祠之尝观郦道元水经注江阳异闻与华阳国志颇类其载扬雄琴清英叙伯竒流放并子安之操附之江阳雄蜀人也其説必有据】吏隠阁记【治平四年邓太师绾作邑于泸川建吏隠阁曰泸之合江邑居之南转清溪而上六十里曰安乐山世传隋开皇刘珍先生登真之地杜光庭为之傅李淑为之记开皇所置三观其一尚在乃命道士作刘真人祠堂因名其阁曰吏隠阁】镜砚铭【黄太史铭曰泸川之桂林有石黟黒泸川之人不能有而富义有之以为砚则宜笔而受墨唐安任君从简之砚面为镜而背三足形骇天下若山林不若而不得访诸禹也】泸州平夷记【熈宁中范百禄撰在江安县之偶住亭】刘真人传【杜光庭撰】合江县安乐山腾清三观记【皇祐乙丑李淑撰】江阳志【教授李濬序】江阳谱【永嘉曹叔逺编集】
　　江安县
　　汉安武城【在县东后汉置属犍为郡华阳国志在郡东五百里有盐井鱼池土地虽迫山川特美晋改属江阳郡宋志为东江阳郡治齐因之隋改曰江安元和志县东北至泸州五十里本汉江阳县地晋置汉安县隋改今名宋初因之后移于西即今县治也】绵水废县【在县西一百六十里本汉江阳县地东晋时置属东江阳郡齐因之隋属泸州郡旧唐志县当绵水入江之口因名宋干徳五年省入江安】思废县【在县南唐贞观元年置十三年省入江安】柯隂废县【在县西南唐羁縻晏州所领县也宋熈宁七年熊本降泸夷独柯隂酋不下本合晏州十九姓之众发黔军进讨奔追深入柯隂乞降本受之以其酋个恕知归徕州州即改柯隂所置也于是淯井长宁乌蛮罗氏鬼主诸蛮皆愿纳附】三江碛城【在县西宋志嘉禧三年筑江安之三江碛城或疑即绵水口也】乐共城【在县南故夷寨也宋史元丰元年命韩存寳经制泸川纳谿夷存寳破其后城二年罗勾夷犯纳谿议者言罗勾不加议则乌蛮观望存寳檄归徕酋乞弟击平之既而乞弟率兵至江安城下责赏益桀敖官军击之四年改命林广讨之广败乞弟于纳谿破乐共城进至斗满村又至乐婆屯乞弟遁广率兵深入自发纳江即入丛箐过老人山山形劒立度墨崖厯鸦飞不到山进抵归徕州竟不得乞弟师还筑乐共等城以为戍守九域志乐共城在州西南二百六十里元丰五年置领一寨二堡政和五年安州夷卜漏反攻乐共城官军拒却之明一统志在今县南小龟山上后并入江安】八阁楼【在县北】吏隠楼【在县治内宋县令邓绾建】偶住亭【在县北】仰羲亭【在县南镜山之下宋绍兴中郡守范百禄建亭傍有小溪引以为流觞曲水仿右军兰亭故事】南井监【在县东北宋熈宁八年置元初废今为南井铺】观星石【在县东关外有大石相传武侯观星于此】
　　合江县
　　废符县【在县西汉置华阳国志在江阳郡东二百里元鼎元年置治安乐水防东接巴郡乐城南通平夷鄨县永嘉后废萧齐改置安乐县元和志梁改置安乐戍周始改置合江县西去泸州一百二十里即汉符县地是也寰宇记唐元和十二年从东川节度李逢吉之请移于旧县以便水陆贸迁之宜宋志嘉禧三年筑合江之榕溪四年又筑合江之安乐山为城旧志唐置县于白沙镇宋移治故城元移治神臂山南明又移安乐山麓】铁泸城【在县北六十里宋淳祐中制置使余玠迁泸城于此】安溪废县【在县西南九域志合江县有安溪砦宋志大观三年以合江之安溪砦为县属纯州宣和三年复废为砦旧志在县西南一百里又南为美利城亦初属纯州后废为砦元俱废】木楠台【在县西五里安乐山中寰宇记在县五里又有仙人屋芙蓉城诸胜境】钓鼇亭【在县西十五里后唐王灿读书处】流水亭　凉亭【俱在县北】试劒石【在县北大石两分如剖相传昔有仙人试劒于此】
　　纳谿县
　　纳谿寨【即今县治宋皇祐三年置军砦属江安县九域志江安县有纳谿寨是也绍定五年始升为县】旧县坝【在县北十里元大徳中尝移治于此以避水害至元初复还今治县基尚存昔有掘得铜牺象罇一太和和羮盌一爵三贮于学宫】江阳楼【在县西】
　　九姓司
　　泸卫故城【在司南十里】
　　直资州
　　盘石废县【在州北一里寰宇记周保定二年置隋开皇七年自资阳移州治于此唐改资州元省后改置今治】银山废县【在县东南三十八里隋义宁二年置取界内银山为名唐属资州宋干徳五年省入盘石】月山废县【在州西隋义宁二年置唐属资州元和志县东至州五十里有内江水在南一里宋干徳五年省入盘石】龙水废县【在州西南八十里隋义宁二年置以汉水盘曲如龙故名唐属资州宋宣和二年改曰资州寻复故淳祐三年废今为龙水乡】聚书楼【在州治内太守魏润建以聚百家子史】栖云楼【在州治内宋状元赵逵建有栖云楼文集行世】雅歌堂【在州东南四十里银山上古今集记云唐田游岩入蜀居于银山聚弟子歌雅诗以为乐今山有雅歌台又有苏轼黄庭坚遗迹】状元亭【在州北一里宋状元赵逵故里又州南六十里亦有赵逵宅】瀛洲亭【唐舆记在州治后圃鲜于巽记千岩万壑应接不暇】书巗【在州北三里宋赵逵读书于此旧传为苌读书处】
　　古碑记附
　　陈君徳政碑【陈君失其名汉永建五年为汉安长立有碑在獠井坝层崖之腹字虽磨灭然尚可攷】隋勅改罗汉院碑【隋初勅改建罗汉院碑今在法灵院】唐开元栖神山畧记【在法鉢池前刺史房涣撰】唐顔鲁公书中兴颂碑【碑有二一在东嵓一在北嵓】三仙磨崕题名【在三江镇碑镌贞元十四年十月十日杜锡崔熊席防三人同游此】洗公石马塔院记　滴水巗结界记　郑钢诗【在北岩及寰国寺】陈图南诗【在得道山并邵博跋】崇寿观碑【天寳二年建唐明皇御书额御史中丞宋浑撰字多磨灭】杜光庭醮坛山北帝院记　王师闵西巗龙潭瀑布诗　李渭北巗诗　卢并北巗诗　张公瑾北巗诗【在龙水】重修北巗诗【唐邵泰撰】裴晋公自赞【在灵虚院】唐裴瞻墓碑记【唐左仆射裴瞻墓在盘石县北五里有世谱碑记藏于寳灵院】唐韦皋纪功碑【碑在市中居民室下绍兴丁巳掘土有碑太守命工取之其石重欲撤民屋不果其文乃御制纪功碑铭并序皇太子书碑面残缺不全惟碑隂乃皋从孙铤为本州守曰纪述其文具全遂复覆之】青松亭记【唐干符四年四川节度使成都尹高骈记并书】毗沙门天王赞【绍兴壬戌郡守邵博得碑城北隅唐羊士谔为刺史撰并序】
　　资阳县
　　资中故城【即今县汉置梁废章懐太子曰汉资中今资阳县也寰宇记周武成二年于汉资中故城置资阳县又自阳安徙资州于此置资中郡旧传故城在今县地】丹山废县【在县东北七十里取界内崇丹山为名唐贞观四年置属资州六年省入内江明年复置宋干徳五年省入盘石今有丹山镇】王褒宅【即今县治有八卦井相传为王褒遗迹或云在县西驷马里】董钧宅【在县延夀寺傍又传为宋张方宅】二贤堂【在文庙南即王褒董钧祠】涤砚池【在书台山下王褒遗迹】老君巗【在县东南三十里岩上有洞如水泛至洞口其舟不得入相传老聃尝修炼于此前贤题诗云老君仙岛岩悬洞八卦喧窓面自开自是乾坤通一窍等闲不许俗人来后渔人于洞中得一铁鼎其形古怪明孝亷陈应文市而藏焉一夕雷雨大作鼎竟飞去】
　　古碑记附
　　河相农碑【在王褒墓左】王褒墓石表【在县北二十五里碑字已磨灭】灵仙观碑【在县西驷马里西汉王褒宅今改为灵仙观碑碣洗砚池尚存】攻玉铭碑【在儒学前相传赵逵所作其词曰岫屏其容采云其丰来自他山防名不穷我有美石适子我攻我器之成尔勋尔庸】放生池碑【在县东一里顔真卿撰】嘉禾碑【在旧县治内宋淳熈间产嘉禾立此碑】资中志【扈自中编李折序】
　　内江县
　　内江旧县【在县西二里汉曰汉安县周改中江以在中江水滨故名隋改今名唐属资州】清溪废县【在县东北八十里本汉资中县地隋大业十二年分置牛鞞县唐属资州天寳元年改曰清溪元和志县西南至州一百三十里宋干徳五年废入内江】凌风台【在县西化龙山顶宋朱真人游息之所】凌云阁【在学宫内知县吴山建】
　　古碑记附
　　汉永建五年汉安修栈道记【在磨崖上字已磨灭】安边军诗碑【绍兴十六年内江令董昌龄移徙新市平县基土中得小碑有诗云战马向风嘶荒鸡隔水啼终日随征斾何时罢鼓鼙】
　　仁夀县
　　普宁废县【在县东二里本汉武阳县东界西魏置普宁县属懐仁郡周闵帝元年改陵州唐贞观九年徙今治】贵平废县【在县东北六十里西魏置县在今简州界唐开元十四年移治禄州即此元和志县西南至州六十七里本汉广都县东南境宋熈宁五年省入广都乾道六年复置元废】蒲亭废县【在县南十五里西魏置隋大业初废】废籍县【在县北一百十里本汉武阳县地周闵帝时置因蜀昭烈帝籍田地为名也隋废唐髙宗永徽四年复置宋熈宁五年废入广都乾道六年复置元初废】唐福废县【旧志在县北四十五里建置无考】太白台【在县北十五里象耳寺前相传李白读书处】琴台【在县东四十里相传虞允文读书处】望峨台【在县北十里石矩山上又有宾峩亭】读书亭【在县东四十里莲花池左畔宋邑人何防建】蓬莱阁【在县治前下有艳阳洞甚深篴洞前有井相传张道陵于此修炼有妖女七人为祟道陵以劒指之女尽入井妖浸灭明治中有瀛洲仙子题诗云艳阳洞里锁春云劒气光寒靖海氛百里生涯县一井道人千载着竒勲】平云阁【在县西文同诗陵阳郡事全稀少懒守长嬴半日闲晚后频来上髙阁就中无厌是云山】含晖阁【在县东二里赵抃诗晓川嘉树照双扉披豁幽轩景昼归且喜吾懐已虚白三隅山色更清辉】清风阁頼平堂【俱在县治内　国朝知县裴云锦建】霄汉堂【旧志在县南一里即彦宗赵太守祠又名霄汉台】乐道园【在县东北二里宋何防读书处内有石笋一】瑞竹园【在县东二里虞允文读书处】息壤【在县西北方舆胜览在籍县南一里】石姥【在县西跨鼇山上嵗旱土人转徙之辄雨文同有赋】
　　古碑记附
　　汉黄龙甘露之碑【在籍县江口上鋭下方大书汉黄龙甘露之碑文多不可读其可识者羣臣将军位号盖为龙纪也】阳洞石碑【在洞之前书曰艳阳仙洞四字不知何代书旁有款识嵗久磨灭东南贵人见此碑寳而藏之以为真汉也】唐金刚经碑【在佛龛山磨崖唐贞观中率更令欧阳询书】道超和尚精徳碑【在古城山平等寺天寳四载薛兼金撰】开国王碑【在唱车山贞元元年贵平令王觉纪】天师灵庙碑【元和十五年知陵州李正卿撰】贵平县牟尚书墓记【唐同光五年立】文宣王庙碑【在贵平县学长庆五年刺史李正卿撰尹泰阶书】龙兴寺大藏经碑【在报恩寺开成四年吴商撰】篆字心经碑【在大小慈阁咸通七年仇溥撰并书】修大悲堂碑【在小大悲阁景福二年僧承徽记】黄帝书隂符经【在至道观咸通十五年丘冲书】古大悲堂碑【在报恩寺干符三年周宋莒撰】超觉寺记【广明二年陵州刺史萧兟记】龙华院山门路记【在籍县天复七年立今为观音院】灵泉院碑【在本寺后唐同光三年立】僧晓微碑【在寳林院西蜀明徳元年立又有显教大师碑广政四年立】铁骑将军碑【在归安镇孟蜀广政二年立】寳峰院记【在贵平县西北四十里院内有王羲之记王氏庐墓铭】飞泉山碑【其碑有二并在县东飞泉山】飞泉山院碑【唐神龙元年立在超觉寺】玉堂砚铭【文同将赴陵州县朱巨源以玊堂砚赠之与可属苏子瞻为之铭】蔡君谟法帖　东坡多心经　文与可书千字文【并在县治】井研县
　　井研镇【即今治隋始置县元和志县北至陵州一百十五里本汉武阳县地大业元年因井研镇立县取镇为名旧唐志井研县东晋置西江阳郡魏置蒲亭县隋改名武徳四年自拥思茫水移治今所】始建废县【在县东北四十里隋志开皇十一年置属隆山郡唐属陵州元和志县北至州五十五里本汉武阳县地开皇十年于今县立始建镇大业五年改镇为县圣厯二年移于仁夀县界其旧县复为始建镇旧唐志县旧治拥思水圣厯二年移治荣社山宋咸平四年废为镇入井研】勿剪亭【在县南三十里邓若水建】龙门【在县东十里宋邓若水书龙门二字列石】
　　古碑记附
　　唐节度使杨公墓碑【在道傍石刻云唐银青光禄大夫检校御史中丞上柱国节度使杨公墓其傍多杨姓乃其子孙也】
　　直绵州
　　巴西废县【在州东五里汉置涪县属广汉郡后汉建武十二年臧宫从涪水上拔绵竹破涪城斩公孙恢建安十六年昭烈由垫江径诣涪城季汉延熈四年蒋琬疏曰今涪水陆四通唯急是应若东北有虞赴之不难由是自汉中还住涪魏景元四年邓艾从隂平邪径经徳阳亭趋涪遂取蜀晋曰涪城县属梓潼郡宁康初没于苻秦太元元年复入于晋宋复曰涪县为梓潼郡治梁天监四年魏将邢峦使王足破梓潼进逼涪城峦表言自南安向涪方轨无碍脱得涪城则中分益州之地防水陆之冲孤城何能持久魏主不从十三年魏复窥蜀分命羊社出涪不克防改置潼川治承圣二年西魏将尉迟迥入蜀取剑阁至涪水潼州刺史杨干运以城降迥分军守之进袭成都寻又改涪县为巴西县隋为绵州治唐宋因之元省入州】魏城废县【在州东北六十里本涪县地西魏废帝元年析置魏城县属巴西郡隋属金山郡唐属绵州元和志西南至州六十五里隋大业十三年白盐泉井移今理宋因之元至元二十年省】涪城废县【在州东南四十里入潼川州界详见潼川】盐泉废县【在州东一百十里唐置元和志在魏城县东南四十五里后魏置魏城县于此隋移治于西北界唐武徳三年改置盐泉县于此宋因之元省】江楼【在州东唐建】越王楼【在州西北唐显庆中太宗子越王贞为州刺史建旧志曰越王台】春酣亭【在州东宋刺史唐庚建有诗】扪参阁【在州北五里方舆胜览在天池山巅】六一堂【在州治内宋欧阳观尝为州推官生子修于此后人慕之因以名堂】思贤堂【在州东中绘雄杜甫李白樊绍述苏易简欧阳修司马光苏轼唐庚九贤之像以祀之宋州守史祁记】十贤堂【在州学东绘厐统蒋琬杜微尹黙李白陈该苏易简王仲华欧阳修黄庭坚十人之像祀之宋史祁记】南山十贤堂【在州南汉涪翁李仁尹黙宋文儒文轸程徳降范辰孙明方任范仑张世则万辉明郡人李梓记】延贤堂【在州南南山上郭玉建读书于此】渔父故村【旧志在州东四里】
　　徳阳县
　　徳阳故城【今县治唐置元和志县西南至汉州四十五里本汉雒县与绵竹县地按汉晋置徳阳县即今遂宁县或以为汉置在今梓潼界晋置在故广汉界者皆误】阳泉故城【在县西季汉分绵竹立属广汉郡晋废后复立宋齐因之隋志绵竹县旧置晋熈郡周为晋熈县又废晋熈入阳泉后又改盖周徙晋熈郡治此隋初郡还治晋熈此城遂废】南隂平城【县北宋志晋永嘉后以隂平流民侨置南隂平郡及隂平县寄治苌杨齐因之元和志又有南新巴郡寄治隂平寻废隋志周废南隂平郡为南隂平县寻废入雒县唐分属徳阳县寰宇记南隂平乡在县北浮中山西是也】绵竹故城【在县西北三十五里详见绵竹】苌杨故城【在县西北本绵竹地东晋安帝置苌杨县属晋熈郡又以南隂平郡寄治于此宋因之齐废后复置周并入晋熈】姜诗故宅【在县西四十里华阳国志雒县汛乡有孝子姜诗田宅水经注作沈乡去江七里宋郑少微孝感庙记今徳阳县西北四十里有姜诗镇诗故宅在焉治平中知绵竹县事郭震易其名曰孝泉震又白之朝赐庙号曰孝感】秦宓宅【元和志在县北五里其地曰三造亭初太守夏纂三造其门故名】来鹤楼【旧志在旧藩王府内楼成适值册封有鹤来集因名】四面鼓楼【在城内成化间建今圮】炼景台【在县治后许旌阳筑】平蜀台【在县北二十三里元和志邓艾平蜀筑台耀武】瘗金圃【旧志许旌阳旧公廨后为许公瘗金处】
　　罗江县
　　罗江故城【今治晋置万安县属梓潼郡宋齐因之隋志金山郡有万安县旧曰孱亭西魏改名置万安郡隋开皇初郡废唐属绵州元寳元年改曰罗江宋因之寰宇记县在州西南七十八里晋于梓潼水尾置万安县后移就孱亭即今治也元明皆因之　国朝顺治十六年并入徳阳雍正七年复置】万安故城【在县西一里晋时置县于此方舆胜览有万安驿在罗江县西】孱亭【在县北三里上有孱亭庙】
　　安　县
　　安州故城【在县东北九十里晋平蜀置晋兴县属巴西郡宋齐因之西魏省入益昌后周天和六年别置金山县隋大业三年废唐武徳三年复置改曰龙安属绵州宋政和七年改属石泉军宣和初改县曰安昌寻复故寳祐中移石泉军治于此元中统五年废县改置安州明初废州为县始移今治】西昌废县【在县东三十里晋孝武置益昌县属巴西郡宋齐因之隋开皇三年省唐永淳元年复置以与利州之益昌同名因名曰西昌属绵州宋初因之熈宁五年省为镇入龙安】神泉废县【在县南五十里汉涪县地晋孝武侨置西充国县属巴西郡宋齐因之隋开皇六年改曰神泉属金山郡唐属绵州元和初刘辟叛山南西道帅严砺遣将严秦败之于神泉即此元和志县东北至州八十四里因县西神泉为名寰宇记梁武陵王尝改曰平川后魏恭帝移于今所宋政和七年改属石泉军元中统五年省入安州今有白塔寺即县故址也】玉亭【在县北十里龙安山上连峯接岭林泉之胜俨如畵图隋开皇间蜀王秀立亭于此以避暑】御箴亭【在县治内知县郑羽逵建】圣者堂【在县东三十五里有神井八大圣者所居】西巗草堂【在县北半里竒木馨蔚峭石交错山水环拱天然胜境唐人建草堂饮酒赋诗于此】绵竹县
　　绵竹故城【在县东汉置后汉建安十八年昭烈规取成都进屯涪刘璋将刘璝等拒之败保绵竹寻降炎兴初诸葛瞻拒邓艾至涪前锋破退还住绵竹即此宋属南隂平郡齐因之梁末废隋改雒县为绵竹后又改晋熈为绵竹即今治也元和志绵竹故城在今绵竹县东五十里寰宇记在徳阳县北三十五里】晋熙故城【今县治晋置兼置晋熈郡齐废郡以晋熈县属南武都郡开皇十八年改曰孝水以县境有孝子姜诗泉为名大业初又改绵竹唐属汉州】南武都废县【在县西北宋志益州有武都太守领武都下辨汉阳畧阳安定五县齐省后复置南武都县隋志绵竹有旧南武都县周废入晋熈今县北十五里有武都山县盖以此名】文明楼【在县学西嘉靖中建提学姜寳题额】懐古楼【在县东隆庆初建祀诸葛瞻父子紫岩南轩二先生】读书台【在县北十五里宋张栻读书处】射箭台【在县南十五里相传蜀王秀提兵至此士马苦渴王以三矢祝天射西北山脚俄泉水涌出者三因筑台命名今射水河是也】止止亭【在县南宋宇文之邵建】桂香亭【在祥符寺侧宋张栻建碑碣尚存有老桂六株俱高数丈相传南轩手植又有敬夫室在治南二十里南轩故宅内】冠鼇亭　鴈峰亭【俱在县治今圮】读书堂【在无为山宋杨元素建】三贤堂【在县南祀杨元素宇文竒张徳逺】进徳堂【在县南宋淳熈间建】洗墨池【在县南一里宋张栻遗迹】古碑记附
　　先师孔子像碑【旧志呉道子笔在啓圣祠内】岳武穆送张魏公出征诗碑【在县南二里岳王庙前】无题石刻【张浚登道观诗一作魏忠送异人诗书法遒劲今在县署内】绵竹县治水旧碑【今在县署堂左】
　　梓潼县
　　梓潼故县【即今治汉初置广汉郡于此昭烈初今广汉置梓潼郡治梓潼晋初移郡治涪以梓潼属之西魏又于县置潼川郡移县于郡南三十里改曰安夀隋开皇三年废郡移县复旧治曰安夀大业三年始改梓潼】隂平废县【在县西北一百六十里汉置按隂平有四此则梁州之北隂平也晋没于氐梁天监十四年魏人侵蜀蜀将任太洪自隂平入魏晋夀诱氐羌絶魏连路十五年将军王光昭与魏战于隂平即此后魏改龙州西魏改郡曰隂平县曰龙安隋初废郡仍改县为隂平属普安郡唐属劒州宋因之元废】五妇妆台【一统志在县北寰宇记五丁迎秦女至梓潼踏地大呼五女惊并化为石蜀王筑台而望之因名按此与华阳国志不同】仙女台【舆地纪胜在县九里相传李特女每夏泛龙舟游戏于此明一统志一名避暑台】相如读书台【在县西南长卿山上】卧游亭【在县西河溪上边孝先建碣存】送险亭【在县北七里坊有陂去平来四字言蜀道之险至此而尽也】豢龙池【在县北三十里相传梓潼帝君显灵处】
　　古碑记附
　　李业阙【在县西五里前汉侍御史李业葬处遭赤眉燬破二阙】后汉赵相国雍墓石阙【在县北二里前有石阙石麟其文曰汉赵相国雍府君之墓】汉沛国范伯友墓石阙【在县东六里】
　　直茂州
　　汶山故城【今州治汉置汶江县为汶山郡治后省属蜀郡为北部都尉后汉因之季汉复置汶山郡晋初移郡治于绵虒界改汶江置广阳县属之东晋后废萧齐复置北部都尉梁复置广阳县为北部郡治隋仁夀元年改曰汶山复为汶山郡治唐为茂州治宋元因之明初省县入州】广阳废县【在州西北五百五十里晋置寻废】废直州【在州西北唐天寳五年于此置昭徳郡乾元元年改曰直州领昭徳昭逺鸡川三县旧唐志作真州治真符县分临翼郡之昭徳鸡川两县置又昭徳县显庆元年置曰识旧属悉州天寳元年改名又鸡川县先天二年割翼水县置宋志茂州领夀宁砦本羁縻真州政和六年建夀宁军在大皁江外距茂州五十里八年废为砦宣和三年又废为堡】废干州【在州西旧唐志大厯三年开西山置为正州领昭武宁逺二县又有涂州武徳元年临涂羌归附置领端源婆览二县贞观二年州县俱省入茂州五年又置领端源临涂悉怜三县又炎州贞观五年生羌归附置曰西封州八年改名领大封慕仙义川三县又徽州贞观五年西羌首领董嗣贞归化置领文彻俄耳文进三县又向州贞观五年生羌归化置领贝左向贰二县又冉州本徼外敛才羌地贞观五年置西冉州九年去西字领冉山磨山玉溪金水四县又穹州贞观五年生羌归附置曰西博州八年改名领小川彻当壁川当博恭耳五县又筰州贞观七年白狗羌降附置曰西恭州八年改名领遂都亭劝比思三县以上七州俱羁縻属茂州都督永徽二年特郎辟惠等羌内附又析置蓬鲁等共三十二州又崌州贞观元年招尉党项置领江源洛稽二县又可州贞观四年处党项置曰西义州八年改名领义诚清化静方三县又逺州贞观四年生羌归附置领罗水小部川二县以上三州俱羁縻属松州都督府宋志茂州领羁縻当真时涂远飞干可向居十州】合江城【在州北一名合口镇唐置守捉城于此】安戎城【在州西南唐仪凤二年益州长史李孝逸筑至徳初改曰平戎城】舍堂城【在州北二里明嘉靖三十一年兵备胡鼇筑与州城相掎角】万里城【在州北三里一名逻城明嘉靖中副使朱纨筑】岳希蓬长官司【在州西三里明洪武四年置】静州长官司【在州东二里洪武中置又有陇木长官司在州东北四十里亦洪武中置后废】横玉楼【在州南】列岫堂【在州北因九顶列于南屏凤盘台列于西巨人橐駞列于东故名】雪峰堂【在州治内有妙算遥雪二堂】
　　古碑记附
　　唐回车院碑【唐刺史盖巨源撰大中十三年立】唐刺史题梁【黄唐梁记有寳厯元年刺史窦季余大中三年刺史刘成师咸通三年刺史盖巨源撰】张延赏修城记【按董守愚两路记载唐大厯十四年吐蕃事典元元年张延赏重修其后别驾修建城宇堡壁雉堞】茂州治平寺碑【寺旧在城外缘叛羌董阿丹焚元丰初移入城】滋茂池善应庙碑【张商英无尽居士撰其神或传姓吴或传姓郭】西山记【绍圣中茂守曹坦撰】更生阁记【政和丁酉倅贰跨鼇先生李新目击静州之变记载其事甚详】图经【郡守史宪序】
　　保　县
　　威州故城【即今治古冉駹国汉为广柔县地季汉属汶山郡隋开皇四年讨叛羌以其地置薛城戍属防州唐武徳七年内附置维州贞观元年羌叛州废明年复置并置薛城县为治天寳元年改维州郡乾元元年复曰维州属劒南道广德元年吐蕃为害号曰无忧城太和五年收复寻又弃之大中三年复内附五代蜀永平二年改县曰保宁宋景徳三年改曰威州元明因之　国朝雍正七年省州移县来治】保县故城【在县西北七十里本唐薛城县地宋保宁县地明洪武六年始置保县属威州　国朝因之雍正七年移县治威州】薛城废县【在县北高碉山上亦曰姜维城古冉駹地汉武开之为广柔县地季汉属汶山郡隋置薛城戍唐武徳七年白狗羌首邓贤佐内附置维州并置金川县为治贞观元年羌叛州县俱罢二年生羌董屈古等请吏复置维州及薛城县移治姜维城东城即维故垒也元志姜维故城在高碉山上维州故城在姜维城东十里垒石为之又有子城在高碉山下唐大中三年刺史髙宰筑旧志宋时州城先建在河西霸州境内后迁至凤坪坡底明宣徳中又迁河东即古汶川县为州治其故州城曰旧州里在金州西北二十五里】废霸州【在县西北二十五里唐志天寳元年招附生羌置静戎郡乾元元年改霸州治安信县与州同置广徳后废为行州又有归化县在县西北百里亦与州同置】通化废县【在县东一百三十里元和志本汉广柔县地后周武帝置石门镇隋开皇六年以近白狗生羌于金川镇置金川县十八年改曰通化大中三年改属威州宋天圣元年改曰金川景祐四年复故元因之明初废】小封废县【在县南六十里唐初置金川县于此属维州寻废咸亨二年改置小封县垂拱二年改置威戎军西】定亷废县【在县西北隋开皇四年置定廉戎属防州唐武徳七年置定亷县属维州开元二十八年改曰奉县天寳初改云山郡八年徙治天保军后改保川而定亷仍属之贞元二年韦皋破吐蕃焚定亷城】盐溪废县【在县西北唐贞观二年析定亷县置以有盐溪村为名后省】定广废县【在县南唐置属维州贞元九年韦皋分兵出西山破广定城即此】废保州【在县西北唐志保州云山郡初置于定亷县天寳八年徙治天保军领归顺云山等县乾元中更名古州其后复名保州元和志天寳军在定亷县西一百三十五里宋志茂州领春祺城本羁縻保州政和四年建为祺州县曰春祺宣和三年废属茂州】干溪城【在县西北唐志维州有干溪白望暗桶赤鼓溪石梯逹节口质台骆驼九守捉城西山南路又有通耳瓜平干溪侏儒箭上谷只六守捉城又有苻坚城俱在今州西界】柔逺城【在县南唐太和中李徳裕筑以扼西山吐蕃寻废】当狗城【在县西以当白狗羌之路故名唐初置广徳二年劒南节度使严武破吐蕃拔当狗城即此】宋恭城【在县西唐贞元十年韦皋破吐蕃于此】望汉城【在县西唐志吐蕃筑此以望季汉大厯十二年西川节度使崔宁破吐蕃于望汉城是也】龙溪城【在县西北八十里唐贞元初韦皋城龙溪筑西山堡以待降羌七年皋使威戎军使崔尧臣出龙溪石门两路伐吐蕃是也】龙山城【在县北唐置戍于此今为笼山寨】安逺城【在县南宋置】通鹤城【在县西北即唐之通鹤军也贞元九年韦皋攻吐蕃破通鹤城即此】过街楼【在县南旧威州城北三里】筹边楼【在县城市中唐李徳裕修遗址尚存】
　　古碑记附
　　鼓角楼记【唐维州军事判官高侧撰干符五年十月十五日维州刺史李光置】天寳寺碑【唐咸通六年建军事判官陶师撰】伏波庙碑【唐咸通八年左武卫兵曹参军崔遂撰】
　　汶川县
  </div>
  <div class="pagination">
   <a href="四川通志_page116.html">
    上一页
   </a>
   <span>
    ...
   </span>
   <a href="四川通志_page112.html">
    112
   </a>
   <a href="四川通志_page113.html">
    113
   </a>
   <a href="四川通志_page114.html">
    114
   </a>
   <a href="四川通志_page115.html">
    115
   </a>
   <a href="四川通志_page116.html">
    116
   </a>
   <span class="current-page">
    117
   </span>
   <a href="四川通志_page118.html">
    118
   </a>
   <a href="四川通志_page119.html">
    119
   </a>
   <a href="四川通志_page120.html">
    120
   </a>
   <a href="四川通志_page121.html">
    121
   </a>
   <a href="四川通志_page122.html">
    122
   </a>
   <span>
    ...
   </span>
   <a href="四川通志_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
