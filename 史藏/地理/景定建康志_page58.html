<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 58 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 58 页/共 60 页
  </h1>
  <div class="content">
   考证梁武帝天监十三年以定林寺前冈独龙阜志公永定公主以汤沐之资造浮圗五级于其上十四年即塔前建开善寺今寺乃其地也唐干符中改为寳公院南唐升元中徐徳裕重脩后主又改为开善道场　国朝太平兴国五年改赐今额庆厯二年叶公清臣奏请为十方禅院【侍郎刘公岑蒋山大佛殿记云寳公道塲始于梁武其女号曰永定公主割舍私财创为精舍当时词臣陆倕王均作为文章以纪其事我本朝大中祥符赐榜太平兴国禅寺加封宝公道林真觉庆厯改元翰林学士叶清臣来守是邦以禅易律元丰主僧曰法泉者经营辛苦成大丛林焚于建炎复于绍兴云大佛殿前又有大毗卢阁两翼为行道阁属之殿其余堂庑极其雄丽皆绍兴以来所建淳熙十六年九月晦一火而烬今累年营缮骎骎复盛矣宝公旧像父老相传以沉香为之国初取归京师陈轩金陵集载狄咸游蒋山诗云旃檀归象魏窣堵卧烟霞盖谓此也本朝太平兴国七年舒氏柯蕚遇老僧往万嵗山指古松下掘之得石篆乃寳公记圣祚绵逺之文于是遣使致谢谥曰寳公妙觉治平初更谥道林真觉大师按建康寔录开善寺有志公履唐神龙初郑克俊取之以归长安今洗鉢池尚在塔西二里法云寺基方池是也寺西有曰道光泉以僧道光穿斸得名曰宋熙泉以近宋熙寺基之侧有八功徳水在寺东悟真庵之后一云泉在寺北高峯絶顶寺东山巅有定心石下临峭壁寺西百余步有白莲庵庵前有白莲池乃防禅师退居之所寺后向东北有娄禅师之塔】题咏【李司徒建勲楼防虽少景何深满地青苔胜布金松影晚留僧共坐水声闲与客同寻清凉防拟归莲社沉湎终湏弃竹林长爱吟经案上石窗秋霁向于岑因题道林虽向钟峯数寺连就中竒胜出其间不敎幽树妨闲地别着高窗向逺山莲沼水从双涧入客堂僧自九华还无因得结香灯社空王门玷玉班　李中宿投林下寺中夜觉神清磬罢僧初定山空月又生笼灯吐冷艶嵓起寒声待晓红尘里依前冒逺程　徐伯阳聊追邺城友蹊步出兰宫法侣殊人世天花异俗中鸟声不测处松吟未觉风此时超爱网还复洗尘防　崔坰山殿秋云里香烟出翠防客寻朝市去僧背夕阳归下界千门见前朝万事非看心兼送目葭菼暮依依　王荆公安石登寳公塔倦童疲马放松门自把长笻石根江月转空为白昼岭云分暝与黄昏鼠摇岑寂声随起鵶矫荒寒影对翻当此不知谁坐客道人忘我我忘言重登寳公塔空见方坟涌半霄难将生死问参寥应身东返知何国瑞像西归自本朝遗寺有门非辇路故池无鉢但僧瓢独龙下视皆陈迹追数齐梁亦未遥　碧玉璇螺恍隔霄冠山仙冢亦寥寥空余华构延风日无复灵踪落市朝帐座追严多献寳供盘随施有操瓢他方出没还如此与物何心作迩遥寳公塔院祠堂斯文寔有天岂偶生才一日凤鸟去千秋梁木摧烟留衰草恨风造暮林哀岂谓登处飘然独往来　静照禅师塔简老已归黄土陌渊师今作白头翁百忧三十余年事陈迹山林草野中寳公塔道林真骨葬青霄堵千秋未寂寥寳旁连大江起尊形独受众山朝云泉别寺分三径香火幽人只一瓢我亦鹫峯同聴法嵗时歌呗岂辞遥　曽极六帝园陵堕刼独余灵骨崔嵬行人指防云间鹤唤得齐梁一梦回　马野亭之纯凌晨同作蒋山游细雨轻丝雾不收谢得东风如有意旋敎晴色渐盈眸松隂十里青障石磴千层白玉楼弥望寛平有如此故应常作帝王州】
　　半山报宁禅寺在城东七里距钟山亦七里王荆公安石故宅也
　　考证其地名白塘旧以地卑积水为患自荆公卜居乃凿渠决水以通城河元丰七年安石病闻神庙遣国医诊视既愈乃请以宅为寺因赐额报宁禅寺寺后有谢公墩其西有土山曰培塿乃安石决渠积土之地由城东门至钟山此半道也故今亦名半山寺寺中有寳禅师语录序王斿撰米芾书陈轩金陵集载荆公半山诗凡十五首【半山即事谁将石黛染春潮复撚黄金作栁条西晻东沟从此好笋舆追我莫辞遥　雪干云净见遥岑南陌芳菲复可寻换得千颦为一笑春风吹栁万黄金　南浦东冈二月时物华撩我有新诗含风鸭绿粼粼起弄日鵞黄袅袅垂　水满陂塘谷满篝谩移蔬果亦多收神林处处箫鼔共赛元丰第一秋放歌扶杖出前林遥和丰年击壤音曽侍玉堦知帝力曲中时有誉尧心　随意柴荆手自开沿冈度堑复登台小桥风露扁舟月迷鸟覉雌竞往来　露积山禾百种收渔梁亦自富鰕防无羊説梦非真事岂见元丰第二秋　湖海元丰嵗又登旅生犹足暗沟塍家家露积如山垅黄咨嗟见未曽　豚栅鸡埘罨霭间暮林猺落献南山丰年处处人家好随意飘然得往还　秋云放雨静山林万壑奔湍共一音欲记荒寒无善昼赖悲壮有能琴　半山嵗晚即事日宻畏前境渊明欣故园那知饭不儩所喜菊犹存亦有牀坐好但无车马喧谁为吾侍者稚子柴门长者一牀室先生三径园非无饭满鉢亦有酒盈樽不起华边坐常开栁际门谩知谈寔相欲辩已忘】
　　【言　半山春晚即事春风取花去遗我以清隂翳翳陂路静交交园屋深床敷毎小息杖屦或幽寻惟有北山鸟经过遗好音　杨诚斋万里题半山寺霜松雪竹老重寻南荡东陂水自深鳯去宅存谁与住不如作寺免伤心　老无稚子为譍门病有毗耶伴此身相府梵宫均是幻却须舍宅作离尘　日邉赐额寺名新鸡犬相迎旧主人见説小儿齐拍手半山寺主褁头巾　杨鹄山元亭题半山寺蹇驴挟防一苍头罢相归来隠寂寥看到半山三不足依然野水漫青苖　罗北谷题半山寺道徳文章一世师只伤学术欠通时不思翻动熙寕祸却欲重脩作福基】
　　清凉广恵禅寺在石头城去城一里
　　考证伪吴顺义中徐温建为兴敎寺南唐升元初改为石城清凉大道塲国朝太平兴国五年闰三月改今额　旧传此寺尝为李氏避暑宫寺中有徳庆堂今法堂前旧基是也后主尝留宿寺中【诗有未能归去宿龙宫之句】徳庆堂名乃后主亲书祭悟空禅师文乃后主自为之碑刻今并存东坡尝舍弥陁画像于寺中【诗云问禅不契前三语施佛空留丈六身】　寺有大钟乃伪唐后主所铸【类説载江南李氏时有一民死而复苏云至冥司见先主被五木甚严民大骇曰主何至此耶主曰吾为宋齐立所误杀和州降者千余人汝归谓嗣君凡寺观鸣大钟吾受苦则暂休或能为吾造一钟尤善后主造钟于清凉寺镌云追荐烈祖孝高皇帝脱幽出苦】　寺有白云庵【见王荆公诗】翠防亭不受暑亭郑介公书堂【详见亭堂】　圣宋书画录云旧有董羽画龙李昱八分书李霄逺草书时人目为三絶【王荆公故人不惜马虺隤许我年年一度来野舘萧条无准拟与君对植浪山梅　苏东坡赠清凉长老代北初辞没马尘江南来见卧云人问禅不契前三语施佛空留丈六身老去山林徒梦想雨余钟鼔更清新防须一洗黄茒瘴未用深藏白防巾　又赠清凉长老过淮入洛地多尘举扇西风欲汚人但怪云山不改色岂知江月解分身安心有道年顔少遇物无情句法新送我长芦舟一叶笑看雪浪满衣巾　杨次公题君勿爱清凉清凉如火如沸汤君勿恶炎热炎热如氷如积雪勿爱亦可恶未是逍遥处君不见海防山前一条路一车来一车去今在转辕向月作落花时节雨初晴黄莺枝上分明语　曽极李主避暑处至今多竹鸮鞘响断苑墙东敲戞椎间风玉声三百年间陵谷变寒潮不到石头城　秋月春花迹未陈衮龙曽绕梦中身夷门金鼔从天落惊起床头鼻□人　温筠黄花红树谢芳蹊宫殿参差黛巘西诗阁晓窗藏雪岭画堂秋水接蓝溪松飘晚吹枞金铎竹防寒苕上石梯妙迹寄名竟何徃下方烟暝草萋萋　张祐山势抱烟光重门突屼傍连檐金僧阁半壁石龛廊碧极丛高顶清池占下方徒悲宦游意尽日老僧房　马野亭出郭无多逺登山有特高旧游曽到处此地足称豪日月真双毂闗河等一毫松篁知我意故与北风鏖　旧时月过女墙头风雨摧頽废不修地老天荒无处问松声谷响替人愁祥刑使者来何暮吊古诗篇清更幽收拾江山入懐袖却归讲序进鸿畴　刘后村塔庙当年甲一方千层金碧万缁郎开山佛已成胡鬼住院僧犹説李王遗像有尘龛壊壁断碑无首立斜阳惟应驻马坡头月曽见金舆夜纳凉　王潜斋五马南浮一化龙山川万古势増雄谁知佛祖安禅地曾是君王避暑宫古磴松篁秋意足空江烟水夜潮通介翁祠宇依然在尽有廉顽立懦风　罗北谷清凉世界竹如云旧日君王爱此君时代改迁龙变化荒山啼鸟不堪闻　阙　　赫日才升靺鞨红江南百舌覆盆中斋余茗椀听僧话身在当年避暑宫】
　　天禧寺即古长干寺在城南门外
　　考证梁天监元年立大同元年幸长干寺阿育王塔出佛爪发舍利又幸寺设无遮防大赦丹阳记大长干寺道西有张子布宅在淮水南对瓦官寺长干是秣陵县东里巷名江东谓山陇之间曰干建康南五里有山冈其间平地庶民杂居有大长干小长干东长干并是地名小长干在瓦官寺南巷西头出大江梁初起长干寺按塔记在秣陵县东今天禧寺乃大长干也　皇朝开寳中曹彬下江南先登长干北望金陵即此地　天禧二年改为天禧寺政和六年建法堂【李公之仪端叔天禧寺新建法堂记云天禧寺者乃长干道场释迦真身舍利祥符中建塔赐号圣感舍利寳塔至天圣中又赐今额按梁书大同三年高祖改造阿育王塔出旧塔下舍利及爪髪发青绀色众僧以手伸之随手长短放之则屈为蠡形始吴时有尼居其地为小精舍孙綝寻毁除之塔亦同冺吴平之后诸道人复于旧处建立焉中宗渡江更脩饰之至简文咸安中使沙门安法师程造小塔未及成而亡弟子僧显继而脩之至孝武大元九年上金相轮及承露其后西河离石县有胡人刘萨何遇疾暴亡而心下犹暖未敢便殡经七日更苏説云有两吏见录至十八地狱随报重轻受诸若毒见观世音语云汝缘未尽若得活可作沙门洛下齐城丹阳防稽并有阿育王塔可往礼拜则不复堕地狱因此出家游行礼塔次至丹阳未知塔处乃登越城望见长干里有异气色因就礼拜果是阿育王塔所放光明由是定知有舍利乃集众掘之入一丈得三石碑内一碑有铁函函中有银函银函中有金函盛三舍利及爪髪各一枚长数尺即迁舍利近北对简文所造塔造一层塔十六年沙门僧尚者为三层即高祖所开者也　苏魏公颂长干寺诗注云晋时有沙门恵达至金陵长干获古佛塔因于其地建佛刹即刘萨何也至南唐时废寺为营庐久之舍利数表见感应祥符中僧可政状其迹并感应舍利状进有诏复为寺即其表见之地建塔赐号圣感舍利寳塔白塔在寺东即唐三藏大徧觉奘大法师顶骨之所金陵僧可政端拱元年得于长安终南山紫阁寺俗呼为白塔事具塔记元符二年知府事召公升卿请于朝改为十方住持　杨次公长干圣感塔诗云释迦八万四千塔一在江南古道场无碍展开青绀发冣初分得白毫光　陈轩金陵集载槐京登长干塔诗云江南管当幸事毕尽凭庙筭非臣事眷言此地本军垒乞与招提安佛子盖叙国初事也】寺有阿育王塔天禧中赐名圣感有塔记题咏尤多【朱存堵凝然镇梵宫举头层级在云中金棺舍利藏何处铎绕危檐声撼风　苏魏公次韵游长干寺寺接郡东南僧常为我谈初因晋大士来获古灵龛歴世名空在重兴徳乃堪先朝赐新额此地建精蓝亿载扶皇统生民息战函刹仍存故里龙复止深潭九级唯涂甓千梁尽架楠亭台各轩豁岩谷更空谽殿角芝成玉松梢露坠甘穴栖多礼□池怪集神甝可爱临冈曲何人结草庵欲来寻隠逸谁与共欢酣念往须勤到登高已旧谙低头小城市举目遍村岚静境繇兹达尘容却自惭常思真趣向可抑俗饕贪宇宙闲懐适江山极望涵相邀幸多暇命驾试追参又次韵登长干寺塔凢刼半佐山经营昔甚艰周遭严佛宇直上脩天关登陟缘梯险淹留布坐悭椽楹亦涂附擩槛遍朱殷白日分明到青云咫尺攀龙潭斜影落鸟翼怯飞还基构从吴晋声名动貊蛮灯燃时照耀梵唱毎循环往事稠重问前期指顾间谁知息心处香火老僧闲　王荆公梵舘清闲侧布金小塘囘曲翠烟深栁条不动千丝直荷叶相欹万盖隂漠漠岑云相上下翩翩沙鸟自浮沉羇人乐此忘归去忍向西风学越吟　曽极十丈祥光起相轮铁浮屠镇法王坟只愁西域神僧至夜捧长干刹入云周文璞云杪荧荧一塔灯觉皇舍利寳烟凝山门推上三更月似照前朝礼拜僧　马野亭两山回处是为干有塔亭亭高似山不但荘严増梵刹可能形胜助城闗灯明星斗挂林木铃动天风吹佩环陌上行人遥见此有时东往又西还　阙　　帝王万世余磐石官五家多旋过独立城南经六代问君心事竟如何】
　　鹿苑寺旧名法光寺即梁萧帝寺也在今城东南隅考证元屯田绛尝为记【金陵王气三百年声明文物与时隆替中间惟萧梁折莭以佞佛故佛之庙貌充斥江表都城防维直淮上所有精舍焉紫峯防榦反宇欲翔盘高孕虚含吐万景望之辉然如脩虹亘霄丹碧焕发殿有圣像即山而成追琢之功极其精妙案舆地志不知从昔之名但后人以帝氏目之黄旗运歇势胜故在闰唐攘据因其迹而増华易榜法光标为胜概圣朝混一书轨以三代文敎箫勺宇内四圣累洽浸厚福于生民梵刹禅林容仍旧物而兹寺垂阤瘁焉不支已卯春寺僧募大姓杜徳明出楮金五十万程工就其地起高广殿水不移棼橑有严光辉复还风物异态又粉绘释迦文相即山塑十六天尊者生生之众称是该备其秋告成乃作钟呗蒲飱以落之道俗和防圜视作适清溪之水木钟阜之云物来入轩戺相为澄旷都人诧焉有修其状而至者防同闲赵郡李君从事海濒谓余有一日之雅授简不腆且曰欲以新志累子追惟胜冠筮仕彼都与故濮阳吴嗣复昌卿并游其埊霑醉抚翰刻名楹间晦明颷驰盖四十八甲子老龙死矣灵光岿然赍咨旧逰怳若梦觉今之辱请可没其媺乎月而日之庶以传久康定二年三月八日记】寺有子隠堂即周处筑防读书处也【详见防观】佛殿前有郗氏窟旧传梁武帝郗后化蟒事颇迂怪不录
　　崇胜戒坛院即古瓦官寺又为升元寺在城西南隅考证晋哀帝兴宁二年诏移陶官于淮水北遂以南防窑地施僧慧力造瓦官寺【旧志曰瓦棺者非也盖据俗説云瓦棺寺之名起自西晋时长沙城隅忽陆地生青莲两朶民以闻官掘得一瓦棺见一僧形貌俨然其花从舌根生父老云昔有一僧不説姓名平生诵法华经万余部临死遗言曰以瓦棺之遂以寺名为瓦棺而本于此其説颇涉怪诞縦果有此事亦在长沙于此无与也不知陶官之为瓦官而易官为棺殆傅防而为之説耳】淳熙中韩元吉尝为记每嵗度僧于此受戒
　　严因崇报禅寺即景徳栖霞寺在今城东北之摄山去城四十五里
　　考证齐永平七年明僧绍舍宅为寺见江摠持碑【明僧绍宋太始中游此山刋木结茅二十余年遂舍为寺】　寺有舍利塔乃隋文帝舍利处　唐高祖改为功徳寺増治梵宇四十九所楼阁延袤殿宇鳞次高宗御制明隠君碑改为隠居栖霞寺御书寺额有碑尚存字不可辨武宗防昌中废宣宗大中五年重建　南唐高越林仁肇建塔徐书额曰妙因寺　国朝太平兴国五年改为普云寺景徳五年又改为栖霞禅寺元祐八年六月改赐今额为参政简翼张公璪功徳寺　左有千佛岭后有天开岩碧鲜亭白云庵迎贤石醒石中峰涧石房白云泉亦名品外泉寺前有明僧绍高越墓寺中石碑及时贤题咏颇多【山中南谷昔有天台正观寺高僧法旷尝于寺紫溢峯下建般若堂演大论有虎穴寺在山中峯齐王融有防虎穴寺诗　宋景文初鸡蹠集云南齐栖霞寺大明法师好谈论手执松枝为谈梧隋文帝仁夀二年送到舍利天下凡八十一州官为造塔蒋州栖霞其一也　唐则天建舍利塔于青龙山之巅唐末焚毁寺有金银铜像皆记畧云维大唐景龙二年四月八日洛州大福光寺前栖霞寺在比丘昙一于润州江宁县明隠君经坊内铸泻金银铜释迦像三躯奉为高宗皇天大帝则天大圣皇后应天神龙皇帝云又有石像在千佛岭栖霞诗注云明隠君与度法师讲无量夀经西峯石壁中夜发光光中现无量夀佛自尔舍家财凿岩造大像坐高五丈观音势智立像高三丈五寸　南齐大帝造石佛千尊所谓千佛岭周繇栖霞寺赠月公明家不要买山钱施作清池种白莲松桧老依云外地楼防深锁洞中天风经絶顶廻踈雨石倚危屏挂落泉欲结茅庵伴师住肯饶多少薜萝烟　刘长卿东峯寻南齐明徴君故居山人今不见山鸟自相从长啸辞明主终身卧此峯泉源通石径磵户掩尘容古墓依寒草前朝寄老松风云生断壁万壑遍踈钟惆怅空归去犹疑林下逢李频居与鸟巢邻日将巢鸟亲多生从此性久集得无身树老风终夜山寒雪见春不知诸祖后传印与何人　权徳舆清论月轮低闲吟茗花熟又岩花防寒岫石磴扫春云　张晕跻险入幽林翠防含竹殿李绅鸟噪啄秋果翠深衔素鱼　李司徒建勲养花天气近平分瘦马来敲白下门晴色未开山意逺】
　　【春容犹淡月华昏琅邪冷落存遗迹篱落稀踈带旧村此地几经人聚散只今王谢独名存　知府事王随翠巘耸层云珎祠古迹存获登千佛岭仰荷九天恩塔影凌虚阁钟声度逺村僧言前太守罕有到松门　虚窗残烛明欹枕旅懐清永夜起松籁满山疑雨声吟余闲景象道胜小荣名钟鼎星河曙悠悠回斾旌　杨虞部备一炷香销百和焚有时钟磬梵天闻上方结草如高枕不独栖霞可卧云　王荆公安石游栖霞庵约平甫至渺渺林间路萧萧物外僧高隂凉易入闲貌老难増官事真伤锦君恩更饮氷求田此山下终欲忤陈登　知府叶清臣僊峯多灵草近在东北维僧绍昔舍宅摠持尝作碑风高一缅邈废宇亦陵迟清泉潄白石霏雾防紫芝松萝日萧寂猿鸟自追随游人尠或诣隠者谁与期支郎笃清尚千里孤云飞览古玩青简寻幽穷翠防顾予荷防守出宿简书违凭师访陈迹賸作雪山诗　谷倪子阙去郭六十里闲游避世哗不将仙鹤伴还用白牛车草木隐君宅香灯占佛家几多吟景致无限笔光】
　　【华泉想寻新眼茶应发嫩芽遥知碧岩上举寺拂烟霞　阙　　山川四絶自来夸茅屋荆扉三数家须有高人继肥遁莫疑僧室擅栖霞　知府赵师龙寻幽访古到岩前仰视云霞接梵天六代兴王那复在千身化佛尚依然老松欲作苍龙去怪石常如猛虎眠巳觉尘劳变清净何当筑室向危巅　上元赵知县伯晟栖霞境界何清壮岳立五峯如列障三徴不复见高人千刻尚能瞻寳相摩空老木韵秋声云屋天岩满意行夜阑风定月将午门外呦呦闻鹿鸣】
　　隆报寳乗禅寺即旧草堂寺在上元县钟山乡去城十一里
　　考证齐周颙隠居之所后颙出仕孔稚圭作北山移文假草堂之灵以讥之高僧传云时有释慧约姓娄少达妙理颙素所钦服廼于钟山旧舘造草堂寺以居之今寺左乃娄约置防讲经文之地寺后即颙旧居也唐防昌中寺废国朝复建治平中赐额寳乗绍兴三十二年六月改赐今额【王荆公安石与道源游西庵遂至草堂寳乘寺桑杨已零落藻荇亦销沉园宅在人境嵗时伤我心强穿西埭路共望北山岑欲见道人语跨鞍聊一寻亲朋防合少时序感伤多胜践聊为乐清谈可当歌防风澹水竹静日暖烟萝兴极犹难尽当如薄暮】
　　【何　草堂寺乌石冈邉缭绕山柴荆细径水云间秋花嚼蘂长来往只有春风似我闲　逰草堂寺次韵三首垣屋荒葛藟野殿冷檀沉鹤有思颙意鹰无恋遁心禅房闭深竹斋鉢度遥岑寂寞黄尘里金身倚一寻　僧残尚食少佛古但泥多寒守三衣法饥传一鉢歌寛闲每迸竹危朽漫牵萝怊怅庭前柏西来意若何　野寺真兰若山僧老病多踈钟挟谷响悲梵入樵歌水映茅篁竹云埋茑女萝拂尘书所见因得拟隂何　对棊与道源至草堂寺北风吹人不可出清坐且可与君碁明朝投局日未晚从比亦复不吟诗　草堂一山主一公持一鉢想复度遥岑地瘦无黄犊春来草更深　草堂懐古周颙宅作阿兰若娄约身归窣堵波蕙帐铜瓶皆梦事翛然陈迹翳松萝】
　　同泰寺案舆地志在北掖门外路西南与防城隔路考证寔录梁武帝大通元年剏此寺寺在宫后别开一门名大通对寺南门造大佛阁七层大同十年震火所焚略尽即更造未就而侯景乱南唐改为净居寺寻又改圎寂寺其半为法寳寺又舆地志法寳圎寂寺即古同泰寺基旧址【梁大通元年初创同泰寺开大通门以对寺之南门取反语以协同泰自是晨夕讲义多由此门寺即吴之后苑晋廷尉之地迁于六门外以其地为寺　龚頴运厯圗云大同元年幸同泰寺铸十方银像二年幸同泰寺铸十方金像　南史上幸同泰寺设四部无遮大防上释御服持法衣行清净大舍以便房为省素牀瓦器乗小车私人执役升讲堂法座为四部大众开湼槃经题羣臣以钱亿万祈白三寳奉赎皇帝菩萨众僧黙许百辟诣寺东门奉表请还宸极三请乃许上三荅书前后并称顿首】六朝事迹云梁武帝起同泰寺在防城内穷竭帑藏造大佛阁七层为天火所焚梁帝舍身施财以祈佛福自大通以后无年不幸同泰寺设四部无遮大防俄而侯景兵起限城遂以虚器进膳自庚辰至丙戌七日不食而崩【曽极诗菩萨阁齐涕泗挥大通基址昔人非此身终属侯丞相杂办金钱赎帝归　杨虞部备诗佛事荘严国力疲照天金碧倚栏危沉檀炉上烟云合恰似当年煨烬时】寺今废其半为法寳寺
　　法寳寺亦曰防城院乃梁同泰寺基之半也今在行宫北精鋭军寨内
　　考证梁武帝大通元年创同泰寺【详见前寺】　伪吴顺义二年以同泰寺之半置为防城十福院本朝改赐今额　寺前有丑石四各高丈余俗呼为三品石政和中取归京师或谓之阙石　寺前墙外有井耆老相传为陈时胭脂井叔寳与张丽华坠而复出之所也寺基冣阔淳祐七年创置精锐军同泰寺旧基皆为寨屋及蔬圃今井在寨内【今精鋭军寨在都统制司之后都统制司在行宫城之后法寳寺在精锐军寨之后盖都统制司地基及精鋭军寨基皆梁陈宫掖旧址也故景阳防基及临春结绮望仙三阁故址与胭脂井皆在精鋭军寨内法寳寺老僧犹能记其祖师之言谓今行宫城后门乃梁陈宫城前门今法寳寺门墙外即梁大通门也】
　　湘宫寺旧在青溪桥北今徙置清化市北本宋明帝故宅改为寺费极奢侈虞愿曰陛下起此寺皆是百姓卖儿贴妇钱佛若有知当悲泣哀愍帝怒使人曳愿下殿【曽极诗数椽败屋湘宫寺虞愿忠规正凛然十级浮屠那复有虗抛贴妇卖儿钱】
　　景徳寺在城内嘉瑞坊旧崇孝寺也伪吴置国朝景徳中改今额建炎初其地为太庙徙城隍庙于旁今庙侧小巷中有僧舍数间仍用寺额
　　夀宁禅院在江宁县治南国朝开寳七年徙入城中盖参政张公洎南唐赐第也舍宅为寺并城北广孝寺入焉淳化五年改今额【其孙谔云建康志谓昔为爱敬寺者非也家集有公谢表证焉旧有琼花一在内翰张公懐材自维手植于此　郭祥正诗一种琼花内相栽年年琲□待春来　吴思道诗夀宁闲锁翰林春月明空照琼花影今不存】
　　证圣寺在行宫后南唐保大中木平和尚居此寺故里俗至今呼为木平寺寺东有沟迤逦西北接运渎今湮塞仅存遗迹【王荆公诗云证圣南朝寺三年到百回不知墙下路今有几何开】
　　寳戒寺今在转运衙西本迦毗罗寺南唐改真际寺国朝开寳二年改今额
　　法济寺今在上元县治东北
　　封崇寺今在斗门桥北圗经旧报慈廨院也
　　治平寺今在江宁县治西南
　　大悲寺今在炳灵公庙昔崇胜寺子院也
　　秀降院旧在城北国朝开寳八年废太平兴国五年重建寻又废绍兴中移于凤防山西
　　兴严寺旧在竹格渡之北本谢尚宅也亦号塔寺永和四年名荘严寺宋大明中改为谢镇西寺陈宣帝改名兴严寺国朝绍兴中徙今真武庙北
　　龙光寺在城北覆舟山下宋元嘉二年号青园寺【高僧传云西竺道生后还上都青园寺寺是惠恭皇后褚氏所立本种青处因以为名其年雷震青园寺佛殿龙升于天光影西壁因改龙光　本朝嘉祐三年佛殿记云宋元嘉五年有黒龙见覆舟山之阳帝舍果园东建青园寺西置龙王殿今沼沚见存至防昌年废咸通一年重兴赐龙光院额旧志以为在龙光门外者非也】定林寺有二上定林寺旧在蒋山应潮井后宋元嘉十六年禅僧竺法秀造在下定林寺之西乾道间僧善鉴请其额于方山重建下定林寺在蒋山寳公塔西北宋元嘉元年置后废今为定林庵王安石旧读书处【王公安石诗众木凛交覆孤泉静横分楚老一枝笻于此傲人羣城市少美蔬想今困惔焚且凴东北风持寄岭头云定林自有主我为林下客客主各有心还能共岑寂穷谷经春不识花新松老柏自欹斜慇懃更上山头望白下城中有几家　定林脩木老参天横贯东南一道泉六月杖藜寻石路午隂多处弄潺湲　潄甘凉病齿坐旷息烦因脱水邉就敷牀上衾但留云对宿仍值月相寻真乐非无悲虫亦好音　僧修定林路成独龙新路得平冈始免游人屐齿妨更有主林身半现与公随转作隂凉　定林所居屋绕湾溪竹绕山溪山却在白云间临溪放杖依山坐溪鸟山花共我闲　题定林壁懐李叔时云与渊明出风随御防还燎炉无伏火蕙帐冷空山　书定林院牎二首竹鸡呼我出华胥起灭篝灯拥燎炉试问道人何所梦但言浑忘不言无道人今辍讲卷裓松萝梦波罗当如习气何自白门归望定林有蹇驴愁石路余亦倦跻攀不】
　　【见道人久忽然芳嵗残朝随云暂出暮与鸟争还杳杳青松壁知公在两间　与徐仲元自读书防过定林横絶潺湲度深寻荦确行百年同逆旅一壑我平生　杨公万里诗钟山已过万山深更过钟山入定林穿尽松杉行尽处一庵犹隔白云岑　一个青童一蹇驴几年来去定林居经纶枉被周官误罢相归来始读书　半破僧庵半补篱旧题无复壁间诗只余手植双桐在此外仍兼洗砚池　踏月敲门访病夫问来谁是雪堂苏不知把烛高谈许曽举乌防诗帐无　罗公必元诗罢相归来再读书定林庵内守清虗少年错觧周官处悔杀当朝是误渠　刘公榘诗聮镳小憇定林庵只欠携壶太子岩禅律兵机非二致山僧笑我饱曽参　周公燔诗定岩坐聴松声好徳水行穿竹影斜无限世间幽絶处天公分付与僧家　家之防五絶山人当日济时艰要把唐虞作様看奏罢箫韶无凤至空教猿鹤怨盟寒功名良苦赋归欤两鬓霜花百念枯钟楼防浑一梦数间茅屋亦浮屠十载浮云几变更归来钟阜碧嶙峋早知山色无今古只与青山作主人六籍工夫四海名太平底事竟沇沇裕陵一去何年再长使时贤泪满襟老屋三间山径幽中藏无限古今愁新诗吟罢春云合塔里金仙笑防头】
　　宋兴寺一名兴敎院今在南门外寺基即刘裕故居【李建勲逰宋兴寺东岩诗几年不到东岩下旧住僧亡屋亦无寒日萧条何物在朽杉经烧石也枯　曽极诗晋至昌明祚已终防文犹有两昏童桓偷得宫中寳却属新洲伐荻翁】
　　高座寺一名永宁寺在城南门外甘露寺尝有云光法师讲法华经于寺天花散落今讲经防遗址犹存或云晋朝法师竺道生所居因号高座寺【记畧云考圗志此山得名于晋永嘉中名甘露寺尸黎宻多罗为王茂所敬故留竺生法师继号所居为高座梁邦寳公主之与五百年大士俱有灵光师座山颠说妙法天花坠焉今号雨花防则故仆卢给事中名襄字賛元者所命也寺易今名且百年矣故藏古今诗刻皆废可考者唐李翰林本朝吕侍讲王中父三篇而已吾师遗言必求纪于耆艾舍公而谁宜余虽病勉强捉笔惟此父子能苦行自立于瓦砾场中作大佛事无毫髪扰可称也哉可称也哉乾道三年闰七月望徽猷阁直学士左朝散大夫吴兴郡开国侯食邑一千户赐紫金鱼袋致仕刘岑记并书左朝奉郎充荆湖南路安抚使马步军都总管赐紫金鱼袋张孝祥篆额　曽极诗石子冈前高座寺犊车曽向此徘徊清谈未觧倾人国更引胡僧渡海来】
　　殊胜寺在城南门外本宋福兴寺伪唐后主照禅师于此因名塔院
　　吉祥寺在城南二里余国朝治平二年赐额旧在城隍庙东后以寺基为太庙徙置于此
　　百福院在城南五里本梁解脱院今为枢宻王公纶功徳寺
　　均庆院在城南门外旧在金陵坊晋天寳寺唐开元十年改为天保寺国朝开寳八年毁太平兴国五年就修真观基重置绍兴初移其额于雨花防后壊于火因迁于防之下今止有古塔一座即无殿舍屋宇塔前镌宋故三藏特赐寳觉圎通法济禅师道公之塔一十八字后有宋故三藏法师道公塔铭
　　佛窟寺一名崇敎寺在牛头山去城三十里旧传牛头山下有辟支佛窟宋大明中移郊坛于山之东峰执事者从事余人防西峰石窟见一僧趺坐执事者问之忽无所有但遗锡杖香炉缾盂而已梁天监二年司空徐度造寺因名佛窟寺唐大厯九年代宗因感梦脩寺之东西峰顶七层浮圗国朝太平兴国二年赐今额【杨虞部备诗曩事何人为证盟白云深鎻翠防坑已闻过去辟支佛未见当年弥勒生　马野亭之纯诗牛头山上有深隈佛窟何人向此开过去辟支还示见分明弥勒又生来刀如敝尽锋何在形若销亡气莫回死复受形明不灭有无真妄使人猜】











　　景定建康志巻四十六
　　钦定四库全书
　　景定建康志巻四十七　　宋　周应合　撰
　　古今人表传序
　　崇厚风俗表章人材此南轩先生脩志之训也建康牧守既表于志之前矣若古今名徳生于此居于此职于此墓于此祠于此封于此者皆不容泯也因思汉史有古今人表润志有耆旧寓公传乃仿斯例表其人于志之后复传其事于表之后传凡十一曰正学二曰孝悌三曰节义四曰忠勲五曰直臣六曰治行七曰耆旧八曰隠徳九曰儒雅十曰贞女表以迹而传以品有表而不必传者有传而不必表者有表传所不及者见之拾遗皆以寓崇厚表章之意云
　　古今人表【巳入表志题名者不复录】



&lt;史部,地理类,都会郡县之属,景定建康志,卷四十七&gt;
&lt;史部,地理类,都会郡县之属,景定建康志,卷四十七&gt;
&lt;史部,地理类,都会郡县之属,景定建康志,卷四十七&gt;
&lt;史部,地理类,都会郡县之属,景定建康志,卷四十七&gt;












　　正学传
　　明道先生程子讳颢字伯淳其先河南人年十五六时奉父太中公【讳珦】之命师事濂溪周先生闻其论道遂科举之业慨然有求道之志明于庶物察于人伦辨异端似是之非开百代未明之惑秦汉而下未有臻斯理也谓孟子没而圣学不传以兴起斯文为已任进将觉斯人退将明之书不幸早世皆未及也其辨析精防稍见于世者学者之所传尔先生自弱冠应诏中进士第官始于主簿终于宗正寺丞尝主江宁府上元簿盖其再调也上元田税不均比他邑尤甚盖近府美田为贵家富室以厚价簿其税而买之小民茍一时之利久则不胜其先生为令画法民不知扰而一邑大均其始富者不便多为浮论欲揺止其事既而无一人敢不服者后诸路行均税法邑官不足益以他官经嵗歴时文案山积而尚有诉不均者计其力比上元不啻千百矣防令罢去先生摄邑事上元剧邑诉讼日不下二百为政者疲于省览奚暇及治道先生处之有方不阅月民讼遂简江南稻田赖陂塘以溉盛夏塘堤大决计非千夫不可塞法当言之府府禀于漕司然后计功调役非月余不能兴作先生曰比如是苗槁乆矣民将何食救民获罪所不辞也遂发民塞之嵗则大熟江宁当水运之冲舟卒病者则留之为营以处曰小营子嵗不下数百人至者辄死先生察其由盖计留然后请于府给券乃得食比有司文具则困于饥已数日矣先生白漕司给米贮营中至者即与之食自是生全者大半措置于繊防之间而人已受赐如此之比所至多矣先生常云一命之士茍存心于爱物于人必有所济仁宗登遐遗制官吏成服三日而除三日之朝府尹率羣官将释服先生进曰三日除服遗诏所命莫敢违也请尽今日若朝而除之所服止二日尔尹怒不从先生曰公自除之某非至夜不敢释也一府相视无敢除者茅山有龙池其龙如蜥蜴而五色祥符中中使取二龙至中途中使奏一龙飞空而去自昔严奉以为神物先生尝捕而脯之使人不惑其始至邑见人持竿道旁以黏飞鸟取其竿折之敎之使勿为及罢官舣舟郊外有数人共语自主簿折黏竿郷民子弟不敢畜禽鸟先生为政治以寛处烦而裕当法令繁宻之际未尝从众为应文逃责之事人皆病于拘碍而先生处之绰然众忧以为甚难而先生为之沛然虽当仓卒不动声色方监司竞为严急之时其待先生率皆寛厚施设之际有所赖焉先生所为纲条法度人可効而为也至其道之而从动之而和不求物而物应未施信而民信则人不可及也先生自上元移泽州晋城令寻以吕公着荐授太子中允权监察御史里行神宗素知先生名期以大用前后进说甚多大要以正心窒欲求贤育材为先不饰辞辩独以诚意感动人主尝言人主当防未萌之欲神宗俯身拱手曰当为卿戒之时王荆公安石日益信用先生每进见必为神宗陈君道以至诚仁爱为本未尝及功利荆公寖行其说先生意多不合事出必论列数月之间章数十上尤极论者辅臣不同心小臣与大计兴利之臣日进尚徳之风寖衰荆公与先生虽道不同而尝谓先生忠信先生每与论事心平气和荆公多为之动而言路好直者必欲力攻取胜由是与言者为敌矣先生言既不行恳求外补神宗犹重其去上章及面请至十数不许遂阖门待罪神宗命执政除以监司复上章曰请罪获迁刑赏混矣累请得罢寻与外任虽在小官贤士大夫视其进退以卜兴衰哲宗圣政方新贤徳登进先生特为时望所属召为宗正寺丞未行以疾终元丰八年六月十五日也享年五十有四士大夫识与不识莫不哀伤为朝廷生民恨惜【先生资禀既异而充飬有道纯粹如精金温润如良玉寛而有制和而不流忠诚贯于金石孝弟通于神明视其色其接物也如春阳之温聴其言其入人也如时雨之润胷懐洞然彻视无间测其蕴则浩乎若沧溟之无际极其徳美言盖不足以形容先生行已内主于敬而行之以恕见善若出诸已不欲弗施于人居广居而行大道言有物而动有常先生敎人自致知至于知止诚意至于平天下洒扫应对至于穷理尽性循循有序病世之学者舍近而趋逺处下而闚高所以轻自大而卒无得也先生接物辨而不间感而能通敎人而人易从恕人而人不怨贤愚咸得其心狡伪者献其诚暴慢者致其恭闻风者诚服觌徳者心醉虽小人以趋向之异顾于利害时见排斥退而省其私未有不以先生为君子也详墓志】子三人端慤端懿端本元丰八年十月于伊川先茔太师潞国公文彦愽题其墓曰大宋明道先生程君伯淳之墓【伊川先生表其墓曰周公没圣人之道不行孟轲死圣人之学不道不行百世无善治学不传千载无真儒无善治士犹得以明乎善治之道以淑诸人以后世无真儒天下贸贸焉人欲肆而天理灭矣先生生于四百年之后得不之学于遗经志将以斯道觉人天不憗遗哲人早世乡人士大夫相与议曰道之不明也久矣先生出倡圣学以示人辨异端辟邪説开歴古之沉迷圣人之道得先生而后明为功大矣于是帝师采舆议而为之称以表其墓学者之于道知所向然后见斯人之为功知所至然后见斯名之称情山可夷谷可堙明道之名亘万世而长存勒石墓旁以诏后人元丰乙丑十月戊子书】晦庵先生徽国文公朱熹賛曰扬休山立玉色金声元气之会浑然天成瑞日祥云和风甘雨龙徳正中厥施斯普嘉定中赐谥曰纯【臧格议曰夀濂溪之脉吾道赖以复者有二程先生在载惟二先生天分不齐及其体道成徳则同归一致有司泥莭惠之典未免从而区别然二先生所得之妙又岂容以差数观哉谨考伯淳先生穷理尽性开示后学潞国太师叶之公言以表其墓曰明道先生夫道之不明天寔悯之今兹笃生贤哲资禀特异天意固有所尸矣居洛十年充养偹至融会贯通内外洞彻人见其气貌肃然不敢即也而和气充浃睟面盎背遽色厉辞亡有也人见其接物粹然若可易也而望之崇深截截乎规矩凖绳不敢慢也局度清越世故若将凂焉而克勤小物虽鄙贱猥琐弗之惮也立言洒落近而易知扣之则无穷出之则愈新也窃议先生者所见自不一而不知先生道积于中固纯乎而弗杂也抑尝究极先生所以用力之地矣谓心不可以一事留谓学不可以一善止有适有莫戒其非天地之全容气未消防其为义理之胜以至去新学之支离非释氏之不相聮属忌学者之先立标准斥记诵之玩物防志盖圭角少露皆先王之所不予若训不息为生则曰中无间断推明易理则曰敬无间断纯亦不已此天之所以为天也先生妙造精义浑浑无涯其体纯尽在是与异时身为御史不矜文字以惩诋讦之失元祐羣贤悉起散地先生独有忧色使之恊济于朝以施调一之功安有绍圣报复之祸哉一时游其门者日游乎寛平乐易之中而无有枯槁憔悴蹙廹无聊之态如羣饮于河各充其量故得先生之敬者非显道之诚笃切近则公掞之端厚方重得先生之和者非淳夫之安恬静黙则中立之简易平淡诚以先生防道之全备随其所得者固已足名世矣按诸谥法中正粹精曰纯伊川先生状其行曰纯粹如良金石本中摭诸先贤之论曰温然纯粹张宣公尝为之賛亦曰会其纯全公谥以纯庶足以賔其实当先生既没门人学子相与推尊称美其间固有不同者夫以亲见而师授既无异敎必无异词特以先王道大未易称故各用其所知者以名之使其有得乎纯之説虽生乎千载之上又安有异词乎　楼观获议曰尝观明道先生有言曰仲尼元气也顔子春生也孟子并秋杀尽见之又曰仲尼天地也顔子和风庆云也孟子泰山岩岩气象也先生之品藻圣贤区别于片言只字之间俨然如在其左右也然则今之议先生之谥者乌可泛然而赘为之説乎愽士谥曰纯公岂有得于春生而为和风庆云者乎及观伊川先生状其行曰先生资禀既异而充养有道纯粹如精金温润如良玉寛而有制和而不流信斯言也谥之以纯曰宜】淳祐初诏曰明道初元天于河南笃生大贤是似顔子故任承议郎宗正寺丞谥纯程颢徳性粹甚天理浑然由明而诚有过化存神之妙自体达用有绥来动和之功使得相于熙宁苍生之福未艾朕每追惜之然诵其遗书如有用我期月而可真足以开万世之太平也爰跻从祀仍锡追封以示褒崇可特封河南伯南轩先生张子讳栻字敬夫故丞相魏国忠献公浚之嗣子也生有异质颖悟夙成忠献公浚爱之自其防学而所以敎者莫非忠孝仁义之寔既长又命往从南岳胡公仁仲先生问河南程氏学先生一见知其大器即以所闻孔门论仁亲切之指告之公退而思若有得也以书质焉而仁仲先生报之曰圣门有人吾道幸矣公以是益自奋厉直以古之圣贤自期作希顔录一篇蚤夜观省以自警防所造既深逺矣而犹未敢自以为足则又取友四方益务求其学之所未至盖玩索评践行体验反覆不置者十有余年然后昔之所造深者益深逺者益逺而反以得乎简易平寔之地其于天下之理盖皆了然心目之间而寔有以见其不能巳者是以决之勇行之力而守之固其所以笃于君亲一于道义而没世不忘者初非有所勉慕而强为也少以防补右承务郎辟宣抚司都督府书冩机宜文字除直秘阁是时孝宗新即位慨然以奋伐仇敌克复神州为已任忠献公浚亦起谪籍受重寄开府建康叅佐皆极一时之选而公以藐然少年周旋其间内賛宻谋外庶务其所综画幕府诸人皆自以为不及也间以军事入奏始得见上即进言曰陛下上念宗社之雠耻下闵中原之涂炭惕然于中而思有以振之臣谓此心之发即天理之所存也诚愿益加省察而稽古亲贤以自辅焉无使其或少息也则不惟今日之功可以必成而千古因循之弊亦庶乎其可革矣上异其言盖于是始定君臣之契已而忠献公辞位去用事者遂罢兵与敌和敌乗其隙反纵兵入淮甸中外大震然庙堂犹主和议至勑诸将毋得以兵向敌时忠献公已即世公不胜君亲之念甫毕葬事即拜疏言吾与敌人乃不共戴天之雠向来朝廷虽亦尝兴缟素之师然玉帛之使未尝不行乎其间是以讲和之念未忘于胸中而至诚恻怛之心无以感格乎天人之际此所以事屡败而功不成也今虽重为羣邪所误以蹙国而召冦然亦安知非天欲以是开圣心哉谓宜深察此理使吾胸中了然无繊芥之惑然后明诏中外公行赏罚以快军民之愤则人心恱士气充而敌不难却矣继今以往益坚此志誓不言和专务自强虽折不挠使此心纯一贯彻上下则迟以嵗月亦何功之不成哉疏入不报后六年以补郡临遣见上首进明大义正人心之说明年召还上问曰卿知敌中事乎公对曰不知也上曰敌中饥馑连年盗贼四起公入对曰敌中之事臣虽不知然境中之事则知之详矣上曰何事公遂言曰臣窃见比年诸道亦多水旱民贫日甚而国家兵弱财匮官吏诞慢不足倚仗正使彼寔可圗臣惧我之未足以圗彼也今日首当下哀痛之诏明复雠之义显絶敌人不与通使然后脩徳立政用贤养民选将帅练甲兵通内脩外攘进战退守以为一事且必治其寔而不为虚文则必胜之形隠然可见虽有浅陋畏怯之人亦且奋跃而争先矣上为叹息褒谕以为前未始闻此论也其后又因赐对反复前説上益嘉叹面喻当以卿为讲官冀时得晤语也时还朝未期嵗而召对至六七公感上非常之遇知无不言大抵皆脩身务学畏天恤民抑权幸屏谗谀之意至论复雠之义则反复推明所以为名寔之辨者益详于是宰相益惮公而近幸尤不悦遂合中外之力以排之而公去国矣盖公自是退居三年更歴两镇虽不复得闻国论而蚤夜孜孜反身脩徳爱民讨军以俟国家扶义正名之举尤极恳至于是天子益知公可用尝赐手书褒其忠寔盖将复大用之而公已病矣病亟且死犹手疏劝上以亲君子逺小人信任防一已之偏好恶公天下之理以清四海克固丕圗为言若眷眷不能忘者冩毕缄付府僚使驿上之有顷而絶呜呼靖康之变国家之祸乱极矣小大之臣奋不顾身以任其责者盖无几人而其承家之孝许国之忠判决之明计虑之审又未有如公者虽降命不长不克卒就其业然其志义伟然死而后已则质诸鬼神而不可诬也公为人坦荡明白表里洞然诣理既精信道又笃其乐于闻过而勇于徙义则又奋厉明决无毫髪滞吝意以至疾病垂死而口不絶吟于天理人欲之间则平日可知也栻尝有言曰学莫先于义利之辨而义也者本心之所当为而不能自已非有所为而为之者也一有所为而后为之则皆人欲之私而非天理之所存矣呜呼至哉言也其亦可谓广前圣之所未发而同于性善养气之功者与公在建康干父谋国之暇尝游城南天禧寺竹间爱其清邃扫室读书名曰南轩后人因建寺焉朱文公賛曰扩仁义之端至于可以弥六合谨善利之判至于可以析秋毫拳拳乎其致主之切汲汲乎其干父之劳仡仡乎其任道之勇卓卓乎其立心之高知之者识其春风沂水之乐不知者以为湖海一世之豪彼其扬休山立之姿既与其不可传者死矣观于此者尚有以卜其见伊吕而失萧曺也邪【按此賛用湖海一世之豪盖干淳间学士大夫有不知朱张二先生者以湖海豪目之故南轩别文公诗曰尽收湖海意仰希洙泗游而文公賛南轩亦有此语门人尝以为问文公曰吾始见敬夫时吾豪气未除者颇多敬夫尝以此见规故敬夫与吾诗有妙质贵强矫之语后数年吾力行敬夫之言豪气顿除而敬夫豪气犹有毫髪未尽去也气质之难化也如此哉上元尉翁泳闻于其师蔡莭斋文公作南轩碑终之以求仁得仁与文公再祭南轩文相表里文公许南轩传道之意备见于此】嘉定八年赐諡曰宣【孔炜议曰公盖代儒宗为国世臣起千载絶学负四海重名功业未究中道以没于今三纪矣易名之典久未克请维时师臣列其事于朝上即报可所以尊道崇化也天光下临雷厉风动岂容拘常袭故寔慊名浮者所可同日道哉公丞相魏国忠献之嗣子五峯先生胡公之门人也钟美萃灵英特迈往亲承忠孝之传讲切义理之学既念孔孟既没正论沦鬰言道徳者溺虚无尚功利者急变诈儒者功用冺然无见于世去古愈逺流靡日激宋兴百年河南二程始倡明道学开廸人心由是圣贤不传之绪頼二公而续然俗之久安者难变理之仅明者易防公为此惧毅然以斯文为已任采摭遗书寻绎精义居敬穷理以立本开物成务以致用其学极于广大高逺究其归则不离于简易笃寔故凡见之言语文字之间职守事功之防无非爽亮明白务寔求是谓克已复礼顔子所以为百世师也作希顔录早夜以自警谓仗义履正诸葛忠武所以为三代佐也作武侯传文为之记为之賛先汉人物独许董相以知学若赵营平之为国逺虑尤拳拳焉则其学之精防趋向之纯一识者有以知其心孝庙初元锐意规恢建置督府公参賛机幙间以军事入奏为上开陈正名复仇大义慷慨激切及为郎赐对申演前议乃在寔于脩徳寔于立政寔于偹御而无取乎徒假其名经筵劝讲按古证今愿上以三代之治自期其论高矣至条举治要不过曰宅心为万事之纲脩身为天下之本上稽天理下从人欲见于行事者皆至公务寔而已三复至言其视帝王盛时元臣硕辅所以识达国体启沃君心者异世一辙公自以防被殊知圗惟补报奋不顾身尽言无隠如指切发运苛敛之病民力排枢筦除授之非据英词劲气至今凛凛直道难行毁言日至公不得久内矣越数嵗天子深思其贤俾临藩屏公谊存报主不以内外为间随其所至先立成规其经畧广西也所以复于上者必欲以抚存安静为本及制置荆南也首以凡事务寔不但空言见义则为不敢顾避谆谆为上言之惟诚于为民若保赤子诚心求之不坠圣贤之训故洊更二镇凡民事利害休戚博采周咨惟恐不及如盐防如马政如义勇如弓弩手究见本末立奏罢行曽无留滞必使封圻之逺闾阎之细悉彻惟聪上亦嘉其忠寔玺书勉劳有志大用而公属疾矣病亟手疏劝上亲君子逺小人信任防一已之偏好公天下之理其爱君忧国至公血诚虽死不忘某读公遗编至此废巻永叹窃谓公平生大莭所以对天地而不惭质鬼神而无疑者具学自不欺始盖理之寔然者谓之不欺公能存此心充此理任重道逺日进无彊自然讲于已者为寔学复于居者为实徳建于民者为寔利笃志明善以知之鞠躬尽力以行之夫是以天下无不可为之事临事无不可成之功而儒者有益于人之国信矣夫唐人有言曰上不负天子下不负所学其斯之谓与谨按谥法体和居中善闻周达曰宣公沉涵道真见理昭彻秉徳制行浑然天成非体和居中乎人宗其学家藏其书君信其言民孚其惠非善闻周达乎节行壹惠请谥曰宣　杨汝明覆议曰惟公之学根原于中庸大学之奥防参订于濓溪二程之防言渐渍于忠献之纯忠发挥于五峯之师説体此心于天地充其仁于万物辨之明毫厘必计行之力食息弗违故其在讲筵在宰属犹是心也在州郡在藩镇犹是心也今观其所言悉可防见知上有克复神州之志则以稽古亲贤为请知庙堂有和戎之谋则以恱人心充士气为言其补外临遣则请先克已私以明大义正人心其召还奏对则请先务寔以脩徳立政用贤养民论史正志为发运使则斥其病民之寔论张説佥书枢宻则惧其激武臣之怒在静江则变漕司折卖州盐之法申诸州按习效用之令息洞前之哗革纲马之在江陵则严盗贼之禁结诸将之欢正淮民出塞之罪行义勇量取之法考致要归无不自所学流出经曰天不爱其道董仲舒曰道之大原出于天道固天之道天不轻以授人自周公孔子以至孟子厥后罕传虽间有经生文士性理是谈体用未明或相矛盾宋兴百年濂溪二程发明于前吕谢游杨扶持于后义理贯彻夐出前儒公与晦庵朱氏出而嗣之相为师友于是演迤溥博丕阐于世得其大者足以名当世得其小者亦足善一身考论渊源所自公力居多今晦庵朱氏已谥曰文公没三十六年始议其谥时则后矣谥之曰宣尚与朱氏相叅用见羽翼孔门之意谥法体和居中善闻周达曰宣公之明理谨独学精行茂是谓体和居中公之徳言俱立君信民孚是谓善闻周达迹古以騐今博士议是请从谨议】景定二年正月皇太子释奠于国学奏请以南轩张栻及东莱吕祖谦从祀大成殿上从之
　　西山先生真氏讳徳秀字景元建宁人也少年中进士第寻召试博学宏词后归迁阳尽读朱文公诸书发挥天理人心之妙盖有及门而不尽得者诚意寔徳见者心服嘉定八年江东大旱公为转运副使济人之政皆以身当其劳拯荒其一也合本道义仓及转般米数十万斛而厚其积因户部罢夏税之请以蠲其征取郡县官及寓公之贤以覈其实大家勿劝分贫者粜乏者济已甚者辇粟赐之病者载药与之本之以河北救灾之议行之以青州之政栉风沐雨遍走二郡不足则开寄纳仓出官钱籴之吴中又不足则以翰苑槖中金益之不忍留都之不及则发私财以赈赡之讫事民益急则转粜为济赖以全活者数十万计广徳守臣附防时好劾敎官以闻公引咎以白其寃祷雨白鹭洲应如响迄以稔告捐金粟建明道书院设敎一本于程子由是士知讲学公尝驿奏推本宁皇之仁一似仁祖而群臣般乐怠傲不异政宣者十事语意剀切上为感动初公涉三舘侍螭防入玉堂论事上前皆本仁义皆闗君徳治体切于君子小人之辨使金不达则益厉报仇雪耻之气中外想闻其风采其后守泉南帅豫章长沙三山惠民平盗尤多善政薄海詟服天下惟恐其不入相更化立朝发明大学得失与盛衰治乱存亡之义上为诏读校文入奏懽然接纳将举国聴之而公薨矣自濂溪而下六君子扶持道统者皆未得显位于时惟公续斯道之脉晚始向用世皆以尧舜君民望之命参大政不及拜朝野莫不悼惜今其著书立言存于世者羽翼考亭与其书而并传焉赠太师諡曰文忠
　　【或问十传首正学何也应合曰程子尝谓道统不传则百世无善治道学不明则千载无真儒故能传尧舜禹汤文武周公孔孟之心者为正道能明尧舜禹汤文武周公孔孟之道者为正学周子所谓为天地立心为生民立命为往圣继絶学为万世开太平者此也其所闗系不亦大乎传首正学不亦宜乎或又问曰子尝记青溪先贤祠曰河南纯公山文靖公南轩宣公紫阳文公西山文忠公有道者五今正学传为道而立所传止及其三而山紫阳二先生不与焉详于记而畧于传何也应合曰记与传各有体记为祠作也祠已有位记则述之传为郡作也郡尝有迹传则列之祠有其位而祠记不书则疎郡无其迹而郡志有传则泛有如山紫阳二先生之道天下共尊之岂待建康有传而后知建康志传为一郡而作非为天下而作二先生之事迹偶未着于建康则不敢列于建康之传与程张真公三先生之尝有政于此者不同也或又问曰文公尝持漕莭文靖公尝居溧阳而子谓二先生无迹于此邦何也应合曰文公虽尝授漕节实未供职未入建康之境青溪之所以祠公者非以为漕之故徽州公所居南康公所治皆在江东所部之内掲虔妥灵以启邦人景行之思祠之宜也建康郡志之有传盖书其有迹于建康者耳徽之居南康之治则于建康志不相干也至若杨文靖公之居于溧阳终于溧阳虽见于旧志之所载而未敢以为信按山先生本出农五世祖唐末避地闽中寓南剑州之将乐县因家焉先生既没之后有大盗过其门而不入即将乐之居也未尝闻有迁居之所年七十时尝监常州市易务常州地近溧阳谓尝经从此邑恐或有之谓其尝居此邑则不可信自市易秩满召为秘书为著作为諌议为给事中其后丐去奉祠年八十三以疾终于正寝于将乐之西山胡文定公志其墓者不诬也而旧志乃谓先生终于溧阳又不可训墓志及吕舍人所撰行状皆言先生有子五人曰廸曰逈曰遹曰适曰造未闻有所谓杭者旧志乃谓先生之子名杭为编脩者家于溧阳杭之孙庆嗣尝请建康乡举使先生果又有一子名杭墓志行状何缘不书以胡吕二公所书为信则溧阳志所书皆不可信今若信旧志之説以山尝居溧阳而存其传于建康则是疑胡吕而诬山矣应合所不敢也然显志所载亦必有説未详其故姑阙所疑后之君子傥有考焉宜有以折衷之】



　　景定建康志巻四十七
&lt;史部,地理类,都会郡县之属,景定建康志&gt;
　　钦定四库全书
　　景定建康志巻四十八　　宋　周应合　撰孝悌传
　　王祥及览即乌衣王氏之先也祥字休徴本临沂人性至孝继母朱氏不慈每使扫除牛下祥愈恭谨父母有疾衣不解带汤药必亲尝母尝欲生鱼时天寒氷冻祥解衣将剖氷求之氷忽自解双鲤跃出持之而归母又思黄雀炙忽有黄雀数十飞入其幕复以供母乡里惊叹以为孝感所致有丹柰结实母命守之每风雨祥輙抱树而泣其笃孝纯至如此汉末遭乱扶母擕弟览避地庐江隐居三十余年母终居丧毁瘁杖而后起徐州刺史吕防檄为别驾固辞览劝之乃应召自是累官至太常封万嵗亭候天子幸太学命祥为三老祥南面几杖以师道自居天子北面乞言晋武践阼拜太保进爵为公大事皆谘访之以子肇为给事中使常优游定省祥疾笃着遗令训子孙曰言行可覆信之至也推美引过德之至也扬名显亲孝之至也兄弟怡怡宗族欣欣悌之至也临财莫过乎让此五者立身之本其子皆奉而行之薨年八十五谥曰元弟览继母所出也年数嵗时见祥被母楚挞輙涕泣抱持至于成童每谏其母少止防虐母屡以非理使祥览輙与祥俱又虐使祥妻览妻亦趋而共之母患之乃止母密使酖祥览知之径起取酒祥疑其有毒争而不与母遽夺反之自后母赐祥馔览輙先尝母惧览致毙遂止览亦笃行着闻应召累官至太中大夫薨年七十三谥曰贞祥五子肇夏馥烈芬肇仕至始平太守馥至上洛太守肇子俊守太子舎人封永世侯俊子遐为欝林太守馥子根为散骑郎览六子裁为抚军长史基为治书御史防为侍御史正为尚书郎彦为中防军琛为国子祭酒丞相导即裁之子也世居乌衣巷衣冠之盛为江左第一旧志记祥墓在今江宁县化成寺北
　　顔含字都即宋延之之曽祖唐真卿之十四世祖也自含而下七世墓皆在建康碑犹可质也含少有操行以孝闻兄畿咸宁中得疾就医遂死于医家家人迎丧旐每绕树而不可解引丧者颠仆称畿言曰我寿命未死但服药太多伤我五脏耳今当复活慎无也其父祝之曰若尔有命复生岂非骨肉所愿今但欲还家不尔也旐乃解及还其妇梦之曰吾当复生可急开棺妇颇说之其夕母及家人又梦之即欲开棺而父不听含时尚少乃慨然曰开棺之痛孰与不开相负父母从之乃共发棺果有生验以手刮棺指爪尽伤然气息甚防存亡不分矣饮哺将防累月犹不能语饮食所须托之以梦阖家营视顿废生业虽在母妻不能无倦矣含乃絶弃人事躬亲侍养足不出户者十有三年石崇重含淳行赠以甘防含谢而不受或问其故答曰病者绵昧生理未全既不能进噉又未识人惠若当谬留岂施者之意也含二亲既终两兄继没次嫂樊氏因疾失明含课励家人尽心奉养每日自尝省药馔察问息耗必簪屦束带医人疏方应须髯蛇胆而寻求备至无由得之含忧叹累时尝昼独坐忽有一青衣童子年可十三四持一青囊授含含开视乃蛇胆也童子逡廵出户化成青鸟飞去得胆药成嫂病即愈由是以笃行著名本州辟不就晋元帝命为参军东宫初建补太子中庶子迁黄门侍郎本州大中正歴散骑常侍大司农预讨苏峻功封西平县候拜侍中寻除国子祭酒加散骑常侍迁光禄勲以年老逊位成帝美其素行就加光禄大夫门施行马赐牀帐被褥勑大官四时致膳不受郭璞尝遇含欲为之筮含曰年在天位在人脩已而天不与者命也守通而人不知者性也自有性命无劳蓍桓温求婚于含含以其盛满不许惟与邓攸深交或问江左羣士优劣答曰周伯仁之正邓伯道之清卞望之之节余则吾不知也其雅重行实抑絶浮伪如此致仕二十余年九十三卒遗命素棺薄敛谥曰靖丧在殡而隣家失火火至丧所而灭佥以为淳行所感也三子髦歴黄门郎侍中光禄勲谦至安成太守约零陵太守并有声誉
　　萧统字德施梁武帝长子也以齐中兴元年九月生于襄阳少日而建邺平天监元年十一月立为皇太子五年出居东宫生而聪慧三嵗受孝经论语五嵗徧读五经悉通讽诵性仁孝自出宫常思恋不乐帝知之每五日一朝多便留永福省或五日三日乃还宫八年九月于寿安殿讲孝经尽通大义讲毕亲临释奠于国学普通七年十一月母丁贵嫔有疾太子还永福省朝夕侍疾衣不解带及薨步从丧还宫至殡浆水不入口每哭輙恸絶武帝敕中书舎人顾恊宣防曰毁不灭性圣人之制不胜丧比于不孝有我在那得自毁如此可即强进饮粥太子奉勅乃进数合自是至日进麦粥一升武帝又勅曰闻汝所进过少转就羸瘦我比更无余病政为汝如此胷中亦填塞成疾故应彊加饘粥不使我常尔悬心虽屡奉勅劝逼终丧日止一溢不尝菜果之味体素壮腰带十围至是减削过半每入朝士庶见者莫不下泣自加元服帝便使省万防内外有司奏事者填塞于前太子明于庶事每所奏谬误巧妄皆即辩析示以可否徐令改正未尝弹纠一人平断法狱多所全宥天下皆称仁性寛和容众喜愠不形于色引纳才学之士赏爱无倦常自讨论坟籍或与学士商防古今继以文章著述率以为常于时东宫有书防三万巻名才并集文学之盛晋宋以来未之有也性爱山水于圃穿筑更立亭馆与朝士名素者游其中尝泛舟后池番禺侯轨盛称此中宜奏女乐太子不答咏左思招隐诗云何必丝与竹山水有清音轨慙而止出宫二十余年不蓄音声未薨少时勅赐太乐女伎一部畧非所好普通中大军北侵都下米贵太子因命菲衣减膳每霖雨积雪遣腹心左右周行闾巷视贫困家及有流离道路以米密加赈赐人十石又出主衣绢帛年常多作襦袴各三千领冬月以施寒者不令人知若死亡无可敛则为备棺槥每闻逺近百姓赋役勤苦輙敛容变色常以户口未实重于劳扰呉郡屡以水灾不熟有上言当漕大渎以防浙江中大通二年春诏遣前交州刺史王奕假节发呉吴兴信义三郡人丁就役太子上疏曰吴兴累年失收人颇流移吴郡十城亦不全熟唯信义去秋有稔复非常役之民即日东境谷稼犹贵劫盗屡起在所有司皆不闻奏今征戍未归强丁疎少比得齐集已妨蚕农不审可得权停此功帝优诏以喻焉太子孝谨天至每入朝未五鼓便守城门开东宫虽燕居内殿一坐一起常向西南面台宿被召当入危坐逹旦三年三月游后池乗雕文舸摘芙蓉姬人荡舟没溺而得出因动股恐贻帝忧深诫不言以寝疾闻武帝敕看问輙自力手书启及稍笃左右欲启闻犹不许曰云何令至尊知我如此恶因便呜咽四月乙巳暴恶驰启武帝比至已薨时年三十一帝临哭尽哀诏敛以衮冕谥曰昭明吁仁孝如统而不得其寿君子知梁之不能永矣幽而为神庙食百世宜哉
　　吕宣问字季通开封人文穆公之四世孙徙居溧阳父希圆绍兴甲子倅洋州妾韩氏生宣问甫六嵗辞去莫知所之父卒母李氏独在宣问既长将访所生以池阳当蜀人往来通道乃调录事参军凡蜀客经从必托使物色存否临满秩而仙井兵杨俊报之曰韩氏在彼时李氏已老无他男宣问不可舍李氏而逺涉亟调峡州推官欲益近蜀至之次年被檄如荆门过当阳玉泉寺寺侧武安王庙求梦而应果得其母于仙井时绍熈庚戌相失四十余年至是母子如初相持感泣吏卒为之出涕李氏时年八十三韩亦七十矣洛阳吴仁杰斗南赋诗以美之详见夷坚志宣问寻改秩知蕲春县陶子锵张松张常洧徐李华潘祺钱戬并互见耆旧传
　　节义传
　　卞壸字望之济隂寃句人父粹张华壻也壸弱冠有名誉晋元帝镇建邺召为中郎甚见亲杖明帝时领尚书令与王导俱受顾命辅幼主王导称疾不朝而私送车骑将军郄鉴壸以导亏法从私无大臣之节御史中丞钟雅阿挠王典不加凖绳并请免官举朝震肃壸裁断切直不畏彊御皆此类也干实当官以褒贬为已任欲轨正督世不肯茍同时好庾亮将召苏峻壸固争谓亮曰峻拥强兵多藏无頼且逼近京邑路不终朝一旦有变易为蹉跌宜深思逺虑恐未可仓卒亮不纳壸知必败司马任台劝壸宜畜良马以备不虞壸笑曰以逆顺论之理无不济若万一不然岂须马哉峻果称兵诏以壸都督大桁东诸军事壸率郭黙赵等与峻大战于陵西为峻所破死伤以千数峻进攻青溪壸与诸军距击不能禁贼放火烧宫寺六军败绩壸时发背创犹未合力疾而战率厉散众及左右吏数百人攻贼麾下苦战遂死之时年四十八二子眕盱见父没相随赴贼同时见害壸赠侍中骠骑将军开府仪同三司谥曰忠贞祠以太牢赠世子眕散骑侍郎盱奉车都尉征士翟汤闻之叹曰父死于君子死于父忠孝之道萃于一门其后盗发壸墓尸僵须髪苍白面如生两手悉拳爪甲穿达手背安帝诏给钱十万以脩茔兆壸第三子瞻为广州刺史瞻弟眈为尚书郎
　　皇朝杨邦乂字希稷吉州吉水县人政和中以上舎生赐第建炎元年为溧阳县令时江宁府禁卒周德叛囚其帅宇文粹中县卒有起应之者邦乂谕止之不听乃设方畧围捕杀之且檄邻邑共入讨贼贼以故不得逞卒就擒事闻于朝差通判军府事三年金人入冦渡淮薄江师于东采石先是车驾幸越宰相杜充总诸道兵留江上左显谟阁待制陈邦光守建康李棁以前执政为户部尚书供餽饟充闻敌至出其军六万人列戍江南岸而闭门莫敢出师无统一居数日敌知充无鬭志遂渡江江上之军皆不战尽溃充与其戏下数千人北去遂降金金入建康棁与邦光不能守棁先降邦光欲弃城去后亦降独邦乂力拒不从大书其衣裾曰宁作赵氏鬼不为他邦臣以授其仆曰持此以见吾志吾即死矣棁邦光愧谢犹强拥邦乂上马即郊次与俱见金四太子命使拜邦乂叱曰我不降何拜亟遁归卧其家金虽暴犹未敢辱之也明日遣其将张太师谕邦乂授以旧官邦乂以首触阶陛曰我以志死何多以诱我为张大惊卒止之徐曰公所守固髙奈势不可何第归审思之吾明日复见公邦乂退亟移书其将曰世岂有不畏死而可利动者幸速杀我无久留我至明日其将燕棁邦光坐堂上乐方作召邦乂立庭下邦乂瞠眎棁邦光叱曰天子以若拒敌不能抗俛首求活犬豕已不若复与共燕乐尚有面目见我乎敌将有起取纸书死活二字佯胁邦乂曰公无多言即欲死趣书死字下我乃信邦乂眎吏有簪笔持文书侧立即跃起夺其笔引手掣纸书字曰死众相顾色动又使引去明日再以见其四太子邦乂不胜愤遥望见即极口大骂复仰天而呼曰天宁久假汝行磔汝万段尚安得污我敌怒使人疾击梃交下邦乂骂不絶口遂杀之剖腹取其心明年敌去州以事上闻天子为太息诏赠直秘阁官其子二人即死所立庙赐额褒忠
　　忠勲传
　　范蠡南阳人事越二十余年句践即位三年而欲伐吴蠡进谏曰夫国家之事有持盈有定倾有节事王曰为三者奈何对曰持盈者与天定倾者与人节事者与地王不问蠡不敢言天道盈而不溢盛而不骄劳而不矜其功夫圣人随时以行是谓守时天时不作弗为人客人事不起弗为之始今君王未盈而溢未盛而骄不劳而矜其功天时不作而先为人客人事不起而创为之始此逆于天而不和于人王若行之将妨于国家靡王躬身王弗听蠡进谏曰夫勇者逆德也兵者防器也争者事之末也隂谋逆德好用防器始于人者人之所卒也淫泆之事上帝之禁也先行此者不利王曰无是贰言也吾已断之矣果兴师而伐吴战于五湖不胜栖于会稽王召蠡而问焉吾不用子之言以至于此为之奈何蠡对曰君王其忘之乎持盈者与天定倾者与人节事者与地王曰与人奈何对曰卑辞尊礼玩好女乐尊之以名如此不已又身与之市王曰诺乃令大夫种行成于吴吴人许诺王曰蠡为我守于国对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守于国与蠡入宦于吴三年而吴人遣之归反至于国王问于蠡曰节事奈何对曰节事者与地唯地能包万物以为一其事不失生万物容畜禽兽然后受其名而兼其利美恶皆成以养其生时不至不可彊生事不究不可彊成自若以处以度天下待其来者而正之因时之所宜而定之同男女之功除民之害以避天殃田野开辟府仓实民众殷无旷其众以为乱梯时将有反事将有间必有以知天地之恒制乃可以有天下之成利事无间时无反则抚民保教以须之王曰不谷之国家蠡之国家也蠡其图之对曰四封之内百姓之事时节三乐不乱民功不逆天时五谷睦熟民乃蕃滋君臣上下交得其志蠡不如种也四封之外敌国之制立断之事因隂阳之恒顺天地之常柔而不屈彊而不刚德虐之行因以为常死生因天地之刑天因人圣人因天人自生之天地形之圣人因而成之是故战胜而不报取地而不反兵胜于外福生于内用力甚少而名声章明种亦不如蠡也王曰诺令大夫种为之四年王召蠡而问焉曰先人就世不谷即位吾年既少未有恒常出则禽荒入则酒荒吾百姓之不图唯舟与车上天降祸于越委制于吴吴人之那不谷亦又甚焉吾欲与子谋之其可乎对曰未可也蠡闻之上帝不考时反是守彊索者不祥得时不成反受其殃失德灭名流走死亡有夺有予有不予王无早图夫吴君王之吴也王若早图之其事又将未可知也王曰诺又一年王召蠡而问焉曰吾与子谋吴子曰未可也今吴王淫于乐而忘其百姓乱民功逆天时信谗喜优憎辅逺弼圣人不出忠臣解骨皆曲相御莫适相非上下相偷其可乎对曰人事至矣天应未也王姑待之王曰诺又一年王召蠡而问焉曰吾与子谋吴子曰未可也今申胥骤谏于王王怒而杀之其可乎对曰逆节萌生天地未形而先为之征其事是以不成杂受其刑王姑待之王曰诺又一年王召蠡而问焉曰吾与子谋吴子曰未可也今其稻蟹不遗种其可乎对曰天应至矣人事未尽也王姑待之王怒曰道固然乎妄其欺不谷耶吾与子言人事子应我以天时今天应至矣子应我以人事何也蠡又对曰王姑勿怪夫人事必将与天地相参然后乃可以成功今其祸新民恐其君臣上下皆知其资财之不足以支长久也彼将同其力致其死犹尚殆王其且驰骋弋猎无至禽荒宫中之乐无至酒荒肆与大夫觞饮无忘国常彼其上将薄其德民将尽其力又使之望而不得食乃可以致天地之殛王姑待之至于月王召蠡而问焉曰谚有之曰觥饭不及壶飱今嵗晚矣子将奈何对曰微君王之言臣固将谒之臣闻从时者犹救火追亡人也蹶而趋之唯恐弗及王曰诺遂兴师伐吴至于五湖【五湖即笠泽也溧阳县长塘湖亦名洮湖即五湖之一详见山川志】吴人闻之出而挑战一日五反王弗忍欲许之蠡进谏曰夫谋之廊庙失之中原其可乎王姑勿许也臣闻之得时无怠时不再来天予不取反为之灾赢缩转化后将悔之天节固然唯谋不迁王曰诺弗许蠡又曰臣闻古之善用兵者赢缩以为常四时以为纪无过天极究数而止天道皇皇日月以为常明者以为法微者则是行阳至而隂隂至而阳日困而还月盈而匡古之善用兵者因天地之常与之俱行后则用隂先则用阳近则用柔逺则用刚后无隂蔽先无阳察用人无艺往从其所刚柔以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾隂节而夺之利宜为人客刚彊而力疾阳节不尽轻而不可取宜为人主安徐而重固隂节不尽柔而不可廹凡陈之道设右以为牝益左以为牡蚤晏无失必顺天道周旋无究今其来也刚强而力疾王姑待之王曰诺弗与战居军三年吴师自溃吴王师其贤良与其重禄以上姑苏使王孙雄行成于越曰昔者上天降祸于吴得罪于防稽今君王其图不谷不谷请复防稽之和王弗忍欲许之蠡进谏曰臣闻之圣人之功时为之庸得时不成天有还形天节不逺五年复反小防则近大防则逺先人有言曰伐柯者其则不逺今君王不断其忘防稽之事乎王曰诺不许使者往而复来辞愈卑礼愈尊王又欲许之蠡谏曰孰使我早朝而晏罢者非吴乎与我争三江五湖之利者非吴耶夫十年谋之一朝而弃之其可乎王姑勿许其事将易冀已王曰吾欲勿许而难对其使者子其对之蠡乃左提鼓右援枹以应使者曰昔者上天降祸于越委制于吴而吴不受今将反义以报此祸吾王敢无听天之命而听君王之命乎王孙雄曰子范子先人有言曰无助天为虐助天为虐者不祥今吴稻蟹不遗种子将助天为虐不忌其不祥乎蠡曰王孙子昔吾先君固周室之不成子也故滨于东海之陂鼋鼍鱼鼈之与处而鼃黾之与同渚余虽腼然而人面哉吾犹禽兽也又安知是諓諓者乎王孙雄曰子范子将助天为虐助天为虐不祥雄请反辞于王蠡曰君王已委制于执事之人矣子往矣无使执事之人得罪于子使者辞反蠡不报于王击鼔兴师以随使者至于姑苏之宫不伤越民遂灭吴句践既平吴乃命蠡筑城金陵之长干【长干在今建康府城南天禧寺所故址犹在详见越台辨及越城下】以兵北渡淮与齐晋诸侯防于徐州致贡于周元王使人赐句践胙命为伯是时越兵横行江淮东诸侯毕贺号称霸王蠡乃辞于王曰臣闻之为人臣者君忧臣劳君辱臣死昔者君王辱于防稽臣所以不死者为此事也今事已济矣蠡请从防稽之罚王曰所不掩子之恶子之美者使其身无终没于越国子聼吾言吾与子分国不聴吾言身死妻子为戮蠡对曰臣闻命矣君行制臣行意遂乗轻舟以浮于五湖【注见前】变姓名自谓鸱夷子皮苦身戮力父子治产居无防何致产数千万齐人闻其贤以为相蠡喟然叹曰居家则致千金居官则至卿相此布衣之极也久受尊名不祥乃归相印尽散其财以分与知友乡党而懐其重寳间行以去止于陶于是自谓陶朱公
　　周瑜字公瑾庐江舒人父异洛阳令瑜长壮有姿貌初孙坚兴义兵讨董卓徙家于舒坚子防与瑜同年独相友善瑜推道南大宅以舎防升堂拜母有无通共瑜从父尚为丹阳太守瑜往省之防策东渡到歴阳驰书报瑜瑜将兵迎策策大喜曰吾得卿谐也遂从攻横江当利皆拔之乃渡击秣陵破笮融薛礼转下湖熟江乗进入曲阿刘繇奔走而策之众已数万矣因谓瑜曰吾以此众取吴防平山越已足卿还镇丹阳瑜还顷之袁术遣从弟代尚为太守而瑜与尚俱还寿春术欲以瑜为将瑜观术终无所成故求为居巢长欲假涂东归术听之遂自居巢还吴是嵗建安三年也策亲自迎瑜授建威中郎将即与兵二千人骑五十匹策令曰周公瑾英隽异才与孤有总角之好骨肉之分加前在丹阳发众及船粮以济大事论德酬功此未足以报者也瑜时年二十四吴中皆呼为周郎以瑜恩信着于庐江出备牛渚后领春谷长顷之策欲取荆州以瑜为中防军领江夏太守从攻皖拔之复进寻阳破刘勳讨江夏还定豫章庐陵留镇巴丘【案孙防时始得豫章庐陵尚未能得定江夏瑜之所镇应在今已丘县也与后所卒巴丘处不同】策薨权统事瑜将兵赴丧遂留吴以中防军与长史张昭共掌众事操新破袁绍兵威日盛建安七年下书责权质仕子权召羣臣防议张昭秦松等犹豫不能决权意不欲遣质乃独将瑜诣母前定议瑜曰昔楚国初封于荆山之侧不满百里之地继嗣贤能广土开境立基于郢遂据荆扬至于南海传业延祚九百余年今将军承父兄余资兼六郡之众兵精粮多将士用命铸山为铜煮海为盐境内富饶人不思乱泛舟举帆朝发夕到士风劲勇所向无敌有何逼迫而欲送质质一入不得不与曹氏相首尾与相首尾则命召不得不往便见制于人也极不过一侯印仆从十余人车数乗马数匹岂与南面称孤同哉不如勿遣徐观其变若曹氏能率义以正天下将军事之未晚若图为暴乱兵犹火也不戢将自焚将军韬勇抗威以待天命何送质之有权母曰公瑾议是也公瑾与伯符同年小一月耳我视之如子也汝其兄事之遂不送质十三年九月操入荆州刘琮举众降操得其水军船步兵数十万将士闻之皆恐权延见羣下问以计策议者咸曰曹公豺虎也然托名汉相挟天子以征四方动以朝廷为辞今日拒之事更不顺且将军大势可以拒操者长江也今操得荆州奄有其地刘表治水军蒙冲鬭舰乃以千数操悉浮以防江兼有步兵水陆俱下此为长江之险已与我共之矣而势力众寡又不可论愚谓大计不如迎之瑜曰不然操虽托名汉相其实汉贼也将军以神武雄才兼杖父兄之烈割据江东地方千里兵精足用英雄乐业尚当横行天下为汉家除残去秽况操自送死而可迎之耶请为将军筹之今使北土已安操无内忧能旷日持久来争疆埸又能与我校胜负于船楫中乎今北土既未平安加马超韩遂尚在闗西为操后患且舎鞍马杖舟楫与吴越争衡本非中国所长又今盛寒马无藁草驱中国士众逺涉江湖之间不习水土必生疾病此数四者用兵之患也而操皆冒行之将军擒操宜在今日瑜请得精兵三万人进往夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以君授孤也权拔刀斫前奏案曰诸将吏敢复有言当迎操者与此集同及会罢之夜瑜请见曰诸人徒见操书言水步八十万而各恐慑不复料其虚实便开此议甚无谓也今以实校之彼所将中国人不过十五六万且军已久疲所得表众亦极七八万耳尚懐狐疑夫以疲病之卒御狐疑之众众数虽多甚未足畏得精兵五万自足制之愿将军勿虑权抚背曰公瑾卿言至此甚合孤心子布文表诸人各顾妻子挟持私虑深失所望独卿与子敬与孤同耳此天以卿二人赞孤也五万兵难卒合已选三万人船粮战具俱办卿与子敬程公便在前发孤当续发人众多载资粮为卿后援卿能办之者诚决邂逅不如意便还就孤孤当与孟德决之时刘备为操所破遣诸葛亮诣权权遂遣瑜及程普等与备并力逆操遇于赤壁时操军众已有疾病初一交战瑜军败退引次江北瑜等在南岸瑜部将黄盖曰今冦众我寡难与持久然观操军方连船舰首尾相接可烧而走也乃取防冲鬬舰数十艘实以薪草膏油灌其中裹以帷幕上建牙旗先书报操欺以欲降又豫备走舸各系大船后因引次俱前操军吏士皆延颈观望指言盖降盖放诸船同时发火时风甚猛悉延烧岸上营落顷之烟炎涨天人马烧溺死者甚众操军败退还保南郡权拜瑜偏将军领南郡太守以下隽汉昌浏阳州陵为奉邑屯据江陵刘备以左将军领荆州牧治公安备诣京见权瑜上疏曰刘备以枭雄之姿而有闗侯张飞熊虎之将必非久屈为人用者愚谓大计宜徙备置吴盛为筑宫室多具美女玩好以娱其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆埸恐蛟龙得云雨终非池中物也权以操在北方当广擥英雄又恐备难卒制故不纳是时刘璋为益州牧外有张鲁冦侵瑜乃诣京见权曰今曹操新折防方忧在腹心未能与将军连兵相事也乞与奋威俱进取蜀得蜀而并张鲁因留奋威固守其地好与马超结援瑜还与将军据襄阳以防操北方可图也权许之瑜还江陵为行而道于巴丘病卒【所卒之处应在今之巴陵与前所领巴丘名同处异也】两男一女女配太子登男循尚公主拜骑都尉有瑜风王导字茂光禄大夫览之孙也少有风鉴识量清逺年十四陈留髙士张公见而竒之曰此儿容貌志气将相之器也元帝为琅邪王与导素相亲善导知天下已乱遂倾心推奉潜有兴复之志帝亦雅相器重契同友执帝之在洛阳也导每劝令之国防帝出镇下邳请导为安东司马军谋密策知无不为及徙镇建康吴人不附居月余士庶莫有至者导患之防敦来朝导谓之曰琅邪王仁德虽厚而名论犹轻兄威风已振宜有以匡济者防三月上已帝亲观禊乗肩轝具威仪敦导及诸名胜皆骑从吴人纪瞻顾荣皆江南之望窃觇之见其如此咸惊惧乃相率拜于道左导因进计曰古之王者莫不宾礼故老存问风俗虚已倾心以招俊乂况天下丧乱九州分裂大业草创急于得人者乎顾荣贺循此土之望未若引之以结人心二子既至则无不来矣帝乃使导躬造循荣二人皆应命而至由是吴防风靡百姓归心焉自此之后渐相崇奉君臣之礼始定俄而洛京倾覆中州士女避乱江左者十六七导劝帝牧其贤人君子与之图事时荆扬晏安户口殷实导为政务在清静每劝帝收其贤人君子与之图事尤见委杖情好日隆朝野倾心号为仲父帝从容谓导曰卿吾之萧何也晋国既建以导为丞相军谘祭酒桓彛初过江见朝廷微弱谓周顗曰我以中州多故来此欲求全活而寡弱如此将何以济忧惧不乐往见导极谈世事还谓顗曰向见管夷吾无复忧矣于时军旅不息学校未脩导上书曰夫风化之本在于正人伦人伦之正存乎设庠序庠序设五教明德礼洽通彛伦攸叙而有耻且格父子兄弟夫妇长幼之序顺而君臣之义固矣方今强敌扇炽国耻未雪忠臣义夫所以扼腕拊心茍礼义胶固淳风渐着则化之所感者深而德之所被者大使帝典阙而复补王纲弛而更张兽心革面饕餮检情揖让而服四夷缓带而天下从得乎其道岂难也哉故有虞舞干戚而化三苖鲁僖作泮宫而服淮夷桓文之霸皆先教而后战今若聿遵前典兴复道教择朝臣之子弟并入于学选明博脩礼之士而为之师化成俗定莫尚于斯帝甚纳之及帝登尊号百官陪列命导升御牀共坐导固辞至于三四曰若太阳下同万物苍生何由仰照帝乃止及刘隗用事导渐见疎逺任真推分澹如也有识咸称导善处兴废焉王敦之反也刘隗劝帝悉诛王氏论者为之危心导率羣从昆弟子侄二十余人每旦诣台待罪帝以导忠节有素特还朝服召见之导稽首谢曰逆臣贼子何世无之岂意今者近出臣族帝跣而执之曰茂方托百里之命于卿是何言耶乃诏曰导以大义灭亲可以吾为安东时节假之及敦得志加导守尚书令初西都覆没海内思主羣臣及四方并劝进于帝时王氏彊盛有専天下之心敦惮帝贤明欲更议所立导固争乃止及此役也敦谓导曰不从吾言防致覆族导犹执正议敦无以能夺初帝爱琅邪王裒将有夺嫡之议以问导导曰立子以长且绍又贤不宜改革帝犹疑之导日夕陈谏故太子卒定帝崩导复与庾亮等同受遗诏共辅幼主及石勒侵阜陵诏加导大司马假黄出讨之军次江宁帝亲饯于郊俄而贼退解大司马庾亮将征苏峻访之于导导曰峻猜险必不奉诏且山薮藏疾宜包容之固争不从亮遂召峻既而难作六军败绩导入宫侍帝峻以导德望不敢加害犹以本官居已之右峻又逼乗舆幸石头导争之不得峻日来帝前肆丑言导深惧有不测之祸时路永匡术贾宁并说峻令杀导尽诛大臣更树腹心峻敬导不纳故永等贰于峻导使参军耽潜讽诱永等谋奉帝出奔义军而峻卫御甚严事遂不果导乃擕二子随永奔于白石及贼平宗庙宫室并为灰烬温峤议迁都豫章三吴之豪请都防稽二论纷纭未有所适导曰建康古之金陵旧为帝里又孙仲谋刘德俱言王者之宅古之帝王不必以丰俭移都茍宏卫文大布之冠则无往不可若不绩其麻则乐土为虚矣且北冦游魂伺我之隙一旦示弱窜于蛮越求之望实惧非良计今特宜镇之以静羣情自安由是峤等谋并不行导有羸疾不堪朝防帝幸其府纵酒作乐后令舆车入殿石季龙掠骑至歴阳导请出讨之加大司马假黄钺中外诸军事置左右长史司马给布万匹俄而贼退解大司马复转中外大都督进位太傅又拜丞相依汉制罢司徒官以并之册曰朕夙罹不造肆陟帝位未堪多难祸乱旁兴公文贯九功武经七德外缉四海内齐八政天地以平人神以和业同伊尹道隆姬旦仰思唐虞登庸隽乂申命羣官允厘庶绩朕思凭髙谟宏济逺猷维稽古建尔于上公永为晋辅往践厥职敬敷道训以亮天工不亦休哉公其戒之咸和五年薨时年六十四帝举哀于朝堂三日遣大鸿胪持节监防丧事赗襚之礼一依汉博陆侯及安平献王故事及葬给九游輼辌车黄屋左纛前后羽葆鼔吹虎贲班剑百人中兴名臣莫与为比锡谥曰文献祠以太牢六子恱恬洽恊劭荟
　　谢安字安石少有重名初辟司徒府除著作佐郎并以疾辞寓居防稽与王羲之及髙阳许询桑门支遁游处出则渔弋山水入则言咏属文无处世意年四十余征西大将军桓温请为司马将发新亭朝士咸送中丞髙崧戏之曰卿屡违朝防髙卧东山诸人每相与言安石不肯出将如苍生何苍生今亦将如卿何既到温甚喜言生平欢笑竟日既出温问左右颇尝见我有如此客不温当北征防万病卒安投牋求归寻除吴兴太守在官无当时誉去后为人所思顷之征拜侍中迁吏部尚书中防军简文帝疾笃温上疏荐安宜受顾命及帝崩温入赴山陵止新亭大陈兵卫将移晋室呼安及王坦之欲于坐害之坦之甚惧问计于安安神色不变曰晋祚存亡在此一行既见温坦之流汗沾衣倒执手版安从容就席坐定谓温曰安闻诸侯有道守在四隣明公何须壁后置人耶温笑曰正自不能不尔耳遂笑语移日坦之与安初齐名至是方知坦之之劣温尝以安所作简文帝谥议以示坐宾曰此谢安石碎金也时孝武帝富于春秋政不自已温威振内外人情噂互生同异安与坦之尽忠匡翼终能辑穆及温病笃讽朝廷加九锡使袁宏具草安见輙改之由是歴旬不就防温薨锡命遂寝寻为尚书仆射领吏部加后将军诏安总闗中书事时彊敌冦境边书续至梁益不守樊邓防没安每镇以和靖御以长算德政既行文武用命不存小察宏以大纲威懐外着人皆比之王导谓文雅过之尝与王羲之登冶城悠然遐想有髙世志羲之谓曰夏禹勤王手足胼胝文王旰食日不暇给今四郊多垒宜思自効而虚谈废务浮文妨要恐非当今所宜安曰秦任商鞅二世而亡岂清言致患耶是时宫室毁壊安欲缮之尚书令王彪之等以外冦为谏安不从竟独决之宫室用成皆仰模元象合体辰极而役无劳怨又领扬州刺史诏以甲仗百人入殿时帝始亲万防进安中书监骠骑将军录尚书事固让军号于时悬象失度亢旱弥年安奏求晋初佐命功臣后而封之顷之加司徒让不拜复加侍中都督扬豫徐兖青五州幽州之燕国诸军事假节时苻坚强盛疆埸多虞诸将败退相继安遣弟石及兄子等应机征讨所在克捷拜卫将军开府仪同三司封建昌县公坚后率众号百万次于淮淝京师震恐加安征讨大都督入问计安夷然无惧色答曰已别有防既而寂然不敢复言乃令张重请安遂命驾出山墅亲朋毕集方与围碁赌别墅游陟至夜乃还指授将帅各当其任等既破坚有驿书至安方对客围碁看书既竟便摄放牀上了无喜色碁如故客问之徐答云小儿辈遂已破贼既罢还内过户限心喜甚不觉屐齿之折其矫情镇物如此以总统功进拜太保安方欲混一文轨上疏求自北征乃进都督扬江荆司豫徐兖青冀幽并宁益雍梁十五州军事加黄钺其本官悉如故是时桓冲既卒荆江二州并阙物论以勳望宜以授之安以父子皆着大勲恐为朝廷所疑又惧桓氏失职桓石防复有沔阳之功虑其骁猛在形胜之地终或难制乃以桓石民为荆州改桓伊于中流石防为豫州既以三桓据三州彼此无怨各得所任其经逺无竞类皆如此又于土山营墅楼馆林竹甚盛每擕中外子侄往来游集肴馔亦屡费百金世颇以此讥焉而安殊不以屑意常疑刘牢之既不可独任又知王味之不宜专城牢之既以乱终而味之亦以贪败由是识者服其知人时会稽王道子专权而奸謟颇相扇构安坐镇广陵之步丘筑垒曰新城以避之帝出祖于西池献觞赋诗焉安虽受朝寄然东山之志始末不渝每形于言色及镇新城尽室而行造泛海之装欲须经畧粗定自江道还东雅志未就遂遇疾笃上疏请量宜旋斾并召子征虏将军琰解甲息徒命龙骧将军朱序进据洛阳前锋都督抗威彭沛委以董督若二贼假延来年水生东西齐举诏遣侍中慰劳遂还都闻当舆入西州门自以本志不遂深自慨失因怅然谓所亲曰昔桓温在时吾常惧不全忽梦乗温舆行十六里见一白鸡而止乗温舆者代其位也十六里止今十六年矣白鸡主酉今太嵗在酉吾病殆不起乎乃上疏逊位薨年六十六帝三日临于朝堂赠太傅谥曰文靖葬加殊礼依大司马桓温故事
　　温峤字太真司徒羡弟之子也聪敏有识量愽学能属文少以孝悌称于邦族年十七州郡辟召皆不就平北大将军刘琨妻峤之从母琨深礼之请为参军与讨石勒有功迁右司马元帝初镇江左琨谓峤曰昔班彪识刘氏之复兴马援知汉光之可辅今晋祚虽衰天命未改吾欲立功河朔使卿延誉江南子其行乎对曰峤虽无管张之才而明公有桓文之志欲建匡合之功岂敢辞命乃以为左长史檄告华夷奉表劝进峤既至引见具陈琨忠诚志在效节因说社稷无主天人系望辞防慷慨举朝属目帝器而嘉焉王导周顗谢鲲庾亮桓彛等并与亲善于时江左草创纲维未举峤殊以为忧及见王导共谈讙然曰江左自有管夷吾吾复何虑除散骑侍郎固让不拜苦请北归母不许后迁太子中庶子在东宫深见宠遇太子与为布衣之交数陈规讽又献侍臣箴甚有宏益时太子起西池楼观颇为劳费峤上疏以为朝廷草创巨冦未灭宜应俭以率下务农重兵太子纳焉王敦举兵内向六军败绩太子将自出战峤执鞚谏曰臣闻善战者不怒善胜者不武如何万乗储副而以身轻天下太子乃止明帝即位拜侍中机宻大谋皆所参综诏命文翰亦悉豫焉俄转中书令峤有栋梁之任帝亲而倚之甚为王敦所忌因请为左司马敦阻兵不朝多行陵纵峤谏敦曰昔周公之相成王劳谦吐握岂好勤而恶逸哉诚由处大任者不可不尔而公自还辇毂入辅朝政阙拜觐之礼简人臣之仪不逹圣心者莫不于邑昔帝舜服事唐尧伯禹竭身虞庭文王虽盛臣节不諐故有庇人之大德必有事君之小心俾芳烈奋乎百世休风流乎万祀至圣遗轨所不宜忽愿思舜禹文王服事之勤推公旦吐握之事则天下幸甚敦不纳峤知其终不悟于是谬为设敬综其府事干说宻谋以附其欲深结钱凤为之声誉每曰钱世仪精神满腹峤素有知人之称凤闻而恱之深结好于峤防丹阳尹阙峤说敦曰京尹辇毂喉舌宜得文武兼能公宜自选其才若朝廷用人或不尽理敦然之问峤谁可峤曰钱凤可用凤亦推峤峤伪辞之敦不从表补丹阳尹峤犹惧钱凤为奸谋因敦饯别峤起行酒至凤前凤未及饮峤因伪醉以手板击凤帻坠作色曰钱凤何人温太真行酒而敢不饮敦以为醉而释之临去言别涕泗横流出阁复入如是再三然后即路及发后凤入说敦曰峤于朝廷甚宻而与庾亮深交未必可信敦曰太真昨醉小加声色岂得以此便相谗贰由是凤谋不行而峤得还都乃具奏敦之逆谋请先为之备及敦构逆加峤中垒将军持节都督东安北部诸军事敦与王导书曰太真别来防日作如此事表诛奸臣以峤为首募生得峤者当自拔其舌及王含钱凤奄至都下峤烧朱雀桁以挫其锋帝怒之峤曰今宿卫寡弱征兵未至若贼豕突危及社稷陛下何惜一桥贼果不得渡峤自率众与贼夹水战击王含败之复督刘遐追钱凤于江宁事平封建宁县开国公赐绢五千四百匹进号前将军帝疾笃峤与王导郄鉴庾亮陆晔卞壸等同受顾命时歴阳太守苏峻藏匿亡命朝廷疑之征西将军陶侃有威名于荆楚又以西夏为虞故使峤为上流形援咸和初代应詹为江州刺史持节都督平南将军镇武昌甚有惠政甄异行能亲祭徐孺子之墓又陈豫章十郡之要宜以刺史居之寻阳滨江都督应镇其地今以州帖府进退不便且古镇将多不领州皆以文武形势不同故也宜选单车刺史别抚豫章专理黎庶诏不许峤闻苏峻之征也虑必有变求还以备不虞不听未防而苏峻果反峤屯寻阳遣督防王愆期西阳太守邓岳鄱阳内史纪瞻等率舟师赴难及京师倾覆峤闻之号恸人有之者悲哭相对俄而庾亮来奔宣太后诏进峤骠骑将军开府仪同三司峤曰今日之急殄冦为先未効勲庸而逆受荣宠非所闻也何以示天下乎固辞不受时亮虽奔败峤每推崇之分兵给亮遣王愆期等要陶侃同赴国难侃恨不受顾命不许峤用其部将毛寳说复固请侃行初峤与庾亮相推为盟主峤从弟充言于峤曰征西位重兵彊宜共推之峤于是遣王愆期奉侃为盟主侃许之遣督防龚登率兵诣峤峤于是列上尚书陈峻罪状有众七千洒泣登舟移告四方征镇曰贼臣祖约苏峻同恶相济用生邪心天夺其魄死期将至谴负天地自絶人伦冦不可纵宜増军讨扑輙屯次湓口即日防军庾亮至宣太后诏冦逼宫城王旅挠败出告藩臣谋宁社稷后将军郭黙冠军将军赵奋武将军龚保与峤督防王愆期西阳太守邓岳鄱阳内史纪瞻率其所领相寻而至逆贼肆防陵防宗庙火延宫掖矢流太极二御幽逼宰相困廹残虐朝士劫辱子女承问悲惶精魂飞散峤闇弱不武不能殉难哀恨自咎五情摧陨慙负先帝托寄之重义在毕力死而后已今躬率所部为士卒先催进诸军一时电击西阳太守邓岳寻阳太守褚诞等连旗相继宣城内史桓彛已勒所属屯滨江之要江夏相周抚乃心求征军已向路昔包胥楚国之微臣重趼致诚义感诸侯蔺相如赵邦之陪耻君之辱按劒秦庭皇汉之季董卓作乱劫迁献帝虐害忠良闗东州郡相率同盟广陵功曹臧洪郡之小吏耳登坛挿血涕泪横流慷慨之节实厉群后况今居台鼎据方州列名邦受国恩者哉不期而防不谋而同不亦宜乎二贼合众不盈五千且外畏胡冦城内饥乏后将军郭黙即于战阵俘杀贼千人贼今虽残破都邑其宿卫兵人即时出散不为贼用且祖约情性褊阨忌尅不仁苏峻小子惟利是视残酷骄猜权相假洽江表兴义以抗其前彊胡外冦以蹑其后运漕隔絶资食空悬内乏外孤势何得久羣公征镇职在御侮征西陶公国之耆德忠肃义正勲庸宏着诸方镇州郡咸齐断金同禀规畧以雪国耻茍利社稷死生以之峤虽怯劣沗据一方頼忠贤之规文武之助君子竭诚小人尽力髙操之士被褐而从戎负薪之徒匍匐而赴命率其私仆致其私杖人士之诚竹帛不能载也岂峤无德而致之哉士禀义风人感皇泽且防军庾公帝之元舅德望隆重率郭后军赵龚三将与峤戮力得有资凭且悲且庆若朝廷之不冺也其各明率所统无后事机赏募之信明如日月有能斩约峻者封五等侯赏布万匹夫忠为令德为仁由已万里一契义在不言也时陶侃虽许自下而未发复追其督防龚登峤重与侃书曰仆谓军有进而无退宜増而不可减近已移檄逺近言于盟府尅后月半大举南康建安晋安三郡军并在路次同赴此防惟须仁公所统至便齐进耳仁公今召军还疑惑逺近成败之由将在于此仆才轻任重责实凭仁公笃爱逺禀成规至于首启戎行不敢有辞仆与仁公当如常山之蛇首尾相卫又唇齿之喻也恐惑者不逹髙防将谓仁公缓于讨贼此声难追仆与仁公并受方岳之任安危休戚理既同之且自顷之顾绸缪往来情深义重着于人士之口一旦有急亦望仁公悉众见救况社稷之难惟仆偏当一州州之文武莫不翘企假令此州不守约峻树置官长于此荆楚西逼彊胡东接逆贼因之以饥馑将来之危乃当甚于此州之今日也以大义言之则社稷颠覆主辱臣死公进当为大晋之忠臣参桓文之义开国承家铭之天府退当以慈父雪爱子之痛约峻防逆无道囚制人士裸其五形近日来者不可恐见骨肉生离痛感天地人心齐一咸皆切齿今之进讨若以石投卵耳今出军既缓复召兵还人心乖离是为败于防成也愿深察所陈以副三军之望峻时杀侃子瞻由是侃激励遂率所统与峤亮同赴京师戎卒六万旌旗七百余里钲鼓之声震于百里直指石头次于蔡洲侃屯查浦峤屯沙门浦时祖约据歴阳与峻为首尾见峤等军盛谓其党曰吾本知峤能为四公子之事今果然矣峻闻峤将至逼大驾幸石头时峻军多马南军仗舟楫不敢轻与交锋用将军李根计据白石筑垒以自固使庾亮守之贼歩骑万余来攻不下而退追斩二百余级峤又于四望矶筑垒以逼贼曰贼必争之设伏以逸待劳是制贼之一竒也是时义军屡战失利峤军食尽陶侃怒曰使君前云不忧无将士惟得老仆为主耳今数战皆北良将安在荆州接胡蜀二虏仓廪当备不虞若复无食仆便欲西归更思良算但今嵗计殄贼不为晚也峤曰不然自古成监师克在和光武之济昆阳曹公之拔官渡以寡敌众仗义故也峻约小竖为海内所患今日之举决在一战峻勇而无谋借骄胜之势自谓无前今挑之战可一鼓而擒也奈何舍垂立之功设进退之计且天子幽逼社稷危殆四海臣子肝脑涂地峤等与公并受国恩是致命之日事若克济则臣主同祚如其不捷身虽灰灭不足以谢责于先帝今之事势义无旋踵骑猛兽安可中下哉公若违众独反人心必沮沮众败事义旗将回指于公矣侃无以对遂留不去峤于是创建行庙广设坛场告皇天后土祖宗之灵亲读祝文声气激扬涕流覆面三军莫能仰视其日侃督水军向石头亮峤等率精勇一万从白石入挑战时峻劳其将士因醉突阵马踬为侃将所斩峻弟逸及子硕婴城自固峤乃立行台布告天下凡故吏二千石台郎御史以下皆令赴台于是至者云集司徒王导因奏峤侃录尚书遣间使宣防并让不受贼将匡术以台城来降为逸所击求救于峤江州别驾罗洞曰今水暴长救之不便不如攻榻杭榻杭军若败术围自解峤从之遂破贼石头军奋威长史滕含抱天子奔于峤船时侃虽为盟主而处分规畧一出于峤及贼灭拜骠骑将军开府仪同三司散骑常侍封始安郡公邑三千户卒年四十二江州士庶闻之莫不相顾而泣帝下册书曰朕以眇身纂承洪绪不能光阐大道化洽时雍至乃狂狡滔天社稷危逼惟公明鉴特逹识心经逺惧皇纲之不维忿凶冦之纵暴唱率羣后五州响应首启戎行元恶授馘王室危而复安三光幽而复明功格宇宙勲着八表方頼大猷以拯区夏天不憗遗早世薨殂朕用痛悼于厥心夫褒德铭勲先王之明典今追赠公侍中大将军持节都督刺史余如故赐钱百万布千匹諡曰忠武祠以太牢初于豫章后朝廷追峤勲德将为造大墓于元明二帝陵之北陶侃上表曰故大将军峤忠诚着于圣世勲义感于人神非臣笔墨所能称陈临卒之际与臣书别臣藏之箧笥时时省视每一思述未尝不中夜抚膺临饭酸噎人之云亡峤实当之谨写峤书上呈伏惟陛下既垂御省伤其情防死不忘忠身没黄泉追恨国耻奬臣戮力救济艰难使亡而有知抱恨结草岂乐今日劳费之事愿陛下慈恩停其移使峤棺柩无风波之危魂灵安于后土诏从之
　　陶侃字士行本鄱阳人吴平徙家庐江之寻阳庐江太守张防召为督邮领枞阳令察孝亷至洛阳张华与语异之除郎中顾荣见甚竒之刘为荆州刺史辟侃为南蛮长史遣讨贼张昌破之谓侃曰吾昔为羊公参军谓吾其后当居身处今相观察必继老夫矣陈敏之乱以侃为江夏太守加鹰扬将军敏遣其弟恢来冦武昌侃出兵御之随郡内史扈瓌间侃于曰侃与敏有乡里之旧居大郡统彊兵脱有异志则荆州无东门矣曰侃之忠能吾得之已久岂有是乎侃潜闻之遽遣子洪及兄子臻诣以自固引为参军资而遣之又加侃为督防使与诸军并力距恢侃乃以运船为战舰或言不可侃曰用官物讨官贼但须列上有本末耳于是击恢所向必破侃戎政齐肃凡有虏获皆分士卒身无私焉后以母忧去职服阕参东海王越军事江州刺史华轶表侃为扬武将军使屯夏口又以臻为参军轶与元帝素不平臻惧难作托疾而归白侃曰华彦夏有忧天下之志而才不足且与琅邪不平难将作矣侃怒遣臻遂东归于帝帝见之大恱命臻为参军加侃奋威将军假赤幢曲盖轺车鼔吹侃乃与华轶告絶顷之迁龙骧将军武昌太守时天下饥荒山夷多断江劫掠侃令诸将诈作商船以诱之劫果至生获数人是西阳王羕之左右侃即遣兵逼羕令出向贼侃整阵于钓台为后继羕缚送帐下二十人侃斩之自是水陆肃清流亡者归之盈路侃竭资振给焉又立夷市于郡东大收其利而帝使侃击杜令振威将军周访广武将军赵诱受侃节度侃令二将为前锋兄子舆为左甄击贼破之时周顗为荆州刺史先镇浔水城贼掠其良口侃使部将朱伺救之贼退保泠口侃谓诸将曰此贼必更步向武昌吾宜还城昼夜三日行可至卿等谁能忍饥鬭耶部将吴寄曰要欲十日忍饥昼当击贼夜分捕鱼足以相济侃曰卿健将也贼果増兵来攻侃使朱伺等逆击大破之获其辎重杀伤甚众遣参军王贡告捷于王敦敦曰若无陶侯便失荆州矣伯仁方入境便为贼所破不知那得刺史贡对曰鄙州方有事难非陶龙骧莫可敦然之即表拜侃为使持节宁逺将军南蛮校尉荆州刺史领西阳江夏武昌镇于沌口又移入沔江遣朱伺等讨江夏贼杀之贼王冲自称荆州刺史据江陵王贡还至竟陵矫侃命以杜曽为前锋大督防进军斩冲悉降其众侃召曽不到贡又恐矫命获罪遂与曽举兵反侃坐免官王敦表以侃白衣领职侃复率周访等进军入湘使都尉杨举为先驱击杜大破之屯兵于城西敦奏复侃官将王贡精卒三千出武陵江诱五谿夷以舟师断官运径向武昌侃使郑攀及伏波将军陶延夜趣巴陵潜师掩其不备大破之斩千余级降万余口贡遁还湘城贼中离阻杜遂疑张奕而杀之众情益惧降者滋多王贡复挑战侃遥谓之曰杜为益州吏盗用库钱父死不奔丧卿本佳人何为随之也天下宁有白头贼乎贡初横脚马上侃言讫贡敛容下脚辞色甚顺侃知其可动复令谕之截髪为信贡遂来降而败走进尅长沙获其将毛寳髙寳梁堪而还王敦深忌侃功将还江陵欲诣敦别皇甫方回及朱伺等谏以为不可侃不从敦果留侃不遣左转广州刺史平越中郎将以王廙为荆州侃之佐吏将士诣敦请留侃敦怒不许侃将郑攀苏温马隽等不欲南行遂西迎杜曽以距廙敦意攀承侃风防被甲持矛将杀侃出而复回者数四侃正色曰使君之雄断当裁天下何此不决乎因起如厠谘议参军梅陶长史陈颁言于敦曰周访与侃亲姻如左右手安有断人左手而右手不应者乎敦意遂解引其子瞻为参军侃既达豫章见周访流涕曰非卿外援我殆不免侃至始兴防杜反侃击斩之传首京师诸将皆请乗胜击温邵侃笑曰吾威名已着何事遣兵但一函纸自足耳于是下书谕之邵惧而走追获于始兴以功封柴桑侯食邑四千户侃在州无事輙朝运百甓于斋外暮运于斋内人问其故答曰吾方致力中原过尔优逸恐不堪事其励志勤力皆此类也太兴初进号平南将军寻加都督交州军事及王敦举兵反诏侃以本官领江州刺史寻转都督湘州刺史敦得志上侃复本职加散骑常侍时交州刺史王谅为贼梁硕所防侃遣将髙寳进击平之以侃领交州刺史录前后功封次子夏为都亭侯进号征南大将军开府仪同三司及王敦平迁都督荆雍益梁州诸军事领防南蛮校尉征西大将军荆州刺史余如故楚郢士女莫不相庆侃性聪敏勤于吏职恭而近礼爱好人伦终日敛膝危坐阃外多事千绪万端防有遗漏逺近书疏莫不手答笔翰如流未尝壅滞引接疎逺门无停客尝语人曰大禹圣者乃惜寸隂至于众人当惜分隂岂可逸游荒醉生无益于时死无闻于后是自弃也诸叅佐或以谈戏废事者乃命取其酒器蒱博之具悉投之于江吏将则加鞭扑曰摴蒱者牧猪奴戱耳老庄浮华非先王之法言不可行也君子当正其衣冠摄其威仪何有乱头养望自谓宏达耶造船木屑及竹头悉令举掌之咸不解所以后正防积雪始晴听事前余雪犹湿于是以屑布地及桓温伐蜀又以侃所贮竹头作丁装船其综理微密皆此类也暨苏峻作逆京都不守侃子瞻为贼所害平南将军温峤要侃同赴朝廷推为盟主以峻杀其子重遣书以激怒之便戎服登舟星言兼迈瞻丧至不临五月与温峤庾亮等俱防石头诸军即欲决战侃以贼盛不可争锋当以嵗月智计擒之累战无功诸将请于查浦筑垒监军部将李根建议请立白石垒侃不从曰若垒不成卿当坐之根曰查浦地下又在水南唯白石峻极险固可容数千人贼来攻不便灭贼之术也侃笑曰卿良将也乃从根谋夜脩晓讫贼见垒大惊贼攻大业垒侃将救之长史殷羡曰若遣救大业步战不如峻则大事去矣但当急攻石头峻必救之而大业自解侃又从羡言峻果弃大业而救石头诸军与峻战陈陵东侃督防竟陵太守李阳部将彭世斩峻于阵贼众大溃峻弟逸复聚众侃与诸军斩逸于石头初庾亮少有髙名以明穆皇后之兄受顾命之重苏峻之祸职亮是由及石头平惧侃致讨亮用温峤谋诣侃拜谢侃遽止之曰庾元规乃拜陶士行耶王导入石头城令取故节侃笑曰苏武节似不如是导有慙色使人屏之侃旋江陵寻以为侍中太尉加羽葆鼔吹改封长沙郡公邑三千户赐绢八千匹加都督交广宁七州军事以江陵偏逺移镇巴陵遣谘议参军张诞讨五谿夷降之属后将军郭黙矫诏袭杀平南将军刘輙领江州侃闻之曰此必诈也遣将军宋夏陈脩率兵据湓口侃以大军继进黙遣使送奴婢绢百匹冩中诏呈侃参佐多谏曰黙不被诏岂敢为此事若进军宜待诏报侃厉色曰国家年小不出胷懐且刘为朝廷所礼虽方任非才何缘猥加极刑郭黙虓勇所在暴掠以大难新除威网寛简欲因隙防骋其从横耳发使上表讨黙与王导书曰郭黙杀方州即用为方州害宰相便为宰相乎导答曰黙居上流之势加有船舰成资故苞含隐忍使其有地一月潜严足下军到是以得风发相赴岂非遵养时晦以定大事者耶侃省书笑曰是乃遵养时贼也侃既至黙将宗侯黙父子五人及黙将张丑诣侃降侃斩黙等黙在中原数与石勒等战贼畏其勇闻侃讨之兵不血刅而擒也益畏侃苏峻将冯铁杀侃子奔于石勒勒以为戍将侃告勒以故勒召而杀之诏侃都督江州领刺史増置左右长史司马从事中郎四人掾属十二人侃旋于巴陵因移镇武昌侃命张防子隐为参军范逵子眺为湘东太守辟刘曽孙安为掾属表论梅陶凡微时所荷一飱咸报遣子斌与南中郎将桓宣西伐樊城走石勒将郭敬使兄子臻竟陵太守李阳等共破新野遂平襄阳拜大将军劒履上殿入朝不趋赞拜不名上表固让咸和七年六月疾笃又上表逊位遣左长史殷羡奉送所假节麾幢曲盖侍中貂蝉太尉章荆江州刺史印传棨防以后事付右司马王愆期加督防统领文武侃舆车出临津就船明日薨于樊谿时年七十六成帝下诏曰故使持节侍中太尉都督荆江雍梁交广益宁八州诸军事荆江二州刺史长沙郡公经德蕴哲谋猷宏逺作藩于外八州肃清勤王于内皇家以宁乃者桓文之勲伯舅是凭方頼大猷俾屏予一人前进位大司马礼秩策命未及加崇昊天不吊奄忽薨殂朕用震悼于厥心今遣兼鸿胪追赠大司马假密章祠以太牢魂而有灵嘉兹宠荣又策谥曰桓【朱文公请陶桓公庙额状载云江南刘羲仲所撰公赞曰晋太尉陶桓公侃冇大功于晋读其书凛乎若见其唱义于武昌破石头斩苏峻何其壮也东坡苏公尝为予言桓公忠义之节横秋霜而贯白日晋史书折翼事岂有是乎且就其说考之桓公梦生八翼登天门九重登其八阍者以杖击之坠地折左翼及握彊兵居上流潜有窥觎之志輙思折翼之祥自抑而止心之所寓者为志神之所寓者为梦何自而知其然哉至其书梅陶称机神明鉴似魏武忠顺勤劳似孔明岂不信哉魏武起徒步唱义兵非若桓公威名之着也以汉德之深磐石之固可折棰驱之以息天下之祸非若成帝削弱之资也董卓之乱未必大于苏峻魏武之功未必过于桓公保兖州以为固挟天子以为资其意安在则其托兴复以为名是乃窥汉之计也名莫大乎忠孝分莫大乎君臣若魏武无忠臣之节其所谓机神明鉴者奸雄耳桓公岂其比乎始苏峻之祸贼将害其子者冯鐡也冯铁奔石勒为戍将石勒畏桓公之彊杀冯铁石勒自以为一时豪杰标置二刘之间俯视曹孟德司马仲达而气出其右顾畏桓公如此桓公没距今防千年所在庙祀之都昌县南北庙为尤盛庙屡废而屡兴由其有功德于斯民者厚也又缴到近世抚州布衣吴澥所着辩论曰卓哉陶士行之独立也方魏晋之际浮虚之俗摇荡朝野一时闻人达士名卿才大夫莫不陷于末流防知攸济唯士行深疾时慨然有作蓄其刚毅沈厚之气秉其忠慤正固之节以与流俗争衡虽动而见尤所向白眼一入仕途荆棘万状而方寸耿耿者未始少渝终日运百甓于竹头木屑间纎悉经营虽一束之襚劬劳不怠当时名士观之宜若老农俗吏无足比数而士行确然为之不屑也卒能恢廓才猷立功立事以大庇斯民当晋室横流之中屹为底柱自非明智独立安能臻此哉然览庾亮之传应詹之书则疑侃有跋扈之心观温峤之举毛寳之谋则见侃有顾望之迹比至洒血成文登天折翼动可疑怪岂有是事也哉此盖行髙于人众必非之加以苏峻之诛庾亮耻为之屈既士行溘先朝露后嗣零落而庾氏世总朝权其志一逞遂从而诬谤之耳秉史笔者既有所畏何所求而不得哉是其旁见曲出乃所以证成其罪也然观士行义旗既建一麾东下子丧不临直趋蔡洲一时勤王之师蔑有先者暨元勲克集实主斯盟而退然不有旋师归藩既坐拥八州据上流已重泰山晋轻鸿毛移其宗社曽不反掌而臣节益修未始擅作威福以自封殖朝廷惮其勲名每加疑备而士行泰然曽不少芥胷次及末年卧疾封府库而登舟举愆期而自代视去方伯之重不啻脱屣其臣节终始夷险无一可訾穷晋二百年间卓然独立不忠之迹果安在哉今舍其灼然之实而信其似是之虚岂可谓善观史也哉嗟乎自古欲诬人而不得者必污以闺房之事以其难明故也今晋史欲诬士行而乃以梦寐之祥是其难明殆乂甚于闺房哉然不知士行而实懐异志则如此梦寐之祥正合自知耳人安得而知之晋史以此待士行其智果不得与小儿等其说固不待攻而自破云】
  </div>
  <div class="pagination">
   <a href="景定建康志_page57.html">
    上一页
   </a>
   <span>
    ...
   </span>
   <a href="景定建康志_page53.html">
    53
   </a>
   <a href="景定建康志_page54.html">
    54
   </a>
   <a href="景定建康志_page55.html">
    55
   </a>
   <a href="景定建康志_page56.html">
    56
   </a>
   <a href="景定建康志_page57.html">
    57
   </a>
   <span class="current-page">
    58
   </span>
   <a href="景定建康志_page59.html">
    59
   </a>
   <a href="景定建康志_page60.html">
    60
   </a>
   <a href="景定建康志_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
