<!DOCTYPE html>
<html>
<head>
    <meta charset="UTF-8">
    <title>延佑四明志 - 第 16 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 16 页/共 72 页</h1>
    <div class="content">孝通神明凯风终养斯朱康叔之纯诚也
李宗质字文叔濮人文定公之裔所生母展氏罹靖康之乱母子相失至江州水南遇展氏于廛中物色良是别十余年而奉色养者二十余年居鄞之石塘攻媿先生铭墓诚斋杨公为传而赞之曰非至孝奚而通神明非通神明奚而得母
引裾强谏辛毗其直
陈文介公禾政和初为正言抗疏言宦官上拂衣起禾褰挽上衣上为少留衣裾脱落上曰碎朕衣矣内侍请易衣上曰留之以旌直节
钩党挂名范滂自出
周锷范忠宣公之甥陈忠肃公同年进士娶其女弟入元佑党籍
临难尽节解扬之匹
吴从龙奉化人李全之变提孤军为前锋马中流矢为贼擒贼使伪称援绝绐泰州开城门从龙至城下大呼曰马伤被执非降贼者扬州初不破泰州可死守贼怒刃交下骂贼不绝口以死诏立庙官其后
石交岁寒之死不渝信义如汉脂习
李猷字嘉仲一字献夫鄞人建炎初以妇翁没王事自京师诣南都行在所见友人陈东少阳上书死猷为位而哭祭曰吾欲收葬少阳有知其启我心越一日得尸又二日得首合而敛之会其乡人胡中行欲求护丧并以行李付之猷终肇庆府节推高闶抑崇志其墓
却贾胡之赙持玉雪之廉父子如魏胡质
王正已字正之庆历乡先生说之后父勋提举广南市舶一钱之利皆归有司家人不识舶货之名及卒贾胡率钱二百万为赙正已固却之曰吾父以廉直闻虽贫旅犹能负丧以归不媿廉叔度也赵彦逾字德老帅蜀馈遗不入私家将去聚宗室在九县者分饷之子（上竹下政）夫守袁州宝庆中真文忠公入朝上问有何廉吏以（上竹下政）夫对诏擢直秘阁典监司亦父子以廉著者
之人也编典录而无媿令誉焯乎星日下逮里巷则有旌闾之杨掌库之童若兔罝中林之好德
绍兴闲明州民杨庆以孝旌表门闾江休复杂志王介甫为鄞令访义夫节妇得三人其一人可采曰童判子为人掌典库其家养疏属数口奉寡姊承顺不违其甥不事家产屡负人债辄为偿之不以告姊
菌蕣一时之荣华荃茅万世之淑慝彼锺黄之窃据郡乘几于曲笔
唐纪中和元年鄮贼锺季文陷明州景福元年明州刺史锺李文卒其将黄晟自称刺史郡志书季文不书其事书晟取其墓铭不尽自称刺史非春秋惩恶之义
先生言未既公子起而称曰郑圃泽多贤卫多君子鲁东海多卿相汝颍多奇士
见列子左传汉地理志晋周顗传
居使然也盍语其详
先生曰世族蝉嫣重圭累组位槐调鼎宅揆惟五衮钺焜耀乎宗翰衡枢舄奕乎该辅牙纛昼绣差肩踵式
庆历中王周始守乡郡
紫艾纷纶常伯亚旅庠声序音洋洋邹鲁习乡上齿长少有序流品别渭泾公卿列韦布俎豆秩秩章缝楚楚
汪大猷字仲嘉冬至元日集乡士行礼大成殿下退序拜明伦堂推长者祭酒自齿韦布之列
凡周之士亦世吾州之俗近古春秋二高之说诗礼曹郑之诂
高宪敏公闶字抑崇着春秋集注高元之字端叔着春秋义宗曹粹中着诗解郑锷字刚中着周礼解义
殊科首登于蓬莱
绍兴初立博学宏词科王璧炳文首中选入馆阁
抡魁三冠于龙虎
淳熙戊戌姚颖嘉泰壬戌傅行简嘉定甲戌袁正肃甫
名茅膴仕多桂窦桐韩之迭矩又有文章授诀孝弟汇聚
迂斋楼先生昉字旸叔以古文诀授诸生俞观能象山人着孝弟类鉴
灊山清篇武子妙句
朱翌字新仲以诗名为中书舍人有灊山集裴良臣字武子有雪窗诗
潜虚有辨杜集有注
张汉慈溪人着辨虚见攻媿集卞圜字养直注少陵集
家自以为舒向人自以为扬马兹可以言文献乎
公子曰媺则媺矣然世禄非不朽科举外有学愿识其大者
先生曰故国下车乔木苍苍理义雨露名节风霜古之遗直曰丰清敏排奸诋奄谠论廪廪托兴荷花闻者敛衽
丰清敏稷字相之为御史中丞入对蔡京于殿陛闲揖稷曰今日必有高论稷正色曰行自知之与殿中侍御史陈师锡共言京奸恶宦官寖盛稷怀唐书上殿为上读仇士良传方数行上曰已稷若不闻读毕乃止致身常伯累镇大藩资产纔七十亩赋荷花诗有人心正畏暑水面独摇风蔡京见之曰此人岂肯受我笼络耶
庆历师儒燕及孙曾曰楼宣献斯文统盟有德有言既和且清
楼宣献钥字大防庆历乡先生郁之曾孙为给事中上疏留彭龟年而去性宽厚好贤乐善知贡举以文献之传语真文忠公许以致远
泗沂绝学阐自关洛朱张吕子绪承先觉临川二陆自得于心若异而同为已功深淳熙四儒探赜性渊并游三先生之门独契陆子之心传
舒文靖公璘元质沈端宪公焕叔晦杨文元公简敬仲袁正献公燮和叔子甫广微朱文公答项平甫书曰子思以来教人之法惟以尊德性道问学为用力之要子静所说专是尊德性事而某平日所论却是问学上多了所以为彼学者多持守可观又言陆子静杨敬仲有为已功夫若能穷理当甚有可观
处则讲贯以淑艾仕则善教以昌言长庚晓月惟杨暨袁袁亦有子受业于杨进礼退义家学用光春木芚兮高山仰止人固亡而书存世未远而道迩颜何人哉希之则是若鲁庐江赞名德先贤沛三辅序耆旧节士后有作者孰谓知管晏而已
隋经籍志汉光武始诏南阳撰作风俗故沛三辅有耆旧节士之序鲁庐江有名德先贤之赞郡国之书由是而作
公子肃然改容离席而拜曰广哉观乎井鳌瓮蠛昭然开明乃知西河俗美以子夏北海风移由康成文艺抑末归根六经涤源雝本敬义明诚乡党之化汉学是崇读书尚炎作圣之功阙里近只遵海而东从群□兮问涂贯今古兮心同
河东为晋问济北为钱塘七述余颇识乡里故事欲拟相如久矣年六十始克为之视晁子十六岁之作汗颜滋甚笔力衰薾见闻箄陋效矉不能奇也后十年箧中得旧稿不忍弃录而藏之山川不改风俗非昔祗以增怀古之一慨云浚仪深宁老人王伯厚甫述
　新校 【前刻六志所据木以延佑为最恶刻成始以卢本校之卢本虽错误甚多然究自原本传写不似他本之沿钞前志也故卷后刊误补遗几倍他志乱后板多散失而卢本已为及门陈钧堂比部康祺所有因得长留案头重事勘对卷中缺板依卢补刊原刻脱错录为新校○本既归陈仍称卢者以旧按及札记等并称卢本不复改易使阅者知非别本耳】 
 【[沿革]】 [序]　傅会 【原刻作附会故札记云当依卢本作傅会今补刻依卢两通之字悉从卢本遂与札记不符他条放此至卢本脱错显然及已见札记者皆不覶缕】 
[考]　下当少阳之位 【下卢误不据三国志注引会稽典录改汉地志无此语○按此条偶因字误旁及志文后凡志文原误者不悉考正】 　因以其地为冶 【冶卢误治按东越今闽地也汉立冶县而汉书三国志刻本无不误治故有因虞翻传注误本而妄谓会稽郡当治于东越者】 　鄮易也亦加邑焉 【陈子相疑鄮字及注中鄮易之鄮皆当作贸按上云鄞以堇得名加邑为鄞此不云加邑为鄮而云亦加邑焉似以作鄮为是】 　至德二载 【卢作二年子相据史改】 
[鄞县境土]　 【西南】 二百十五里 【十上卢有一字】 
[定海县境土]　 【东北】 自金塘 【塘下卢有乡字】 
 【[土风]】 [陆士龙书]　（鱼居）齿 【子相云（鱼居）疑当作锯按论衡鱼之哆唇锯齿者鳞族畏之是正以其齿如锯故曰锯齿从鱼似非然各本延佑志后志及七观注并陆士龙集困学纪闻等书无不从鱼考广韵集韵并有（鱼居）字云鱼名函史物性志谓形似石首三牙如铁锯然则此鱼齿形如锯遂名为（鱼居）而呼之为（鱼居）齿故与比目鱼之因比得名者连类并举之耳又按七观云首石齿锯锯字从金而注中引（鱼居）齿比目即从鱼知此字从鱼未可轻改也】 　尊大人 【卢作尊大夫子相疑之按谓车母即前所云尊堂也似不必因卢误而疑之】[车答书]　欢喜 【喜卢作（上喜下心）】 
[四明七观] 【原刻刊误尝据子相旧校本补录注语数则札记中所谓似为此本阙文者补入本卷刊误是也而札记补遗旋驳之谓不足凭又据嘉靖志补音切于佚文卷凡八条近乃得见杨氏成化宁波志中有七观是七观刻本莫古于此虽伪字略同后志而音切较详嘉靖亦或小有异同并有彼此互脱者今合两志音切凡为此本所无尽入新校用便读者而陈注不更采焉以与札记并补遗云云语不相符佚文中八条又嫌复出故特附记于此】 　卢肇海赋 【海下卢有潮字】 　蛮（纟集） 【（纟集）下卢注似接切然原本亦无后人添注】 　馯貊 【馯下卢旁注寒字嘉靖志云馯音韩】 　揃刈 【嘉靖揃子践切】 　捈忠 【捈下成化注同都切】 　漻漻 【成化注胡巧切】 　覛 【成化志注莫狄切嘉靖同】 　便嬛 【成化嬛巨营切嘉靖志同】 　鰡鳆 【成化注音留伏】 　东暆之鰅 【成化志暆余之切鰅鱼容切嘉靖同】 　鮠 【成化眉辩切嘉靖眉便切】 　鱴鱽 【成化鱴莫括切鱽丁高切】 　箈（上竹下出） 【（上竹下出）卢作茁按类篇云（上竹下出）竹笥生貌是草生为茁竹生为（上竹下出）吾尝谓先生此文几无一字无来历尤信】 　汉陂 【汉卢作（上淢下火）成化志同】 　元暐 【正文及注三暐字卢并作纬按唐志实作纬然误也】 　李光泰奏请复湖 【按李庄简公也泰字盖因下奏字误衍而卢本又作李光泰发请复湖泰为奏之误发疑废之误当云奏请复废湖又误倒耳然上文已明湖上不必加废字】 　齾 【嘉靖志鱼辖切】 　稷正色曰 【曰上卢有答字】 　稷若不闻 【闻下卢有者字】 　道问学 【学下卢有两事二字朱子大全集同】 　若鲁庐江 【若下卢有昔字】
四明志卷第二
宋元四明六志弟五十
元　袁桷　等　撰
　职官考上
司马迁作秦楚月表余事则以年表之深有旨焉至作三代世表遭秦之火何其能详若是也汉至宋不及一千五百年天下职方所纪牧守隋以上无稽或曰牧守不贤莫能纪史迁传循吏五人班固传六人若是则诚缺然矣岁月有纪诚不能自着其澌泯何憾恶作职官考
　　唐
　　　刺史姓名
秦舜昌 【开元置州首为刺史见会要】 
吕延之 【自明州迁越州刺史见会稽志】 
裴儆 【大历六年刺史八年罢王密撰纪德碣李阳冰书见集古考】 
崔殷 【大历八年刺史记董孝子祠】 
王密 【大历中刺史有惠政李舟为碑记失其传公以大历十四年自湖州刺史授越州刺史兼浙东节度副使撰裴儆纪德碣云余忝蹑高踪则必承崔殷之后矣】 
赵恒
李长 【两刺史并见慈溪香山智度寺贞应大师行状碑】 
王沐 【綝之曾孙贞元四年刺史立夫子庙见庙碑】 
任侗 【贞元九年刺史增修广德湖溉田四百顷见地理志】 
韩察 【滉之孙长庆元年刺史易县治为州治撤旧城筑新城功大而民不知役费广而用不厉民见韩杍材所撰移城记】 
应彪 【长庆三年刺史建浮桥跨江五十五丈】 
李文孺 【大和三年刺史修浮桥见曾从能所撰浮桥记】 
于季友 【大和六年刺史筑仲夏堰溉田数千顷见地理志】 
张次宗 【会昌中刺史见所撰鲍郎庙碑】 
李敬方 【大中初刺史】 
殷僧辨 【建开元寺千佛殿】 
李休古 【大中闲刺史记路学见文宣王庙碑侧】 
李伉 【咸通六年刺史建五龙堂】 
崔琪 【咸通十五年刺史见所撰心镜大师塔铭】 
刘文 【中和二年刺史见赤城志】 
羊僎 【黄晟墓碑作羊吴越备史作杨】 
锺季文
黄晟 【佐理推忠去伪功臣镇东节度行军司马金紫光禄大夫检校太子太傅持节明州诸军事守明州刺史兼御史大夫上柱国江夏县开国子食邑五百户创筑罗郭重建浮桥传见人物考】
　　五代
　　　刺史判州姓名
沈承业 【梁贞明二年刺史建城隍庙】 
钱铧 【吴越王镠之弟○[按曰]吴越备史在长兴四年】 
钱元（王朮） 【镠之子贞明二年刺史○[按曰]宝庆志作三年皆误考备史开平三年五月王巡明州命子元（王朮）为明州制置使盖是时黄晟初卒元（王朮）即刺明州其罢不知何时而贞明三年明称元（王朮）为前明州刺史则其刺明不在贞明可知况贞明二年刺史固有沈承业在耶】 
钱传（王瞿） 【镠之子唐同光二年刺史有惠政卒于官○[按曰]传字各本脱据备史及宝庆志补】 
钱元（王向） 【镠之子同光四年罢○[按曰]同光当作长兴考备史天成四年元（王向）在明州任中长兴四年以虐政召归○[又按]志所列五代刺史并据宝庆志而序次并误当首钱元（王朮）次沈承业次钱传（王瞿）次钱元（王向）惟钱铧年分未详然元（王朮）直接黄晟铧必不能在其前也宝庆盖以铧为镠弟故先诸子耳】 
仰诠 【为刺史晋天福四年加平章事】 
阚燔 【开运二年刺史○以上六刺史并见吴越备史】 
钱亿 【吴越王俶之弟汉干佑二年五月判明州诸军事见碑铭】
　　宋
　　　节度使姓名〔阙〕
　　　节度使知府判府姓名〔阙〕
　　　知府制置姓名
 【[按曰]延佑志宋守自厉文翁以前悉本宝庆志而稍事删节者也乃原刻所据各本全依干道图经抄录自赵易知至再任之仇悆一百三人则一字不易自梁汝嘉至张偁十四人则依抄而删其去任年月自沈该至朱佺二十一人则依抄到任年月而删其日何澹以下干道所无始依本志誊写其所以忽彼忽此之故已于日录上卷按语中详之既校卢本乃知其谬而是时以卢本校新刻本者此数卷出吾友冯午卿焜之手时日匆促遗漏良多故卷后虽经刊误补遗而实不能尽也今获覆校岂容仍舛因取其沿抄干道者悉行重刊其抄自原志者亦少有脱错则为新校附于卷末】 
钱亿 【建隆元年以节度使持节明州事浚广德湖筑塘岸周回一万二千八百七十一丈增修它山堰干德五年二月卒于官】 
</div>
    <div class="pagination">
<a href="延佑四明志_page15.html">上一页</a><span>...</span><a href="延佑四明志_page11.html">11</a><a href="延佑四明志_page12.html">12</a><a href="延佑四明志_page13.html">13</a><a href="延佑四明志_page14.html">14</a><a href="延佑四明志_page15.html">15</a><span class="current-page">16</span><a href="延佑四明志_page17.html">17</a><a href="延佑四明志_page18.html">18</a><a href="延佑四明志_page19.html">19</a><a href="延佑四明志_page20.html">20</a><a href="延佑四明志_page21.html">21</a><span>...</span><a href="延佑四明志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
