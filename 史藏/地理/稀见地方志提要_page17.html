<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 17 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 17 页/共 61 页</h1>
    <div class="content">　　干山志十六卷抄本(上海图书馆藏，存卷一至十五)

　　清周厚地纂。厚地字雨坪，松江干山村人。按此志为村镇志之类，卷一宸翰、奏疏，卷二山川、里族，卷三土产、风俗，卷四赋役、荒政、社名、坊、庄、津梁、汛防，卷五水利、盐法、义学、科目、封赠、坛庙，卷六第宅，卷七园林，卷八塚墓，卷九丛林、道观，卷十古迹，卷十一至十二人物，卷十三艺术、流寓，卷十四列女、方外，卷十五著述、金石刊，卷十六祥异、遗事。按其书记载至乾隆三十七年，编次紊乱，为明、清乡村志之习例；惟著述一门，列明吕廷振撰《干山杂识志》，明时干山已有志矣。按干山村名，亦山名焉，为松江天马山九峰之一也。

　　金山卫志六卷明正德十二年刊本(北京图书馆藏)

　　明张奎修，夏有文纂。奎字文光，正德十年以都指挥佥事莅守金山卫。有文事迹未详。考金山卫之设，始于明初，为备防倭患，于华亭县之筿馆筑城置戍。因与海中金山相对，故名曰金山卫。其地东南际大海，卫区西抵浙江海宁，北抵吴淞。明以扬州等处备倭总兵驻之，至清初仍然。考其卫城，即今南汇县城。卫志自此志始。奎以其地事多可书，而世无所闻，乃咨询故老，录其异闻遗事若干，以授其幕客有文汇为此书。按其凡例所订，以兵制为主，故记明时卫制军政条例，及军法定律甚详。其书体例，分为二志、十纲，凡六十目。上志卷一边域、建设，卷二栋宇，卷三将校、兵政。下志卷一险固、学校，卷二祠祀、人物，卷三土产。其书重于记事实，所载皆足征信焉。不立艺文志，有关卫事之诗文，附入于各门。此书原为顾氏秀野草堂之物焉，又经常熟瞿氏铁琴铜剑楼收藏，向称稀见罕秘之书。

　　金山卫志二卷抄本，近人陈乃乾据明正德本校并跋(上海图书馆藏)

　　纂辑人未详。按陈乃乾跋略云：“此本不著写者姓名，亦不详所自出。惟玄、祯、弘等字皆缺笔，知出乾隆以后人之手。余取秀野草堂旧藏正德原本勘之，正德以来尚无刊本。”案此本编例，日上志：卷之一边域、建设，卷之二栋宇，卷之三将校、兵政。曰下志：卷之一险固、学校，卷之二祠祀、人物，卷之三土产。凡六卷，为纲十，为目六十七。其目录与正德刊本符合。

　　咸丰金山县志稿不分卷清咸丰五年未竟稿本(上海图书馆藏)

　　清钱熙泰纂。熙泰号鲈香，金山县人，靖江县训导。金山之名始于明洪武间金山设卫，后卫废，清雍正四年置金山县。乾隆十六年知县常琬创修县志二十卷，道光间邑人姚汭重为纂辑，历数十年稿凡几易，终未及竟而卒。是编据《姚志稿》重纂，熙泰出资聘吴江董兆熊、南汇张文虎及同邑姚怀桥，复采访《姚志稿》道光十五年后之事，重为编辑，属稿未竟而熙泰卒，其子廉具禀邑令(禀稿存本书附件)，愿捐资设局继纂，刊刻成书，以竟父志。因兵乱不果，钱氏子孙保其稿数十年。今归上海图书馆，存散页一束，光贻供职该馆时，尝为之釐订成册，得熙泰自序，及《姚原田论修志书》，与舆图、建置、县境、诸水、山水、水利、古迹、坟墓、赋法、役法、盐法、兵防、海防、职官、列传、艺文诸篇，大致属稿未竟。又得修志移文、采访摘录、档案及采用书籍笔录，诸修志资料分置四函。按光绪《金山县志》凡例谓：“钱熙泰重订稿，为表四，为志八，为传十二。”与此稿所拟定目录则同，而内文则未经编次焉，且四表仅存职官。

　　分建南汇县志十六卷清雍正八年写刻本，十二年增刻(徐家汇藏书楼藏)

　　清钦琏修，顾成天纂。琏一名涟，字宝光，号幼畹，浙江长兴县人。据《吴兴科第表》作乌程县人，钦氏家谱载：涟幼依舅家乌程叶氏，遂蒙姓，康熙五十九年中式顺天乡试，复已姓。雍正元年成进士，铨知县用，四年任新建南汇县知县。时县新设，规划措置，事事得宜，巡抚重其才，题署松江府篆，以飞语落职。雍正十一年复莅南汇知县，后调高淳、江浦、江宁等县，所至皆有政声，年六十余卒。著有《虚白斋文集》四卷、《幼畹游草》六卷、《吴中水利》一卷。成天字良哉，号小崖，南汇县人。雍正八年进士，授常山知县，著有《金管集》。南汇县为上海县所分出，地处黄浦之东，滨大海之南。雍正三年江苏巡抚张为，奏请分上海浦东之长人乡，置南汇县，设县治于三团，三团为明初金山卫之卫城焉。琏为建县首任知县，至任甫一载即与士绅议修新志，访得《蒋沙志》，是为记南汇十九保事；及邑士蒋思永辑《新分县志稿》。遂延成天及邑进士叶承、举人顾昌，纂辑此志。阅年志稿甫就，成天等均因事北上，琏亦调去，携志稿自为雠校。雍正八年刻成于松江，十一年回署南汇，复据成志匡误补遗，而增刻之。此志实出于琏之手笔者居多。其书编例，为图十，分疆土、建设、赋役、人物、经略、杂志六门，凡四十目，定例简严。书中每卷首行皆标“分建”二字，以示新为分建之县，首修之志也。按江苏于雍正初年，分苏、松、常、太四府州之大县，分建一十三县，分建之县，当时大抵新修县志，而未见有标明记号者。惟此《南汇志》加冠“分建”二字，此例古亦罕见。查此志原刻本今极稀少，光贻少时于乡里曾见王修(季欢)表舅藏有抄本，为乡先哲钦琏所修，视为珍本。邑人咸议此志体裁极佳，谓吾邑自宋乾道间周彦广(淙)撰《临安志》，嘉泰间施武子(宿)撰《会稽志》，世号名书；其后邑之士夫修纂志乘者，虽代不乏人，惟钦琏此志，最为淳朴也。今得见其原本，非惟体例可嘉，即其板刻亦精写工锓，果不失为善本云。

　　清浦县志八卷明万历二十六年刊本(北京图书馆藏，缺卷一至卷四)

　　明卓钿修，王圻纂。钿字邦华，号荣麓，福建沙县人。万历甲午科举人，万历二十年任青浦知县殁于官。圻字元翰，号洪洲，上海县人。嘉靖十四年进士，除清江知县，调万安县，累升，历官陕西布政司右参议，云南道监察御史，提督湖广学政。后乞养归，筑室吴淞江之滨，种梅万树，自曰梅花源，以娱终老，卒年八十一岁。青浦设县，始于明嘉靖二十一年，三十二年废，万历六年复置。其版图割自上海、华亭二县之地，二百四十六里，县治先在青龙镇，万历中筑城于唐行镇，遂迁唐行。《归震川集》有《唐行镇免役记》一文，镇因以闻名。青龙为古镇，《吴志》载：孙权造青龙战舰于此故名。青浦县志，此志为首创，今仅见存此残本。据康熙《青浦县志》所载此志王圻序云：“为图、为志、为表、为传凡八卷三十二目，稿成尝请正于陆宗伯，与圻同订者，又有陈文龙、杨廷芳等。”《康熙县志》凡例称此志：“分沿革、分野、山川、土产、公署、水利、名宦、人物凡八门。”今此书所存者，为后之四门，惟水利独详，以县当泽国之中，西滨溯泖，北枕淞江，水道不可胜数。按此志所记水利，皆述捞浅堤防之策，虽浦港泾塘，不厌其繁细，导流灌溉之所宜，无不尽载也。至其人物之取材，及于谱牒碑碣，摭采可谓勤矣。

　　盘龙镇志三卷清光绪元年修，抄本(徐家汇藏书楼藏)

　　清金惟鼇纂。惟鼇青浦县盘龙镇人，咸丰六年廪生。此志惟鼇创辑始于同治九年，迄光绪元年稿成，未见刻本。其书编次，分镇巷、风俗、物产、水利、田赋、官署、义局、寺庙、桥梁、故匾、科目、人物、列女、艺文、杂志十五门，事颇核实，言多足征。镇巷述镇在青浦县东，据盘龙塘之左。盘龙塘一作蟠龙浦，为吴淞江五大支流之一，其入江处名曰蟠龙江，宋范仲淹谓“淞江一曲为蟠龙”者即指此。镇始建于清初，街巷东西长一里，南北长半里。四周皆水道，东则横沥小涞，南则蒲溪横泖，西则崧塘，北则蚪江，利于稼穑渔鱼，盖亦饭稻羹鱼之乡也。纪人物则代有闻人，叙诸翟侯氏一门，文学彪炳，别列世家一篇，登诸人物之首，殊欠体例。且诸翟则隶嘉定县，所定志界范围过广，不免冗繁之弊者也。

　　嘉定县志二十二卷明万历三十三年刊本(上海市历史与建设博物馆筹备处藏，现藏上海博物馆)

　　明韩浚纂修。浚字邃之，山东淄川县人，万历二十六年进士，翌年任嘉定知县。嘉定县志，肇于何时，按此志凡例有云：“县志始创于元至元间邑人秦辅之，国朝洪熙中邑人曾鲁重修，成化中陈侯渊聘郡人都太仆穆，更为《图记》二卷。嘉靖初，邑人龚尚书弘增修凡五卷，三十五年杨侯旦，聘邑人浦助教南金增修凡十二卷。至今又五十年，而韩侯浚复请重修。”其叙邑志源流具备。此志乃浚延邑人张应武、唐时升、娄坚、郑闲孟、李流芳编纂，成于万历三十三年，卷前有邑人时偕行序。其书编例，首列嘉定水利图二、县城图一、旧县治图一、县治图一、儒学图一、吴淞所城图一、宝山所城图一。志类凡十，曰疆域考，析子目九；曰营建考，有图四，子目十一；曰田赋考，析子目八；曰职官考，析子目三；曰选举考，析子目七；曰人物考，析子目十；曰水利考，析子目二；曰兵防考，析子目七；曰杂记，析子目六；曰文苑，析子目三；分纲领目，尚具条贯。据钱大昕《潜研堂文集》卷二十九，有《题韩浚嘉定县志后》一文，谓此志纂人张应武、唐时升、娄坚、郑闲孟、李流芳诸人，皆私淑震川，以文章名一时，故词笔雅驯，而考证殊多疏舛。又例举书中谬误数端，并言志家不之考，而妄为之说如此者，殆未能更仆数也。然阅此志体裁，尚臻完备，文笔亦雅洁矣，惟考订未能详确，务出乖误。窃以为志乘家致以考据词章缺一不可。但于考据既详，而词章又美矣，若欠于编例，亦有所不足也。故文人之纂志乘者，往往胜于文之所长，而拙于考据体例，所为之志，能尽善尽美者甚少。此书原为杨卫玉所藏，其侄希时所捐献也。

　　练川图记二卷抄本，有四明卢氏拖经楼藏书印(上海图书馆藏)

　　明都穆纂。穆嘉定县练祁人，官承德郎、南京兵部武库清吏主事。练川嘉定县之别名，县初为昆山县地，宋嘉定十年以昆山县东之疁城、安亭、春申、临江、平乐、醋塘诸乡，置嘉定县，治于练祁市，故嘉定别称练川。嘉定在宋为上县，元元贞二年升州，明降为县。元至元中有秦辅之草创县志。此志为知县陈渊图所修，延穆与邑士沈湘编纂，稿成于正德四年。全书二卷，卷上分目十四；卷下分目十四，首有县境图、县治图。案宋官修志书不用州县真名，为示以图经之名有别，而元、明官修之志，大抵不用郡邑之别名，兹此志称《练川图记》，而不用嘉定县真名，乃仿宋官修州县不用州县真名之例也。

　　外冈志二卷明崇祯四年修，抄本(嘉定县博物馆藏)

　　明殷聘尹纂。聘尹字尔时，嘉定县人，别号莘野耕叟，事迹未详。外冈在嘉定县之西乡，地势高阜，广植棉花，居民家习纺织，故外冈布之名独著。明万历间人烟繁庶，四方商贾之贸贩棉布者，群集于此，遂成雄镇。是编聘尹于崇祯时稽古采俗，考人物之兴替，究乡里之土宜，而为之。其书体例，自沿革里域，迄游赏祥异，凡二十八门。其中有俗蠹一门，列举当时打降、访行、讼师、窃盗等，害民恶俗，揭露无遗，尤为地方志之创格。清嘉庆间瞿中溶刊《嘉志林》时，曾将是书收入，历年既久，刊本无遗。今存者仅见此抄本耳，惜其书中字句，脱讹颇多，须参诸书加以考正，以待将来付印，而广其流传。

　　外冈新志简编十三卷稿本(上海图书馆藏)

　　陆咏荃纂，陆世益重编。咏荃字荪畦，里人。世益字史一，咏荃之子也。此志世益以父遗稿重编而成，例言谓：“本志遵守人民政府之各种指示而编辑，希望能普及于全县工、农、商及教育各界，为政府推行各种政策时之一助。”观此志为村镇志书之卷帙较多者，其例分疆域、建置、水利、经济、生产、生活、民治、民运、兵事、教育、人物、文艺、杂类十三志，体裁新旧混杂。外冈为嘉定县之一镇，镇建于明正德时，此志记自正德迄清宣统辛亥年止。

　　江东志十二卷旧抄本，盖有文键、蓉初二印(上海图书馆藏)

　　此志不著纂修人姓氏，查光绪《宝山县志》卷十二《艺文志》书目条，有沈征佺著《江东志》。征佺字子服，世居江东，事迹见《宝山县志》。《人物志·沈征俊传》附，征俊为征佺之兄也。按此书每卷首页均盖有文键、蓉初二印，又书中附有文键署名校补此志之浮签，疑此本为文键据沈征佺《江东志》重纂之稿也。按此志《选举志》载：“陆文键，原名钦，字敬韬，号蓉初，咸丰三年恩贡。”《艺文志》又载陆文键撰《徐氏重建祠堂记》《高桥镇劝置义谷说》二文。此志编次，为卷十二，为类七：曰地理志、曰营建志、曰水利志、曰职官志、曰选举志、曰人物志、曰艺文志。卷前有江海塘堤墩汛寺宇全图一、江东方隅全图一。按《水利志》记载，止于清同治七年。《地理志小序》言：“江东属直隶太仓州宝山县依仁乡八都，宋曰临江，因在黄浦江之东，俗称江东，亦曰浦东。领境八圩，三十六图，三十三编户，三十九里。”建置谓：“名创自宋，其间属州属府，后县升州，以及置县分县，屡更不一。”建置所述草率不详，未言江东之设分县，为始于何时也。按清制于僻壤海隅之域，有设置分县，以县丞驻札。按此志《职官志》有分县县丞表，自乾隆二十四年县丞刘翥始，至县丞鲍逢荣止，共列二十七人，以知江东之设分县，始于乾隆二十四年。据光绪《宝山县志》卷二城池县丞署条载：“署在高桥镇，康熙十年嘉定县知县赵昕以江东地方详请归上海县，就近管辖，或设员巡防，未准。雍正三年总督查弼纳、巡抚张楷奏折嘉定东境为宝山县，以吴淞所为县治，并隶太仓洲。乾隆二十四年始设分防，驻镇江东，道光二十六年县丞段以敬督建大堂。”记江东分县事甚详。

　　崇明县志二十卷清雍正五年刊本(上海图书馆藏)

　　清张文英修，沈龙翔纂。文英字蔚千，正黄旗人，举人，初任兴化知县，雍正元年调知崇明县。龙翔字兴之，泰州人，举人。崇明为长江万里门户，建置在唐神龙中，就海所涌之沙而立崇明镇。至宋时鱼盐之利益饶，嘉定十五年置天赐盐场，元至元十四年遂升为州，明洪武中以地坍户减，改州为县，清雍正二年定隶太仓州。按本志凡例谓：“《崇明州志》，昉于元至正十四年知州程世昌。自明洪武改县后，至正统九年修于知县张潮，未既厥工，知县陈文续修成书，止两册。嘉靖四十年知县范性所修，不可得见。惟万历三十三年知县张世臣修者四小册，尚存部略。顺治庚寅至康熙癸丑，知县刘纬、王恭先递修未果。至二十年辛酉，知县朱衣点勉厥役，褒然八本，而以志中讦直太过，奸蠹群哄，假手提督毁其版，朱公不得已，删从简约；并而观之，前本冗而俚，后本简而漏，皆非志体，难取征。”是篇之纂乃继《朱志》，并汇集所存前志，旁考四邻邑乘，参考讨论以事编纂，摭采颇为详尽。其书体例，首立天章，次列舆地志、建置志、赋役志、武备志、官职志、选举志、宦迹志、人物志、幽异志、艺文志，为十纲，凡六十四目。舆地志所列舆图，殊异于他邑志书之舆图，止绘县境城邑官署学宫八景；此志舆图，则细呈江海形势，各沙备御，及各沙历来涨坍之变迁。有涨补坍迁图五，建治历来坍各沙图一，现在各沙设备汛守图一，现在四山封疆二嘴形胜图一，里至附，现在各沙图一，市镇附，现在内罗砖城外罗土城濠池图一，公署图一，儒学图一，军门公署图一，新增道署图一。诸图颇足资考崇明历来地形之变迁也。

　　瀛海掌录六卷清乾隆四年修，抄本(上海图书馆藏)

　　清许惟枚纂。惟枚字铁山，海宁县人。按是篇记载至清乾隆四年止，未见刊本。其书所记为崇明岛风土故实，非熟悉崇明地形道里者之所不能为。全书自疆域原始至海唑止，凡一百十七篇，附见者凡二十三则。其中以土城、砖城、土院、海寇、芦课、盐课、社仓、建船、棉花、布、掌外记诸篇，叙述尤详，历修崇明县志未有若斯之备焉；可推为记载崇明事物，最为详尽之书也。

　　○天　津

　　天津府志四十卷清乾隆四年刊本(北京图书馆藏)

　　清程凤文修，吴廷华纂。凤文江苏仪征县人，贡生，乾隆元年任天津知府。廷华字中林，号东璧，浙江钱塘县人，康熙间举人，官兴化府通判；乾隆初荐修《三礼》，撰成《仪礼章句》，于丧礼尤为精当。其所著有《三礼疑义》《曲台小录》《东璧书庄集》等书。天津汉时，为泉州、参户、章武诸县之地。自元通海运，遂为重地。明、清时为卫。雍正三年始改为州，九年升府，领六县一州，为天津、静海、青县、沧州、南皮、盐山、庆云。志乘于康熙时，薛柱斗修《天津卫志》，实只记天津县一邑之事也。此志为府志始创，纂辑者虽首列廷华，而全书大半为出于汪沆之手。沆字师李，号槐塘，钱塘人。少尝从厉鹗学诗，博学群书，时客天津，南北论诗者奉为坛坫，廷华遂荐之协纂府志。此志赖沆全力成书，其采摭大抵取材《畿辅通志》《长芦盐法志》《河间府志》与属邑诸志，颇具创始之艰难也。其间又纠正属县志书之误讹者，甚多也。其书分二十九目，而无有大纲；是时天津要政为盐法、河渠，独记此二事甚详。而自元通海运以来，天津为南北之枢纽，此志仅于杂纪略叙数端，当不致只此，其采摭之犹未广博也。

　　天津卫志四卷首一卷清康熙十三年刊本(上海图书馆藏)

　　清薛柱斗修，高必大纂。柱斗陕西延安府延长县人，拔贡，康熙九年任整饬天津等处兼理马政驿传粮饷屯田河道盐法事、升山东按察司副使。必大湖广襄阳府广宁县人，贡生，任河间府天津海防清军兵粮同知，康熙九年升凤阳知府。按此志柱斗嘱必大纂辑，参修者，有卫儒学署教授张国嶲；采辑者，生员冯允京、张彩。其书编例，卷一沿革、建置、形胜、渡跸、至到、古迹，卷二风俗、利弊、赋役、户口、籍贯、官职前，卷三官职后、功升、崇祀、名宦、乡贤、封荫、科甲、贡例、寓贤附、耆寿、冠带、人物、土产、灾变、宫庙，卷四艺文。卷首总图一、卫城图一、文庙、武庙、道衙门、总镇衙门、清军厅衙门、户部分司衙门、卫守备衙门、盐院衙门图各一。此志修时，天津驻札衙门官员众多，故建置官职二门，必大苦费心裁也。天津置卫，按沿革载，置卫之始，于明永乐二年筑城，三年调兵守之；成祖文皇渡此，赐名天津，始隶河间府，卫界武清，静海，故称天津三卫。卫志始于明正德初副使胡文璧创修，正德十四年副使吕盛增补付梓，名曰《天津三卫志》。万历十八年副使彭国光再修，二十一年刻成。此志之纂，时天津三卫已裁并为一，故曰《天津卫志》。

　　天津县志二十四卷清乾隆四年刊本(北京图书馆藏)

　　清朱奎扬修，吴廷华纂。奎扬字南湖，浙江山阴县人，监生，乾隆二年任天津知县。廷华纂《天津府志》已著录。天津置县，因清雍正三年改天津卫为州；将卫原辖之一百四十三屯，就近并入武清、静海、青县、沧州、南皮；又归拨武清、静海、沧州之地，凡二百六十七村庄入天津州。雍正九年设天津府，改州为附郭县。据此志凡例谓：“县本无志，县志即卫志耳。”此志继薛柱斗《卫志》重纂，分恩纪、星土、地舆、形胜、疆域、山川、古迹、城池、公署、学校、盐法、海防、河渠、风俗、物产、职官、选举、人物、列女、艺文、杂记，凡二十一门，为目二十有四。此志体例，其凡例云：“卫志向有胡文璧志本最为佳，今本只存其修志一书，议论颇核。”时《胡志》犹存，此志仿其体例也。

　　丙辰天津竹枝词一卷天津泰晤士报排印本(上海图书馆藏)

　　冯文洵纂。文洵字问田，天津人，泰晤士报馆笔政。按天津为通商巨阜，自庚子以后，城市变迁，风俗人心亦迥异；汪西颢作《津门杂事》，始叙新事。文洵撰此编，大如形势、沿革、掌故之流传，细如风俗之变迁，民情之推移；以至寻常之衣服饮食之微，闾巷琐屑之事，各为歌诗以道之。其第一首，沿地志之习首叙沿革，诗云：“曩隶渔阳旧版图，角飞城即古漂榆；明初置卫今商埠，水陆交通此转枢。”其诗通俗，不独采风问俗有所裨助，即欲观世道人心升降之原也。

　　宝坻县志八卷清康熙十二年刊本(天津人民图书馆藏)

　　清牛一象修，杜立德纂。一象榆林人，荫生，因先世从龙隶镶白旗籍，康熙十一年由荫生任宝坻知县。立德字纯一，宝坻人，明崇祯十六年进士，入清以荐征授中书、选给事中，历刑部尚书，转户吏二部，官至保和殿大学士。按本志立德序谓：“县志于明弘治间知县庄■〈譯，礻代言〉命教谕高德草稿纂成，至嘉靖丙寅知县唐练再修之。”但据光绪《顺天府志》引《唐志》序，称《唐志》之前，尚有武德知、胡与之二志也，而未言二志纂成于何年。是编为立德家居时所主纂焉，故人谓之《杜志》。而实出于邑贡生张嘉生(文休)，及邑教谕苑育蕃之笔，张、苑皆工诗文，纂辑颇有法度。其书凡八卷，一舆图，二建置，三赋役，四秩官，五人物，六丛纪，七八艺文。舆图志沿革谓：“宝坻立县自金大定，其地原为香河之新仓镇，故取如坻如京之句以立名。”又谓：“地产鱼盐芦苇故曰宝，又水中高地曰坻。”实皆附会之词，非为史志考证沿革之例证也。如风俗篇中漫取杜牧、韩愈诗文，赋役篇中剥船条下之赞论；冠大学士论曰五字，尤非史志之笔法，谅非出于立德自意。又艺文占全书卷帙逾半，而何余篇则记载寥寥耶。

　　宁河县志十六卷清乾隆四十四年刊本(上海图书馆藏)

　　清关廷牧修，徐以观纂。廷牧号西园，南海县人；进士，乾隆三十九年任宁河知县。以观仁和县人，举人，官仪征知县。宁河县于清雍正九年自宝坻分置，阅五十年未有县志；廷牧官宁河五年，始延以观编纂，协纂者，有余炳、关上谋、冯城、张世泰，非出一人手。其书首列尾宿图、河图、县图、治图、学宫图、八景图，卷一采访告示、凡例，卷二职方志，卷三建置志，卷四祀典志，卷五赋役志，卷六职官志，卷七选举志，卷八至十人物志，卷十一至十四艺文志，卷十五风物志，卷十六杂识志，为目凡六十五。其书大抵摭采《宝坻县志》《香河县志》，而增订建县后五十年之事。

　　●卷二

　　○河　北

　　长兴　陈光贻学

　　畿辅通志四十六卷清康熙二十一年刊本(徐家汇藏书楼藏)

　　清于成龙修，郭棻纂。成龙字北溟，山西永宁人。明崇祯间拔贡，入清授广西罗成县知县，历任知县知府、直隶巡抚、两江总督、湖广总督。棻字快圃，清苑人，顺治九年进士，官至翰林院侍读学士。棻为文颇华赡，著有《学源堂文集》。畿辅为今河北省等地，古冀、兖二州之地也。春秋时为燕、齐诸国地，战国为燕、赵、魏、齐四国地，秦置上谷、渔阳诸郡于此，三国属魏。晋永嘉时为石勒、苻坚所踞，后魏置幽、冀两州，北齐置东北道行台，后周改为幽州总管府，隋初因之，寻废。唐置幽州节度使，宋为河北东西两路。金仍之，贞元元年迁都燕京，改为中都路。元初为大都路，后分为八路，直隶中书省，称为腹里之地。明初改大都为北平府，后改置北平等处布政使司，永乐时改为顺天府，废北平布政使司。清为北畿，直隶六部，由是与诸省之州县各统于布政司者不同。故诸省皆有通志，惟直隶独无。自元以来，如元《析津志》、明《顺天府志》，所记只存京城梗概而已。清康熙十一年大学士卫周祚，奏令天下郡县，分辑志书，于是直隶巡抚于成龙，嘱翰林院侍读郭棻纂《畿辅通志》，书将成而成龙去，巡抚格尔各德继成之。其书纂成仅数月，讨论未免不详。其体例分图、星野、建置沿革、疆域形势、山川、城池、学校、兵制、公署、祠祀、古迹、户口、田赋、风俗、帝后、封建、职官、选举、名宦、流寓、人物、艺文、杂志二十三门，体例殊未完备。雍正《畿辅通志》凡例，议此志云：“多杂记异闻，谓破拘墟之见，而驰域外之观也。或征诸梦卜，或见诸歌谣，及猎取野史家传，猥琐谲怪，事属不经。”又云：“各郡州县志多踵此，而为之阙讹尤甚。”观清初志乘，多琐细芜滥之病者，盖其时已启端矣。故自雍正《畿辅通志》出，体裁核备，此志遂不为人所器，以致其传本稀少，今存者无几矣。

　　保定府志四十卷明万历三十五年刊本(北京图书馆藏，存卷一至二、卷六至四十)

　　明王国桢纂修。国桢字翼廷，安邑人。万历十七年进士，三十四年任保定府知府，官至济宁兵备道副使。按保定建置，始于宋置保塞军，后升为保州，政和间又更名清苑郡。元为保定路，明改为保定府。成化八年，郡守章律始成府志二十五卷。隆庆戊辰，镇兵易宪征修府志，时郡守贾近臯嘱通判冯惟敏为之，冯去，知府章孟泉继事，志成于隆庆辛未，凡二十卷，为图二、表四、志十一。是编为国桢与王政熙诸人纂修，悉依《冯志》体例，列天文志、地理志、山川志、古迹志、郡国表、封建表、职官表、选举表、政事志、祥异志、风俗志、学政志、田赋志、户役志、兵政志、边政志、盐政志、屯政志，马政志、仓厂志、驿传志、封爵志、宦迹志、艺文志。

　　固安县志九卷明嘉靖四十四年刊本(北京图书馆藏)

　　明何永庆修，苏志皋纂。永庆字善夫，河南人。嘉靖三十八年进士，四十三年任固安知县。志皋字德明，固安人。嘉靖十一年进士，授江西进贤知县，历任刑部主事、员外郎、郎中、直隶卢凤兵备佥事、陕西潼关兵备副使，官至右副都御使。按此志体例，分象纬、方舆、职官、循吏、先贤、高士、列女、选举、宫室、食货、杂志诸门，绪次殊若凌乱，于体裁犹未尽也。方舆载：“固安为汉方城县，晋名故安，隋改曰固安。元以后属畿甸，嘉靖间因浑河迁徙改道，为患甚巨，文物荡尽。”按志皋自序，谓前无邑乘。此志为志皋与其子大生、性生、有生，采摭考索而辑成。全书大旨，义在重以讽劝也。

</div>
    <div class="pagination">
<a href="稀见地方志提要_page16.html">上一页</a><span>...</span><a href="稀见地方志提要_page12.html">12</a><a href="稀见地方志提要_page13.html">13</a><a href="稀见地方志提要_page14.html">14</a><a href="稀见地方志提要_page15.html">15</a><a href="稀见地方志提要_page16.html">16</a><span class="current-page">17</span><a href="稀见地方志提要_page18.html">18</a><a href="稀见地方志提要_page19.html">19</a><a href="稀见地方志提要_page20.html">20</a><a href="稀见地方志提要_page21.html">21</a><a href="稀见地方志提要_page22.html">22</a><span>...</span><a href="稀见地方志提要_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
