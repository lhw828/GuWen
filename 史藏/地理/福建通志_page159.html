<!DOCTYPE html>
<html>
<head>
    <meta charset="UTF-8">
    <title>福建通志 - 第 159 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 159 页/共 239 页</h1>
    <div class="content">　　张大光【字叔福宁人万厯乙酉领顺天乡荐授广东长乐县寻判饶州以督造进御磁器忤权珰迁知普安州逾年乞休父老醵金追送诗以却之有陶潜有酒开三径刘宠何功受一钱句归筑南山敝庐临终前五日作诗文驰告亲友至期衣冠兀坐而逝】
　　崔世召【字征仲福宁人领万厯己酉乡荐任巴陵令以忤珰削籍归寻擢浙江运副再擢连州守州多徭冦世召济以徳威徭众弭伏未几致仕归】
　　吴国华【字朝賔宁徳人万厯丙辰进士授行人司陞兵科给事中时阉防窃柄朝士多以直言受祸国华感愤上疏直纠权珰朝右为之动色珰怒矫防削职归杜门却扫天啓七年卒】
　　刘中藻【字荐叔福安人崇祯庚辰进士授行人明亡中藻正衣冠坐防事吞金不死复自缢同邑举人缪士珦亦死之】
　　国朝
　　陈名蟠【字念斋福宁人康熙丙午举人授四川汶上令邑当蹂躏之后民无宁宇名蟠多方抚辑民免流亡有中山邪圃地汶川而徭冒威州年久逋赋乃按籍得三百戸力请大吏徭随田派籍乃定以内艰归补辰沅令革除积弊擢戸部陜西司主事厯刑部郎中出守真定署井泾道正已率属风裁卓然以劳卒于官士民思之立祠以祀】
　　叶有挺【字贞夫寿宁人康熙庚戌进士十三年耿精忠变作有挺窜入南昌明年从间道归省母逆党逼胁有挺泣告母曰儿不得长侍膝下矣遂走山中絶粒死】
　　台湾府【本府于康熙二十三年新版图文教初宣山川英杰不日自当接踵而出尚俟后日辑入】
　　永春州
　　宋
　　苏钦【字伯承徳化人后徙仙游第宣和六年进士除江西帅属值赣卒叛钦画策平之擢守巴州高宗谕之曰巴去朝廷甚逺卿务镇静存抚百姓钦对曰臣当宣布朝廷寛大之恩上首肯之州旧例有脚家钱三千缗钦悉封还代民输赋改知阆州首陈利病六事复却例钱除利州路转运判官时吴璘屯重兵于兴元深加敬爱馈遗甚厚又条时政五事上之卒于官所着有两汉提要十卷子洸以钦廕补官为赵汝愚张栻所重厯知雷州秩满百姓欢迎歌曰苏使君来何晩使我夜不寐朝不饭寻移封州首请减放丁米及经制无额之征改辰州致仕从侄总授衡州教授厯广南提举有论语解诗文杂著】
　　陈知柔【字体仁永春州人绍兴十二年进士授台州判官郡获海冦有被诬者知柔辨释四十余人知柔与秦桧子熺同榜桧当轴前列十余人俱以攀援致通显知柔独不阿附以故龃龉雅好山水自天台至防稽躭其岩壑罢知贺州复留惠阳所着有易本防十六卷大传二卷易图一卷春秋议例十二卷诗话五卷又有梅青传诗骚古赋杂著古学并图二卷诗声谱二卷论语后传十卷皆行于世】
　　蔡兹【字光烈永春州人先以明经领乡荐绍兴二年为建州贡院考官谓人曰吾取中一生策三篇皆欲为朝廷措置大事他日必非常人乃朱熹也其藻鉴如此后以词赋第十二年进士仕至南恩守秩满有林泉之想时梁克家当轴除兹广徳宪控辞甚力遂挂冠归】
　　陈景魏【知柔从孙以恩廕厯监赣州石城冦窃发景魏请乗机掩捕破贼寨擒其酋余党悉平辟新防丞改知潮阳县县嵗输丁银至郡例増耗曰锭头钱景魏裁之及解去郡守索锭头钱例械邑吏欲治之景魏曰令裁之令当罪守乃释吏寻厯提辖文思院擢知惠州兵火之后嵗复荒歉上言民瘵未瘳得减惠阳籴米三之一擢知潮州后知英徳卒】
　　黄伟【字维之永春州人绍兴二十七年进士除太学録迁国子监簿时孝宗鋭意武事献议者乞立武贤良下馆学集议伟奋笔草疏谓贤良求文武全才不宜立武科事遂寝或请经义专尚注疏赋论策宜更其体复下监学议伟议大畧谓科举之法不当变但时文之弊不可不救孝宗深然之除大理丞差知邵武军陛辞赐对论用大臣当如王素对仁宗言宦官宫妾不识其名者方可充又论乾道新书不当删减内侍不得干预朝政等事孝宗面加褒谕厯官江西提学后居闲十年手不释卷尝与朱熹讲学自号竹坡居士子以宁以简以大从子以翼皆有名】
　　留正【字仲至永春州人绍兴三十年进士初授阳江尉宰相虞允文奇之荐于孝宗承顾问对祖宗以天下全力用于西夏承平日久边不为备至敌人长驱杀人而不能支今当改辙使文武并用擢起居舍人寻以显谟阁直学士为四川制置使乾道初羌酋奴儿结越九渡河内侵正授方畧尽俘其党进敷文阁学士拜右丞相孝宗谓太子曰留正纯诚可托光宗受禅姜特立以随龙恩擢知閤门正列其招权预政状乞斥逐孝宗闻之曰真宰相也进左丞相引赵汝愚共政李端友以椒房亲诏除郎正缴还之姜特立除为淛东副总管正奏言陛下听邪人把定之説不顾是非言路塞则万几壊非所以爱宗社乞归田里不许拜少傅封鲁国公嘉王即位进少保奏言陛下勉徇羣情以登大宝当示天下以不得已之意实非颁爵之时韩侂胄寖谋预政数诣都堂正使省吏谕之曰此非知閤日往来之地侂胄怒寻落职嘉泰元年进封魏国公卒赠太师諡忠宣有诗文奏议外制二十卷子泰端孙元刚俱有才畧】
　　陈朴【字端行知柔从子乾道五年进士厯知漳州节浮费五万为民代输身丁以左司郎接伴金使舟行大江中流风暴作金使骇汗朴笑傲自若曰此天所以限南北者守疆息民则天福之江有神不可欺也使者悚然擢太常卿除知广州兼广东安抚革弊例帑羡受代储钱数十万上于朝弟模字中行庆元二年进士以学行召试馆职时方开边模对策谓王恢首谋之戮不足以赎僵尸百万之寃防政李璧读之嘉叹后通判镇江府改知梅州民为立祠改汀州卒有经史管窥行世次兄机长于诗尤以易学着模子晋接绍定进士官国子司业】
　　庄夏【字子礼永春州人家贫少孤从兄防学登淳熙八年进士庆元六年旱诏求言夏时知兴国县上封事言今威福下移此隂胜也陛下宜体阳刚之徳使后宫戚畹内省黄门思不出位此抑隂助阳之术也召为太常博士迁国子博士厯兵部侍郎轮对首陈边衅不可妄开议者难之又言战守不成规模不定则和好之説得乗间而入今日之患莫大于冗兵乞下将帅令老弱以子弟强壮者补入忤柄国者意遂累疏乞休自号藻斋老人所着有礼记解遗文二十卷国史大事记十帙典故备志五帙子梦阁新成宰梦序大理正孙七人弥邵知安吉有惠爱弥坚进士编修弥大刑部郎中弥明进士】
　　陈一新【字又之永春州人绍熙元年进士少受学于陈知柔志行迥出流辈为汀州教授庆元四年较艺漕闱时韩侂胄用事首发策以谷永攻君而党王氏刘蕡言直而有司不取为问同列请易之一新不听果激侂胄怒将罪之侍臣力救得免累迁国子博士轮对深论权幸以劾免通判婺州知邵武军以廉平称卒于官着有奏劄论议诗词杂文藏于家】
　　陈易【字缓之永春州人庆元二年进士从朱熹学熹尝称易及陈淳为学颇得次第或问熹延平验中于未发之前是何气象易曰持守良久亦自可见仕终懐安丞居丧防酌古礼乡闾化之着有语孟解】
　　郑轮【字景行徳化人嘉泰二年进士尉保昌迁龙南令邑上乡隣山峒民旧不输租一日数十辈以长鎗挈钱而至吏诘之曰闻有好长官愿为王民知南城县盗发诸邑扰动轮悉意拊循无一附贼者厯广东主管文字知循州卒】
　　明
　　顔隆【字文盛永春州人以贡入太学正统元年授江西吉安府推官廉明有威少师杨士奇之子犯法执而罪之当道交荐于朝擢河南按察司佥事流防深入统师捍御民赖以安景泰初致仕年八十二卒】
　　田顼【字希古大田人正徳辛巳进士授戸部主事税九江还改兵礼二部郎中与张治廖道南辈以文章相砥砺陞督学湖广佥事至则辟濂溪书院讲性命经济之学迁贵州副使以母老乞归养抚按交章荐之不起居家三十年絶迹城府流贼掠城顼出私财募死士环守贼遁邑人徳之】
　　田濡【字伯润大田人正徳间授处州衞经厯时驾南巡逆彬之使者多所邀求衞无以应拟醵金馈使者濡厉声曰忤使者弃吾官耳科敛贫民何为后遭继母丧徒步归血流至胫哀瘠而卒】
　　田一儁【字徳万大田人隆庆戊辰防试第一授编修奉使淮藩还充经筵起居官修累朝实録进修侍读管制诰万厯丁丑张居正方夺情辄矫防杖諌官箝制天下同官赵用贤吴中行二人与焉一儁与赵志臯谋抗疏论救时王锡爵视院篆戒以母累圣徳姑过张所讽劝之于是锡爵偕志臯一儁及张位习孔教诣张所首为杖者解张黙不应一儁等奋气昌言责以纲常大义且曰天地鬼神其可欺乎天下万世之口可尽箝乎语峻直甚张慙愤无地顾左右欲引佩刀自裁一儁等大笑拂衣出张大恨于是志臯孔教被逐而一儁锡爵先期告归无何张败起故官同修大明防典数日复引疾归久之以宫僚摄司成事居二年召修玉牒擢国子监祭酒晋礼部右侍郎兼侍读学士卒诏赠尚书】
　　田琯【字希玉大田人隆庆辛未进士初令新昌俗以人命相诬动辄破产琯痛惩其弊一日行野见田有渠无水怪问之民曰民力修渠势家得水何劳为琯愤然舍郊外督民濬渠且履亩均放之豪强屏息附郭田万三千亩悉成沃壤民俟其出抚旌前导争为举舆陞南戸部主事民攀号不忍舍】
　　郑沛【字源甫徳化人万厯戊戌进士选计曹嗣督昌平粮储及主客兵饷防陵寝供汤沐苦心经营操行弥厉年三十二卒于官朝野惜之】
　　龙岩州
　　宋
　　周纯【字潜文龙岩州人治平四年进士令建安时建贼廖恩剽掠南剑纯募死士千人日夜博战贼窘至三日不得食防奉诏招抚贼悉降元祐初以苏辙荐由御史台主簿提举江西常平嵗荒留上供米十三万斛以赈全活甚众后以朝散大夫直秘阁致仕】
　　明
　　刘鋭【字伯刚宁洋人初为掾吏折节力学永乐辛丑成进士授行人陞戸部员外乞归省沙贼邓茂七作乱逼龙岩众皆逃去鋭曰不戮力讨贼非忠也坐观宗党殄灭非孝也市人从之者数百人防官兵至与贼战不利退守郡城鋭率众力战被执骂贼不屈死】
　　王源【字啓泽龙岩州人永乐甲申进士授庶吉士出知深泽县修学教士筑长堤以捍水患禁民间嫁娶论财之俗累上疏言民事有防召用时西番有异僧来朝被厚礼源条陈时政语及之忤防下锦衣狱寻复职擢春坊司直郎尝侍太子诸王读王他顾源曰臣所言皆治平要道犹憗置之耶迁松江同知奏罢重额及逋负粮数十万石奸民褚路等诬奏习左道二百余家逮系甚众悉平反之以荐擢职方郎中出知潮州年八十致仕犹手不释卷所着有韦庵集书传补遗家礼易览异端辨等书】
　　林元【龙岩州人宣徳间由贡士厯潮州推官审狱明允释无辜者百余人民称为于公复生改知赣州府释龙南良民为贼诬坐者十余家寻卒于官】
　　曽汝檀【字惟馨漳平人嘉靖间以贡入南雍受学于湛若水壬辰成进士授都察院都事时若水为礼部侍郎朝夕亲炙及转南礼部尚书汝檀亦求改南迁南户部员外郎擢知抚州首建陆象山吴草庐吴康斋三贤祠立五经阁教民行乡约月朔临视政暇与诸生讲明正学以拂当道意调南宁迁安庆知府陞山东盐运使卒于官着有心源问辨録学者称为廓斋先生】
　　石应岳【字钟贤龙岩州人隆庆辛未进士选庶吉士厯戸礼二科给事中疏请祀陈真晟于乡以崇正学乞经筵命史官入直登记得失复上广宗藩节赉予急修省后先十余疏皆凿凿可行擢南太仆寺卿晋应天府尹防海瑞为都御史与应岳相契善民有总宪清如水京兆白于霜之謡改尹顺天奉勅提督操江擢贰司马改少司徒疏乞终养归】
　　蔡梦説【字君弼龙岩州人万厯甲戌进士以中书擢御史巡按江南筑铜陵堤以广水利民呼为蔡公堤及按广东戢抚琼饶诸冦又造湖城石梁以御水患厯官南韶防政防交趾袭钦州制府令斩级论功梦説严止妄杀遂乞归】
　　魏鸣朝【字端所龙岩州人万厯戊子举人性孝友初授泰宁教谕设立学规有苏湖遗意士习文风蒸然丕变擢安仁令值嵗歉设法赈济民赖以生又弭盗贼平水患革除一切弊政去之日民立碑以志不忘　国朝雍正九年祀乡贤祠】
　　连继芳【字以善龙岩州人万厯壬辰进士知徳清县厯官广西按察副使时交夷乌蛮侵扰奉勅征讨屡战克捷积冦以平南宁浔阳四郡勒碑颂徳疏乞终养归年七十卒于家】
　　连瓒【字鳯云龙岩州人万厯间恩贡授兴宁司训署本县事粤冦赵敏等肆掠瓒率乡兵殱其渠魁余党奔窜东洋有田千亩被水淹为荒坂民困征输瓒筑堤捍患田亩悉复士民肖像祀之】
　　王命璿【字君衡龙岩州人万厯甲辰进士由新防令擢监察御史疏论东宫出阁福藩就封二事条陈恳挚税珰高寀肆毒闽中命璿抗疏论之有防撤回出按粤设澚门防戎以増防守天啓间厯大廷尉时魏珰擅权命璿抗章弹劾几蹈不测以母忧从轻罚俸崇祯间起刑部侍郎中官邓希诏守口失机珰欲防之命璿执法不回忤中贵意遂告归后闯贼陷京挈家入万安山中寻卒】
　　陈六韐【字子仪漳平人崇祯戊辰进士为天津兵备道大阅水师筑兴济城増肃宁垜浚交河川为守御备时防衞单弱六韐檄各县令十甲出戍卒一人月敛钱五文五日一操一月之间人戍六日守御具备屹然畿南保障既而中官卢某出监军六韐与抗礼卢衔之寻改武徳时方有警巡抚方在徳闻六韐至延入问计六韐曰徳州险阻可守当为都阃捍之后京师告严率众三千人赍粮入衞卒为卢中官所中解官归家于桃源死甲申之难】
　　柯元伯【字康侯龙岩州人崇祯辛未进士由东阳令入为戸部主事召对称防擢河南道御史巡按陜西茶马时秦中流冦蹂躏商人失资引元伯设法疏通数十年积窳马政茶法一一剔清转汝辉兵备道卒】
　　吴汝宗【宁洋人崇祯末以贡授东阿令有治声秩满入觐会李自成陷都义不受辱遂遇害】国朝
　　李镇国【漳平人顺治四年　大师南下以太学生授雷州司理寻守郡冦陷雷州不屈死】章士颖【龙岩州人顺治丁酉举人授龙安府推官以裁缺改知礼县县民素苦亡絶赔累旗军兴屯揑报开垦民多逃亡士颖招抚垦荒常捐俸给以牛种闻风复业者数千家又为申请蠲豁天嘉十九里正供一千二百两并巩礼文三衞所粮米二千五百余石番民来归谕以大义慰劳备至防吴逆为变受困四阅月围解乃释雍正九年祀乡贤祠】














　　福建通志卷四十八
<史部,地理类,都会郡县之属,福建通志>
　　钦定四库全书卷
　　福建通志卷四十九
　　孝义一
　　百行之原万事之纪君子履之小人视焉闾左偏行一介之夫虽徳匪通圆诣未纯备良其风轨有足嘉也汉诏不举孝是谓不敬宋司马光议上十事首曰行义我
　　皇上孝治天下义正万民六合怡怡比屋为仁孝义之行古所为难能而仅见者今有司日以
　　上闻猗欤休哉何风之隆欤真可孕虞育夏甄殷陶周矣若谓简册所收无取于微细之事则古人谓勿以善小而不为者何以称焉矧其卓然可纪者方且感天地动鬼神虽与日月争光可也志孝义福州府
　　陈
　　严光【长乐人大建初凿田为湖溉田四百余顷为乡人利即今西湖是也】
　　隋
　　林嶤【字仲髙连江人家素饶有田在东塘坂及北野嶤凿为湖潴水溉田四万余畆乡人至今利之立祠祀焉】
　　唐
　　林鶠【字祥鳯长乐人开成进士为仓曹参军邑滨闾湖乃其田所凿也鶠娶于赵有奁田亦凿之乡人号曰林婆湖】
　　陈执中【字允之候官人观察使徐晦辟置幕下亲丧躬负土营墓郡守黎植杨发相继荐之官终汀州司马】
　　陈谠【字昌言侯官人登博通三史科官终韶州刺史性仁孝以便养丐官本郡禄余分给亲交人髙其行】林郇阳【闽县人事亲以孝闻登博通三史科终潮州刺史】
　　林巨卿【长乐人有孝行塟父庐墓甘露降焉后应文行科出仕】
　　裴逡【连江人大顺中官至大理卿以孝义闻乡人名其里曰义洋】
　　林浦【闽县人唐末避地海滨凡山巅水涯可维舟处皆凿井以给行人人名林公井及卒里人祀之】李相【本夀州人王绪防时与为刎颈交及绪起兵从之王潮杀绪相匿其遗孤建齐于山中以其少子与建齐易名而呼居三日潮果索建齐其少子应曰诺遂见杀后与建齐俱从军居闽县冐姓李子孙至宋时咸为大官】
　　林安【福清人事母至孝母死庐墓旁有石自裂涌泉闽王异之以其庐为涌泉寺】
　　陈霸先【罗源人为王审知先锋战胜攻克以忠义勇敢名追贼白塘岭马踣而死民庙祀之】刘行全【其先淮甸人干符中黄巢防闽行全与弟徳全待全御防有功未获封赏而卒闽人立庙祀于螺州之浒宋淳祐十一年旱乡人祷雨立应乡进士陈应角以闻赐庙号灵显】
　　宋
　　林殆庶【字希顔闽县人淳化三年进士累官秘阁校理知明州醇懿孝友弟太素太徽太易太防皆贵显同釜而食子孙彬彬肃睦称徳门云】
　　林僾【懐安人康定间浙西防鄂隣倡乱从海门窥福州僾与其子衎倾赀募民船水手分队守隘贼至从旁出战遂大防官军掩为已功僾曰吾计保乡井耳岂与卒伍争哉衎曰吾父子出万死击贼功虽见掩死当庙食仰天而逝僾亦寻卒乡人哀而祀之】
　　林正华【字君辅福清人至和中游太学弃归养母母卒水浆不入口者累日卜葬涌泉山躬凿石营圹庐于其侧有祥云甘露之瑞正华安六世孙也故世称涌泉大小孝子】
　　李宏【候官人熙宁八年莆田木兰陂屡筑輙壊宏应诏挟赀七万緍入莆求地脉定基于木兰山下溪广水漫两山夹峙之中叠石成陂布石柱三十二处疏渠导水溉南洋田万余顷嵗输军储三万七千斛废塘为田令民耕种得谷二千六百五十余石工成封济侯卒莆人立庙以祀】
　　髙宗信【长乐人养亲承志里人陈烈上其行元丰四年以孝防举官至金紫荣禄大夫】
　　邹异【长乐人亲终庐墓六年有甘露芝草之瑞元祐三年举经明行修有司改其里曰宾贤】陆祐【字亦顔候官人宣和间进士有至性亲丧既除犹不忍去墓侧刻意学问不求荣进为莆田簿厯福建茶盐司干办公事乡人乞教授本州卒】
　　林公遇【字养志福清人祖遹龙图学士父琢直寳章阁公遇承父荫补宁化尉以不忍违亲乞奉祠父殁服阕调户曹不就闺门雍睦周给宗党李韶赵以夫交荐不起韶复荐之诏主管仙都观卒公遇博览古今退让恬淡着有石塘闻话求心録弟养直亦以孝闻】
　　许俭【字幼度闽清人朱熹门人以孝友教家三世不分异丞相郑性之书孝友扁其堂林羽为之记】刘子玠【砺子年六嵗哭叔父如成人长从黄干游见义必为尝譲田与兄弟之子以成母志】陈粲【字文奎罗源人事母以孝闻邑人余元泰尝辑邑中嘉言善行有补风化者名钟幢嘉语粲复采补之】
　　陈顗【懐安人性乐施尝蠲所余以周宗人子七人孙二十八人曾孙六十五人元孙一百三十人多膴仕者里中謡云荧尾星江南陈谓子孙入城夜归灯炬如荧也】
　　李友直【字直之古田人以诗书礼乐教授乡里无贫富贵贱随贤愚启廸之家甚贫处之恬然事继母以孝称】
　　林戆孙【字逹叟罗源人端平乙未特奏名少孤奉母邑有冦戆孙负母逃采拾为养备歴艰险防定归家市薪自给而尸饔洁修乡人名其居曰孝巷】
　　陈偕【字同夫罗源人官奉议大夫平海军判事未仕时家甚贫竭力孝养甘防未尝缺妻萧氏亦善承堂上意每典质以供洗腆欢乡人称其孝着有月镜诗余行世】
　　王宗周【字公辅福清人景炎间元兵至邑四乡震恐宗周誓众保山谷给资粮守御嗣红巾贼为乱嵗大凶荒众复往依宗周凡五阅月倾廪出赈死者悉埋之后宗周卒乡人咸为负土营葬焉】
　　林元【懐安人宋末防盗充斥四郊皆贼垒元与子礼率乡人保障后卒于元大徳间现灵乡人曰我当为此乡主乡人祀之水旱疾疫有祷輙应】
　　元
　　郑天锡【福清人至元间忙古歹丞相统兵至闽天锡诣军门曰此邦皆天子民愿禁侵掠全一方人命丞相敛兵无犯乡人徳之卒年九十余】
　　黄垓【罗源人至元间董文炳总兵四十余万自温州道罗源垓以白金三千两犒师以赎民命罗源潮格等处僵尸蔽野垓悉敛葬之四明山下名曰义冢】
　　刘从竹【字友直福清人母终庐墓所居门楔及墓石俱产芝熊禾以诗纪之】
</div>
    <div class="pagination">
<a href="福建通志_page158.html">上一页</a><span>...</span><a href="福建通志_page154.html">154</a><a href="福建通志_page155.html">155</a><a href="福建通志_page156.html">156</a><a href="福建通志_page157.html">157</a><a href="福建通志_page158.html">158</a><span class="current-page">159</span><a href="福建通志_page160.html">160</a><a href="福建通志_page161.html">161</a><a href="福建通志_page162.html">162</a><a href="福建通志_page163.html">163</a><a href="福建通志_page164.html">164</a><span>...</span><a href="福建通志_page160.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
