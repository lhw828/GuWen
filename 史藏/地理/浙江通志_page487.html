<!DOCTYPE html>
<html>
<head>
    <meta charset="UTF-8">
    <title>浙江通志 - 第 487 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 487 页/共 787 页</h1>
    <div class="content">　　麋弇【黄氏日钞字仲昭富阳人开庆中知建昌军民词数千立剖决皆洞见其情蠲未催苗三千余石豪族有诬民为盗者狱已具弇直之武断之民遂戢】
　　元
　　杨瑀【杨维桢杨瑀墓碑字元诚杭人天厯间擢中瑞司典簿帝爱其廉慎有深沈之思尝谓萨木丹巴勒曰杨瑀有谋事必咨之超授奉议大夫太史院判官至正乙未江东浙西盗羣啸乃改建德路总管建德在万山中属邑淳安又连歙境贼由歙窥界而逻者疑长乐乡民为盗执以归诸狱连数百家民益汹汹主帅者谋往捕瑀不可曰倘因疑枉鼓众乱贼得乗衅突来悔焉及我请抚之果不测当任其咎遂肩舆从数隶直抵淳安邑人尝厄官军抄掠散匿山谷间瑀载米二百石声言赈济使县令驰谕民皆欢呼持牛酒来拜瑀喜曰吾固知民不吾负即日还瑀莅郡视之如家民亦视如父母其像而祠者凡十有四所行省最其功进阶中奉大夫】
　　林坚【苏天爵林坚墓碑字仲实钱塘人大德初授常湖茶园副提举茶戸嵗贡有常有司又复役之皆以为苦坚闻于朝即蠲其役陞承直郎中政院断事官用刑惟务寛平或有鞫问第以情求之不事搒掠进阶承德郎致仕坚为人慈祥恺悌尝奉防监制茶品于闽前为使者指以尚食需索多端民不胜扰坚以廉自律复为戢其挠政者民甚安之颂其美于石】
　　孙德润【两浙名贤録字以诚钱塘人由江浙行省掾史为处州松阳令先是县籍失实力役无稽民困于徭役德润力行计亩均役之法以方田履其顷亩以土会等其硗沃以出赋定役籍既具适南北多事征敛旁午县惟按籍征之民大恱】
　　明
　　周斌【万厯杭州府志钱塘人洪武初知登州九年陞州为府遂迁知府登地并海民瘠斌抚绥有方民日熙阜劝学崇教使海陬僻壤兴于礼义吏民咸化服之】
　　王思祖【两浙名贤録仁和人洪武初为安州同知寻进知州在州十年余为政廉平公慎简易近民国初甫离兵燹万事草创凡学校社稷坛壝多所创建思祖抚循绥靖民不告劳尝手植柏数千章至今民防其树而思之不啻甘棠也卒于官子孙贫不能归因家于安遂为安州人】
　　梁大举【万厯杭州府志字仲仁钱塘人洪武间以人材授陜州判官卓有异政清白闻逺迩以母老归】
　　赵文【广西通志字梦得钱塘人洪武七年知藤州廉以自持诚以待物政尚仁恕秩满去民有言及者辄流涕】
　　李贞【万厯杭州府志海宁人洪武间补弟子员宣宗朝为扬州知府三载章累百上民被其泽考绩入觐以疾乞归谢还初所赐勅谕上曰知府无与勅者与尔以旌贤也其传示子孙以见朕优礼之意既归家徒四壁立】
　　湛礼【万厯杭州府志字用和钱塘人永乐甲申进士授内江县知县陞大理评事再迁知韶州府韶嵗贡藤而产于渤海礼疏于朝得免贡又曲江豪民二十余戸皆投充军戸以免粮差礼乃列其状以闻事得勘正尝遣吏卒往乐昌督税法外需求无已令械系以来礼下教曰暴横殃民法所必禁令能不以府役故屈法贷之其贤可知由是府役至邑皆敛戢不敢肆甲乙讼田礼断归乙甲复诬诉藩司知其伪命礼按致其罪礼慰遣令去约五日乃来辨析竟亦不加罪也其寛厚如此清白自持始终无替及引年归贫乏不能自存】
　　周文【嘉靖仁和县志字宗武永乐二年进士选庶吉士改擢湖广布政司参议聴讼明决人称无寃分守武昌道时黄州荒旱饿殍载道文多方筹画一方赖以全活无何卒于任民哭吊为服以送归榇】
　　何滪【万厯杭州府志字彦容仁和人永乐甲申进士官刑曹郎持法严不挠贵势京师为之语曰毋纵诞避何鐡面受知成祖每大狱亲呼滪名使决之出知辰州裁抑豪强凡镇守总戎残扰市肆者悉举正其罪民立生祠以祀】
　　俞益【两浙名贤録字友谦临安人永乐甲申进士选庶吉士预修永乐大典授靖安知县有惠政改潜山大兴学校造士多为闻人秩满当去邑民千数诣阙乞留再任卒于官室如悬罄至无以为敛吏民哀慕而助给之始克襄事归】
　　傅润【万厯杭州府志字克温仁和人永乐丁酉举人授沧州同知廉明服人能白诬狱有傅城隍之称以荐擢保安知州正统初中贵王振用事振侄显顺怙势侵夺民产莫敢谁何润亷得其实竟置之法及入计复不为餽遗振衔之以廉无可指再逾期振嗾总兵者委润备粮瘁疾而卒】
　　周安【万厯杭州府志字元静仁和人永乐中以国子生授刑部主事陞郎中精聴谳慎刑法务得狱情以是狴无寃系擢江西按察司副使矢志清白厯官二十余年家无尺寸之储】
　　陈敏政【两浙名贤録字志行其先长兴人后卜居仁和宣德丁未进士初授潜江知县为政廉平不苛四民乐业贤声蔚起再转至南康知府宅心公正辅善抑强复社仓修石堤建白鹿书院百废具兴郡人德之子良器官至应天府尹】
　　沈和【两湖尘谈字用礼仁和人正统乙丑进士累迁刑部郎中居官持法不挠曹吉祥恃势时其麾下卒奸人妻为亲夫所杀吉祥必欲致其夫死和执不从竟俱下诏狱门达苦煅之终不引伏降通判以去后擢抚州知府致仕】
　　朱镛【两浙名贤録字廷用仁和人景泰卒未进士授南京兵部主事厯郎中出知庐州时合肥僧杀其师舒城民妇以奸杀其夫六安民杀从弟皆诬坐他人镛至阅成案逮治廉得实俱改坐御史惊以为神秩满陞广西参政适郁林贼起督抚统兵往征命镛纪功师还感疾遂致仕归】
　　孙暲【两浙名贤録字景章海宁人景泰壬申以贤良方正荐授江西泰和县丞尝亲定徭役旦夕令下请托不及行人称为霹手指其牒为铁板榜文言其公平允当不可更易也擢博白县知县韩雍征大藤峡暲从行多着劳绩超授浔州知府嵗饥米价翔涌出公廪粟减值以惠饥民属邑有为民螙者悉置诸法边郡大治擢山东右参政致仕】
　　邵琮【万厯杭州府志字叔璋仁和人天顺庚辰进士授大理评事谳鞫多所平反累陞湖广佥事时武冈诸县初燬于兵琮至竭力抚绥筑城建县士民倚之又运竒设策擒孝感巨冦李善境内帖然陞四川按察司副使俗善告讦而琮聴断精核庭无留狱至于抑陈谦之横雪李明之寃尤其著者未几致政归】
　　方铨【嘉靖浙江通志字景衡新城人天顺壬午举人任安陆州学正治易以专门授诸生其有习他经者访邻郡明经之士为具币往卒业焉一言一行必步趋先民凡教人悉以身先之多所成就从子源治间乡贡授侯官训导陞建宁教谕训士一如诠法溥以举人厯任婺源龙溪知县所至皆有声一时称善政善敎者必曰方氏云】
　　陆伟【钱塘县志补字仲奇成化乙酉举人授泽州知州时州罹洊饥人相食伟奏发内帑沿门赈救区画纎悉全活者数万州有寜山卫军民杂处恒患不靖伟慑之以威彼此帖然葺州治新儒学至漏泽园常平诸仓路涂桥梁靡不备举致仕归州民攀留数十里不絶车至不得行】
　　钱钺【河南通志字大用仁和人成化中知汝宁府事至皆自剖决吏胥无所容其奸暇则行县教民开陂堰勤种稙嵗获其利于是逋亡归者戸八千有竒郡内熙然称治在任九年陞陜西参政】
　　沈祯【两湖尘谈字天祐仁和人以贡生授香河训导正德初流寇起祯上疏请城香河奏下巡抚即以委祯祯旦暮躬莅版筑乃成冦至赖以安】
　　祝萃【万厯杭州府志字维真海宁人成化甲辰进士授刑部主事改工部从徐侍郎贯治水吴中发卒二十万综理有方士卒乐为之用进虞衡司员外郎尝上疏请上亲礼儒臣以资啓沃词甚剀切不报乃疏乞归养正德壬申起为陜西提学副使进广东左参政遂解官归】
　　沈仪【万厯杭州府志字懋德仁和人正德已夘举人授清江县知县安静不扰吏民欢乐之督学使者徐阶行部至清江见其衣冠朴野心颇易之居数日则察其六事修举所守卓然乃叹曰设吾以皮相天下士几失贤令矣陞惠州府通判投劾归】
　　许仁【万厯杭州府志字元夫仁和人正德庚辰以举人授巢县教谕擢河南郾城令雪寃狱减重徭弭盗捍患勤于抚绥以性狷执不能事上官调德化德化瘴乡民犷悍难治仁一以简重镇之毁淫祠改社学建公署导埂渠劳绩显著调同安豪右以旧憾腾谤遂罢去】
　　许应元【献徴録字子春钱塘人嘉靖壬辰进士当选庶吉士执政者欲一见应元不往曰吾始仕也而伛偻鼎贵之门冒谒干进哉坐是竟不得馆职出知泰安州有豪右触死法赂权贵人以请应元不为挠竟毙之廉白自持苞苴断絶擢工部员外郎迁防州府知府夔当楚蜀孔道号难治应元驯以廉靖时斥其桀黠者法之郡以苏息治为一道最擢四州按察副使调广西已又摄兵府江巨獞莫氏兄弟三人以雄勇名两粤间往嵗尝大啸聚破城杀吏讨之漏刃去前兵备以擒获报而罢兵及是复出益猖獗应元设方畧购土人浃旬而三凶授首江道底宁转云南布政徙广西】
　　髙应冕【马三才髙应冕传字文中仁和人嘉靖甲午举人选湖广绥宁令务寛防惩豪右设预备仓建虎谿书院府阳兵变应冕谒监司请单骑往谕皆叩首弃兵改刺光州延见父老察民疾苦除铺戸杂派捐税之无艺者盗魁郑某大族也计擒而锢诸狱其党鸟兽散始视事时老掾吏抱疑牍尝之立为剖决于是讼堂閴然以养母乞归】
　　姚良弼【两浙名贤録字梦贤钱塘人嘉靖乙未进士授南刑部主事出知惠州先是岭海间多盗良弼请募民兵团保伍每隘列栅建楼悬鼔其上令曰遇盗发某处辄登楼击鼓余隘闻各鸣鼓应之然后陈兵守隘盗至即擒者赏纵者与盗同罪于是盗悉解散民得安枕旋擢云南按察副使归】
　　许贯之【万厯杭州府志字道卿钱塘人嘉靖乙未进士授吉水令时按浙使者吉水人也意有所属即欲酬以浙事以微言讽之贯之曰如此则贸易有市心矣拒不可爱民若子权贵干请一切谢絶治行为江右冠徴入为兵科给事中将去官出已资葺廨宇缮完器具以待后尹曰吾不忍重劳民也其瘠已厚民若此】
　　翁相【献征録字辅卿钱塘人举进士授虞衡司主事改刑部郎中出守广平郡故多盗白昼刦狱杀畧吏民相擒一二盗魁余悉下敎原之盗遂平时嵗祲河北诸郡饥甚相不及檄闻辄开仓放赈全活者数万人治行冠河北以病免归】
　　徐炳【万厯杭州府志字仲孚海宁人嘉靖癸丑进士授南刑部主事进郎中厯陞河南副使备兵大名减供饷汰冗费裁省民兵滥额以休养魏人魏人咸德之属边戍缺伍部使者出清查勾诸郡邑令甚峻炳曰勾军补尺籍无益戎备秪破民家又发闾左防之行兼亦破里乃入言部使者不便状一道赖以全活转山西布政司参政卒】
　　谢敎【于潜县志字文载嘉靖戊午举人授懐逺知县迁忠州知州时宣慰土司马得和擅据疆土教以大义责之遂还土地三十里厯抚州同知补任吉安同知兴利除弊所在有循吏名迁淮府长史受遗辅幼厯着劳勚进阶中顺大夫以年老致仕】
　　查志隆【石星查志隆传号绍庭海宁人嘉靖己未进士授宁国司理刑清讼简声望蔚然丁艰服阕补南驾部主事厯员外郎中出守皖城调保定旋晋天津兵备地多巨盗治事月余虽夜行亦安堵又葺城隍复团兵功最着转总储山东卒】
　　髙汝梅【仁和县志字子和嘉靖辛酉举人令繁昌地滨江嵗苦潦汝梅创筑髙塍植树障隄又濬陂池备山田蓄泄民永赖焉防丈田役兴乃酌颁弓式令民履亩自报而单骑覆覈之台监檄逺近为式课最迁福宁州守时悍卒以尅饷将变汝梅躬慰谕皆帖服以亲老告归】
　　林梓【杭州府志字汝林仁和人嘉靖壬戌进士授中书舍人改刑部员外谳决多平反海忠介得罪械系梓持论得缓议厯郎中擢延平知府常俸外丝粟不染永安山涨冲没民田八十里粮无出当事议加派取盈梓力陈不可凡七移牒往返抚按不能夺赋额得减讼讯不留行尝曰四民皆有恒业一日稽留则一日失业矣陞云南金腾副使谢病归结庐葛岭题曰从吾别墅足迹不入城市年八十七而终延平人追思不置崇祯十年祀名宦】
　　钱立【两浙名贤録字守礼仁和人嘉靖乙丑进士授刑部主事调兵部复改工部汰冗剔螙以廉干闻厯员外郎中出知太平府时芜湖盗剽闗税守令执贾人诬伏立阅牍叹曰是非盗有司乃真盗矣悉解纵之授捕者方畧不浃旬盗尽获擢广西副使备兵永宁适土夷争田治兵相攻诸武吏请立不聴檄谕以祸福皆罗拜受命因法其一二首难者余置不问所全活无算寻致仕归】
　　查志文【两浙名贤録字鸣周海宁人隆庆丁夘举人选庐州府通判絶苞苴却税羡尝割俸代输赎锾时河工告急当事檄治怀逺睢宁等处志文辄负畚锸以身先之防雪甚役者堕指志文请便宜当事者利亟成不许乃私自散遣约以解冻而集工咸如期至感恩奋励不督而成迁无为州守叙河功加庐州府同知仍管州事州治滨江患水志文不及上请即发粟以赈全活数万又值大祲郡守督税急牒三四下复遣吏督促志文乃解印绶更皁帽请以身坐吏还报郡守乃止寻为忌者所中遂解归】
　　金俸【福建通志杭州人万厯初以乡荐任汀州府司理执法平反民称不寃署建宁篆时当丈量多溢额俸定为四则上下均匀填还原额民甚赖之】
　　髙江【王在晋髙江传字襟之应冕子万厯乙酉举人选诸暨谕擢尹江西新城新俗浇漓巨猾善持短长江以法绳其魁采风謡察疾苦条上十四事台司着为令杜一切请谒赂遗及赎锾奇羡尝览讯牒有文某挝杀王女事一夕梦女跽诉词惟驷斐二字江乃悟杀人者马四非文也庭质果欵服有妇诬人杀其夫坐辟久江阅爰书曰实妇杀之也脇骨已折安能行五里许而归妇具服有理刑欲中伤之即日移疾归改教东光摄吴桥令篆大珰卢受延之赏雪出貂裘衣之拂袖起会疾卒县令宋某入视含殓见一裘一葛竹牀缣帷箧中止俸数金叹曰真清白吏也】
　　查允元【江西通志字虞臯海宁人万厯癸未进士厯礼部郎中出为江西提学佥事再任江西参政持守廉介莅事六载始终不移逊国忠臣练子宁八世孙练绮自福建长乐回原籍允元访得之给衣巾复给学租百石令奉祀金川书院年未五十以疾乞休】
　　钱养廉【杭州府志字国维仁和人万厯己丑进士授工部都水司主事管河夏镇时汶泗诸水以夏镇为壑而昭阳诸湖在其下流养廉乃先从堤旁开二支河以杀水势又议于昭阳湖侧凿石通道至徐邳以下出口则内水无壅阏而漕渠可百年无事会以父丧去官后人卒用其议服阕召补吏部考功署郎中事日本犯界尚书石星主和议总督孙鑛不从星乃诬鑛通书币下廷议养廉属草剖析极明和议止鑛亦无罪尚书孙丕扬以清望用养廉非阁臣意丕扬去养廉亦夺官归】
　　杨廷槐【献征録字祖植钱塘人万厯乙未进士任浮梁令邑景德镇嵗办贡磁外供应诸司廷槐一无所赋曰吾去日必不携一磁以伤吾民也擢刑部郎防楚狱妖书相继起廷槐于中调护甚力晋宪副备兵闽海忌者假大计中之左迁鹾判稍移南比部厯礼部出备兵徐淮议开骆马湖以通漕运徙徐州城以避河患改州为府以便控制并淮徐道以一统体清沛县妖党以安反侧寻调天津津故魏珰乡里先是监司有匍伏庭下者槐曰吾自用吾法与平交一刺珰大不怿令珰私人李明道出监漕势张甚槐擒治其下隶遂以冻粮不前罪槐削籍后珰败复官再备兵徐淮筑归仁堤停课税行捐赈葺浮桥立军营复河道善政不一而忌者复中之竟拂衣归寻调江西参政再除湖广按察使俱不起】
　　翁汝遇　翁汝进【杭州府志汝遇字子先仁和人万厯戊戌进士授东筦令芜湖闗最后守朝歌俱有惠政所在尸祝弟汝进字献甫万厯乙未进士授兴化令疏河四百余丈东入海建四门石闗以为水防厯官至山东参议以忤逆珰罢归】
　　郑圭【广西通志仁和人天啓三年知平乐县莅任七载抚字催科有方捐盐羡以助粮饷积公余以造浮桥庭无讦讼野无追呼陞去士民作逢年亭以寄思焉】
　　郭正中【朱一是郭正中传号黎眉海宁人天启举人选授山西代州知州未赴留京修厯在厯局指斥时政皆人所不敢言出莅代兼司理事治狱多平反期年决罚者仅二十六事寻与监司不合自劾归后以荐起边才为兖东兵备副使单骑就道严清军之法仿义仓之制抚流民练乡勇劳来安集盗不敢犯史可法保举监淮东诸路军忤四镇拂衣归】
　　陆运昌【陈子龙陆运昌传字梦鹤钱塘人崇祯甲戌进士授永丰令丰地墝埆又新被兵逋赋以十万计运昌将之任上书言永丰积逋十万今臣之官当疾征之耶抑纵之耶纵之则无以佐军兴按籍而诛慢令臣罪无赦疾徴之则民不堪命挺而走险非诛臣无以谢黔首罪亦无赦臣旦夕死等耳何忍困此一方民惟陛下幸哀怜之书奏帝下大农议遂蠲复焉视丰未二载以治行最迁吉水令吉田赋多乖紊邑民周正淑请于朝愿履亩丈之事下所司运昌召正淑纠画形便审度利害并集文学弟子啬夫司里杂议其所由废兴之状往覆辨难以十数民辞穷又争言不大便运昌曰凡前言当丈与今言不当丈者皆非知治体者也于是核民实无田有赋其赋浮于田者皆上其数取河壖弃地非民业者代其赋不及田者宁失轻以加惠之具方畧上奏制曰可民咸乐业建饶防广冦大起攻宜春去吉仅百里运昌捐俸筑城楼橹毕具贼亦不至以母忧去官】
　　张懋谦【江西通志字顾存钱塘人崇祯间知九江府时张献忠陷蕲黄蹂躏梅广分掠九江界懋谦多方防御民得安堵无何饥馑洊臻疫疠交作懋谦发粟赈救施药疗病筑堤修闸事皆可纪】
　　钱朝彦【杭州府志字殷求钱塘人崇祯丁丑进士知句容县莅任数月有饰金珠伪为药饵以献者立置之法嵗饥民昼掠于市朝彦亷得其首恶毙杖下民乃戢被诬调简旌德遂投劾归】
　　国朝
　　何元瑞【乡贤留祀册富阳人顺治二年由贡生任安庆府通判职司漕务时民运军运之议未定百姓苦于输挽元瑞以民运一定贻累非浅于抚军前痛切言之遂着军运为定制民得安业委署桐城县重士爱民轻徭减赋后以亲老告归】
　　骆钟麟【乡贤留祀册临安人顺治丙戌举人丁亥防副任盩厔令时值淫雨渭河大决钟麟祷于神水不落愿以身殉翌日河身他徙邑人立碑志异归修邑乗建舆梁嵗饥鬻产捐赈】
　　吴道煌【乡贤留祀册钱塘人顺天籍顺治己丑进士初任武康令补阆中皆有惠政以循卓擢礼部郎出为苏州知府钱塘县志道煌守苏州时新立驻防旋奉撤回以舟楫资装不能具咸观望不即去道煌具屝屦集糇粮且曰太守为诸军祖道勿逗留获愆千艘一夕发巨家被诬以家酿进发之皆金珠也道煌力却之仍为雪其诬有以通洋搆大狱意在多株连道煌验其所驾舶曰诬也海舶必用巨木长数寻贯首尾名龙骨非此不能行逺此独无直民间小舟耳竟从末减去任后吴人祠祀虎邱】
　　顾鼎铨【乡贤留祀册仁和人顺治甲午举人知山西蒲城县值兵燹之后百计招徕民皆复业嵗旱凿石为渠以资灌溉又廉得巨猾素为闾里之害置之法民曰较疏山引水之利更什伯也子祖荣官内阁学士】
　　邵嘉【乡贤留祀册富阳人父启元禀异姿过目成诵行文雄博自成一家言嘉中顺治乙未进士厯督捕主事典试滇南督江南学政时每学入泮额止四名嘉每得佳卷不忍弃置即捐俸代为援例所厯学宫頽废辄为修葺总宪魏象枢疏荐晋鸿胪寺少卿以终养归】
　　柴望【钱塘县志字秩于仁和人顺治丁亥进士由县令厯广东布政使莱州府志望守莱州遇水潦捐俸赈粥隣郡百姓襁负就食全活甚众胶州牧与总镇不协镇兵哗望亲往安抚始定创筑城东濠隄士民德之名其隄为柴公隄】
　　周甸【公举事实字届孚新城人顺治丁酉举人两任学谕陞湖广宜都知县勤劝课革徭役慎聴断絶差扰民咸便之会亢旱防诚步祷甘霖随沛后病卒官署合邑感泣】
　　俞宣琅【公举事实字雍来海宁人顺治己亥进士由学谕转大竹令邑经献贼残破居民鲜少宣琅下车即稽户口垦田亩招徕拊循靡不至先是邑令公膳籍编戸按月供亿宣琅一切罢之疲民稍苏归籍者亦渐众会以病卒贫不能返榇邑民醵金送之柩始得归】
　　王典【河南名宦册字备五仁和人康熙二十年由恩贡任湖南永兴知县经吴逆兵燹后招流亡开荒芜民以安集有虎为暴祷城隍神虎自毙于市以滇黔餽饷功调杞县政尚寛仁不事钩距孺子彭某误伤人典察其情出之建社仓兴义学公暇与诸生课艺多所成就卒于官祀名宦】
　　何矞云【钱塘县志字令名号曽园钱塘人康熙丙辰进士授中书改桂东令初至讣民口止六百有竒城倾戸毁乃募流散给牛种具田器缓繇赋流亡渐复邑无书籍因发箧出所携经史诸书召诸生晓文义者授之辟学舎聚徒讲习请留贮学租佐膏火邑中戸闻诵声楚南多杂派桂东代邻郡监司买米五百石转运千里道险而费多民甚苦之矞云毅然不应具文白督抚上开湖南州县六十有三因矞云请得豁免者四十有二治桂东十二年行取以主事用请假归】
　　蒋德昌【公举事实字聿修海宁人康熙壬戌进士授中书改屯田主事兼督两窰值新建太和殿综理精宻厯营缮都水员外郎擢刑部山西司郎中谳狱克允出为湖广提学佥事矢公矢慎试牍不旁假恒夜分不寐年七十卒同官醵赙以归诸生炷香泣送者数百里不絶】
　　陈履升【乡贤留祀册钱塘人任浮梁巡检景德镇产磁器每一器必欵识年代于下器损而字不灭遂至弃掷履升通详勒石禁止窰户集金走赂求勿禁履升曰六书圣贤之宝可使狼籍粪壤中耶厉色却之钱塘县志履升在浮梁时有为盗囊槖者令畏势不敢问履升用计擒之置于法时闽寇方平悍弁虐民履升列欵上之其人隂谋中履升既而悔曰陈君正人也敢不服且谢过焉】
　　张曽裕【公举事实字昆诒号容轩海宁人康熙戊辰进士授临朐令濬木刀沟以通水利分四乡限以劝徴输邑西南山僻常有盗为立保甲法时单骑巡缉至寒月尤厉年余盗絶丁艰服阕补新乐县县故有社书取办公事每嵗一更例以乡之富而愚者当之常破析家产曽裕知其乃择每里知书算者面询以充不愿者聴退民踊跃称便聴讼时无论巨细必温辞絮语欵曲推究务得其情故虽加棰责不怨有刘某惑于后妻讼子不孝子惧而逃曽裕召其父谕以天性果悔泣子出服罪父为哀恳乞免又俗相沿畜异姓为子有孀妇曲庇其义子反控应继之侄庭讯时以大义明白开晓妇亦泣谢而去擢吏部文选主事未数月改御史卒于官曽裕性坦易无厓畧读书励行至老不衰尤好汲引后进遇一材一艺常称之不容口卒之日闻者多为泣下】
　　陈嵩【公举事实字巨髙海宁人康熙癸未进士授刑曹郎执法不阿有奸人怗豪家势谋夺人婚力为判完原配盗诬良民廉得其情释之逻卒毙人芦沟桥或隂左右焉嵩不聴卒抵于罪迁仪部郎值髙丽入贡使例有私觌峻拒之一无所受归田后杜门守正当事不通一刺混迹村甿见者莫知为贵官也】
　　杨宫建【公举事实字千门海寜人由贡生任山东城武知县邑为单邑上流堤河久塞不治两邑俱病宫建力请于大吏期与单邑同时修筑瘠土遂成沃壤丁艰服阕补河南宝丰复疏凿长渠备水涝丰人戴之曰杨公渠子存理癸未进士性孝友官刑部郎有能声厯兵科给事中】
　　杨中楠【公举事实字公三海宁人康熙甲子举人选授河南鹿邑知县下车廉明子谅遭年饥民有鬻妻子者恻然曰为令不能谋保聚奚抚字为乃捐俸代之赎邑地势洼下民居常患水中楠开渠濬河躬督畚锸由是阖境无淫涝之患寻以病卒于任】
　　汪泰来【公举事实字陛交钱塘诸生好学工诗文康熙乙酉】
　　【圣驾南巡泰来迎銮于尹山桥进诗册钦擢第一】
　　【召入内廷与纂修中辛夘顺天乡试壬辰特赐进士出身授广东潮州府同知潮濒海多盗且奸贩往往运米出洋泰来严行禁缉民始安堵管东西两界盐场发帑不假手胥吏赴场督收余盐不令利归私贩场课溢额革鱼船规例禁踏勘供应以羡补前官之缺捐俸助属吏之丧戊戌夏山水陡发冲决北门外堤田庐漂溺泰来创议捐筑躬先畚锸不数月隄成潮民建祠立碑名曰汪公隄丁内艰归服阕赴补卒于京邸有后山文集半舫诗梓行问世】
　　邵锡光【公举事实字克大仁和人逺平子康熙丙戌进士任江西新建知县下车即革陋规减耗羡又善决疑狱上官辄以旁邑事属代谳清江县何氏夫死族人诬为氏毒其夫狱已具锡光奉檄覆检伤在肾光曰此隂症也寃遂白贵溪杨胥妻为无赖子所私贿捕诬以盗锡光发其奸遂服丁内艰服阕补江南颍上县调繁溧阳武生宋武潜谋不轨锡光以计擒之余党解散陞云南禄劝州知州卒于官】
　　嘉兴府
　　宋
　　赵汝能【治嘉兴府志字公举崇德人系出濮邸登绍兴进士知泰之海陵嵗歉民饥啸聚为乱人情汹汹汝能曰是非巡尉可办即部勒弓手土兵设方畧直前当之擒捕百余人其党溃散罪渠魁余悉末减连倅舒蕲诸司多以滞讼委之剖析简明号称平允知郁林州首兴学校士风丕变调守全州厯浙西沿海议幕官至朝议大夫】
　　【谨按徐一防崇德赵氏世谱序汝能赘居崇德占籍故崇德志之而常濬孙海盐县进士题名记汝能在三十九人之数海盐图经据之作海盐人】
　　徐纲【治嘉兴府志字晞顔桐乡人乾道八年进士出宰江隂嵗旱隣境流移踵至纲先条画利害申请台郡发廪分场便籴尽革吏奸全活甚众入除提辖文思院着史论百篇及边防兵政十六事以上之不报力丐祠归里】
　　陈之纲【正德崇德县志字仲宏登淳熙进士第令泰之海陵政先惠爱聴讼明敏民颂廉平县有捍海堰绵亘数十里天圣间范文正公任西溪盐监日所筑至是堤址頽阙潮汐冲突浸害农亩之纲请于郡修治勿惮寒暑躬董其役视昔坚壮改知仁和县卒】
　　蔡开【正德崇德县志字子明登淳熙辛丑第厯除监六部门添倅平江旋知邵武郡山多田少嵗入不足支嵗出例输官租一石则带籴四斗官寖求赢民益困开至俾民自用槩籴价视时低昻白于朝为定式尽杜増收之害未几除武昌漕司寻改漕江西属郡旱歉捐漕计以济所活不可胜计卒于官】
　　莫若冲【嘉兴府图记字子谦石门人知安吉吴江有声除司农簿出知岳州时兵荒盗起若冲督捕赈发境内帖然知全州漕司檄解军粮州处湘源壤髙易涸客舟闻装粮絶不至若冲发官帑造舟搬运率先诸郡明年靖江暴水民赖以济除大理丞丐祠归】
　　莫若晦【正徳崇徳县志字子明举进士除守宜春始至承积蠧每事撙节尽蠲四邑宿逋数万缗以寛民力期年郡计稍舒乃新黉舍筑城堞修浮桥百废具举役不告劳厯除工部郎中请外知徽州改知严州致仕】
　　沈木【万厯嘉兴府志石门人第进士宰石城汀冦猖獗邑豪熊子开等为冦乡导巡尉司妄指同姓者捕之木察其非是破械使捕子开等邑境遂安守真定民有以田多赋少告讦其仇者木谓东西无经界冒占者众不可胜诘亟惩遣之有建议籍民所据官田为屯可以富国经制司委州根据株连六七百家木曰此事行则变生矣亟以前牍上之事遂寝】
　　陈炳【嘉兴府图记字宜之石门人令上虞有西溪湖潴水利及三乡中废为田参政张纲尝浚之刻石为记嵗久豪右复据夏大旱民持纲所刻石请复湖豪右挠沮之炳奋曰令宁以罪谪去必不忍畏避强御委弃三乡民命也卒浚复之百姓歌曰前复湖张参政后复湖陈县令与我衣食全我命后除提辖文思院卒】
　　元
　　沈兼善【昌化县志字达卿崇德人至正八年任昌化县主簿莅事明敏参政董抟霄败蕲黄冦于昱岭闗兼善多协赞焉及冦平抚绥有道民深德之】
　　明
　　丁豫【海盐文献志字叔寛洪武初以儒术闻币聘入京召见问天下治否对曰盗贼已息但恐复生愿以安民为本称防授江西按察司佥事详刑慎法泽被于民民颂之不衰】
　　沈贵【河南通志字廷臣崇徳人宣德中知汝州编民户等级以均差役循行田里教民树艺作陂堰溉田民享其利以疾卒于官士民立祠祀之】
　　吕声【正德崇德县志字廷和景泰甲戌进士知进贤县至即咨民规利兴学校成礼俗任满民相率请于朝得复仕厯十有三载冰蘖之操终始一致以治行陞太仆寺丞上马政五事见采纳成化丁酉引疾归】
　　姜谅【万厯嘉兴府志字用贞秀水人天顺甲申进士厯迁南刑部郎中知漳州府龙溪漳浦田皆傍海多防卤乃筑长堤凡一百八十六所又濬塘渠置社仓作义冢立乡约患郡中田赋为里胥干没飞射诡寄者多乃悉为断理复其旧籍按户计丁分为三等遇徭役酌量轻重授之民役视旧额减半以亲老乞终养归】
　　梅江【两浙名贤録宣城梅圣俞之裔宋南渡后始居嘉兴江登成化己丑进士授庐江令兴利剔蠧政声借甚士民畏爱之擢南御史时储位未定大臣莫敢言江首疏力请上嘉纳赐织金豸服奉命清戎两广寛恤部伍招抚流移迁四川佥事决疑狱数十事蜀人以梅镜称之】
　　陆逺【万厯嘉兴府志字德毅秀水人成化乙未进士知海州清修鲠介听防明允一日行部有旋风三匝马首逺疑有寃令吏卒逻察之见一人死树下折担尺许贯其喉乃土人杀买牛者移尸于此密擒之一讯而服于是讼衰盗息擢广东按察司佥事】
　　陆愈【两浙名贤録字抑之平湖人成化乙未进士知江都县穷乡下里靡不巡厯殆徧月召有年德者乡一人询民利而兴除之嵗凶民多鬻子女于江南愈捐俸出罚锾赎以完聚者几百人每新谷未登辄发旧廪散之约秋成偿而不取其息又筑邵伯堤敎民凿沟洫时潴泄以溉田旱涝不复为患召拜监察御史出按西蜀下车锄豪强斥贪墨发奸风棱甚峻出成案之不能生者亡虑百十数满一载将代以盛暑行炎乡得疾卒】
　　刘暐【海盐县图经字公竒成化甲辰进士选御史督两淮盐政兼治河道时两浙山东水旱疏请赈以盐防余银全活者甚众髙邮湖风涛不测时时坏漕艘暐乃筑堤四十里别为里河通漕名康济河舟免覆溺擢广东按察副使正德初请老】
　　项经【檇李往哲初编字诚之嘉善人成化丁未进士授南福建道御史出为太平知府经一意抚循流亡来归者万计移治临江与袁筠诸郡接壤土冦剽逸出没其间前有司率玩愒虑他变弗敢动经至立捕诸豪贼百八十人置之法一郡大治逾年临江饥有司方请赈经曰民饥甚矣必请而赈是悬口以待毙也赈而弗请罪在太守于是发府库金建和籴之法民赖以济时监司督赋方急经不奉命监司怒甚继而嵗大稔民入赋恐后为诸郡最后以江西右参政致仕】
　　吴昻【海盐县图经字德翼起家进士令宜城廉介自持改新建新建人困宁濠索租匿丁家山以拒濠言民反宜速兵昂勿为动入山谕民民立散嵗大饥官无储粟昂立抽补法赈赡全活万人厯官福建参政古田矿盗起发兵蹑捕渠魁散其党进右布政未几致仕】
　　陆鋹【两浙名贤録字克潜平湖人成化间由贡士授程乡知县程乡在山海间多剧盗鋹初至议者皆以殄盗为急鋹谓与民未有恩信何遽劳民乃新学舍以礼义励诸生问民疾苦昼夜不息期年之后始团练义勇间出冦斩捕常至千百盗贼畏威慕化相约无犯程人搆讼多以赂取胜鋹门无私谒健讼者不得行讼遂息以母丧归民号泣攀辕者数千人出境而后返行至常山以哀毁致疾卒平湖乡贤实畧鋹性至孝父珪患痈吮之而愈母畏雷辄趋侍达旦不寐任程乡为政廉肃程乡人立祠祀焉】
　　卞谌【正德嘉善县志字信卿以进士授广信府推官决狱精当虽老吏不逮尝经铅山岭道有卧尸忽夜梦一人谓佣者为主所杀密访其人得之遂伏辜郡称神明】
　　孙玺【嘉靖浙江通志字朝信平湖人正德戊辰进士知兴化有惠政转扬州府同知嵗饥悉力赈救全活以万计终山西按察司佥事献征録玺在州时值宸濠反攻安庆玺奉檄守仪真扼江之冲捕仪宾之为谍者与其党十余人武宗南巡玺署淮安守调发百出而人不知疲蓟州银冶盗啸聚千余乗利据险为患玺摄兵备选吏驰山寨榜示祸福各自缚诣玺罪其首余遣复业及徙云南分巡洱海道丽江土官川蜀争金沙江相讐杀玺防勘其事土官以金赂同勘者久伺玺卒莫敢赂由此解讐奉约束如故大同经两乱后卒伍骄悍玺以佥事巡大同尽心抚驭人赖安堵防山西巡按以考察中之遂罢】
</div>
    <div class="pagination">
<a href="浙江通志_page486.html">上一页</a><span>...</span><a href="浙江通志_page482.html">482</a><a href="浙江通志_page483.html">483</a><a href="浙江通志_page484.html">484</a><a href="浙江通志_page485.html">485</a><a href="浙江通志_page486.html">486</a><span class="current-page">487</span><a href="浙江通志_page488.html">488</a><a href="浙江通志_page489.html">489</a><a href="浙江通志_page490.html">490</a><a href="浙江通志_page491.html">491</a><a href="浙江通志_page492.html">492</a><span>...</span><a href="浙江通志_page488.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
