<!DOCTYPE html>
<html>
<head>
    <meta charset="UTF-8">
    <title>八闽通志 - 第 47 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 47 页/共 184 页</h1>
    <div class="content">
 永安县
　　下坑在四十一都。　地坪坑　周坑　火烧桥坑(俱在四十二都。)　溪南坑　含兜坑

 福宁州
 本州
　　玉林场初输银并铅，后输铜。　钱马坑　小叶坑(俱输银并铜。)　师姑洋坑　新丰可段坑　南平北山坑　铜盘等处坑(俱铁坑。)　东山小乾铁砂坑　柄羊埕铁坑　新南安民二里大溪岭下等铁坑　北峰院后坑　牛皮滩澜滩茶洋溪边坑(以上俱宋熙宁、淳熙间发。后并废。)黄海梅坑在州东北十八都。正统十年发，十四年废。

 宁德县
　　宝丰场在县东十七都。　宝瑞场按《三山志》在郭洋。(上二场俱宋元祐间发。历宣和、靖康、绍兴以至淳熙，其间或发，或罢，或并而为一，后并罢。国朝洪武十九年，邑民向安请复之。永乐元年，始复发输课，而宝瑞场以圹脉断绝，遂不复发。)　阳护山铁坑一作阳陵山，在县东十四都。宋政和间发，国朝因之。　车盂铜场在二十都。宋元丰间发。　林家地龙按岭等铜坑宋淳熙间发，后废。　新兴坑在安乐里，银、铜、铅并输。　宝丰场　八坊后　洋铅坑(俱宋时发，后并废。)

 福安县
　　刘洋坑银场在县西十六都。　上坪坑银场在县北七都。
　　校　注
　　1　弘治《兴化府志 水利》作“陈弥”。
　　2　弘治《兴化府志 水利》作“呈户部”。
　　3　弘治《兴化府志 礼纪 李长者传》：“唐末，人问妙应大师黄涅槃：‘溪陂几时可筑？’答云：‘逢竹则筑’。”
　　4　应为“甃为门三”。
　　5　弘治《兴化府志 水利》载：“北洋引延寿陂水为南、北、中大沟三。”此处之“南沟”应为“中沟”之讹。
　　6　按元代年号只有“皇庆”、“延祐”，而无“皇祐”，本卷“端平庄斗门”条云：“元皇庆间，总管郭朵儿迁于下徐。”据此，“皇祐”当为“皇庆”之误。
　　7　淳熙《三山志 水利》但作“隋谏议黄公创”，无“旧在修”字样。
　　8　乾隆《宁德县志 川志》作“黄鞠”。
　　9　考乾隆《宁德县志 历官》，自宋至明知县姓储者惟宣和四年储惇叙一人。同书《川志》有录其诗，句与此同，但作明县令。
　　10　淳熙《三山志 水利》及乾隆《宁德县志 川志》均作宋“宣和七年”。唯前者称“储知县委僧修筑”，后者则谓“储惇叙重修”。

卷之二十五

　　食货
　　　　土产
　　　　　　福州府

 谷之属
　　稻　《尔雅》曰：“稌稻。”《说文》谓稻为“粳，糯，稌属也”。糯亦名秫。《字林》云：“糯，粘稻，而粳稻不粘。”今之食米皆粳稻，酿酒则糯稻也。其名品皆甚多，而八郡土俗所呼，又各不同，不能悉载。兹特取其大者志之。早稻，春种夏熟。晚稻，盖早稻既获再插，至十月而熟者。其米皆有红、白二色。宋马益诗云：“两熟潮田世独无”，盖谓是也。大冬稻米，亦有红、白二色，春种冬熟，岁惟一收，然其所获与岁二熟者亦差相等。占城稻无芒而粒细。《湘山野录》：“宋真宗以福建田多高仰，闻占城稻耐旱，遣使求其种，得一十石，以遗其民，使莳之。”《三山志》谓其有早、晚二种。《邵武志》谓其种有六十日可获者，有百日可获者，今八郡皆有之。棱稻之圃植者，春种，九十月熟，有芒，米有红、白二色，味香，自福以南四郡皆有植之者，然不多也。(已上俱粳稻。)早秫与早稻同熟。晚秫与晚稻同熟。大冬秫与大冬稻同熟。(以上俱糯稻。)　粟《尔雅》曰：“稷，颗粒细于诸梁，江东呼为粢。”《礼》曰：明粢。有黄、白二种。　黍　穄《欧冶遗事》：“穄米与黍相似而粒大。”(上三种，诸邑山谷中间有种者，然甚少也。)麦《广雅》云：“大也，小也，有类而壳稍异者，俗呼米麦。《莆阳志》所谓“麦”，疑即此也。又有一种曰芥麦，秆红、花白，实三梭而黑，秋花冬实。
　　豆菽总名。大者有黄、黑二色，小者有绿、赤、白、黑、斑数色。又有豌豆、江豆、蚕豆、虎爪豆、羊角豆、刀鞘豆及黑、白扁豆。　麻有二种：一曰胡麻。《广雅》云：“巨胜膏可压油。”《本草》名脂麻。一曰大麻。《尔雅》云：“枲皮可织布，其实为黂。”《三山志》：牝麻之子也。

 帛之属
　　丝《闽中记》：“此地蚕桑差薄，所户者多颣，民间所须织纱帛，皆资于吴航所至。”　绸土产之丝粗而颣，仅可为绸絁耳。　绢　绫　缎　纱　罗往年俱于苏杭售以充贡，近方有织者，然亦不逮远矣。　吉贝布长乐梅花诸处间有织者。　苎布缉苎为之。圆纱者曰夏布，有杂丝织之者曰兼丝布，诸邑间有之，又有匾纱者曰縩布，出长乐县。　麻布连江、福清、永福皆有之。侯官甘蔗洲出者佳。　蕉布《海物异名记》云：“取蕉，灰理其皮，织以为布，旧尝入贡。”　葛布缉葛皮为布。(上二布诸县间有之。)

 货之属
　　银古田、罗源有银场1。　铁其品有三：曰生铁，曰熟铁，曰钢铁。出闽清、福清、古田三县。　盐《海物异名记》云：“编竹为盆，熬波出素。”其法：以竹篾织成，用蛎灰涂缝，卤浸之，竹自不烧也。《南越志》所谓“织篾为鼎，和以牡蛎”是已。《汉书》：“牢盆煮盐，用铁为之，惟蜀与浙为然。”今闽之盐，皆用日晒而成，亦不复煮矣。福清县今有盐埕。　红曲出古田县，转鬻四方。　粉磨绿豆为之，长乐、福清俱出，然不及建宁者佳。　糖煮蔗为之，侯官甘蔗洲为盛。　蜜蜂所课也。有岩石间作者，有木枝间作者，皆不若人家畜者蜜浓而味美。　蜡蜜脾底也，煮治乃成。　蓝淀叶大丛生，茎短有节。折其茎，以土壅之，辄生。蔡襄《江南月录》云：“采以器，盛水浸，除滓梗，搅之以灰，即成。诸县皆有，闽、侯官、长乐尤多。一种叶如蓼而圆者曰蓼蓝；一种小叶者曰槐蓝。”　红花《本草》名红蓝花，用以染绛，子亦可榨油。　紫草《尔雅》“藐茈”注云：“可以染紫，一名‘茈。八月末种，二月采根，用密笼藏之。见海风则烂黑。”(上二种诸县皆有。)　乌梅盐晒者为白梅，焙干者为乌梅，诸县皆有之，闽县尤盛。　棉花即吉贝，诸县间有之。古田平沃处种者稍多，然终非其地之所宜也。　苎其皮可以绩布。一科数十茎，宿根至春自生，岁三四收。　麻有二种：青麻皮可绩为布，黄麻皮仅可绞索耳。　纸竹穰、楮皮、薄藤、厚藤，凡柔韧者皆可以造。旧志谓：“竹纸出古田、罗源村落间，楮纸出连江西乡，薄藤纸出侯官赤岸，厚藤纸出永福辜岭。”今皆少造，惟古田杉洋人造极粗厚者谓之钱纸，即俗祀神楮币也。　茶诸县皆有之，闽之方山，鼓山、侯官之水西、怀安之凤冈尤盛。唐《地理志》载：“福州贡腊面茶”，盖建茶未盛前也。　油菜油，菜子所压者。麻油，脂麻所压者。桐油，桐子所压者。桕油，桕子所压者。诸县俱出。　硝取故墙咸土，淋水煎熬而成。凡制大器、炼金银皆用之。出闽、侯、怀三县。

 蔬之属
　　菘与芜菁相类，梗长而叶不光者为芜菁，梗短叶阔厚而肥者为菘。周颙所谓“秋末晚菘”是也。张九龄自函京携种归曲江种之，闽中呼为“张相菘”。曾师建记谓：“北地无菘，南地无芜菁，体性相似，而形状不同，地土然也。”　芥味辛辣触鼻，其品不一。青芥似菘而有毛。紫芥茎叶通紫，作齑最美。白芥子粗大，色白如粱米，可入药。南芥、花芥、石芥。(以上皆菜之美者也。)　莱菔　俗呼萝卜。又有一种叶似茴香，根黄色，味甘而香，曰胡萝卜。　白菜本出北地，近亦有之。　油菜叶如白菜，青色，根微紫，子可压油。　芥蓝叶如蓝而厚，青碧色，亦菜之美者。台心尤佳。　莴苣《遁斋闲览》：“莴苣出莴国，有毒，百虫不敢近。又有一种如莴苣，叶有白毛，曰白苣。”　蕹菜蔓生，花白，茎中虚。摘其苗，以土壅之，辄活。一名“甕菜”。《遁斋闲览》：“此菜本生东夷古伦国，蕃舶以甕盛之，译不通，但言甕菜。能解野葛毒，其汁滴葛苗立萎。”　菠薐又作波棱。刘禹锡《嘉话录》：“此本出西域颇棱国，有携其子来，讹‘颇’为‘波’。”《闽中记》：“以叶如波纹有棱，岂以义求之欤？”　苦荬《诗》“薄言采芑”是也。《本草》：“可傅蛇虫咬。蚕蛾出时，近之则青烂。蚕妇亦忌食。”　莙荙茎灰淋汁，洗衣白如玉色。　同蒿令人气满，不可多食。　胡荽《湘山集》云：“即园荽也。”或谓之“香荽”。《幼幼新书》云：“鹅不食草。”　苋赤苋，茎叶深赤。白苋，色青而大。紫苋色紫。花苋，人苋，野苋也。又有一种曰马苋，即马齿苋也。　蕨《尔雅》云：“蕨，鳖也。初上可茹。其根可以为粉。”　荠《尔雅》注：“荠，味甘，人取作菹及羹甚美。”东坡有《食养法》，且曰：“天生此物为南人山居之禄也。师旷占曰：‘年将丰，甘草先生。’甘草，谓荠也。”　茄一名落苏。紫茄、黄茄、白茄、清水茄。　瓠似越瓜，长者尺余，夏熟，味甘。又一种名瓠，夏末始实，秋中方熟，经霜可取为器，俗呼葫芦，小者名瓢。　芋《本草图经》云：“蜀川生者，形圆而大，状如蹲鸱，谓之芋魁。闽中出者，形长而大，小者如卵，生于大魁旁，食之尤美。”　冬瓜　越瓜　丝瓜　笋详见“竹之属”。　蕈《尔雅》云：“蕈，似盖，亦名菌。”俗谓之菰，其品不一。胭脂菰，生山林平沃地面，鲜红而光泽，其底与茎俱白色。香蕈菰，生深林腐木上，味极香美。木耳菰，亦生木上。　薯蓣今呼山药。蔓生，茎紫，叶青，有三尖角，似牵牛而光泽。开细白花，结实如铃。生山谷间。根细如指，白色，极紧实，刮磨入汤煮之，作块不散，味更珍美，食之尤益人，过于家园种者。又有一种，根如姜、芋之类，而皮紫，大者一枚重可斤余。刮去皮，煮食之俱美，但性冷于山药耳。土人呼为薯，音若殊。　姜老者为母姜，嫩者为子姜。　葱有二种：胡葱，香葱也；长生葱，七月种。　韭《说文》云：“一种而久”，故谓之韭。《纂要》云：“一剪，一加粪，一岁不过五剪。”《养生诀录》云：“性暖，号草钟乳。”　薤《本草图经》云：“似韭，叶阔多白，无实。”又云：“凡用葱薤，皆去青留白，盖白冷而青热也。”　蒜大者曰葫，无瓣者俗呼独脚蒜。　水斳音芹，生池泽中。有两种：荻芹，根之白者可菹；赤芹，茎叶并堪作菹。　紫菜附石生海上，正青取干之则紫色。其纤者味尤珍。近海诸邑皆有之，而出福清者尤佳。　赤菜《海物异名记》：“菜海生而紫蔓，其大者曰鹿角菜，能解面毒。”

 果之属
　　荔枝树高二三丈许，大至合抱，颇类桂木、冬青之属，四时荣茂不凋。花似木犀，青白色，微香。实初青，渐红，肉淡白如脂玉。性畏高寒，州北数县皆不可种。连江之南虽植，成熟亦晚。直至北岭而南，始大蕃盛。其品不一。　桂林，皮粗厚，大如鸡子，味甜。　中冠，皮光而薄，味清而甘，视桂林差小。　金钟，皮略粗厚，色青黄，味佳，大亦类桂林。(上三品俱六月熟，今取以充贡者也。)　江家绿，类莆田陈紫而差大，独香味次之。　绿核，荔枝核皆紫，而此独绿。　圆丁香，荔枝皆旁蒂大而下锐，此种体圆，味亦胜。　虎支，色红而有青纹，正类虎斑。　牛心，以状言之，长二寸余，皮厚肉涩。　玳瑁红、上有黑点，类玳瑁斑。　朱柿，色如柿红，而扁大。　葡萄，穗生，一朵至一二百颗。　蚶壳，壳为深渠，如瓦屋状。　蜜荔枝，纯甘如蜜。　丁香，核如小丁香，亦谓之焦核。　大丁香，壳厚色紫，穰多而味微涩。　双髻，每朵数十，皆并蒂双头。　真珠，剖之纯瓤，圆白如珠。　十八娘，色深红而细长，人以少女比之。俚传闽王有女第十八好噉此，因而得名。　将军，五代间有为此官者种之，后人因以其官号其树，而失其姓名也。　钗头，颗红而小，可间妇人女子簪翘之侧。　粉红，荔枝多深红，而此以色浅为异。　中元红，荔枝将绝才熟，以晚重于时。(以上见蔡襄《荔枝谱》)　一品红者，言于荔枝为极品。　状元红者，言于荔枝为第一也。(以上见曾巩《荔枝录》。)　驼蹄，以其长大而甘柔也。　金粽，上锐而下方，色深黄。　栗玉，似金粽而圆，其味差胜。　洞中红，出于宿猿洞，因名。　火山，核大而味甘酸，四月先熟。　星球红，此一本出于灵岫里田间，枝条生叶大三倍，色红而不绛，蒂根于脐，锐者如瓜，扁者如橘，圆者如鸡子，颀者如皂荚，形殊状诡核皆如丁香，亦有绝无者，食之甘脆而有韵，盖神品也。夺其枝而植者竟莫逮焉。(以上旧志所载。)　馒头，以其大如之，皮亦粗厚而味甘。磨盘，皮亦粗厚，味甘，大如鸡子，其近蒂处甚平，故名。　鸡母引鸡子，一朵数十枚，大小错出。其大者核小，小者无核。(上二种俱七月熟。)　山中冠，实大而圆。　山金钟，实大微长。　六月大，实密，此荔枝之中等者也。　扇画，实如馒头，皮薄，上大下小，味甘。　中秋绿、松柏垒，皮厚而粗，大如馒头。　争江瓶，实如馒头，皮光，上大下小。(上七种俱山荔枝。)　龙眼树似荔枝而叶微小，凌冬不凋。春末夏初生细白花，七月而实成。形如弹丸，皮黄褐色，肉白而甘。荔枝才过，龙眼即熟，故南人目为荔枝奴。　柑树高丈许，叶厚，色深青而泽，花白而香，俱冬熟，而品不一。　酥柑，叶大，实形长而扁，皮黄而酥，味甘微酸，过冬纯甘。佛酥柑，一名佛头酥，皮礧磈而虚厚，色红而黄，瓤小，味酸，微甘。　脂柑，出连江，又名连江柑。叶似酥柑而差小，皮红黄色，味甘。(以上三种俱出闽、侯、怀三县。)　里尾柑，出福清县，以地名。叶长而圆尖，实上小下大，皮黄色，颇厚，味极甘，少核。闽、侯、怀亦出；而少，呼为蜜柑。　橙亦柑类。大似佛酥柑而皮光，实味酸甜。　香橼树有刺，叶大而微厚，实大者长尺余，黄色，皮厚而香，可食，瓤微酸而苦。又有一种色味皆如香橼，形似人手，名佛指香橼，又名佛手柑，亦名花柑。　柚亦名香柑。树高一二丈，叶重台而大，花五瓣而卷，气甚香冽。实圆大，金黄色，皮厚，肉小，味甘酸。一种实扁而小。又一种肉红而甘，其种自广传来，尚未多见。　橘树如柑而叶差小，花白而香，冬熟，其品亦不一。　镜橘，一名境柑。形圆而扁，色红黄，皮光莹有楞，味甘微酸。　连江橘，以其地名。花叶差小，实扁而圆，皮薄，色黄，味甚甘。闽、侯、怀亦出，但少耳。　酒橘，形亦圆扁，色红黄，皮薄，味甘。　四时橘，花实相继，频年不绝，皮薄，味甘，冬熟者尤佳。　剪橘，叶稀少，圆尖，色黄，皮薄，味甘酸。　猴橘，一名橘花，叶密而尖小，结实最多，大仅如钱，色黄，皮甚薄，味甘酸。　洞庭橘，似镜橘而差小，色红黄，皮薄，味甘酸。(上七种俱出闽、侯、怀三县。)　匾橘，一名塌橘，色淡黄，皮薄，味甘酸，出闽县。　里尾橘，出福清县，亦以地名。叶圆尖而密，实扁皮薄，其瓣明白可数，色黄红，味甘而香。　金橘，树叶花实俱小于诸橘，而皮香甘可食，尤可蜜煎以寄远。　桃其品不一。　王桃，又名樱桃，又名早桃，又名梅桃，三四月间熟。　金桃，大径二寸，味甘，七月终熟。　银桃，又名白秋桃，大径二寸，味甘。　合桃，一种四月熟，味甘酸；一种五月熟；一种六月熟；俱味甘。　七月桃，大径二三寸，味甘。扁桃，又名盘桃，味甘酸。　十月桃，大径寸半，味甘酸。白蜜桃，大径寸半，味甘。　矮桃，树高者仅三四尺，实如金桃而小，秋熟。　绯桃，花纯红色。美人桃，花粉红色。　碧桃，花俱千叶。　柰桃，花叶形味皆桃，但实光泽无毛，为少异耳。　李其品亦不一。　白李，亦名“鹅黄”，实清脆，五六月熟。　胭脂李，皮肉俱红，味甘，夏熟。　琥珀李，皮红，肉黄，味微涩，秋熟。　夫人李，皮粉红色，肉深红，味甘，七月熟。　真珠李，大如龙眼，色青红，味差淡而酸。　杏花如红梅而丰艳，实如梅而甘。本出北地，今郡亦有植者，然结实甚少。　林檎一名来禽，一名花红。实似梨而小，六月熟。王逸少有《来禽青李帖》。陈后山诗云：“来禽花高不受折，昨暮胭脂今日雪。”又有一种，花繁生如郁李而差大，实如来禽而差小。　柰似林檎差小而长，浅青色。《莆阳志》云：“即青李也。”　频婆似林檎而大，味尤胜。本出北地，今郡亦或种之。　梨其品不一。　鹅梨，皮薄而浆多。　轻消梨。　拒霜梨。　水梨。　赤梨。　紫梨。　煤梨。　绵梨，梨之糜者也。　柿其品非一。　花柿。　卵柿。　乌柿。　朱柿。　古田、永福诸邑为多。　石榴《酉阳杂俎》：“甜者曰天浆，堪充果品；酸者入药用。花有红白二色。又有千叶者，花红艳可爰，不实。”　枣其品非一。大概有红、白二色，今闽中但有白者。　栗外刺如蝟，熟则罅柝。闽清、永福诸山邑为多。　杨桃“杨”字亦作“羊”。《临海异物志》：“杨桃，其色青黄，有五瓣，或谓之五瓣子。”　枇杷一名卢橘。叶似驴耳状，四时不凋。谢瞻赋云：“禀金秋之青条，抱青阳之和气。肇寒葩于结霜，成炎果乎纤露。”言备四时之气也。　橄榄木端直而高，秋实，而味先苦后甘。美者曰“碧玉”。　杨梅木似荔枝，叶细阴厚，实生青，熟红，如鹤顶状。诸邑皆有，而怀安桐口所产者尤佳。　黄弹子《祥符图经》云“黄檀子”。《海物异名记》云：“黄弹子实如弹丸，叶如山桂。”又云：“本出越王祭坛之侧，曰王坛子。”杨郁赋曰：“果则龙目、荔枝、王坛、丹橘。”　菩提果花如冠蕤，叶似冬青而长，实似枇杷而大，味清而香。或云，西域有此果，故谓之“菩提”。　木瓜《尔雅》谓之“楙，木”，状如柰，春末开花深红色，实如小□酢可食2。　银杏一名鸭脚子，以其叶似鸭脚也。欧阳公诗云：“鸭脚生江南，名实未相浮，绛囊因入贡，银杏贵中州。”又名公孙树，言其实久而后生，公种而孙始食也。欧阳公诗云：“始摘才三四，岁久子渐多。”　余甘《海物异名记》：“庵摩勒果，圆莹如珠，食之余味始甘，能蠲蛊毒，山谷以其先苦后甘，名之曰‘敢子’。”出福清县。　胡桃本出羌胡，今闽亦有之。　山核桃木高数丈，叶翠如梧桐，其实坚。《三辅黄图》谓之“万岁子”。　金斗叶似榄榄而长，实红色，味甘酸。　椎生山谷间，似栗而绝小，诸邑皆有之。　葡萄一名马乳。西汉时，其种自西域来，有青紫二色，今闽中但有青者，亦不多也。韩昌黎诗：“剩欲满盘堆马乳，莫辞添竹引龙须。”　个摩子藤生，附大木上，成熟外皮黄色，中有壳裹，里肉如莲子，可煮而食之。或取以充果，然非贵品也。出福清。　蕉《本草》名甘蕉，俗呼芭蕉。叶长而大，其卷心中抽子作花，一茎只一千。花如倒垂菡萏，每开一瓣，则子骈生附干，自中夏开直至中秋后方尽。子凡数十枚，生青熟黄，食之甘美，亦可晒干寄远。闽中所产者，大概有二种：一种树可丈余，子差大，俗呼象牙蕉；一种树高五六尺，子差小，俗呼佛指蕉。又一种树高二三尺，茎小，开红花，无实，俗呼红蕉。又一种无花实，其苗可缕为布，即所谓蕉布也。　甘蔗赤者曰“昆仑蔗”，白者曰“荻蔗”，土人捣取其汁，以为沙糖。　西瓜　甜瓜　黄瓜　土瓜一名新罗葛。藤似葛根，大者如碗，小者如拳。色青白，味甘，可以解醒清渴。　莲红白二种，有千叶者，俱有实。《尔雅》及陆机疏：“荷为美蕖，华未发为菡萏，已发为芙蓉，其实莲，其根藕。”　鸡头芡也。《埤雅》曰：“蓬鐏似鸡首，故曰‘鸡头’。”俗云，荷叶日舒夜敛，芡叶昼合宵炕，此阴阳之异也。”梅圣俞诗云：“蝟毛苍苍磔不死，铜盘矗矗钉头生。吴鸡斗败绛帻碎，海蚌扶出真珠明。”　菱芰也。叶浮水上，花黄白色，实生渐向水中。《埤雅》曰：“楚谓之芰，秦谓之茩。”《武陵记》云：“四角、三角曰芰，两角曰菱。”其花昼合宵炕，随月转移，犹葵之随日也。　茨菰叶三尖如剪刀草，根如凫茨差大而长，味甘，方言谓之“苏”。　凫茨苗如龙须草，生下田，根如小芋而扁，色黑。

 药之属
　　薏苡春生苗，茎叶如黍，开红白花，作穗，实青白色，形如珠而长。　黄精二月生苗，高一二尺，叶如竹叶而短，两两相向。茎梗柔脆，颜□桃枝3，本黄末赤。四月开细青白花，如小豆花状。子白如黍，亦有无子者。根如嫩生姜，黄色，八月采。山中人九蒸九曝，作果甚甘美。　石菖蒲生石碛上，叶有脊如剑者为真。其无脊者名溪荪。生下湿地，大根者名昌阳，入药，以生石上一寸九节者良。今黄檗山龙湫崖下瀑布飞溅处生者绝佳，然非神全不为溅悸，不能采也。　地黄叶生布地，上有皱纹，根如手指，通黄色。　天门冬春生藤蔓，大如钗股，高至丈余，叶如茴香，极尖细而疏淆4有逆刺，根大如指，长二三寸，一二十枚同撮。　麦门冬叶青似莎草，长及尺余，冬夏长生，根生连珠形如广麦颗，故名。　艾有大叶者，有小叶者。　紫苏叶下紫色，甚香。夏采茎叶，秋采实，俱入药。　薄荷叶尖，冬不死，夏秋采茎叶，暴干。　白蘘荷春初生叶似甘蔗，根似姜而肥。《本草》谓可以防蛊，亦可辟蛇。　茵春生苗，秋枯，经冬不死，春复因旧苗生新叶，故名茵。又一种大叶者曰山茵。　豨莶俗呼火梖草。　庵状如蒿艾，可以辟蛇。　苍耳《本草》作“葈耳”，即《诗》所谓卷耳也。一名羊负来。　香子亦名茴香。叶似老胡荽，疏细作丛花，头如伞盖，黄白色，实如麦而小。又一种，茎叶花实全类茴香，但其实差小，味尤香冽。土人呼为芹，疑即莳萝也。　天南星苗似荷，梗高一尺许，叶似蒟蒻，二枝相抱。花似蛇头，白色，结实成穗，似石榴子，根似芋而圆。　马鞭草其穗类马鞭，故名。　蓖麻子可压油。以其形如牛蜱，故名。近有自北地携子来种者，茎实视土产者倍大。　牵牛子蔓生篱落间，叶有三尖，花带碧色，实作球，内有黑子三棱，如荞麦状。又有子白者，不堪入药。　车前子即芣莒也。大叶长穗，好生道旁。一名马舄，一名虾蟆衣。　括楼《诗云》“果嬴之实”。《尔雅》云“天瓜”。《本草》云“地楼蔓生”。花浅黄色，实在花下，亦名黄瓜。方家捣其根作粉入剂。　香附子莎根也。　剪刀草按《本草图经》，生近水沙碛中。叶如剪刀状，苗最□散5，色深青绿，每丛十余茎，内抽出一两茎，上分枝，开小白花，四瓣，蕊深黄色，根大者如杏，小者如杏核，色白而莹滑。一名慈菰，一名白地栗，一名河凫茨。福州别有一种小异，采其根叶，治痈肿良。　商陆俗名章柳根。叶如牛舌而长，花作朵红紫色，根如芦菔而长。《释文》云：“如人形者有神。”又有一种，花色白。　香薷似白苏而叶细，一作香葇，生山谷石上者尤佳。　决明子苗高四五尺，叶似苜蓿而大，花黄白色，秋深结角，其子生角中，如羊肾，主明目。其叶春间亦可为蔬，主肝毒热。　荆芥味辛温，茎高一尺许，开花成穗。　何首乌春生苗。叶叶相对，如山芋而不光泽，其茎蔓延竹木墙壁间。根大者如拳，各有棱瓣，似小甜瓜，赤者雄，白者雌。本名交藤，因何首乌服而得名。　羊蹄秃菜也。叶狭长，色深绿，茎节间紫赤，采根醋磨，涂癣速效。　牛膝春生苗。茎高二三尺，青紫色，有节如牛膝，因名。　益母草《诗》谓之“蓷”。《本草》谓之“茺蔚”。郭璞云：“叶似荏，方茎白花，花生节间。”今园圃及田野多产之，茎叶皆如郭说，但其花色淡红为少异耳。　半夏独茎生。茎端出三叶，浅绿色，颇似竹叶而光，根下相重生，上大下小，皮黄肉白。　香茅苗叶如茅而香，可煮作浴汤，辟邪气，令人身香。其花即茅香花。　细辛其根细，而其味极辛，故名。　石益生山中，子治蛊毒。　连翘按《本草图经》有大翘、小翘二种。南方生者，叶狭而小，茎短，才高一二尺，花黄，实房黄黑，内含黑子如粟粒。　石韦《本草图经》云：“一名石皮，丛生石上，叶如柳，背有毛，而斑点如皮，故名。”福州自有一种石皮，三月开花，采叶煎汤浴，云主风。亦有生古瓦上者，名“瓦韦”。　石蚕草根之似蚕者，出山石上，四时常有。其苗青，亦有节，三月采根焙干。主走疰风，散血，止痛。　独脚仙生山林旁阴泉处。春生苗，至秋冬而叶落。其叶圆，上青下紫，其脚长三四寸。夏采根叶，连梗焙干，治妇人血块。　赤孙施叶如浮萍草，治妇人血结不通。四时常有，采无时。《三山志》云：“一名岁寒浆，一名酸浆。”　紫金牛味辛，叶如茶，上绿下紫，实圆如丹朱，根青紫色。八月采，去心，暴干，颇以巴6，主治时疾脚气，如风痰。　小青生捣其叶，治痈疮甚效。　建水草其枝叶似桑，四时常有。土人取其叶，治走疰风。　琼田草春生苗，叶无花。土人采其根叶治风。　石垂三月有花。土人采其子治蛊毒。　鸡项草叶如红花，叶上有刺青色，亦名千针草。根似小萝卜，枝条直上，三四月苗上生紫花，八月叶凋。其根可治下血。　香麻四季常有苗叶而无花，土人以煎浴汤，去风甚佳。(上一十一品，按《本草图经》俱出本州。)　茯苓深山有大松处皆有之。是多年松脂流入土中变成者。自作块，不附着根上。其抱根而轻虚者为茯神。茯苓千年又化为琥珀。　枸杞《尔雅》云：“枸杞7，一名地骨。”按《本草图经》谓：“其实形长而枝无刺者枸杞也。圆而有刺者枸棘也。枸棘不堪入药。”而《衍义》又谓：“凡杞未有无棘者，虽大至有成架，然亦有棘。但此物小则多刺，大则少刺耳。”今历观诸处所产枸杞，未有无刺者。《衍义》之言，似为可据。　吴茱萸叶似椿而阔厚，实似椒子，嫩时微黄，熟则深紫。　金樱子生郊野中，类蔷薇，有刺，开白花，实如小石榴。　土红山《本草图经》：“福州生者作细藤，似芙蓉叶。其叶上青下白，根如葛头，治劳瘴甚佳。”　盐麸子叶如橘子，秋熟为穗，粒如小豆，上有盐似雪，食之酸咸止渴。蜀人谓之“酸桶”，吴人谓之“乌盐”。　蒴藋其木轻虚无心，主续筋骨。《本草》谓之“接骨木”，亦谓之“蒴藋”。　使君子藤生，花红白相间，实如栀子，而棱瓣深，壳青黑色，内有仁，白色。始因潘州郭使君疗小儿，多独用之。　紫金藤按《本草图经》：“生福州山中，春初单生，叶青色，至冬凋落，其藤似枯条，其皮可治丈夫肾气。”　千金藤主一切血毒，根黄赤，如细辛。　丁公藤生依南木，故号南藤。茎如马鞭有节，紫褐色。《南史》：“解叔谦母有疾，夜祷庭中，闻空中云：‘得丁公藤治之可差’。”即此是也。　石南藤其苗蔓延木上，四时不凋，茎可治腰痛。　含春藤其苗蔓延木上，冬夏常青，叶可治风。　感藤大如鸡卵，汁甘美如蜜。生研，傅蛇虫咬伤疮。一名甘藤，盖甘、感声相近，而讹耳。又名甜藤。　桑螵蛸螳蜋子也。生桑上者为佳，以其得桑之津气故尔。

 木之属
　　松有五鬣者，有三鬣者。花上黄粉名松黄，人多取以为饼，或作汤点之甚佳。其节为松明，其脂为白胶。皮上绿藓衣名艾蒳香，用和诸香烧之，其烟不散。　柏樊宗师《图记》谓柏为“苍官，其子香而可爇。”东坡诗云：“铜炉樊柏子。”又有叶侧向而生者为侧柏。　桧《尔雅》云：“柏叶松身。”　杉木类松而劲直，叶附枝生，若刺针然，土人作宫室，以此木为上。　樟亦名豫章。木高大，叶似楠而尖长，其气极辛烈，为大舟及诸器皿多用之。禽鸟含种所生者曰“鸟樟”。　柟郡人作宫室，多以为栋梁，亦美材也。字亦作“楠”。古称楩楠豫樟，其所谓楠即此。叶如侧柏。　椤木可为器，极奈久远8。　檺亦可为栋宇，然久则蠹腐，不及杉远矣。　柽杉略似水绵，而木理轻松，心赤色。　杜松叶如杉而小，尖劲如刺，木似松而有文。　水绵类杉，修干而细叶。郡城内外，凡滨水处多植之。　桐其种不一。今闽产大概有二：一种叶有三杈，结子如胡椒可食者曰“梧桐”；一种叶圆而末尖，二月开淡红花，子可压油者曰“油桐”。二种之中，惟油桐为多。梧桐间有之，然未见有结子者。　梓似桐而叶小，花紫。陆机云：“楸之疏理白色而生子者。”　相思木坚而有文，可旋为器，亦可作几案棋局之类。　桑　柘与桑异种，皆可饲蚕。　马桕叶似梨杏，花黄白，子黑色，土人多取其叶以染皂，子可压油，即桕油也。　冬青其叶常青，四时不改。许浑诗云：“未秋红实浅，经夏绿阴寒。”唐禁中呼为“万年枝”。韩子苍诗云：“无人知是万年枝。”　槐《遁斋闲览》载俗语云：“槐花黄，举子忙。”谓槐之方花，乃进士赴举之时。翁承赞诗：“雨中装点望中黄，勾引蝉声送夕阳。忆得当年随计吏，马蹄终日为君忙。”乃知俗语亦有所自也。　檀叶似槐。　椒木有刺，子朵生，味辛，与蜀椒同类，但不及蜀中者气味浓冽耳。俗呼“花椒”。　生山中，叶与子似茱萸《尔雅》云：“椒核，桃李核。”言桃李属皆内核，椒属皆外也。　字亦作。其木有刺，子朵生如茱萸，辛辣如椒，杀腥物。　皂荚《南史》云：“黄尘污人衣，皂荚相料理。”又一种曰“肥皂”，亦可洗衣。　木槵叶如橄榄而小，实可浣垢。今释子多取其子为手珠。《本草》谓之“无患子”。　水杨叶圆阔而赤，枝条短硬，多生水岸。　柳叶狭长而青，枝柯长软。《埤雅》云：“柳柔脆易生之木，与杨同类。虽纵横颠倒，植之皆生。然使十人植之，一人摇之，则无生柳矣。立贤之道何以异耶？又况植之之人寡，而摇之之人众乎？”其言婉而有味。又有一种，皮如槐檀，叶如樗而狭长，亦生水侧，名榉柳。　枫似白杨，叶圆而歧，有三尖。取其脂可以为香。　槦字亦作“榕”。《海物异名记》云：“材拥肿，不中绳墨，故谓之槦。或曰：其荫覆宽广，故谓之榕。宋熙宁中，郡守程师孟多命植此，自为诗云：“三楼相望枕城隅，临去重栽木万株。试问国人行住处，不知还忆使君无？”此木自州以南为多，至剑、建则不复产矣。　楮《诗》谓之“谷”，生子如杨梅，皮可绩为布，亦可捣为纸。陆机云：“树皮斑者为楮，白者为谷。”　金荆《闽中记》云：“木坚有文采，可为床榻器用。”　槠似柞，而子可食，作屋柱不腐。　楝《东皋杂录》：“江南自春至夏有二十四风信，梅花最先，楝花最后。”唐人诗云：“楝花开后风光好。”　黄连茶木高二三丈，叶似槐而尖长。春初芽始生，可治以代茗饮，亦可为茹，味香美。俗又呼凉茶树。　加条《闽中记》云：“其叶可用磨犀角、象牙。”　朴叶如加条差小，皮鳞皱而厚，因以得名。　白牙木理极坚白，可为器玩。　栎《诗》云“苞栩”，注作“栎”也。其子为皂斗，壳可以染皂。陆机云：“徐州人呼为杼。”《尔雅》曰：“栎，其实梂。”释曰：“梂，盛实之房，其实橡也。”然则栎也，杼也，栩也，皆橡、栎之通名也。　蘖木如石榴，皮黄，子赤，如枸杞子，两头尖，枝可剉以染黄。生山石间。一名“山石榴”。《本草》谓之“小蘖”。　黄杨叶细，皮薄，岁长三寸，遇闰年则退一寸。东坡诗：“山中草木随时长，惟有黄杨厄闰年。”　石楠叶如枇杷有小刺，凌冬不凋。人多植庭宇间，阴翳可爱，不透日气。其木坚劲，可为斧柯。　柽叶细而枝柔，夏着花粉红如粟，一名西河柳。　罗汉松叶长而狭，色苍秀可爱，凌冬不凋。棕榈亦曰“栟榈”，子嫩赤吐者可采充茹。□棕鱼。梅圣俞诗：“青青栟榈树，叶散如车轮。”　桄榔树似棕榈而高大，外坚中虚，斫其间有□10，子作穗，生木端叶下，有须。木紫黑色，有文理，可以制器。　竹木其状类竹，可为杖。《漳州志》有桃枝竹，疑即此也。　吉兆藤亦名“乌理藤”。紫色，其根为降真香。　金刚藤根赤色，土人或取以染鸭子，俗呼11。　香藤缘木而生，其气清香。又有南藤，土人或取以酿酒。　王孙藤柔韧，可为缆。

 竹之属
　　戴凯之《竹谱》：“竹有生日，谓五月十三日，移植最宜，亦谓竹醉将枯则生花，或云劈竹多用辰日。”山谷诗云：“夏栽醉竹逾千个。”又云：“根须辰日属斤。”　猫竹方言谓之麻竹，大者径七八寸，土人或取其叶以裹角黍。笋夏生。江南竹粗大而坚直。笋冬生。　淡竹肉薄，芦间有粉，南人烧之以取沥者，叶亦可入药。　慈竹任昉《述异记》云：“南中有子母竹，生不离本，今慈竹是也。”王勃云：“宗生族茂，天长地久，万柢争盘，千株竞纠。”　斑竹永福县鹤洋多产之，差及湘江者。　紫竹小而色纯紫。　苦竹笋味甚苦。又有苦伏竹，笋冬生，土人以为珍味。　石竹节疏而平，可以为器用。　筋竹内厚而窍小，可为弓弩材。　箭竹可为箭干。　方竹外方内圆，可以为杖。笋秋末生。　秋竹甚小，可为篾用。　苦油竹内厚而叶长阔，以为枪，中虎即毙。　含朵竹大如指，土人以编藩篱者。　虫竹丛生如芦，每节生虫如新蝉之未翼者，外无窍隙，随竹而长，竹将枯，乃穴其旁而出。　豁竹节长细，可为笛材。笋味最美。　凤尾竹梢叶森秀，如凤尾然。

 花之属
　　梅其品不一。　绿萼梅　红梅　品梅一花三实，又曰“双梅”。　千叶梅　鹅梅　山梅　蜡梅黄山谷谓：“京洛间有一种花，香气如梅，类女工撚蜡所成。”因名“蜡梅”。　山茶花深红色，冬盛开。东坡诗云：“叶厚有棱犀甲健，花深少态鹤头丹。”　海棠花如紫锦。又有垂丝海棠，色淡红而多叶。　酴醿蔓生，承之以架。花白而香，春晚极盛。又有檀心而紫色者尤香。　蔷薇枝干有刺，花红紫色，三月盛开如锦。亦有黄蔷薇，花如棠棣，金色。有淡黄蔷薇，鹅黄色。又有野蔷薇。香亦清洌。　玫瑰亦名徘徊。有白、紫二色。　翁承赞诗：“三株红芍药，一架紫玫瑰。”　金沙亦玫瑰之流，而香不及。山谷诗云：“紫绵揉色似金沙。”　佛桑叶类桑，花如牡丹而尤红，四时常开，朝开暮落，亦名朱槿。一种色淡红，一种色淡黄。又有花开单瓣者，色亦深红可爱。　木槿有白者，有紫者，有粉红者，又有一种花莹白如玉，中心无紫色者，名“蕣英”。郭璞云：“蕣英不终朝”，言朝开暮落也。又名日及花。施肩吾诗：“但看日及花，惟是朝可怜。”　长春枝干有刺，花红，四时常开。　胜春亦名斗雪红，又名月季。花如玫瑰，而香色次之，四时常芳。　杜鹃一名踯躅，一名山石榴，一名映山红。有深红、浅红及紫者。白居易诗：“九江三月杜鹃来，一声啼得一花开。”俗传杜鹃啼血，滴地而成此花，故名。　山丹其花一蒂百余蕊，如绣球状，深红色，一花四英。东坡所谓“错落玛瑙盘”是也。亦有粉红者，四月开花，至八月尚烂漫。又有四时常开者。　栀子一作“支子”。《上林赋》云：“鲜支黄砾。”注：“鲜支，支子也”。谢灵运赋云：“林兰近雪而杨猗。”注：“林兰亦支子也。”佛书呼为簷蔔。花开六出，故东坡诗有“六花檐卜林间佛”之句。其实七棱，亦名越桃，可入药。有花开百叶者，名水栀花，都人呼玉楼春。　紫薇俗谓之“不奈庠花”，爪其本，则枝叶俱动。自五月开花，至九月尚烂漫，又谓之“百日红”。梅圣俞诗：“薄肤痒不胜轻爪，嫩干生宜近禁庐。”杨万里诗：“谁道花无红十日，紫薇长放半年花。”今郡人呼为佛相花。　茉莉夏开白色妙丽而芳郁，此花惟闽中有之。佛经谓之“末丽”。蔡襄诗云：“团圆茉莉丛，繁香暑中折。”又有一种红色，曰“红茉莉”，穗生，有毒。　素馨蔓生，夏开白色，露浥愈香。蔡襄诗：“素馨出南海，万里来商舶。”　阇提南海种，商舶传入闽中。花晰白而香，胜如素馨，盖岩桂之流品也。仙书曰“阇提花春”即此，亦名蛇蹄。　木芙蓉一名拒霜花。红白二色，有单瓣者，有重瓣者，朝开色白，午后则渐红者曰“醉芙蓉”。　岩桂一名木犀。有丹、黄、白三色，凡色胜则香薄，四时开者曰“月桂”。　瑞香花紫、白二色，紫者香胜，冬春之际盛开。东坡词云：“领巾飘下瑞香风，惊起谪仙春梦。”其意甚婉。　紫荆木似林檎，花深紫可爱。《本草》云：“田氏之荆。”周景式谓：“古有兄弟，意欲分异，睹三荆同枯，而惊叹复合。”　含笑其香酷冽，开尽则香减，故以含笑名，有纯紫者，有外白内紫者，白者曰“牙笑”。　半年红曾师建《闽中记》云，谓之“渠那异”。其种来自西域。木高丈余，叶长而狭，花红色，自春徂夏，相继开不绝。又名夹竹桃，谓其花似桃而叶似竹也。　夜合叶似皂荚、槐等极细而繁密，至暮而合。花发红、白色，瓣上若丝茸然，至秋而实，作荚，子极细薄。一名合欢，一名合昏。崔豹《古今注》云：“欲益蜀人之忿，则赠以青裳。”青裳，即合欢也。　度年红干高而花难凋，自冬末涉春，不少变。　越橘树如黄杨，花如瑞香而白，实如朱樱。　真珠花有单叶者，有干叶者。许将诗：“蔌蔌圆英淡分妆，肯随桃李媚春阳12，金刀不到春风外，草密林深只自香。”凤尾有二种，大者高丈余，花穗生，黄心而白英，长竟尺，若凤尾然；一种高数尺，花疏而香胜，一名凤柳，一名七里香，置之书皮，可以辟蠹。　御带枝长，花密如带。　棣棠条生，花淡金色，梅圣俞所谓“鄂芸黄殿后花”是也。　半丈红花如御带而差大，一名棠棣。　凌霄藤生附大木，其花黄，亦有毒13，凌晨仰视，花露滴目则丧明。古诗云：“凌霄倚树生，树倒凌霄死。劝君莫倚势，倚势亦如此。”　鹰爪藤生，花淡黄色，末锐似鹰爪，夏开，香如烂瓜气。　牡丹按《三山志》，州旧无之；庆历间，罗源林迥隐居南华，有《出山遇慈恩长老献牡丹》诗，盖有之矣。今古田、连江亦间有植者。　芍药即亦有植者，然不甚盛。菊其品不一。《遁斋闲览》：“南方花发，较北地常先一月，独菊花开最迟，菊性宜冷也。”有一种花深黄色，如滴滴金者，夏开。　兰黄山谷云：“一干一花而香有余者兰，一干五、七花而香不足者蕙。”今闽人所植之兰，又有紫、白二种。窃尝考之《传》曰：“德芬芳者佩兰”，《楚辞》所谓“纫秋兰以为佩”是也。今之所谓兰，叶既无香，花虽香，亦不过经夕而止。果可佩乎？古有兰者，盖以兰藏之书中辟蠹，故名。今之所谓兰果可辟蠹乎？《草木疏》曰：“兰为王者香草，其茎叶似泽兰，广而长节，节中赤，高四五尺。”今之所谓兰，其形状果如是乎？吴草庐尝著《兰畹说》，辨之甚悉。　萱《诗》曰：“焉得谖草。”《埤雅》谓“一名鹿葱，草之可以忘忧者”。《本草》谓花名宜男。《风土记》云：“怀孕妇女，佩其花生男也。”夏开者，茎高而叶大，秋开者，茎短而叶小。亦有花红黄色而百叶者，又有花鹅黄色而香者。　蜀葵《尔雅》云：“菺戎葵。”释曰：“即今蜀葵，亦名戒葵。”盖戎蜀所自出，因以名之。花有红、白、紫、淡红数色，小花者名锦葵。又有一种，叶尖狭多刻缺；花浅黄，心下有紫檀色，名黄蜀葵。　水仙叶如蒜，一茎数花，花白，中有黄心如盏状，故俗呼金盏银台。黄山谷诗有“山矾是弟梅是兄”之句。　扁竹按《本草图经》：“春生苗，高二三尺，叶似蛮姜而狭长，横张疏如翅羽状。叶中抽茎似萱草而强硬，六月开花，黄红色，瓣上有细纹，秋结实作房，中子黑色。一名乌扇，一名乌翼，而扁竹者，今俗名也。其根名射干，可入药。”紫罗伞《本草图经》：“名鸢尾。叶似射干，而花紫碧色，不抽高茎，今俗呼紫罗伞，其根即鸢头，亦入药。　玉簪一名白鹤，质素而香。诗云：“宴罢瑶池阿母家，飞璚扶上紫云车；玉簪堕地无人拾，化作东南第一花。”又有一种似玉簪而小，色浅紫，名紫簪，亦名紫鹤。　百合茎高三尺许，叶如柳，四面攒枝而上，四五月开白花，长蕊下覆，花心有檀色。根入药，亦可蒸食，或以为粉。子生枝叶间，不附花，此又异也。一名强瞿，俗呼倒仙，又呼玉手炉。一种花斑红，名川百合。又一种茎、叶俱小，花深红色，俗呼鹤顶红。　鸡冠秋生，紫色如鸡冠之状，亦有白者。　滴滴金叶露滴地而生，秋开花，黄如金色。陶弼诗云：“九秋珠露滴成芽。”　金凤花如飞凤，有白、紫、红、粉红数种，一名凤仙。　金钱花深红色，圆薄如钱。　剪金红花圆无香，叶分数，歧如刀剪之状。　罂粟花有五色，实如小罂，子如细粟，亦名御米。　御仙一曰“丽春花”，有小罂如罂粟。聚八仙状类琼花，而八蝶簇一心。又有蝴蝶垂枝条而两两相对者，又有小蝶簇聚如碧玉者，皆曰“玉蝴蝶”。又有“玉翼蝉”、“碧蝉”14。　宝相藤生，花类酴醿，而秀整过之。　玉屑藤生，花白如碎玉之状。　玉笼松藤生，花微红而圆。又一种花相类而叶尖，名醉杨妃。　滚绣球藤生，花一簇数十蕊，其圆如球，初开微带粉红色，开尽则白。　锦竹一名石竹。丛生，高尺许，花如缬锦。李太白有“石竹绣罗衣”之句。俗呼天南竹。　剪春罗花淡红色，旁如剪刻。　黄雀儿一名迎春。晏殊诗：“浅艳侔莺羽，纤条结兔丝。”　红豆蔻丛生，叶如箬叶而厚，花开一穗数十蕊，淡红色，重则下垂，如葡萄然，俗名孽花。又一种山孽，柔韧可为绳。　金灯茎直上，末分数枝，枝一花，光艳如灯，按元献之说如此。今闽俗呼为天蒜，又呼为花叶不相见。

 草之属
　　蒲陂湖间，嫩者可食，《诗》所谓维笋及蒲是也。　茭一名菰，生泥浦中，其叶如蒲，土人缚为荐，以借寝席。初生笋亦可食，大者如儿臂，亦谓“菰手”。中有黑者，名茭郁15。　蓼《诗》曰：“以薅茶蓼。”集传云：“在陆曰茶，在水曰蓼。”　水葓《本草》谓之“荭草”，似蓼而叶大，赤白，高丈余，《诗》云：“隰有游龙”是也。　苹叶圆，阔寸许，季春始生，可糁蒸为茹。　藻聚藻也，生水底，如钗股，叶如蓬蒿。又一种叶似鸡苏，茎大如箸，长四五尺，皆可糁蒸为茹。　浮萍有大小二种，亦谓之“瓢”。　灯心丛生泽地，茎圆细而长直，亦可为席。　蒉生有三棱，《尔雅》谓之“茎”。江生者为淡蒉，近海者为咸蒉。土人采以捆屦织席，亦可为缆。　独扫《尔雅》曰“马帚”，注云：“可以为帚莣。”　莣似第，可为绳索履屦，亦可为帚。　芦或谓之“葭”，小者曰“萑。”　管似第而光泽无毛，根下五寸许有粉者，柔韧可为索。　鼠曲生平冈熟地。叶有白毛，黄花，杂米粉作糗，食之甜美。　马蓝叶如苦益菜，即《尔雅》所谓“箴16”，马蓝是也，土人多采以治鲵鱼毒。　石龙刍丛生，俗名龙须草，今人以为席者。　鸡肠一名蘩缕。叶似荇菜而小，其茎作蔓，断之有绿缕，细而中虚，以其似鸡肠，因名。　佛甲多附石向阳而生，似马齿苋，纤小而长。　仙人掌多贴石壁上生，如人掌，故名。能治肠痔泻血。　虎杖《尔雅》云：“似荭草而大，可染赤，煎以为饮，色如琥珀。”　戒火人家用瓦缶植之，云以警火。　虎耳人多栽石上以为玩。　吉祥叶如萱而小，四时葱翠不凋。　鳢肠一名莲子草。叶似柳而光泽，茎似马齿苋，花细而白，实如小莲房，可以止血，俗呼“断血草”。又其茎摘之有汁出，须臾而黑，故古方乌髭发多用之。　紫背解一切蛇毒。

 畜之属
　　按《字林》，“畜”作“兽”，《说文》曰：“兽也，今之畜养者也。”《尔雅》释兽，惟马牛羊彘犬鸡，今凡人家可常畜而驯扰者悉载之。
　　马海坛旧诸牧有之，但驽蹶駻突，须久服习，乃可乘也。今诸牧久废，所产益少。　牛有二种，黄牛角缩而短悍，水牛丰硕而重迟。水牛新孳，其下乳17，治以充馔，名曰“乳饼”，出城东松屿。　驴近方有畜之，以供驼载者，然亦少也。　骡尤少。　羊岁两生息，出福清。　猪《尔雅》曰“彘”，或谓之“豕”，其子曰“豚”。　犬猫《酉阳杂俎》云：“猫名‘乌圆’，其目睛旦暮圆，及午黑睛如线。”　鸡鸭家畜曰“鸭”，野曰“凫”。　鹅东坡云：“鹅能惊盗，亦能却蛇。”盖其粪能杀蛇，蜀人园池养鹅，蛇即远去，一名舒雁。　鹁鸽谚谓“千鸠不如一鸽”，言其美也。性甚驯，善认主人之居，舶人笼以泛海，有故则系书放之还家，故又曰“舶鸽”。

 毛之属
　　虎依山处多有之。　豹尾赤而文黑为“赤豹”，文圆者曰“钱文豹”，又有“黑豹”。　熊类大豕而性轻捷，好攀援上高木，见人则颠倒自投地而下，当心有白脂如玉，味甚美，俗呼熊白。冬蛰不食。饥则自舐其掌，故其美在掌。　鹿性惊防分背而食。食则相呼，群居则环其角外向，以防物之害己也。《诗》注：“牝鹿曰鹿。”　獐《尔雅》谓之“麜章”，麜其总名也。其性善惊，饮水见其影，辄奔走。崔豹《古今注》云：“有牙而不能噬。”　麂獐类也，其皮可为履舄，胜于众皮。　兔《礼》曰“明视”，今闽中间亦有之。　豺似狗而长，尾白，颊高前广后，其色黄。季秋取兽，四面陈之，世谓之“祭兽”，今俗呼豺犬。　狼大如狗，青色。其鸣，诸窍皆沸。《埤雅》曰：“狼将远逐食，必先倒立以卜所向。”其灵智如此。　猴《诗》谓之“猱”，俗呼胡孙。性躁而多智。唐大历中，有猴数百，集古田杉林中，里人欲伐木杀之。中有一老猴飞下，纵火燔林。林近屋，里人惧，亟走救火。猴遂得脱去。　猿似猴而长臂，善啸，便攀援，或杀其子，必自投而死。剖之，肠皆寸断。亦名“猿父”。　似猿而苍色。《尔雅》曰“父”，陆机曰：“猴之老者为。”　狸口锐身长似猫，其种不一。　香狸，所过处则草木皆香。　玉面狸，面白色。　九节狸，其尾有九节。皆嘉味也。　狐似狸而黄。鼻尖尾大，能媚人为妖。　獭似狐而小。青黑白，肤如伏翼，水居食鱼，孟春取鲤于水裔，四方陈之，进而弗食，世谓之“祭鱼”。　山犬状类家犬。赤苍色，好食果实。　山羊《尔雅》谓之“羱羊”18。有筋力，甚能陟峻，生深山岩穴中，皮堪七用。　野猪亦名“山猪”。似家猪，但腹小脚长，毛色褐，牙利如镰刃。又有豪猪，毛黑如锥，鬃有刺，怒则奋以射人，其刺可以为簪。　猩猩连江五峰山有之。　刺蝟状似鼠而身多刺，人触之辄藏头足，其刺不可向迩。《埤雅》曰：“猬能制虎，鹊能制蝟。”盖物之相制，迭为君臣如此。　竹苍色如鼠，食芦苇根。乡人亦谓之“芋豚”。王彪之《闽中赋》云：“竹则桃枝育虫。”注云：“育虫，竹也。”《赞宁杂志》云：“竹根有鼠，亦名‘稚子’，人或竹刺入肉不可出者，啗此物立消。以竹食竹，故消竹毒也。”旧志云：“竹苍色如鼠，亦食芦苇根，故乡人又谓之‘官豚’19。”　鼠狼注：“山野中似鼠20，善捕鼠。”　21形似鼠狼，苍黑而小，尾多毳，善缘萝藤而走。　《埤雅》云：“栗鼠也。取其毫于尾，可以制笔。”世所谓鼠须栗尾者是已。《莆阳志》谓之“鼠”。鼯鼠似蝙蝠而小，膏疗耳聩。　鼹鼠身似牛，鼻似猪，足短。性贪，饮溪水若恐不足。故曰：“鼹鼠饮河，不过满腹。”

 羽之属
　　喜鹊《禽经》云：“鹊俯鸣则阴，仰鸣则晴，人闻其声则喜，故云喜鹊。”《埤雅》云：“鹊知人喜，皆传枝受卵，故一曰乾鹊。”《西京杂志》云：“乾鹊噪而行人至。”　乌纯黑而反哺者曰“慈鸟”，腹白而不反哺者曰“鸦”，亦名“鸴”。《诗》曰：“弁彼鸴斯。”集传云：“鸦鸟也。”又一种似鸟而小，多群飞作鸦声者曰“慈鸦”，今谓之“寒鸦”。　鸠《诗》曰：“宛彼鸣鸠。”集传曰：“鸣鸠，斑鸠也。”陆氏曰：“似鹁鸠，项有绣文。”《本草》云：“斑22，又名‘斑鸠’，春分化为‘黄褐侯’，秋分复为‘斑鸠’。”又云：“黄褐侯如鸠，作绿褐色，声如小儿吹竽。”又有一种大于斑鸠而青色，曰“青鸠”。　鸲鹆似而有帻。剪其舌端，能效人言。又有白色者差小。　信鸟似鹊而小。能为百禽声，忽鸣而过庭檐间，其占为有喜，亦名进鸟，又名信鸟。　山鹊俗呼山鹒。《尔雅》：“鸴，山鹊。”注：“似鹊而有文采，长尾，嘴脚赤。”　郭公头尾黑而身赤，一名赤鸟。　莺《诗》云“仓庚”，疏云黄莺，又名黄鹂、鹂鹒、黄公、黄栗留。昌黎诗云：“麦黄韵鹂鹧。”东坡云：“若厌黄公昼眠。”欧公云：“黄栗留鸣桑葚熟。”　燕《诗》谓之“玄鸟”，《礼记》谓之“乙鸟”。陶隐居云：“胸紫身小者为越燕，胸斑黑而声大者为胡燕。”　百舌似鸲鹆而身差长，无帻。《月令》谓之“百舌”。《朝野杂记》云：“春啭夏止。”张芸叟诗云：“学尽百禽语，终无自己声。”　布谷《诗》曰“鸣鸠”，集传云：“秸，鞠也，亦名戴胜，即今之布谷也。”　啄木《尔雅》云：“鴷斫目。雌褐而雄斑，喙如锥，长数寸，常斫木索蠹食之。其声剥啄然。”　吉吊略似百舌，群飞鸣聒，如云“吉吊”，因以名之。　画眉白眉褐质，善鸣好斗。　白头公似雀而大，头有白点。　鹡鸰一名雍渠，小鸟也。飞则鸣，行则摇长尾。尖喙，背上青灰色，腹下白，颈下黑如连钱。　雀一名嘉宾，言栖宿人家如宾客也。又有黄色者，八九月飞稻田间，多至数千，谓之“黄雀”。　鹪23《诗》曰“桃虫”，《释鸟》24云：“桃虫，鹤，其雌。”陆机曰：“今鹪鹩是也。”似黄雀而小，化而为雕，其喙尖利如锥，取第秀为巢。巢至精密，以麻紩之，如刺袜然。一名袜雀，一名巧妇，一名工雀，一名女匠。方言呼杠鼓。　伯劳也。陈思王《恶鸟论》曰：“凡阳气则为仁义，阴气则为残贼。伯劳以五月鸣，应阴气之动，盖残害之鸟也。”《埤雅》曰：“善制蛇，鸣则蛇结。”又曰：“服虔以为鶗是也。”　雉《书》云：“华虫。”汉避吕后讳，改名野鸡。雄者有冠，长尾身有文采，善斗。其羽为翟。又有一种，微小于翟，走而且鸣，《诗》所谓“鸹”是也。　白鹇似雉，色白，背有细黑文。《尔雅》曰“雗”。《西京杂记》曰：“汉闽越王尝以献高帝。”　竹鸡俗呼泥滑滑，盖以其声似之也。旧志云：“白蚁闻其声，尽化为水。”亦名“越鸟。”鹧鸪形似牝鸡。臆前有白圆点，背间有紫赤毛，鸣云“钩辀格磔”，飞必先南翥。　杜鹃《埤雅》云：“一名‘怨鸟’。夜啼达旦，血渍草木。凡始鸣皆北向，啼苦则倒悬于树。　《说文》所谓蜀王望帝，化为子规是也。至今寄巢生子，百鸟为哺其雏，尚如君臣云。”《尔雅》曰“巂周”。闽人呼为拨芋，又曰“谢豹”。红娘丹嘴翠身，略似鷞鹉。　采囊似鸡而小，顶有五色囊。　雷舞苍赤色，闻雷声即舞。　鹰一名鷞鸠。苍黑色，鸷鸟也。七月，则取禽以祭天。　鹯似鹞，青黄色，燕颔勾喙。向风摇翅，乃因风飞急疾击鸟雀食之。《诗》曰“晨风”，即此。　鸢鸱类，鸣则将风。　鹞大如鹰，苍黑色，尾稍短，善击凫雁。其种不一，俊而大者，俗谓之“木鹞”，最下者羽毛粗重，鼻根黄如蜡色，俗谓之“蜡鼻”。　鹳《诗》注：“水鸟也，将阴雨则鸣。”陶隐居云：“似鹄而巢树者为白鹳，黑色曲颈者为乌鹳。”或取其子则旱，以能飞薄层霄，激散云雨也。　鸿雁寒露来宾，及春北向。　鹄似鹤，身白而微红。　海鹘《方言》：“鱼鹰也。”苍色似鸱，攫鱼而食之。　鹈鹕一名洿泽。大如苍鹅，颔下有胡如囊大可容数升。好群飞入水食鱼，俗呼淘河。　鹭鸶《尔雅》：“鹭舂锄，顶有长翰如丝，欲取鱼则弭之。”　鸬鹚水乡人多畜之，绳系其颈，使之捕鱼，蜀人谓之“乌鬼”。杜少陵诗云“家家养乌鬼”是也。　鸂鶒《埤雅》云：“鷄鶒五色，尾有毛如船舵，小于鸭。”性食短孤，盖溪中之勅邪逐害者。陈昭裕建州图经曰：“鸂鶒宿水渚，先少若有勅令。又其浮游，雄者左，雌者右，群伍皆有式度。”　鸳鸯匹鸟有思者也。雄雌未尝相离。人得其一，一思而死。　凫水鸟，其飞甚速。　鸥《南越志》云：“随潮上下。”　翡翠旧云，雄赤曰“翡”，雌青曰“翠”。《埤雅》云：“鹬也，名前为‘翡’，名后为‘翠’。”性善捕鱼，故又名鱼虎，亦名鱼师。闽地所产者差小，亦翡翠之类。而翠不及，俗呼鱼狗。　似鹜而小，绿衣。《尔雅》曰：“畜之厌火灾。”《博物志》云：“巢于高树，子生，衔其母翅飞上下。”《埤雅》云：“此鸟长目，其睛交，故有之号。”　25溪禽，似鹜而黑色。　孤鸡其鸣曰“姑恶”，昼夜不绝，俗传妇以姑虐死，化为此鸟，其声故云。林諝记曰“鶗”，非也。　呼潮色苍似鸽，潮至即鸣，风雨弗渝。　鹢水鸟苍色。方言谓之“卢鹢”。　鹣鹣《尔雅》曰：“比翼鸟，似凫，青赤色。”　鸮《周礼》：“哲蔟氏掌覆妖鸟之巢。”注云：“恶鸣之鸟，若鸮鸺也。”贾谊云：“鹏似鸮。”《本草》云：“其实一物，入室，主人当去。”此鸟盛午不能见物，夜则飞鸣。又有一种似鸮而小，俗呼孤猿。

 鳞之属
　　凡水族之无鳞者悉附。
　　鲤鱼《埤雅》：“一名鳝鲤，其当胁一行，自首至尾，无大小，皆三十六鳞，鳞各有黑点。”陶隐居云：“鱼王，其大者能神变。”　金鱼其状如鲤，金红色。鲈鱼鳞细身有黑文，肉白可为脍。隋炀帝谓“金齑玉脍，东南之佳味”。盖芼之以橙缕也。　莲鱼口小，鳞细，身扁，色白，其种来自江西，人家池塘中多畜之。又一种色红，谓之“红莲”。　草鱼其种亦来自江西，土人畜于池塘，而饲以草。因名。　大姑鱼似鲤而差小，大鳞无鲠，冬月子肥味美，生湖塘间。　白刀鱼白鳞形似刀，生江河间。　白鱼板身，肉美多细鲠，大者六七尺，色白头昂，可脍，生江中。　鳊鱼板身锐口，缩项，味甚肥美。苏东坡诗云：“一钩归钓缩项鳊。”　鯏鱼亦名甜鱼。　乌鱼色黑，江海皆有之。　鲫鱼一名鲋，形似鲤，色黑而体促，腹大而脊隆，无小大皆有子。　鳢鱼《诗》注：“鲖也，鲩也，鳞细有黑花文。”《本草》注云：“公鱱，蛇所变，然亦有相生者。诸鱼之中，惟此鱼胆甘可食。其首戴星，夜则北向，即今黑鲤鱼，道家以为厌者也。”俗呼鱱鱼。　蛊鲐鱼尾有星，多穴于田堘或泥岸中。　鳗鱼似鳝而腹大，色青黄鳞26，《本草》曰：鳗鲡鱼善攻碕岸，使辄颓圯。出海中者相类而大，海人名‘慈鳗’，又曰‘□狗鱼’。”　鳝鱼似蛇无鳞，有黄白二种。《汉书》：“鹳雀衔三鳣。鳣’即‘鳝’字，或作‘’。”陶隐居谓“荇芩根所化。”《风土记》云：“夏出冬蛰。”　鲇鱼《本草》曰“鮧”，注云：“即鳀鱼也。大首方口，背青黑，无鳞多涎。”　似鲇而小，腮边有刺，能螫人，其声然。《本草》云：“黄赖鱼27至能醒酒。”　田瑟穴田堘间，无鳞，有刺弹人。《莆阳志》谓之“弹瑟”。　泥鰌《埤雅》曰：“鰌”似鳝而短，无鳞，以涎自染，难握，与鱼为牝牡”。“鰌”字亦作“鳅鰌。(以上各县江湖池泽多产之。)　鰌鱼其大如船，舟人或相值，必鸣金鼓以怖之，布米以厌之，则悠然而没。不然，鲜不为其所害。间有舟者，土人梯而脔之，刳其脂为油，以船甚佳。　鲨鱼其种不一。胡鲨，青色，背上有沙，大者长丈余，亦有长三五尺，鼻如锯，皮可剪为脍缕，曝其由为脩，可充方物，俗呼锯鲨。　鲛鲨，鼻长以蛟，皮可饰剑靶，俗呼锦。　出入鲨，初生随母浮游，见大鱼，乃从母口中入腹，须臾复出。　青鲨。　黄鲨。大鲨。　淡鲨。　夹鲨。　乌鳍鲨，颊尾皆黑。帽　鲨，腮两边有皮如戴帽然。　鲻鱼似乌鱼，目赤身圆，口小鳞黑。吴王论鱼，以鲻为上　训制鱼《尔雅》谓之“当板”，肥美而多鲠。按旧志文有“鯯鱼”，注云：“板身多鲠。疑即训制鱼而重出也。”　棘鬣似鲫而大。其鬣如棘，红紫色。《岭表录异》云：“吉鬣，盖声相近也。”　赤鬃似棘鬣而大。鳞鬣皆浅红色。　方头似棘鬣鱼而头方，味美。　鲥鱼纯白色，大者长数尺，肥腴多鲠，春末有之。又一种，春涨溯溪流而上，月长一寸，至十月盈尺者佳，或云即子鱼之别种。　石首鱼头大尾小，金色，随其大小，脑中俱有两小石如玉。诸鱼中此独不腥。鳔可为胶。一名金鳞，又名黄瓜。又有一种小者，朱口金鳞，长七八寸，曰“黄梅”。　鱼形如石首而差大，鳞细口红。鳉鱼板身，口小，项缩，肥腴而少鲠，其小者俗呼鲳鳊。又有金点而差厚者，曰“黄蜡樟”。　子鱼似乌鱼而小，冬深子盈腹，其味尤珍。　黄鱼身扁薄而多鲠，味佳。　鳜鱼巨口细鳞，背上有黑斑纹。　黄乡鱼鳞细，黄赤色。　鲽沙形扁而薄，俗呼鞋底鱼，一名漯沙。　银鱼口尖身锐，莹白如银条，作鲊尤佳。　比目鱼形似鲽沙，鳞细，色紫，一目两相比乃行，南人谓之“泥鞋鱼”，江淮谓之“拖沙鱼”，俗呼为“卑末鱼”。　鱼广人呼为绵鱼。　鮆鱼身狭长有须，《尔雅》注谓之“剑鱼”，俗呼刀鱼。　琵琶鱼身扁如琵琶状。　鲪鱼似鲻而目大，似鲤而鳞粗，能以鬣刺水蛇食之。　绯鱼其色如绯。　斗潮乘波雾集，故名。　鱼长七八寸，骨柔无鳞。唐李柔入闽，称此鱼为“银羹”，水母为“玉脍”。　马鲛鱼青斑色，无鳞，又名章鮌。《连江志》谓之“章胡鱼”。带鱼身薄而长，其形如带，无鳞，入夜烂然有光，小者俗名带柳。　鳙鱼雌生卵，雄吞之成鱼，青色无鳞，盖庸鱼也，故谓之鱅，俗呼松鱼。　魟鱼形圆如扇，无鳞，紫黑色，尾长于身，能刺人。　海燕鱼有肉翅，能飞水上。　鱼一名胡夷，一名河，或谓之“鲑”，又谓之“鯸鲐”。《本草衍义》云：“此鱼有大毒，味虽珍，然修治不如法则杀人，厚生者不食尤佳。”　白鳔其形圆薄类钱，一名金钱鳔。　青鳞俗呼青鲫。　鰛鱼似马鲛鱼而小，有鳞，大者仅三四寸。鲂鲆鱼大如母指，有五色。　骰鱼细如米粒，可为酢。　鹿角鱼《海物异名记》：“芒角持戴在鼻。”小者醃为鲊，味甚佳；大者长五六寸许，其皮可以角错，亦谓之“鹿角鱼”。　耍鱼其状纤细，又曰“黄丝耍”。　泥猴鱼大如母指，须鬣青斑色，生泥穴中，夜则骈首朝北。《海物异名记》云：“登物捷若猴然，一名弹涂。”　章鱼腹圆，口在腹下，八足聚生口旁，足上皆有圆文凸起紫色。一种似章鱼而极大，居石穴中，人或取之，能以足粘石拒人，曰“石28”，又有一种曰“章举”，亦曰“红举”，足短者曰“涂婆。”　柔鱼似乌贼而小，色紫，俗呼锁管。小者曰“猴染”，又小者曰“墨斗”，腹中皆有墨。　乌贼《埤雅》曰：“乌鰂，八足绝短，集足在口，缩喙在腹，怀板含墨，每遇大鱼，辄噀墨溷其波以远害。若小鱼虾过其前，即吐墨涎以致之。又曰‘墨鱼’。”　水母《博物志》云：“状如凝血，形圆，大数尺，有足无目，凭虾而行。”郭璞《江赋》曰：“水母虾目。”《海物异名记》云：“有淡色者，有白色者。一名乍鱼。”《本草》谓之“蜡”，字亦作“”。　虾魁《岭表录异》云：“前两脚大如人指，长尺余，上有芒刺铦硬，手不可触。脑壳微有错，身弯环，亦长尺余，熟之鲜红色。一名虾盃。俗呼龙虾。又有一种，状如蜈蚣而大，能食虾，《开元遗事》谓之“虾姑”。(以上滨海诸县多产之。)　虾其类不一。　草虾，头大身促，前两足大而长，生池译中。　白虾，生江浦中，郡城南有白虾浦是也。　梅虾，梅雨时出洲诸间。　芦虾，相传芦苇所变者。　泥虾，相传稻花所变者，出田中。(以上俱出淡水。)　对虾，土人熟而干之，两两对插，可以寄远。　赤尾虾，虾之小者。　金钧子，又小于赤尾，而味尤珍。　涂留，《海物异名记》谓之“酱虾”。细如针芒，波旋顷聚若淖泥，海滨人盐以为酱。(以上俱出咸水。)　鲮鲤似鲤而有四足，鳞甲坚厚，常吐舌出涎，须蝼蚁满其上，乃卷而食之。即穿山甲也。

 介之属
　　鼋《埤雅》云：“大鳖也。”大者阔可丈余。　龟有生于陆者，有生于水者。　鳖俗呼团鱼。《荀子》曰：“跬步不休，跛鳖千里。”言鳖行蹒跚而又跛焉，今其卒致千里，则亦不辍焉，故学不可以已也。　蟹《埤雅》曰：“蟹旁行，故今里语谓之旁蟹。”又有一种似蟹而小，生水田中，曰“田蟹”。　蚌字亦作“蜯”。又有一种曰“马刀”，长三四寸，阔五六分以来，头小锐，俱生于池泽中。　蚬壳黄黑色而小，俗呼为蟟，出江中。(以上各县江湖池泽多产之。)　鲎腹下有十二足，壳覆身，尾长有刺，子大如菉豆，黄色，血碧色，骨眼，眼在背上，口在腹下，状如便面。刘渊林云：“形如惠文冠，雌尝负雄行。”韩昌黎诗云：“鲎实如惠文，骨眼相负行。”　似蟹而大。《埤雅》云：“蝤蛑大者，长尺余，随大潮退壳，一退一长，两螯至强，能与虎斗，虎不如也。”又有斑文如虎者，曰“虎”。蠘似蟹而大，壳两旁尖出而多黄。螯铦利，截物如剪，因以得名。　彭蜞似蟹而小，似彭螖而大。晋蔡谟初渡江食之，濒于死，叹曰：“读《尔雅》不熟，几为勤学所误。”　拥剑螯大小不牟，以大者斗，小者食，一名执火，以其螯赤故也。《埤雅》曰：“一名桀步。”岂非以其横行而名之欤？旧志谓之“揭哺子”。　石盐状如彭蜞，长不及寸，广谨半之。土人治以荐酒，颇有风韵。　千人擘旧志云：“状如小蟹，人尽力擘之不开。”《海物异名记》云：“聚刺犷壳，擘之不能开。”二说微不同。《酉阳杂俎》谓之“千人捏”。　蛎房生海岛石上。其壳磈礧相粘如房，故名。《岭表君异》谓之“蠔山”。韩昌黎诗云：“蠔相粘为山，百十名自生。”又一种生海中大如杯，渔者以绳系腰入水取之，俗呼“草鞋蛎”。　车螯壳有花文，肉白，大者如碟，小者如拳。欧阳公诗云：“璀璨壳如玉，斑澜点生花。”　蚶壳厚，状如瓦屋，肉紫色。《岭表录异》云：“卢钧镇南海，改为‘瓦屋子’，名其肉曰‘天脔肉’。”　蛏生海泥中。大如指，长可二三寸，两头稍开。　蛤形短而小，壳斑驳如雕镂。按《本草》：“海蛤，文蛤一种，而有新陈之异，皆可入药。唐时尝充土贡。”又有紫色而长大者，谓之“紫蛤”，出连江鹤屿者胜。　海红形类紫蛤而大。　蛤蜊壳青白色，能解酒毒，以萝卜煮之，其柱易脱。　形似蛤蜊而白，合口处色黑。又有一种曰“”。　白蛤似蛤而小，壳薄，白色，出福清。　沙蛤壳紫而薄，中有沙，俗谓之“西施舌”。出长乐。　沙虱状如，而壳差薄。　壳菜生生海石上，以苔为根，壳坚硬紫色，其味最珍。亦名淡菜。又有一种，形如淡菜而小，名沙箭。　乌粘状如壳菜而绝小，生石上，须划取之，故名。　海胆壳圆如盂，外结密刺，内有膏黄色，土人以为酱。旧志又有“石榼”，注云：“形圆色紫，有刺，人触之则刺动摇。”疑即海胆而异其名也。　石决明附石生，惟一壳无对。大者如手，小者如两三指，旁有十数孔。或云即鳆鱼，王莽所食者。《本草图经》谓鳆鱼别是一种，与决明相近耳。　龟脚以形名，一名石。生石上，如人指甲连支带肉，春夏生苗如海藻，亦有花，故郭璞《江赋》曰：“石应节以杨葩。”　泥笋其形如笋而小，生泥沙中。　海月形圆如月，亦谓之“砺镜”。土人多磨砺其壳，使之通明，鳞次以盖天窗。《本草》云：“水沫所化，煮时犹化为水。”海蛤类也。　石华《方言》谓之“石雹”，《文选》曰：“挂席拾海月，扬帆采石华。”　石帆紫黑色，枝柯相动，连带不绝，生海中石穴间。　沙箸长尺余。《玉融志》云：“其状如簪，故又名涂叙。”《岭表录异》：“生海岸沙中，春时吐苗，其心苦，骨白而劲，可为酒筹。”(以上滨海诸县多产之。)　螺其类不一。　田螺，生水田中。　溪螺，似田螺，差小而长。(以上俱出淡水。)　黄螺，壳硬色黄，其味珍，黑而微刺者尤佳。　米螺，小粒似米，肉可食。　香螺，大如瓯，长数寸，其拼杂众香烧之，使益芳，独烧则臭。诸螺之中，此螺味最厚。《本草》谓之“甲香”。　红螺，肉可为酱。　钿螺，光采如钿，可饰镜背。　蓼螺，大如母指，有刺，味辛如蓼。　梭螺，壳细长，文如雕镂，味佳。　竹螺，壳文粗而尾脆，味清香。　紫背螺，紫色有斑点，俗谓之“砑螺”。　鹦鹉螺，状若鹦鹉，堪作酒杯。(以上俱在咸水。)

 虫之属
　　蛇其类不一。　蝮蛇，蛇之中，此独胎产，裂母腹而生，蛇之最毒者也。花蛇，好入人家，捕鼠食之。　红蛇。白花蛇。鸟蛇，不螯人，可入药。　蚺蛇，蛇之绝大者，可食。尾圆无鳞，身有斑文如锦缬。医家取其胆入药，即以线合其疮，纵之。后遇捕者，辄自见金疮，以明无胆。　青竹蛇，与竹同色，小而不可视。　白颈蛇。黄颔蛇。　蜥蜴似蛇而四足，尾青碧，以五色备者为雄，而不备者为雌。生草泽中，一名蛇师，一名蝾螈，一名石龙子。又一种喜缘篱壁间，形小而黑，曰“蝘蜓”，一名守宫。　蛙背青绿色。韩昌黎诗云：“一夜青蛙鸣到晓”，即此。又有黄文者，谓之“金钱蛙”。　黾大腹而脊青，其鸣甚壮，俗谓“土鸭”。一种黑白色，俗谓之“蛤子”，亦名水鸡，土人以为珍味。又有一种名石鳞鱼，生山涧中，亦名绵袄子，又名谷，其味尤珍。　蟾蜍《埤雅》云：“吐生，腹大背黑，皮上多痱磊，跳行舒迟，其肪涂玉则软，刻削如蜡。”《本草》所谓“能合玉石”者也。又曰“虾蟆一名‘蟾蜍’”。盖虾蟆背有黑点，身子能跳，接百虫，善鸣。与蟾蜍不类。　蜈蚣多足，能制蛇，亦啮人。　蝙蝠类鼠而有翼，昼伏夜飞，一名伏翼，一名飞鼠，—名夜燕。

　　　　　　建宁府

 谷之属
　　稻　麦　豆　脂麻

 帛之属
　　丝浦城多。　红绿锦出建阳，今有濯锦桥。　土绫　土纱　土绢(俱出瓯宁、浦城二县。)　克丝凡数种，其厚者可及湖湘间隔织。出建安。　腰机布即“縩布”，出瓯宁、建阳、崇安三县，而浦城亦有苎布。　木绵布八县俱出，而出崇安者可及三梭。

 货之属
　　书籍建阳县麻沙、崇化二坊，旧俱产书，号为图书之府。麻沙书坊元季毁，今书籍之行四方者，皆崇化书坊所刻者也。　银浦城、松溪、政和三县出。　铜宋时出建安县东长里吉铜坑，久废。　铅宋时出建安县大挺场，久废。　铁建安瓯宁、松溪、政和四县出。　光粉化铅为之，久废。　糖出建阳、崇安二县。　蜜八县皆出，浦城、建阳、崇安三县尤多。　黄蜡　白蜡取蜡虫种于冬青树，至秋结蜡，缠绕枝上如雪，乃采而为之。出浦城，崇安二县。　蓝淀八县俱出。　红花　绵花出浦城、松溪二县，亦不多。　苎出建安、瓯宁、浦城、松溪、崇安、政和六县。　纸出建阳、浦城、崇安三县。又有稻稿纸，出松溪。　纸被以楮树皮为之。陆放翁诗：“纸被围身废雪天，白于狐腋暖于绵。”出瓯宁、建阳、松溪、崇安四县。　墨出瓯宁、建阳。　茶八县皆出，而龙凤、武夷二山所出者尤号绝品。宋蔡襄有《茶录》。　漆汁粘黑，可饰器者。出浦城、建阳、崇安三县，然亦甚少。　油其品不一。　梣油，用梣子压之者，即茶油也。出浦城、建阳、崇安三县。　桐油，出建阳、崇安二县。　桕油，出浦城、建阳、崇安三县。　棕榈出建阳县。　棕帽结棕为之，出瓯宁。　草席出松溪。　兔毫盏出瓯宁之水吉。蔡君谟《茶录》云：“建安所造黑盏，纹如兔毫。其毫色异者，土人谓之毫变，盏价甚高，且艰得之。今其窑久废，不复有矣。　瓦以泥为器用而烧熟者，出建安、瓯宁。　瓷器出松溪，又建阳亦有碗窑。

 蔬之属
　　芥　萝卜　白菜　油菜　芥蓝　莴苣　菠薐　苦荬　莙荙　茼蒿　园荽　胡萝卜　苋蕨　茄瓠　芋　冬瓜　稍瓜即越瓜也。
　　　笋　香蕈　红菌俗呼朱菰，即胭脂菰也。　薯　山药　紫姜　葱　韭　薤　蒜　蔊菜生泉石间，味极辣。朱晦菴《和刘屏山食蔊》诗云：“小草有辣性，托根寒涧幽。懦夫曾一嘬，感愤不能休。”　水芹　莼菜

 果之属
　　柑　橙子　香橼　柚　橘　金橘　桃　李其品不一，有紫李、黄李，又有黄白李。　杏　林擒　柰　枣　梨　石榴　柿　樱桃春花夏实，大如珠，颗红色。《礼记》谓之“含桃”。　栗　榛子似栗而小。　杨梅　枇杷　木瓜　银杏　胡桃　榧子　毛栗似北榛，产于崇安县五夫里，相传以为翁中丞所遗之种，浦城间亦有之。　香楂　梧桐子九月熟。　株子其类不一。　银株，大如栗。　米株。　岩株。(以上味俱甜。)　苦株，味甜苦。　山枣味酸甜。(与上株子俱出建阳县。)　葡萄　蔗　西瓜　黄瓜　白瓜　枕瓜秋生，其形如枕，可久留，出崇安五夫里。其种相传刘丞相自外邦传来者。　香瓜色黄、实小，如西瓜而长。　土瓜　鲜葛　莲　菱角　藕

</div>
    <div class="pagination">
<a href="八闽通志_page46.html">上一页</a><span>...</span><a href="八闽通志_page42.html">42</a><a href="八闽通志_page43.html">43</a><a href="八闽通志_page44.html">44</a><a href="八闽通志_page45.html">45</a><a href="八闽通志_page46.html">46</a><span class="current-page">47</span><a href="八闽通志_page48.html">48</a><a href="八闽通志_page49.html">49</a><a href="八闽通志_page50.html">50</a><a href="八闽通志_page51.html">51</a><a href="八闽通志_page52.html">52</a><span>...</span><a href="八闽通志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
