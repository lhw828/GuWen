<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 33 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 33 页/共 120 页</h1>
    <div class="content">　　钦定四库全书
　　太平寰宇记卷六十
　　宋　乐史　撰
　　河北道九
　　赵州
　　赵州赵郡今理平陈县也禹贡冀州之域史记云西为大梁赵之分自胃七度至毕十一度即赵之分野周穆王以造父善驭遂封于此按赵之分川曰湾沲镇曰镇山左纳沧海右引并汾南絶邯郸北倚恒岳井陉之险春秋时属晋为鄗邑之地战国时属赵秦并天下此郡即邯郸钜鹿二郡地汉髙帝更立赵国后又分为钜鹿常山二郡后汉又立常山国以钜鹿郡之兼于此置冀州领郡国九理于鄗今郡西南髙邑县是也西晋又为赵国亦置冀州领郡国十三理于今郡西南临城县即古房子城也后魏废国为赵郡属殷州至明帝二年于广阿城置殷州至髙齐又改殷州为赵州隋开皇三年罢郡以废赵郡之平棘廮陶二县并废钜鹿郡之广阿安国栢仁内邱等四县改置栾州取栢鄊县汉之髙栾故城以名州也仁夀初又改广阿为象城县大业二年废栾城复为赵州以其旧属之地并之仍改旧象城县为大陆县五年又改为赵郡治平棘县髙邑賛皇元氏廮陶栾城大陆栢鄊房子槀城鼓城十一县其年以槀城属防州以鼓城属深州四年改大陆为象城天寳六年改为赵郡乾元元年复为赵州
　　元领县九　今七
　　平棘　宁晋　髙邑　栢乡　临城　賛皇　昭庆二县割出
　　栾城　元氏已上二县入镇州
　　州境
　　东西二百五十里　南北一百一十七里
　　四至八到
　　西南至东京八百三十里　西南至西京一千三十里　西南至长安一千八百九十里　正东微南至冀州一百六十五里　西逾山至太原府五百六十里　南至邢州一百七十五里　北至镇州一百里东南至冀州隔河相去一百里　西南至邢州一
　　百九十五里　西北至镇州一百七十里　东北至定州三百一十五里
　　户
　　唐元户五万一千四百三十
　　风俗
　　赵记云女子盛饰冶容习丝竹长袖倾絶诸侯姓氏
　　赵郡二姓　李　睦
　　人物
　　李左车赵之广武君说成安君不从卒及其难韩信师之　吾邱夀王字子贡赵人　耿弇字伯昭钜鹿宋子人率宗族宾客二千人迎汉光武封耿鄊侯前将军睦昶赵郡人也不拘小节年二十丧父鬓须致白与崔浩为莫逆之交　苏味道赵州栾城人拜相　李桥赵州賛皇人与男锡相继为相　李义赵郡房子人　李华赵郡人　唐李栖筠赵郡人御史大夫賛皇公子吉甫相　孙德裕相　李泌赵郡人相　李珏赵郡賛皇人拜相
　　土产
　　丝布　絁　帒　石榴
　　平棘县旧二十鄊今七鄊春秋晋棘蒲邑左氏传云师及齐师卫孔圉鲜虞人伐晋取棘蒲杜预云晋地名也汉文帝三年济北王兴居反遣棘蒲侯柴武撃之武帝时又有平棘侯薛泽为丞相盖汉初为棘蒲侯后改为平棘也属常山郡隋开皇三年改属赵州十六年改属栾州大业二年又属赵州　汶山水经云汶水又东经平棘县南有石桥跨水阔四十步长五十步桥东有两碑　槐水在县北二十五里一名白沟河水经云槐水出黄石山　石柱水经云平棘城南门夹道有两石柱翼路若阙焉　南平棘故城汉县废在今县南　鄗城史记云魏无忌救赵趣孝成王为无忌筑此城至汉初韩信败陈余于此　故栾城在县西北十六里春秋时变武邑　宋子故城汉宋子县也晋书卫恒四体书势云钜鹿宋子有耿球碑是袁术所立师宜官书　冯唐宅唐此郡人汉时皓首为郎一遇汉文遂振大誉　十方垒在县南一里后汉安帝永初元年以邓隲任尚讨无功而还后遂侵河内赵魏间百姓相惊北军中侯朱宠将五营兵屯孟津诏魏郡赵国常山中山缮作坞垒六百一十六处此即其一也　李左车墓在县西七里
　　宁晋县东南三十五里旧二十鄊今五鄊汉杨氏县属钜鹿郡春秋时晋杨氏邑后汉书曰渤海王悝反降为廮陶侯晋省后魏于此置廮遥县属南钜鹿郡隋开皇六年改为廮陶县复汉名大业二年改属赵州唐天寳元年改为宁晋县　杨骏坟在县北十里髙一丈晋太尉武帝之父晋乱无碑有石志存　廮陶故城在县南二十九里
　　髙邑县西南五十里旧十鄊今五鄊战国时赵房子邑之地史记曰赵敬肃侯救燕燕与中山公战于房惠文王四年城之是也竹书纪年作鲂子汉以为鄗县【注】鄗呼各切○汉书地理志房子县属常山郡光武即位更名髙邑至髙齐天保七年移髙邑于其城北五里今县是也隋开皇三年改属赵州　恒山北岳连亘邑界赤石冈隋图经云髙邑县房子城出白土细滑膏润可以涂饰兼用濯锦可致鲜洁一名赤石冈是也　光武碑水经云汉帝北巡至髙邑亦光武即位于此有石坛坛有珪头碑即帝所建　房子故城在县西南五十里本汉房子县也　冯唐墓在县东北二十八里赵人也栢鄊县南六十一里旧二十鄊今四鄊本春秋晋鄗邑之地齐国夏伐晋取鄗杜预注云鄗赵国髙邑县也史记赵灵王二年城之惠文王以为魏公子无忌邑于此置鄗属常山郡后汉光武即位于鄗之南千秋亭五城陌因改曰髙邑县齐天保六年移髙邑县于汉房子县东界今髙邑县也隋开皇十六年于汉鄗邑县城南十八里置栢鄊县遥取汉栢鄊之名属栾州大业二年改属赵州　髙邑故县城在县北二十一里本汉鄗县地汉光武庙一名坛亭即千秋亭也在县北一十四里
　　光武于此坛登位亭下有赵万安冡
　　临城县西南一百里旧十八鄊今四鄊本汉赵邑也史记曰赵敬侯救燕与中山公战于房子是也魏都赋曰绵纩房子郦元水经云泜水东出房子城西出白土细滑如膏可用濯锦色夺霜雪光彩鲜洁异于常锦俗以为美谈言房子之纩也抑亦似蜀锦之得濯江吴岁贡其锦以充御府汉于此置房子县属常山郡天宝元年为临城县西南十里古临城为名　泜水山海经曰敦与山泜水出其隂东流注于彭水　百鸭亭水经云泜水东经百鸭亭亭在今县西　古临城在县西南十里因此以为县名　敦与山在县南七十里泜水所出賛皇县西南七十里今三鄊本汉鄗县之地属常山郡隋开皇六年于此置賛皇县以南有賛皇山因以为名賛皇山在县东南二十六里穆天子传云至房子登
　　賛皇山山上有庙及碑毎有灾旱公私祈请焉　孔子岭图经云赞皇县孔子庙有石室寛博其下石相拒状若檀柱时人谓之三梁九柱之室室内石人象执卷故号曰孔子岭　槐水隋图经云槐水出赞皇山一名渡水亦曰济水去县十里此自别是一济即诗云出宿于济非四渎也水西山半有元石孤峙亭亭若楹垣故世谓之石茎东北水流积成泽泽侧有石上牛迹大小相兼十余非人工可致　泜水在县西南四十五里韩信斩陈余处故李左车曰陈余军败于鄗下身死于泜水是此也
　　昭庆县东南九十里旧十三鄊今三鄊本汉广阿县也属钜鹿郡后魏孝昌二年于广阿县置殷州齐天保二年又改殷州为赵州七年州废县属钜鹿郡自髙邑县移于广阿城即今县也隋仁夀元年改广阿为象城县西有古象城因为名大业末改为大陆县属赵州唐武德四年复改为象城县天寳十三年又改为昭庆县　尧台隋图经云大陆县有尧台髙与县城等今置楼其上世谓尧禅舜处　大陆泽尔雅晋有大陆吕氏春秋云晋之大陆赵之钜鹿按隋图经云大陆大鹿大阿即一泽而异名也汉书云路温舒取蒲于此泽尚书云纳于大麓是此也　古象城在县西北三十里左传云舜弟所封之邑汉书地理志云钜鹿有象城县　任敖墓一名七里邱在县西七里髙帝时为御史大夫封广阿侯
　　祁州
　　祁州理无极县本无极县地唐景福二年二月于此置祁州从定州节度使王处存之请也仍割无极深泽以属焉
　　领县二
　　无极　深泽
　　州境
　　东西一百五十里　南北三十八里七十步
　　四至八到
　　东至东京一千里　西至西京一千四百里　西南至长安二千二十里　东至深州一千二十里　西至镇州七十里　南至古鼓城县三十五里　北至定州八十里　东南至深州束鹿县九十八里　西南至藁城县三十七里　东北至定州义丰县一百里　西南至定州新乐县六十里
　　户
　　唐开元二县户一万一百五十九皇朝户主四千四百一十二客一千二十三
　　风俗
　　与定州同
　　土产
　　与定州同
　　无极县旧十三鄊今九鄊汉毋极县属中山国今县西无极县故城是也后魏太武省髙齐重置属中山郡隋开皇三年改属定州唐武德四年属防州今藁城县是也贞观元年防州废复入定州万岁通天元年改毋字作无字　故安城在州东南六里水经云安城即魏昌之安鄊也魏志云明帝太和元年封外祖甄逸为安鄊侯嫡孙象袭爵青龙二年追諡后兄俨为安鄊侯即此城也　故新城在州西二十八里水经日后魏太武帝南巡行营筑亦曰资城　故魏昌城在州东西二十八里水经云李克书曰魏文侯时克为中山相苦陉之吏上计而入多其前克曰苦陉上无山源林麓之饶下无谿谷牛马之息而入多其前是苦我百姓遂执而免之汉光武封大将军杜茂为苦陉侯汉帝北巡改曰汉昌至魏文帝改汉昌为魏昌城　东门故城在州西南三十里后魏天平中东北道大将军扶风郡太守吕征公所筑因而家焉隋饶阳太守汤君绰又居焉今称大宛是也　滹沱河南去县三十里从西南镇州九门县东界便东流经南深泽县南入州山海经云秦戏山无草木多金玉滹沱水出焉注云滹沱河出鴈门冈城县南武夫山礼云晋人将有事于河必先有事于恶沱注云恶当为滹语声误也　资河从镇州九门县东北界资河入无极县东南入滹沱河两岸髙阜无堤说文云牛饮山有陉谷立之　侯坊陵在县十三里耆老传云中山靖王七代孙封资廷侯弥子在匈奴有功薨諡曰武侯因葬此号为侯坊陵　前汉司空甄丰坟　前汉司徒甄邯坟　后汉车骑将军甄韵坟　前魏武威太守甄举坟　新室光禄大夫甄阜墓　后魏给事中甄逸坟后汉司徒甄思伯坟　魏中书令甄备坟　魏特进驸马甄像塜　魏骠骑大将军甄□坟　已上并在县西南三十五里　县西南二十五里唐冯翊太守墓
　　深泽县东北四十里旧十鄊今四鄊盖汉南深泽县也以涿郡有深泽县故此加南以别之以界内水泽深广名之属中山国高齐省隋开皇六年分安平县于滹沱河北重置属定州唐朝因之景福二年祁州　危渡口在县东南三十里范晔汉书光武为赤眉所追南驰至滹沱河导吏还言水深无船左右惧上使王霸前瞻霸恐惊官属乃言可渡比至氷合军既渡尽其氷遂泮因名危渡口　五鹿津口在县南一十五里旧说昔有五鹿引军渡过遂名五鹿口盖滹沱河深不可测有掲衣所济处也　盘蒲泽河北记云深泽县盘蒲泽生萦委传云光武至此遇风雨系马于此后蒲生于此　南深泽城郡国县道记云在县二十五里有南深泽故城以城名言之即是涿郡之属县以去国里数校近即此是中山之属县
　　太平寰宇记卷六十
　　钦定四库全书
　　太平寰宇记卷六十一
　　宋　乐史　撰
　　河北道十
　　镇州
　　镇州常山郡今理真定县禹贡冀州之域星分宿五度周之九州盖并州地也春秋时鲜虞国地左氏传曰晋荀吴假道于鲜虞杜预注云中山新市县也战国时属赵即东垣邑也又曰河北本殷之旧都也秦并天下即秦之钜鹿郡地汉髙祖分钜鹿置恒山郡因山为名也吕后封惠帝子义为恒山王文帝废义封赵幽王子遂为赵王后改曰常山郡张晏注云恒山在西避文帝讳改曰常山郡属真定国后汉属常山国魏如晋为常山郡后魏因之后周建德六年于此置恒州领常山郡因旧名也隋初废郡而州存大业初州废复立郡唐髙祖义旗初复置恒山领真定石邑行唐九门滋阳五县州治石邑武德元年陷窦建德四年贼平徙治所于真定省滋阳又割防州之藁城来属天宝元年改为常山郡乾元元年改为都督府元和十五年避穆宗讳改为镇州梁因唐置为成德军节度使唐同光初改为北都其年复为成德军晋天福七年改为恒州顺德军以安重荣叛命初平故也汉天福十二年复为成德军皇朝因之
　　元领县十　今十三
　　真定　藁城　石邑　获鹿　井陉　平山　灵夀行唐　九门　鼔城
　　元氏　赵州割出　栾城　赵州割出　束鹿　深州割出
　　州境
　　东西二百一十里　南北二百七十里
　　四至八到
　　西南至东京九百五十里　西南至西京一千一百三十里　西南至长安一千九百九十里　东至定州一百二十四里　南至赵州一百里　西至太原府五百一十六里　北至蔚州四百九十里　南北至定州鼓城县一百九十里　西至太原乐平县屈曲三百二十四里　西北至代州五百四十里　东北至定州五百四十里
　　户
　　唐开元户四万二千六百九十四皇朝户三万八千四百七客一万五百七十
　　风俗
　　通典云山东之人性缓尚儒仗气任侠汉书曰燕赵之人敢于急难是也冀部天下上国圣贤之薮泽其人刚狠无宾序之礼丈夫相聚游戏悲歌慷慨起则椎剽掘塜作奸巧多弄物为倡优女子弹弦游媚富贵又云邯郸北通燕涿土广俗襍大率情急髙气势轻为奸嫁娶送死奢靡不事农商患其剽悍故冀州之部盗贼常为他郡剧又云仕宦不偶值冀州部言人剽悍
　　姓氏
　　中山郡五姓　旻　甄　焦　杨　蔺
　　人物
　　乐毅其先乐羊人为魏文侯将封灵夀子孙因家焉毅使子燕委质为臣以为亚卿后奔赵为望诸君李康字萧逺中山人撰运命论入文选
　　土产
　　恒山　子罗　孔雀罗　春罗
　　隋图经真定县棃味为天下最
　　真定县旧二十一鄊本汉中山国之东垣邑也十三州志云真定本名东垣河东有垣县故此加东髙帝纪曰髙帝十年代相陈豨反十一年豨将赵利守东垣髙祖攻之不下卒骂上奴城降卒骂者斩因改曰真定属恒山郡武帝以为真定国后汉复为县属常山郡后燕慕容埀都之后徙卢奴隋开皇三年县属恒州唐朝改为中山县今复为真定　大茂山隋图经云大茂山恒山之异名也山南俗谓之太白山是　蒲泽郦元注水经云滹沱河水又东经常山城北又东南为蒲泽济水有梁焉俗谓之蒲泽口　滋水去县三十里水经云滋水县东又至新市县入滹沲河　新市故城汉立新市县故城在今县东北　飞彭城隋图经云飞彭城黄岸水经其内　常山大龟晋长沙王封常山至国穿井四尺魏太武出关登常山北望安乐垒嘉其美名遂移都于垒今郡是也　三将宅谓蔺相如防颇李牧皆为赵襄王将今郡宅皆存　故权城即古之防鄊也在县北二十里后汉建武元年贾复破青犊于射犬又北与五校战于真定大破之即此地也　滹沱河在县北一里藁城县东南五十八里元十五鄊本汉旧县属真定国后汉改属钜鹿郡晋省后魏重置髙齐改为髙城县隋开皇十八年改为槀城县兼立防州以所管藁城鼓城二县属栾州后州废仍移藁城入废州城今县是也废旧县城在今县西　西垒城古之肥子国白狄别种也汉立西垒城故城在今县西南　滹沱水在县东二十九里
　　石邑县西南三十里旧十五鄊本战国时中山国之石邑也史记武灵二十一年改中山取石邑县属常山郡故城在今县西北谓之人文城隋开皇三年移定州之石邑县于方夏村置改属恒州　韩信山隋图经云山团俗呼为韩信台又呼为土门口西入井陉即向太原路是也　汶水一名童水注水经云汶水出常山郡即石邑县也　韩信城韩信破赵驻军于此　鹿泉水一名井陉水南去县十里　赵佗墓在县北十三里南越王赵佗真定人僭号南越汉文帝为其先人置守冡昆弟在者存问之佗遂黄屋左纛而称臣
　　获鹿县东南九十五里旧七鄊本汉石邑县地属常山郡隋开皇十六年置鹿泉县于此有鹿泉水属并州大业二年省义宁初重置还并州至德二年改名获鹿飞龙山在县西南四十五里一名封龙山十六国春秋前赵録云王浚遣祁率鲜卑讨石勒战于飞龙山下勒兵大败郦元注水经云汶水东经飞龙山北是井陉口今又名土门赵记云每岁疾风电雹雨东南而行俗传此山神女为东海神儿妻故岁一徃来今祠林尽壊而三石人犹存衣冠全具其北即张耳故墟耳山上有水周四十步俗呼为龙泉　大翮山隋图经云鹿泉县有大翮山昔有二书生得道化为二鹤冲天堕二翮于此山故得名　□山今名抱犊山韩信伐赵使轻骑二千人持赤帜从间道萆山而望后遂呼为萆山后魏葛荣之乱百姓抱犊而上故以为名　井陉口今名土门口在县西南十里即太行八陉之第五陉也四面髙中央下似井故名之韩信击赵欲下井陉成安君陈余聚兵井陉口号二十万李左车说余曰臣闻千里馈粮士有饥色今井陉之道车不得方轨骑不得成列师行数百里其势粮食必在后愿足下臣兵三万人从间道絶其辎重足下深沟髙垒勿与战彼前不得还吾兵絶其后野无可掠不至十日两将之头可致麾下成安君儒者不从故败　鹿井出井陉口南山下
　　井陉县西北九十里旧五鄊穆天子传曰天子猎于铏山即此注云燕赵谓山脊为陉本汉县属常山郡史记云秦始皇十八年大兴兵攻赵王翦将上地下井陉韩信张耳东下井陉擒成安君即此地井陉山在县东南八十里四面髙中央下如井故曰井陉汉属常山郡隋开皇三年罢郡以县属恒州十六年于县置井州大业二年废州复为县唐武德初重立井州贞观十七年州废改为井陉县属恒州今县城当控扼之要也　锦蔓水在县西南八十里韩信击赵使万人先行背水为阵信曰陷之死地而后生谓此水也
　　平山县西北八十里旧七鄊本汉蒲吾县北属常山郡后汉于此立房山县魏以来废开皇十六年又置房山县以县西北山为名其城内实外险一名嘉阳城义宁元年置房山郡唐武德元年置岳州房山县一四年州废县属恒州至德元年改为平山仍以恒州为平山郡房山隋图经云岭山有王母祠甚灵俗号为王母山
　　后汉章帝元和三年幸赵祠房山即谓此也在县西北五十里濊水出焉亦谓石臼水又谓之鹿水出行唐东入博陵谓水刁沟一谓之架□水又从此过石潼山南流入滹沱河前慕容隽时房山王母祠前大树自防根下得玉圭璧八十三颗光色精竒隽以为神岳之命遣尚书叚勤以太牢祭之每祀有一虎徃来祠侧性颇驯狎不害于物在县东二十里
　　灵夀县西南五十里旧一十五鄊本中山国土地十三州志云灵夀中山桓公新都系本又云中山武公居顾桓公徙灵夀按中山武公本周之同姓其后桓公不恤国政晋太史余见周王王问之诸侯孰先亡对曰中山之俗以昼为夜滛昏康乐以臣观之中山之君其先亡乎其后魏乐羊为文侯将攻防中山封之灵夀史记赵武灵王以惠文王三年灭中山迁其君尚于肤施是也汉于此置灵夀县属常山郡义宁元年置燕州武德四年州废县属井州七年州废属恒州　旧县城在今县西北即古邑城晋移于此今废城尚存　滹沱水在县西南二十里　石潼山小而峻三面削絶一谓五岳山又为五台之称　五峯在县西北形台观学道者多居之有精即文殊行道之所也又有袈裟水出焉云五台峻峙唯南面粗可跻陟　卫水禹贡曰恒卫既从大陆既作水经云卫水出常山灵夀县西东北入于滹沱河　派水经白羊山山之下有白石如羊头角身足粲然逼真从行唐县东过温水入房山界也　牛饮山莬台冈在邑界
　　行唐县北七十里旧八鄊本赵南行唐邑史记云赵惠文王八年城南行唐秦为真定地汉初割真定地置为县因旧名后汉因之属常山郡后魏去南字为行唐县太和十四年置唐郡于此孝昌四年复行唐县于旧城即今理是也唐长夀二年改为章武县神龙初仍旧为行唐县至大厯三年于此置恒州以界内洹水为名割恒州灵夀定州恒阳二县以焉至九年废洹州县复旧梁开平二年改为章武县后唐同光初复旧晋改为永昌县汉复旧名　滋水在县北十六里隋图经云行唐县滋水经其境　鹿水隋图经云行唐县鹿水东入谓之水刁沟经石潼山　仙人岩晋太康地志记云故行唐县西北有仙人岩　滹沲水出州西至忻口而东出房山县界其源自派山下理所湁潗两渠至下博非方舟不济矣　井水经注云行唐城上西南隅有大井若轮水深不测　王山祠水经云行唐城内北门东侧祠后有神女庙前有碑其文曰王山将军故燕冀之神童后为城神圣女者此土华放石神夫人之元女赵武灵王初营斯邑城弥载不立圣女发叹应与人俱遂妃神童潜刋真石百堵皆兴不日而成故祀此神后之灵应不冺焉　夫人城晋太康记曰行唐县北二十里有夫人城即王神女所筑
　　九门县东三十里旧八鄊本战国时赵邑战国防云本有九室而居赵武灵王改为九门县史记云赵惠文王二十八年蔺相如城九大城是也汉于此置九门县属常山郡髙齐省隋开皇六年重置唐义旗初举于此置九门郡后废以县属恒州　抱犊山隋图经云九门县有抱犊山在新市城西通蔺相如故宅故屈而避之望风台赵武灵王筑以望齐及中山亦曰寒台是也滹沲水在县北四十九里　滋水北去县二十里元氏县本赵公子元之封邑也史记云赵孝成王十一年灭元氏汉于此置元氏县汉书地理志元氏县属常山郡后汉光武北征彭宠隂后从行生明帝于元氏传世章帝幸元氏祠光武显宗于始生堂皆奏乐用新诗复元氏租赋晋书地道志改属赵国其常山郡移理于真定府常山故城汉为郡其废成在今县西　黄石山水经云槐水出黄石山山连邑界赞皇山别阜　飞龙州在县西北五十里
　　栾城县西十五里元十三鄊本汉关县属常山郡后汉省后魏太和十一年于汉关县故城置栾城县取平棘县旧栾城为名属赵郡隋属栾城又改属赵州唐大厯三年与定州鼓城同恒州　新汲水在县西北二十里
　　束鹿县旧二十二鄊本汉西梁县地属钜鹿郡按今县南六十里有西梁城尚存又郡国县道记西梁故城一名五梁城城有二重后汉并入扶栁县隋开皇三年于此置安定县属定州十八年置鹿城郡取县束鹿城为名属冀州唐贞观元年改深州至德二年改为束鹿今属镇州　衡漳水在县北十里今名衡水亦名苦水西南自赵州宁晋县界流入　滹沱水在县西北四十五里　大陆泽在县南十里　贯城汉为县废城在今县西南【注】贯音古乱切　鄗县汉邑名废城在县东邬【注】鄗音若尧切
　　鼓城县东北九十五里旧十二鄊本春秋鼓子之国盖白狄别种也汉下曲阳县之地春秋左氏传曰晋荀呉围鼓杜预注云钜鹿下曲阳县有鼓聚是也十三州志云中山有上曲阳故此加下隋开皇六年分藁城地于下曲阳故城东五里置昔阳县属定州即今县是也十年改属防州十八年改昔阳县为鼓城盖取古鼓国以为名唐贞观元年废防州改属定州大厯三年又与赵州栾城县同割以恒州　雷源中山记雷河沟水源出鼓城县　临平故城汉为县废城在今县东南　下曲阳城亦汉废县城今在县西　滹沱水在县北十三里　魏収墓在县北七里　后汉京观在县北七里后汉皇甫嵩攻黄巾贼张角弟宝于下曲阳斩首十余万筑为京观

　　太平寰宇记卷六十一
　　钦定四库全书
　　太平寰宇记卷六十二
　　宋　乐史　撰
　　河北道十一
　　定州
　　定州博陵郡今理安喜郡禹贡冀州之域虞舜肇十有二州盖并州之域周之九州亦并州之域不改帝尧始封唐之地春秋为白狄之地战国时为中山国后为魏所并亦属晋卒为赵所并焉战国策云常荘谈谓赵襄子曰魏并中山必无赵矣君何不请公子倾封中山是中山复立也俄而中山武公之后复立与国并称王五叶专行仁义贵儒学贱壮士不教人战赵武灵王袭而灭之中山之地方五百里卒为赵并矣秦并天下为赵郡钜鹿二郡之地按张擢中山记云郡理中山城城中有山故曰中山汉靖王受封始移郡出山居卢奴按隋图经云中山城在今唐昌县东北三十一里中山故城是也至景帝改为中山国后汉因之魏晋不改后燕慕容垂都之仍置尹焉十六国春秋慕容垂燕元二年十二月垂定都中山以右司马封衡为中山尹至慕容实为后魏所陷魏于此又置安州至道武末改为定州以定安天下为名周置总管府领鲜虞郡隋初废郡为州大业三年改博陵郡九年改为髙阳郡唐武德四年平窦建德移置定州领安喜义丰北平深泽毋极唐昌新乐恒阳行唐望都等十县置总管府领定恒井满亷五州六年改为大总管府管定洺相慈黎冀深蠡沧瀛魏贝景博赵宗观亷恒升邢峦德卫满幽易燕檀平营等三十二州七年改为都督府督定恒井满赵濓栾蠡等八州贞观元年以废防州之鼓城来属五年废都督府十七年以废深州之安平来属先天二年以安平还深州天宝元年改为博陵郡乾元元年复为定州大厯三年以鼓城恒州曲阳县洹州九年废洹州曲阳复来属贞元十三年复为大都督府十四年废府依旧为定州按北齐鼓城王浟为定州刺史有善绩人吏送别悲号满路有父老数百具馔饯浟浟不能违其意各食一口以领之皇朝为定武军节度
　　元领县十一　今八
　　安喜　蒲隂　唐县　陉邑　北平　望都　新乐曲阳
　　三县割出
　　毋极入祁州　深泽入祁州　博雅建宁边军州境
　　东西二百三十里　南北二百七十里
　　四至八到
　　西南至东京一千一百二十里　西南至西京一千二百二十里　西南至长安二千八十五里　东至瀛州二百八里　南至赵州三百一十七里　西南取藁城县至赵州一百九十里　西至镇州一百二十四里　北至蔚州四百九十里　东南至深州一百七十三里　西南至镇州一百七十三里　西北至镇州行唐县七十三里　东北至莫州二百五十里
　　户
　　唐开元户二万五千四百六十皇朝户主二万七千七百五十九客一千八百九十四
</div>
    <div class="pagination">
<a href="太平寰宇记_page32.html">上一页</a><span>...</span><a href="太平寰宇记_page28.html">28</a><a href="太平寰宇记_page29.html">29</a><a href="太平寰宇记_page30.html">30</a><a href="太平寰宇记_page31.html">31</a><a href="太平寰宇记_page32.html">32</a><span class="current-page">33</span><a href="太平寰宇记_page34.html">34</a><a href="太平寰宇记_page35.html">35</a><a href="太平寰宇记_page36.html">36</a><a href="太平寰宇记_page37.html">37</a><a href="太平寰宇记_page38.html">38</a><span>...</span><a href="太平寰宇记_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
