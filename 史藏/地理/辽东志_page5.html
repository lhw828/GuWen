<!DOCTYPE html>
<html>
<head>
    <meta charset="UTF-8">
    <title>辽东志 - 第 5 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辽东志 - 第 5 页/共 72 页</h1>
    <div class="content">　　次前韵三首 

　　朱箎 
　　石阑终日弄潺湲历数羣峰去复还野鸟依人朱槛外山僧入定白云间千岩松影霜前翠半碣苔痕雨后斑两日看山还未了只愁双眼又尘寰路转峰回石磴斜禅关长是白云遮月华只道霜天晓秋叶翻疑上苑花山引楼台连碧落风传钟磬出山钦谺野禽亦解听经咒羣集檐松静不哗迭迭奇峰一望中山僧留我夜谈空烹茶石灶残经歇击磬松关宿雾蒙诗兴不须论格律归途谁复记西东从前却恨牵尘梦双眼而今豁旧蒙 

　　次前韵三首 

　　史褒善 
　　海天云净水湲湲有客虚随上界还石磴缘萝山阁回禅门悬磬野僧间海螺峰转天花落混沌崖分祗树斑纵目堪怜佳丽地飘蓬何事步虚寰桥断溪头新月斜诸天杳杳暮烟遮一樽共待高僧话久客翻怜幽涧花松隐洞萧杂万籁风飘绛节漾孤谺空斋卧稳樵歌夜寂寞秋岑远世哗山川迤逦画图中翠洗尘埃浩劫空风弄秋声飞叶度雨收残照落雰蒙浮生自识难违性客路不妨转作东眼底物情随意足漫将旅泊厌俗蒙 

　　鞍山 【城西南六十里】 龙凤山 【城东南四百里大虫江出焉】 凤凰山 【城东南三百六十里上有垒石古城可容十万众唐太宗征高丽尝驻跸于此即古开州】 华表山 【城东六十里因丁令威化鹤得名俗呼为横山】 平顶山 【城东一百里山周三十里其顶平厂可耕稼有泉涌出以石八角甃之其中有鱼】 通明山 【城南九十里下有洞】 老鸦山 【城东三百里元平章高家奴聚兵于此】 石城山 【城东五十二里上有古城石垒】 连山 【城东南一百八十里有关】 斡罗山 【城东北五百里大梁水出焉】 安平矿山 【城东南一百里一名天城山有铁场】 黑山 【城南一百八十里】 沙场山 【城东一百五十里】 石门山 【城东南四十里】 孤山 【城南五十里】 小尖山 【城东北一百里】 马儿山 【城北九十里】 浪子山 【城南九十里】 洪山 【城东九十里上有古寺基】 火石岭 【城南十五里】 分水岭 【城东四百里】 罕儿岭 【城东北二百里】 青台峪 【城南一百五十里】 鞍山洞 【城西南六十里山上其内深暗莫测】 罗汉洞 【在千山祖越寺上深四丈阔二丈内有石罗汉】 罗陀洞 【城东二十五里昔人有高罗陀者修行于此因以为名】 

　　罗汉洞 

　　龚用卿 
　　古洞阴崖穿薛荔奇山怪石出层云分明似入蓬莱岛广乐钧天世罕闻 

　　前题 

　　吴希孟 
　　寺开祖越万重山三祖何年入洞天八万法门浑是道烟浮枯木息诸缘 

　　前题 

　　薛廷宠 
　　罗汉洞天一径通烟丛林杪放行踪海螺捧出云千迭锡杖飞来阁几重石磵长鸣昙雨落香风不动法门空蓬莱未必能胜此缥缈笙歌遶梵宫 

　　前题 

　　朱箎 
　　洞口云迷一窍通同来此地觅仙踪松坡曲径松阴满石榻千年碧鲜重下视尘寰都梦幻看来色望亦虚空吾生自有天然在只借余闲到梵宫 

　　罗陀洞 

　　龚用卿 
　　罗陀小洞自何年石径槎牙相钩连香生台殿云埋屋僧在岩扉鹤避烟绝岸江声迷古渡前山雨气射平川登临不尽藤萝绕直上高峯倚翠巅 

　　前题 

　　吴希孟 
　　悬崖万仞通一路洞门深锁青云树石髓何年结水连岩齿当空滴翠露野僧穿穴卧苍苔仙客攀林冲冷雾登眺恍然升半天乱散渔舟横古渡 

　　佛僧洞 【城东二百五十里内有石佛石罗汉洞中有水伏流西北出洞又伏流五十里至暗吉里】 松石屏 【在龙泉寺大石如屏列于西南有松盘偃于石】 
　　鸭绿江 【城东五百三十里又名马訾水源出靺鞨长白山水色如鸭头故名由夹州城西南流与秃鲁江合流至艾州与猪婆江同流入海】 渤海 【在都司城南七百三十里齐都赋谓海之傍出者为渤辽东延袤二千里其南皆临渤海】 辽河 【城西北一百里源出靺鞨北建州城东诸山经金山至洪州傍崖头牛家庄出梁房口入于海】 汤河 【城东三十里出窟竉山东至头馆站经平顶山通太子河】 梁水 【一名太子河城东北三里源出斡罗山北流至武良站经杨家湾出梁房口南入海】 太子河 【一名东梁河又名大梁水源出斡罗山西流五百里至都司城东北五里许折而西南流入浑河合为小口会辽河入于海】 南沙河 【城西南三十里源出西石门山通梁水】 古城河 【城西北八十里】 北沙河 【城北八十里源出东北诸山通梁水】 深河 【城东四百里源出连山合梁水】 响水河 【城东南一百里源出分水岭流入深河】 月下湖 【城西北六十里】 莲花泊 【城北一百一十里】 大虫江 【城东南四百里源出龙凤山南流入鸭绿江】 萨水 【在鸭绿江东平壤城西隋将辛世雄战死于此】 沓渚 【水名辽东有杳氏邑】 鞍山温泉 【城西南六十五里】 柳河温泉 【城东六十里】 龙泉 【在千山泉自半山厓石窦出下有龙泉寺】 

　　徐文华 
　　石罅源泉涌方池莹欲流不缘阴火烈那得沸汤浮造化元相煽熏蒸岂自由吾方厌尘垢洗濯故淹留 

　　前题 

　　刘琦 
　　沸水腾波数尺深兰汤空笑费黄金日新久负盘铭在金 【金：今】 日临池得洗心 

　　前题 

　　程启充 
　　温泉虚石窦蒸沸欲飞汗世已讥同浴人今苦索瘢热中吾岂敢洁己意何难既济时观物沧浪歌未阑 

　　广宁 

　　鞍山 【城北一百里】 翠云屏 【北镇庙内石高丈余广二丈下有孔】 北镇医巫闾山 【城西五里舜封作镇幽州岁时致祭本朝特加隆焉】 

　　游医巫闾山记 
　　医巫闾山诗 
　　登闾山 
　　登闾山二首 

　　游医巫闾山记 

　　【给事中】 山阴周祚 
　　嘉靖九年九月给事周子按辽东事至医巫闾之地适侍御谢子以观风至地官寇子以督饷至三子相会周子曰宿羡医巫闾之美请观之谢子寇子曰盍观乎以三子似宜观也乃盟是月廿二日焉遂造所谓观音阁医巫闾之胜岩岫万状尽出天上三子登且观饮酒而乐周子曰观而乐矣合有感乎谢子曰吾观其山之穴■〈山含〉焉岈焉杳焉幽焉空空焉洞洞焉其风气所出乎寇子曰吾观其山之土穹如窿如坟如石凡如熇熇如焞焞如其物类由产乎周子曰吾观其山之形隩尔窒尔崭尔■〈山截〉尔崒嵂尔兀佶尔开而磅礴尔聚而轮菌尔其封守攸藉乎周子曰感止是也谢子曰吾观而风气俗所攸寓矣吾知其理而已矣寇子曰吾观而物类财所自生矣吾知其用而已矣周子曰吾观而封守国所自设矣吾知其防而已矣周子于是复起曰吾三子是观益不多乎夫游观外迹也而咸属是道焉则观其可已乎且吾以为内外者道也消息者亦道也夫知所理则知所乱知所用则知所缺知所防则知所失是又不可惧矣乎时同游监军王公总兵刘公亦起而曰夫三子之言近矣非徒观也是宜书周子归因书为游医巫闾山记 

　　医巫闾山诗 

　　【金太常丞】 蔡珪 
　　幽州北镇高且雄倚天万仞蟠天东祖龙驱龙 【龙：之】 不肯去至今鞭血余殷红崩崖暗谷森云树萧寺门横入山路谁道营丘笔有神只得峯峦两三处我方万里来天涯陂陀缭绕间风沙直教眼界增明秀好直岚光日夕佳封龙山边生处乐此山之间亦不恶他年卜地作生涯世间谁问扬州鹤 

　　登闾山 

　　【给事中】 贺钦 
　　胜日联金麃出郭游喜同佳客入深幽云中千迭坐盘石风景一番催酒筹笑对林花如有约醉听岩岛似相留由来福地烟霞里自是今人不解求 

　　登闾山二首 

　　【巡抚都御史】 钧阳任洛 
　　元戎小队骑相联相约同登巨镇巅处处不传塞上火家家喜种雨余田岩花掩映供奇兴禅窟巃嵸落半天渴饮悬泉甘且冽尘襟一洗却忘还 
　　欲写寻幽句一联忽惊华发渐生巅微风绿动河边柳好雨青归陇上田栖息再移千里塞腐愚渐负九重天并游英俊堪持节独我重嗟未得还 

　　白云山 【城北九十里珠子河发源于此】 蛇山 【城东三十里层峦垒嶂多蛇虫云】 牵马岭 【城西南六十里】 盘山 【城东六十一里】 宝珠山 【城南二十里状如宝珠】 驼房山 【城东南七里俗呼放驼山】 黑山 【城东北七十里】 虎头山 【城西北八里】 响山 【城西北一百里】 古城山 【城北十里】 分中山 【城北十里】 团山 【城北二十五里】 凤头山 【城北五十里】 三尖山 【城北二十五里】 韩口山 【城西北七十里】 岐山 【城北六十二里】 镇北山 【城北八里】 双台山 【城北七十里】 狼虎山 【城东北三十五里】 中平山 【城北九十里】 万岁山 【城内西北隅旧为辽王府】 鹰窝山 【城北五十里】 鸡冠山 【城西南五十里】 白土岭 【城北七十里】 仙人岩 【城西五里北镇庙内东北有吕洞宾石像】 飞瀑岩 【城西闾山有水自悬崖下泻虽冬不冰】 桃花洞 【城西闾山中】 古老无名泉 【城北一泉涌出流入城东南隅达于濠其水四时不竭】 
　　杨郎河 【出闾山西北连城水分东南流入板桥河】 石门 【在闾山之麓由城西北经平城两石屹立如门有溪中出云壑窈窕山峦回合有武陵之幽】 龙湾河 【城东南六十里】 板桥河马市河 【俱出闾山】 南沙河 【城南十里】 石子河 【城北四十里】 珠子河羊肠河 【俱出白云山】 青水湖 【城东北一百二十里】 高桥湖 【城东南四十里】 泥沟河 【出中平山】 莲子湖 【城东九十里】 莽獐湖 【城东九十一里】 双峯湖 【城南二十里源出闾山东西沿流通小河口】 陡坎湖 【城东九十五里】 细河 【城西十里源出响山通大凌河】 路河 【城东四十里平洋桥入三岔河】 甘泉 【城北有甘泉二都御史滕昭名其东长春西太惠】 玉泉 【玉泉寺岩下】 崇泉 【崇泉寺内】 满井 【城西北三里水味甘美人多汲饮虽旱亦满故名】 洪井 【城西四里】 八角井 【城北隅】 清泉 【都察院东】 廉泉 【按察分司东】 

　　广宁右屯卫 

　　十三山 【城北三十里顶有池岩下有洞】 塔山 【城北四十里有塔】 
　　大凌河 【城西二十五里源出大宁松山经义州东南入于海】 枯凌河 【城东一里源出大凌河其水或涸或盈故名东南入于海】 

　　义州 

　　杵头山 【城东二十里】 青山 【城东三十里有塔至今存】 隘口山 【城东北五十里】 中路山 【城东北五十里】 白土山 【城东六十里】 骆驼山 【城东北五十里】 万佛山 【城西十五里】 三山 【城西四十里】 鹰窝山 【城西三十里】 笔架山 【城西三十五里】 牛心山 【城西南二十里】 出山 【城西南二十五里】 了角山 【城西南六十里】 碓嘴山 【城西北六十里】 塔山 【城东二十五里】 擦牙山 【城西北六十里】 八塔山 【城南二十五里】 双山 【城南十五里】 石门山 【城北二十里】 长山 【城北四十里】 嘉福山 【城北二十五里旧有龙潭祷雨即应】 
　　隘口河 【城东北八十里源出东川州双峰山流入清河】 清河 【城东北一百里源出东川州南流入大凌河】 大凌河 【城西北六十里源出大宁入义州境抱城北东流入海】 姚河 【城西一里源出西南山北流入大凌河】 石河 【城南四十里源出石房峪东流入大凌河】 泥河 【城南二十里源出西山经杵头山入大凌河】 王巨河 【城南十五里源出西山经城南东北入大凌河】 柏凌河 【城北九十里】 小山泉 【城西北境外永乐间遣将征虏闻虏酋脱古思脱木儿在捕鱼儿海遂由大宁庆州兼道而进师次游南道无水军士渴甚其地忽闻有声如炮使人视之则四泉涌出众欢呼曰此朝廷之福天之助也先是上尝梦殿西北有小流泉直至御足所履而止至是小山泉涌适与梦符】 
</div>
    <div class="pagination">
<a href="辽东志_page4.html">上一页</a><a href="辽东志.html">1</a><a href="辽东志_page2.html">2</a><a href="辽东志_page3.html">3</a><a href="辽东志_page4.html">4</a><span class="current-page">5</span><a href="辽东志_page6.html">6</a><a href="辽东志_page7.html">7</a><a href="辽东志_page8.html">8</a><a href="辽东志_page9.html">9</a><a href="辽东志_page10.html">10</a><span>...</span><a href="辽东志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
