<!DOCTYPE html>
<html>
<head>
    <meta charset="UTF-8">
    <title>渤海国记 - 第 5 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渤海国记 - 第 5 页/共 12 页</h1>
    <div class="content">　　太常寺有卿 
　　唐志太常寺掌礼郊庙社稷事卿一人正三品少卿二人正四品上渤海因之有卿有少卿 
　　渤海官寺惟太常与唐制同名余均避之 
　　司宾寺有卿 【同上】 
　　唐志鸿胪寺掌宾客及凶仪之事卿一人从三品少卿二人从四品上丞二人从六品上领典客司仪二署署有令典客署令一人从七品下司仪署令一人正八品下渤海司宾司仿之有卿无少卿与丞 
　　文王大兴四十年使司宾少令史都蒙聘于日本四十三年使司宾少令张仙寿如日本贺正司宾少令不见官制 
　　大农司有卿 【同上】 
　　唐志司农寺掌仓储委积之事卿一人从三品少卿二人从四品上渤海大农寺仿之有卿无少卿 
　　司藏寺有令有丞 【同上】 
　　唐志太府寺掌财货廪藏贸易卿一人从三品少卿二人从四品上所属有左右藏署左藏署令三人从七品下丞五人从八品下右藏署令二人正八品上丞三人正九品上渤海司藏寺仿太府制无卿与少卿而置令与丞则左右藏署制也 
　　司膳寺有令有丞 【同上】 
　　唐志光禄寺掌酒醴膳羞之政卿一人从三品少卿二人从四品上所属大官署令从七品下丞从八品下珍羞良酝三署令正八品下丞正九品下渤海司膳寺仿光禄寺制无卿与少卿而置令与丞则大官四署制也 
　　冑子监有监有长 【同上】 
　　唐志国子监掌儒学训导之事祭酒一人从三品司业二人从四品下渤海冑子监仿之监拟祭酒长拟司业 
　　巷伯局有常侍 【同上】 
　　唐志内侍省掌内侍奉宣制令监二人从三品其下有少监内侍内常侍内给事诸官渤海巷伯局仿之而以常侍为之长 
　　都督府长史位平章事上 【舒元舆集】 
　　唐志大都督府都督一人从二品长史一人从三品又王府官长史一人从四品下杜佑通典长史永徽二年改别驾为之府州各一人王府长史理府事余府通判而已舒元舆集有为文宗与渤海王大彝震书书尾云妃及副王长史平章事各有赐物具如别录渤海有长史见此次于副王之下平章事之上意其为都督府长史欤 
　　爵有开国公开国子开国男 【日本史渤海传】 
　　唐志开国郡公正二品开国县公从二品开国县子正五品开国县男从五品渤海仿置之 
　　开国公 【脱见字】 者文王朝有杨承庆 
　　开国子见者康王朝有大昌泰 
　　开国男见者文王朝有王新福史都蒙哀王朝有朴渔 
　　勋有上柱国 【同上】 
　　唐志上柱国视正二品渤海亦仿置之康王时有上柱国大昌泰 
　　文散阶有紫绶大夫青绶大夫献可大夫廷谏大夫 【同上】 
　　唐志文散阶二十九自从二品至从五品下皆称大夫自至 【至：正】 六品上至从九品下皆称郎 
　　渤海文王朝有紫绶大夫王新福青绶大夫壹万福献可大夫史都蒙康王朝有廷谏大夫吕定琳疑皆散官也 
　　十二卫 【新书渤海传仅十卫遗左右神策军】 
　　左右猛贲卫大将军各一人将军各一人 
　　唐志十六卫上将军各一人从二品大将军各一人正三品将军各二人从三品渤海仿之置十二卫首猛贲 
　　景王五年使右猛贲卫少将李与晟充聘日本副使少将不见 
　　官制 
　　左右熊卫大将军各一人将军各一人 
　　渤海康王时有左熊卫都将大昌泰都将一官唐志无 
　　左右罴卫大将军将军各一人 
　　南左右卫大将军各一人将军各一人 
　　北左右卫大将军各一人将军各一人 
　　哀王朝有左右卫将军大审理奔高丽 
　　左右神策军 【旧书文宗纪】 
　　亲卫员不详 【册府元龟】 
　　唐志亲卫隶十六卫之左右卫有中郎将左右郎将后唐同光二年以渤海王侄学堂亲卫大元谦试国子监丞是渤海固有亲卫也学堂亲卫连文未喻 
　　武散阶辅国大将军慰军大将军慰军上镇将军辅国将军云麾将军归德将军忠武将军宁远将军游击将军【日本史渤海传】 
　　唐志武散阶四十有五辅国大将军正二品云麾将军从三品上归德将军从三品下忠武将军正四品上宁远将军正五品下游击将军从五品下此六者渤海皆有之又有慰军大将军 
　　慰军上镇将军辅国将军唐志无 
　　册府元龟后唐长兴二年中书门下奏按四夷入朝蕃官例有 
　　怀德归德怀化归化等将军中郎将名号 
　　辅国大将军文王朝有慕施蒙高南甲 
　　慰军大将军康王朝有大昌泰 
　　慰军上镇将军哀王朝有杨成规 
　　辅国将军文王朝有杨承庆 
　　云麾将军文王朝有已珍蒙 
　　归德将军文王朝有杨泰师 
　　忠武将军文王朝有胥要德 
　　宁远将军武王朝有高仁义 
　　游击将军武王朝有德同 
　　外官 
　　府有都督 
　　州有刺史 【日本史渤海传　辽史太祖纪】 亦曰都督 
　　县有令有丞 【日本史　渤海传】 
　　唐志府有尹尝改为长史州设刺史县有令与丞渤海府州县具备哀王朝有南海府都督列道周是府有都督也文王朝有木底州刺史杨承庆玄菟州刺史高南申若忽州都督胥要德哀王朝有铁州刺史卫钧是州称刺史亦曰都督也大彝震朝有永宁县丞王文矩是县有丞也 
　　以品为秩三秩以上服紫牙笏金鱼五秩以下服绯牙笏银鱼六秩七秩浅绯衣八秩绿衣皆木笏 【唐书】 
　　选法文武并用 【朝鲜历史】 

　　○人物 

　　振国公乞乞仲象之子见者二曰大祚荣渤海高王也曰野勃高王弟也野勃之四世孙仁秀唐宪宗元和十三年嗣主渤海国 
　　高王大祚荣之子见者七曰武艺渤海武王也诸子曰门艺曰昌勃价曰宝方曰胡雅曰琳曰郎雅曰蕃皆见于武王嗣位时史称为王弟者也武王又有从兄大壹夏则高王祚荣兄弟子也 
　　大门艺初以质子入侍于唐开元初归国其后唐置黑水军于黑水靺鞨续更以最大部落为黑水府仍以其首领为都督诸部刺史隶属焉中国设长史就其部落监领之武王曰黑水假道于我始得与唐通旧请突厥吐屯皆先告我今请唐官不吾告是必与唐腹背攻我也遣门艺及舅任雅相发兵击黑水门艺尝质京师知利害谓武王曰黑水请吏而我击之是背唐也唐大国兵万倍我与之产怨我且亡昔高丽盛时士三十万抗唐为敌可谓雄强唐兵一临扫地尽矣今我众比高丽三之一王将违之不可武王不从兵至境又以书固谏武王怒遣从兄壹夏代将召门艺将杀之门艺惧儳道归于唐 【唐书乌承玼传大武艺与弟门艺战国中门艺来奔疑非事实今不取】 
　　唐拜为左骁卫将军武王使马文轨葱勿雅朝唐仍上表极言门艺罪状请杀之唐处门艺安西好报曰门艺穷来归我谊不可杀已投之岭南并留使者不遣使内使来宣意又别诏鸿胪少卿李道邃源复谕旨俄有泄其事者武王上书斥言陛下不当以妄示天下仍请依前杀却唐帝怒道邃复漏言国事左迁道邃曹州刺史复泽州刺史遣门艺暂向岭南以报之十年武王遣大将张文休浮海攻唐登州唐驰遣门艺发幽州兵击之会大寒雪袤丈士冻死过半无功而还武王望其弟不已募客入东都狙剌之于天津桥南门艺格之得不死河南府捕剌客悉杀之门艺遂留宿卫不复归 
　　大昌勃价仁安七年五月以渤海王武艺弟朝唐授左威卫员外将军赐紫袍金带鱼袋留宿卫九年四月庚申封襄平县开国男赐帛五十匹遣归国 【册府元龟卷九百七十五】 
　　大宝方仁安九年八月以渤海王武艺弟朝唐 【同上】 
　　大胡雅仁安十一年二月甲子 【册府元龟作三月甲子是月无甲子盖二月也】 以渤海王武艺弟朝唐授游击将军赐紫袍留宿卫 【同上】 
　　大琳仁安十一年八月以渤海王武艺弟朝唐授中郎将留宿卫 【同上】 
　　大郎雅仁安十二年正月戊寅以渤海王武艺弟朝唐贺正并献方物赐帛 【册府元龟卷九百七十五】 唐帝敕武艺书大朗雅等先犯国章窜逐南鄙亦皆舍罪仍放归蕃 【张九龄曲江集】 朗雅与郎雅形声相近疑一人 
　　大蕃仁安十八年三月乙酉以渤海王武艺弟朝唐授太子舍人员外置赐帛三十匹文王大兴七年七月蕃又朝授左领军卫员外大将军留宿卫蕃于武王为弟于文王则诸父也册府元龟皆书王弟名偶同欤抑史误书欤 
　　大壹夏武艺从兄也不审其父名尝代大门艺将击黑水后无闻 
　　武王大武艺之子见者四嫡男曰都利行早卒曰钦茂渤海文王也都利行既卒钦茂为长故唐册命文称为长嫡诸子曰义信勋 【勋：勖】 进勋 【勋：勖】 进见于文王嗣位时史称为王弟者也 
　　大都利行仁安元年八月以渤海王武艺嫡男唐册为桂娄郡王七年三月朝于唐授左武卫大将军员外置留宿卫九年卒于长安赠特进兼鸿胪卿赐绢三百疋粟三百石命有司吊祭官造灵轝来归大义信仁安八年十一月以渤海王武艺之子朝唐献方物 【册府元龟卷九百七十五】 
　　大勖进大兴三年二月以渤海王钦茂之弟朝唐唐宴之内殿授左武卫大将军员外置同正赐紫袍金带帛一百疋留宿卫 【同上】 
　　文王大钦茂之子见者一曰宏临早死宏临子华玙渤海成王也史书王子者三曰英俊贞翰清允 
　　大英俊大兴中以王子质唐三十六年归国引辞唐帝对于延英殿大贞翰 【册府元龟作贞辅今从旧唐书】 大兴五十四年八月以渤海王子入朝备宿卫 
　　大清允大兴五十七年正月以渤海王子入朝授右卫将军同正 
　　成王大华玙之子无考 
　　康王大嵩璘之子见者三曰元瑜渤海定王也曰言义渤海僖王也曰明忠渤海简王也有侄曰能信 
　　大能信正历元年十一月以渤海王侄朝唐授左骁卫中郎将 
　　定王大元瑜之子见者一曰延真 
　　大延真永德二年王遣入唐朝献冬十一月至唐 【册府元龟卷九百七十六】 僖王大言义之子无考其嗣位时史书王子者一曰庭俊 
　　大庭俊朱雀三年以渤海王子偕一百人入唐朝贡秋七月至 【册府元龟卷九百七十六】 
　　宣王大仁秀之子见者一曰新德早死新德子曰彝震嗣王彝震弟曰虔晃嗣王又称王子者一名无考穆宗长庆间入朝称王侄者二曰公则曰多英皆见于长庆间 
　　王子 【名阙】 
　　穆宗长庆中以渤海王子朝于唐制曰渤海王子举国内属遣使来朝祗命奉章礼无违者夫入修职贡出锡爵秩兹惟旧典举而行之 【白居易长庆集】 
　　大公则穆宗长庆中以渤海王侄随慎能至朝于唐授金吾将军制曰敕慎能至王侄大公则等海东之国知义之道与华夏同风者尔辈是也冒越深阻和会于庭予嘉乃诚命以崇秩用奋威卫保尔恩荣无怠无违永作藩服 【元稹集】 
　　大多英穆宗长庆中以渤海王侄朝于唐授诸卫将军制曰敕大定顺王侄大多英等我有十二卫将军以率其属皆匡备左右为吾近臣自非勋庸不以轻授以汝各贽琛赆劳于梯航俾耀远人宜示恩宠归抚尔类知吾劝来 【元稹集】 
　　大彝震之子无考史书王子者五人曰明俊曰光晟曰延广曰昌辉曰之萼 
　　大明俊咸和二年以渤海王子朝唐明年二月丙辰唐帝对于内殿宴赐有差五年入唐贺正明年正月对于内殿宴赐如故事 【册府元龟卷九百七十六】 
　　大光晟咸和三年以渤海王子朝唐明年二月乙卯唐帝对于内殿宴赐有差 【同上】 
　　大延广咸和十年十二月以渤海王子朝贡于唐 【同上】 
　　大昌辉咸和中以渤海王子朝贡于唐及归国文宗赐王敕书并信物书封敖撰具国统篇 
　　大之萼咸和十七年以渤海王子朝唐 【旧唐书武宗纪】 
</div>
    <div class="pagination">
<a href="渤海国记_page4.html">上一页</a><a href="渤海国记.html">1</a><a href="渤海国记_page2.html">2</a><a href="渤海国记_page3.html">3</a><a href="渤海国记_page4.html">4</a><span class="current-page">5</span><a href="渤海国记_page6.html">6</a><a href="渤海国记_page7.html">7</a><a href="渤海国记_page8.html">8</a><a href="渤海国记_page9.html">9</a><a href="渤海国记_page10.html">10</a><span>...</span><a href="渤海国记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
