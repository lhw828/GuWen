<!DOCTYPE html>
<html>
<head>
    <meta charset="UTF-8">
    <title>河南通志 - 第 37 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 37 页/共 276 页</h1>
    <div class="content">　　晋高祖天福六年九月滑州河决
　　十月河决滑濮郓澶诸州诏所在发舟救民天福七年三月归德军节度使安彦威塞决河于滑州
　　【安彦威督诸道运民自豕韦之北筑堰数十里给私财以犒民民无散者竟止其害以功加邠国公诏于河决之地建碑立庙本通鉴】
　　出帝开运元年六月河决滑州环梁山入于汶济【滑州河决诏发数道丁夫塞之既塞欲刻碑纪事中书舍人杨昭谏曰刻石纪功不若降哀痛之诏染翰颂美不若颁罪已之文帝善其言而止本通鉴】
　　开运三年六月河决鱼池
　　【鱼池在滑州】
　　九月河决澶滑怀州
　　十月河决衞州又河决原武
　　隐帝干祐元年四月河决原武
　　六月河决滑州鱼池
　　干祐三年六月河决原武
　　周太祖广顺二年十二月河决郑滑王峻请自行视修塞之
　　世宗显德元年遣使分塞决河十一月河堤成【河自杨刘至博州百二十里连年东溃分为二泒弥漫数百里又东北坏古堤而出至是命李谷修之役徒六万三十日毕工本通鉴】
　　显德二年谋伐唐因浚仪故堤疏导之东至泗上显德四年疏汴水入五丈河
　　显德五年疏汴水达于淮
　　【初导河自开封歴陈留其广五丈故名五丈河又名白沟河即武后载初元年引汴水入白河者也唐末湮塞至是始疏导之以通齐鲁江淮之舟楫此为河流合淮之始】
　　宋太祖干德元年正月修畿内河堤
　　干德三年七月河决开封府溢阳武河中府孟州并河水涨孟州坏中潬城军营民舍数百区又坏堤岸石又溢于郓州坏民田诏发兵治之
　　干德四年七月河水坏荥泽河南北堤岸
　　八月滑州河决坏灵河县大堤诏殿前都指挥使韩重赟马步军都军头王廷义督士卒丁夫数万人治之被泛者蠲其秋租
　　干德五年正月以河堤屡决分遣使行视发畿内丁夫缮治自是嵗以为常以正月首事季春而毕诏以开封大名府郓澶滑孟濮齐淄沧棣滨德博怀衞郑等州长史并兼本州河隄使盖以谨力役而重水患也
　　八月河溢入衞州城民溺死者数百
　　开宝元年六月河溢坏民田庐舍
　　开宝三年正月増河隄
　　十二月复増河堤
　　开宝四年六月河决原武汴决谷熟
　　七月汴决宋城
　　开宝五年正月诏縁河州县委长吏课民种榆栁及土地所宜木仍按户籍高下定为五等第一等嵗树五十本第二等以下递减十本民欲广树艺者聴其孤寡惸独者免
　　三月诏曰河渠溃决屡为民害故署使职以总领焉宜委官联佐治其事自今开封等十七州府各置河堤判官一员以本州通判充如通判阙员即以本州官充
　　五月河大决阳武及濮阳诏发诸州兵及丁夫凡五万人遣颍州团练使曹翰防其役谓曰朕焚香告天若天灾流行愿在朕躬勿延于民翰至河上亲督工役未几决塞
　　六月诏曰凡缙绅多士草泽之伦有素习河渠之书深知疏导之防者许诣阙上书附驿条奏朕当亲览用其所长勉副询求当示甄奬有东鲁逸人田告纂禹元经十二篇帝闻之诏至阙下询以治水之道善其言将授以官以亲老固辞从之八月河溢衞州
　　开宝六年正月河决获嘉县
　　开宝七年六月河溢安阳县坏民居
　　开宝八年河决顿丘
　　太宗太平兴国二年六月孟州河溢坏温县堤七十余步坏荥泽县宁王村堤三十余步
　　七月河决孟州之温县郑州之荥泽澶州之顿丘皆发缘河之丁夫塞之又遣大将军李崇矩行视水势堤岸之缺而亟缮之被灾者悉蠲其租太平兴国三年正月命使十七人分治黄河堤以备水患
　　五月怀州河决获嘉县北注
　　是年夏河决荥阳诏翟守素发郑之丁夫千五百人与卒千人领防塞之
　　十月滑州灵河县塞复决命西上閤门使郭守文发卒塞之
　　太平兴国四年八月宋州河决宋城县
　　九月衞州河决汲县坏新堤
　　太平兴国五年河决怀州
　　太平兴国六年滑州治防河材苇未具命南作坊副使李神佑驰往垣曲伐薪蒸四百万以济其用太平兴国七年十月河决怀州武陟县害民田太平兴国八年五月河大决滑州韩村泛澶濮曹济诸州民田东南流至彭城界入于淮十二月塞之
　　【先是堤久不成命使者按视遥堤旧址回奏云治遥堤不如分水势自孟抵郓虽有隄防惟滑与澶最为隘狭于此二州之地可立分水之制宜于南北岸各开其一北入王莽河以通于海南入灵河以通于淮节减暴流一如汴口之法量其逺迩作为斗门啓闭随时务乎均济通舟运溉农田此富庶之资也不报时多阴雨河久不塞命枢密直学士张齐贤乗传诣白马津用太牢加璧以祭十二月遂塞本宋史河渠志】
　　六月陜州河涨坏浮梁
　　是年自夏及秋开封浚仪酸枣阳武封丘长垣中牟尉氏襄邑雍邱等县河水溢害民田
　　太平兴国九年春河复决滑州之房村帝不忍困民发卒五万以侍卫步军都指挥使田重进领其役又命学士宋白以太牢加璧祭白马津河既塞作河平歌以赐近臣蠲被灾州县田租
　　八月孟州河涨坏民田命御史索湘户部推官元玘同按行
　　淳化元年孟州河涨
　　淳化二年三月诏长吏以下及巡河主埽使臣经度行视河堤勿致坏隳违者当寘于法
　　是年闰月河水溢
　　四月河水溢
　　六月河水汴水溢又陜州河涨坏大堤又河溢于浚仪县坏民堤上亲临督卫士塞之又决于宋城县
　　【赵孚知开封府司録参军事诏与侍御史柴成务供奉官葛彦恭参直郭载行视黄河分南北岸按行复遥堤以纾湍决孚言治遥堤不如分水势建议于澶滑二州立分水之制时决河未平重惜民力而寝焉本宋史赵孚传】
　　淳化四年十月巡河供奉官梁睿上言滑州土脉疏岸善隤故每嵗河决南岸请于迎阳驿凿渠引水凡四十里至黎阳合大河以防暴涨许之淳化五年正月滑州新渠成帝又命罗州刺史杜彦钧率兵大凿河开渠自韩村埽至州西鐡狗庙凡十五里复合于河以分水势
　　至道二年闰七月陜州河涨
　　真宗咸平三年诏缘河官吏虽秩满须水落受代知州通判两月一巡堤县令佐迭巡堤防转运使勿委以他职又申严盗伐河上榆栁之禁
　　大中祥符四年九月河溢于孟州温县
　　大中祥符八年京西转运使陈尧佐议开滑州小河以分水势遣使视利害以闻及还请规度自三迎杨村北治之复开□河于上游以泄其壅溢诏可
　　天禧元年河决滑州大兴力役
　　天禧三年六月滑州河溢城西北天台山旁俄复溃于城西南岸摧七百步漫浸州城歴澶濮曹郓注梁山泊又合清水古汴渠东入于淮州邑罹患者三十二即遣使赋诸州薪石楗橛芟竹之数千六百万发兵夫九万人治之
　　天禧四年二月滑州决河塞
　　【初滑州以天台决口去水稍逺聊兴葺之及西南隄成乃于天台口傍筑月堤　祠部员外郎李垂言请自上流引北载之高地东至大伾泻复于澶渊故道使南不至滑州北不出通利军界何以计之臣请自卫州东界曹公所开运渠东五里河北岸凸处就岸实土坚引之正北稍东十三里破伯禹故堤注裴家潭迳牧马坡又正东稍北四十里凿大伾西山酾为二渠一逼大伾南足决古堤正东八里复澶渊旧道一逼通利军城北西河口至大禹所导西河故渎正北稍东五里南北大堤又东七里入澶渊旧道与南渠合夫如是则北载之高地大伾二山脽股之间分酌其势浚泻两渠滙注东北不逺三十里复合于澶渊旧道而滑州不治自涸矣疏奏朝议虑其烦扰罢之本宋史河渠志】
　　六月望河复决天台下走卫南浮徐济害如三年而益甚帝虑殚困民力诏京东西河北路经水灾州军勿复科调丁夫其守扞隄防役兵仍令长吏存恤而番休之
　　天禧五年正月知滑州陈尧佐以西北水坏城无外御筑大堤又叠埽于城北防州中居民又就凿横木下垂木数条置水傍以防岸谓之木龙复并旧河开支流以分杀水势民德之呼其堤为陈公堤有诏嘉奬
　　仁宗天圣元年五月命鲁宗道按视滑州决河八月募民输芟塞滑决河
　　是年以滑州决河未塞诏募京东河北陜西淮南民输薪刍调兵伐濒河榆栁赒溺死之家
　　天圣二年遣使诣滑卫行视河势
　　天圣五年七月发丁夫三万八千卒二万一千缗钱五十万塞滑州河决十月河平塞决时限转运使五日一奏河事塞河成以其近天台山麓名曰天台埽
　　【天台山在滑州西北】
　　十二月濬鱼池埽减水河
　　天圣八年诏河北转运司计塞河之备良山令陈曜请疏郓滑界糜丘河以分水势遂遣使行视遥堤
　　康定元年九月滑州大河泛溢坏民庐舍
　　庆厯元年诏权停修决河河久不塞议开分水河以杀其暴未兴工而河流自分有司以闻遣使特祀之
　　皇祐元年河溢鱼池埽且决知滑州陈希亮悉召河上使者发兵捍之
　　嘉祐三年七月广济河溢原武县河决遣官行视赈被水害者
　　十一月罢都水监河渠司
　　嘉祐八年秋大水毁河阳中潬
　　【按河中一洲名曰中潬上有河伯祠水环四周乔木蔚然自此遂无遗迹今怀庆府西有河阳废县中潬即今河中之郭家滩也】
　　神宗熈宁四年二月诏増漳河等役兵
　　十月河溢衞州王供时新堤凡六埽而决者三熈宁六年四月有选人李公义献铁龙爪泥车法以濬河其法以铁为爪形以绳系舟尾而沈之水篙工急櫂乗流相继而下一再过水已深数尺宦官黄怀信以为可用而患其太轻王安石令怀信公义同议増损乃别制濬川杷以巨木长八尺齿长二尺列于木下如杷状以石压之两傍系大绳两端矴大船相距八十步各用滑车绞之去来搅荡泥沙已又移船别濬或谓水深则杷不能及底水浅则齿碍泥沙曳之不动卒乃反齿向上而曳之文彦博言河非杷可濬虽天下至愚之人皆知无益臣不敢雷同罔上帝不悦使知制诰熊本等行视如彦博言而都水丞范子渊力言熊本等见安石罢意彦博复相故附防其説蔡确亦论本奉使无状本等皆得罪独彦博勿问熈宁十年五月荥泽河堤急诏判都水监俞光往治之
　　七月河复溢衞州王倛埽及汲县上下埽怀州黄沁滑州韩村遂大决于澶州曹村澶渊北流断絶河道南徙东滙于梁山张泽泺分为二一合南清河入于淮一合北清河入于海凡灌县郡四十五而濮齐郓徐尤甚遣使修闭
　　八月又决郑州荥泽
　　元丰五年八月河决郑州原武埽溢入利津阳武沟刁马河归梁山泺诏曰原武决口已引夺大河四分以上不大治之将贻朝廷巨忧其辍修汴河堤岸司兵五千并力修筑至十二月塞
　　九月滑州河水溢
　　是年秋相州漳河决溺临漳县居民又滏河水泛滥临漳县斛律口决坏官私庐舍伤田稼
　　十月洛口广武埽大河水涨塌岸坏下牐斗门诏都水监速防之
　　元丰七年七月命防阳武埽
　　【大抵熈宁初专欲导东流闭北流元丰以后因河决而北议者始欲复禹故道神宗爱惜民力思顺水性而难其人王安石力主程昉范子渊故二人尤以河事自任帝虽借其才然每抑之及元祐元年子渊已改司农少卿御史吕陶劾其元丰六年兴役至七年功用不成乞行废放于是黜知兖州寻降知峡州其制畧曰汝以有限之财兴必不可成之役驱无辜之民置之必死之地盖中书舍人苏轼词也本宋史河渠志】
　　哲宗元祐八年七月广武埽危急诏王宗望亟往救防
　　绍圣元年十二月漳河决令计置堙塞
　　元符三年正月中书舍人张商英献治河五防一曰行古沙河口二曰复平恩四埽三曰引大河自古漳河浮河入海四曰筑御河西堤而开东堤之积五曰开木门口泄徒骇河东流大要欲随地势疏濬入海耳
　　四月河决苏村
　　【苏村在开封府城东】
　　徽宗建中靖国元年诏修苏村西堤
　　【初尚书省言自去夏苏村涨水后全河漫流今已淤高三四尺宜立西堤于是左正言任伯雨奏河为中国患二千嵗矣自古竭天下之力以事河者莫如本朝而徇众人偏见欲屈大河之势以从人者莫甚于近世臣不敢逺引只如元祐末年小吴决溢议者不顾地势不念民力不惜国用建东流之説当洪流中立马头设锯齿稍刍材力耗费百倍力遏水势使之东注凌虚驾空非特行地上而已増堤益防惴惴恐决澄沙淤泥久而益高一旦决隤又复北流此非堤防之不固亦理势之必至也昔禹之治水不独行其所无事亦未尝不因其变而导之盖河流混浊泥沙相半流行既久迤逦淤淀则久而必决者势也或北而东或东而北亦安可以人力制哉为今之防惟宜因其所向寛立隄防约拦水势使不至大段漫流若恐北流淤淀塘泊亦秪宜因塘泊之岸増设隄防乃为长防风闻近日又有议者献东流之计不独比年灾伤居民流散公私匮竭百无一有事势窘急固不可为抑亦自高注下湍流奔猛溃决未久势不可改设若兴工公私徒耗殆非利民之举实自困之道也本宋史河渠志】
　　崇宁二年河决内黄
　　【时岳飞生未弥月水暴至母姚抱飞坐瓮中冲涛及岸人争异之按飞死于绍兴十一年辛酉飞年三十九嵗逆数至徽宗崇宁二年癸未正飞所生之年也本宋史岳飞传】
　　崇宁四年二月工部言乞修苏村等处运粮河堤为正堤以支涨水较修弃堤直堤可减工四十四万料七十一万有竒从之
　　崇宁五年二月诏滑州系浮桥于北岸仍筑城垒置官兵防之
</div>
    <div class="pagination">
<a href="河南通志_page36.html">上一页</a><span>...</span><a href="河南通志_page32.html">32</a><a href="河南通志_page33.html">33</a><a href="河南通志_page34.html">34</a><a href="河南通志_page35.html">35</a><a href="河南通志_page36.html">36</a><span class="current-page">37</span><a href="河南通志_page38.html">38</a><a href="河南通志_page39.html">39</a><a href="河南通志_page40.html">40</a><a href="河南通志_page41.html">41</a><a href="河南通志_page42.html">42</a><span>...</span><a href="河南通志_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
