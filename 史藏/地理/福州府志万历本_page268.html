<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 268 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 268 页/共 280 页</h1>
    <div class="content">　　

　　闽迁新社记　　唐　濮阳宁
　　大中十年夏六月，公命迁社于州坤，凡筑四坛。坛社稷，其广倍丈有五尺，其高倍尺有五寸，主以石。坛风师，其广丈有五尺，其高尺有五寸。坛雨师，广丈而高尺。自初献讫终献，专一室，有厦。横附二室，皆南乡，备牺币。西乡之楹，凡二室。龟砖春道凡十有三条，其索折则三百九十有七尺。缭垣凡百堵，其高逾寻。苞巨榕凡二十本，南北行延，崇甍展阶，揭双扉以东向，具扃钥焉。其外，北东辟二室，有厦。其南立双表及逵功。以十七日戊子起，冬十一月庚子毕。谨按：闽故坛坫，南邪西隙，蛙蟹污辏，负蒲苇之豪；家禽野牧，触践无禁，至祈报时，率戒闽侯官责办，与胥哗庄权事。其晴也，虽重营不免于濡舃；其雨也，必撑篷以护缕，渎神劳人，未尝有寤者。元侯关西公既莅闽。其春，由郡仪即社，喟然顾曰：“吾曏理苏，厥坛惟更，仍岁穰穰，苏人宜之。今闽饶化，期将丕革，首在兹乎?”由是择谨事者行故坛西，躬取其地，授之节饩，严帑靡，隐者除，鸠工以棹器，斫材以陶坯，肩有欢谣，杵无怨筑。故擘钱垂十万，不徭一丁，不敛一户，而爽洁开拓，四坛镂焉。夫迁社于川坤，右位也；不书稷、风、雨，尊社也。《礼》称：诸侯为百姓立社曰国社，而厉山氏之农弃緅隆焉，共工氏之后土勾龙兼飨焉。风秩雨班，光昭旧典，盖先圣王尊以示本，均以行政，未之改也。惟我元侯敬恭乎上，抚临于下，戢奇薙慢，显晦咸宁，繁条阴森，如肃其飨，自然克灵克序，德致元侯而施于一方也。是月，牙将翁行全牍其绩，归成于公，公曰：“坛迩浮屠，祠争出眉睫，吾患将来有醉浮屠者，或易于迁徙焉。苟非钥琢，则本末无所彰。”遂以记征百寮，宁中不得辞，且拜命之辱，谨用二十九日戊辰献记云。
　　李成公去思碑　　唐　独孤及
　　世与道交相兴丧，弘之者在人。非庚桑楚，不能使山畏山畾大壤向化；微文翁，蜀学不崇，闽中无儒家流。成公至而俗易，民赖德施，古今一也。初，成公之始至也，未及下车，礼先圣先师，退而叹堂屋湫狭，敩学荒坠，惧鼓箧之道寝，子衿之诗作我。是以易其地，大其制，新其栋宇，盛其俎豆。俎豆既修，乃以五经训民，考教必精，弦诵必时。于是一年人知敬学，二年学者功倍，三年而生徒祁祁，贤不肖竞劝，家有洙泗，户有邹鲁，儒风济济，被于庶政。大历十年，岁在甲寅秋九月，公薨于位。于是群吏庶民，耆儒诸生，雨泣庙门之外，若有望而不至，号曰：“岂不欲斯文之渐渍于东瓯之人欤?不然，何锡厥化而不遐公之年也?”吾党瞠然，鸣呼曷归?判官缮部员外郎兼侍御史安定皇甫政、殿中侍御史颖州韩质、监察御史河南长孙绘，率门人、部从事、州佐县尹，相与议：以公之功绩明示后世，谓及尝同州谏之列，宜备知盛德善政。见托论譔，以实录刻石，曰：公讳锜，字某，皇帝之诸父，宗室之才子。宽裕恺悌，孝慈忠敬。尊而成式，文而强力。治王氏《易》、左氏《春秋》，酌其精义，以辅儒行。故居处执事，著书属辞，非周、孔轨躅不践也。天宝三载，应选辩论，为安阳县尉。中兴之后，历御史、尚书郎、谏议大夫、给事中十余年。周历三台，言中彝伦，动中大本。上交不谄，下交不渎。家贫不乐清近，求为京兆少尹。无何，出守弘农，又移典华阴，兼御史中丞。华阴之近者安，远者来。天子以为才，任四岳十二牧之职。大历七年冬十有一月，加御史大夫，持节都督福建泉、汀、漳五州军事，领观察、处置、都防御等使。八年夏四月，龙旆六辔，至自京师。闽越旧风，机巧剽轻，资货产利，与巴蜀埒富，犹无诸、余善之遗俗，号曰难治。公将治之，已考礼正刑，节用爱人。颁赋遗役，必齐其劳逸。视年丰耗，量入以制用。削去事之烦苛，法之掊克者。吏不奉职，民不师教，则惩以薄刑，俾浸迁善，由是人知方矣。公将安之也，初，哥舒晃反，书至，公屦及于门，遽命上将帅戈船下濑之师，西与钟陵军会，先拔循、潮二州，以援番禺。推诚誓众，士皆奋勇。既而大憨就戮，五岭底定，民是以康，繄我师是赖，人无奸宄寇贼之虞矣。公将教之也，考类宫之制，作为此学而寓政焉。躬率群吏之稍食与赎刑之余羡，以备经营之费，而不溷于民也。先师寝庙，七十子之像在东序，讲堂、书室、函丈之席右西序，齿胄之位，列于廓庑之左右。每岁二月上丁习舞释菜。先三日，公斋戒肄礼，命博士率胄子修祝嘏，陈祭典。释菜之日，美器、用币、笾豆在堂，樽罍在阼，公玄端赤舄，正词陈信。是日，举学士之版，视其艺之上下，审问慎思，使知不足，教之导之，讲论以勖之。八月上丁如初礼，岁朝，博士以逊业之勤惰，覃思之精粗告于公，敛其才者进其等，而贡之于宗伯。将进，必以乡饮酒之礼礼之，宾主三揖，受爵于两壶之间，堂下乐作，歌以《发德》、《鹿鸣》、《南陔》、《由庚》、《嘉侯》、《南山有台》以将其厚意。由是海滨荣之，以不学为耻。州县之教达于乡党，乡党之教达于众庶矣。公薨之二年，大常议按公叔发修卫国之班制，以交四邻。故易其名曰“文”。孔文叔其勤家风，夙夜不懈，卫人铭其彝鼎。以公尊教劝学，德洽荒服，乃奏谥曰“成”，诏赠礼部尚书。而刻金石之礼则阙而未备。今也，敢播德馨，贻之无穷，其《铭》曰：“公之文，肃恭且仁，宣力事君，润饰经术，底绥斯民。公之武，鳏寡不侮，刚亦不吐，率师勤王，戡厥丑虏。易俗移风，经始頖宫。百堵皆兴，孔堂崇崇。四科以班，乃侯乃公。秩秩礼典，锵锵礼容。大昕鼓箧，学士萃止。褒衣乃屦，登降以齿。从公于迈，乐我泮水。我闾我里，讲论资始。比屋为儒，俊造于林。缦胡之缨，化为青衿。公宜难老，为学司南。斜日告凶，实天匪忱。翙翙和銮兮，不闻遗音，愿言思公兮如玉如金。镂余烈于此石，以塞罢市者之心。”
　　瑯琊忠懿王德政碑　　五代　于　竞
　　粤自范金合土之制，云师火纪之名。禹别九州，尧咨四岳，莫不简求良辅，弘济兆人，彰克勤克俭之能，垂可久可大之业。嗣太叔宽猛之政，循仲尼富庶之言。既茂勋劳，宜标篆刻。公名审知，姓王氏，瑯琊人也。其胙土命氏，疏源演派，代济其美，史不绝书。后以太祖就禄光州，因家于是郡焉。曾祖名友，赠光禄卿。王父玉，赠秘书少监。父恁，赠光州刺史，继赠太尉。公即太尉之季子也。初，公兄潮志尚谦恭，誉蔼乡曲，善于和众，士多归之。福建节度使陈岩既向其名，又以所属泉州求牧，乃遣礼而请之。及到任，颇著嘉声。后岩在军病甚，不能视事，军士等惧无统御，皆愿有所依从，泉牧遂以郡委于仲弟审珪，而与公偕赴。至则积恶者屏去，为善者获安。因诏授节度使，累加检校右仆射。于是刬其宿弊，整其章条，三军无哗，万姓有奉。乾宁三年，仆射遘疾，且付公以戎旅，乃具表奏。寻加刑部尚书、威武军留后，俄授金紫光禄大夫、右仆射，本军节度使。公器局端雅，识理融明，禀崧峤之真精，得圮桥之妙略。及膺帝命，宠陟斋坛，细柳连营，旌旗动色。蒲卢莅政，草树逢春。一年而足食足兵，再岁而知礼知义。方隅之内，仰止攸同。曩以运属艰虞，人罹昏垫，农夫释耒，工女下机。公既统藩垣，励精为理。强者抑而弱者抚，老者安而少者怀。使之以时，齐之以礼。故得污莱尽辟，鸡犬相闻，时和年丰，家给人足。版图既倍，井赋孔殷。处以由庚，取之合彻。夫述职之道，底贡为先。九丘爰序于厥苞，五伯是征于缩酒。虽甸服之近，江汉之中，或遇阻艰，亦绝输赋。惟公益坚尊奖，慎守规程，松柏后凋，风雨如晦。地征旁午，天库充盈。共仰勤劬，咸和匡戴。尝以学校之设，是为教化之源。乃令诱掖童蒙，兴行敬让。幼已佩于师训，长皆置于国庠。俊造相望，廉秀特盛。闽川以地虽设险，人尚争雄，或因饥馑洊增，或以刻剥为苦，萑苻易聚，巢穴难探。公感之以恩，绥之以德，且曰：“吏实为虐，尔复何辜”?示以宽仁，俾之柔服，遂使数十年之氛祲遽致廓清，一千里之封疆旋观照泰。张纲以单车入垒，虞诩用绛缕擒奸，以古况今，彼犹怀愧。爰自天宝艰难之后，经费实繁，聚敛之臣，名额滋广。即山鸠利，任土庀财。峻设堤防，颇闻赒赡，泊纏烽燧，仍患崎岖。三司之职务空存，四海之轮蹄鲜至。公按其程课，令以权衡，尽叶旧规，尤彰宏业。而又奉大雄之教。崇上善之因，象法重兴，道师如在。虹梁雕拱，重新忉利之宫；钿轴牙签，更演毗尼之藏。而又盛兴宝塔，多舍净财。日丽飞甍，霞攒彩槛。顽艳回向，远迩归依。用俾群缘，皆同妙果。佛齐诸国，虽同临照，靡袭冠裳，舟车罕通，琛赆罔囗，囗囗亦逾沧海，来集鸿胪。此乃公示以中孚，致其内附，虽云异类，亦慕华风。宛土龙媒，宁独称于往史；条支雀卯，谅可继于前闻。自燎炽西秦，烟飞东观，鲁壁之遗编莫捄，周陵之坠简宁存。亟命访寻，精于缮写。远贡刘歆之阁，不假陈晨之求，次第签题，森罗卷轴。夫四邻共守，盖当偃草之期；七佛方修，必假御冲之备。是以恢张制度，固护基扃。程功而莫匪子来，作事而适当农隙。立崇墉之百雉，表巨屏于一方，岩邑汤池，曾何足数。折筋萦带，固不可凭，未若暂劳，致兹永逸。兵戈洊起，帑庾多虚。凡列土疆，悉重征税。商旅以之而壅滞，工贾以之而殚贫。公则尽去繁苛，纵其交易，关机廛市，匪绝往来；衡麓舟鲛，皆除守御。故得填郊溢郭，击毂摩肩，竟敦廉让之风，骤睹乐康之俗。闽越之境，江海通津，帆樯荡漾以随波，篙楫崩腾而激水。途径巨浸，山号黄崎，怪石惊涛，覆舟害物。公乃具馨香黍稷，荐祀神祗，有感必通，其应如响，祭罢一夕，震雷暴雨，若有冥助，达旦则移其艰险，别注平流，虽画鹢争驰，而长鲸弭浪。远近闻而异之，优诏奖饰，仍以公之德化所及，赐名其水为甘棠港，神曰显灵侯。与夫召神人以鞭石，驱力士以凿山，不同年而语矣。于戏!辨真金于大冶，认劲草于疾风。不有良臣，谁康泽国。寻就加平章事检校名仆射如故。腰悬相印，手握兵符，益壮军声，弥新殊渥，又改光禄大夫检校司空，转特进检校司徒。然而物议舆词，功厚赏薄，以为爵禄未称畴庸，于是异姓分封，仍加井邑，转检校太保瑯琊郡王，食邑四千户，食实封一百户。公之仲兄审珪，自守泉郡，一纪于兹，黠马皆调，疲人尽泰。公性惟雍睦，气禀中和，韵契埙篪，政侔鲁卫，可谓高明辉映，超绝一时者也。公以天下兵马元帅太尉中书令梁王勋格穹昊，德服华夷，奉大国之欢盟，为列藩之表率。今节度都押衙程赟及军州将吏百姓耆老等久怀化育，愿纪功庸，列状上闻，请议刊勒。元帅梁王以公如河誓者，匪石情坚，累贡表章，显陈保证。朝廷冀弘诱劝，特示褒扬，将建龟趺，合征鸿藻。竞谬居清列，曾乏雄文。倾岁尝咏皇华，往宣宸旨。已于视听，亲饫徽猷。今之执简濡毫，得以研精覃思，备陈懿绩，实无愧词。乃作《铭》曰：“日月丽天，舟楫济川。内外克乂，肱股惟贤。淮水长清，缑岭方宁。庆随祚远，材为时生。伯氏雄特，泉人仰德。求瘼斯勤，颁条有则。冠军被疾。付以师律。政教翕张，士庶宁谧。懿彼闽越，帅实英杰。地列周封，心驰魏阙。圣泽汪洋，元戎启行。有典有则，为龙为光。高悬秦镜，理道自静。比屋怀仁，连营禀令。航海梯山，贡奉循环。务其输委，毋惮险艰。周征之术，公田仆一。约以有程，守而勿失。轻徭薄赋，讴歌载路。高掩龚黄，遐追召杜。乡校皆游，童蒙来求。雅道靡靡，儒风优优。惟虺吹毒，久依山谷。罔恣陆梁，竟折柔服。法宝梵宇，胜因所主。崇构斯精，福庆攸聚。佛齐诸国，绥之以德。架浪自东，骤山拱北。坠简遗编，缮写精研。麟台矗尔，武观森然。畚锸其勤，雉堞连云。永制尔敌，用壮我军。关讥不税，水陆无滞。遐尔怀来，商旅相继。黄崎之罗，神改惊涛。役灵祗力，保千万艘。刘骥荀龙，埙篪雍雍。维邦维翰，以侯以公。元帅梁王，武步龙骧。挺彼七德，削平四方。公能事大，推心斯在。风雨无渝，岁寒不改。殊勋茂绩，尽瘁宣力。国之丹青，邦之柱石。位冠台鼎，任隆兵柄。重以徽章，宠分异姓。优诏铭功，万古英风。贞珉是勒，垂之无穷。
　　重修忠懿王庙碑　　宋　钱　昱
　　若夫非常之人，必有非常之事者，众所闻矣。其或功及于国，道济于民，生居土茅，没飨庙食者，求诸前史，罕有其伦。是以黄石立祠，皆因遗迹；沔阳致祭，实表旧功。故圣人之制也，法施于民则祀之，以劳定国则祀之。苟无所称，实曰诬祭。惟忠懿王非诬祭欤!公名审知，字详卿，姓王氏，本瑯琊人，秦将翦三十四代孙。高祖晔，唐贞元中为光州定城宰，有善政以及民，因迁家于是郡，遂世为固始人矣。曾祖友，赠光禄卿。王父蕴玉，赠秘书少监。父恁，累赠至太尉、光州刺史。十围巨木，始从厚地以盘根；九曲洪河，本自仙源而坼派。若匪降神之气，岂生命世之才。公即太尉之季子也。公形质魁秀，机辨明敏。负英雄之气者，必相交友；学韬钤之略者，咸询智谋。悬知五典之书，暗合万人之敌。远近服其义勇，乡里推其孝弟。常有善相者诣公之门，视其昆弟三人，曰：“富贵一体也，而季当位极人臣。”自是公窃负之，寻遇陟岵兴悲，在原轸念，恭事孟仲，严若父焉。乾符末鲸网全疏，凫毛屡落。磨牙吮血，中原正苦于殇残；脱耒裂裳，四海尽疲于征战。公蓄慷慨之气，负纵横之才，每或抚髀暗惊，弯弧自誓，曰：“大丈夫不能安民济物，岂劳虚生乎?”于是口俟时待价之囗，囗拯溺捄焚之志。豪杰相许，寝食不忘。虽大鹏未飞，已具垂天之势；而神马一跃，终同追电之踪。属王绪者，凭巢寇之戈矛，盗霍丘之土宇。遽言得志，遂启无厌。但思于弱吐强吞，岂顾其幸灾乐祸。因乃大掠，部属旁囗囗囗，复收士民，以广队伍。于是公之昆季咸与焉。及秦宗权窃弄五兵，遍侵四境。绪内乏婴城之计，外无善邻之助，遂率众而作窜，欲避地而偷安。玉石俱焚，孰能分别；豺狼当道，无匪纵横。幸豫章懦怯之中，偶番禺口害之后，凡经藩翰，靡或支吾。自潮阳抵漳浦，百姓畏其涂炭，五马避其锋刃。岂知兵忌不戢，人慎无恒。狃蒲骚者，终至败亡；好草窃者，焉能长久?动蓄自疑之志，转乖同义之心，适当军众不宾，遂为部下所害。公素敦诚信，累涉艰危，既负出群之才，仍谙武事之术。且兵不可以无主，将不可以失人。众遂推公而立之。公居下惟谦，事长必顺，虽舆情之有属，在公论而不忘，乃曰：“予蚤事二兄，常若严训，岂有弟为大将，兄居其下者乎?”遂奉长兄潮以帅其众，仍获清源为所理之地。公由是恶道途之多梗，愤贡赋之不通。实欲致理一方，克平群盗。外惟征缮，中则经营。运筹之胜负预知，揽辔之澄清可待。大顺冬囗囗囗囗廉察遽亡，兵马使范晖夺符印以自尊，奉题缄而不逊，恣行诛戮，罔事绥怀。人既类于倒悬，时合当于逆取。公比缘观衅，因得征词，遂举勤王之师，以伸吊民之义，躬事戈甲，身临矢石。一年而围囗囗囗囗囗年而坚壁遂陷。范晖扁舟欲遁，疏网难逃，遂为海人枭首以献。公既歼元恶，乃布优恩，凡曰胁从，悉令宥过，用仁信以御下，行慈惠以恤民。曾未浃旬，已闻致理，百姓爱之如父母，三军畏之如神明。又能成囗囗囗，让德无愧。遂迎长兄潮迁是郡，复请仲兄邽迭居旧邦。武肃王表率诸侯，荡平大憨，吴越尽归于赐履，江淮咸奉于专征。以其能务忠勤，远求荐擢，遂奏授本道廉察及泉州符印偕命焉。寻朝廷以寰海梃灾，久劳我武；东南靖乱，获庇吾民。俾提旄钺之权，囗囗跨襦之惠，遂升本州为威武军，授潮节度、观察、处置等使，仍以公为节度副使，奖勋绩也。洎元昆殂谢，众庶归依，公乃躬受遗言，式俟朝命。明年春，帝恩远降，人欲是从，初授公捡校刑部尚书威武军节度兵马副大使，将委什连之任，攸居贰职之劳。一之日训习骁雄，二之日苏息疲瘵。用心数月，善政闻天。于是进端揆之资，正元戎之位，斋坛高筑，军幙大开，分州司屏翰之权，握汉口鼓鼙之任。未几，显居使相，特锡户封。方隆推毂之寄，尤藉秉钧之力。当多难未弭，聊同指臂之相须；及具瞻有归，实赖股肱之别用。式资补衮，俾重褰帷。天复元年，载正乾纲，重光帝座。言念七闽之地，口符八柱之功，特颁渥恩，用越伦等，赐武库戟十二枝列于私门，非恒例也。自是日钟百禄，岁奉九迁。公致君愈勤，述职无怠。万里输贡，川陆不系其赊；一心尊戴，风雨不改其志。昭皇累嘉忠节，别锡异数。欲酬懋德，岂限彝章。天祐元年夏四月，封郎琊郡王，食实封一百户。寻属龙蛇起陆，戎马生郊，人心厌于有唐，天命已归于新室。公知微不爽，居闇罔欺。梁祖之即位也，才倾作解之恩，继举畴敷之典，三公互拜，万户连封。吕尚帝师之尊，官荣既极；子仪中令之贵，考限惟同。寻复进封闽王，加福州大都督长史。迨庄宗之建王业也，神州克复，寓县咸宁。欲敦柔远之心，先下念功之诏，遂增并赋，仍改功臣。式覃北阙之恩，用倚南门之寄。公方推拱极，既效安边，惟治民素属于忧勤，而得疾遽从于绵笃。百龄无效，五福行全。以同光三年十二月十二日薨于正寝，飨年六十有四。朝廷素钦尽节，俄览遗文，即增GFAC6老之悲，岂悭锡终之典，册赠尚书令，谥曰“忠懿”，礼也。公生当离乱之运，出值艰难之秋，割据一方，蓄养百姓。得深沟高垒之故，有披坚执锐之众。赡水陆之产，通南北之商，铸铜于蜀山，积粟于洛口者，不足言其富也；连临淄之袂，投淝河之箠者，不足言其庶也。至若外涵大度，内用小心。慎刑既及于精详，举事悉从于简略。犯则不赦，令比秋霜之严；恩本无私，惠如冬日之煖。民惟道化，吏以法绳。此可以称善为政矣。言必皆中，行罔自欺。非正词不入于聪，非公事不宣于口。居常无声色之乐，平生以礼义自守。念十家之产者，躬行节俭；怀五子之歌者，心诫荒唐。每当烁石之威，未尝操扇；才属鸡鸣之后，早见严装。以德报恩，远逾万里；至诚感物，动契百神。此可以称善立身矣。兴崇儒道，好尚文芆，建学校以训诲，设厨馔以供给。于时兵革之后，庠序皆亡，独振古风，欝更旧俗。岂须齐鲁之变，自成洙泗之乡。此得以称善教化矣。怀尊贤之志，弘爱客之道，四方名士万里咸来矣。有蓬瀛谪仙，鸳鸯旧侣，或因官而忘返者，或假途而惜去者，尽赴筑金之礼，皆归簪瑁之行，其余草泽搜罗，鱼待遇者，固不可胜纪。此得以称善招纳矣。尊天事地，奉道飨神，无非克诚，足以监德。然而素钦释典，大廓法门，众善皆臻，何德不报。无漏上智，苾艹刍散布于诸方；有作良因，伽蓝遍满于乐国。炼即山之坚固，铸六文化身；镕丽水之光辉，写五千秘藏。事非为已，愿乃庇民。此得以称善求福矣。功惟理乱，志在尽忠。安不忘危，常为恃险之诫；小当事大，罔违与国之道。以至覆盂数郡，高枕三边，虽昆彭致霸之俦，未能继踵；在他燮自尊之患，固不同风。此得以称善守位矣。且天惟祐德，民本怀仁。公飨富贵者三十年，传册封者四五世。遗爱铭于人口，忠节书于国史。臣子之盛，不亦大乎!迨兹陵谷变迁，箕裘废坠，寂寞阙以时之荐，凄凉同乏祀之悲。士农工商，慕旧政以如在；潢于苹藻，望遗庙以不存。丙午岁，我师恤邻，阖境向化。遇今大元帅吴越国王，位钟压纽，运偶负图。当保大定公之初，行兴灭继绝之义。既克宁之民庶，恩咸悦于鬼神。每念闽川所归，本由王氏而盛，虽子孙异代，已同薰烬之香，而春秋二时，宜陈笾豆之礼。遂命以公旧第为忠懿王庙，仍参常祀之数。霸主爰修于废祭，藩侯遂立于丛祠。行马戟枝，尚存故物；豚肩尊酒，蚤荐惟馨。塑山庭月角之容，立偕老于飞之像。庭庑未周于工绩，槐檀旋改于光阴。旧径难寻，已绝罗含之兰菊；重门长闭，但多仲蔚之蓬蒿。既乖与祭之仪，殊缺致诚之所。大宋开宝七年秋九月，大元帅吴越国王以时和岁丰，家给人足，俾答福谦之佑，遂申咸秩之典。凡曰祠庙毁废，竞出钱帛修完。乃命衙直将躬授人工，旁探材植。补遗基而皆备，易旧物以咸新。曾出逾时，已云告毕。奢俭得以中度，规制得以合礼。朱轩粉壁，随晚霁以生光；修竹乔松，向寒霜而吐色。挺曹笔则阴兵欲动，斗郢工则神马欠嘶。步从悉周，精灵如在。矧以故乡将吏，开幕宾僚。当其草昧干戈，屡经劳苦；洎自拊立基构，尽享崇高。乃塑都押衙建州刺史孟威等二十六人以配享焉。斯庙也，前瞰清流，右连净刹。一路自无于尘杂，四邻皆属于幽奇。晓雾才开，先露列窗之岫；疏钟虽近，不惊绕树之禽。公昔也尝游宴于斯，今也复祠祭于此。始易宅而为庙，矧将废而能兴，苟非阴德不衰，令名未朽，又岂能身没之后有如此之盛乎?昱叨居是藩，获毕斯事，仰嘉猷之未远，听遗爱以长新。爰属短裁，庶存实录。燕然叙事，虽有谢于孟坚；岘首感人，亦未多于叔子。乃为《铭》曰：极天曰岳，惟岳有神。蓄是英气，生为异人。干霄利剑，端世祥麟。爰当季运，实庇蒸民。其一唐德将衰，群雄欲出。阴雾垂地，秋氛蔽日。豺豕猖獗，萑蒲纵逸。苟非伟才，焉济王室?其二权为巨盗，绪亦朋奸，欲乱中夏，首屠光山。谁谓英杰，同罹险艰。终则窜迹，能无厚颜。[HT6SS]其三爰率部民，同徂万里。绪为众恶，公得众美。因戮凶人，遂奉君子。立功著名，自此而始，其四漳浦既宁，清源复平。遂以政事，授于难兄。孝实至性，谦惟直诚。静乃揖让，乱则经营。其五愤彼闽川，拊兹裨将。苛虐渐笃，政刑俱丧，锐旅大驱，凯歌连唱。克定一方，式谐众望。其六始参贰职，已播殊勋。屏翰之美，朝廷备闻。迨居重镇，继事明君。尽忠竭节，松茂兰薰。其七偃仰大藩，阴庥五郡。虽曰功庸，亦由时运。二柄齐举，七德兼训。令子令孙，当年振奋。其八真王重望，上相清规。陵谷虽变，馨香不衰。俯缘甲第，遂立严祠。年祀屡易，笾豆或亏。其九霸王推恩，良时有待。旧庙克新，遗踪不改。奂尔碧金，俨然神彩。灵贶芳名，千秋如在。其十开宝元年。
　　社稷坛铭　　宋　柯　述
　　或曰“社奚铭?”予谓祭主敬，不敬如不祭。社稷岁再祭，所以为民祈报，以政莫先焉。予守兹土，视其坛地污且隘，不足以行礼，乃广而新之。坛壝器宇，靡不周备，敢不以告于后之人。于是敕铭于坛之东南乌石山之顶，前为亭曰“致养”，以其当州之坤焉。《铭》曰：后牧民，天乃食。维社稷，作稼穑。风雨雷，赞生殖。叶时日，祭有秩。岁庚午，夏率职。即坤维，眡坛域。地污隘，制匪式。爰广新，古是则。辛未春，工告毕。斋有厅，器有室。旸若雨，事咸饬。后之人，敬无芌。元祐六年三月，柯述撰，王裕民书。
　　重修福州路记　　元　贡师泰
　　福州，中七郡而治，连山东驰，众水皆汇于海。地气磅礴，物产蕃阜。自无诸以兵佐中国，常衮观察其地，朱子以道学淑诸人，千载而下，号称邹鲁。国朝始建行尚书省提刑按察司，后更省为宣尉司，按察为廉访司，近又罢宣尉司，立行中书省。大官临莅其上，守吏惴惴，日事迎谒，一据案署牍，辄复起去。故郡治敝坏，几无以芘，左右愕视叹息，卒不暇议所以修治者。至正庚子春，予董漕闽广，馆于府中，因谋葺之。或曰：“子幸以老请，居几何时，顾欲巨费耶?”予惟君子之所以处其身也，不以物我而有丰啬，不以久近而易勤惰，况即旧以图新，因废以补陋，其犹易于成功乎!于是稍节俸入，俾通守阮世隆主治之，而监守僚佐咸曰：“吾侪之所不暇，甚幸尚书之辱贶也。”乃皆协心相事，曾不逾月，工以告成。而听政之堂，退休之室，公牍之所，与夫凉轩燠馆，重门修庑，廊然若辟，奥焉加深矣。既事，进执事者于庭而告之曰：“南方不靖，逾十数年，将士苦于战斗，民庶劳于饣鬼饷，海隅遗黎，殆无以生。今是之葺，岂徒与大夫士娱其心，便其体而已哉?凡有事于斯堂者，亦将惕然而惧，蚤夜孜孜，思有以勉吾力之可为，以尽吾职之当为。庶其无负于君国子民之道尔!不然，则赏罚出于爱憎，曲直狥于贿赂，瘠其民而肥其身，聚于上而怨于下，驰骋出入，自以为得计，天地鬼神，其可欺乎?”记诸壁间，用劝来者，且以自警云。
　　武库记　　明　司马垔
　　天下久安长治之道，其要在乎备之能豫而已。夫安危治乱相承，犹阴阳昼夜之有所不能免者，惟思患预防得其要，则庶乎其安可久，其治可长耳!福建为省，陆有大小绝巘，深险聚叠，如堆螺聚粟然，不可殚纪；水有南溟巨浸，环薄福、兴、漳、泉四郡之外，浩瀚荡潏，茫无畔岸，而海舶出没，乘风簸掉，瞬息千里，莫可绳束。故其民之长涧壑者多顽犷，边岛屿者多纵肆。防察拊摩，少有不及，则睢盱畔援，螳怒蚁聚，曾无难保者。是其预备之道，亦在乎城池坚深，储蓄充益，士卒练习，器具犀利而已。御用监太监东广陈公，自奉朝命来镇兹土，惓惓注意于此。常念城池、储蓄、士卒皆已就绪，独军器一事，虽成造有法，蓄积有余，然武库未建，往往寄顿他所，不徒易以朽腐，而扃钥不时，典守不一，殊为阙典。乃访求城中，得隙地于北隅越山僧寺之侧，负阴抱阳，高明闿爽，而山川回拱，气象雄浑，建置惟宜。乃会同巡按向公暨若三司条请于朝，既得允旨，爰檄藩司，出羡余若干，市材鸠工。经始于弘治辛亥春正月，落成于明年壬子十二月。其督工终始虽专委藩司经历简文等，而斟量夫役之劳役，综理钱物之高下，规格拟裁，一皆陈公劳心积虑之所及焉。其制为库屋三所，为间惟九，总得间二十有七。中为厅堂，以为牧给者临莅之处，其间为五，两傍翼以厢房，其间为六。厨库为房各三间，而从以小屋，如其数。周围缭以崇垣，为丈一百四十有奇。而中建内门，以严呵守，其间为三。左右列屋高不及门四之一，以便下人憩息者，为间十五。去门左数武，有亭翼然，以楼记石，复缭以土垣，为丈八十四有奇。而复总为外门三间，且于门外甃巨井以便汲焉。於乎!古之人其于治天下国家也。炳于几先，而凡事必预，如时未寒冱而衣褐已具，时未旱涝而仓廪告充，虽事变或出于仓卒之顷，意料之外，皆可裕然谈笑处之，而靡然无有不定者。唯夫是道不明，人皆憧憧龊龊以营救目前琐屑之务为能，訏谋远猷一切斥去不用，此其所以言治之难也。今是库之立，真可谓有得于古人预防之微意哉!虽然，不特此也。向之所谓顽犷纵肆，易以螳怒蚁聚者，其好生恶死之心，固与人同耳。使其睹此武库，巍然屹立，雄伟壮观，而兵甲干戈，雾滃山积，其非心异志将不于此而潜消默夺耶!斯又理势之所在而未可以言喻者也。予恐后之人不知以此为重，而或致隳废，以负陈公与诸公今日惓惓之心，且又不能不慨然有感于治世之道也。故于承公之扌为谦盛礼，征文以记兹役也。备及之。
　　福州府城隍庙碑　　明　王　介
　　我太祖高皇帝诞膺天命，抚育万方。洪武初即考正祀典，著于令甲。城隍之祀，自京师以达于天下，敕封鉴察司民威灵公，庙制视郡邑厅事高广为等差。越二年，诏去封号，易像以主，各从府州县，名曰城隍之神。每春秋仲月，有司合祭于山川坛。有事于厉，则位主于中，镇群祀焉。初莅官者，必行誓于神，而后视察。其誓神之语，祀厉之文，皆我高皇帝手自裁定。惓惓于礼乐幽明之治，盖欲神人合德，以祐国庇民，垂于千万世也。惟闽为东南大藩，福为八闽首郡，城隍庙在藩地北隅，志载晋太康迁城，肇建于此。宋绍兴末，郡守沈调增拓之。历元，兴废不一。入我朝，规制始备。迄今数十年，日就蠹朽，前守唐珣、蒋氵荧辈虽常时葺，但补其敝陋而已。正德癸酉，太监崔公安以春宫旧臣来镇闽省，明年乙亥，躬谒神祠，瞻眺良久，叹曰：“高城深池，伟哉金汤之胜。惟兹神宇，所以揭虔妥灵，乃因仍若是，揆之礼文，殊未称。”于是谋诸督舶太监尚公春、巡按御史张公景旸、胡公文静暨藩臬长贰郡守。议以允合，乃涓辰程物，属徒庀工，以百户万全，钟亮、道纪王文泰、义官施纶辈董其役，而经营绳墨，区画财费，悉公指授。凡殿寝、堂阶，门庑之类，焕然一新，而规模宏敞，视旧有加，肖像孔仪，撤衮冕之旧，易以时制冠服，比考成而祀焉。庙貌改观，神休歆止。予行台邻于祠。往返所经。初营建时，虽盛暑亭午，亦闻公驺从声，公之用心勤密，所谓治官事如密事者欤!况城隍之神，礼典具载，又非琳宫梵宇可方也。虽然，古者诸侯为国，从事于礼乐幽明之治，有本焉，有文焉。宫墙具赡，豆笾孔式者，文也。省刑薄税，以厚其生，兴校劝农，以率其业，举直错枉，以植其善者，本也。本末兼尽而后神人和，民生遂，熙熙然享太平之治于无穷。斯于圣天子之制作，为不负国家简贤图治之意，为无忝戾。官于兹土，有事于兹庙者，尚念之哉?公修建功多，各有纪载，而兹庙之石，承命不容以辞。爰述昭代祀典之精，暨公事神之敬，而申其说于后，为有司劝焉。正德乙亥九月。
　　重修三山城橹记　　明　黄仲昭
　　三山，古闽越国。自晋置郡，历代皆为藩镇重地。其城郭之设，盖已久矣。考之图志，闽越故在今藩署之北里许。晋太康间，严郡守高病其隘且险，因图山川形势，咨于郭著作璞，璞指一小山阜使迁之，即今之藩署是也。唐中和间，郑观察镒因拓其东南隅，是曰子城。及王氏据兹土，复筑一城，环子城外，是曰罗城。寻增筑南北夹城，而吴越钱氏又增筑东南夹城，是曰外城。宋兴，诏悉堕之。熙宁初，程大卿师孟始据旧子城修复，遂拓其西南隅。至咸淳间，又郡外城增筑焉。元时复渐堕废。至正甲午，陈平章友定稍缮完之。国朝洪武年亥，驸马都尉王公恭增砌以石。六年，福州中卫指挥李惠等重加修治，并建楼橹，周而覆之。城高二丈一尺七寸，周围三千三百四十九丈。凡为门七，平山楼一，水阁楼五，窝铺九十八，滴水台阁楼六十二，串楼二千六百八十四间。周围池深七尺五寸，长三千三百四十六丈。内北一段连山不通水源者，百单四丈，古传云：“龙腰山不可凿也。”成化癸卯六月庚辰，闽大风雨，敌楼战屋并守宿之铺，摧毁殆尽。门楼虽仅存，亦倾欹敝漏，寝以不支。时御用监太监顺德陈公道奉命镇闽，慨然以兴坏起废为已任。顾役钜用艰，不可烦民也。因会巡按监察御史新安汪公奎暨方岳重臣会计而规画之。谋既协，乃下令借卒于闲羡，募匠于庸顾，取材于商贾之劝分，斥费于公帑之余积。凡既备矣，遂渐次缮理，悉复其旧，而坚致牢密，殆又过之。始事于是岁七月，越二年十月毕工。三山父老咸喜大功之成，而役不及已也，爰走书属仲昭记之。窃常观诸《易》，曰：“重门击柝，以待暴客”，则城郭之设，圣人所以备豫不虞者也。人徒见孟轲氏谓地利不如人和，遂以为城郭非为政者所急，殊不知人心虽和，使无城郭以扞外卫内，则亦将何以恃以为固耶?孟轲氏之意，盖谓必得人心，而后城郭之固，人为之守，非谓专恃人和，而无俟乎城郭也。然而君子之为政，固在于和其民人，以立其本，而城郭亦岂可少哉?陈公岂弟文雅，蔼然有儒君子之风。其镇闽也，爱民好士，节用省费，是固有以得民心矣。又以为城郭所以卫民，有不可缓者，而汲汲以修治之，如此可谓本末不遗，而达为政之体，其度越常情远矣哉!夫为政而心乎安民者为难，安民而复为图其久远者尤难。所图既远、而得后人勿替引之，又难也。今三山之民，既幸得公以安民为心，又幸为完其城郭为久安计，皆可喜无憾矣!惟其欲后人勿替引之，则未可必也。仲昭故不辞而为之记，既以著公之功，且以警乎后之人。成化乙己十一月。
　　还珠门记　　明　林　瀚
　　门以还珠名者，复古也。是门当薇垣前数百步，上为楼台阙，其下分两途，屹立闽城通街。一方之镇系焉。郡志载其为五代唐王审知所创，初名龟头，意与“归投”者音合，图惟得众，所见一何陋耶?逮赵宋抚有天下，僭伪削平。大中祥符间，严辟疆以侍御史出治吾福，更曰还珠。盖取汉孟尝守合浦，德政所感，去珠复还之意，故以是名焉。后八九十戴，政和中，黄龙图学士裳两知是郡，因其颓圯而一新之，名犹旧也。大抵望海氛，观民俗，敷宣德化，以安黎元，后先一辙耳。至我国朝成化丁酉，毁于回禄。维时方伯李公嗣，钱公琎相经画重建，翰林学士四明杨文懿公守陈记之，更署曰镇闽台。弘治甲寅，正德戊辰，上下二十余年，已三罹于灾矣。盖其飞檐耸栋，虽极工徽，而延燎易及，识者病焉。辛未春，钱塘陈珂以闽台观察使两转大方伯于薇垣视篆。未几，百废皆举。而此门楼实案藩司，昔谓重谯双门，出入经之，尤所先也。爰捐俸募工，伐木采石，经始于是岁之季冬，官不废帑，民不劳力，越明年壬申仲夏告成。址度广轮并如昔不增，但夹以高垣，墁以坚甓，通以阁道，四面明灵洞达，无芔栌节税之华。前后匾三，字公亲笔也。宏朴浑坚，可寿悠远，他虞释然矣。于是方伯白公圻、大参王公子言，孙公燧，少参郑公毅、彭公夔，佥谓公之斯举，上追千载之规，而镇俗安民，用心尤密，有出前人意表者，奚可无文垂诸不朽，以瀚邦人也。因猥及之。窃惟门揭还珠者，取辟疆旧名，非公独见之明，亦曷克复古人之制，而白古人四百年后之心哉?况公位望之隆，抚一方而藩屏王室，非若孟若严若黄所可班者。故旬宣于是邦也，以公而明以动，而慎以宽，而栗以正，大而巍然具瞻，则一门之绩，奚足以多公也。如郡邑庙学、祀典、神祠、谯楼、堂宇以及先世诸大臣门阀，凡有颓敝，罔不命工修葺完焉。公之宅心何溥耶?兹之一举，则专复古，而思患预防，匪直为今民忧，其为后民忧也深矣。闽人感公德化，仰睹门名，宁不革薄从忠，思还前古之淳风也欤?昔黄龙图去此，进秩尚书，为宋名卿，公岂下于龙图者哉?不日进位台鼎，秉钧轴，调元赞化，试举此而措之，则我朝盛治，还唐也，还虞也，还夏商周也。公之大勋业，予尚有望焉。还珠复古，特一事耳!庸记斯门，系庶民千载之思云。正德七年八月。
　　修闽县儒学记　　元　程巨夫
　　闽为县，自隋始。县有学，自宋庆历始。学在九仙山之麓，鬻民地为之，庙成于熙宁方尹叔完，修于崇宁庄尹谊。至元戊寅毁焉。越五年，创礼殿。又五年，创西斋苟完，不旋踵而敝，门迳欲芜。士非无志远往，画于力不足。元贞二年春，教谕韩君挺特实来，以兴复为已任，谋于予。乃谕县官劝学子协力图之，鸠工度材，修废补厥。缭以重檐，护以阑楯，新像设，绘从祀，而庙始严，会讲有堂。易桷与瓦，置二斋，设小学，而学始备。以至门垣、阶序、墁甃、丹漆，悉如式。于是故老来观，则欢谓前所未有。诸生诣予征记，董子曰：“设庠序以化于邑。”然则邑学，古庠序也，所以明人伦也。人而不伦，则物矣。科目与月书季考，姑设利禄、驱靡使从，岂道德果尽信哉!故明伦之说，为诸生常谈，其于化民成俗之意戾甚。闽为福附庸，非深山穷谷比，士风之盛于此矣。举科废，后生无所事耳目，日以放恣，诗书而刀笔，衣冠而皂隶，小有才者溺愈深，居近利者坏愈速，不能不蹈先儒之忧。天朝嘉惠学校，隶名者复其身，德行文学，必由此选，是学校重矣。况邑于民尤近哉!今堂宇新，士习盍与之俱新?读书穷理，必思圣人所谓教者何事。充而仁义礼智之性，尽而君臣父子兄弟朋友之职，求无愧于为人，由一邑之善士，为邑国天下之善士。庶几庠序不徒设，道德可尽信，且以解先儒溺深坏速之忧。是惟明时崇儒重学之意，而亦司教化之责者所望于斯邑之士也。尚勉旃哉!韩君，故孝廉孔惠公之子，家学有渊源，故于斯文笃意如此。
　　澄澜阁记　　明　马　森
　　古人体国经野，必先水利，重民食也。越稽大禹尽力沟洫，孔子亟称焉。有以哉!始闽福郡城外筑三湖，疏渠通河，堤陂桥闸，立水准丈尺而谨司之，法善而利溥也。史载出晋严高凿治而为畜泄。盖以郡东西鄙皆受西北诸山之水，又合而为东南注，逆江海之潮，经略不可缓也。旱干雨溢，藉东西南之湖，深蓄以灌溉高田，连堰堤圩之障坚崇，以不淹低土，备旱涝而两利之，为谋至深远也。宋南渡间，渐多堙塞，赵忠定公汝愚疏陈兴复而修治之。沿湖威武堂故址，临水建阁，题曰“澄澜”。盖知重诸湖之潴矣。厥后南湖首堙，民塞而尽田之。东湖继亦土作乂矣。西湖又仅存十之三四。按梁克家《三山志》内犹云：“时溉三邑民田至一万五千余亩。”先可知而若今之故址，能有几哉?官取鱼租，陂池尽废，遗失古意久矣。按察使龙湾徐公中行，因湖中故墟芟而辟之，建阁其上，接前迎恩亭而桥之，以登眺焉。郡城中外，四望一览，仍旧名曰“澄澜阁”，谓余曰：“此赵忠定公所题也，请志之。”余曰：“噫嘻!有心哉兹建乎!”夫湖水之聚也，澜水之湍也，湍急之流而澄之，则必其所畜者大也。湖宁止此，今民田不可复为湖矣。有不可度污下之旷土，而因之以兴利邪?龙湾公先守汀，越数岁来副闽臬，转藩参，擢按察使。心存渐被，故序郭子长集特重其水道书五通，以关于闽者大。乃若兹构，非义在存羊与?夫为田本高于江海，势也，而为湖必高于心乃有益。故高筑圩岸以防涝，使暴涨无容入；广堤湖以备旱，使浸泽有所泄，此古人治高田低田之法，大约莫详于此者。则湖利如之何其不讲耶?登斯阁也，睹斯名也，睇瞰川原，明审通塞，当必勃然兴念，详故实而相度地宜，以次第举之耳!今大中丞惺庵庞公保厘方殷，下令疏浚内外河渠，此已为之兆也。后有作者，乌乎能已。若曰以坏斁民田庐为病，则有宋苏子瞻录进单锷《吴中水利书》之论，参以闽土水势而酌量之，或亦是一左券也。
　　西湖通水关记　　明　叶向高
　　八闽，东南之所称灵皋也。而三山形胜，为诸郡雄。其水茹溪受潮，纡萦若带，铜盘诸流，复汇而为湖，道以四关，经纬郡治，盖此邦之殷繁茂昌，实式灵之矣。比年以来，水道渐淤，虽溪潮无恙，而北关纳湖之故道堙塞无存，向之经纬郡治者，仅同行潦。于是缙绅先生、学弟子及三老父兄，咸言閟灵壅泽诸所不便状，欲请而复之，未得也。太守武林江公视事逾年，邦大协和，乃身自行河，登郡城，四顾览观，慨然叹曰：“是河不疏，后其陆乎?且湖水西停，无复回抱，风气漓矣。守实不谷，以忝邦人，其将图此役也。”遂日夕焦思，集诸吏民陈说便宜，而公独裁以清衷，适中GFAB4会。公初策，河仰于潮，其势易枯，上源不开，下将日壅，则议复西湖之水，折入北关，以与溪潮会，而下流浚矣。公又策，河流虽通，虽东西高，下势如建瓴，可一泻尽也。流之不节，源何以供，则议垒石为闸，键木为关，扃而蓄之，吐纳有度，而盈缩之权可得而操矣。公又策，湖水涨决，将徙而啮城，是我委利于河，而移患于城也，则议树闸于北关之外，以膺湖冲，而金汤固矣。公又策，工役繁兴，县官之帑藏无所取羡，而民力又方绌也，其若何以佐费，则议庀嘉肺之羡缗为木石资。又议先堤河，次决湖，以测水之浅深，仍其通而疏其壅者，役乃大蠲，而公私称两利矣。公既殚精于河，尽无遗虑，乃奏记两台使者并藩臬诸大夫，先后报可。遂以万历戊子孟夏肇工，凡五阅月而功成。洋洋汤汤，泽疏无疆，而公犹按故牍，藉湖之赋于民者，尽捐以予诸生，而移其征于垦田之税。又复湖中之开化山，亭焉，舟焉，郡之士民聚族来游而相与语曰：“美哉!吾太守公之为兹役也。吾向苦河之艰舟，而谁为之鳞次浮乎?即吾抱壅而得饮甘也，谁奉以醍醐哉?其祝融之虐吾室庐者，又谁鼓阳侯驱之，俾有宁宇也?又其大者，以吾人士之逊往烈也，毋亦川灵之失职使然?而今众流朝宗，若辐辏矣，则又谁伐也?夫吾郡之有河而无河久矣，至太守公乃始有河，又始有河之利。天其悯我邦人，而遗之太守公以造福于我哉!二三子识之。”余不佞，闻士民之诵说公，心向慕之，而公又属余为记成事。余惟任事之难久矣。非任事难也，彼见利害之不切于其躬，而莫适以身任也。又内夺于簉庐，外摇于筑舍，而莫能任也。即不然者，而能有所肩竖，或亦迫群议而蕲见功，非出于恻怛真诚之本心，德易朽矣。若公治河之役，固吾邦人数十年来之所递议递休，而莫任其责者，今公稍示难，而姑见缓，阳受其端，徐而托于二三之说，以自解而谢邦人，孰迫公也。乃公勤勤矻矻，二载弗休，不啻其身瘁而家弗理也。至竟其大指，则在于鼓士类，阜民生，不难劳其身以徼福，乞灵于川流，盖至今日而后公喜可知。已而，公又欲次第辟剑池，祠龙神，复路通河之三十六湾，以完形胜。于是乎，公之真诚恻怛，孜孜为民也，真天性固然。今世之任事者皆如公，夫宁忧天下哉?昔召翁卿开通沟渎，起水门堤阏广溉，民爱而父之。而文蜀郡，好教化，蜀地学者，比肩齐鲁，学官世世祠祀。此其人皆声称蔚起，为循吏规。而公意且兼之，其远在二子上乎?公名铎，字士振，别号缵石，浙之仁和人。
　　报功祠记　　明　王世懋
　　皇帝御极之八载，闽有名臣曰大司徒马公森卒于悬车，礼官疏功德以请，诏予祭葬，已又赠公为太子少保，谥曰恭敏。盖异数也。公天性精核吏治，前后督漕储、为计相，皆称绝。而生平出处大节，凛然纯白，无几微玷。先为户部侍郎，以养亲家居。于时岛夷肆讧，客兵环集，而三卫卒忽啸聚为变。壬戌三月难作，公道重表闾，德深化暴，片言蓍蔡，众倚定倾，乃挺身誓众，群哗顿戢。阅岁十月，有司核军兴，乱卒复哄，城市汹汹几坏，公又出谕，卒乃悔祸归营。又明年，开城召诛渠率，尺籍按堵，民保室庐，以恬以熙，以迄于今，则繄公之赐。公之殁也，闽父老聚而言曰：“而忘司徒公之活而命乎?能捍大患则祀之，礼也。”则相与买山鸠材，庀工肖貌。不谋于马氏之子孙，不席于有司之戒令，云集雷动，不日告成。已又聚而言于两台之使曰：“昔在武庙时，三卫卒两构乱，林中丞、高观察实出而论之，一听一否，后竟以兵歼。民犹德此两公，祠在九仙下，可睹也，岂其我公之德与功而出两公下?将民力是私而不惟令甲之载乎?敢以林、高之例请。”则守丞赵公、直指安公，实嘉与之，为锡嘉名，巍然昭揭矣。已又聚而言于督学之使曰：“吾民之报司徒公，诚不难自伏腊，顾林、高两公祠以春秋祭，载在祠典，使者而独为公恡一豚肩乎?”世懋时忝学官，又为请得春秋祭如两公故事。公之冢嗣荧，时官留都，弗及闻。而叔子焱为诸生，世懋所取邑第一人也，乃以间长跪而请曰：“惟先大夫功德在人，闽之父老而未有思，也焱不敢请。请而未得之于先生也，焱不敢请。焱而不为先生门下士也，亦不敢以请。今先生再有造于马氏矣。则维是九仙一片石，为闽父老志讴吟，为先大夫计不朽，先生幸毋让焉。”世懋谢弗获辞，乃为碑而镌之，词曰：“昔在先朝，兵憯而骄，怙众群嚣。凭其武虎鸷，以辱大吏。将戕将燹，万口呶呼。谁解其荼，马公司徒。骄兵载侮，司徒载抚，迄有宁宇。卫卒有言，惟公之全。颈血谁湔，矧我人士。嬉游老死，微公孰恃。公活我民，方公之存，公不任恩。公既乘箕，民食其贻。畚筑而祠，皤皤父老。在宫载考，有纷其祷。顾谓羖童，母亡公功，生尔者公。公灵莅止，弁而来祀。公之孙子，易名在常。尸祝于乡，公永无疆。”
　　世忠祠记　　明　王世懋
　　始世懋为郎，事对山林先生于留都也。先生以少宰来摄大宗伯，会公侯子习礼事起，而郎蓘适病在告，世懋代为政。魏公爱少子而匿其长，不听出，先生讽之始出，欣然谓世懋：“中山王功德长，谁夸其衷，而服义如是。乃有幸其败，而从中挑为乱者。”事几变，先生力持之，卒反正。留都口语籍籍，大司成至削秩，而先生之正义益伸。先生间常语所知曰：“吾备位乡贰，阅世久，仅仅战而胜王。郎年少，甫筮仕，乃能尔耶?”世懋于尔时犹豪举，颇快意诗酒间。顾心见先生恂恂晨起衣冠，拜而后出，心窃景效之。先生时召郎对语，间酒食食之，至示所为诗：“郎意云何?”世懋意有不安，辄对亡隐，先生不忤也。比世懋北迁，先生移书家兄，称“君弟身兼数器，退然不自有也。”迄今犹愧其语云。世懋首庄事林先生，而晚交于孙选君芲；间尝语选君：“今天下称世家独君家与闽林氏耳!代为忠臣，官至八座，而食不重味，堂不施棁，故足世也。不佞名慕为义，而家有膏粱纨绮风，即以等世禄，何别焉。”盖自是始戢其不肖之躯，且命儿子辈为两家子弟执鞭也。世懋虽卧家，常感先生知已恩，闻其丧，以不能为徐孺子自愧。会上复召为闽督学使者，入部首登先生之堂，朝于太夫人。而出召问掌故，先生于学宫祀乎?则先生与其父肖泉公两尚书俱以物故未久，逡巡若有待也。世懋为檄下所司，同日祀之。而先生之介弟宪副君烃，与其冢嗣太学生世吉，始以状来请于世懋，曰：“吾林氏自太守公始起家，而生文安公，列在名臣。文安公生九子，长为康懿公，季为先君肖泉公。肖泉公生吾兄对山公。凡三世，八座者四焉。吾父兄之亡，乡人以为无愧于二易名者，请于中丞赵公，代巡龚公而祠之。前督学使者赵公颜以世忠而未有记也。今先生实来而适有义故以吾林氏，是天以先生赐孤而不朽其业，敢以记请。”世懋泫然曰：“夫林氏之世，若文安公忠，吾得之传记。若对山先生忠，吾得之耳目。持是以例，两公可知已。”夫士操素业，搏科名，非有符契，而四世得之，讵不难乎?科取士三百人，其登八座者，屈指恒不数计，而林氏得其四，天下称南林北许耳，讵不尤难乎?若乃馆阁词臣，贵自唐宋，成均祭酒，号为国师。士得一为稀，而林氏三世若五等封，此国朝三百年来所独觏也。亡论闽士，即宇内用此侈林氏之世恩，何所不可?而赵公独颜之世忠，则可谓得其本矣。昔在东汉，太尉杨震、司徒袁安，皆以忠节表世。而其后称关西者，曰四世四公，称汝南者，曰四世五公。两家遂与东京终始，袁贵盛几出杨上，而华峤书云：“袁氏车马衣服，极为奢僭，能守家风，为世所贵，不及杨氏也。”由此观之，林氏所贵在此不在彼矣。方瑾竖为政时，文安公且南，犹抗疏论事，卒以忤瑾贬归，其意若曰：“吾以此教吾子孙之事君者。”康懿公而下，盖凛凛于祖若父之训也。一不靖献，辄曰：“此非先臣所以教臣。”其砥节饬行，累功劳以至是，岂偶然哉?然林氏四公，独康懿公不读书中贵，而最贵显。尝位宫保，与上赓和。三公皆为侍从臣，而皆官留都，不大究其用。对山先生受知于徐文贞公，佹得之矣。乃以讲义忤上旨，柄臣因是忌而挤之。其在南都时事，则世懋所称见，其行事岂不然哉?比殁而不能买一区宅，瓶粟仅充，天下不以其贵盛为艳，而但以弗究其用为惜。然则林氏其犹有余忠乎?世说云：“中朝不乱，杨氏作公方未已。”林氏贵盛埒许氏；朴忠埒孙氏宪副。君方以清修领东山望，而太学君博学称诗，天之所以报忠臣后，意在斯乎?
　　修筑石门硖碑　　明　徐　熥
　　吾闽近村有石门硖者，在大江之浒，当上游诸溪所汇。每岁巨浸横流，率由石门而入，汜滥衍溢，历四郡几三十里，室庐阡陌，湮没殆尽，居民患苦之。往岁，当事者捐官缗筑堤以障其冲，然率狃于因循苟且，高水湍悍，崖岸善崩，官缗皆委于水，久之不复事塞也。壬辰年，耆老陈某辈裹三月粮，竭蹶以趋阙下，稽颡上书。曰：“闽中僻在海隅，土地硗确。石门峡亦侯官一奥区也。其田万亩，其人千余家，其产桑麻竹木。然地卑下，无堤防，溪水冲啮，岁因以不登，厥赋下下。臣愚以为塞之便。昧死奏闻，惟陛下怜察。”天子可为奏，下所司杂议之。于是闽中大吏，属其事于侯邑。周侯兆圣，侯单车至其地，咨诹量度，用父老言，白诸大吏，具题获允。民之系产于兹地者，遂欢然相率捐缗钱，鸠工筑堤。堤横亘三十余里，高几丈、广几丈，不盈期而功告成。其沃壤可田，其溪下者潴为湖，其弃地令民茭牧其中，无不人人称便者，不费县官一钱也。今年年秋，水潦横溢，石门居民得免鱼鳖，而亩栖野被者，则周侯世世之伐，已见于此矣。古人有云：“常人可与乐成，难与虑始。”又云：“非常之原，黎民惧然。”非虚语也。石门峡之患，历数千百年，旋议旋止，旋筑旋崩，掣肘于豪强，甘以邻国为壑者十而九也。惟周侯顺民之情，相地之宜，夷险休劳，不激不弛，卒用功成，以报塞圣天子矜恤黎元至意，此其焦劳胼胝，盖禹之余烈乎?事既竣，父老愿得余之一言勒石，树于其乡，以垂不朽。余曰“唯唯”，乃为之铭曰：“惟兹石门，卑隰之原。众流来奔，建瓴而泻。岂惟害稼，溺民庐舍。溃为江河，伤民实多。瓠子兴歌，几千百载。巨浸为害，民则何赖?惟我周侯，爰咨爰谋。障兹奔流，奔流既止。民用以喜，伊谁经始。安厥室家，以桑以麻。瓯娄满车，昔也鱼鳖，今也乐业。维侯之烈无疆。河水汤汤，万年俱长。”
　　长乐县元祐港碑　宋　黄　裳
　　县之东南走三十里，地曰湖东。垾海为塘，画塘为田，凡十八所。熙宁中，飞砂淤港，积而成山，溢水盖田，俄然成湖，民率力导之而弗就。三年，又开白石湖，有三沙合如故。元丰四年，周殳等又开旧港，终成复合。元丰五年，有林迪等遂乞易田为港，意虽大而力不至。八年，节度使判官陈公毅贷官钱百万，凿卓岭，借道陈塘，由斗门而注于海。方农事就功，苗且秀矣。利陈塘港者忌之，固钥斗门，水不得泄。陈公又乞因山为垾，增水为湖，易滨氵闾潮而作田，以偿被患之民。故所忌者益众，纡回沮难，务息喧讼。自是耕者息业，散之四方，所存无几。令尹袁公下车，询问其故，亟请暂免二税，民毕受赐矣。一日往视，相地之势，以东南为下，西北为高，宜若可图，遂语民曰：“彼虽民田，可倍价易以为港。”或谓沙田多溃泉，难施畚锸，请穿井试之。公曰：“不然。先导下流，泉自袭去，岂若井之积也乎。”继有周家建议，凿王埕，由妙峰塘，又易谢钦等田，募郑士衡等合力以治，不淹旬而港道成，民且谣曰：“果如令尹之言，非凿井比也。”延袤三百四十五丈，深二丈，广四丈。伐石因岸为桥肆，甃石辄陷，议者殚计，莫知所出，将废。公复往视，易以八窦，亲督其役，不数日就绪。又于牛山下浚小港灭杀高水以助之。若夫时雨暴注，川流荡潏，行者相呼，耕者失色，曰：“吾之田且无涨溢患者，有窦以疏之，有沟以杀之。”至若海风荡薄，怒涛奔湍，若不可洁，曰：“吾之田，且无溃决之患者，有窦足以拒之也。”港成，耕者云集，易种而有，唯恐后时。是岁乃复有秋，困者乃甦，亡者乃复，且相语曰：“非令尹之力，吾将操瓢囊为沟壑中瘠矣，尚何至是耶?”于港外之地边于海，泻溷不毛，因湖水之浸涤，悉为膏腴，谕民堤防而就有为，此又因其利而利之者也。尝谓万物之理，顺之斯易，逆之斯难，求之易而不求之难。事有不然者欤?古人之所能行，行其所无事者也。夫知物而创之者，智也，知而不行，未足为果决；物而断之者，果也，决而不行，未足为勇。惟智果勇，公能具之，故于作克济。盖考其意，谓书之八政，以食为首；周官九职，以农为先。农而后谷，理而后止，此为政之急务也。故尝夙夜忧勤，以共其事。今有人于此飨旦暮毫发之利，犹将叹祝不已，况乎收有余积，饥有余给。仰事俯育，既赖且欠，宜乎一方之人，熙然相与立生祠于寺，公虽去而民见之，聊慰乃思。公乃止之，众皆怃然，复欲以公姓名港曰：“袁公港”，公曰：“不可，此天子之功也，宜以元祐名之。”
　　长乐县筑城记　　明　郑世威
　　长乐，即古新宁，唐上元初迁置今所。东北界巨海，南界福清，西北界闽县，又西界永福，北界连江，腹里为邑，不城不隍，民固帖然，狎于农桑，鲜识兵革。洪武间，圣祖命城沿海诸卫所，为备倭计，未始议城吾邑。弘治庚戌，上虞潘公府奉例始城之，规制弗称，久之寝颓然。而四境守谧，无事防守，先后凡数百年于兹。迨嘉靖壬子，岛夷寇浙东，而黄岩、赤城之间告变旁午，于是提督闽浙军务太仓思质王公忬屡檄城事，而邑之士民罔即应命，上之人亦狃于其故，而执议弗坚也，旋请报罢。乃思质王公轸念吾邑震邻之惧，谆谆然力主其事，谋诸巡按侍御史邢台玉泉赵公孔昭暨藩臬守巡诸公，佥谓长乐宜城，檄下我邑令詹侯。侯乃吁众咨诹，款谕上意，士民始跃然用命。侯上其状报可，于是议财用，峙木石，相基址，量工命日。事事赀费，悉出自公帑，募游民而佣之。四方利若，真者继至，虽坊里各役一人，人各辖一区，不过稽其成而已。城高若原，各丈有奇，周一千四十丈。设水关凡五，上环雉堞。旁辟四门，重屋其上，南曰阳春，北曰拱极，东曰镇海，西曰清江。又西南便民门曰平政。始于是年十月，迄逾年甲寅七月，工不衍素，民不告劳，而城成焉。侯谓邑之大事，不可无纪，乃率士民征言于余。余惟设险守固，重门御暴，古先哲王保邦之道所不废也。即四方平定，不可无城，况去海最迩，而浙东前车之戒又宛然在目者乎?方今全闽无恙，刁斗未闻，幸赖诸当道为民捍患，亟议徙薪。而詹侯又能只承德意，作我长城，先事之防，盖屹然金汤之固矣。夫经之营之，有俶其城，繄我公之德。抚字之，保障之，庶民倚赖之，繄我侯之德。后之莅吾城者，仰其德必思所以济其美。外患既殄，内政益修，而信孚而守固，庶几熙熙然复见海滨邹鲁之盛，讵非今日訏谟伟烈有以贻百世而不泯者欤?侯闻之，矍然曰：“某也，何敢当?”唯王公之德，思民之力，遂立石于清江之浒，书其事之始末，用垂永久云。侯名莱，浙之常山人，丁未进士。时僚佐师宾及诸所相厥成者，并列之碑阴。
　　长乐县重筑滨氵闾湖堰记　　明　蒋以忠
　　滨氵闾，非湖也。唐大历五年，南郊沙合，仓曹林公鶠与其配赵夫人舍田为之者也。田耳，曷以湖也。注上流之水而吐纳之，灌千顷，泽四里也。田非水弗泽，水非湖弗潴。仓曹夫妇捐业建置，宏哉惠也。湖延袤凡二十余里，其地势北上南下，从中为堰以障之，设闸一，设斗门五，设涵九。立之干，以司启闭；立之长，以主督察，以勤巡视。其规画布置到纤悉，足垂永也。自唐大历来，而五代，而宋，而元，以及我明，垂十余祀矣。顾湖堳多沃壤，可稼穑，岁收其入，较恒田凡三倍，官且不税。豪奸睨其旁者群攘而艹执`之，如陈孝资、林行章辈，旋复旋侵，莫止也。噫嘻!昔贤舍田为湖，而豪奸乃攘湖为田，匪以利民，乃以厉民矣，可叹哉!忠乙已夏，观天曹政，出宰长乐。首至，廉民疾苦及地方利病，进湖之长访之。乃湖长蔡弘立等率百余人环拜号呼，具湖图，陈始末，历历指豪猾李昌谋等五十人姓名，且泣曰：“往事姑无论，即昌谋等窃据殆三十余年，今长子孙矣。旱则闭关，壅泉自润，涝则决堤，激水横流，是彼五十家恒乐有年，而四里万户实岁岁戚也。”忠为怃然，即命黄丞文弼廉之。乃丞惟公惟勤，悉得占湖状，图以归，立召诸豪猾置诸理，往相湖形限，得悉入所侵地凡二百六十六亩二分。因思湖弗复，民无田也；复矣，堰弗筑，民又无湖也。复湖以溉田，固堰以存湖，然后法可久，利可长也。乃先后上议于代巡侍御蒙公，水利道大参熊公，太府边公，俱报可。遂召匠伐石，鸠工兴事，河泊官程世琏专监督。堰之长凡一百一十五丈八尺，高可一丈有奇，阔称之。旁砌挂罳，上覆块石，涵闸斗门，悉行整理，坚固倍昔。其资追占地之税，不以损上；其力出受水之民，不以烦下。众志竞趋，欢声载野。经始于十月朔，再越月告成事焉。堰之上复建庙三楹，亭一楹。侧祠仓曹夫妇，报恩也，每岁春秋二祭，展思也。祭之日，四里人佥来罗拜，誓戒庙下，申约也。易置湖长二名，涵干三名，塘之长六十名，示守也。忠尝慨湖兴以来，占者凡几，复者凡几，卒不能拔本塞源，而延蔓至于李昌谋等之恣肆，何哉?因从观往牒，则以垦开荒地、抵补浮粮二说误之也。嗟乎!地谓之荒，必不毛而后可也。兹湖积水荫民，厥功渥矣，乌得以荒訾之。建湖之始，四里民每亩受虚税三分，湖无留税矣，乌用抵补为也?乃豪猾兴词，每持二说，以惑上听者，稍弗精究，往往堕其欺而不知。噫!弊也久矣!始仓曹舍田时，树碣于湖旁曰：“湖水弗竭，由县官明。”忠慨非明者，而于兹湖利弊，顷尝究心，颇得其悉，昌谋辈弗能欺也。嗣来者相与守之，弗惮于猾议，弗移于请托，弗惴阻于强梁之家，则此堰与湖并存，此湖与天同久，四里万户受泽永永矣，彼苏堤芍渠奚让哉?初，忠之建白于院道也，有树碑之请，既得允，忠逡巡逊不文，乃四里人群来再拜，谓匪忠言弗悉，弗悉斯弗永。夫令守土，谈土之事，信莫如今。忠乃弗克辞，为记其颠末如此。是役也，黄丞文弼、程河泊世琏，俱先后效有劳绩；而倡民赴工者，里人太学生李绍芳其最云。
　　连江县东湖记　　宋　鞠仲谋
　　县之北野，古号东湖，潴水五百年，溉田四万亩，民食之源也。按《图经》云：“隋开皇十三年肇兴此塘。厥后民豪擅利，塘半为田。唐咸通初，刘君逵宰邑，义不容奸，道先济物，诉于上国，尽复旧基。察地形则仙掌前倾，观山势则云屏后拥。牢笼一曲，列大树而固堤防；控厄九溪，设斗门而通沟洫。苟非清德，畴启永图。故得刘君塑像以怀仁，李令刊碑而济矣。今皇上大中建极，海内同文。三推之礼劝农，百谷之丰为瑞。有贤能而皆举，无惠利而不兴。奈何废我泉源，害我稼穑。始奸生于小利，终弊在于上游。狐鼠相依，丝桐莫化。弗除民害，难报国恩。仲谋方忝字人，未知为政。前岁老民李牙等状于本道，令下兴工。遂举众心，旋征工手，佥曰“木斗门易坏，”，琢石代之。雄雌山立，壮基构也。架以桥梁，覆以亭宇，通往来也。开设沟渠，交横左右，疏源流也。外造散桥六所，便牛羊也。小创斗门七所，限要津也。沿塘栽柳成堤，虞内侵也。又约刘君石刻，李令木椿，取西大石柱月字之中画一水，则防后奸也。刘公祠庙增饰经营，广遗爱也。成功次年再刊刻，奖微劳也。至若春田入耒，秋稼连云，旱魃为灾，旸乌炽景。悬门未发，扃霖雨于东湖；严钥才开，走雷霆于骇浪。莫不环流高下，支派东西。一朝减尺寸之深，七里救枯焦之困。自此岁多大稔，家给余粮。虽沾霈应祈，桔槔广用，不能过也。仲谋素惭公器，益谢人文，欲示编甿，敢从实录。亦冀讴歌行路，宣导皇风，俗变于无虞，协栋隆而不朽。淳化二年十月吉日。
　　连江县学南向记　　宋　林　抃
　　县治之东，旧有黉舍，堂庭卑陋，淫潦时至，学子弗宁厥居。绍兴戊午，邑大夫始择近郊爽垲之地而迁之，碑识具存，岁月可考也。然去卑陋近爽垲，固为美观，而一时惑于阴阳家者之说，乃东其向，非王礼也。淳熙壬寅，令尹苏懋遂以诸生所请，即故址而改筑焉。重树高堂杰阁，为屋九十有二楹而备。巍殿中峙，面南之位既正，配享从祀，各以其序，规模盖益宏壮。先是邑人翕然输财以赡用，故役不淹时，栋宇之成，十几七八；既而岁谷不登，施者不以时入，赵侯不忄毚，乃佐以公帑之赢。既施丹垩，复翼堂以为斋学三所。乡蔽于居民之庐，予其直而徙之，而他未遑也。逮许侯锡下车以来，惧人情慢弛，功弗及竟，首捐俸金，愧其不如约者，而僚宷实赞其谋，职于学者蒇事惟谨。自堂之后，中创斋室三间，位长逾于其旁。东西具膳爨之所，盖亡虑百椽。环学而墉，且四十余雉。其西则射圃存焉。曩之所未备者，毋有不举。而又增置生员，申严学令，以仰承朝廷崇化厉贤之意。方领矩步，委蛇乎中者，彬彬如也。于是乡之人，父子兄弟相与属抃纪其实，乃为之言曰：“作事终难，作于始尤难。为山九仞，功亏一篑。凿井而不及泉，犹为弃井。天下之事，亦要其成而已。然庠序之事，若缓而实急者也。世之俗吏，一切用力于簿书，期会之间，其关风化之大者。视之漠然，若非已之所当任。惟修教君子则异于是，可不谓贤也哉?由吾邑偕计吏躐儒科者视夫，岂无自而然。自今名公伟人，繇此途杂GFAC9而出也，必以子之武城，闻弦歌之声，而曰：“君子学道则爱人。”今后之为邑，以儒雅饰吏事，以岂弟父母斯民，则知道者乎?是举也，又将以其所以爱人者教人，尔学者亲熏而炙之，信能率是而造乎自得之域，异时摅其所蕴为天下用，必有卓然可观者。故并述其微而镵诸石，俾后之人毋忘云。淳熙九年七月。
　　古田县记　　宋　李　堪
　　按杜佑《通典》，长乐郡领六县，而古田与焉。林谞《闽中记》：开元二十八年，都督李亚丘会溪洞逋民刘疆辈千余计归命向化，乃状其事以闻。越明年四月二日，命下允俞而始立。邑当环峰补嶂间，平陆二十五里，垣墉高丈许，步三百，周树室辟户，张官置吏，子男之邦，周宏远规。先是，田□锄芜敷菑，为厥疆亩，因著之名。右挟建溪，则州城实东南面也。其城本秦之闽中，汉之东瓯与侯官都尉，晋之晋安，陈之闽州，隋之建安，唐之武荣州所属也。主乡四，而建东首焉，次恩惠，次元和，次青田。总里一十三：曰保安，曰和平，曰濑溪者，建东有之；曰横溪、新兴、洛阳、慕仁里者，恩惠有之；曰邵南、安民者，元和有之；曰长安、安乐、顺委者，青田有之。统户一万二千九百七十七，主客参焉。官公舍五十五间，不煤碎腐绽者少半，缮完之谋萌矣。初有令、尉、主簿，淳化废，诏以尉兼焉。萑苻椎埋之事，尉不得专，必听于令，官是以贰员也。耆旧言古迹，惟县前草市、西北界高山绝顶石塘。此两者仅可或访，如天宝寺，候亭馆、都步村，故城皆空空尔。繇玄宗朝起而为县，绵延于兹，垂二百六十七载。去阙庭不啻五千里，唐天子都雍州，比今之京师居益远。虽然，秩用千石或五百石至三百石寄之，以期于抚谧者。大抵朝家意六服之表，七闽之僻，历代而降，不常其顺，第以五等、百里制之，诚不越乎羁縻而已。故遣一令长，补一佐职，澄审不得如王畿，被惇详简慎，离而弗由也。柰所来多乌纱之苦，所往非冰清之懿。将人不凋，瘠吏不从，横俗不蠹，秽讼不溷，囗刑不颇，逾难矣。重以朱梁时王审知复暴突其国焉。率履弗典常经，据唯嗜欲于浮屠氏暨滛觋妖言，澡奢竭泰，锲掠生灵，以极绮藻瑰靓之姿，致讹风涨驾，而黔首破业家，养子叛亲爱，走空门，朋左道，夥可逾发然，而尫痛无告，喘息待绝者十七八焉。何敞尝谓本县人存者曰未几，又为钱俶吞纳。俶也，为审知之疾亦深，殊名而同恶，其皆夷我民，而鬼我俗者也。兴国初，才归皇朝。五年庚辰，徙县于西南之三舍，曰水口，就津陆之要利，以官政能否，民理枉直，提督而易至，从转运使杨克让请也。博陵崔策嗣克让之职，受笼于纤狡，为诡胥所奴，倒曲饰说，即还今之治所，时端拱元年夏五月也。夫然得无其曰缘乎?盖当途憧憧，且有护贪污贿赂而畏公议明而鬼声，漏诱编氓堵诉以褐策诪张力变之，何多巧也。今嵩溪驿栋宇绮合尤耽耽者，当时县庭也。既迁之如旧，则深入岩壑，皇华朱轮，无复过抵。诸所不法，蒙密隐穴而刺举漏焉。重滋赃贝束之责，大炽菙威之毒，良可叹也。予去年夏首始下车视事，一月狱禁人，上旬六十四，中旬九十三，下旬一百九十一，合三百四十八。至一岁不知其几耶?治之簿书，户八百四十三，脱籍丁一千九百，避赋土六百五十九亩。失租课之词牒，勿辩黑白。纷垫蒙丛，作而新之，亦三稔矣。察之风俗，谲黠秕瘁特甚，跨陇萦郛垒垒。平桑门窟宅，繁于垂天之星。复有饬怪戾，常祈求于神祟，辄祸福出口，乘人怖疑，以求所欲者，寝蔓也。其余则怯窭惸弱，无植足庇身之地，兼倚夺豪健，闭隔大姓，党势之使然也。于是身教告部下，一切除之。榛坰莽阜，听其请而授焉，或以之庐，或以之粒，辟沃衍五千五百四十三亩。网西方金人子孙三百二十八人，复公丁，虏邪诬四百有余人归良农。薙佛宫四十九亩，灰淫祠三百一十五所，化其壤成嘉谷二百一十三亩。灰者我取础，薙者我取材，网者我取土，虏者我取力，用以架峻宇，葺广厦，而为之县学焉。学有堂二，堂列金石丝竹，位先圣先师席，四科十哲，绘七十二子、二十一贤及孔伋以下大儒至唐韩愈，凡九十六人。堂侍儒君、耆名、高义，北海郑康成、茂陵杜伯山者燕处也。有亭一，号函丈；有台一，称舞雩；有阁一十三间，谓草玄；有校典一，专掌缃牍；有礼生二，制度申明在焉。又有蹑屩裹粮，游艺就馆者，实繁厥徒，有通达经旨，分明章句，每释奠日，讲欧阳、大小夏侯尚书，辩论齐鲁韩诗与毛公，异同兼讲，左氏传国语，杜元凯释例黄卷，雍雍抠衣，肃肃矍相之风，庶几焉以材以础，以工以力，结构大有余，又从而择之，立县社也。有坛二，坛社坛稷，俱轮铺御卫，纫木上阑，匣土下址。有厅一，春秋祭祀毕，讌乡邦高年，方领秀民，歌丰年，舞良耜，效乡饮酒于斯。有房四，容祭器于斯。有屋六，列陪位于斯。有庑三，致献官于斯。南州士大夫善谈名理，达夫政体，以风轨之扬，德教之隆，光相指录，方宋均在辰阳、滕甫临涿令之日也。廨垣东北曰县学，左顾曰县社。社学夹而潺湲沦漪，曰清溪也。溪曾不表其宇比屋，釜而腹之，有攸济毕命，曰：“泽润生民，今字曰泽润溪。距中流臲矶不平处，其水跃高骤下，曰洪濑滩也。濑字名存，而失其雅，陆士衡《招隐诗》曰：“飞泉漱鸣玉”，遂改之为鸣玉滩，以其终夜有声，犹霜飚入瑶圃，弄琼树，泠泠而琤琤也。至是沙汰狱禁罄如也，钩考簿籍条如也，据正风俗醇如也。六气顺，五稼登，游惰亡，疵疠绝，礼义兴长，奸慝荡平，争论销释，室家富庶，太史公曰：“安民可兴仁义也，明矣。”噫!拘儒贵因循而惮改作，曲士鲜克与世推移，介石执文，语古道之必不可复也。蔡邕《七事》曰：“墨绶长吏，职典理人。”张九龄上书，“元元之众，悬命县宰。”黎民得以咸康，性命得以有养，则物情至，休裕化源，渐淳厚矣。苟天下县道，一以如之，又安知今日不为八世，八世不为今日耶?吾君不为尧禹，尧禹非吾君耶?是故复古之道，其力止在乎三代上例者焉。昔显新侯以为徒劳含叹，不亦狷乎?乡老有苏绍者，寿八十四，告余曰：“从臣妾于圣宋，邑之官，连引如线，稍自负立，赃赂不可市者。惟先朝即位之始薛琪焉。”《中庸》曰：“其人存，则其政举；其人亡，则其政息。”《周官》曰：“不惟其官，惟其人。”若琪者何人也?一去历二十五年，犹未能捐之，况当时哉?向之言狱禁，簿书词牒，风俗之滥者，显言不为异也。余复几日，受代夫有不能行者，望后之人继其终也。宜乎任封圻之广狭，尽人民之众寡，问囷庾之赢匮，相更笇之等过，博孝悌之劝，播坟史之训，纾侵渔之虑，凝恳恻之怀。清者肃者扬之，骄者放者抑之，不给者与之，已仆者举之。使咸宜之，必用缓之；将自禁之，以速宁之。然后作之，易之，诲之，举之，雨以膏之，稼以云之。载铚如墉，载积及秭。井闾其宴然，堠路其熙熙然，斯惠究化洪也。更何为乎?足以试牛刀余地，赏幽览胜，夷襟澹想，拟神仙家流，把鱼竿，披鹤氅，与莫逆之旧，乘舟戴星，涉鸣玉滩，泛泛烟波，使人望之郭林宗、李元礼，遇月满太虚，物象似画，采上春茶数颗，汲义井泉一罂。井乃余所甃，在县墙西北三百步，居民利而悦之，义为其名。携之夜游极乐山。此处烟霞林石，雅爱之不已，从是有古体诗一十四韵，沙门好事刻石碑之在法堂西壁，追王逸少兰亭之致，厥有旨哉!不然，则引诸生跻舞雩台，望涵丈亭，议帝王之制，通圣贤之意，述经籍之微，访天人之际，其风与河汾王仲淹者亦不异矣。然俾后之胸臆囊括，致居远略，深为庙廊之策者，味斯言也如何?景德二年九月九日。
　　古田县重建文庙记　　明　吴　宽
　　自佛老之说行于天下，争信而趋之，昔之大贤君子，以斯道自任者，极力以辟而卒不能去。其教愈昌，其徒愈盛，偏州小邑，其宫室常数十区。而吾儒学校之设，虽通都大郡，其制特一二，而美丽宏壮不能仿佛其制，常然也。古田为福州属邑，学有庙，建自前元甲午，至今二百余年矣。殿宇倾圯，视学宫特甚。岁时师生行礼于是，懔然有覆压之危。乃弘治元年，今提刑按察副使天台杨公商霖行县，训导张瑄知公之重文教，即以其事白。他日公谒庙，顾而叹曰：“佛老之徒，特以祸福诱人，其所兴作，不劳而成。今是庙为吾夫子神灵所止，其功在生民，其地在万世，固师生朝夕瞻仰以尽报本之地，而坏若是，独不有愧于其徒乎：且朝廷崇重斯道，惓惓如是，而不能仰体德意，又独非有司之责乎?”邑之人传公之言，莫不感悟，一时以金来助者，浃旬得数十斤。方入山伐钜木，而水涸莫致，俄天大雨，遂抵学旁，又若有神助之者。于是良匠远至，卜日，既得主簿孟顼偕瑄董其役，乃以是年七月庚寅兴工，其冬十二月甲寅功讫。规制高广，迥异旧观。然像设未备，门庑未易，而丹艧之功尚未施也。教谕周直方图谋之，适知县屠容持檄初至，曰：“此固吾为令者之事。”遂次第成之。又明年庚戌，贡士罗荣遂擢廷试高等，人以为奇，相率有遣子弟入学之愿。于时屠君以是役当记，且宪副公之功当载也。乃具始未来请。惟闽去中州万里。在禹贡荒服之外，历三代至汉，其民既庶，复徙之江淮间。益久而生息复盛，然未知以文学为事也。在唐常衮为观察使，始设学校，教之为文，又能屈已以倡率之。于时士子更相慕效，而文学大兴，其人遂与中州等。学校之设，其有益于天下如此。今国家承平岁久，闽中人才固已过前代，独古田视他邑为不及，岂非其地僻远，无倡率如衮者之在上乎?乃今得宪副公，而邑令儒师又谨承于下，宜邑人之尚义好文者之勃然也。余与宪副公为同年进士，知而治狱明慎，能持宪体，乃复留意于此，非识治道之本者乎?故书以记之。弘治甲寅二月。
　　古田县筑城记　　明　罗　荣
　　八闽牛女分野，禹贡扬州之域，秦汉置郡国，始丽中州。吾邑依于万山中，东联罗源，西滨南平，南临闽清，北界政和，东西少北抵宁德、建安，少南则怀安、尤溪也，延袤计里各四百有奇。民无末作，勤生于田。因地卑高而丘堘之，虽崇峦叠巘，泉可引溉，盈尺不遗，此邑所由名也。惟地衍田广，又林菁蒙密，邻封流转之民于是为归，逋逃不逞者亦间厕焉。正统己巳，四方多故，尤沙魁寇邓茂七乘乱构扇，旬月徒丑数万。吾邑素鲜兵祸，又世届承平，所谓金革什伍无先具以应卒，而排栅围堑之类亦阙于缮治，士女仓皇欲奔省府，则途长阻水，舟楫断绝不可到。率望嶻嵲之囗，墟墓之穴，奉头窜伏，豺虎狶蛇，不暇恤也。稚弱号泣辄弃去，或壅其口而绝。贼长驱入境，据县廷分徒大掠，了无所获，民庐焚燔殆尽。逾年渐次殄灭，遗氓稍出，饥寒困顿之后，暴死于疫。越十五年，为天顺癸未，有陈亮五者孽其恶，闾巷伤弓，相讹寇至，一月十数惊，越三时乃定。生聚廿年，初成里落，故老谈及乱离，有泫然出涕者。弘治初政，屡诏被兵在所亟修城池。有司无良，而百姓好佚，间有扶义俶傥，又无作者以翼其成，岁月玩愒而已。岁己酉，余随计使江浙，涉淮泗，历齐鲁，入京师，凡经名邦大府，皆严城囗十室之邑，未有弗慎于暴客之防者，乃作而叹曰：“卫民弭乱，固如是夫?”因怀桑梓以穷陬盗薮，固无数雉之甓以为栖，负明诏何如哉?既而，邑人林堪至，质愚言为然，遂即恳疏于朝，事下兵、工二部。时御史四明陆君偁按闽，厪恤民隐，亲莅相度，檄永福知县归安姚祯来董是役。邑治东隅临大溪，民居跨其上，必用毁折一二十武。而钜家右姓，多层楼杰构，开户迎曦，临流眺望，为光景习居，重废不能乐从。姚君乃奋曰：“吾先为其难者。”决策下令，肇工于东隅。期日，率吏兵循溪督视，而折卸者恐后。历两月基成，叠石如甓。工登大半，姚以事去。又越三年，城乃成。凡周围长一千三百丈。趾阔一丈，堵石三尺，砖一丈，女墙四尺。凡高一丈七尺。工料费白金一万一百八十七两。先是乡民出财力，怨谤如沸。弘治辛酉，白水寇至，杀乡兵，逼邑治，以城粗立，不敢入，官军至，乃歼焉。正德庚午，山寇大作，揭旗伐鼓，呼噪绕村，逢人捉杀，四乡男女，摩背入城，贼自东陬守望有备乃去。至是怨者始释，易谤为颂矣。予闻古之制，内王都外侯国，咸著雉堵，高广之式，《周官》掌固，《易》传设险，《春秋》凡城必书，修治以时，王政所首。盖人萃则乖，乖则乱弭，乱必有为之所者。今兹高城深池，上下完固，旗帜铃柝，儆备匪懈。郊坰之外，山谷之间，生齿百万，倚是为安。夫以数千百年之阙，卒就于今，是固圣朝君相在上，保邦顾远，又有贤大夫以襄成之，或有数存焉耳!荣何力于其间哉?然兴化之大，无过是役，不可无述。辄识岁月颠末于左，使知创作之意，而修治圯堕，不能无于后贤云。
　　福清县祥符陂记　　宋　林希逸
　　“陂”之名何始乎?其在夏书，已有所谓“九泽既陂”者。求之《水经》，则自楚人期思。而后天下不知其几，无非贤守令为民为之。汝南鸿隙，大陂也，翟之威废之，濯龙之梦，黄鹄之谣，皆怨者托其言以来复，卒至邓晨前后作，用力凡数年，其难可知已。玉融石塘，昔县宰郎公简所作碑亡矣，志有之。水之源始于闽长邑，南下五十余里，至邑之西湖，迤行及蓝尾，则由小桥而东注矣。滨江为堤，直抵古放生湖，其汇始大。又行七八里，则湖之尾焉。溉田五千余亩，为邑上腴。以其作于祥符也，故以祥符名之。中尝湮圯，嘉泰甲子，张侯太任实兴之。景定癸亥，啮于洪流，始大坏。故邑东诸洋，皆无所仰，雨至莫苗，旱则立稿，民甚病之，役大费夥莫适。戊辰，贤令尹来，谂于众而知之。四邑虽贫，是乌可已，作意复之。寓公大姓，亦乐为之相。有草曰荟，湖昔所无，是岁忽生，售镪六万，令捐以助役。基非沈以巨舰不可，适有御人没舟者，令即给之。富者役者，输财竭力，惟恐后令。孟秋始事，良月讫工。縻金钱六十万，工六千。中役两几败役，中秋三日洪水，前重阳八日海涨，诸堤岸多湮没，而此独存，人以为令尹一念所格，闻者加额焉。是陂也，一邑人始疑其难，既成而喜，来请记，余亦喜为之，书曰：“祥符古陂，于邑之东。既废而久，湖与江通。昔壤之腴，今废而涸。贤哉令尹，为民更作。堤成未半，潮怒溪淫。屹如有相，神监其心。繄令之心，惟民是福。天亦应之，嘉禾瑞囗。我歌屡矣，况此役乎?令尹之德，与长江俱。波流泱泱，禾粟旆旆。昔谁之如，贾渠召埭。令尹薛氏，名某字某，永嘉人。是岁实为咸淳四年十有一月。
　　福清县拓城记　　明　叶向高
　　福清为县，自唐圣历二年割长乐县南八乡始置，时称万安，从乡名也。至闽龙启元年，始名福清。元州之，明复为县，而俱无城。嘉靖甲寅，以岛夷毒闽，蔓延滨海四郡，福清内蔽三山而外遏莆阳、泉、漳，实绾毂重地，夷所出没，始议城城。时师环其疆，仓皇毕事，北傅高山，西跨冈峦，而东迫陵阜。贼登阜而攻，若对垒焉。从东望西，周垣毕睹，我之戍守虚实，较若列眉，而最害在北。戊午之变，贼据北山，俯而瞰城，每发辄毙，守堞之士，披靡奔溃，无有以一矢加遗，日未移晷，万室荡然。论者咸为城咎，亟欲议更。顷之夷创归，城遂如故，迄今三十余年而莫任其事。前令广昌罗侯、清远欧阳侯，先后为牍，言城失险状，俱报罢。岁壬辰，岛夷肆虐朝鲜，海上戒严，邑父老诸生群走请，当道下其议，属领邑事者谦让未皇。无何，丁侯自德化徙令是邦。侯尝读前令牍，业为扼腕，下车首循城，慨然三叹：“兹城之不更，即一旦有急，令何以从邑子弟立睥睨间。往事之不忘，其安能晏然于此土也。”父老诸生顿首愿受画，侯乃陈便宜甚具以请，俱报可。属以募卒增饷造艅艎，公帑大诎，乃令民以丁亩输金，召父老之干力者董事。关城跨北山而台其上，移西城山之半，包冈萦涧，缩东城避阜为台，以当敌冲。四门益以月城，一新诸楼。敝堵洼垣，咸有增筑。经始于癸巳初春，入夏而告成事。金汤屹如，实父老相劝趋役，而侯固日夕拊循，却盖徒行，暴烈日中，版筑奔走云集。子来城成，而过者诧以为神。侯乃悉稽城垣经费，某所某役，受金若干，巨细条分，纤悉无漏，籍而报诸当道，榜通衢以示民。物情大孚，父老固已心德侯，又念其劳苦功高，相与谋为祠祠侯。侯力辞谢，则相率造不佞，谓是役也，实邑万年之伐，太史宜纪其事，以诏来兹。余惟任事之难，昔人所叹，病在处堂偷安，筑舍挠议，虑之者、不审，听之者易淆，往往无穷之业，以小利害隳矣。然皆其祸福未形，是非方隐，非抱独知之契者，难以从事。未有如邑城之失险受祸，往辙昭章，耳目所共睹记，无俟悬断而豫卜者也。乃犹或怀承平之安。以不腆敝赋勤君侯之焦思，则吾邦人愧矣。昔高皇帝既定天下，其经画滨海独详。闽自列郡外，置卫者四，融居一焉。而翼之以万安所，夫宁重福清，诚重闽也。福清完而三山之屏树，闽南之道通。渊乎神谟，此所谓见万里之外欤?然则君侯之功，宁下邑是顿，即闽百世祖可矣。兹役也，台使者、监司咸赞其议，而太守山阴何公为尤力。详具薛观察所为记中。计移旧城四百余丈，增新城二百丈，并月城台楼及修筑诸费，共征编户六千七百余金，莫有逋者。督役则邑丞某、簿某，效劳则耆民某等七十余人。侯，南昌人，讳某字某，别号见白，岂弟明敏，卓然循吏，尤其任事，加意兴除，此其大者云。
　　重修福清县儒学记　　明　叶向高
　　福清儒学，旧在宋西城门儒学坊外。嘉祐间邑人游冠卿提举本路，输地为庙，乃移邑治之左。元丰广为学宫，其后代有损益，故籍可考已。至明嘉靖戊午，岛夷版邑，学烬焉。后稍建庙及堂，余以时诎阙如也。岁壬申，邑令南陵许公为学舍数十楹于堂之东偏，集诸生弦诵其中。公去而弘业稍复颓圯。博士龙溪蔡公以孝廉来奉职，令则岭南欧阳侯，相雇咨嗟，谓融实闽中钜邑，才贤蔚起。而学宫雇阙不称，无以观四方吏职之谓何?相与谋从事而难其费。令曰：“帑有金可发，吾牍而请之，然惧弗给也”!博士曰：“公先之，士民有继者矣”。乃以所请六十全始事，建东西两斋，诸生幸毋雨立。随念启圣祠乃肃皇帝御制敬一箴亭居学宫之后，湮没榛莽，莫跡其地。乃移祠于堂之左腋，其亭而前垒土为基，爽垲焕奕，傍宫地数武，故没于豪，夺而归之庠。浚沟以疏流潦，伐石为周垣，水不能啮，又垣而横于太泮之前，望之若屏，观视大肃，工业有绪，乃稍理两博士舍，曰：“胡以为弟子师而居同僦庑哉?”然而，所请金不足当役之半，自令而下各有捐，邦人亦稍稍相劝输，乃其于学舍诎矣。谋税其余于民，而收其缗钱为缮费，诸废一新。既竣役，邑诸生某某辈群走而请余为之记。余自籍青衿，而游于斯，徘徊宫墙，穆然深念。乃今二十年来而睹有兹举也，令尹博士之功于此邦为烈矣。昔在草昧，闽号闇曶，职方之籍，不比于中土。观察肇兴文教，乃阐引于今兹，愈炽愈章，迹往而谭昌明之运，启于一方，亦有其时。融自远代，彬彬称隆，入我明而南宫之举与公车之上，累累若贯，较闽初造，不啻昏旦。乃求勋名昭揭，齐轨前车麃，与海内竞爽，学宫之掌故具在，亦邦人士所扼腕也。山川之气不尽于宣泄，则将有所储以钟其灵淑。今融士日盛，于闽为前茅矣。令尹博士，顺风而呼，视观察难易，倍蓰无算，融士修故业而光大之，值熙洽而赞休明，事半功倍，在此时也。有启而兴，有兆而合，良非偶矣。或者谓闽实多贤，乃其为闽重则建溪诸儒，明兴而俎豆者四，闽无与焉，视往昔替矣。重闽在士，何可以不勉旃?以余所闻，建溪之业，肇自道南，同时及门，实推信伯，固融产也。建溪引濛汜而中天，故于今昭烁。信伯再传而亦之，又再传而希逸，星晨没矣。源流正学，溯于前修。闽自建溪外，宜莫先融，绍明久晦之绪，以有辞来许，亦在此时也。夫修业有力，而遵道有仪，故国家建学造士之意，余是以并及之，以俟游兹地者览焉。兹役也，肇于辛卯岁季夏，其秋博士上南宫，再至而始迄功。令尹未迄而去，乃功俱可述矣。
　　阳歧江改复旧路记　　明　叶向高万历四十年
　　闽会城之南，有江达于海。其水自上流四郡千余里皆会于此，两山束之，故名峡江。怒涛激浪，急溜旋涡，险若瞿塘。自峡而上可二十余里，为阳岐江。水势纡缓，一苇可航，胜国以前，行者皆从此渡，称坦途矣。其后以兵乱榛芜，间逢虎暴，乃徙而由峡。路虽稍夷，而每值风波，辄葬鱼腹。即近者，隆、万间大比之岁，生儒溺死以千百计，行旅病之。欲仍复旧路，而人情因循，惮于改作，屡议屡寝。直指陆公来按闽，悉心民瘼，百废俱兴，检旧牍得前福清令条议，慨然叹曰：“兹路不更，其毋乃委民于壑乎?”檄下郡亟图之，太守喻公躬往相度，如陆公指，而或者又难其费，甚且谓余规大田驿为坟。而创此议也，宪使陈公持之坚，方伯丁公力主之，以上陆公。公报可，且相与计兹役也，议论实繁，今决以两言，“不烦民，不改驿”，又安置啄。将鸠工，属丁公奉命抚闽，乃移渡于阳歧江，自江而南，剪棘甃石，夷高堙下，辟为周行者五十余里，为桥二，公馆二，铺舍六，亭一，缴庐十，增渡舟八。埏垣材木，人徒之费，为金以两计者一千七百有奇，皆取诸没入之赀与两台赎锾，官不损帑，民不与闻。经始于辛亥季秋，告成于壬子之季春。较其道里，视峡江减十之二，自吾邑以至莆阳、泉、漳之往来于兹者，江行如陆，陆行如市，阳侯不惊，猛兽屏迹，万口腾欢，歌谣载道。而丁公、陆公复博访于众，谓取渡萧家道，缘吴山径达台江，尤为径便，惟沙洲稍隔，则浮桥滉柱之法可行，乃更为除道建馆，与阳岐路并存以待人之自趋。其计画周详，一至于此。丁公以书来告余，使为之记。且曰：“此事为道旁之舍久矣，断而必成，惟直指功，次乃诸大夫，不佞何力之有?自今而后，遵道遵路，无忘直指与诸大夫，以拟于台埭白堤，是在邦人。”余南向再拜稽首，曰：“是，惟中丞直指与诸大夫恤我闽人，出之鲛宫蜃窟而登之康庄，敢不世世拜赐。”因思三代王政，舆梁道路，无不置力。单襄公过陈，道茀不治，即知其国有大咎，况于百千万人之所跋涉?与冯夷争一旦之命，其为患害何如，而可恬然置之乎?昔交南七郡，泛海转输，沉溺相继，郑弘奏开零陵、桂阳道，交人赖之。杨厥通褒斜而罢子午，后世为凿石颂德。即吾闽万安桥之役，父老至今颂说蔡端明不置，千百载而下，此为再见。而今日之举，事半功倍，公私晏如，较之囗代更为难耳!乃余于此有深慨者，夫夷险问之水滨，远近稽之道路，利害折之舆情，至为易辨，犹不免于悠悠之谈，几成阻格。盖人情多端，口语难信，天下事之困于议论，大较皆如此矣。此中丞直指所以大造闽也。
　　重建按察司堂碑记　　副使　李思诚万历四十年
　　闽之有臬司也，其地肇于宋，沿于胜国，迄于昭代。从国初以至正德间，屯方列署设规，景平水臬而树之基，自前门中堂左右衢分司，以至茶库、幕宾、胥吏之舍，皆以时造办，相继就绪，是诸君子所任开创之力也。越数十年，而有隆庆之壬申，又越数十年，而有今日之壬子，载葺载营，欹者扶之，窳者墁之，鞠为草、夷为陵者增之，黄阁自洗者髹之，臒之，焕如也，又秩如也，是隆庆与今日所任修饰之力也。夫开创自正德前，更数十名公，时成其一二，其为事省矣，其为力易矣。今名为修葺，实撤而新之，其为事抢攘矣，其为力难矣。缘圯形久成，不以时鸠治，徒玩日愒月，为风雨所侵薄，雀鼠所盗残，一朝倾覆，荡然皆朽，曾不收尺椽片瓦补苴之用。兼之公私若洗，物力告诎，至烦抚台丁公，按台陆公主议，而大参石公、载公，学宪冯公，佥宪吕公赞其决，大参崔公，陈公与予皆晚至，而共佐助之，凡费合省金钱一千囗百缗，改岁而始报成，则又难之难者也。其详具学宪冯公记中，不具论。惟是在闽忧闽，惕然愿有言焉。夫曲櫩芝栭，戢孴而纷多者，乃蔽大江而下之材也；四维九隅，岧山带而相枝者，尽九龙黄华之土石也；其疑苭疑丹，星煌而电火業者，皆绿水之彩色也；举背受事，因高平下，手皲足趼而不肯息者，乃尽东闽西户之氓也；夫不辞其难而为此举者何，曰吾以张吾治也。盖按察，古连帅、观察任也，其职主于饬纪纲，齐宪令，警吏治，诘戎兵，外以察祲氛于海上，而内以杜奸宄，使桴鼓不得作，以与吾民休息。今闽何时哉?岛夷蹋我与国，此其为封豕长蛇，不难而摸金，番禺之人，利其旅布兼赢，纵吾货而外市，以使我中馁。即予职盐屯，而利半侵于豪大家，几不可问。至于左足之地，千里无烟，排林咽日，攒岭吞云，而萑符子跳踉其间，方且为猰狳凿齿，庋吾民于几上而食其肉，则需此治也，何不为此司也。其殆以瀚海为垣，以华山为壁，以销锋净镝为墙壤，以涤蠹锄奸为屏薄，以象魏为点垩，又以明廉公肃为楶桷，匪徒材木瓦石，丹碧之纵横而已。不然，彼前数君子者何以力任创，而今何以力任修。假令无一奇一策之备，徒蒿目于海波之震汤皿，而束手于缓急之无策，终日持尺一，戴法冠，止为一二菜佣发之愤，而梁窦等辈，耽耽虎视侵牟，皆置不问。其余依山冯谷，雨啸风嗥者，又往往骨瓦吾法而见贳，计无复出，则虽取一二庋阁文具，霍霍然粉藻之，而薙刈之，是亦治之大不振也已，不将有愧色欤?故吾于其难而底于成也，仰而喜，俯而思，语有之：几者，事之萌也。图于其早则易。需者，事之贼也，救于其晚则难。古今得失之林，大较若此，兹堂其小者也，岂可忽乎哉!
　　重修福州西湖闸记　　副使　李思诚万历四十一年
　　福城之西，为湖十数里，接北关，通南港，畜水溉田计一万五千余亩。浚于晋之太康，湮于五季；复于宋，则赵忠定之功也。予奉敕来视，水利则久为豪右所据，种鱼以牟利矣。诡名受税，奄而有之，以致启闭不时，畜泄失度。闽地入春多雨，当畚锸方兴之时，而水且溢入，不胜澎湃之灾；至夏苦旱，当桔槔欲施之时，而尘坌相吹，曾不收涓滴之润。昔西门豹治邺，苏端明守杭，皆疏凿以垂永永。乃千百年古迹，为万井所仰赖者，竟扼于狐鼠之辈，而废不讲，令嗷嗷忧旱涝也。岂不惜哉?熊思诚洎陈匡左二公，相继抓搔其事，比去而寝阁如故。予趣具牍行之，议改里排，轮佃夫，里排，豪强之隐名也；议增税给业夫，增税，侵渔之诡计也。予决意力破浮说，悉蠲夙弊。时方暮春，耕事良迫，因捐赀属陈幕史日夜并工，修南北二闸，置钥下鏁。令环湖而田者数百家，每十家为甲，鳞次司禁，太溢则启而泄之，稍平则闭而畜之，猝遇水旱，庶其有济乎。复与金邑令合议，旧所输臬司公费银一十七两有奇，悉与捐除，以湖归官，以湖利归民，即诸豪临渊之羡，难以藉口矣。比告竣而复有以渔取税额之说进者。夫朝三暮四，其说稍变，则湖犹豪之湖也。以种鱼而横夺于前，以取鱼而巧擅于后，政复何异?且山林川泽之利，弛以与民，王制昭昭，何贪此小利?为语云：“兴利莫若公，去害莫若尽。”谨勒此以告后之来者，其许我不?

　艺文志二
　　著　述
　　

　　经　类
　　《易讲义》一卷陈襄
　　《易义》十卷周希孟
　　《周易经传集解》三十六卷林栗
　　《易解》五卷刘藻
　　《易经发微》三卷陈德一
　　《易学启蒙》三卷
　　《易学或问》二卷俱郑文遹
　　《六十四卦图说》邵整
　　《易讲》四卷林希逸
　　《易说》一卷黄祖舜
　　《易解》二卷潘柄
　　《易解》三卷林万顷
　　《易鉴》三卷陈舜申
　　《易说》三卷高昙
　　《易玄神契》一卷叶子仪
　　《周易集说》三卷林志
　　《周易说义》十二卷马森
　　《易说意》五卷
　　《易太极图说》一卷郑守道
　　《周易通解》十六卷徐棉
　　《北山读易记》十卷王梦麟。(以上《易》。)
　　《洪范解》六卷刘彝
　　《书说》十二卷黄幹
　　《尚书集解》五十八卷林之奇
　　《尚书本义》十卷林夔孙
　　《浑颢癸旨》二卷陈舜申
　　《尚书解六卷》潘柄
　　《书传敷言》八卷马森。(以上《尚书》。)
　　《毛诗解》八卷李樗
　　《诗义》十卷周希孟
　　《毛诗集解》十二卷林奕之
　　《诗解》四卷林万顷
</div>
    <div class="pagination">
<a href="福州府志万历本_page267.html">上一页</a><span>...</span><a href="福州府志万历本_page263.html">263</a><a href="福州府志万历本_page264.html">264</a><a href="福州府志万历本_page265.html">265</a><a href="福州府志万历本_page266.html">266</a><a href="福州府志万历本_page267.html">267</a><span class="current-page">268</span><a href="福州府志万历本_page269.html">269</a><a href="福州府志万历本_page270.html">270</a><a href="福州府志万历本_page271.html">271</a><a href="福州府志万历本_page272.html">272</a><a href="福州府志万历本_page273.html">273</a><span>...</span><a href="福州府志万历本_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
