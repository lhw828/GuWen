<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 11 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 11 页/共 77 页
  </h1>
  <div class="content">
   屯氏别河南渎，自平原城北，首受大河故渎东出，会贞按：所云平原城，即上故城。上已叙南渎绝大河故渎，又径平原故城北，此下因明南渎即笃马河，而笃马河自大河出，故申言首受大河东
出也。亦通谓之笃马河，朱屯氏别河南渎自平原以下至此讹作《经》，戴改《注》。戴云：今考以下皆《注》内叙屯氏别河南渎所径。全、赵改同。即《地理志》所谓平原县有笃马河，东北入海，行五百六十里者也。朱脱行字，赵增，云：以黄本参校，彼落海字，此落行字。戴增。守敬按：《沟洫志》成帝时，孙禁言，今可决平原金堤间，开通大河，令入故笃马河，至海五百余里。盖元帝永光五年，屯氏河绝，包屯氏别河在内，别河南渎亦谓之笃马河，所以称故笃马河也。东北，径安德县故城西，守敬按：汉县属平原郡，后汉、魏、晋因，后魏中兴中属冀州安德郡，在郦氏后。在今陵县东南三十里。又东北，径临齐城南，朱此十七字又截下始字讹作《经》，《笺》曰：始字是《注》。戴并改《注》。全、赵改同。始东齐未宾，大魏筑城以临之，故城得其名也。守敬按：《魏书 傅竖眼传》，傅灵根为临齐副将，镇明潜垒。又云，灵根欲南走，临齐人觉知，剉斩杀之。魏鬲县治此城。今陵县治。又屈径其城东故渎，广四十步，又东北，径重丘县故城西。朱此二十二字讹作《经》，戴改《注》，全、赵同。《春秋 襄公二十五年》：秋，同盟于重丘，朱无于字，赵增云：《左传》增，戴增同。齐成故也。朱作伐齐故也，赵、戴同。守敬按：《左传》作齐成故也，成、伐形近致误，又错入齐字上耳，今订。重丘，杜预但称齐地，不言所在，范宁亦然。《寰宇记》，重丘在聊城县东南，近《左传》诸侯同盟于重丘。顾栋高、梁履绳说同。盖以《春秋》是年夏，诸侯
会于夷仪，此盟重丘之诸侯，即前诸侯，聊城与夷仪近也。郦氏则以汉之重丘县当之，而顾祖禹、高士奇两存其说。[五二]应劭曰：安德县北五十里有重丘乡，故县也。守敬按：汉重丘县属平原郡，后汉废。即今陵县东北二十里神头镇。又东北，径西平昌县故城北。朱此十一字讹作《经》，戴改《注》，全、赵同。北海有平昌县，故加西。赵云：《汉志》两平昌县，一属平原郡，一属琅琊郡。《续志》，北海国平昌侯国，故属琅琊，而平原郡无之。平原郡九县，数之适合，是省并也。《晋志》平原国西平县，盖今误本，脱去昌字。《地形志》安德郡平昌县下云，二汉、晋属平原，后汉、晋曰西平昌，是西平昌之名，沿于典午，而遂波及于后汉尔。守敬按：赵说非也。后汉平原郡无西平昌县，而乐安国下《注》有西平昌三字，与上下文不属，盖本平原郡之末县，而误入乐安国之《注》中也。《宋志》，平昌，汉旧县，后汉无。《晋太康地志》曰西平昌。《寰宇记》，汉平昌县，后汉改为西平昌。皆后汉有西平昌之证。《晋志》本作西平昌，赵氏所见误本，夺昌字耳。魏收云，平昌治平昌城。据乐史云，县故城在德平县西南三十里，后魏永熙二年除西字，移于县东南。是郦氏时仍名西平昌，治汉故城，后则但称平昌，亦非故治矣。魏收作志，以武定为断，作平昌，是也，而云治平昌城，失之。宋德平县即今县治。汉宣帝元康元年，封王长君为侯国。赵云：沈氏曰，《汉表》是地节四年，善长盖从褚《表》。王长君，名无考。故渠川派，会贞按：即别河南渎，变称故渠耳。东入般县，为般河，会贞按：《地形志》，般县有故般河。盖亦九河之一道也。会贞按：《尔雅》九河，钩般其一也。《后汉书》
称公孙瓒破黄巾于般河，即此渎也。朱无后字，赵云：当作《后汉书》。又《汉志 注》，如淳曰，般，音如面般之般。韦昭曰，音逋垣反。师古曰，《尔雅》说九河云，钩般，郭璞以为水曲如钩，流般垣也。然今土俗用如韦之音。全、戴并增后字。守敬按：范《书 公孙瓒传》，瓒逆击黄巾于东光南，大破之，贼奔走渡河，瓒因其半济薄之，贼复大破。不明云般河，此当是他家《后汉书》，又《注》但称《汉书》，或是司马彪《续汉书》，亦未可知。又东为白鹿渊水，守敬按：《地形志》，沧州乐陵有白麻泉神，盖鹿与麻形近致误，又唐讳渊改泉也。《方舆纪要》，白鹿渊在德平县东北。南北三百步，东西千余步，深三丈余。其水冬清而夏浊，渟而不流。若夏水洪泛，水深五丈，方乃通注般渎。赵据《名胜志》渎下增焉字。守敬按：不必增，然以般渎属上读则是。戴以般渎属下，谓九字为一句，非也。又径般县故城北，朱此七字讹作《经》。戴改《注》，云：今考以下乃《注》内叙屯氏别河南渎为般河者也。全、赵改同。守敬按：汉县属平原郡，后汉、魏因，晋属平原国。后魏中兴初属安德郡，在郦氏后。《地形志》，般治般城。在今德平县东北二十里。王莽更之曰分明也。东径乐陵县故城北，朱此八字讹作《经》，戴改《注》，全、赵同。守敬按：汉县属平原郡，后汉因，魏属乐陵郡，晋属乐陵国，后魏为乐陵郡治。《地形志》，乐陵有乐陵城。《寰宇记》后魏永平二年，徙乐陵于今县东五十里。叶圭绶云，故城在今县东南二十五里。《后汉书 袁绍传 注》，盘河故道，在今
德州昌平县入沧州乐陵县，今名枯盘河。《通典》，古钩盘河在乐陵县东南。唐乐陵在今县西北。《地理志》曰：故都尉治。守敬按：《汉志》，都尉治。故字，郦氏所加。伏琛、守敬按：伏琛《齐记》，《隋》、《唐志》不著录。《初学记》、《御览》、《寰宇记》并引之，本书引之尤多。文廷式补《晋书 艺文志》载入。晏谟[五三]守敬按：晏谟《齐地记》，《隋志》不著录，《唐志》二卷。据《晋书 慕容德载记》，谟为晋青州人。言：平原邑，守敬按：谓此邑旧属平原也。今分为郡。守敬按：《晋志 序》，魏武置乐陵郡。《宋志》，魏置乐陵郡。伏、晏并晋人，且晋为乐陵国，而云今分为郡，特概言之耳。[五四]又东北，径阳信县故城南，守敬按：县详前别河北渎下。《元和志》，钩盘河经阳信县北四十里。唐县，在今县西南。东北入海。朱此十四字讹作《经》，戴改《注》。戴云：今考《注》内叙屯氏别河南渎终于此，全、赵改同。屯氏河故渎，自别河东径甘陵之信乡县故城南。朱此十九字讹作《经》，戴改《注》。戴云：今考以下乃《注》内承前叙屯氏河之文。全、赵改同。《地理志》曰：顺帝更名安平。赵云：此是应劭《注》，本云信都国，明帝更名乐安，安帝改曰安平国。司马彪《郡国志》，安平国，故信都，延光元年改。延光为安帝纪年，非顺帝也，道元误矣。戴改安帝。守敬按：《汉志》，清河郡信乡，孟康曰，顺帝更名安平，此《注》但脱孟康二字，其地在今临清州。若前汉之信都国，后汉改为安平国者，其地即今冀州治，与屯氏河中隔屯别河、清河、张甲河、绛渎诸水，屯氏河安能径之？赵氏不检
《汉志》清河郡之信乡，而漫引信都国之沿革以订郦氏，大谬。戴氏亦不加详考，竟依改，[五五]可哂也。又按：《续汉志》但有安平国之安平县，此信乡所改之安平，《志》不载，盖旋省矣。应劭曰：甘陵西北十七里有信乡，故县也。守敬按：此应劭《地理风俗记》文，《淇水注》亦引之。屯氏故渎又东，径甘陵县故城北，会贞按：县详前大河故渎下。下灵、鄃二县同。又东，朱脱又东二字，赵同，戴增。径灵县北。又东北，径鄃县。会贞按：《元和志》，夏津县本汉鄃县，屯氏河在县北。与鸣犊河故渎合，上承大河故渎于灵县南。朱屯氏故渎又东以下五句讹作《经》，戴改《注》，全、赵同。《地理志》曰：河水自灵县别出为鸣犊河者也。会贞按：见灵县下。《沟洫志》，元帝永光五年，河决清河灵鸣犊口。是谓鸣犊河自大河初出之口也。冯逡言，灵鸣犊口在清河东界。师古曰，清河之灵县鸣犊河口也。《方舆纪要》云，鸣犊口在清平县东南。互见下。东北径灵县东，守敬按：《续汉志》灵县，刘《注》引《地道记》有鸣犊河。《通典》，高唐县有鸣犊河，南高唐本汉灵县地。东入鄃县，守敬按：《魏志 孙礼传》，礼辨清河平原郡界，上书言，界实以王翁河为限，而鄃以马丹候为验，诈以鸣犊河为界。此鸣犊河在鄃县之证。而北合屯氏渎，朱此上十六字讹作《经》，戴改《注》，全、赵同。屯氏渎兼鸣渎之称也。守敬按：此句先提明屯氏渎即鸣犊，为下鸣犊口伏根。又东，径鄃县故城北，东北合大河故渎，谓之鸣犊口。朱作谓之口，有脱文。戴
增鸣犊二字，云：《注》内叙屯氏河终于此。赵据《沟洫志》增灵鸣犊三字。会贞按：《沟洫志》称河决清河灵鸣犊口，以鸣犊河初出之口在灵县，故曰灵鸣犊口。此《注》所指之口，乃鸣犊下流合屯氏渎入大河处，与《沟洫志》首尾不同，且在鄃县东北，非复灵县境，安得亦称灵鸣犊口乎？则赵增灵鸣犊三字非。戴但增鸣犊二字，是也。《十三州志》曰：鸣犊河，东北至修，入屯氏，守敬按：《汉志》灵县鸣犊河，东北至蓨，入屯氏河。《十三州志》所本。修县详《淇水》篇。考渎则不至也。赵云：按《汉志》魏郡馆陶县下云，河水别出为屯氏河，东北至章武入海，过郡四，行千五百里者也。《沟洫志》，元帝永光五年，河决清河灵鸣犊口，而屯氏河遂绝。盖屯氏河汉世绝后，不复流行，赖有《水经》及郦《注》，犹存故道，而别河，而南北二渎，而张甲河，亦得附见。否则遗迹罔知，名称莫辨，如师古所云，隋室分析州县，误以为毛氏河乃置毛州[按置毛州见《周书》。]之失也。会贞按：谓鸣犊河故渎至鄃，已入屯氏，不得至修也。考郦氏叙屯氏河、鸣犊河，并与班固异。《地理志》云，屯氏河出馆陶，至章武入海，过郡四。《沟洫志》，屯氏河经魏郡、清河、信都、勃海入海。郦叙屯氏河，径汉魏郡、清河二郡地，叙屯氏别河及南北渎，径魏郡、清河、平原、勃海四郡地。如以《沟洫志》信都为平原之误，然班云，鸣犊河至蓨入屯氏河，蓨属信都，是屯氏河过信都之证，则班、郦不能强通。又班谓鸣犊河入屯氏在蓨，郦谓入屯氏在鄃，亦为参差。近儒主班者驳郦，主郦者驳班，终未能折衷一是。论班氏与西汉近，则所言可信，然郦氏凿凿叙各水所径，且于鸣犊河实指之曰，考渎不至修，知皆确有证验。盖二人见闻异辞，各以为据耳。至班载张甲河只一水，郦分左渎、右渎，则有详略，无异同也。赵氏知
郦《注》存汉世故道，而不知郦与班有未尽合者，故特揭之于此。
又东北过卫国县南，朱过上衍右字，全、赵同，戴删。全又删国字。全云：按东汉至晋，皆名卫县，不名卫国县也。东汉以卫县为卫国耳，而国与县未尝连称。拓跋氏始称卫国县，善长《注》中所云者是也。《经》文及《注》所引京相璠《土地名》，但当称曰卫县，此是后人妄加。赵、戴删同。守敬按：《续汉志》、《晋志》并作卫，《地形志》始作卫国，此《经》及《注》引京相璠作卫国县，似误。然《汉志》观县《注》，应劭曰，世祖更名卫国，以封周后。《元和志》，后汉改观县为卫国县。《魏志 武帝纪》，建安十七年，割东郡之卫国以益魏郡。《乐进传》阳平卫国人。《左传 僖二十三年》杜《注》，今卫国县西北有地名五鹿。《宋志》，卫国令，《晋太康地志》有。则东汉、魏、晋并为卫国县，至确。自司马彪变称卫公国，与汝南郡宋公国同，[宋无称国县者。]后来唐修《晋志》，遂以为据，亦但作卫县耳。然则此《经》、《注》不讹，全氏未加详考，反以国字为后人妄加。赵、戴亦贸然从之，疏矣。又河水东北过卫国县南，则县在河之左，是左过，非右过，且《经》并无左过、右过之例，全、赵不知右为衍文而仍之，误也。又东北过濮县北，瓠子河出焉。守敬按：《经》言先过卫国后过濮阳，与《注》言先径濮阳，后径卫国不合，而《注》不辨《经》之误，疑此二句本在又东北过卫国县南之上，传抄者误倒也。《瓠子河》篇见后。
河水东径铁丘南。朱此七字讹作《经》。戴改《注》，云：今考铁戚，并值长寿津东，濮阳、卫国两县之西南，乃《注》文，不得与《经》相紊。全、赵改同。《春秋左氏传 哀公二年》：郑罕达帅师，赵
此下增救卫二字。邮无恤御简子，卫太子为右，登铁上，朱上讹作丘。赵据《左传》改，戴改同。望见郑师，卫太子自投车下，守敬按：《注》合《经》、《传》为说。即此处也。京相璠曰：铁，丘名也。守敬按：杜《注》同。杜预曰：在戚南。守敬按：杜《注》及《释例》并同。《括地志》，铁丘在卫南县东南十五里。《元和志》，在县东南十里，皆误。唐卫南县在河南，与郦《注》河水径铁丘南不合也。《寰宇记》，铁丘在顿邱县西北五里。宋顿丘即今开州治。河之北岸有古城，戚邑也。朱古讹作目，迭城字，《笺》曰：《后汉志》作聂城。赵改聂。戴改古，删一城字。会贞按：《续汉志》系聂城于聊城县，戚城则在卫国县，详前文，相去数百里，安得混而一之？戴改、删是也。文元年杜《注》：戚，卫邑。东城有子路冢。朱无东城二字，赵据吴本增，戴有。会贞按：《大典》本、黄本并有东城二字。《地形志》，卫国有子路冢。《大名府志》，子路墓在府境者三，一在清丰县西南三十里，一在长垣县东三里，一在开州北，戚城之东，未详孰是？由未考郦《注》，故不知在开州北者为是也。河之西岸有竿城。朱作河北有竿城，《笺》曰：旧本在河之有竿城，宋本作河之西岸，吴作河北，非。赵、戴并从宋本，而全以作西为误，依赵琦美本改作南岸。守敬按：郦氏上已提明河之北岸，此不得复云河北，吴误无疑。又下方称河南有龙渊宫，此竿城不在河南可知。且明云濮阳与卫国分水，则河南属濮阳，卫国在河北，不得有河南地。竿城在卫国，安得谓南岸有竿城？全改亦误，则仍以作西岸为是。《注》上虽云河水东流，据《经》实东北流，河之左谓之北岸可，谓之西岸亦可，故既云河之北岸有
古城，又云河之西岸有竿城也。《郡国志》曰：卫县有竿城[五六]者也。守敬按：刘昭《注》，前书故发干城。非也。发干为大河故渎所经，不在此。郦氏不引发干城，其识卓矣！何义门谓郦氏不及刘昭之博，不知刘昭《注》多误，其学不能望郦氏项背，何论博不博耶？河南有龙渊宫。武帝元光中，河决濮阳，泛郡十六，发卒十万人塞决河，起龙渊宫。守敬按：见《汉书 武帝纪》元光三年。盖武帝起宫于决河之傍，龙渊之侧，故曰龙渊宫也。守敬按：《汉书 注》，如淳曰，《三辅黄图》有龙渊宫，今长安城西有其庙处。《沟洫志》，救河决亦起龙渊宫于其傍。[五七]刘攽曰，予谓救决河，起龙渊宫，各自一事，非因救河且起宫也。沈钦韩曰，此武帝所自作庙。《长安志》汉武帝龙渊庙在兴平县东北十七里。《水经 渭水注》，成国故渠又东径龙泉北渠北，故阪北即龙泉庙。又《河水注》，河南有龙渊宫，盖武帝起宫于决河之傍，龙渊之侧，故曰龙渊宫。此亦本如说《沟洫志》云云也。按：《沟洫志》无龙渊宫，自河决瓠子后二十余岁，筑宣防宫，在元封时，非此年也，如淳误耳。
河水东北流而径濮阳县，北为濮阳津，朱此十五字讹作《经》。戴改《注》，云：今考《经》次濮阳在卫县下，于地望疏舛；故《注》正其失。全、赵改同。故城在南，与卫县分水。守敬按：濮阳在河南，卫国在河北，二县以河为界，故云分水。城北十里，有瓠河口，守敬按：《瓠子河注》，濮阳县北十里即瓠河口，说详彼篇。有金堤，守敬按：《寰宇记》，金堤在顿邱县北十里，又在清丰县南四十五
里，德清军城东南五里。宋顿邱即故濮阳县地，清丰、德清，地亦相接。宣房堰。宋堰讹作 。全、赵、戴改。守敬按：《史记 河渠书》，汉武帝塞瓠子决河，筑宫其上，名曰宣房宫。[五八]《瓠子河注》亦谓瓠子堰为宣防堰。粤在汉世，河决金堤，守敬按：《汉书 成帝纪》，建始四年，河决东郡金堤。《沟洫志》，河堤使者王延世塞之，三十六日，河堤成。涿郡王尊朱尊讹作遵，下同，赵、戴改。守敬按：尊详《河水注》二。自徐州刺史迁东郡太守，朱徐作益。赵云：按《汉书》，尊自徐州刺史迁东郡太守，非益州也。戴改徐。河水盛溢，泛浸瓠子，金堤决坏。守敬按：此亦成帝时事，而在建始四年后。尊躬率民吏投沈白马祈水神河伯，亲执圭璧，请身填堤，庐居其上。吏民皆走，戴作民吏。尊立不动，而水波齐足而止，[五九]公私壮其勇节。守敬按：见《汉书 王尊传》河水又东北，径卫国县南，东为郭口津。赵云：黄氏曰，郭口一作国口。全氏曰：一作谷口。《通鉴 晋纪》，晋太元十年，秦苻丕与檀玄战于谷口。胡三省云，谷口在枋头西。即此处也。《汉志》河内郡隆虑县，国水东至信成，入张甲河，过郡三行一千八百四十里。凡《汉志》之水，大较皆见于《水经注》，独国水不着。蛛丝马迹，盖赖此文。胡东樵求其详而不得，竟以淇水当之，非也。[六〇]守敬按：此郭口津无考。全氏以有一作谷之本，遂以枋头西之谷口当之，不知枋头在黎阳西南，不得在卫国东。又以有一作国之本，即以《汉志》之国水实之，不知《汉志》国水为洹水之误。且其水自隆虑至信成，亦不得至卫国东，皆与此津无涉。考《沟洫志》，又为石堤，使东北抵东郡津北。东郡津亦无闻。卫国东为东
郡地，又郭与郡形近，此岂东郡津之误乎？
河水又东，径鄄城县北，朱此二十四字讹作《经》，戴改《注》，全、赵同。守敬按：汉县属济阴郡，后汉因，魏属东郡，晋属濮阳国，后魏为濮阳郡治。故城在河南一十八里，守敬按：《方舆纪要》，在今濮州东二十里。王莽之鄄良也。沇州旧治，魏武创业，始自于此。守敬按：《续汉志》，兖州刺州治昌邑。《魏志 武帝纪》，初平三年，鲍信与万潜等至东郡，迎太祖，领兖州牧。四年春，军鄄城。宋白曰，汉献帝于鄄城置兖州，盖曹操以刺史始治此。河上之邑，最为峻固。《晋八王故事》会贞按：《隋志》，《晋八王故事》十二卷，脱撰人名。《两唐志》作十卷，题卢綝撰。按：《晋书 卢志传》有兄子綝，盖即其人。曰：东海王越治鄄城。城无故自坏七十余丈，越恶之，移治濮阳。会贞按：《晋书 越传》略同。城南有魏使持节征西将军太尉方城侯邓艾庙，庙南有艾碑，秦建元十二年，广武将军沇州刺史关内侯安定彭超立。会贞按：兖州刺史彭超见《晋书 苻坚载记》。河之南岸有新城，宋宁朔将军王玄谟前锋入河所筑也。会贞按：王玄谟为宁朔将军，前锋入河，见沈约《宋书》，本传不言筑城事，此当本他家《宋书》。在今濮州东北。北岸有新台，鸿墓层广高数丈，卫宣公所筑新台矣。守敬按：《诗 序》，卫宣公纳伋之妻，作新台于河上而要之。《地形志》，临黄有卫新台。《通典》同。《寰
宇记》，在鄄城县东北十七里，北去河四里。并与此《注》合。在今观城县之东南，濮州之东北。而《续汉志 注》引杜预曰，卫作新台，在阳平县北，独异。《诗》守敬按：《邶风》有《新台》篇。齐姜所赋也。守敬按：《诗 序》谓国人所作以刺宣公。为卢关津，朱卢作庐。赵云：庐当作卢。《方舆纪要》引《唐志》曰，卢关津，一名高陵津。宋祁曰，在临黄县东南。按卢与庐古亦通用。会贞按：《新唐志》，临黄下本作卢津关，顾氏引亦卢津关，赵改以合此《注》耳。考《新唐志》鄄城下作卢津关同。又《元和志》，卢津关，古高陵津，在临黄县东南三十五里。作卢津关亦同。且称卢津关即高陵津，与《唐志》同，则《唐志》作卢津关不误，而《晋书 石勒载记》又作卢关津，与此《注》合。盖就关言，则称卢津关，就津言，则称卢关津也。台东有小城，崎岖颓侧，台址枕河，朱脱址字。赵据《名胜志》引此增，戴增同。俗谓之邸阁城，朱邸作底，赵同。戴改。守敬按：《淇水》、《浊漳》、《洧水》等篇并有邸阁。疑故关津都尉治也，会贞按：《汉书 百官公卿表》，关都尉，秦官。《武帝纪》，徙弘农都尉治武关，谓弘农之函谷关都尉也。《地理志》，阳关、玉门关，皆都尉治。《续汉志》，建武六年省关都尉。是但有关都尉，无关津都尉，此津字当涉上误文而衍。所未详矣。
河水又东北，径范县之秦亭西，朱此十二字讹作《经》，戴改《注》，全、赵同。守敬按：县详《瓠子河》篇。《续汉志》，范县有秦亭。故郦氏称范县之秦亭。《春秋》杜《注》，范县西北有秦亭，《瓠子河》篇别引之。《地形志》济州之东平郡、范县，并治秦城，即此。《一统志》，在范县南三里。叶圭绶则
云，在县东二十里。《春秋经》书：筑台于秦者也。守敬按：见庄三十一年。范宁云，秦，鲁地。
河水又东北，径委粟津，朱此九字讹作《经》，戴改《注》，全、赵同。守敬按：《汉书 元后传》，王翁孺徙魏郡元城委粟里。此津以里得名。《寰宇记》，委粟城在观城县东南六十七里，恐有误。以《汉书》委粟属元城推之，当在今观城之东北，朝城之东南。大河之北，即东武阳县也。守敬按：县详后《漯水》下。左会浮水故渎。朱此六字讹作《经》，赵同，戴改《注》。全同。会贞按：此明是《注》文，赵仍作《经》，非也。故渎上承大河于顿邱县而北出，东径繁阳县故城南。[六一]朱脱县字，赵、戴增。守敬按：县详前大河故渎下。《寰宇记》引《十三州志》，澶水[即浮水，见下。]在顿邱西南三十里，伏流至繁城西南。应劭曰：朱应上衍故字，赵、戴删。县在繁水之阳。守敬按：《汉志》魏郡颜《注》引应《记》同。《史记 赵世家 正义》引云，繁水之北，故曰繁阳，盖抄变之。《通典》，内黄有繁河，汉繁阳县故城，在县东[原误西。]北。繁阳后废入内黄，故繁河在内黄。张晏曰：县有繁渊。赵云：按《汉志》，张晏曰，其界为繁渊。《春秋 襄公二十年经》书：公与晋侯、齐侯盟于澶渊。杜预曰：在顿邱县南，今名繁渊。赵云：按《春秋》有两澶渊。襄二十年盟于澶渊。杜预曰，澶渊在顿邱县南，今名繁污。此卫地，又近戚田。二十六年《传》云，
会于澶渊以讨卫，疆戚田。此卫之澶渊也。三十年，会于澶渊，宋灾故。许慎《说文》，澶渊水在宋，是为宋地。司马彪《郡国志》沛国，杼秋，故属梁，有澶渊聚。则非此繁污也。会贞按：《释例》亦云澶渊，顿邱县南繁污地。郦引杜作繁渊，盖所见本异。《寰宇记》，澶渊在临河县东南十七里，在黎州东北八十里。宋临河在今开州西六十里，故黎州治黎阳县。[县见前。]澶渊即黎渊也，亦谓之浮水焉。昔魏徙大梁，赵以中牟易魏，守敬按：赵以中牟易魏之文，亦见《渠水》篇，未详所出。此河北之中牟，说详彼篇。故《地理志》曰：赵南至浮水繁阳，朱无地理二字，赵、戴同。守敬按：赵地南至浮水繁阳，见《汉志》末，此当作故《地理志》曰。浮水字不误。而刘文淇《楚汉疆域志》谓浮水疑滏水之误。汪士铎又疑是洹水之误。考《国策》赵地荡阴、朝歌，皆在滏、洹之南，安得谓仅至滏、洹耶？刘氏、汪氏盖泥于浮水不直邯郸之南，故有此疑，不知古书以北该东北、西北，以南该东南、西南，往往有之。浮水在赵之东南，故班氏概言南至浮水耳。即是渎也。赵云：按《书叙指南》曰，《水经》澶州地名曰龙刍，今本无之，盖缺失矣。故渎东绝大河故渎，东径五鹿之野。朱此十四字讹作《经》。戴改《注》，云：今考以下皆《注》内叙浮水所径。全、赵改同。晋文公受块于野人，守敬按：见《左传 僖二十三年》。即此处矣。京相璠曰：今卫国县西北三十里赵、戴删国字。会贞按：非也。说见上。有五鹿城，朱城讹作地，赵改云：当作城。《国语》：齐桓公筑五鹿以卫诸侯，是
也。全、戴改同。今属顿丘县。赵云：按杜预曰，卫地有二五鹿，一在元城东，一在卫县西北。《寰宇记》，元城东为五鹿墟，即重耳乞食处。此为五鹿城，道元合而一之。守敬按：赵说殊欠分明。杜《注》，今卫县西北有地名五鹿、阳平元城县东亦有五鹿，两举以为证，盖有存疑之意。前太河故渎所径，杜《注》，元城之五鹿也。此浮水故渎所径，杜《注》，卫县之五鹿也。郦氏于此叙重耳事，殆以杜氏先言卫县而主之乎？《寰宇记》云云，则主杜氏元城之说，与郦氏异。赵引《寰宇记》谓道元合而一之，是何言也？浮水故渎又东南，径卫国邑城北。朱此句截邑字以上讹作《经》，又脱卫字。戴改《注》，增卫字，全、赵同。守敬按：郦氏叙卫国邑与卫国县为二，盖汉封卫公于此，与县不同城。《地形志》，卫国县有卫国城，即此卫国邑地也。在今清丰县西南十五里。故卫公国也，汉光武以封周后也。守敬按：《续汉志》，卫公国。《汉志》观县《注》，应劭曰，夏有观扈，世祖更名卫国，以封周后。又东，径卫国县故城南，守敬按：汉观县属东郡，后汉改曰卫国县，仍属东郡。魏属阳平郡，晋属顿邱郡。后魏因。在今清丰县南五里，在观城县西南五十里。古斟观。朱此十二字讹作《经》，戴改《注》，全、赵同。应劭曰：夏有观扈，守敬按：见上。即此城也。朱《笺》曰：《左传》夏有观扈，谓五观及有扈也。赵云：按所谓观扈，是五观，《汉志》之畔，观与有扈同。或曰，即太康奸子五人。王应麟曰，五子述大禹之戒以作歌，岂朱均、管、蔡比。《水经》本韦氏之说，[六二]非也。全氏曰：夏时有斟灌，无斟观，得无以畔字之形近斟而误乎？守敬按：斟灌详《巨洋水注》，在寿光县东，非此地也。全氏谓畔字之形
近斟而误，然畔、观本二县，今本《汉志》误合为一，岂郦氏所见本已误耶？《竹书纪年》梁惠成王二年，守敬按：今本《竹书》周烈王七年。齐田寿率师伐我，朱我讹作赵。全称：沈炳巽曰，今《竹书》作伐我。按卫于七国臣魏，我字是赵、戴改。围观，观降。守敬按：《史记 田完世家》，威王九年，败魏于浊泽而围惠王，惠王请献观以和解。即是役也。惟浊泽为观泽之误。《史》又称，愍王七年伐魏，败之观泽，可证。浮水故渎又东，径河牧城而东北出。朱此十四字讹作《经》，戴改《注》，全、赵同。《郡国志》曰：卫本观故国，朱作卫国，《笺》曰：卫下脱故观二字。赵依《郡国志》增本观故三字。戴增同。姚姓，全云：先宗伯公曰，观、寻皆夏之宗国也，姚当作姒。会贞按：上已详叙观，此引《郡国志》，但为河牧城作证耳。疑郦氏节引作卫国有河牧城，姚姓二字是后人所加，卫下不必增字。有河牧城。会贞按：《左传 隐五年》，郑人侵卫牧。杜《注》，卫邑。或以为即此。《方舆纪要》，在今观城县境。又东北，入东武阳县，东入河，朱此十一字讹作《经》，戴改《注》，云：今考《注》内叙浮水终于此。全、赵改同。又有漯水出焉，朱此六字亦讹作《经》，全、赵同，戴改《注》。守敬按：戴是也。漯为著名之大川，故全、赵仍以此句作《经》。然《汉志》漯水出东武阳，而东武阳但见《注》中，《经》无过东武阳明文，如此句为《经》，则是与上瓠子河同出濮阳矣，故知非也。漯水详后。孙星衍曰，漯当为湿。戴延之谓之武水也。朱水讹作阳，赵、戴改。赵云：按《困学纪闻》，太史公、班孟坚谓禹洒二渠以引其
河，一贝邱，一漯川。李垂《导河书》曰，东为漯川者，乃今泉源赤河，北出贝邱者，乃今王莽故渎，而汉塞宣房，所行二渠，盖独漯川，其一则汉决之，起观城，入蒲台，所谓武河也。武河以汉武帝导河北流而得其名。会贞按：《注》后文东武阳引应劭曰，县在武水之阳，以为即指漯水，则戴延之武水之说，亦本应劭。朱此下有《地理志》曰，漯水至隅雉遗迹一段。赵同。戴谓原文在后《漯水》篇之下，重见于此，删之。河水又东，径武阳县东，范县西，守敬按：武阳在河北，范县在河南，河水于此径武阳之东南，范县之西北，但言径东西者，省文耳。《元和志》、《寰宇记》，黄河在朝城县东二十九里。唐、宋朝城即此《注》之武阳县。而东北流也。朱此十七字讹作《经》，戴改《注》，全、赵同。赵云：按《禹贡锥指》，河自此与漯别，东北径东阿、庄平等县，至千乘入海。此自西汉末以迄后魏漯川之源委。宋世河决商胡，朝城流绝，而旧迹之存者鲜矣。
又东北过东阿县北。
河水于范县东北流，为仓亭津。朱此十二字讹作《经》。戴改《注》，云：今考仓亭津及柯泽皆值东阿西南，乃《注》文，不得与《经》紊。全、赵改同。会贞按：《后汉书 灵帝纪》，中平元年，皇甫嵩与黄巾战于仓亭。《魏志 程昱传》，汉献帝时，昱遗别骑绝仓亭津。仓一作苍，《晋书 载记》，石闵与张贺度战于苍亭。《述征记》曰：仓亭津在范县界，[六三]会贞按：在范县故城西北。《方舆纪要》，在今范县东北。按，当在今阳谷县境。去东阿六十里。会贞按：在东阿县城之西南。《魏土地记》
曰：津在武阳县东北七十里，会贞按：据下文武阳有故城，有新城。《魏土地记》称，津在县东北七十里，就新城言也。津，河济名也。会贞按：《论语》，使子路问津焉。《集解》引郑《注》，津，济渡处。
河水右历柯泽。朱此六字讹作《经》，右作又。戴改《注》，改右。全同。赵改《注》同，又下增东字。会贞按：明抄本作右。《春秋左传 襄公十四年》，卫孙文子败公徒于阿泽者也。朱阿作柯。《笺》曰：今《左传》作阿泽。杜预云，东阿西南有大泽。赵仍，戴改阿。会贞按：高士奇云，东阿本春秋时柯邑，此独名阿泽，即汉人作阿所本。今阳谷县东，运河所经，有七级上下二闸，或以为古阿泽是其处。又东北，径东阿县故城西，守敬按：县详下文。《元和志》，黄河在阳谷县北十二里。唐阳谷在东阿故城之西，在今阳谷县东北三十里。而东北出，流注朱此二句讹作《经》，脱又东北三字。戴改《注》，增三字。全、赵同。《笺》曰：孙云，此下疑有邓里渠三字。赵云：按非也。而全竟依增三字。会贞按：下河水枝津东出，邓里渠方自河出。后河水又东北与邓里渠合，河水方会邓里渠，此安得先言河水注邓里渠？且河大枝津小，谓河注邓里渠于文义亦乖。盖流注云者，非注他水，乃谓河水流行，全书多流注之文，孙不察耳。河水，枝津东出，谓之邓里渠也。会贞按：邓里渠详下。
又东北过茌平县西。孙星衍曰：茌当为茬。守敬按：《说文》有茬，无茌，《汉志》亦作茬，《续汉志》、《水
经》及《注》作茌，证以近日新出土之《杨叔恭碑阴》作山茬县，则茬是正字，茌是俗体，而宋祁校《汉志》，反谓茬当作茌，失之。
河水自邓里渠东北，径昌乡亭北，守敬按：《地形志》，济北郡临邑有昌乡城，又顿邱郡临黄有昌乡水，与此非一地也。亭当在今聊城县东南。又东北，径碻磝城西。朱此二句讹作《经》，上句无水字，下句无又东北三字。戴改《注》，全、赵同。赵增水字，全、戴增又东北三字。守敬按：碻磝城即茌平城，《注》下文明言之。乃顾祖禹不知《注》言径碻磝城西，正释《经》过茌平县西，而误以过茌平、径碻磝皆为《注》文，反斥旧志谓碻磝城即茌平城之误，亦读郦《注》不审矣。《述征记》曰：碻磝，朱作嚚磝，《笺》曰：克家云，当作碻磝。戴改碻磝。赵改嚣磝。云：《宋书》作敲嚣。《史记》殷仲丁迁隞，隞亦作嚣。守敬按：《大典》本作碻磝，则碻字是也。据《宋书》知别本或作嚣磝，传抄误作嚣磝，又误嚣为嚚耳。津名也。守敬按：《通鉴》，晋永和八年，姚襄屯于碻磝津。《元和志》，碻磝津在卢县北一里。唐卢县即碻隞城。自黄河泛舟而渡者，皆为津也。会贞按：《汉志》，河关，河水至章武入海，行九千四百里。《水经》为王莽以后之河，至甲下邑入海，比前汉下流仅短数百里，济渡之处多矣。而《注》文所叙之津，始左南，终漯沃，总计不过廿余，盖特举其名之最著者耳。其城临水，西南崩于河。会贞按：《元和志》，其城西临黄河，晋末为河水所毁。宋元嘉七年，到彦之北入，拔之，后失。至二十七年，朱脱七年到彦之北入拔之后失至十二字，全以《通
典》引此文增。赵增同而戴不从。守敬按：沈约《宋书 到彦之传》，今阙。《南史 彦之传》言，元嘉七年北侵，而不载拔碻磝事。考《御览》一百六十引《宋书》元嘉七年，到彦之北征，拔碻磝，后失之，至二十七年云云。此当是沈约《宋书》，或他家《宋书》文，郦氏据以载入，今《注》脱失，赖《通典》存之。戴氏不依增到彦之事，惮于详考也。以王玄谟为宁朔将军，前锋入河，平碻磝，守之。都督刘义恭以沙城不堪守，召玄谟，令毁城而还。守敬按：事见《宋书 王玄谟传》。沙城句则见《南史》，而皆但言召令还，不言毁城事。后更城之，朱更讹作登，《笺》曰：《玉海》引此作更。赵、戴改。守敬按：《元和志》亦作更，此句仍指宋言。魏立济州，治此也。朱《笺》曰：《玉海》引此作魏置镇守，名济州关。会贞按：《地形志》，济州，泰常八年置，治济北碻磝城。考后魏泰常八年，当宋景平元年，在元嘉之前，是魏立济州，乃到彦之、王玄谟以前事。郦氏盖以碻磝终为魏有，故先叙宋事，后叙魏事耳。河水冲其西南隅，又崩于河，会贞按：上已言城之西南崩于河，此言又崩，则是崩后改筑，复因河冲而崩矣。《通典》称《后魏书》太常八年，于此立济州中城，其外城，正光中，刺史刁宣所筑，周武帝筑第二城，即碻磝故城也。盖碻磝在南北朝为重镇，故屡经修筑，且亦或因河冲数崩之故。即故茌平县也。守敬按：《通典》引郭缘生《述征记》曰，碻磝城，即汉茌平县也。汉县属东郡，后汉属济北国，魏属平原郡。晋因。《元和志》，晋末移理河北。[见下。]在茌平县西南五十里。应劭曰：茌，山
名也，县在山之平地，朱地作陆，赵同，戴改。故曰茌平也。守敬按：《汉志》茬平《注》，引应劭曰，在茬山之平地者也。乃师古抄略其辞。又茬县《注》引应劭曰，茬山在东北。茬平在茬县之西，且中隔临邑、卢二县，或混茬、茬平之山为一，非是。此茬山无考。《一统志》谓在茌平县治东北，土脉赤坟，横 五百余步，相传金、元时取土筑城，其山遂平。盖出后人傅会，不足为据。王莽之功崇矣。守敬按：《汉书 王莽传》，封其孙宗为功崇公。《经》曰：大河在其西，邓里渠历其东，全云：此盖约举《瓠子河》篇《经》文。戴云：按《水经 瓠子河》章云，东北过茌平县东为邓里渠，即此所引。会贞按：大河句指本篇《经》文，邓里渠句指《瓠子河》篇《经》文。即斯邑也。昔石勒之 师欢，屯耕于茌平，闻鼓角鞞铎之声于是县也。朱《笺》曰：《十六国春秋》云，石勒年二十余，为并州刺史司马腾所执，枷送冀州，卖充军赏。东至平原，卖与茌平人师欢为奴。每屯耕于野，常闻鞞铎音，勒以告诸奴，诸奴亦闻之。守敬按：《御览》八百二十二引《石勒别传》曰，石勒，元康中流宕山东，寄旅平原茬平界，与师欢家佣耕，耳恒闻鼓角鞞铎之音。是郦氏所据《十六国春秋》但称鞞铎，《晋书 载记》但称鼓角，皆略也。西与聊城分河。朱西讹作而，聊讹作柳。赵、戴改。守敬按：聊城详后漯水下。茌平在河东，聊城在河西，二县以河为界，故云分河。《元和志》，黄河南去聊城县四十三里。唐聊城即后魏末移治王城之县。又云：黄河南去武水县二十二里。唐武水在聊城西南。
河水又东北，与邓里渠合，水上承大河于东阿县西，东径东阿县故城北，朱此三
句讹作《经》，脱东北二字及合字。戴改《注》，增东北，增合。全、赵改《注》同，但增合。守敬按：汉县属东郡，后汉因，魏属济北国，晋因。太康后省。后魏复置，属济北郡。在今阳谷县东北五十里。故卫邑也。应仲瑗曰：有西，故称东。按：《汉志》颜《注》引应劭曰，卫邑也，有西故称东。此离析用之。《括地志》，故葛城一名依城，又名西阿城，在瀛州高阳县西北五十里。葛城见《滱水》篇。魏封曹植为王国。朱植讹作雄，王讹作侯，《笺》曰：按《魏志》，曹植自雍邱徙封东阿王，非侯国也。宗室中亦无曹雄。赵、戴改植，改王。大城北门内，西侧皋上，有大井，其巨若轮，深六七丈。守敬按：《元和志》、《寰宇记》引此并作七八丈。岁尝煑胶以贡天府，守敬按：《御览》一百八十九引《羊头山记》，东阿城北门有大井，深七丈，煑之得胶，贡之。《本草》守敬按：《隋志》，《神农本草》八卷。所谓阿胶也。守敬按：《本草》，阿胶，煑牛皮作之，出东阿。沈括《梦溪笔谈》，东阿，济水所经，取井水煑胶，谓之阿胶，用搅浊水则清，服之下膈，疏痰、止吐。故世俗有阿井之名。守敬按：于钦《齐乘》，阿井周为垣，掌之于官。《一统志》，在今阳谷县北五十里东阿镇上，有亭覆之。县出佳缯缣，守敬按：《史记 李斯传 集解》徐广曰，齐之东阿县，缯帛所出。为郦所本。而王念孙云，阿为细缯之名，非谓东阿也。引《淮南 修务》篇高诱《注》，阿，细縠。《汉书 礼乐志》如淳《注》，《司马相如传》张揖《注》，阿，细缯为据，不知阿本以缯得名，后世遂谓缯出此地也。故《史记》云：秦王服太阿之
剑，阿缟之衣也。朱王上有昭字，全、赵、戴同。守敬按：二语见《李斯传 谏逐客书》中。《史记》明云，会庄襄王卒，李斯求为吕不韦舍人，因以得说秦王，则始皇之初年，非昭王也。昭字是衍文，今删。又东北径临邑县，与将渠合。守敬按：此邓里渠与瓠子河合，《瓠子河经》文所云，东北为邓里渠，是也。因将渠会瓠子河，通谓之将渠，故此变言将渠合。又北径茌平县东，守敬按：即上故茌平县。临邑县故城西，会贞按：县详《济水注》。瓠子河又东北过临邑县西，又东北过茌平县东，则临邑在东南，茌平在西北，邓里渠与瓠子河合流，当言又东北径临邑县故城西，又东北径茌平县东，方与彼篇合，此作又北径茌平东临邑西，则似二县东西相直矣。《元和志》，黄河去平阴县十里。唐平阴在临邑故城之东南，即今平阴县治。北流入于河。
河水又东北流，径四渎津，朱又东径临邑县以下至此，讹作《经》，戴改《注》，全、赵同。会贞按：《通鉴》，梁中大通四年，魏尔朱世隆使房谟募兵趣四渎，[六四]即此。《方舆纪要》误以汉之临邑县在今临邑县北，遂误谓四渎津在今临邑县东。据《元和志》[见下。]，此津在今长清县西南。津西侧岸临河，有四渎祠，东对四渎口。会贞按：《元和志》，废四口关在长清县西南五十里，后魏置，武德九年废。盖即四渎之口。唐长清在今县东南。又《元和志》，黄河北去长清五十五里，北当西之误。河水东分济，会贞按：即《济水注》所云，河水自四渎口东北流而为齐也。亦曰泲水受河
也。朱泲作沛，下同。《笺》曰：孙云，当作泲。赵改泲，戴改济。然荥口石门，水断不通，朱讹作荥口水右断门不通。赵改右作石，移于断字下。戴作荥口石门，水断不通，云，据《济水注》内，有荥口石门订正。会贞按：《济水注》叙荥渎，称今无水，即所谓水断不通也。始自是出，东北流，径九里，与清水合，会贞按：《济水注》引《魏土地记》盟津河别流十里，与清水合。此《注》亦本以为说，而十里、九里错出，未详孰是？故济渎也。朱故讹作放，赵、戴改。会贞按：《济水注》云，自清亭下，济水通得清水之目，故此谓清水即济渎。自河入济，自济入淮，自淮达江，水径周通，守敬按：自河之四渎口，东北入济，自济西南至巨野，循黄水东南入荷，以入淮，荷为济之所分，即济也。又有淮之山阳口，溯中渎水达江，所谓水径周通也。故有四渎之名也。守敬按：《释名》，天下大水四，谓之四渎，江、河、淮、济是也。此四渎津则以水道通河、济、淮、江得名。昔赵杀鸣犊，仲尼临河而叹，自是而返。曰：丘之不济，命也夫！朱《笺》曰：《史记》，孔子去卫，将西见赵简子，至于河，闻窦鸣犊，舜华之死也，临河而叹曰，丘之不济此，命也夫！《索隐》曰，《家语》云，闻赵简子杀窦犨、鸣犊及舜华；《国语》云，鸣铎窦犨，则窦犨字鸣犊，声转作鸣铎。赵云：按《孔子世家》及《家语》，此《注》，赵下当有鞅字，或简子二字。会贞按：赵下不必增字。[六五]《琴操》以为孔子临狄水而歌矣曰：朱无矣字，曰作云。赵同。戴增改。会贞按：《大典》本、明抄本并作矣曰。狄水衍兮风
扬波，船赵作舟。楫颠倒更相加。会贞按：今本《琴操》无此文。余按：临济，故狄也。是济所径，得其通称也。朱也字在径字下，戴乙。赵删云：于钦《齐乘》曰，朱子《韩文考异》曰，《水经》，河水至东阿、茌平等县，东北流，四渎津灌注之，河水东分，济水受河，盖荥口水断，石门不通，始自是出，与清水合。昔赵杀鸣犊，孔子临河而叹，作歌曰，狄之水兮风扬波，舟楫颠倒更相加。归来归来胡为期。临济故狄也，是济所经，得其通称。详此则是济水自荥泽之下，潜流至此四渎津口而复出。河又东分一支，与之合流，以过临济，而为狄水。然此皆齐地，在今济、郓[二字误见下。]之间。《史记》以为孔子自卫将西见赵简子，则其道不当出此，又不可晓者，今姑阙之，以俟深于地理者考焉。按：后汉陈留郡平邱县，有临济亭，故狄也。盖济水出陶邱北，南被孟猪，北渎注巨野，亭临此渎，故曰临济。春秋时，狄人据此，因以名焉。此水夫子所歌，至王莽时枯竭，《水经》所谓济枯渠注巨野者也。其自巨野至四渎津与河合流者，乃齐之清河，《水经》所谓得其通称者是也。汉千乘郡别有狄县，安帝更名临济。唐又别以汉东朝阳县为临济，今章邱之临济镇也。文公盖疑于此云。守敬按：《续汉志》临济县下云，本狄。平邱县下云，有临济亭，田儋死处。《隋志》，开皇中，改朝阳县为临济。《元和志》同。汉之临济，在宋淄州，隋之临济，在宋济南，与孔子事诚不合，故文公阙疑。于氏以平邱之临济亭当之，是也。平邱在封邱东，《汉志》封邱《注》，孟康曰，《春秋传》，败狄于长邱，今翟沟是。又刘昭云，有翟沟，败狄于长邱，是也。则此临济有狄，其地在卫西南，与孔子之歌，地望适符。惟于氏谓春秋时狄人据此，则非。文十一年《传》，追叙鄋瞒伐宋，宋败狄于长邱，获长狄缘斯。言鄋瞒伐宋，宋败之于此，则此非狄地可
知。况杜《注》明云，长邱，宋地。《释例》亦明云，鄋瞒，长狄国，阙乎？《正义》引服虔云，不言所埋，埋其身首同处于战地可知。然则因埋长狄而有狄水之名，非狄人据此也。又《职方》豫州，其川荧洛，乃周时荥泽以下，济水已导为川之证。而于氏犹援济水出陶邱北为说，谓亭临注巨野之北渎，不知北渎远在平邱之东，且出卫之东南，种种不合。又于氏不知隋改朝阳为临济而属之唐，亦误。检全本，引赵氏曰：即章邯杀田儋处，平邱之西为封邱，有狄沟，即狄水也。语简而明，乃刊赵书者不得其解而删之，可惜也。
河水又径杨墟赵改墟作虚，后《经》文同。守敬按：戴于此不改，后又改之，失于不照。县之故城东，守敬按：杨墟城，本在高唐城之西南，[见后。]乃《经》先言河水过高唐，后言过杨墟，故郦氏于高唐之前，实指径杨墟故城，后乃就《经》释杨墟，特辨《经》之误。在今禹城县西南。俗犹谓是城曰阳城矣。守敬按：《经》文河水过茌平有阳城即此。又太原郡祝阿有阳城，则别一阳城矣。河水又径茌平城东，守敬按：《经》文河水过茌平县西，即《注》上所叙故茌平县也。此言河水径茌平城东，则晋末所徙之县也。两城中隔河水。《地形志》，平原郡茌平治鼓城，又云，有茌平城，盖县移于鼓城，而故城仍在县境也。合观《注》文，乃移而东北，当在今禹城县之西南。城内有故台，世谓之时平城，非也，盖茌、时音相近耳。赵云：黄本是《注》下有疑县徙也四字。孙潜云，竟陵本无。守敬按：《大典》本、明抄本原有四字，然郦氏前云碻磝城即故茌平县，岂不知县已徙治，有何可疑？四字，当是后人所加，朱删甚审，故竟陵从之。戴移四字于上茌平城东下，似未知此非郦氏原文也。
又东北过高唐县东。朱东讹作界。戴改，云：今考下《注》云，大河又东北径高唐县故城西，《经》言出东，误耳。可证《经》本作东，故《注》特辩之。赵改同。全仍作界，且改此句作《注》，而于后增河水又东北过高唐县东句作《经》。会贞按：全非也。互见后。
河水于县，会贞按：县详后漯水下。漯水注之。《地理志》曰：漯水出东武阳。朱东下有郡字，阳下有县字。戴并删。赵删县字，云：按《地理志》东郡东武阳县下云，禹治漯水，无出字。漯始黎阳宿胥口，不仅出此也。应劭于平原郡漯阴县《注》云，出东武阳。郦盖误以应说为班《志》也。《续志》亦云，东武阳，湿水出。皆与班《志》异。今漯水上承河水于武阳县东南，西北径武阳新城东，赵据何焯校改西作而，戴仍作西。曹操为东郡所治也。守敬按：《魏志 武帝纪》，初平二年，袁绍表太祖为东郡太守，治东武阳。郦氏以曹操所治之城为新城，对下东武阳故城言也。魏、晋仍曰东武阳。后魏始省称武阳，并属阳平郡。叶圭绶云，今朝城县治。《元和志》、《寰宇记》，武河在朝城县东十步。唐朝城即今县治。引水自东门石窦，北注于堂池，池南故基尚存。中城内，戴删中字。会贞按：非也。中城与下大城对举，戴不知下有讹文，误以大城划分属二句，故以为只一城，误删此中字。有一石台。朱讹作又十立石甚。赵据《初学记》八引此改作又立一石台甚大。守敬按：宋本《初学记》引作有一石台大城门外又有故台。《寰宇记》亦引作有一石台，又云，大城西门有冰井门。并称有一石台，并称大城，足征此《注》多讹文。当作有一石台，台字断句，大字属下城
字。赵所订，误。全作又立一石甚大，戴作有一石甚大，亦误。大城西门名冰井门，门内曲中，冰井犹存。门外有故台，号武阳台，守敬按：《元和志》、《寰宇记》，武阳台在朝城县西南一里。唐、宋朝城即今县治。 台亦有隅雉遗迹。朱《地理志》曰漯水出云云至隅雉遗迹在前戴延之谓之武水也下。赵同。戴云：考下文水自城东北，径东武阳县故城南，所谓自城者，承上武阳新城也。若径接《漯水注》之，则漯注河在高唐县，水自城三字不可通矣。然则本应系之于此，后人妄移前耳。今存此，删彼。守敬按：戴是也。水自城东北，径东武阳县故城南。赵云：按此句文义难解。盖高唐漯水与东武阳漯水相承而有别。《禹贡锥指》曰，《汉志》东郡东武阳县下云，禹治漯水，东北至千乘入海。又平原郡高唐县下云，桑钦言漯水所出。案禹引河自大伾山西折而北，循大陆东畔入海。而漯首受河，自黎阳宿胥口始，不起东武阳也。自周定王五年，河徙，从宿胥口东行漯川，至长寿津始与漯别。其津以西漯水之故道，悉为河所占，而上游较短。然河之故渎不经东武阳，亦不经高唐。迨汉成帝建始末，河决馆陶，由东武阳绝漯水而东北至高唐，又绝漯水东北至千乘入海。虽尝塞治，而故道犹存。王莽始建国三年复决于此。莽为元城冢墓计，不堤塞。明帝永平中，王景修之，遂为大河之经流。自是委粟津以西，漯水之故道，又为河所占，上游益短矣。漯水一出于东武阳，再出于高唐，据成帝以后言之。观此益知高唐在东武阳之东北，漯水既至高唐，不得复经东武阳。抑或城东北上脱去凉字，盖河、漯分流，自凉城长寿津始也。会贞按：戴以此所谓自城者，承上武阳新城，其说最为明
了。赵氏不知《地理志》曰漯水云云一段，在此上，误认自城指高唐县城，以漯水不得先至高唐，后径东武阳，故谓文义难解。又牵涉凉城，则尤失之。盖郦氏就《经》文河水之道，叙漯出委粟津，自委粟津上至长寿津，已为河所占，不复以为漯水也。汉东武阳县属东郡，后汉因，汉末为郡治，[见下。]旋废。在今莘县东南十里。应劭曰：县在武水之阳。守敬按：《汉志》东武阳颜《注》，引应劭曰，武水之阳也。王莽之武昌也。然则漯水亦或武水矣。朱作也，赵据《名胜志》引此改。戴改同。臧洪为东郡太守，治此。曹操围张超于雍邱，洪以情义请袁绍救之，不许，洪与绍绝。绍围洪。城中无食，洪呼吏士曰：洪于大义，不得不死，诸君无事空与此祸。朱与作受，赵同，戴改。守敬按：《后汉书》、《魏志》作与。众泣曰：何忍舍明府也。男女八千余人，守敬按：《后汉书》、《魏志》作七八千人。相枕而死。洪不屈，绍杀洪。邑人陈容为丞，谓曰：宁与臧洪同日死，不与将军同日生！绍又杀之，士为伤叹。守敬按：见《后汉书》、《魏志 臧洪传》。今城四周，绍围郭尚存。水 隍壍，于城东北，合为一渎，东北出郭，径阳平县之冈城西。戴冈下据《续汉书》冈下增成字，赵增同。会贞按：《地形志》阳平有岗城，是后魏时称岗城，《注》作冈城，不误。不得据《郡国志》补成字。《禹贡锥指》，在今莘县西南七里。《郡国志》曰：阳平县有冈城亭。会贞按：明抄本、黄本城作成。今本《续
汉志》作冈成城。又北径阳平县故城东。朱径上有脱文，赵增又字，戴增又北二字。守敬按：县详下《地形志》，阳平有阳平城。钱坫云，今莘县治。又《地形志》阳平有武沟水。汉昭帝元平元年，封丞相蔡义为侯国。守敬按：见《汉表》。漯水又北，绝莘道。守敬按：谓莘道横 ，漯水绝道而过也。道字当断句。下城之西北当连读，全、赵、戴乃以此七字合下城之西三字作句，失之。城之西北，有莘亭。守敬按：《续汉志》，阳平有莘亭。《注》下文引京相璠作北，此本《左传》杜《注》。杜云，阳平县西北有莘亭。隋置莘亭县，取此为名。《元和志》，在莘县北十三里。唐莘县即今县治。《春秋 桓公十六年》，朱无六字，赵据《左传》增，戴增同。卫宣公使伋使诸齐，守敬按：今本《左传》伋作急。令盗待于莘，伋、寿继殒于此亭。守敬按：钞略《左传》文。京相璠曰：今阳平阳平县朱讹作今平阳。赵阳改原云：《汉志》阳平县属平原郡。戴改同。守敬按：阳平县，两《汉志》属东郡。《元和志》，魏属阳平郡。《晋志》、《地形志》同。京相璠，晋人，当云今阳平阳平县。旧本误倒作平阳耳。赵乃以汉阳平当之，而又误谓属平原。戴亦贸然依改，[六六]此犹得谓戴非袭赵耶？北一十里，有故莘亭，朱亭下衍道字，赵同，戴删。会贞按：杜称城西北，京作北十里者，言北可以该西北也。 限蹊要，会贞按：《邶风 二子乘舟》，毛《传》，卫宣公令伋之齐，使贼先待于隘而杀之。指此。自卫适齐之道也。会贞按：此即所谓莘道也。齐在东，卫在西，自卫适齐之道，是由西而东。漯
水则北流，故上以为绝莘道。望新台于河上，守敬按：新台详前。感二子于宿龄，朱《笺》曰：当作夙龄。戴改。赵云：《说文解字》，宿从 ，●声。●，古文夙，二字通用。诗人《乘舟》，诚可悲矣。会贞按：《诗 序》，《二子乘舟》，思伋、寿也。卫宣公之二子，争相为死，国人伤而思之，作是诗也。今县东有二子庙，犹谓之孝祠矣。戴之下增为字。会贞按：二子庙在莘县东。漯水又东北，径乐平县故城东，县故清也。守敬按：汉清县，后汉改乐平，详下。汉高帝八年，封空中同于清。朱《笺》曰：《史记 年表》云，清简侯空中，《汉 功臣表》作空中。徐广云：一作窒中。《索隐》云，窒中，姓也。赵云：沈氏曰，《汉表》作窒中同。徐广云，一作窒中。《索隐》曰，窒中，姓也。《史表》作空中，脱同字。宣帝封许广汉少弟翁孙于乐平，赵云：沈氏曰，褚《表》作乐平，班《表》作乐成，属平氏，与褚《表》异。然则非平原之清也。按此是褚《表》之谬，而道元误承之者。《汉表》乐成侯许延寿，翁孙，延寿字也。褚少孙以为乐平。乐平是霍山封邑，非翁孙也。[六七]详具《漳水》篇。吾于此更有一疑，《地理志》东郡清县，师古《注》引应劭曰，章帝更名乐平。夫乐平既始自章帝，则何以宣帝时封邑即有此称，且班固于《外戚恩泽侯表》霍山封邑，明《注》云东郡，则又非他处可知，此皆事之不可以臆测者。至清本属东郡，沈氏云平原，误也。并为侯国，王莽之清治矣。汉章帝建初中，朱初讹作始，赵据《后汉书》校改，戴改同。更从今名也。守敬按：《汉志》颜《注》引应劭，
但云章帝更名乐平，《续汉志》同。此别有所据。后汉仍属东郡，魏、晋、后魏属阳平郡。《地形志》，乐平治乐平城。[六八]在今堂邑县东南三十里。漯水又北，径聊城县故城西。守敬按：汉县属东郡，后汉因，魏属平原郡，晋因。《地形志》，平原郡聊城治王城。西聊县，孝昌中分聊城置，治聊城。是置西聊于聊城，而聊城县则移治王城也。然此虽称故城，而下文但言平原郡治王城，不言聊城县治王城，知聊城移治在郦氏成书后。在今聊城县西北十五里。城内有金城，会贞按：城内子城谓之金城，见《沔水》篇宜城县下，《淮水》篇寿春县下。周 有水，会贞按：即下所云聊城郭水也。南门有驰道，绝水南出，自外泛舟而行矣。会贞按：下文称黄沟承聊城郭水，下会漯水，则此所谓泛舟而行者，从郭水浮于黄沟，达于漯也。东门侧有层台，秀出云表，朱脱此二字，赵据《名胜志》引此增。戴增同。会贞按：《通典》，聊城有台城。盖因城有层台，因以名之。鲁仲连所谓还高唐之兵，却聊城之众者也。会贞按：《鲁连子》文，引见《御览》四百六十四。赵云：《寰宇记》博州聊城县下云，石柱，后魏孝文所立，为邺东之表。《水经》曰，武水东流径石柱北，是也。今本无之，盖缺失矣。漯水又东北，径清河县故城北。朱此十二字讹作《经》。戴改《注》，云：今考以下皆《注》内叙漯水所径。全、赵同。《地理风俗记》曰：甘陵故清河。清河在南一十七里，今于甘陵县故城东南，无城以拟之。直东二十里有艾亭城，守敬按：艾亭城为大河故
渎所径，见前。东南四十里有此城，疑即清河城也。朱疑作拟，赵改，戴仍。守敬按：《大典》本、明抄本并作疑，戴仍非也。后蛮居之，故世称蛮城也。朱无也字，赵据黄本增，戴有。守敬按：《大典》本、明抄本并有也字。漯水又东北，径文乡城东南，守敬按：《注》例但言径东、西、南、北，无言径东南、东北、西南、西北者，此南上东字当衍。城在今清平县南。又东北，径博平县故城南，朱此二十一字，截上十八字讹作《经》。戴改《注》，全、赵同。守敬按：汉县属东郡，后汉因，魏属平原郡，晋、后魏因。在今博平县西北三十里。《地形志》，博平有湿水。城内有层台秀上，朱无城内二字，赵同，戴增。王莽改之曰加睦也。右与黄沟，同注川泽。朱此八字讹作《经》，戴改《注》。全、赵同。守敬按：上先提明漯水注河，此实叙漯水右与黄沟同注河，云注川泽者，变文耳。下实叙黄沟，谓左与漯水隐覆，势镇河陆，亦变文也。
黄沟承聊城郭水，守敬按：《禹贡锥指》，黄沟在聊城之东，古漯水枝津。按：此《注》谓承聊城郭水，则非自漯分出。水泛则津注，水耗则辍流。自城东北出，径清河城南，守敬按：即上清河县故城。又东北，径摄城北，守敬按：《春秋 僖元年》聂北，《续汉志》聊城有聂城，聂皆摄之省。《春秋》所谓聊摄以东也。守敬按：按《左传 昭二十年》文[六九]杜《注》，聊摄，齐西界也。俗称郭城，非也。会贞按：《寰宇记》聊城县下，引《隋图经》，郭城即亡国郭氏之墟。不知此流俗之
称，郦氏已驳之，而《隋图经》乃以郭氏之墟实之，傎矣。城东西三里，南北二里，东西隅有金城，守敬按：《玉篇》，隅，角也。指一处言。此不得称东西隅，西盖南之误。城卑下，墟郭尚存，左右多坟垄，京相璠曰：聊城县东北三十里有故摄城。守敬按：杜《注》，聊城县东北有摄城。今此城西去聊城二十五六里许，即摄城者也。守敬按：《通典》，博平县有摄城。《元和志》，在博平西南二十里。《一统志》，在博平县西。《方舆纪要》谓在聊城县西北，非也。又东径文乡城南，朱城下有脱文，全、赵、戴增北字。会贞按：非也。郦氏上叙文乡城，不言有南北二城，则此即上城无疑。漯水在黄沟之北，既径文乡城南，黄沟安得径文乡城北，则此乃脱南字，当增南字，今订。至黄沟与文乡城，中隔漯水，而言径文乡城，则《注》原有此例。本篇大河故渎与修县中隔清河，而言径修县故城，河水与东武阳中隔漯水，而言径武阳县；河水与平原中隔商河，而言径平原故城，皆是也。且此例实自《水经》开之，如《经》称河水过利县北，而利县尚在济水之南，《经》称洞过水到晋阳县南，而晋阳尚在汾、晋二水之北也。又东南径王城北。朱此上二句讹作《经》。戴改《注》，云，今考上下文乃《注》内叙黄沟所径。全、赵改同。会贞按：城在聊城县东北二十许里。魏泰常七年，安平王镇平原所筑，守敬按：安平王无考。《魏书 景穆十二王传》，黄头初封安定王，改封安平王，齐受禅，降爵，非此也。世谓之王城。太和二十三年，罢镇，立平原郡，治此
城也。全云：按《地形志》所谓太平镇者也。但据《志》则以太和十一年分属济州，非二十三年置也。盖罢镇在是年，而平原之为郡固久矣。会贞按：《地形志》亦云，平原郡治王城。《寰宇记》德州下，谓后魏平原郡理聊城界畔，盖即此也。黄沟又东北流，左与漯水隐覆，势镇河陆，守敬按：与漯水隐覆势镇河陆，疑有讹文。当谓浑涛流注，又或是伏见不常也。东出于高唐县。守敬按：县详下。大河右迤，东注漯水矣。朱此上三十一字讹作《经》，流讹作径。全、赵、戴改《注》，戴改流。全、赵改《注》同。全谓径当作迤，赵改迤，失之。[七〇]
《地理志》：桑钦曰：朱讹作桑钦《地理志》曰，戴同。全云：按桑钦《地理志》不见簿录。此文今载《汉书 地理志 注》引桑钦语，盖传抄者倒互耳。赵依改。会贞按：全说是也。漯水出高唐。[七一]守敬按：《续汉志》，高唐，湿水出。本桑说。余按《竹书 穆天子传》六称：丁卯，天子自五鹿东征，守敬按：五鹿详前大河故渎及浮水故渎下。钓于漯水，以祭淑人，是曰祭丘，己巳，天子东征，食马于漯水之上。寻其沿历径趣，不得近出高唐也。守敬按：五鹿远在高唐之西南。《穆天子传》称至五鹿东征钓漯水，又称东征食马漯水上，是高唐之西南有漯水，故郦氏以为据，谓不得近出高唐。然禹时漯本自宿胥口与河分流，郦氏因河有变迁，未遑叙及。至《汉志》漯水出东武阳，上文已明引之，比复援《穆天子传》以规桑，乃故示博耳。桑氏所言，盖津流所出，朱脱所
字，赵同，戴增。次于是闲也。朱是讹作所，赵同，戴改。俗以是水上承于河，亦谓之源河矣。赵云：《禹贡锥指》曰，源河乃漯之再出者。桑钦惟知出此，而不知起东武阳，则疏矣。河既与漯合，复分为二，漯由漯阴县故城北，河由平原县故城东，盖自高唐以西至武阳，河在南而漯在北，自高唐以东至海，则漯在南而河在北矣。今禹城县南有源阳故城，唐县在源河之北，故名。一清按：上条《经》云，又有漯水出焉。郦以东武阳隶之，而《汉志》则引桑钦之语，以为漯出高唐。后人犹指《水经》为桑钦作，岂其然乎？守敬按：赵谓《水经》非桑钦作，是也，而以又有漯水出焉句为《经》文则非，辨见前。漯水又东北，径援县故城西，朱此十一字讹作《经》，戴改《注》，全、赵同。守敬按：《汉志》援作瑗，属平原郡，后汉废。此从《释例》作援，见下。王莽之东顺亭也。杜预《释地》曰：济南祝阿县县详《济水》篇。西北有援城。会贞按：《释例》齐地辕下文。今本《释例》作辕城。然郦氏引《释例》作援城。又官本《释例辨证》云，《齐乘》引《释例》作援城，知《释例》原作援，今本作辕，乃后人所改。今本　《注》作辕，亦后人所改，以杜书不应两歧也。盖春秋之辕，至汉为援，故杜氏以援城释之。《汉志》作瑗。瑗、援通用。应劭字仲瑗，一作仲援，是其证。在今齐河县西北二十五里，俗曰晏城。漯水又东北，径高唐县故城东。朱此句讹作《经》，无东北二字。戴改《注》，增东北二字。守敬按：汉县属平原郡，后汉、魏、晋因。后魏属济州南清河郡。县互详后大河下。昔齐威王使肸子守高唐，朱作盻
子，赵据《史记 世家》校改。[七二]按《史记》作朌。赵人不敢渔于河。守敬按：见《史记 田完世家》。即鲁仲连子谓田巴曰：今楚军南阳，赵伐高唐者也。守敬按：《史记 鲁仲连子传 正义》、《御览》四百六十四引《鲁连子》同。《春秋左传 哀公十年》：赵鞅帅师伐齐，取黎戴改犁，下同。及辕，毁高唐之郭。杜预曰：辕即援也。[七三]会贞按：《释例》以援城释辕，是谓辕即援也。故郦氏据以为杜说，非杜明有辕即援也之文。《寰宇记》禹城县下，引杜《注》有此句，乃本郦书。祝阿县会贞按：县详《济水注》。西北有高唐城。会贞按：《释例》齐地内文。在今禹城县西南四十里。漯水又东北，径漯阴县故城北，朱此十二字讹作《经》，戴改《注》，全、赵同。守敬按：汉县属平原郡。据《左传》杜《注》称济南隰阴，则魏、晋属济南郡。今本《晋志》脱此县。据《寰宇记》，漯阴县废城在临邑县西十里，宋武帝平广固，遂移理于今临邑县西北五十里北漯阴城。盖东晋末徙治，旋废。故《地形志》惟临邑县有隰阴城。叶圭绶云，在今济阳县西南五十里。《元和志》漯水北去临邑县七里。唐临邑在漯阴故城东十里。县故黎邑也。赵云：《春秋传 注》作犁丘。会贞按：《左传》犁、犁丘兼称，《注》因之。惟此作黎，异耳。哀十年《传》，犁，杜《注》，一名隰。济南有隰阴县，二十三年《传》，晋伐齐战于犁丘，《注》，隰也。二十七年《传》，亦称二十三年隰之役。《说文》本作湿，经典多相承作漯，或讹为湿及湿，[互见后。]《左传》又变为隰，是漯阴即春秋之犁也。犁、黎通。汉武帝元狩
三年封匈奴降王昆邪为侯国，朱狩作光，无昆邪为侯国五字。全据《汉表》增五字。赵、戴仍光，赵增，戴失增。会贞按：《汉表》是元狩三年封，光字误。《史表》作浑邪，而云元狩二年封，二年乃三年之讹。[七四]《表》后辉渠、河綦、常乐三侯同封，并称三年，可证。王莽更名翼城。历北漯阴城南，伏琛谓之漯阳城。赵云：按是《注》可与下《经》、《注》相参证。南有汉沇州刺史刘岱碑。朱汉作魏，赵、戴改同。守敬按：刘岱，《后汉书》附《刘宠传》，称董卓入洛阳，岱从侍中出为兖州刺史，初平三年，青州黄巾贼入兖州，转入东平，岱击之，战死。是岱为刺史在汉献帝初，魏字误无疑，今订。漯阴后汉属青州，不属兖州，未详立碑所由。《地理风俗记》曰：平原漯阴县，今巨漯亭是也。漯水又东北，径着县故城南，赵云：按《汉志》着县，师古曰，音竹庶反，又音直庶反，而韦昭误以为蓍龟之蓍字，乃音纪咨反，失之远矣。守敬按：《地形志》，蓍治蓍城，与韦昭所音合。又《寰宇记》蓍城下云，故老相传生神蓍草，每年贡四十九茎。凿凿言之，知蓍、着错出，不得轻訾韦氏。汉属济南郡，后汉、魏、晋、宋、后魏县因。在今汉阳县西南。又东北，径崔氏城北。朱此上十九字讹作《经》，戴改《注》，全、赵同。《春秋左传 襄公二十七年》：崔成请老于崔者也。朱脱于字，崔下衍氏字。赵、戴增删。杜预《释地》曰：济南东朝阳县西北，有崔氏城。守敬按：《释例》齐地崔下文。《续汉志》刘《注》引杜预脱北字、氏字。《唐书 宰相世系表》，齐丁公伋嫡子季子，让
国叔乙，食采于崔，遂为崔氏。在今章邱县西北二十五里。漯水又东北，径东朝阳县故城南。朱此句讹作《经》，脱又字，东北作东南。戴改《注》，全、赵同，赵无又，据《禹贡锥指》引此改东北。全、戴增又，改同。守敬按：汉曰朝阳，后汉、魏曰东朝阳。并属济南郡。晋亦曰东朝阳，属乐安国。宋、后魏复曰朝阳，属济南[七五]郡。《地形志》，朝阳有朝阳城。《寰宇记》，朝阳城在临济县东四十里。《齐乘》，在章邱县东二十五里。宋临济在今章邱县西北。元章丘即今县治。合观之，是朝阳故城，在今章丘东北。顾祖禹、胡渭、钱坫并云在西北，非也。汉高帝七年朱讹作六年。全、赵云：沈氏曰，本表是七年。戴改。封都尉华寄为侯国。戴以华为讹，改作宰。守敬按：《史》、《汉表》均作华寄，戴所见《大典》本误作宰，乃戴不考《史》、《汉表》，反斥华之讹，傎矣。《地理风俗记》曰：南阳有朝阳县，会贞按：县详《白水注》。故加东。赵云：按《汉志》朝阳县，应劭曰，在朝水之阳。至《续志》始加东字。《地理志》曰：王莽之修治也。漯水又东，径汉征君伏生墓南，朱此十二字讹作《经》，戴改《注》，全、赵同。会贞按：《寰宇记》，伏生冢在临济县朝阳故城东五里。《齐乘》同，即此《注》所指也。当在今章丘县之东北，邹平县之西北。孙星衍作《伏生墓考》，主邹平东北十八里之说，未核。碑碣尚存。会贞按：《汉书》颜《注》引张晏曰，伏生名胜。[七六]《伏生碑》云也。以明经为秦博士，秦坑儒士，伏生隐焉。汉兴，教于齐、鲁之闲，撰五经《尚书大传》。守敬按：《经典释文》，《尚书大传》三卷，伏生作。《晋书 五行志》，汉文帝时，伏生创纪大传。文帝安车
征之，朱文帝二字讹在撰字上，赵、戴移。年老不行，乃使掌故朝错受《尚书》于征君，朱朝错二字，作欧阳生等四字。守敬按：《史记 伏生传》，伏生老不能行，于是诏太常，使掌故朝错往受之云云。下文始载伏生教济南张生及欧阳生事。《汉书 儒林传》同。此欧阳生等当作朝错，不然，是欧阳生为掌故矣。号曰伏生者也。守敬按：此条抄变《史》、《汉 伏生传》，而撰《尚书大传》句，不见《史》、《汉》，或兼采《伏生碑》文。漯水又东，径邹平县故城北，朱此十一字讹作《经》，戴改《注》。守敬按：汉、魏县属济南郡，后汉、魏因。《晋志》脱此县，据《晋书 何曾传》，孙机为邹平令，乃晋有此县之证。又《寰宇记》，邹平自汉至晋不改，永嘉之乱始废。《地形志》，东平原郡临济有邹平城。《山东通志》，在今邹平县东北。古邹侯国，朱古作有，赵据孙潜校改。守敬按：《大典》本、黄本作右，朱但见右、有形近而改之，不知古、尤形近，且义较合也。《晏子春秋》，景公为邹之长涂。《邹平县志》谓，汉邹平、梁邹、东邹三县地皆是。盖古邹国，至春秋时，为齐之邹邑也。舜后，姚姓也。又东北，径东邹城北。朱此句讹作《经》，径下有界字。戴改《注》，删界字。全、赵同。赵云：杨慎刊本无界字，《名胜志》引此同。《地理志》朱志下有曰字，戴删。千乘郡有东邹县。守敬按：后汉县废。在今邹平县东北。漯水又东北，径建信县故城北。朱此十二字讹作《经》，戴改《注》，全、赵同。守敬按：前汉县属千乘郡，后汉废。在今高苑县西北五十二里。汉高帝七年，封娄敬为
侯国。应劭曰：临济县县详《济水注》。西北五十里，有建信侯城，全云：娄敬以关内侯号建信耳，是虚名，非封国也。故《史》、《汉表》中俱不列敬封爵，而《地志》亦不称建信县为侯国。沈炳巽谓，汉制，列侯曰侯，其赐关内侯者，曰君，广野君、平原君、稷嗣君之类是也。孔 以关内侯号 成君，则敬之建信亦当曰君，其称侯，殆误文也。愚谓沈氏之辨笃矣，然应劭载有建信侯城之名，则又何居？考汉家关内侯之制，不得称国，而未尝不有食邑，盖敬所食邑在建信，故以名其城与？戴以城上侯字为衍而删之。守敬按：依全说当删上句国字，不当删下句侯字。《地形志》，临济有建新城，新、信音近。都尉治故城者也。会贞按：此云都尉治建信与《汉志》蓼城都尉治异。《汉志》蓼城下即建信，岂本建信下之文，而今《汉志》错入蓼城下欤？漯水又东北，径千乘县二城闲，朱此十二字讹作《经》，戴改《注》，全、赵同。汉高帝六年以为千乘郡，守敬按：《汉志》千乘郡但言高帝置。王莽之建信也。守敬按：朱一新曰，《后汉书 崔骃传》，崔篆为建新大尹。《孔僖传》同。李《注》，[七七]莽改千乘国曰建信。又改曰建新。按：《王莽传》改十一公号，以新为心，后又改新为信。据此，建新当是莽初改之名，后改建信，如十一公号之改新为信也。章帝建初四年为王国。守敬按：《后汉书 孝明八王传》，永平三年已封子建为千乘王，踰年薨，无子国除。故郦氏不数。《章帝八王传》，建初四年，封子伉为千乘王。和帝永元七年改为乐安郡，守敬按：《后
汉书 和帝纪》，永元七年，改千乘国为乐安国。《章帝八王传》同，《续汉志》同。郦氏称乐安郡者，盖以王国即是郡，郡国可通称也。阎若璩谓前汉千乘郡治千乘县，《续汉志》乐安国治临济，千乘县属焉。魏县仍属乐安郡，晋省。故齐也。赵、戴改也作地。守敬按：《汉志》济南郡、甾川国、胶东国、高密国、城阳国下，皆有故齐之文，言故齐则是齐地可知，此不必改也作地。伏琛曰：千乘城在齐城守敬按：齐城详《甾水》篇。西北一百五十里，朱脱在字，全校增。赵、戴增同。守敬按：《地形志》，青州乐陵郡阳信有千乘城。下称隔会水，是明明谓二城隔水。此千乘城当作千乘二城。《注》上云千乘县二城，似二城皆县城。然考《元和志》，千乘故城在高苑县北二十五里，汉千乘郡[原误国]也。《寰宇记》，南千乘故城在高苑县北二十五里，汉千乘郡。是北千乘为县城，南千乘为郡城也。唐、宋高苑即今县治。隔会水，会贞按：会为水名。《隋志》高苑县下云，开皇十八年，改长乐为会城，盖以近会水得名。伏琛言隔会水者，谓千乘南北二城隔此水，如《济水注》引伏琛说，博昌有南北二城，隔时、济二水也。乃《方舆纪要》以隔会为水名，谓《汉志》漯水后 为隔会水，失之。即漯水之别名也。又东北为马常，[七八]朱此七字讹作《经》，《笺》曰：《玉篇》有●字，而勇切，云，地名也。按此《注》里数，则是薮泽之名。戴改《注》，全、赵同。赵云：马常即马车渎，见《淄水注》。守敬按：《晋书 载记》，慕容德置盐官于乌常泽。《寰宇记》引《续述征记》，乌常泛，齐人谓湖为泛。《齐乘》引《述征记》亦作乌常泛。与马形近，此马字当乌字之误。惟坑在漯水下流，尚在济水之北，而《齐乘》以巨洋水入海之
黑冢泊当之，误。赵氏以《淄水》篇之马车渎当之，亦误。二水皆在济水之南，与漯水渺不相涉也。东西八十里，南北三十里，乱河枝流而入于海。戴云：按《注》内叙漯水终于此。会贞按：《尔雅 释水》，正绝流曰乱。《注》，直横流也。此谓漯水绝河枝流而入海也。据后文河水枝津东南历马常注《济》，河在漯北，济在漯南，河枝津历马常注济，是漯至马常，绝河枝津而过矣。汪士铎不知马常为漯水下流，但与河之枝津通，乃图河水及河枝津、漯水、济水同会马常入海，失之。河海之饶，兹焉为最。会贞按：叶圭绶云，乐安北有宽阔稍为小清河所汇，王家冈等盐场皆近其地。马常为河海之最饶，古亦盐泽可知。《地理风俗记》曰：漯水东北，至千乘，入海，[七九]会贞按：《汉志》东郡东武阳漯水东北至千乘入海，为《地理风俗记》所本，故《汉志》漯阴，师古《注》引应劭，亦作东北入海，而《史记 夏本纪 索隐》引应劭作北至千乘入海，脱东字。河盛则通津委海，水耗则微涓绝流。会贞按：证以《济水注》河水别流注海，今所辍流者惟漯水耳。知漯自高唐以东，后魏时已辍流，故以河之消长为盈涸。《书》：浮于济、漯。会贞按：《禹贡》兖州贡道。亦是水者也。赵云：《禹贡锥指》曰，此自西汉末以迄后魏，漯川之源委也。
又东北，过杨虚县东，朱虚作墟。全、赵、戴改。商河出焉。戴云：河先径杨虚，乃至高唐。《经》次杨虚于高唐后，非也，《注》就高唐下附记漯水，至此《经》之后，始叙河流。
《地理志》朱有曰字。赵同，戴删。杨虚，平原之 县也。赵云：按《汉志》平原郡有楼虚，无杨虚。齐氏曰，楼乃杨之 ，当以《水经注》正之。然《功臣表》，元帝封楼虚侯訾顺，而范《史》马武亦封杨虚侯。《续志》无楼虚，并无杨虚，似是明、章以后所省。楼虚、杨虚二名，并见汉封，抑或原是杨虚，后改楼虚，东京始建，旋复故称，迨乎废并，杳尔无闻。如以为误，殆不然矣。守敬按：据郦氏所引，则《汉志》本作杨虚，杨与楼形近致 耳。齐氏说是也。《通鉴》汉文帝十六年胡《注》，不解以郦《注》订班《志》，反谓班《志》无杨虚，不知道元所谓志者何志。其疏甚矣。而赵乃谓原是杨虚，后改楼虚，东京复故称，又全谓汉原有杨虚、楼虚二县，后省杨虚，东京又尝复置，曲为之说，皆非也。汉文帝四年，朱讹作景帝。赵云：按《史》、《汉表》皆作文帝。全引沈炳巽说作文帝，戴改文帝。以封齐悼惠王子将庐为侯国也。赵云：《汉表》作将闾，《注》从《史表》。守敬按：《史记 齐悼惠王世家》作将闾，与《表》作庐错出，盖庐、闾古通，[八〇]如阖庐见昭二十七年《左传》及《史记 吴越世家》，而《淮南 泰族训》、《吴越春秋》又作阖闾是也。乃戴以庐为讹，改作闾，失考甚矣。城在高唐城之西南，守敬按：详前漯水下。《经》次于此，是不比也。商河首受河水，朱脱水字，赵、戴增。亦漯水及泽水所潭也。朱潭下衍水字。赵、戴删。会贞按：《禹贡锥指》引，无水字。渊而不流，世谓之清水。自此虽沙涨填塞，厥迹尚存。历泽而北，俗谓之落里，径张公城西，守敬按：城详后大河下。又北，重源潜发，朱此下衍世谓之落里六字，赵、戴删。亦曰小漳河，商、
漳声相近，守敬按：《隋》、《唐志》并作滴河，《通典》作商，音滴，滴、商与漳声不近，其为误字无疑。《元和志》、《寰宇记》作 。《集韵》， ，尸羊切，水名。《宋》、《金》、《元》、《明志》仍作商，与此同。故字与读移耳。赵云：按《元和志》，汉鸿嘉四年，河水泛溢，河堤都尉许商凿此河通海，故以商为名。《禹贡锥指》曰，商河行大河之南，漯水之北，改次于四渎津之下，高唐、漯水之上，缘道元有不比之纠也。守敬按：《汉书 沟洫志》但言鸿嘉四年孙禁议开通大河，令入故笃马河，许商以为不可，无商凿河事，《元和志》所云，盖出后人傅会。会贞按：漯水在大河之南，商河在大河之北，胡渭谓商河行大河之南，漯水之北，误。赵不知其误，乃引以为据。且即如胡氏说，则仍是漯水先出，商河后出，与赵所订，改次商河于四渎津之下高唐、漯水之上者正相反，亦不必引。赵氏脉水之功甚疏，往往但凭故籍，不征水道，涉笔即差，此其一也。商河又北，径平原县东，守敬按：县详后大河下。又径安德县故城南，守敬按：县详前屯别河南渎下。《寰宇记》 水在安德县西南八十里，宋安德即今陵县治。又东北，径平昌县故城南，朱讹作昌平，戴据《汉书》改，赵改同。守敬按：县亦详前，同上。下般县、乐陵县并同。又东，径般县故城南，又东，径乐陵县故城南。朱此上四十四字讹作《经》。戴改《注》，云：今考以下皆《注》内叙商河所径。全、赵改同。汉宣帝地节四年，封侍中史子长为侯国。全云：按褚《表》，史子长名高。守敬按：《汉志》临淮郡乐陵下
云，侯国。此乐陵不云侯国，是史高所封，在临淮，不在此。商河又东，径朸乡县故城南。朱此十一字讹作《经》，朸讹作初，下同。戴改《注》，改朸，删乡字。全、赵改《注》同，仍乡。守敬按：《汉志》朸，汪远孙校云，《史记 齐悼惠王世家》作勒侯，则从手作扐为正。《高五王传》、《诸侯王表》俱从才，不从木。[八一]《建元以来王子侯者表》朸侯刘让则从木。考《集韵 二十四职》作朸，是从木从才，相混已久。据《史》、《汉》则县但作朸，然应劭谓朸乡为故县，《注》此称朸乡县，后河水下亦称朸乡，盖专以应劭为据。以莽改张乡推之，或如常山 都乡，莽改分乡之比。汉县属平原郡，后汉废。《地形志》乐陵郡乐陵有东乡，城东盖朸之误，在今商河县东北四十里。《元和志》 河县，本汉朸县， 河在县北十五里。《寰宇记》同。唐宋 河县，即今商河县治。文帝四年，封齐悼惠王子刘辟光为侯国。朱讹作高后八年封。赵云：沈氏曰，按本表是文帝四年封。王莽更之曰张乡也。应劭曰：般县东南六十里，有朸乡城，故县也。沙沟水注之。朱此五字讹作《经》，戴改《注》，全、赵同。水南出大河之阳，泉源之不合河者二百步，其水北流，注商河。商河又东北流，径马岭城西北，守敬按：《地形志》，乐陵郡厌次治马岭城。《齐乘》，城在阳信县东十里。元阳信即今县治。屈而东注，南转，径城东。朱此二句讹作《经》，南流讹作而流。戴改《注》。全、赵同。赵改而流作南流，全、戴删二字。城在河曲之中。东海王越斩汲桑于是城。朱《笺》曰：《十六国春秋》，永嘉元年冬，并州人田兰等起兵，斩汲桑于乐陵。《晋 载记》石勒上云，石勒奔乐平，东海王越追斩
汲桑于平原。全云：此语出《晋书》，然其实是并州乞活之田甄、田兰所斩，非越也。商河又东北，径富平县故城北，朱此十二字讹作《经》，戴改《注》，全、赵同。守敬按：《元和志》，厌次县本汉富平县， 河在县西南四十里。南为西之误。《寰宇记》， 河在厌次县南四十里。又脱西字。唐、宋厌次在今惠氏县东南四十里。《地理志》曰：侯国也。王莽曰安乐亭。赵、戴安乐改乐安。应劭曰：明帝更名厌次。朱脱厌次二字，赵、戴增。守敬按：《汉志》颜《注》引应说，《郡国志》同。汉富平县属平原郡，后汉厌次县仍属平原郡，魏属乐陵国，晋为乐陵国治。在今阳信县东南三十里，后魏移于马岭城，仍属乐陵郡。城见上。阚骃曰：厌次县本富平侯车骑将军张安世之封邑。朱侯讹作矣，赵改。守敬按：孙潜校改侯。非也。案《汉书》昭帝元凤六年，封右将军张安世为富平侯，薨，子延寿嗣。会贞按：见《汉表》，《张安世传》不详封侯之年。国在陈留，别邑在魏郡。朱脱在字，赵据《汉书》校增。戴增同。会贞按：二语见《张延寿传》。《陈留风俗传》曰：陈留尉氏县安陵乡，故富平县也。会贞按：六国之安陵，详《洧水》篇，属鄢陵，不属尉氏，而鄢陵、尉氏境相接。盖尉氏亦有故安陵地，因以名乡欤？又考《渠水注》尉氏县下，引《陈留风俗传》，陵树乡，故平陆县也，陵树或因此安陵乡得名，而此富平亦或取平陆为义也。是乃安世所食矣，岁入租千余万，延寿自以身无功德，何堪久居先人大国，上书请减户。赵、
戴减上增请字。会贞按：《汉书》本无请字。天子以为有让，徙封平原，并食一邑，户口如故，而税减半。会贞按：自岁入租以下，《汉书 张延寿传》文。《十三州志》曰：明帝永平五年，改曰厌次矣。会贞按：《续汉志》但云明帝更名。案《史记 高祖功臣侯者年表》，高帝六年，封元顷为侯国。徐广《音义》曰：《汉书》[《表》]作爰类。朱作下衍侯字，赵、戴删。《笺》曰：爰类下，旧本有一字字。赵云：按《史》、《汉表》俱无之。全云：十字《注》中《注》。会贞按：《集解》引徐说。是知厌次旧名，非始明帝，盖复故耳。赵云：按小司马云，《汉志》阙，盖疏忽之甚耳。守敬按：钱大昕曰，《地理志》平原郡有富平侯国。应劭云，明帝更名厌次。后人因疑西京无厌次之名。考厌次侯爰类，传子至孝文五年，以谋反诛，国除。而张安世封富平侯在昭帝时，其封邑本在陈留郡。及子延寿嗣爵，徙封平原，乃宣帝之世。然则昭帝以前，平原无富平侯国也。盖厌次国除之后，本为厌次县。宣帝移富平侯国于此，始去厌次之名。明帝时仍复其旧。《水经注》谓厌次故名非始明帝，盖复故耳。其说精而当矣。郦氏之说，得竹汀发挥而益明。余按《汉书 东方朔传》，平原厌次人，尤宣帝前县名厌次之确证。而《史记 滑稽传 正义》引《舆地志》，厌次宜是富平县之乡聚名。全氏《汉志稽疑》从《文选 东方朔画赞》李《注》，疑《汉志》无厌次县为误，皆失于不考。县西有东方朔冢，冢侧有祠，朱脱一冢字，赵、戴增。会贞按：郦氏谓县西有朔冢祠。《寰宇记》厌次县有东方朔冢存，当同；而《齐乘》朔墓在古厌次城北，祠在墓前，与此作西异，当误。又颜鲁公《东方朔画赞碑阴记》云，厌次城在安德
县东北二十二里。《初学记》八引《汉书》，安德县有东方朔祠。《陵县志》谓在县东北，与此地不相接，则别一说也。祠有神验。水侧有云城。会贞按：《寰宇记》，瑗城在阳信县东北五里，一名运城。《一统志》谓即云城之讹。宋阳信在今县西南七里。汉武帝元朔四年，封齐孝王子刘信为侯国也。朱作元封。赵云：按《索隐》曰，《志》属琅琊。又《史表》是元狩，《汉表》是元朔。会贞按：《史表》是元朔与《汉表》同，赵谓是元狩，非也。则此元封为元朔之误。商河又分为二水，南水谓之长丛沟，朱此十四字讹作《经》，藂讹作聚。戴改《注》，全、赵同。赵改藂云：《寰宇记》引此作长丛沟。《韵会》云，丛或作藂。全改藂，戴改丛。东流倾注于海。朱于讹作为，赵、戴改。赵云：《郡国志》平原郡鬲县《注》，引《魏都赋》，县有盖节渊，疑即长藂沟。会贞按：《魏都赋》张载《注》，盖节渊在鬲县北，此沟在富平城东，非一地。且渊者不流之水，与沟亦有别。全、赵不知下鬲城为讹文，因误以鬲县之水当此水。钱坫谓盖节渊即鬲县之鬲津。沟南海侧有蒲台，台高八丈，方二百步。《三齐略记》曰：富城东南有蒲台。朱作鬲城，赵、戴同。守敬按：于钦《齐乘》据此称蒲台为有鬲氏国，不知鬲城在今德州，蒲台在今滨州，中隔厌次、乐陵、般、西平昌等县，地不相接。考《御览》三百五十引《三齐略记》，富平城东南五十里有蒲台。《事类赋注》六引作厌次东南有蒲台，略富平城不言耳。富平城亦省称富城。《地形志》，厌次有富平城，[八二]是也。此引《三齐记》作鬲城，富鬲形近致误。而《续汉志》鬲县《注》、《类聚》八十九、《御览》九百九十九引作鬲城，并误。《地形志》，厌次有蒲台祠。
《元和志》，台在泉台县北三十里，秦始皇筑以望海。《方舆纪要》，在滨州东北二十里。秦始皇东游海上，于台下●蒲系马，朱下讹作上，戴同。赵据刘昭《郡国志 注》引《三齐记》改。守敬按：《大典》本、明抄本作台下。《类聚》、《初学记》八、《御览》、《事类赋》引《三齐略记》同。又《述异记》、《元和志》、《寰宇记》亦同。则此上为下之误无疑。戴未博考，故仍朱之误。至今每岁蒲生，朱脱每字，赵、戴增。守敬按：《御览》九百九十九引作岁岁。萦委若有系状，似水杨，可以为箭。今东去海三十里。守敬按：《元和志》，大海在渤海县东一百六十里。《寰宇记》同。唐、宋渤海即今滨州治。蒲台在滨州东北二十里，则唐、宋时海去蒲台约百四十余里。今海在利津县东北百二十里，利津西去滨州五十五里，则今海去蒲台约百五十余里矣。北水，世又谓之百薄渎，朱此九字讹作《经》，百讹作白，戴改《注》，全、赵同。赵云：《初学记》[按见卷八。]引此文作百薄渎。守敬按：宋本《初学记》作百薄沟，然《寰宇记》引作百薄渎。东北流，注于海水矣。戴云：按《注》内叙商河终于此。赵云：按全氏校本，于此《注》下，增又东北过高唐县东经文一条，予谓非也。上文《注》云，城在高唐城之西南，《经》次于此，是不比也。则《经》文杨虚宜在高唐之前矣，而下文大河又东北径高唐县故城西，当直接前漯水入海之下，缘《经》之误，文义遂乖隔尔。会贞按：全氏以前《经》文又东北过高唐句改作《注》，而于此增又东北过高唐县东句作《经》，诚误。如所订，则是《经》叙河水先过杨虚，后过高唐，地望适合，道元无庸有不比之纠矣。赵氏但以全为非，而不言其所以然，随引上文《注》语作正论，谓《经》文杨虚宜在高唐之
前。则与全所订相混，语意殊欠分晓。
大河又东北，径高唐县故城西。朱此十二字讹作《经》。戴改《注》，云：今考《经》叙河水云，又东北过高唐县东，已见前。此系《注》文正《经》之失。全、赵改同。会贞按：《元和志》，黄河在高唐县东四十五里。唐高唐在高唐故城之西，即今高唐州治。《春秋左传 襄公十九年》：齐灵公废太子光而立公子牙，以夙沙卫为少傅。齐侯卒，崔杼逆光。光立，杀公子牙于句渎之丘。会贞按：此句渎之丘无考，当是齐地。至《左传 桓二年》句渎之丘，乃宋地见《济水注》，非此也。卫奔高唐以叛。京相璠曰：本平原县，会贞按：谓平原郡之属县也，详前漯水下。齐之西鄙也。大河径其西而不出其东，《经》言出东，误耳。戴云：按此辩前《经》文过高唐县东之失。
大河又北，径张公城，临侧河湄，朱此十二字讹作《经》，戴改《注》，全、赵同。魏青州刺史张治此，赵云：按张下失其名。魏青州，后魏之东青州。《地形志》东平原郡治梁邹，领平原、鬲、临济、茌平、广宗、高唐六县，属齐州，不属青州。《隋志》平原郡平原县下云，后魏置东青州，未久而废。《史记》[始皇本纪]《正义》曰，德州平原县南六十里，有张公故城，水东有水津，俗名张公津，[八三]恐此平原郡古津也。《魏书 张彝传》，曾祖幸，位青州刺史。祖准之又为东青州刺史，东青州暂置旋废，未必更有一张姓者莅其土，或即是彝之祖，未可知也。[八四]以彝贵重，故称张公云。守敬按：《元和志》，张公
故关在长河县东南七十里。《新唐志》，长河东南有张公故关，与此城非一地。据张守节云，城在平原县南六十里，唐平原即今县治，故《一统志》谓在今县南。惟城为王莽以后之河所径，而始皇至平原津而病，则周、秦之河，前叙大河故渎径平原故城西者是也。张守节以后世之河津当之，未核。故世谓之张公城。水有津焉，名之曰张公渡。
河水又北，径平原县故城东。朱此十一字讹作《经》，戴改《注》，全、赵同。《地理风俗记》曰：原，博平也，[八五]故曰平原矣。守敬按：《说文》，高平曰原；《尔雅》，广平曰原。应劭本《尔雅》为说。县故平原郡治矣，守敬按：汉县为平原郡治，后汉、魏、晋因，后魏中兴中属安德郡，在郦氏后。《平原县志》，在县西南三十里。《元和志》、《寰宇记》，黄河在平原县南五十里。唐、宋平原即今县治。汉高帝六年置，守敬按：《汉志》但云高帝置。王莽改曰河平也。晋灼曰：全此下增高唐平原也五字。守敬按：《汉书 高帝纪》师古引晋灼曰，齐西有平原，河水过高唐，高唐即平原也。《史记 高祖纪 集解》同。是郦氏所引为晋灼全文，首本无高唐平原也五字。全不知五字为下复文而移增于此，失之。齐西有平原，守敬按：此句本《汉志》。朱此下衍河字，赵、戴删。河水东北过高唐，朱作河水北过高唐县，赵、戴增、删。会贞按：《汉书 诸侯王表总叙》，晋灼引《水经》泗水出鲁卞县一条，此句《水经》文，晋灼释《汉书》齐西有浊河之限，见《水经》所叙河水在齐之西，遂援以为据。然《汉书》所云浊河，周、秦之河也。《水经》所叙河水，王莽以后之河也。其道不同，不
得混而一之。高唐即平原也。朱脱高唐二字，赵据《汉书 高帝纪 注》增。戴增同。故《经》言河水径高唐县东，非也。戴按：此明河水径高唐县西，平原县东，而《经》云过高唐县东者，由误以平原为高唐。会贞按：《汉志》，齐西有济南、平原。平原指郡言，晋灼引之，亦指郡言。其引《水经》河水过高唐，虽未遑细考水道，大意不过谓高唐有河耳。随解云，高唐即平原也。盖贯通《汉志》、《水经》，谓高唐县属平原郡，河过高唐县之地，即齐西平原郡之地也。则晋灼说不误。至《水经》言河水过高唐县东，或是率笔，或是后人传抄之误，皆未可知。高唐与平原截然二县，本不相混，《水经》何至以平原当高唐。乃郦氏误认晋灼指平原县言，谓所云高唐即平原者，是以平原为高唐，因谓《水经》亦然，且不知晋灼引《水经》，反若《水经》缘晋灼而误，皆未惬。下复引《地理志》实指高唐、平原是二县，谓平原非高唐，尤辩所不必辩矣。戴氏亦但循文解说，而不觉郦《注》之未安也。按《地理志》曰：朱此下有高唐平原也五字，系复上衍文。全移五字于上晋灼曰下，亦非。赵、戴删。高唐，漯水所出，会贞按：即《汉志》所称桑钦说，引见前。平原则笃马河导焉，会贞按：笃马河详前，亦引《汉志》文。明平原非高唐，大河不得出其东，审矣。大河右溢，世谓之甘枣沟，朱此十字讹作《经》，戴改《注》，全、赵同。水侧多枣，故俗取名焉，河盛则委泛，水耗则辍流。故渎戴渎作沟。又东北，历长堤，守敬按：大河南岸之堤也。径漯阴县北。朱此十三字讹作《经》，漯讹作温。《笺》曰：温阴，宋本作漯阴，戴改《注》，改漯，全、
赵同。县详前水下，又见后。东径着城北，守敬按：着县亦详前漯水下。东为陂淀，渊潭相接，世谓之秽野薄。[八六]
河水又东北，径阿阳县故城西。朱此十二字讹作《经》，阿阳讹作阳阿，下同。戴改《注》，全、赵同。戴谓当作阿阳。守敬按：汉县属平原郡，后汉废，在今禹城县南七里。汉高帝七年。朱作六年，赵、戴同。守敬按：《沁水注》作七年，是也。封郎中万欣为侯国。朱欣作诉。赵改云：《沁水注》作欣。又云：按《汉志》，上党郡有阳阿县，非河水径流之地。平原郡有阿阳县，与漯阴县相近。万欣，《史》、《汉表》皆无其姓名。《表》有阳河齐侯其石。《索隐》曰，县名，属上党。是知河字误，当作阳阿。阳阿与阿阳，其文互易，因致混淆。《汉书 孝成皇后传》云，属阳阿主家。师古曰，阳阿，平原之县也，今俗书阿字为河字，又或为阿阳，皆后人所妄改耳。阿阳在平原。郦氏既误记阳阿为欣封邑，而《沁水》篇《注》阳阿县下，又引卞欣为证，一事两隶，书成一手，隔越不过数卷，犹有斯缪。又案，欣封邑宜为阿阳，非上党之阳阿，阳阿齐侯其石封邑也。然欣名不见于《史》、《汉表》，则以世本《汉书》多脱失，是以班固云，高祖百四十七人，今实数之，得百三十三人耳，欣亦在失亡之中矣。不然，道元既记于此，而又笔之《沁水》篇，岂真凿孔造作耶？但此篇作万欣，《沁水》篇又作卞欣，万古省作万，与卞字相似，不妨两存其疑义耳。守敬按：阳阿，阿阳，互文易讹。赵氏引《孝成皇后传》，是矣。可知郦氏所见《史》、《汉表》，有作阳阿万欣者，有作阳阿卞欣者，其人又别无考见，故两载之，是其慎密处，非隔数卷忘之也。凡郦氏两载
者，当以此意读之。今《史表》脱姓名，《汉表》则作其石意者，古其字作丌，与卞相似，或讹为万，又讹为万邪？会贞按：《史》、《汉表》并云以骑从定诸侯，此称郎中，误。[八七]《沁水注》虽略郎中不载，而称高帝七年封，与《史》、《汉》合，则为一事而郦氏两存无疑。惟万欣、卞欣与其石，传抄错出耳。赵氏既知一事两隶，而又变其说以为欣封在阿阳，其石封在阳阿，且谓欣在《汉表》失亡之中，疏矣。应劭曰：漯阴县朱作温阴，《笺》曰：宋本作漯阴。赵、戴改。西南五十里有阿阳乡，故县也。朱作东南。会贞按：《注》叙河水东北流，先径阿阳，后径漯阴，则阿阳当在漯阴西南，此东南为西南之误。
又东北过漯阴县北。赵、戴改阴作阳。赵引胡渭云：此北漯阴也，伏琛谓之漯阳城，黄本正作漯阳字。《寰宇记》云，隰阴县，汉县，今废城在临邑县西十里。宋武帝平广固，遂移理于今临邑县西北五十里北漯阴城，今县北有故城。汉城亦谓之南漯阴城。凡水以南为阴，北为阳，意者，汉有漯阴，漯阳二县，南北对立，道元故云，漯阴县，故黎邑，王莽更名翼成。又云，漯阴县，王莽之巨武。今翼成之文，见于《汉志》，而巨武无考。岂世本《汉书》脱失漯阳，道元犹见善本故耶？不然，二城明有分画，新莽又制异名，尚赖《水经》漯阳一语，郦以巨武释之，可补《汉志》之缺。守敬按：据前文北漯阴，伏琛谓之漯阳城，是特别乎漯阴之称，并无有漯阳之县，如果《汉志》有漯阳县，则何须引伏琛之说？
河水自平原，左径安德城东，守敬按：安德县详前屯氏别河南渎下。《元和志》，黄河南去安德县十八里，误。《寰宇记》作八十里。唐、宋安德即今陵县治。而北为鹿角津。守敬按：《元和
志》，鹿角关在临邑县西北七十里，安德县东南七十五里。《齐乘》，德州东南七十里，平原岭上有鹿角关。《方舆纪要》，关在临邑县北十五里，旧有鹿角津，大河所经。东北径般县、乐陵、守敬按：二县详前，同上。朸乡，守敬按：朸乡县，详前商河下。《元和志》，朸河县本汉朸县。黄河在县南八十里，误。《寰宇记》作十八里。唐、宋 河，即今商河县治。至厌次县故城南，守敬按：县详前同上。《元和志》，黄河在厌次县南三里。唐厌次在今惠民县东南四十里。为厌次河。朱河水自平原至厌次河讹作《经》，戴改《注》，全、赵同。又朸讹作初，故下脱城字，南下脱为字，赵据孙潜校增。戴增同。厌上并增至字。汉安帝永初二年，剧贼毕毫等数百，戴以毫为讹，改作豪，下同。赵改同。会贞按：盖本范《史》。惠栋曰，毫与豪通，古秋毫、毫毛皆作豪，见《汉书》及州辅碑。则毫字非讹，不必改。乘船寇平原。县令刘雄门下小史所辅，浮舟追至厌次津，守敬按：范《史》作厌次河，据郦氏言，至厌次城南为厌次河，则似所引证之书本作厌次河，然下文接称此津，则作厌次津不误。与贼合战，并为贼擒。辅求代雄，朱求上无辅字，戴同。赵据孙潜校增。毫纵雄于此津，守敬按：自汉安帝永初二年至此，范《史 刘茂传》稍有异同，盖本他家《后汉书》。辅朱辅上有所字，戴同。赵删云：孙潜校衍所字。辅下有脱文。范《史 刘茂传》，豪纵雄而刺辅，贯心洞背，即死。道元不应没其大节也。可谓孝尽爱敬，义极君臣矣。
河水右径漯阴县故城北，朱此句讹作《经》，右作又，《笺》曰：一作右。戴改《注》，改右。全、赵改《注》同，全仍又，赵改右。会贞按：赵、戴右字是也。右径对上左径言，上般、乐陵、朸乡、厌次等县，俱在漯阴之东北，《注》因叙左径安德，随将在左之县连叙之，而后回叙右径漯阴，观此可知各篇所叙左右山水城地，不必先叙者全在上，后叙者全在下也。《元和志》，黄河在临邑县北七十里。唐临邑在北漯阴故城东南。在今临邑县东南。又《元和志》，黄河在临济县北八十里。黄河西北去邹平县八十里。唐临济在今章邱县西北六十里。唐邹平在今邹平县东北。王莽之巨武县也。朱巨作臣。赵云：按此北漯阴也，伏琛之所谓漯阳城者也。今本《汉书》脱去漯阳县，故并王莽所改巨武之名亦失之。又巨武，孙潜夫校本作巨武，巨字是也。前北漯阴《注》引《地理风俗记》云，今巨漯亭，漯水即武水，故新莽有巨武之称。守敬按：全、赵、戴于《经》并改为漯阳，而《注》又仍旧，赵因此有王莽之巨武，坚持汉有漯阳县。不思前北漯阴，郦氏引《风俗记》平原漯阴县，今巨漯亭，何不引王莽之巨武？或者王莽尝以此城，立巨武县，而以为《汉志》失漯阳，则诬矣。
河水又东北，为漯沃津，朱此句讹作《经》，脱为字，《笺》曰：孙云，漯沃误，《汉志》千乘郡有湿沃县。戴改《注》，增为字，全、赵同。赵云：按非也。胡渭云，济漯之漯，《说文》本作湿，燥湿之湿，《说文》本作湿，隶改日为田，又省一系，遂作漯，而湿转为湿，湿、湿二字混而无别。汉千乘郡有湿沃县，漯水之所径，故名。而《地理志》 为湿，司马彪、魏收皆承其误，[八八]惟《水经注》作漯沃，当从之。会贞按：残宋本、《大典》本并有为字。在漯沃县故城南，朱脱在字，赵、戴增。守敬按：汉县属千乘郡，后汉
废，魏复置，属乐陵郡，晋属乐陵国，后魏属乐陵郡。《地形志》，湿沃县治乱城，盖非复故城矣，故城在今滨州南。王莽之延亭者也。守敬按：《地形志》，湿沃有延乡城。似即延亭。然下文云，魏改故县为后部亭，则延乡城别一城，但取延亭为名耳。《地理风俗记》曰：千乘县守敬按：县详前漯水下。《元和志》，黄河西南去蒲台县七十三里。《寰宇记》，黄河西南去蒲县七十里。唐、宋蒲台，在漯沃故城东南，即今蒲台县治。西北五十里，有大河，河北有漯沃城，故县也。魏改为后部亭，今俗遂名之曰右辅城。[八九]守敬按：《地形志》，湿沃有后父城。后、右形近，父、辅音同。
河水又东，径千乘城北，朱此九字讹作《经》，戴改《注》，全、赵同。赵乘下增县故二字。伏琛之所谓千乘北城者也。守敬按：千乘南城在漯水南，千乘北城则在漯水北，河水南，故以河水所径为千乘北城。观伏琛有千乘北城之说，足征前引伏琛说是千乘二城。
又东北过蓼城县北，朱作黎城县。戴改利县，云：考《济水经》文云，东北过利县西，又东北过甲下邑，入于河，可证此《经》讹舛。赵改同。守敬按：非也。河在济之北，虽过甲下邑与济同，未必过利县与济同，盖黎城乃蓼城之误，黎蓼形近，可望而知之。汉蓼城县属千乘郡，后汉属乐安郡，魏因，晋属乐安国，后废，当在今利津、博兴之闲。又东北过甲下邑，济水从西来注之，守敬按：《济水篇》见后。又东北，入于海。[九〇]
河水又东，分为二水，枝津东径甲下城南，会贞按：即《经》甲下邑之城也，当在今利津县东南。东南历马常，注济。朱河水又东以下讹作《经》，脱马字，作沇，《笺》曰：孙云，按上文有马常，此沇字疑当作。戴改《注》，增马，改。全、赵同。赵云：胡渭不悟此条是《注》，移在又东北过利县之上，非是。会贞按：此条朱本脱马字，只二十三字，检黄本并同，故赵云二十三字是《注》混作《经》，而戴云此二十四字，原本及近刻并讹作《经》。所云原本者，指《大典》本，[九一]所云近刻者指何本耶？恐戴所见近刻，原只二十三字，因赵增马字，此遂云二十四字，将原本近刻一笔了之，以省烦琐，然未免武断欺人。前后凡戴本云若干字讹作《经》，与赵本云若干字是《注》混作《经》，字数不合者，皆当作如是观。《经》言济水注河，非也。朱此二字讹在仓子城下。[九二]戴移此，云：考《济水注》云，又东北，河水枝津注之，《水经》以为入河，非也。斯乃河水注济，非济入河。其文与此《注》互相发明。赵移同。河水自枝津东北流，径甲下邑北，世谓之仓子城，朱下有非也二字。全、赵、戴移。又东北流，入于海。戴云：按此即《济水注》所谓河水于济、漯之北，别流注海者是也。《淮南子》曰：九折注于海，朱于作为，赵、戴改。而流不绝者，昆仑之输也。守敬按：《览冥训》文。《尚书 禹贡》曰：夹右碣石守敬按：碣石详《濡水》篇。入于河。《山海经》曰：碣石之山，绳水出焉，东流注入于河。守敬按：《北次三经》
文。河之入海，旧在碣石，守敬按：《汉书 沟洫志》颜《注》引，臣瓒以为《禹贡》夹右碣石入于河，则河入海乃在碣石。《史记 河渠书 集解》亦引瓒说。郦氏本瓒说，复兼采《山海经》绳水出碣石山入河，以证河入海在碣石。今川流所导，朱所讹作可，戴改，赵同。守敬按：残宋本、《大典》本作所。非禹渎也。周定王五年，河徙故渎。守敬按：四语抄变《沟洫志》文。[九三]故班固曰：商竭周移也。朱竭讹作碣，赵据《汉书 叙传》改戴作竭。守敬按：残宋本作竭。又以汉武帝元光三年河又徙东郡，更注渤海。朱作元光二年，赵、戴同。守敬按：《沟洫志》颜《注》引臣瓒，此三句文，作元光二年，《河渠书 集解》引同，盖郦氏所本。然考《汉书 武帝纪》，元光三年春，河水徙，从顿邱东南，流入渤海。则作二年，误也，今订。赵删河下又字。是以汉司空掾王璜赵云：按《汉书 儒林传》，琅邪王横平仲传古文《尚书》。《沟洫志》亦作王横。会贞按：《汉书 儒林传》作璜，与此同。惟《沟洫志》作横，又《后汉书 儒林传》作横。言曰：往者天尝连雨，东北风，朱作往昔天尝连北风。赵改云：《沟洫志》作往者天尝连雨东北风。戴改同。海水溢，西南出，侵数百里。守敬按：二语亦《沟洫志》文。故张君云：赵云：《禹贡锥指》曰，《后汉志 注》、《禹贡 正义》，并引张氏《地理记》，张氏不知其名，岂即所称张君耶？程大昌以为张揖，按《隋志》有魏博士张揖，撰《广雅》二卷，而无《张氏地理记》，未审张君是揖否？守敬按：《南山经》，句余之山，郭《注》引《张氏地理志》。《海内南经》，
三天子鄣，郭《注》引张氏《土地记》，不着其名。《尔雅》，鸟鼠同穴，郭《注》引张氏《地理记》。《山水泽地》篇郦《注》引作张晏，知张氏即张晏。又《史记 夏本纪 太史公论 索隐》引张敖《地理志》，《寰宇记》亦引张敖《地理志》，张氏或是张敖。然则此张君，张晏、张敖，必居其一。至张揖止解《汉书 司马相如传》，颜师古明言之，而《广雅》亦无释碣石事，程氏以为张揖，乃臆度耳。全称孙潜本作张折，不知所出。残宋本、《大典》本、明钞本并作折。而戴作张折，本于《大典》、残宋本，明抄本亦然，皆不足据也。[九四]碣石在海中，盖沦于海水也。赵云：《禹贡锥指》曰，按道元卒于魏孝昌二年，岁在丙午，下距齐文宣登碣石之岁，天保四年癸酉凡二十八年。而文宣所登，乃在营州，前此营州未闻有碣石。疑是时平州之碣石已亡，故假营州临海之一山登之，以修故事。不然岂有舍此登彼之理？自是以后，登碣石者无闻焉。妄意推测，碣石之亡，当在魏、齐之世，丙午至癸酉二十八年闲也。会贞按：《水经山水泽地》碣石山在辽西临渝县南水中。《注》云，海水西侵，岁月逾甚，而苞其山，故言水中。《濡水注》，昔在汉世，海水波襄，吞食地广，碣石苞沦洪波。此《注》亦言碣石沦于海水，胡渭并引之。复称曹孟德诗，东临碣石。后魏文成帝登碣石山。接云，山虽沦海，而去北岸不远，犹可扬帆揽胜。是胡氏疏解郦说，盖谓碣石本连北岸，至后世潮流冲断，立于海中，非谓碣石遂荡灭也。又据齐文宣事，乃终言碣石之亡在魏、齐闲耳。赵但以《锥指》言碣石之亡，证此《注》，骤观之似沦为亡者，故补所未备，使读郦书者了然焉。昔燕、齐辽旷，分置营州，守敬按：《史记 五帝本纪 集解》引马融曰，舜以燕、齐辽远，分燕置幽州，分齐为营州。《通典》引郑玄云，舜以青州越海，分置营州。其辽东之地，
宜《禹贡》青州之城也。《尚书集传》，舜分冀东北医无闾之地为幽州。即杜氏所指《禹贡》青州之域，转定舜营州之域，当分辽东乐浪三韩之地，西抵辽水，[《尔雅》，齐曰营州。则殷营州之域同。]而后魏营州，领昌黎、建德、辽东、乐良、冀阳、营丘等郡，皆在辽河以西，为古幽州境。郦氏特因叙当时营州之域，先概言营州之名所自昉，未遑细剖也。今城届海滨，守敬按：此承上文营州，谓魏营州城也。《大辽水注》，白狼水北径黄龙城东，魏营州刺史治。《地形志》，营州治和龙城。太延二年为镇，真君五年改置。则州城即黄龙城，亦即和龙城也。海水北侵，城垂沦者半。朱无者字，《笺》曰：谢曰，宋本作城垂沦者半。戴、赵增。王璜之言，信而有征，碣石入海，非无证矣。赵云：《禹贡锥指》曰，薛氏曰，河入海处，旧在平州石城县，东望碣石。其后大风，逆河皆渐于海，旧道堙矣。又曰，王璜曰，往者天尝连雨，东北风，海水溢，西南出，寖数百里。九河之地，已为海所渐矣。九河但堙塞耳，而璜云为海所渐，世莫不痛诋之。百诗独为余言曰，九河若作逆河，则未为不是。余颔之而未有以见其诚然。及读薛氏语，始知古人先得我心。又曰，九河之地，为海所渐，王横之言诚误。若程大昌云，郦道元亦谓九河沦苞于海，则善长实未之有也。按郦氏三言碣石沦于海中，而九河不从横说。第五卷《河水注》云，自鬲、般、东光、河闲、乐成以东，城地并存，川渎多亡。第十卷《漳水注》云，九河既播，八枝代绝，遗迹故称，往往时存。此与许商、郑康成所言，如出一口，而程氏与碣石连举，遂使郦亭负此长冤。吁！可怪也！一清按：郦《注》引王璜之言，以证碣石沦海，而九河为海所渐之语，竟概从删削，卓见特识，得东樵为之阐明，善哉言乎！薛氏名季宣，见《宋史 儒林传》。守敬按：郦氏以上引王璜云，海水侵数百
里，又引张君云，碣石在海中，恐人以为不足凭，故即所目验者申明之，谓营州之海水北侵，可为王说之征，营州城之半沦，可为张说之证也。
校记
[一]　「郦《注》所引《春秋》」　按：郦《注》分别引《经》、《传》，故于《经》曰《春秋经》。于《传》则曰《春秋左传》，曰《春秋谷梁传》，于《公羊》则但曰《公羊传》，盖郦氏为古文家言故也，熊氏未瞭此例，下「《春秋》」二字非复。
[二]　「原陵在临平亭东南」　按：《礼仪志》作「之南」，西望平阴，东南去洛阳十五里。《疏》东下钞脱「之」字。
[三]　「置北中郎府」　按：《通志》云：「后魏灵太后时，北中郎将带河南郡。」
[四]　「魏氏起玄武观于芒垂」　按：垂，尾也。《通鉴》胡《注》：「盖馆在芒山之尾，其地直洛城北。」
[五]　「河水于斯」　按：「于」当作「至」，用《禹贡》文，见下。赵说是。
[六]　「《书 疏》引《泰誓》文」　按：《书 疏》引马融《书 序》有「不谋同辞」，非《泰誓》文。
[七]　「覆于陶河」　按：《杜畿传》载：文帝诏畿于孟津试船，遂至覆没，郦《注》引之以证陶河即孟津。《文帝纪》「将幸许昌」有明文，朱《笺》本存「将」字而脱「幸」字，诸家增「幸」字是也。熊氏删「将」字非是，「将」字当补。
[八]　「而遵河渚」　按：沈氏云：「按《竹书》作遵」，义较长，当补录。
  </div>
  <div class="pagination">
   <a href="水经注疏_page10.html">
    上一页
   </a>
   <span>
    ...
   </span>
   <a href="水经注疏_page6.html">
    6
   </a>
   <a href="水经注疏_page7.html">
    7
   </a>
   <a href="水经注疏_page8.html">
    8
   </a>
   <a href="水经注疏_page9.html">
    9
   </a>
   <a href="水经注疏_page10.html">
    10
   </a>
   <span class="current-page">
    11
   </span>
   <a href="水经注疏_page12.html">
    12
   </a>
   <a href="水经注疏_page13.html">
    13
   </a>
   <a href="水经注疏_page14.html">
    14
   </a>
   <a href="水经注疏_page15.html">
    15
   </a>
   <a href="水经注疏_page16.html">
    16
   </a>
   <span>
    ...
   </span>
   <a href="水经注疏_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
