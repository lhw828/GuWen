<!DOCTYPE html>
<html>
<head>
    <meta charset="UTF-8">
    <title>广东通志 - 第 348 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 348 页/共 352 页</h1>
    <div class="content">　　圣人而出亦见粤俗渐淳而我
　　国家重熙累洽
　　皇上治功广大至于海隅罔不率俾醖酿鸿庥千秋一见则嘉禾之所关顾不钜哉臣士俊故殚精竭思敬效吹豳击鼓之遗而为之颂颂曰
　　圣人当阳万彚遹昌爰产嘉禾嫓美陶唐【尧时嘉禾生七茎连三十五穗】总总其穗作作其芒农夫之庆跻彼公堂维
　　帝雨露生之育之既渗漉之又霑足之卿云烂兮函之盖之黄河清兮沾之溉之麒麟鳯皇丰稻梁兮蓂荚屈轶同耿光兮
　　帝受鸿禧居总章兮黛耜耕耤载青阳兮释奠先农嵗
　　丰穰兮乃献嘉禾
　　帝悦康兮维粤之民毋为稂莠莫不良兮维粤之士毋为荑稗徳不爽兮维粤之吏毋懈稼穑民勿能防兮荷
　　天之宠千秋万永无疆兮【以上颂】
　　恭刋　　　　　　　　　　　　王　璠
　　上谕跋
　　书次皇极其言敛福锡民之义甚详而其要在示以荡平正直之道化其偏陂好恶偏党反侧之私以驯致于会极归极之盛因賛其妙曰皇极之敷言是彝是训于帝其训盖以其言切于斯民之日用实为天下不易之至理范围天下之大法君之训即天之训也次复就其浃洽之中而叙其感颂之词曰凡厥庶民极之敷言是训是行以近天子之光曰天子作民父母以为天下王盖以民于皇极之敷言遵之为训即奉之为行而风俗丕变可以近天子道徳之光故致感其恩育父母依之元后戴之所谓天覆地载莫不尊亲是始之以建极者为端化绥猷之本而极之以保极者协一道同风之治猗欤盛哉何道之隆也恭逢我
　　皇上诞膺
　　景运抚绥兆人本至诚至孝之心善继善述之量兼作君作师之任扩如天如地之仁自
　　御极以来举民间耕桑衣食之利水旱蓄储之节风俗奢靡荡侈之渐人心防耻节义之防旁及于盗贼刁诬顽梗之禁无一不在
　　尧咨舜儆之中或涣为
　　纶音或
　　敕交与部议尤无一不以尧舜执中之心剖晰于精一危微之辨而期归于理义之正情法之平以为致治諴民之本诚有为古帝王典谟誓诰所不及详抑亦汉唐宋明史册纪载所不及窥者至于蠲赈动盈亿万膏泽遍及遐荒仁夀聿臻天人协应虽古称九功叙而庶绩熙夫固何有加于
　　今日者哉钦惟
　　纶綍遥颁普天共戴督抚大臣既以敬谨宣行所属期
　　于广布
　　皇仁凡在监司守牧靡不凛遵唯谨恭为吾民恳切晓
　　谕期以仰承
　　徳意独是乡村僻逺容有示谕未及之区更念中材下智之民易有积重难返之势非遍为敷宣时加提醒将因循玩愒之志无以速其兴感奋励之机是化导未周训行无自则臣职之惭也因思虞廷戒董并用无非以提撕警觉者曲全其劳来辅翼之功周礼以六诗教民尤期以涵咏陶淑者自得于日用性情之地今约所广设
　　圣谕勤宣观听之下民心倍肃于以因势利导则为机
　　甚便恭集向来所奉
　　上谕悉关正徳利用厚生之大及为粤省人心风俗之要者敬镂成帙先布于学校次及于里塾俾村童乡老咸得就识字者朝夕讲解听闻时灌溉于心目之间而思涤其旧非以迁于至善待于朔朢宣讲仍听约正値月于
　　圣谕广训讲毕之时并为剖解详明委曲劝导俾知勤耕守俭即为丰衣足食之源则奢靡赌荡之习宜除也敬
　　天事
　　神实为迓福承庥之自则恐惧修省之念宜加也士子为四民之首当思懐刑逺罪为澡徳励行之地期为
　　朝廷可用之材切勿以嚣凌而自甘于暴弃富民席丰盈之庆当思周急济困为好施乐善之人以笃里隣敦睦之谊切勿以刻薄而自处于悭贪孝节
　　为风俗之美但道贵中庸无取过烈以伤生防耻实仁让之基义严茍得所贵见利而思义鬬殴者不过一时之忿而伤人拟抵实以自殒其生讦讼
　　者岂诚难已之争而诬罪尤严讵非自取其咎盗贼为法禁所必诛至累父兄妻子而并坐宜何如涤虑以湔心保甲为地方而弭盗致因失察以株连宜何如稽查而举首至奴仆以身为人役当坚服役之心如徒恃其凶顽岂能免于悖逆之罪从此渐生觉悟日就观摩乆之则家各为诵户各为亦且父戒其子兄勉其弟庶颂
　　王言者得以共见
　　王心而遵
　　王道者于以更遵
　　王路将以上副
　　圣天子建极绥猷之治而鼓舞慕义踊跃从风咸得为会极归极之民也讵不盛哉臣故拜手稽首而谨识于后【防】
　　琼海庆云赋【有序】　　　　　　　王　璠爱敬尽于事亲而徳教加于百姓此天子之孝也事天明事地察天地明察而神明彰通于神明光于四海此孝治天下之明效大騐也我
　　皇上亶聪作后至孝性成临御以来徳洋恩普诸福之
　　物可致之祥莫不毕备而敬
　　天法
　　祖之心夙夜弥殷是以
　　天庥滋至申锡无疆自古以来未有垂恩储祉如今日之盛者也惟兹雍正八年三月十有八日为
　　圣祖仁皇帝万夀圣节之辰璠以职参分巡驻劄琼南获
　　同镇府于五鼓恭诣
　　龙亭行庆贺礼时以寅末卯初庆云辉耀彩彻中天吏民欢呼咸歌上瑞攷孝经援神契曰王者徳至山陵则景云见又曰天子孝景云出游然则景云之瑞毋论时日悉为至孝之符而况适当
　　圣祖万夀日耶是日也
　　皇上之追慕无穷四海之讴思无已而
　　上天赐瑞即在兹辰所以彰
　　圣祖之盛徳表
　　皇上之纯孝俾海外黄童白叟雕题鼻饮之伦鼓舞欢
　　欣羣称见所未见而知为
　　圣天子至孝之征永识为亿万年太平之度则所谓通于神明光于四海者夫又何以加兹璠以守土小臣躬逢嘉瑞谨已绘图督抚恭疏具
　　奏但以庆忭既深赓扬倍切用敢不揣肤陋恭以尧典所载光被四表格于上下为韵而作赋曰
　　圣皇御宇盛徳咸孚兆民率育万彚昭苏大化皥皥至乐于于治隆羲昊徳嫓唐虞赓扬莫名其喜起衢謡难喻其欢呼求诸千圣百王而罕俦夫广运垂之亿龄万禩而丕着于典谟致絶无仅有之嘉瑞萃超前轶后之祥符于是乎徳契
　　天心道隆人极五纬联珠二曜合璧金芝秀灵蓍殖献嘉禾登瑞麦木连株果骈实黄河清汾水辟醴泉涌甘露滴鳯来仪应丹厯总神圣之休嘉悉骈罗于史册至庆云之呈瑞频奏报于九域黼黻泰阶焜煌广陌既已记之于保章宣之于玉防盖我
　　皇上敬
　　天勤民抚辰熙绩凡昭为巍焕者莫非
　　圣治之所敷而现琼海者实惟
　　圣孝之所格粤以八载之春日躔大梁之次中旬八日天情笃摰正当
　　圣祖虹渚之辰爰致
　　上帝卿云之瑞三时耀彩万众仰视挺干者一环绕者四在海濵寥廓之区尤古今罕觏之事于时日吐丹轮气升地表岩岭嵚岑烟霞缭绕霏霏出岫辉辉映岛敷祥光于阊阖呈瑞色于穹昊羣黎仰其照灼五指显其黼藻旖旎轮囷氤氲缥缈焕缛彩之千层吐霞光之万道尔其为状也宛似竒葩有如仙掌或舒或卷若偃若仰乍冉冉而始升遂亭亭而直上旁罗列布辅弼相向玉叶金枝鸾旗鹤氅纷葩布濩殊难为象仰观天宇则炳蔚陆离俯瞰海波则汪洋炯晃尔其为色也金碧璀璨藻火逦迤五采彰施黄中通理赤若丹砂翠若緑绮联若玉珂缀若锦被照燿龙鳞葳防鳯尾组织丹青纷纶朱紫芙渠出水未足比其澄鲜荇藻交横讵得方斯华美铺张扬厉锦心之所莫能宣摹写形容防笔之所莫能拟斯盖
　　皇上之徳遍被于出日之区
　　皇上之孝懋昭于光天之下东西南朔金瓯已奠夫八埏日月星辰玉烛常调夫九野旦明干惕绍志事于在天夙夜单心肆懿徳于时夏即岭海之幽遐皆太和之融冶是故重华协帝歌复旦于虞廷云汉作人迈为章于周雅
　　一人有庆粲一天之光华万国咸宁应万年之纯嘏小臣守土获覩辉煌恭逢上瑞敢矢赓扬谨拜手稽首而复颂曰维
　　天眷
　　圣亶锡嘉祥维
　　圣承
　　天
　　睿藻文章倬彼云汉灿若七襄郁郁纷纷矞矞皇皇曰
　　维
　　圣孝蕴为休光太平有象庆衍无疆【赋】










　　广东通志卷六十二
<史部,地理类,都会郡县之属,广东通志>
　　钦定四库全书
　　广东通志卷六十三
　　艺文志【五】
　　诗集
　　国朝
　　游白云山　　　　　　　　　　方粲叔
　　丁未日已长五月正初吉悠然想白云防杖离蓬荜佳气郁葱葱真见卿与霱草木各欣荣翠岫亦蓊郁已无游女謌不闻采薇逸涧畔有余蒲林际闲僧出濂泉百尺飞钟乳云外溢仙子去应还故山留石室我为太平人名胜日梳栉
　　游七星岩　　　　　　　　　　王　隼
　　平原澹朝晖防马郭北路轻云停髙峰明灭寒烟树入林逢老僧指我岩中去盘曲若覆盂石齿如垂缕鸟道缘秋毫防空无尺土造物秘青防日月未到处把烛连袂行隂风吹石乳幽谷隐沦栖云窦精灵聚人生百年内罕値山川趣既惬探幽情复遇赏心侣但値唐虞时终慙泽豹雾
　　寓白鹤峰苏文忠故居追和原韵
　　张尚瑗
　　洪波涌巑岏其隂城所丽逦迤万家烟俯瞩毫末细环山防络之势欲挟俱逝倏忽风来危阑不可憩旅懐困蒸暑息肩良得计肃瞻大苏像抠衣拜阶砌循州文字祖蛮风变椎髻饱饭和陶诗一切看委蜕眇末敢希踪朅来餍新荔缅维天人姿谪降偶尘世骑麟游大荒鸣鹤矫空际愈愧休明时竟无鼓吹制
　　大庾岭　　　　　　　　　　　王士祯
　　五岭界百粤东峤实大庾西衡北豫章嵯峨此终古黄屋敢自娯僭僞缘秦楚魋结慕汉徳再世除险阻六代及五季纷纭不足数昨者滇闽乱此岭烦师旅我来兵销后丛薄无虎絶顶眺南溟波涛如可覩白云左右飞危径穿一缕回首望中原佳气溢横浦
　　韶石　　　　　　　　　　　　王士祯
</div>
    <div class="pagination">
<a href="广东通志_page347.html">上一页</a><span>...</span><a href="广东通志_page343.html">343</a><a href="广东通志_page344.html">344</a><a href="广东通志_page345.html">345</a><a href="广东通志_page346.html">346</a><a href="广东通志_page347.html">347</a><span class="current-page">348</span><a href="广东通志_page349.html">349</a><a href="广东通志_page350.html">350</a><a href="广东通志_page351.html">351</a><a href="广东通志_page352.html">352</a><a href="广东通志_page349.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
