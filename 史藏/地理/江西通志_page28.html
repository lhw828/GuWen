<!DOCTYPE html>
<html>
<head>
    <meta charset="UTF-8">
    <title>江西通志 - 第 28 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 28 页/共 394 页</h1>
    <div class="content">　　西洛水在府城东南七十里源出旴汝东北入武阳水又东北入宫亭湖
　　上僚水在府城西北一百二十里源出建昌县迳奉新县流至此一作上缭江表称海昬上缭津有五六千家相结聚作宗伍惟纳租布于郡吴志称孙防劝庐江太守刘勲攻取上缭是也上僚有亭亭侧有三百家见雷次宗记
　　雩韶水在丰城县东南一百十三里源出抚州横汊河西流入县界隐溪水东流入之
　　富水在丰城县东南一百二十里源出罗山流合丰水丰水在丰城县南一百八十里源出杯山旧由长乐港入章江每春涨江水逆入为患明永乐间耆民杨长和疏请设堤障之导其流入三溪津达中溪环邑南与富水会至小港口入章江
　　院泽水在进贤县东南五里源出槲山汇于臧溪蜿蜒九曲绕学前合通济港流入青岚湖
　　三阳水在进贤县北六十里以南阳洞阳武阳三水合流入鄱湖故名
　　冯水在奉新县南一百五十步源发百丈山图经云昔汉徙江东冯氏之族于海昬因名
　　龙溪水在奉新县西二十里源出药王山流经县界南合冯水梁天监中获四目龟于此
　　华林水在奉新县西南四十里源出华林山萦纡至县东冯田渡与冯水合
　　大横溪水在靖安县宝峰寺侧宋袁陟诗昨日溪桥上潺湲已可听
　　碛溪水在武宁县东二百步源出双峤山绕城而西又南入修水今已失其故道详见水利志
　　凤口水在武宁县东北七里其水发自三港
　　修醴水在武宁县西四十里源出大孤山入修水修水在宁州西六十里源出黄龙山纳众水东北流六百六十里入鄱湖以其修逺故曰修水水经注讹为循旧郭璞防云有水名修有鱼名儵天下大乱此地无忧见宋洪刍职方乘
　　鹿源水在宁州西八里源出髙乡
　　鹤源水在宁州东北七十里发源湖广九宫山南流与修水合尝有羣鹤饮集于此故名其自境内西流入湖广平江县者乃汨水也水经作防水
　　杏苑水发源宁州幕阜山流经查田津入修水
　　□溪在府城东南一名自家溪周四十余里
　　曹溪在府城西南八十里其派分自三江流至万舍合西洛水
　　槎溪在丰城县南八十里源出防峰西流经黄金桥入文江过黄沙沥乌石冈随地筑堰三十余所利灌漑晋范太守得灵槎于白石墓故以名溪
　　杭溪在丰城县西源出介山汇于药湖又会筠河入剑江
　　罗溪在进贤县西二十五里罗溪岭下
　　藏溪在奉新县西十里延贞观侧
　　双溪自毛竹山发源一歴南源达追里一歴象湖达桐城二水绕靖安县而流故名双溪
　　义溪在武宁县西一百里源出西港昔有周姓者七世同居故名
　　紫阳溪在宁州双井下黄善所居之地
　　象牙潭在府城西南八十里其洲湾绕状象牙明解缙诗西去一山如翠带舟人说是象牙潭
　　生米潭在翻车冈之东上有生米市世有人投生米于潭中捕鱼不觉行入一石门焕然明彻见白翁曰此非汝所宜来渔人遽出登岸入水已三日矣或云此即西山天宝洞南门也一説旌阳仆夫许大覆车遗米于地米皆复生故名
　　化龙潭在丰城县西南七十里
　　芦蒿潭在进贤县北八十里其水通临川县积烟山龙穴宋淳熙间舟人见五龙升降其间翼日乃雨
　　马投潭在奉新县西四十里中会村俗司马头陀于此潭赴水从头陀山寺后井中出令呼为司马井
　　泐潭在靖安县宝峰寺旁潭中有石如木鱼击之有声有石如砚注水一四时不竭
　　龙潭在武宁县西一里其深数丈宋诏建放生池于其侧近岸有磐石名龙潭石台又县南一里有节妇潭
　　犀津潭在宁州西三里一名西津壁间有白石状若夜月倒影于水过客疑以为宝盗凿之其影遂灭
　　石池潭在宁州西四十五里黄庭坚诗吾家溪潭动百咫坐见游鱼可倒指
　　石掌滩在靖安县西四十里其水出桃源山南流五里入双溪
　　三洪滩在武宁县东七十里乱石纵横其势险又有东渡滩凤口滩鹿角滩徐滩车头滩涳滩鹭鸳滩俱在县东新县滩在武宁县西三十八里唐景云间新迁豫宁县之侧又有张家滩梅濑滩恶濑滩抖擞滩大湖滩牛渡滩芦陂滩渠良滩醴溪滩桃林滩影滩新开滩斜石滩俱在县西
　　大小神滩俱在宁州泰乡髙城滩在宁州髙乡故西安县城之侧又洪水滩在宁州西九十里
　　潭源在府城西五十里隶新建忠信乡自箫峰下流为西山七源之一
　　白石源在府城西三十里源出梅岭下灌田四百余顷相近有铜源唐光化中铜溢钟采以铸钟磬又有吴源其水自西山风雨池奔注灌田千余顷
　　黄源在府城西南五十里箫峰下萦流六十里合蜀水入象牙潭宋袁陟诗买田箫峰下结茅苍松根寄谢升平时归兴在黄源
　　香城源在府城西八十里发源香城山曲折注于洪崖入鸾陂
　　慨江口在府城北八十里源发宁州迳建昌县又东流至此与章江合汉昌邑王贺徙海昬每乘流东望辄慨愤而还故名俗譌为汉口
　　白沙口在府城北樵舍下西北流经昌邑王故城东南至神塘湖转流入慨江口
　　龙沙在府城北带江郦道元云沙甚洁白髙峻而陁有龙形连亘五里中旧俗九月九日升髙处也唐权徳舆诗龙沙重九会千骑驻旌旗宋潘兴嗣诗五陵无限人密视龙沙记
　　南浦在府城广润门外置南浦驿滨江有洑龙湫青云浦在府城南十五里产异花名七里香有梅仙祠龙湫在丰城县西南三十里众峰坳处内有蛰龙虽积雨久旱水无増减中有石色深黑可琢为砚
　　百花洲在府城东湖内宋绍兴间转运副使张澄建讲武亭于洲上遗迹久废
　　国朝康熙戊戌修葺竣工绕湖甃石画槛红桥有古讲武堂沧浪亭诸胜雍正八年巡抚谢旻布政使李兰按察使胡瀛捐赀重修环堤植柳数千株春夏间葱郁尤可爱
　　蓼洲在府城西一里南塘湾二洲相并水自中流入章江有民居数百家一名谷鹿洲郦道元云贑水又迳谷鹿洲即此北堂书钞作洲云是吕防作勾鹿大艑处
　　黄牛洲在府城西南十里相许旌阳逐蛟至此化为黄牛又西南十里为吴家洲在沙井上又有滕家郭家二洲
　　凤凰洲在章江中自章江门外横阜经夕佳楼抵石头口如凤翼然
　　杨子洲在府城西北隅章江中周广二十里洲上有唐李承鼐庙形家言三墩九洲皆顺水砂惟此洲为水口逆关旧有江天阁龙华塔俱废
　　苦竹洲在丰城县上游十里许其洲多竹昔陈髙祖霸先遣周文育帅师擒欧阳頠于此
　　三洲在丰城县北小港之外上杨林中牛宿下金鸡防云三洲相连必出状元
　　龙雾洲在丰城县北四十里中皆橘林今称金钟口相宋世有渔者得一金钟博识者谓为宣和故物洲左有蠃蛳石
　　龙马洲在进贤县北四十里军山湖畔又县东北四十里有回龙洲宋淳熙中获白龟于此
　　漉洲在武宁县东十里又县南十二里有费家洲县东七十里有团洲
　　马家洲在宁州南一里旧有黄庭坚祠
　　洗马池在府学右职方乘云是汉灌婴饮马处明御史张谦命工浚凿改物华楼为书院万厯间改为巡抚刘光济仁政祠今祠左有小池是其遗迹
　　黑池在南昌故县治东梅福故宅内后入太乙观石臼池在樵舍池侧有石如臼俗许旌阳捣药处泣氷池在府城西南松湖镇孝子阳霖泣氷处事详元史虞集亦有记
　　放生池有二一在东湖之西唐先天二年都督张廷珪奏置一在石头津有宣城守周择从记
　　剑池在丰城县西南三十里晋雷焕掘狱得龙泉太阿二剑处梁隂铿有诗
　　九子池在丰城县东南苦竹村相凤皇将九雏饮此九龙池在奉新县浮云宫前宋胡仲尧创华林书院学者尝洗砚于此亦名墨池
　　天泽池在靖安县治后宋邑人舒邦佐所凿
　　磨剑池在宁州有二一在州治东隔修水一里一在州西二十里旧许旌阳逐蛟于此磨剑宋蒋之竒有诗
　　青龙沼在武宁县东三里尝有青龙出此因名又桃花峰侧有丹沼
　　马跑泉浅沙泉俱在府城北旧荐福院敷佑庙坛下北曰马跑水极清冷南曰浅沙深才二尺冬夏不竭
　　孝感泉在丰城县道人山圣乘院内宋绍兴元年少卿曹戬寓此其母喜茗饮初无井戬斋戒防祝斸地尺余泉忽涌出人以孝感目之
　　给事泉在丰城县智度院宋绍兴间给事胡安国与子寅寓此爱其泉美常汲之故名
　　上泉在武宁县东北六十里利灌漑
　　分水泉在武宁县东北七十里梅崖山西流七十里至湖广兴国州入杨新河
　　温泉宁州有三一曰石壁温泉一曰白沙湾温泉俱在武乡一曰长茅温泉在安乡
　　龙井有二一在南昌钟陵乡慈云院内每风雨井水常鸣一在城东南总持寺春夏不增秋冬不竭
　　蛟井在府城西故上蓝院一名横泉相许旌阳逐蛟蛟奔于井又云梁葛鱏宅东南井中有两龙鬭半月不解鱏惧舍宅为寺今南昌县治也
　　铁柱观井在府城广润门左旧井与江水相消长中有铁柱许旌阳所铸以镇蛟螭考铁柱有二其一在西山双岭南明宋濂有镇蛟灵柱颂
　　魏夫人丹井在建徳观井覆以亭夫人即南岳紫虚元君晋世修真于此彭真人丹井在宗华观南宋宣和中浚井得石匣内有小金盒贮二丹
　　呪剑丹井在府城外蓼洲妙济观内
　　谢公井在府城东山寺相灵运于井侧注老子等经唐泉井在府城孚应庙有古槐是唐崔隐士手植或云庙神即崔子玉以辅佐东岳而祀之也
　　沙井在府城章江门外石头津上许旌阳有江沙掩井吾道复兴之防
　　八角井在小石头西五里世镇南节度使钟家井鹿井在府城西南七十里久驻村井在溪中天旱溪涸井乃见紫石回旋肤色光莹石罅中清泉涌出以茗辄成紫色曾有羣鹿饮其中故名
　　梅仙坛井在丰城县西北十里相梅子真尝窖丹砂于此井水所渍多化为禹余粮土人呼为石中黄
　　圣井在进贤县旧麻姑观东乃包真人显迹处优游井在崇真观臧嘉猷所凿张道姑井在明心寺水或五七年一涌
　　刘真君丹井在奉新县昭徳观晋刘道成炼丹所宋元丰七年苏轼过此题云五月九日寓新吴同县令李志中谒刘真君祠酌丹泉饮之即此井也久堙在月台上明治间知府祝瀚掘井数丈得印剑各一剑携去印存本观
　　涂七公井在奉新县东六十步长街之南七公庙前初七公卜徙县治为民凿井象七星此井水尤甘
　　法药井在靖安县法药院内相马祖道一凿池出水以饮疫者
　　泉井在靖安县石马都上林其泉望南东流灌田四百五十亩
　　双井在宁州西三十里黄庭坚所居之南溪心有二井土人汲以造茶絶胜他处庭坚有送双井茶与苏轼诗又州南三十步掘二井以制火灾亦名双井
　　义井在宁州西三百步宋时陈氏八百余口同防汲此













</div>
    <div class="pagination">
<a href="江西通志_page27.html">上一页</a><span>...</span><a href="江西通志_page23.html">23</a><a href="江西通志_page24.html">24</a><a href="江西通志_page25.html">25</a><a href="江西通志_page26.html">26</a><a href="江西通志_page27.html">27</a><span class="current-page">28</span><a href="江西通志_page29.html">29</a><a href="江西通志_page30.html">30</a><a href="江西通志_page31.html">31</a><a href="江西通志_page32.html">32</a><a href="江西通志_page33.html">33</a><span>...</span><a href="江西通志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
