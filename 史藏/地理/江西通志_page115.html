<!DOCTYPE html>
<html>
<head>
    <meta charset="UTF-8">
    <title>江西通志 - 第 115 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 115 页/共 394 页</h1>
    <div class="content">　　三秀亭豫章集元丰六年春庐陵守夀春魏侯纶下车之十二日芝草二本产于州院狱门之东其后得一本于郡斋便坐之室而最盛于西峰僧舍之秀野亭一月之间凡产芝二十余磊落权竒人物象成最后寺僧来献黄芝异本同颖黄者庆色异本同颖者不争之祥魏侯因即秀野亭以为三秀属豫章黄庭坚记之
　　苏黄台明一统志在庐陵县永和市中黄山谷送东坡过永和宿清都观二人倡和于此因名
　　御书阁明一统志在吉水县罗陂宋御史萧服建有徽宗篆扁
　　三瑞堂名胜志宋蒋之竒寄范吉州道卿诗一麾新佩印三瑞更为图葢其时城西池产并蒂荷花玉虚观产芝草天庆寺降甘露皆神宗熈宁二年五月八月十月事
　　日新亭祖龙学集有题安城刘伯玉日新亭诗
　　先春阁名胜志宋建中靖国间知安福县李康成作黄庭坚诗面春筑飞阁春至最先知
　　爱竹堂名胜志知安福县李康成作山谷诗富贵于我如浮云安可一日无此君
　　朝华亭安福县志宋令李康成建黄庭坚诗对案昏昏迷簿领暂来登览见高明
　　适轩明一统志在安福县清真观宋县令李康成寓此黄山谷诗琳宫接丛霄绿水连翠防幽花露林薄好鸟娱清晖道人勤洒扫令君每忘归
　　息轩泰和县志在普觉寺宋元丰间县令张君题黄山谷诗僧开小槛笼沙界郁郁叅天翠竹丛
　　知津阁明一统志在万安县西大江口旧名云洲后取苏轼此生何止畧知津之句为名
　　横江亭林志在泰和县南临街旧名角亭因黄庭坚江横决事防之句遂易其名
　　五笑亭青原山志亭在青龙脊上徐俯建万厯间祁承邺重修
　　咏归亭庐陵县志在兴贤门外宋绍兴末郡守王佐建周益公有记元末兵燬
　　挂川亭吉水县志在县南二十里石砻瀑泉上宋淳熈二十年立
　　环翠阁安福县志宋刘元明建杨万里诗阁在青围翠绕中何时我辈畧搘笻亦闻佳胜无多处只有千峰与万峯
　　竞秀亭万安县志在大蓼滩宋曾子与筑前临大江可览山川之胜杨诚斋诗老夫上下蓼花滩每到君家輙繋船尊酒灯前山入座孤篷月里水连天炎凉书问二千里塲屋声名三十年竞秀主人丈似豹不应雾万峯巅
　　肖颜堂林志龙泉梁栋以直言为用事者所忌遂不复仕进晚以肖颜名其堂周必大尝从之游因为之记
　　进士第一堂豫章书在庐陵县学宋文天祥举进士第一因名
　　二友堂林志在府治后宋福唐李弥逊作有古松与竹对植胡忠简铨有记
　　冠霞楼香山楼俱见徐清正诗引冠霞胡澹庵楼名香山楼澹庵孙伯轸所居
　　凌云楼名胜志吉水谷村宋神童李如圭故居如圭七岁中童子科随父宦京师孝宗召见即诵尚书无逸上喜抚榻和之至终篇明日赐宴父在赐珠帘隔之燕罢撤帘以赐后再举进士官至福建安抚使乃于居第起凌云楼悬珠帘以彰君贶
　　凤凰台明一统志在永新县北濠中相传宋县令梅玘筑台成适祥鸟至因名
　　五云阁舆地广记万安县五云洲在贑水之滨龙泉水出其左上有五云阁宋时建正对水西芙蓉山故戴复古有凌空杰阁为谁开隔岸芙蓉不用栽之句
　　春风堂名胜志永新治内有春风堂宋元绛为令时建尝自作诗云三年到此别无功种得桃花满县红此日不能收拾去一时分付与东风杨万里有记
　　卢溪草堂舆地广记安福县南有宋卢溪先生草堂邑人王庭珪乞祠归筑室于城南胡安国尝过之与先生商畧春秋传义数日乃去
　　朝霞阁舆地纪胜庐陵县澄波门外有朝霞阁应诏叙录朝霞阁乃今之白鹭亭
　　赏春楼名胜志葛敏修赏春楼诗序每太守燕集于赏春楼或使斾未至则徘徊于白鹭洲亭
　　按旧志大守李宗通判徐向尝防饮楼中有倡和诗敏修为序
　　山月亭庐陵县志在南湖车驾岭杨万里记友人王信臣遵予过其家有亭若在天半掀然孤巉者山月也面势直一城高絶之地阛阓数十万家如在井底
　　三忠堂周益公集庐陵宰赵汝厦即县庠立三忠堂祀欧文忠公修杨忠襄公邦乂胡忠简公铨
　　防秀亭庐陵县志在永和市文氏所建宋周益公诗身在江湖欲看山山行还忆弄潺湲谁知里许双竒絶碧玉青萝一望间
　　攀桂楼林志在泰和县学明德堂后旧名登云阁宋宝祐间改名攀桂县令徐叔伦有记后又改建丛魁堂
　　百岁堂在庐陵县淳化乡文山诗序罗畊祖母萧氏百岁父老见所未尝乡闾夸以为盛天祥既交朋升堂为夀退布席防事与横舟昆弟子侄举酒尽欢酒酣赋诗云丽日萱花照五云升堂风采见干淳蓬莱防上逢王母婺女光中见老人雨露一门华发润江山满座防衣新只将千岁苓为夀更住人间九百春
　　读书台林志在府城南学宫宋丞相周必大读书处庐陵县志宋庆元三年教授于望立并记元废明宣德间知府陈本深修正德三年知府任仪重修更名讲经台自为记
　　勉耘堂明一统志在安福县北六十里宋邑人彭寄宗建文天祥为之说
　　诚斋故宅名胜志吉水县西北五十里有朝元岭岭之下为南溪杨诚斋自秘书监将漕江东年未七十退休南溪之上老屋一区仅蔽风雨长须赤脚才三四人聪明强健享清闲之福十有六年徐灵晖赠诗云清得门如水黄惟带有金葢纪实也宁皇初元与晦翁同召晦翁出而公独不起尝自赞云江风索我吟山月唤我饮醉倒落花前天地为衾枕此鹤林玉露所载也庆元间周益公以宰相退休尝访公于南溪之上留诗云杨监全胜贺监家赐湖直比赐书华回环自辟三三径顷刻能开七七花门外有田供伏腊望中无处不烟霞却慙下客非摩诘无画无诗只谩夸好事者绘为南溪图以进公题其上曰平叔曾过魏秀才何如老子致元台苍松白石青苔径也不传呼宰相来
　　一经堂在永新县东南杨诚斋集宜春簿谭防仲作堂业书以教其子四人命之曰一经堂
　　六一堂杨万里记绍兴元年庐陵郡守莆阳方崧诛茆于郡圃之东三瑞堂之左为堂七楹名以六一旁搜先生之遗墨伐石刻之明一统志堂后有贮云台
　　福荣堂杨万里记绍熙五年隆慈皇太后圣夀八十于是吉州泰和县进士胡笺父谘封迪功郎母欧阳氏孺人赞书宠嘉乃扁其中堂命曰福荣以侈君赐
　　筹安堂欧阳守道记开庆元年泰和萧公逢辰为江西副帅戎事小暇徘徊筹安故址久为墟烬防得巨木百余即以成斯堂焉
　　振古堂名胜志吉水县北六十里南山宋儒王子俊筑书堂其间名曰振古杨文节陆放翁杨子直朱晦翁皆游焉子直诗云南山高且明其下有深谷文豹识显藏终朝雾如沐晦翁读而喜之比之辋川漆园
　　远明楼杨万里记西昌陈恂所居距快阁不逺而距澄江又加不逺然出门则江甚逺葢阛阓居者百余室蔽遮其前因楼其上开窗卷帘江光月色飞入几席始觉贝阙珠宫去人不逺因取山谷语扁曰逺明
　　五美堂杨诚斋集安城欧阳巨卿手种双桂于所居之堂前谢艮斋为记其事且举王氏种槐之意以策励其二子成务成文予因署其纸尾曰王之槐欧之桂巨卿之积善二子之继善艮斋之乐善一记而具五美成务兄弟欣然扁其右偏之一堂曰五美而请予记
　　山光楼杨万里记永丰石井张氏兄弟好义喜賔客治楼观文仲之楼曰霁月武仲之楼曰凭虚皆余命名也凭虚后废武仲子师良作新一楼复请予名予以韦苏州诗鸟啼山光夕古今絶唱也命以山光
　　醉乐堂杨万里记欧阳绍之挂冠归安福于东门之外辟三径作一堂掲以醉乐师我醉翁也绍之名似
　　万卷楼杨万里记庐陵印冈罗敬夫避俗入山筑楼扁以万卷每月之吉定省其母夫人外即往山斋流览简策追琢词章楼下有堂曰醉经曰逺俗
　　石潭林屋刘定之自记先君侍讲居石潭学者称为石潭先生石潭之濵林木蔽亏屋于林下故名
　　相石亭名胜志去永丰县明德乡二十里有相石亭宋丞相文天祥募兵勤王空坑兵败将趋剑南追兵至此几及之忽巨石坠塞途次追骑惊伏丞相乃得脱去后人以为神所相也因名相石作亭其上石傍有屯军邱断事防马伏坡皆丞相遗迹
　　秋月寒江亭庐陵志在永和寺宋曾恱心建刘鉴序东昌之景一十有五秋月寒江亭其一也
　　月观轩泰和县志在澄江快阁之东宋庆元中县令卓洵建又有一碧轩署县冯迪德建
　　山晓楼庐陵县志在县东北有文信国书西江第一楼额
　　国朝康熙初知府郭景昌知县于藻重建
　　垂芳堂文文山记吾乡上游有佳木连理生于邹公长者之地不知几何年益公取以补庐陵图志木濵水咸淳八年秋一夕大雷电以风木随水而飞又二年秋有莲一蔕双华出于文叔北窗下苔池中文叔长者曾孙也连理表章于干淳间邹氏始享有其瑞今文叔之庭二季竞爽两孙端美天将昌之殆未有已乎文叔喜而命余题其堂曰垂芳
　　凌波亭明一统志在府城南瞰江宋时建王庭珪诗岚光浮水面涛影撼城阴
　　水窗名胜志永新县西有地名水窗宋末刘友益居之学者称水窗先生
　　浩斋杨诚斋集安福刘彦与为其尊人浩斋先生作浩斋名建直字谔卿绍兴乙丑进士知临江军新喻县以奉议郎致仕
　　无尽藏堂杨万里记永新县东郭外十里曰横江张司马德坚作堂于其处而题曰无尽藏葢取东坡赤壁赋中语也
　　梅亭文文山记庐陵贡士萧元亨作亭于屋之西偏周之一径被径一梅名曰梅亭
　　凝翠楼吉水县志在山原宋文信国题明杨士奇记翠屏晚对读书楼吉水县志在仁夀乡金塘宋朱淑宝建
　　临溪亭林志在安福县城南元李鼎翁建欧阳圭斋有诗
　　环溪楼林志在吉水县北岭口江州学正杨用能建程钜夫诗白云满地种苍术青草平湖开白莲
　　逸清堂程钜夫记庐陵杨防溪之季景开官淮西归因先庐辟堂太师留国公书其扁逸清余嘉景开之肯堂与广防之名笔喜而记之
　　看水轩吉水县志在仁夀乡卢兜元处士姜达建翰林虞集有诗王霄复为记
　　临溪楼府志在安福县元延祐间张师亮建
　　德林堂刘鹗记荣父李氏世居吉文之古平介乎青原芙蓉两山间所居竹树苍然郡太守偰西郴扁其堂曰德林至正五年其伯子思泰谒予记
　　丽泽斋刘诜记庐陵范朝宗少居乡慷慨有大志因其所居斋扁曰丽泽葢深有取于朋友讲习之道也
　　我我亭揭文安集殷仲堪答桓温曰我与我周旋久宁作我宜春黄元瑜取以名其亭为赋诗一首
　　冰雪相看亭道园录赵君有道之先故宋南渡时自东都徙分宜二百年于兹矣大父登进士第仕至文林郎其父覃恩受官宋亡不复仕城东故地美竹万个作亭其间而焉名之曰冰雪相看信国公之子平逺宣慰所题也
　　江村小隠何太虚记刘静春门人郭仪直居庐陵之城冈广袤可里许江流绕之如一大盘南台泰岭德胜仙坛紫云诸峯四面拱立皆若知有所尊者仪直当盘之中构堂榜曰江村小于是环盘之胜又皆若知有斯堂者
　　环景楼刘定之诗注吾邑诸吴桂冈为旧莘乐元名进士其子楚府教授块翁其女之子胡文穆公广今学士与俭亦其逺宗也光亨构楼桂冈之下名以环景予寄诗题其上
　　溪亭吉水县志在桃林明永乐初处士上官止定建尚书金幼孜为记
　　仁阁林志在泰和县治前旧城上明宣德间建丹桂楼杨东里集五云洲萧氏家丹桂一株莫究所自植相传约百数十年元季燬于兵虽枯根隠而生意泯然萧之彦孟尝敬修其先人之德复作楼与桂相直而桂之荄者复萌不数岁郁然识者知为萧氏再兴之徴科第之祥也遂号其楼曰丹桂
　　慈孝堂在府南永和市颜子竒记畧永和胡氏有母曰黄子三人早失所怙弱而不立洪武辛未秋徙富民以实京师胡氏在焉母命其子私计之谁当行者长者曰吾当往其次曰不可吾兄家督也宁可失乎吾当往防者曰二兄相助综家事宁可少一乎吾当往兄弟推让者再四母徇防弟意而遣之行宗族嘉之扁其堂曰慈孝
　　状元旧署名胜志即泰和尉署宣德癸丑曹鼐由泰和典史登第故今为状元旧署云
　　羣英阁双江聂豹记恩江西有小邱突出于江之浒去儒学星门三百步近有阁耸拔连霄题曰羣英县大夫考国朝以来凡登进士科者六十余人标其名于阁之楣
　　守贞堂怀麓堂集安福张敷贤作堂以奉其母吴名之曰守贞识不忘也
　　正气亭林志在府城北螺子山忠义祠前明正德三年知县邓鸾建有石刻文丞相年谱诸忠义小传
　　瑞贤亭吉水县志文昌乡泷江口上下有石万余丈其乡有登科者石輙出五色烂然如霞彩照映水中明成化间知府黄景隆建亭其上吴寛为记
　　双节堂罗伦记虎溪萧节妇刘氏少寡无子抚所后澂济犹己子配以其兄刘庻绩之女澂济又亡抚遗孤曰存性士大夫以二妇之相继以贞也表其堂曰双节
　　黄公台万安县志在惶恐滩下漏湖坪为明观察黄又元作吉水邹元标譔碑记顔曰黄公台
　　捣石清罗玘记捣石顔氏永新大宗以捣石清名其堂而走其子玺求记于予者君琦也
　　三相堂林志在永新县北禾山罗汉洞侧以唐姚崇牛僧孺宋刘沆皆尝游学其间故名
　　金马台永宁县志去县五里蕉陂濵江有巨石高旷方平水环其下相传有仙人乘金马经越行迹留焉遂名为金马台明嘉靖间知县陆时雍过此大书金马台三字勒诸石复建亭于其上
　　忠义亭胡直记站口故有忠义亭祀先祖可山静山二公久圮嘉靖丙寅督学徐公檄徙金台口树木主祀文丞相而二公各以主配享焉按郡邑志可山讳文可更名梦炎静山讳文静可山弟也
　　春浮园在泰和县萧士玮记余家园去栁溪二百武左带平原水木幽茂西北为公安亭稍前则金粟堂老桂丛生其中上则杯山山半峙湖中从湖视山如杯从山视湖还如螺泛泛于水中也陟其巅鱼游树杪人行境中树影俱从中流见古柏夀樟皆宋元物


　　江西通志卷三十九
<史部,地理类,都会郡县之属,江西通志>
　　钦定四库全书
　　江西通志卷四十
　　古迹
　　抚州府
　　西丰故城明一统志在府城西南五十里本吴西平县晋改曰西丰隋省入临川县
　　废新建县太平寰宇记在崇仁县西南九十五里吴太平二年置隋开皇九年废入崇仁
　　废安浦县太平寰宇记在崇仁县西南二百六十里吴太平二年置以安浦村为名隋开皇九年废入崇仁
　　废西宁县太平寰宇记在崇仁县南六十三里吴太平二年置以宁水为名隋开皇九年废入崇仁
　　废巴山县太平寰宇记在崇仁县西南三十一里梁大同二年置以巴山为名隋开皇九年废入崇仁名胜志巴山故城在乐安县西南三十里
　　定川废县名胜志梁分临汝西北境置定川县定川即临水也其治在今之雷坊去县北五十里
</div>
    <div class="pagination">
<a href="江西通志_page114.html">上一页</a><span>...</span><a href="江西通志_page110.html">110</a><a href="江西通志_page111.html">111</a><a href="江西通志_page112.html">112</a><a href="江西通志_page113.html">113</a><a href="江西通志_page114.html">114</a><span class="current-page">115</span><a href="江西通志_page116.html">116</a><a href="江西通志_page117.html">117</a><a href="江西通志_page118.html">118</a><a href="江西通志_page119.html">119</a><a href="江西通志_page120.html">120</a><span>...</span><a href="江西通志_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
