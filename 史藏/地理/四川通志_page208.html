<!DOCTYPE html>
<html>
 <head>
  <meta charset="utf-8"/>
  <title>
   四川通志 - 第 208 页/共 218 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四川通志 - 第 208 页/共 218 页
  </h1>
  <div class="content">
   杨瞻四忠祠记【四忠者总制彭公泽巡抚林公俊川东分巡冯公杰川北分巡王公源也正徳辛未以来鄢蓝倡乱旗帜千里三省煽动巴渝果梓之民死亡过半至今越三十余年田间父老犹有能道其毒苦之状者嘉靖癸夘冬余出按巴州询其事弟子员李生应麟等进曰巴州东鄙五里许为长乐太平二乡地山深林箐鄢蓝实啸发焉日甚一日势如火焰维时王公自阆来促其锋锋甚鋭追至仪陇城陷公被执焉中一刀六鎗骂不絶口而殁贼势益横至苍溪滔天矣维时冯公尾而促之大战于铁山闗公被大骂遂遇害时朝廷起林公于废提兵之公见贼势猖獗遂单骑入营谕以顺逆贼望见公皆惊服叩首罗拜迹稍敛民稍宁既而朝廷特命彭公总督三省之师公号令严明将士用命分人马为数支随处诛截公麾节大战于富村斩获几尽擒廖麻子余党悉平巴民始安枕矣余闻之喟然曰以死勤事则祀之以劳定国则祀之以能御大灾捍大患则祀之四公或倡防灭贼或仗义死节皆其维持宗社裨补纲常润泽生灵者也不于此祀世将奚观民将奚服同知李君琛学正张君文熙训导王君大显佥谓鄢蓝作变四公遇变弭变皆自巴巴则可祀也于是乃建庙祀之题曰四忠祠云】
　　余承勋修复越巂东路记【越巂当西南夷孔道自汉武凿灵山桥逊水以通卭筰厥后孔明渡泸南征隋史万歳由石门以通南诏唐韦臯置青溪闗以和羣蛮所出虽异而石门青溪则今黎巂扼塞皆谓之南征道也然闗梁徙治边计益严故逺人渉险阻犯瘴疠穿番落一线而路焉鲜弗难且病矣嘉靖己亥冬宪使富公好礼按部黎巂间偹豫之暇察山川险夷寒暑之灾祥凡可干利害绥逺人者咸经理之弗遗乃谓大渡河古泸水也孔明尝五月渡泸维其时炎涛喷雾禽兽避匿虽军书驿骑交驰于津堠间亦必俟暑退瘴消而后敢渡河通走集焉相公岭亦号自孔明鸟道盘空雪霏昼暝俯其中黩箐惊湍诸番每乘以为乱故非哨期则羣百数十人弗敢过也呜呼天堑鬼闗动遭不测议边者顾弗思以处之何耶于是乎请于当路中丞李公钦侍御董公珊曰国初景川侯曹震来畧蜀谓是古驿道以通越巂盖利其风宜人番酋向顺履坦而道里防尔今废道之陈迹具在盍圗而治复之佥曰审边土利害而趋避之善筹边者也富公乃命宁越指挥丁鼇者率诸边士自岭西之首涂随山刋木縁猡之境而东之则斩闗有遗戍絶谿有遗梁标界而编织种落有遗虏约费省劳故不数月而遂达于峩眉之麓为通逵矣后复程逺迩经度宿卫而严夫善后计焉凡为戍堡五曰小菩萨曰黒麻沟曰一碗水曰板房曰金口为公馆四曰舒快曰老木坪曰猡曰射箭坪堡馆间置连络三百余里每堡徙越巂卫军十人每馆设马五匹箭坪则编峩眉民夫五十人猡则土民五十人舒快木坪则各越巂军二十五人仍各置一人总领之以防守焉若兵械灾饟供帐什器之类所在靡弗备设有警则声援相望逺害而防近利焉故人乐趋之至大渡河故道弗敢闭亦弗敢失守若古黎之南北二路惟逺人审趋避焉尔或曰天设之险人谋恐未足以胜之是路也乃谓审利害而趋避焉果天邪人邪不然筹邉之计创始难克复亦弗易茍易为力而且力焉若臯之治复石门道者天实相之患后之人畏难无所于述焉尔是故天寳中李白作蜀道难篇以刺严武寓天险也陆畅更作蜀道易篇以美韦臯寓人谋也求之乎美刺之实则蜀道之难易在人弗在天也人谋弗可以胜天险已乎富公则臯之俦也经畧西南疏逖不闭治道乃其一端尔故乐为记之以俟议边者】
　　刘侃重开金水河记【成都环锦江为池江之支纬城中曰金水开自宋白敏中厥后废兴无徴也嘉靖乙丑侃来守是邦阅金水仅仅如线盖水宗于江迳隍以入河其后久堙而江沮止托源于隍耳又壅阏日増居人利其岸以自拓河之深若广才咫尺雨潦无所归蜀人患之明年丙寅春大中丞宜黄谭公以节钺镇蜀始至即周览锦城曰城外鞶锦江如带而内襟以金水重绩交纽所以翕坤灵緼休气胥此矣顾带存而襟废岂所以毓厥秀哉心筹之时大足支罗甫洗兵而僰道与南诏未靖又饬兴都需材棘公方以敷和叙戎登材厘政为急已而僰蛮遯去其冬十有二月卭都以南诏防至而木政罢会公亦晋司马总两广师以行乃属侃而诏之曰吾将复金水之故顾酾其流也孰与溯其源明日丁未公命驾西循少城歩观于江之上游而藩伯杨公贤陈公东光臬佥吕公廕暨阃帅张君焰沈君礼判守成都薛君卫知成都令董君石暨侃咸从行公忻然喜曰隍俯金水江复俯隍有建瓴水之势于形便隍去江不能数武而近分江以益隍河宜自利其事无难便且无难而前修阙焉将以需今耶曰汝阃帅其休三军阅使穿江作渠而濬金水之堙曰汝太守其西辇当仪东斲龙泉之石固水门以节江之入沟堰津梁悉听汝便宜曰汝令其刋汝山之木下沃野之竹以为江障明日戊申万锸具兴又明日己酉渠成而江入隍越二日辛亥汰河之壅广三尺有竒其深三之一而河成匠石各以所徴至为石堰一闸一桥一于其渠坝一于其隍既成公始至金水之漪洋然流贯阛阓蜀人奔走聚观诧其神易由是釜者汲垢者沐道渴者饮絖者洴澼园者灌濯锦之官浣花之姝杂沓而至懽声万喙莫不鼓舞公之赐焉以为天汉之飞注也侃惟在昔李氷以导江着烈廉范以贮水兴谣皆蜀先猷也公是举似导江而愈于贮水远甚君子当能辨之矧公之膏泽蜀者不啻一金水已乎而其经纶之畧操易握简神行风偃悉得神禹治水行无所事之机故功防而利之溥若此是可以观智也夫人视官如蘧庐一得代去便视若秦越公于蜀人独眷眷防持泃若慈母之私其子思贻百叶之安罔不注心弗以去住而异其情也是可以观仁仁以湳之智以运之公之庇蜀人者深矣噫君子之泽易堙地道之变靡恒安知后之不复如今哉继公之迹以永蜀人之庥又俟乎后之君子也匪托之金石无以诏方来于是述其事之所由而勒碑置于江上】
　　任瀚浮桥记【越巉岩蓦幽壑出虎豹狖窟穴刳剡离竒轮囷以航清泠不测之渊使人絶长江如道堂除歴都市不知瀁出风涛上此非有雄才峻畧彊仁义垂功劳永世如孙叔敖杜元凯诸人其谁识为此者长江在天地为物最险嘉陵江出劒南军负果州东郭而下望之涛瀵张天名潄玉滩者又荆吴梁益通津中流齿齿多怪石夏秋水盛时石隠不见漫然且成安流至霜降水落则乃冲薄震荡槎牙怒号过人瞬息失便即舟败覆没不救下为鱼龙饵食莫有出者故篙师往往据舟揖抗臂指颐邀取长物以困行路乃嘉靖癸丑春郡太守南山沈侯谋诸叅佐东即鹤鸣山下西距长隄甃石水歩外各植华表相对跱贯以繂绹系横江舫百数十艘版其上施籧篨为阁道以通舆马往来无复沦滞其傍则为飞槛栏瞂错以朱黫望之若井干银牀鳞差陆歴过客凭倚延伫则水烟漠漠观鹄鹙鸧交戞上下臯树传隂汀花乱发月在菰蒲鸣榔欸乃横渡琳宫梵墖倒影中流剨然如梦如畵天倪道机皆自浮梁焉发之乃知伟人竒作与造化争雄自蚕丛开国以来实所未见江山有待将非其时乎昔秦昭王使其大夫李氷为蜀守凿离堆辟沫水之害蜀人世世祀之今永康军有神露冕而□其袍如王者前有穹碑书秦太守氷以水事奉黄帝祀即如沈侯嘉陵江浮梁公不知百世后宜何所食报也沈侯贞白循良多惠政可铭金石诸无闗水事者法不得书】
　　王廷瞻禹庙记【帝王世纪及路史华阳元和志扬子云蜀记并载帝禹汶山广柔人也生于石纽盖今之石泉县云然则蜀于禹为发祥诗姜嫄所当生民之初若后世号称汤沐邑者宜有祀考之宋尝祀禹于石泉又尝祀于夔门计有功张价为记其事而今皆堙没矣嘻何其阙也今上践阼修举废阙兴于礼乐靡徳不报百物咸周于是中丞巴陵罗公直指陇西郭公咨览禹迹慨然遐思言于朝请为禹庙成都如秦州祠太昊之义以飏禹绩称皇上惓惓平成之意制曰可治祠城中越三载而告成殿庑奕奕门屛翼翼丹矱有奭肃肃蔼蔼欵若降陟呜呼盛哉夏后明徳之逺而圣主之事报斤斤休鬯矣余读书至禹乘四载同九州作贡十有三载过门不入盖喟然叹息于禹烈焉然其辞雅驯畧言之及读他传记所载禹治水躬操畚耜烧不及损濡不拾扢冠罣屐脱而弗顾所乂名川三百支流三千至于腓亡胈支不遂窍息不属以奠民于安土所谓臣役之劳不觳于此者即至他称述戴钤履已受防河精如乗龙宛委童律成光无支祈之类则又诡幻非常閴余甚异焉然书亦称洛出书锡禹九畴此与所称探符授简者异乎哉今越之会稽山其上盖有禹穴焉意者天授神圣以拯九州之溺而贻万世之安事宜有之如圯桥素书谷城黄石不必尽诬也世称神禹有以也夫不然何其独擅神明之号也夫以禹之劳如彼其功若此宜祀一尊迈迹则广柔为降神之乡宜祀二泝峻业则岷嶓为涤源之首宜祀三今河济淮泗之间沿流祼献而民间又往往家尸而户祝之而兹土顾无祀岂以沱潜既道蔡防既旅数千年无壅决昏垫之患忘其功而遂忘其报乎噫何其负而不徳也夫祭之为义有报而无祈河淮以有事而数祈渎也江沱以安流而弛报忘也与其忘也无宁数数者迫于菑患无所奔走控愬而为之不犹愈于食人之徳而忘之者乎皇帝圣哲原念本始允答人心肇严蜀祀用彰明徳且以重蜀于天下万世巴蜀吏甿缙绅长老莫不趋走环观咨嗟感激于斯廷瞻曰乃者国家有事于河河流顺轨漉沈澹菑黔首赖祉大矣哉皇帝之功与神禹并也吾乃今而益知禹徳焉祗奉休命既告成事乃为究度天意推明祭义扬诩圣谟告之来兹曰俾勿壊于成祀云】
　　范涞新修扬子云草堂记【蜀自蚕丛立国神明之胄辄有鸿裁今所传诗四章质雅道真实寳惟徳厥训逺矣故代有发藻阐竒如王子渊司马长卿以下畴非艺林赤帜哉要之矕文龙虎各以词胜于道真无与焉维时扬子云氏深沉圣学体撰契神其大人长杨诸赋尚土苴一斑勿论论其大者为法言又为大经三摹九据悉根于性命天道泄羲文周孔所未泄即中原稷下羣儒瞠乎其后猥云雕虫能之乎说者犹疵其拟易殆浅之乎口耳窥也甚至以仕莾相防投阁美新讹传口实举天下之大不韪身自为之虽紫阳文公尚未暇呼□其枉矧琐琐者耶不敏稽古证今知子云必不仕莾者为说有五古者拟人必于其伦扬子比孟荀所从来久矣孟子何如人并驾推尊则扬可知也史称郫县大司空何君公新繁大中大夫张公濡中郎侯直孟皆以不附莾见杀此三君者子云之臭味也先后同时州县同地而时论以名流领袖但推子云仕莾之事三君且不屑谓子云屑之乎此以理而知之法言品藻汉兴以来将相名臣独不及莾时莾已专汉政伊周自哆乃简袠一卒爱于千金是何落落也恚丁傅董贤用事托志于解嘲知知黙惟寂惟灭又屡斥公孙之容而曰如诎道信身虽天下不可为夫既以咳唾为华衮讵肻以出处为沟壑且素羞比于嬖宠又岂失身于篡朝此以其言而知之子云始为郎给事黄门与莾贤等相颉颃夫夫者后皆为三公权倾人主所荐莫不拔擢而子云歴成哀平三世不徙官姜桂之性愈老愈烈即反面事其所不屑莾安肻信之况莾篡逆时诸文学以符命获封爵者甚众即位之后欲絶其原以神前事而丰子寻歆子棻复有所献莾遂诛寻棻投诸四裔子云固同官于莾而素不附莾者也若先时乘其大逆而倾身以殉则可骤贵加封爵之荣若后时复美新触其厌讳则莾必借之泄怒以示天下而有棻寻之戮两者子云无一焉此以其行而知之尝读子云本传称雄有大度自守泊如亹亹数千言未言仕莾读赞谓其受莾官作符命投阁年七十一天鳯五年卒攷子云赴京见成帝年已四十余矣自成帝建始改元歳己丑至莾篡位建国元年己巳相去四十一年建国至天鳯五年戊寅又十年则子云近百歳与七十一之数何其抵牾也即始建国元年遂仕莾歳亦八十余子云无耄耋夀安能起白骨而肉之仕之乎再攷桓谭新语雄作甘泉赋一首梦肠出収而内之明日遂卒祠甘泉在成帝永始四年戊申去莾篡位逺即未必卒于永始断亦不出于平帝末年盖其岁正与七十余者合也乃云媚莾受爵不大谬乎此以歴年圗而知之前代名家为扬子忠臣者甚伙其在蜀疑以桑梓故姑不引若陆公纪之述元也遡王邑严尤桓谭张平子诸人所崇尚而继之曰雄受气纯和韬真含道建立经虽周公系大易孔子修春秋不能是过考之古今宜曰圣人司马君实之法言注也力辩扬子安恬非求媚而思富贵赞美伊周讽莾北面曽子固答王深甫之论雄书也比于箕子之明夷又拟于孔子之坚白惜其于雄之事有所不通且求其意而未明辩事莾之非殆抱遗憾然尤有所互证者大醇小疵则称于韩退之经首则美厥灵根虽程叔子深有取焉邵尧夫王介甫亦每尊信其説而叔子又谓阁百尺未必能投介甫直以投阁为妄皆可为断案近世胡正甫焦弱侯刘元丙具有始末辩美新辩且曰扬雄谷永并字子云剧秦美新乃永文非雄文犹史载子我仕陈恒孔子耻之指为宰予而不知阚止亦字子我也叙赞之辞传失其实盖孟坚早世曹大家辈别有所闻而附益之不然孟坚述雄书极叹子云文谊至深论不诡于圣人若使遭遇时君更阅贤智为所称善则必度越诸子矣述事若此叙赞若彼不几自矛盾乎此又以汉唐宋诸儒之论覈而知之然则子云之谤何以致此世之憸壬立心稔毒者何限盛名之下借附滋多夫人欲速其功者借伊尹主嬖幸为防径者借孔子五威将军班符命四十有八类当时名髙者所为安知不忌子云之轧已也而借之以自文且依稀懿烁炳炳麟麟袭其毫吻噫险矣哉不敏官豫章尝欲与友人着古今平反録一书首白子云而力未逮歳丙申承乏参蜀藩询子云故里在署武担山南复阅旧志宋庆厯间何渉记墨池有准易堂绘子云像池心筑台其上有解嘲亭宴会之所有吐鳯轩今皆失其处独街旁碑石一片镌墨池二大字乃耿中丞子健曩守郡时立者字出米元章笔防画风致而墨池遗迹溷于贾区芜秽潢污寄足无地因檄成都施令所学按籍求之会左伯程公叔明已先下其议施令遂商之华阳张令旋共闻之郡守协心力以应左伯又请之蜀国主乐捐池北店十一架地纵十一丈有竒横二丈有竒池左地纵丈同横得二之一居民业近池畔愿售者给其値亦得地十丈有竒时观察使沈公大叅董公学宪王公巡宪刘公少叅黄公阃司徐公淡公游击刘公各以薪锾助复有右伯刘公观察兼军驿吴公以公事旋助亦如之而一切经画悉受成于左伯督理于施令搆材必择钜丽者石理瓦甓必择坚致者卜吉兴事抱坎面离北为草堂六楹軨轩敞豁黝垩绚采称是堂前为平台台前即墨池濬辟逾于旧址甃石以方之池前为西蜀子云亭堂后开隙地植隂木纳凉堂左右为庖湢两翼两翼之南为碑亭二又南各绕池为栏砌绵亘相望可莳杂卉竒葩列文石映清波以憇以游谈学娱賔无适而非适锦城胜迹蔑有右之者堂东为仪门外为大门缭垣盖覆完密一周总计亭堂池地广一百二十六尺袤倍之二门地袤六十余尺广半之垣围共八十六丈四尺工剏于丁酉仲夏竣于戊戌孟冬所费缗以五百计诸司道前后二郡守二邑令所助得二百余缗外皆左伯约已积赢以济之上不烦官帑下为贫民食其力落成诸公以迁擢行者六七人独左伯学宪偕不敏暨兹岁继至右伯周公观察使王公前郡守转今巡宪陈公共登堂融泄移日徘徊吊古聚散兴思各溢于题咏之外酒酣耳热左伯复举爵揖不敏余每闻子愤扬氏覆盆今有其地矣表章先哲范兹来许监司者事也请属词不敏愧无文而夙昔私蓄欲借手以雪又忆庆厯墨池记亭堂诸制皆当时枢密程公敦尚名义取材辨方乃致底绩歴今六百年复鼎新于程左伯声应气求逺相符合数岂偶然哉爰述子云本实并剏搆歳月着于篇且使天下后世有抱道好修者知浮议不能掩其光虽千载而下犹有知己何损之有而污蔑髙良自谓得计者知愈久愈干公论何益之有兹役也其于世教人心庶万一有补焉】
　　杨名修诸葛井祠记【成都锦江街中旧有井其制与他井不同大约中虚方丈深二丈口径尺许精工坚固非俗工所能为以创自诸葛忠武侯故托之名然侯之为此也自有深意或曰蜀都上应井络且当岷峨之胜故设此井以通王气审如是则侯为汉之心可谓无所不用其极矣侯本草茅一介之士穷卧隆中寄志甚髙而托言甚近时未有能知者惟昭烈因徐庶之荐往造其庐问以事势数语契合鱼水斯投乃贼之不亡而汉之不帝惴惴旦夕是故智之所及力之所能真鞠躬尽瘁死而后已且欲以人胜天以神设教如临卭火井其势渐微阚而嘘之使之复盛由兹而观则修井通气亦事之所必有者侯之报汉何其忠且切哉顾岁久井且湮没匪但疎逺即乡里之人询厥所在皆茫然莫能对殊可慨矣今年春蘗谷王公以大中丞拊循我蜀其治虽因时损益而其意则多述侯之旧大抵开诚心布公道以身许国以徳饬政所以为之主本者逺相符合故也考古修废偶及此井遂命有司大加葺治井上覆以方亭前别设旱碾以利民用井南设屛门一内建正廰三间以祀侯像左右为厢各二门户区别皆前此所未有者工已名适以访医入省成都知郡大夫马君过予而告以其事且属之为记余自有知以来向慕往哲每读史传至伊吕才致必掩卷叹仰若难乎其继至汉而得侯又复畅然以喜也由是而益究心焉乃知古今人所以为学与夫学之所以为用判乎其不相若而不觉凄然以悲夫身有出处道分体用固理势所不能免然自宋儒始谆谆言之汉以上则不必然也伊吕余无庸论即论忠武侯方其躬耕南阳与广元公威辈何所优劣及防三顾而后出出而经畧中原谋猷举动必中机宜虽其时尚纷争未暇于制礼作乐兴复古道其以安危为已任亲贤逺奸信赏必罚事先大义言合众心规模之非两都将相可望至于用兵如神十发九中张韩邓马未许比伦其学之为用果何如哉陈夀薛俞辈固不足道宋儒评品亦未超然乃曰若侯者体正大而学未至其甚者谓真以管乐自许尝为后主写申韩六韬书及劝昭烈取荆益以成霸业遂断然以其学为驳杂呜呼出处有光体用无缺侯真秦汉以上之醇儒也而宋儒之论乃如是不知彼所谓学又果何物也哉识者谓举宋儒以秉钧当轴未必于事有济要未可不谓之知言也乃如木牛流马八阵七纵之事特侯绪余往往竒之大加称赏见豹一斑恐非定论矣唯传侯者云其余力所及官府次舍桥梁道路无不缮理兹言其有确乎余尝谓伯仲伊吕礼乐有兴与三代遗才之叹庶于评侯为正而拘士之説政自无所捐益也蘗谷公葺理斯井亦勿翦召棠不伐孔林之意且使后之人知贤者所遗万世不冺而因小求大必有以侯为之师者风教所系岂小小耶若以为竒其事而章之不可以语二公异世之同徳矣余明非知人直陈所见附于记井之末虽不及见侯尚幸见蘗谷公而请正之也公何以教余哉】
　　劝农记【余暇日尝读诸子集则见西山真先生屡为太守有谕同官谕俗谕州县劝孝劝学劝农诸作义明防逺言约事尽要皆可以牖人为善而劝农之文凡六尤简易通达精切恳到真所谓民之父母其大意谓农为国之根本而勤为农之第一义故曰勤于耕畬土熟如酥勤于耘耔草根尽死勤修沟塍蓄水必盈勤于粪壤苖稼倍长又曰尔于斯时宜悉乃力于耒于耜于沟于洫良农虽苦可冀有秋惰农虽逸荒于田畴孰饱孰饥孰得孰失我劝尔民宁苦无逸其教之勤者备矣又谓凡以害民之勤者其事有十而上下各任其半一曰躭酒二曰赌钱三曰喜争四曰健讼五曰好间五者之不改则妨时废日是为游手之民困穷所不免也系于上者曰不时之科敛也曰无故之追扰也曰夏税秋粮已纳重催也曰盗贼之殃未除也曰豪猾之侵未戢也五者之不去则鸡犬不宁是则为剥牀之灾民愁以叹所不免也其最后复举孝经庶人章用天之道因地之利谨身节用以养父母而绎之曰春宜深耕夏宜数耘禾稻成熟宜早收敛豆麦粟麻芋薯菜蔬各宜及时用功布种陂塘沟港潴蓄水利各宜及时用功浚治此便是用天之道髙田宜早低田宜晚燥处宜麦湿处宜禾田硬宜豆山田宜粟随地所宜无不栽种此便是因地之利既能如此又须谨身节用念我此身父母所生宜自爱惜莫作罪过莫犯刑责得忍且忍莫要鬬殴得休且休莫生词讼入孝出悌上和下睦此便是谨身财物难得常须爱惜食足充口不须贪味衣足蔽体不须奢华莫喜饮酒饮多害事莫喜赌博好赌破家莫习魔教莫信邪师莫贪浪游莫看百戏凡人皆由妄费无节生出许多事端既不妄费自不妄求自然安稳无诸灾难此便是节用夫谨身则不忧恼父母节用则能供给父母全此二者即谓之孝故曰以养父母此庶人之孝也先生之劝农如此呜呼孰不为上而先生不防乎民事孰不为民而先生不枉乎天真余尝欲集其要者为一篇勒之金石播之闾里以广先生之惠而赞明王之化顾势有所未能而时有所未暇徒托诸臆想也已今年夏分宪阮公训饬诸有司聿治陂堰以兴水利维兹下邑奉以夙夜安居县乞文请劝农事以飏于有众予闻而跃然不爱迂愚备述先生之文使勒于石继今以往凡邑之治人者之觌兹也则有序诸月令修其常职栗栗寅畏而不敢侈肆者矣凡邑之食人者之觌兹也则有力其常事供诸常赋孳孳勤勉而不敢怠荒者矣礼义兴于食足之余上下交于情洽之后往古淳风可以自致劝农之义抑又何以加诸是宜以为劝农亭记】
　　李长春修建武所城记【建武故山都地僰人屯聚冦钞葆此盖巢穴云异时戈矛所指往往搏景而还故僰人盘亘自坚虎豹咆哮于九□谁其揕胸而倳之刃也当元年之役都御史确庵曾公提大军临之誓诸将吏曰师不摩九丝之垒虽穿甲朽镞不休也卒之髙墉摧而坚壁碎乡者武夫健儿眄睨悼栗不敢闚足之域今五尺防子可徒手行焉公乃巡省指顾谓藩臬诸大夫曰噫天地不蛮貊隔哉然山川何雄且都也矧厥壤沃厥谷蕃楩楠合抱之材大者足笓兕象荈之生茸茸弥山也是徼外之陆海哉其议城事已又曰夫山都不城则不戌不田则不屯必畱骁将弹压之顿兵置营庶几哉据危而固险也其议缮幕府司署与墩堡事已又曰僰人由汉通道来魋结侏嗜屠裂甚于饥鸟之攫食彼其腥风鼓扇疆土固汚蔑焉欲祓濯之非素王弗化也其议建学事已又曰此巨镇中将校列矣营垒布矣坛墠置矣借令镇抚观察之使与宪大夫行部至节钺奚止也其议饬传舍事于是诸大夫睹公经措井井纚纚犁然当心也因庀材鸠工程能计日择郡邑长贰之干局者分任之而总帅刘君显叅戎张君泽亦各率其众操版筑以从赀匪赋増役匪农占经始逾年而功成矣城周四百八十二丈上阳桥四百四十间下水洞二座三门各楼中为两院行台为兵偹道为总帅府为安边同知署为坐营守备防为建武所为仓储为学舍为城隍旗纛庙外堡十五墩二十二升而望之长堞巉巉穹楼岩岩坞壁棊置铃柝昼衔环而览之阪田峛崺膏腴渗漓阛阓若织周庐若帷盖抗重阻而益要害也史法城成必书又所名出自上命宜特书故诸大夫李公杨公罗公陈公于不佞授简焉长春按图叹曰兹地辱在蛮荒自剖判则然也魑魅之与族猰防之与邻日月犹羞烛之何论人羣也而是役也通县道为版圗易蛮俗以雅化髙城浚隍之间得以春秋耀吾军士而今跳呼之徒化为诵卭筰冉駹牂牁夜郎诸君长胥震怖顿颡各愿葆塞即有蹇越犷黠之谋亦窜首结舌而不敢动蜀中兵日少惟此称腹心之疾今乃得当俞跗湔浣潄涤霍然病已矣夫破蛮擒王歼巨冦若拉朽大勋也刷耻摅愤捄赤子于阽危大造也箸筹石画使来者拱手而受成大计也视武侯擒获散羌威鬯山徼不尤燀赫慴伏哉乃诸大夫协应则蒿目柄事则鞅掌咸无媿娓娓之劳臣云】
　　陈以勤青居山重修慈云寺记【青居吾郡名山在治南二十五里嘉州江绕郡郭而下至山之北趾曰前津又纡折而西且三十里复至山之南趾曰后津而去盖郡下流之雄障也山踞两津垂厓一髪中蟠涧谷多廛市人烟其顚三峯并峙中名青居以山青翠可知也旁曰君子峯曰金塿峯岩磴间隠灵迹三十有四最著者曰仙人洞有丹井丹灶曰七佛台有佛足鳯足之异曰光明台有佛光时见登青居巅望四面江流浮练若在几席景尤竒絶郡志称山有亭四曰白云光相汲江五友盖昔人观眺游适之处又邵公伯温为郡尝有诗曰江上苑亭名四水山头禅刹占三隅则其飞甍连构之盛尚可想见至宋淳祐九年制置使余玠以兵燹尝蹔移郡治于此因山设险了逺为备昔之亭榭蓝宇又化为楼橹锋镞之塲矣入我明来山中旧迹大半荒芜独所谓慈云寺者岿然其巅残碣尚可考为皓升禅师开山号牧牛道塲皓升者渠江圣果院神僧常驻锡青居有禅床木虎之异者也迨近嵗寺复倾圯柱础偃踣榛棘蔽径僧多散食他方余少结精舍读书山麓每登临四瞩风云变幻舟楫出没未尝不叹诧为洞心駴目之竒而又咨惜坠绪无人力振之者会隆庆庚午余谢政归里幅巾杖防徜徉山水间因慨然以经营为己任询之故老佥云寺在山巅上雨旁风僧不能安住稍移下数十武依山临壑风气宛蓄盖吉壤也因镵岨为平移旧宇饬新之为殿堂五间次山门两廊庖庑畧备其材木工费皆余捐歳禄助之已复庄严像饰令僧圎继住持稍拓旁壤可耕者若干亩资其董修于是名山胜迹俨复旧观而来游者咸有所栖托以遂其穷搜极览之致寺僧砻石请余记之余起而叹曰夫兹山也自洪荒肇辟已然时平则幽亭曲榭以供士绅壶觞之适世乱则峭壁深堑以修戎旅渠幨之具隆汚之态瞥然若流而兹山者何尝加损毫毛其间哉顾人情睹变故则必瘁然以忧处安暇则必爽然以喜而余也生太平之世沐浴明圣之膏泽以休逸其老于此但见夫山若增而怡水若增而泽广原媚我以晴景长林嘘我以惠风向之垒堞欹倾更足指防以为瑰怪之观而助吾之乐岂非至幸至幸者欤吾又闻佛氏之説惟一真性不壊其诸大地山河皆属幻相眎若沤芥矧兹一山岩寺舍之废兴毁成何足控抟者然则彼之瘁忧于世变者固为非达而今之流连情境意适忘勌亦子瞻氏所云仅取一餍饱同归于朽腐者也僧方晏坐精进以修其师之説漫书此付之俾稍知悟入附载营建歳月于左方】顺庆府西溪新修广恩桥记【顺庆治左大江而右西溪溪发源西充崇礼山逶迤百折而来并城西面距大江不能里许若拱若翼若为之绾束演漾渟潏而乃南下稍回逺滙于江当绾束处旧有石桥跨溪载郡乗曰西桥相传宋嘉定间建至嘉靖初始頺塌云其址接北郛阛外为走省府孔道輶轩瑞节之使相望防箧儋负者趾踵交也夏秋霖潦滂溢溪流扼于江无所泄莾莾成巨浸传使坐稽王程征夫弛肩而叹冯絶冲涛者往往委鱼腹霜降水涸揭洗逗淖中瘃不可忍官或为之架木设杠彴岁歳庀饰疲费矣于是郡人争言复旧桥便以用诎作劳未暇也隆庆庚午余谢政府归里日击阽危状叹曰桥之弗图害哉昔野庐氏掌达国道路行舟车轚互者萍氏禁民母川游本朝都水令若曰诸通达驿道以时葺治河津合置桥梁者所在起造盖遵用周典云且斯桥也亦其废坠是为将蠲民疾而非厉之也夫以起利则仁以兴坠则谊奉宪令则恪稽古典则顺岂其不可哉会大叅静齐梁公分守吾郡娓娓询民所便苦余首举为言且请以上一岁夫廪之赐稍捐田谷百石佐工费什一梁公曰嘻美意哉顾道路津梁青在长吏其孰若饰厨传急也而令乡之先生长者职其画乎遂偕分巡佥宪王公议符合圅闻之大中丞云泽王公侍御允吾虞公咸相与嘉奬厥成下之府若县商计经费而耑委西充簿毛鳯彩者董其事毛有局干称经始之日四顾周环土藏制曰溪流长而深濶桥非髙广无以压水冲即髙广非壮厥基且逺之圯两岸壖善崩非厚布之堤以扞湍澓射齧而桥不可规固夫语有之坚树在始矣于是揆日鸠徒首筑堤堤东西衡七丈有竒甃石为之树榉栁以防石而后酾流划波疏瀹溪底植巨椿密楗其】【下丛卧碇石槃亘蟉结为墩离立水中者八从墩絫石犬牙函错鱼鳞杂袭攒扶而上镕銕液注其中旁设钩环为空以行水者七而后成桥桥髙三丈中稍窿起而两撱平翼之栏楯表之石坊其修眎髙九倍广减其髙三之一其址移旧桥上流二十丈许其夫役取之十一里若境内寺观其匠直若木銕膏垔之需则两台各坼赎金三百两道各百金太守郑公迁大尹段君公衮各五十金洎余夫廪之助为千金而羡者什之二复归之公帑其始事以万厯六年六月十三日其讫工以八年四月十四日盖桥成而眎昔规橅闳杰巍壮有加烂若星梁之架漠蜿若玉虹之卧波虽复狂澜砰湃暴浸歕轧恬然付诸履舄之下而不知于休绩哉是役也余实首其议诸大夫谟谋佥同而梁公怂慂尤力若乃目揣心营无靡财无窳工以垂永利不泐毛簿有焉当役始作多齰舌谓成工难猝睹比畚挶具饬民乃大龢会载经载营靡厥素一日而鸣湍长津化为夷陆砥道行旅如归无褰裳失檝之囏邦人士女黧老黄孺扶携来观讴谣祝佛之声锵洋塞耳非夫佚道使民民所曹好鲜其弗济者与至夫辇石嵚岩缒之淖渊工故不细矣一无断絙刓肤之恐若鞭若叱神来相之无亦天之有意新斯桥久矣姑借人力成之耶桥既落成诸大夫问所以名之余请以广恩名诸大夫曰公之业在卷阿之七八矣处陇亩而犹然不忘主上推所为隆辅优耇者以媚其乡之人斯名允哉余曰非然也诸大夫分虎竹绾银艾祗宣明天子美泽起民垫溺登诸枕席维不佞若骖之从靷焉而何敢自为名于是桥成二年以潮阳周公来守郡始谋琢石纪成绩属笔于予谨撰次其事之顚委若此嗞嗟乎西桥之旧吾郡宿老颇能谭述余童丱游咏其处及见断石齿齿在两涯也寻则荡无迹焉矣使桥初陁坼在事者不惜为之倾接絶计则何至遽壊其壊也盖人也今余等儌天之灵幸藂羣荚以复旧规然而程较劳力难易奚百倍啻矣夫天下事当绪业未造则虑始难乐成易比鏬穴欲生则补塞易撤新难独一桥然也哉余等勉成其难辟之如室已镇甍矣所愿后君子无防弥缝其易斯桥之为千万世利也其可既乎爰缀铭诗用绍方来其诸有劳兹役者例得记名碑隂铭曰迢迢兰溪自充之西蜕以长兮爰究爰度伊昔有作矗猗梁兮若墉既治弗涂塈茨失周防兮岩岩维石日囓月湱荡为汪兮厉者灭裾冯者其鱼胥尽伤兮畴溺畴垫恫瘝克念万夫望兮起坠则那噂沓孔多筑道傍兮荷天之休乡士叶谋人神襄兮役者子赴功如其素拓前光兮垂虹亘螭于以落成举酒庆兮弥弥浸宅骈肩蹑迹迸通庄兮耄倪来观舞手歗懽颂言飏兮畴克虑始防成则喜逸且康兮成之孔艰期保厥完垂茫茫兮来者斯爱尚俾勿壊利泽泱兮谂尔攸司眎此声诗永无防兮】
　　陈宗虞锦屛书院三贤祠记【锦屛有书院建自嘉靖初祀盖太府山隂柯峯张公为之中有尊道阁三楹贮经史书其上阁下为大椟函三木主祠晦翁朱先生南轩张先生兼山黄先生以南轩兼山吾乡先正卓然者顾二公一时学术俱乐取晦翁祠之一堂示诸生尚论知取法也左右翼有斋房几许各窗疏几榻缭之周垣以便卒业比闻之长老者云初阆不任人文即治举子无法自张公为书院简郡庠校少俊者羣其中日讨论之自是始昌文学即今源源科第皆张公遗也盖至今思颂公徳云顾祠阁垂今五十年磌砌解浥榱桷蠧蚀植者欹涂者剥阶墄榛薉既非朝夕往诸公竟无一葺之者疑嫌在民勤抑彼疏通罔逮耶非虞敢论矣岁辛未毅所黄先生以名御史叅知大藩左迁兹守吾郡即知旦夕且陟宜其情传舍郡斋然先生却懃总闲剧益亲彊力下车之初百度具举盖曽休沐屛山之墟询三贤旧额而瞻拜曰嗟乎彼诸亭洞属游冶者置亦可矣独奈何祠先贤而倾圯之至罔闻也乃为度材量日计徒饬工费捐以廪饩之余力集诸市肆之赁者既逾月落成今峻栋重橑轩翥千仞而丹藻掩映视昔疑加焉固城南甲观哉先生以问记陈子陈子感焉夫彼治二氏者彤宫绀殿金碧不赀人至倾家乐为之不逊则信其道深耳吾儒者治古圣贤即不在庄严奉持为教第经頺祠敝宇神主不妥漫不为省乃于治二氏者用心何如哉毅所先生笃信圣贤学宗致知而务躬行其立身训士谆谆惟孝弟为本亟欲黜浮归厚挽古淳厐之俗故所为表章三贤者如此先生故重惜民力厌营创视郡后工作首此即先生心可知矣嗟吾党小子游息祠下思齐而仰止焉无负先生嘉惠至意哉谨书以记】
　　巴州二闗记【巴州治控大小二巴山故多崭岩折阪诡壑防峯望之屹□西南崔萃万状中黄城者益称峣屼嶚剌四絶郁为贼薮四方无赖亡命逋逃所归盖时麻沸突出掠我豢园廪廥系掠子女磔杀焚燎殆至惨恶捕之辄若鼠窜伏箐莾乃其谿窦诘曲人莫知所向若栅砦巢窟处却又负固扼塞居然凭陵我不可骤得擒缚即知虿蜮细不足一扑第其螫人不意求之既去殊亦力不易加嗟嗟黄城苦类是矣今督抚中丞黄冈王公巡按御史金华虞公正度肃僚重求民瘼盖为蜀之人剔蠧除残奠辑生养之者靡不极至顷披往牒得故所为创谕黄城者知其稔恶状谓川之北此为隠忧也则以付诸分宪王使君图之使君通方广谋规摹甚辨二公则惟其便宜之也乃檄之郡别驾吴君往俾徐徊画之吴君相黄城介巴达二州问达州业既筑龙船闗烽其东惟是西偏当我巴长乐太平二乡之冲不为障塞彼可径取道驰我矧龙船既严彼不得东则并而西乘我势且如敺将致鱼肉二乡人啖彼也则相云城漏明俱属要区可托垒壁相距才十里柝闻遂及又可声援相臂指早宜急闗梁其上使君则以协诸分守梁公既以报之中丞御史二公旋以下郡太守潘君计工筑定繇戍储戎器又因而申明比闾保甲敷宣太祖皇帝戒谕仍为翼以社学俾咿唔相达薫使兴起盖自是二关岿然与龙船鼎峙为掎角声势唇辅嗟嗟黄城即不悛奈何不詟戎儆备乃皆人子有人心者既不得出肆剽夺饿喙靡噬安知不翻然感悟改行善良也盖使君不独欲威贼实欲徕之委使就化意如此则戒币陈子属为记其事嗟乎设险守国王公尚之彼卫家者必勤环堵矧乎领方隅有疆场之寄者哉蜀逺事无论顷若支罗黄贼铁桶蔡贼尤切巴者则近如干沟何贼俱猝起不测之势大帅虽旋踵就仆乃既糜烂过当矣今兹方畧早辨曲突巴之人所儌福威灵有涯哉乃黄城人惧而湔其污风而渐于善也所儌福又有涯哉陈子则又窥使君直方正大凛然风节盖时悼蜀之人财尽力惫比比相率而盗也则愀动顔色故所求在贞廉吏而疾蹙叱厉在墨者孔子曰茍子之不欲虽赏之不窃然则兹防二闗毋亦筹其次不得已为之乎夫巴林薮华实周饶区也僻在穷徼往部使督邮者素不问其地乃先是有巴者孰不厌巴去奈何不俾黄城入盗也今使君俨然三尺在上潘君暨吴君诸英僚在列一时相观倘所以来苏巴之人而苏生之自今日始乎乃二闗不斯须铲之可矣中丞公御史题名在行省台中梁公题顺庆署中使君讳来贤云南临安人辛未进士潘君讳良贵浙江上虞人已未进士吴君讳朝宗江西建昌人乡进士】
　　周洪谟西岷保障圗记【蜀为坤维大都防三面邻蛮僰蕃羌南则夜郎靡莫西南则卭筰都西北则冉駹冉駹有六夷七氐九羌郎威茂二州之地也又其西乃松潘之西北为吐蕃东南杂氐羌种落既繁险阨弥固羣夷据岩嶂以为卭笼碉巢善制坚甲劲弩走岩壁防如猿猱凡蜀民之转输松潘者常掠于道其为蜀患从来久矣然而松潘之所以深入而垒者盖以据羣夷之奥室而杜其门户故羣夷之不敢觊觎成都者以有松潘也四川都司指挥使周公贵往嵗奉勅往备其地方蛮酋董布等出没公累能御之而夷党刼夺军饷公又能亲督矢石捣殱其众公闻于朝遣使赏劳由都指挥同知而进今秩士君子有绘圗献之者题曰西岷保障盖以嘉公之功而系之曰西岷以松潘在岷之西也虽然蜀徼之要害者莫若松潘松潘既靖则全蜀靖矣是西岷之所以保障者岂非全蜀之保障也哉继自今尚其益殚乃心益逺乃筹使吾蜀永倚公为长城可也公有勇畧善抚士卒自藩宪大夫及闾巷士庶皆称其贤公之先君子有功太宗朝积官如公今职宣徳间公廕补成都后卫正统间征麓川孟养有功故擢官都司公不惟克树忠烈又可谓克绍先美矣公以圗来属为记故书以归之】
　　喻时移清献公祠记【清献公祠者祠宋太子少师赵清献公者也移之何循祀典而行佥志者也先是台史时祗役问往哲功徳蜀人者于郡之主政方湖王君询主政君曰功徳莫尚清献公矣祠在贡院右城隅地僻十年罕闻式视圯桷腐瓦崩墙頽梁走防而来芊木荒岑良可慨焉台史时曰唉其废祠哉乃垢纷余检宋列传读之至公号铁面御史与辩死振狱触权救贤疗疾活饥推贫嫁孤按故相之帑严卒长之谕执随鹤之廉流堕蝗之神炯告天之诚溥　一月之仁穹秩累加艳名完归竟飨有哲裔防堂雅歌山水之适吴人称荣诸形模粹然耀然为世标表者业已倾企矣及于治蜀地迥民弱吏肆不法绳之而苖薅髪下慰上服者乃神竦魄动勿勿然有太史公向往之嗟因念公祠可移而风也商之抚台戴公暨越掌藩事大防黄侯光升掌臬事副宪王侯继芳副宪韩侯一右佥宪安侯如山孙侯璧咸曰都因分台之西南隙地数弓得无碍金若木若石各若干檄成都府通判杨绣督治焉为堂三楹为垣为门为坊当通衢俾人人瞻而歆艳云祠成则壬子冬十二月也夫货贿行而腾虐榜棰滥而干有司者敝也久矣是故取往可以效来举哲可以范愚龙繋介鳞之宗星纬切昏旦之仰玩繁簪而得宛珠必愕迷杂珥而观傅玑自竦庄顔怍于蓬髪礼服钦于卉裳谓公祠之不足以风世也邪肆率诸部吏署成都同知邵大爵通判王誉民推官吴国寳而下如祭典血食之藩侯臬侯谓不可以无记也故述之云尔侑以辞曰彼阻蚕丛山川逺而贪黩易昵鱼猎横施凋氓喁喁遐裔曰咨腼焉媮合澄者为谁猗嗟清献百世之师恭从王事专与惸嫠询瘼于微涤垢其熙饮氷作操委玉宣仪简易耀中和协宜子罕让绩伯夷同逵苦心一节清风四驰俯焉民驩上则主知元储作训英台继袆九围慕声四蜀防毗遗爱如覩世孝鲜比国之元气人之遐规省府尔希里落其绥隂扶璿化永赞瑶禧锦江走龙玉垒蟠螭清献之风流盎何期迁祠煌煌然兰熹熹叶诚勒文神之听之】
　　刘应箕忠孝节记【刑部左侍郎胡公以革除初死建文难自永乐歴治俱以时禁未解宦游者惮弗敢谈厥事后御史熊公相巡按四川立祠于荣县祀之时正徳八年去兹又七十余年矣寻庙宇倾圮蜀之学士大夫谈靖难革除事者俱彷佛未究其详至于胡公尤懵懵焉鲜有悉其颠末者余毎慨世之司风教者狃于故而弗敢彰善表节义纵心有所向慕亦欲彰明往哲而终弗克自振竟寥寥焉胡公不几于湮没耶万厯甲戌监司田公分宪川东其除奸剔蠧明罚勅法盖罔有遗力焉而敷政覃化之余又恒以风教为首务适部使者孙公暨郡守朱公咸与公同心同徳鋭意崇尚毎诸有司来谒见者辄以其邑之行谊风俗古今人才下询爰诹博访恐砥名励行者晦弗彰也不数月大足令康君果来言胡公事载在县志者畧不可详然其出处之大节仗义之危行则固有以备其履歴者夫君臣之义纲常之懿乃生人无所解于其心者恒人或竞荣而迷道或怵势而屈身或歴难而易虑则秉彛之赋在厥心者亦将解之以縻于世而罔知所以自振焉者滔滔也乃胡公当靖难渡江之际首倡大义抗节不屈彼岂乐刀锯之惨而恶爵禄之縻耶记称其富经术性方介其再从方孝孺游汉中蜀献王有问学日广道徳日隆之赠则其所以抱蓄于胸次者固不凡而禀赋于天真者自与恒人迥异故当利害临大节乃能脱然不怵于势不兢于荣不改于虑若中流之砥柱屹然登华岳而不可移若逝波之入海千澜万折而不可回也嗟乎杰哉百余年来顾未见有表彰之者果以时禁未解耶然文皇帝为髙帝之子建文实髙庙之嫡孙革除诸公忠建文所以忠髙帝文皇当诸公之死曰彼食其禄自当尽其心耳昭皇帝亦曰若方孝孺辈俱忠臣也永乐中先后诏复诸公家而胡公与焉纶綍何谆切耶提挽纲常培植国家亿万载祚运于不替者胡公之节义其闗系世道岂尠少哉田公仍饬邑令康君芟地鸠材于县部之南建祠立石而又定其常需命有司春秋祭飨复裔胡兴先等课额令之世守祠宇夫庙貎森严栋宇华饰风节宣朗也嵗祀无斁衍兹蒸尝神明监系也复其家恤其后俾之世守堂宇忠魂依托也诸敦谊崇化之典其伟欤胡公讳子昭字仲常名志髙志载谓太祖改今名往来从学方孝孺讲明理学蜀献主重之以明经儒士荐为荣县训导建文初陞翰林检讨进刑部左侍郎靖难师渡江建文四年九月死之时年四十一父名复初母郭氏皆年八十余子五人给缉继等谪戍女金奴没为官婢胡子义初名志逺亦膺荐辟分教威逺又陞山东按察佥事及遇兄难弃官匿丹棱晚有懐乡诗载在志帙者声意悲壮盖有得于兄之教而伯仲齐鸣者也蜀嘉定志具载二公为荣县人然备查胡氏家谱及子孙作佛事录籍并永乐赦复其家勘合俱为重庆大足人记载明甚而荣县则子昭初训导所经地也或曰志逺为蜀府典寳或曰子昭为史官陞兵部侍郎刑部尚书或又曰子昭无子止有一女名金奴各记载者以时讳不敢彰灼其事故彼此舛误互为沿袭然胡公孤忠劲节所以扶植人纪纲维世道者将与天地终穷固耿耿不磨也其他又曷足深考耶若夫楹椽瓦石之细祠堂栋宇之度则有司存又何暇悉记哉余惟服当时同难共事一门父子兄弟之髙谊御史熊公之令圗而又叹今部使者采覧监司田公之表防郡守诸公之振防邑令康公之经度足以风世哉足以风世哉】黄克纉合州重建邹汝愚祠堂记【呜呼自古贤人君子尽忠世主不遇而死者何可胜数然皆其臣是而其君非也独贾太傅遭遇汉文不世出之主言几售矣竟贬长沙悲痛天絶此千载而下所为愤郁而不平也茫茫宇宙庆殃反覆贤人罹祸古今一揆若邹汝愚先生者又令人深怨而极悲矣先生弱冠登第读中秘书値孝宗皇帝即位聪明仁孝千载一时乃矢口言天下大计欲进贤而退不肖自以为引绳批根可幸无罪故直抵执政侵貂珰而不避也丰蔀蔽明日中见斗竟令权奸得售其计以他事中之逺谪炎荒溘焉朝露呜呼先生之志过于贾谊南海之谪逺于长沙身没之年短于三十悠悠天道惨毒实多何忍言哉昔太史公作伯夷传谓盗跖老死东陵夷齐饥死西山致疑于天道之是非夫夷齐之饥夷齐之所安也彼其志扶纲常身甘槁死视百岁犹旦暮等彭乔于蜉蝣茍得死所虽千万载可也又何恨于彼苍独谓先生所处则可以无死者一言不合遇巷有期间闗万里生还可俟使帝宣室求贤逐臣见访则君臣之交欢于鱼水岂慕不遇世死者哉乃为炎风瘴雨所苦一疾不起天之报施善人于是为不可知矣先生既客死厥配刘孺人扶柩归蜀皓首全节从先生于九原邦人士为立忠节祠而俎豆之志双美也祠在空山閴寂无人岁久不葺且有风雨飘摇之患新安汪潜夫督学西蜀询诸士子谓祠庙不称何以崇先哲而风后学乃请于中丞艾公直指王公檄州守曽君移于郭内而更新之由是庙貌改观士知乡往祠三层层三间其外为门中为堂以居先生神位后为寝室以居刘夫人像堂室左右各房三间栋宇墙垣饰以丹垩施以涂茨行道之人顾瞻叹息谓此邹先生祠也树以人懐乌缘屋爱天理民彛此谓不冺矣余承乏西来乐覩成事乃为之记盖先生下狱时有欲以危法中先生者少司冦惠安彭公予乡人也狱成不署名先生得不死其谪石城余乡蔡虚斋先生赠以诗有终不为君恨天地有正气之语某不肖何敢望二先生后尘然好徳之心同符先哲读先生传而不澘然其出涕者非夫也故不揣鄙陋叙其始末若先生之所以不朽者固不在祠之有无也曽君名嘉防麻城人崇奬忠节得为政首务是可书】
　　陈文烛牛头山工部草堂记【潼川盖唐梓州境而牛头山在郭门外杜工部尝登其上所云三载客蜀郡一年居梓州是也叅知梁尚贤宪使王元徳分镇劔南捐金度木命刺史张辉南为草堂于山巅余试士过焉刺史乞余记之嗟乎公遭世变飘零于蜀或自绵而梓或自阆而梓坎之状千载流涕而诵其诗者兴忠君爱国之思即公在梓州诗如王侯与蝼蚁同尽随丘墟愿闻第一义回向心地初子瞻叹其以诗入道犹庖丁以牛入也轮扁以轮入也苏氏知公乎是公诗多于蜀而妙悟于梓公神其托兹山哉天壤俱敝可矣昔唐陈子昻梓州人公过射洪学堂抚遗迹而吊焉有盛事防一时此堂岂千年之诗若为今日而言者则牛山数椽与金华并峙乃不谷之慨慕于公奚啻公于伯玉哉浣花瀼西余业有记而今又托乎片言其有私感与若谓能饱公残膏賸馥而扬防之则余岂敢】
　　曹楼重修成都府儒学记【余览史籍见文翁当汉武时天下承秦后人不知学蜀最僻陋而独首建学校遣子弟入太常修先圣业其效至文学比齐鲁常叹美之思一观其遗风焉已而承乏拜西川督学之命安治之明日祗谒先师周视学舍见其规制赫奕气象森古询之则相传为礼殿之旧盖愀然有余感也学故修葺于治之十三年越六周星圯壊湫尘倾欹支拄时久则敝其理固然顾非所以妥圣贤而崇文教况首郡实全蜀之倡泮宫尤具瞻之地哉欲新之无与计者适郡守耿侯初至见与余意合而或者难之谓费非数千金未易办役非二三年未足就况木政旁午事在中柅耿大不然请得外府金五百粟千石勤里旅三月而以落成告余视焉则殿庑更新门堂重丽黝垩丹碧綦错荧煌石砌坚完垣堧峻整不独师儒宁其居而圣贤栖灵之所亦足以肃拜瞻而防禋祀矣心乐其成而异其速谂其故则费大半出耿侯奉钱而父老子弟向方慕善任劳宣力者咸激于侯之义故财不诎公帑工不费时月而事以克竣学博士及弟子员请余记以传夫文学吾职也记恶可已为之记曰吾圣人之道等于天地弥纶乎宇宙而贯彻乎人心生民舍是无为命脉矣官师舍是无为政教矣彼文翁何人汉何时而乃力行教化大振文风岂吾道有将昌之运而首试之蜀抑天将开蜀人文之盛而潜启其衷耶一时即有司马相如张寛辈显于朝后之学士大夫诵词赋之英夸七车之富不独羡二子而归徳文翁文翁虽贤不有二子亦无以成其美矧今熙洽之朝隆于汉代师帅之贤不让文翁而蜀士之盛逺迈古昔其何以自树立而称饬学者意即以学宫喻夫子宫墙称髙美然五伦其栋楹也六经其门户也而其理具于吾心自有绳墨者在焉子亦见夫匠氏之营斯学者乎基址奠矣羣材具矣必端其意向注其神视直以绳经以墨而后门列户分栋隆楹峙数仭之墙指顾而成则脉理贯通而操之有要也学亦如是矣今圣道称大兴而人各就其性之所近安于意之所向以自为习百家诸子乗间开窦争门名家启岐途而塞道真钩竒翼诡之士博声华兢世利蔑弃伦纪纲常于不恤盖身逰圣域贤闗之内而不觉自窜于戎徼夷岛之外戾于夫子之指矣耿侯新斯学也夫亦有厚望焉耳诸生处止其中而欲不愧斯学其説在圣训而其事在日用也毋迂视诚正之説则绳墨端毋支离六经之门户则趋向审毋挠折五伦之栋楹则植立固圣人之堂奥吾且登焉而渐于入室即端木氏所称美与富者心亲之而身有之矣此学庶不虚哉若实华而漓其实絫髙而削其址过孔子之门墙众且麾之彼文园侍中尚不负文翁尔诸士亮不忍负耿侯必有进而求之者矣耿侯讳定力楚之麻城人起家进士初为驾部郎有声其学实宗伯氏伯氏倡道东南为海内宗侯讲其业故治尚徳化崇本务若此举尤其守成都首事云】
　　耿定力大儒祠记【成都之有大益书院剏自正徳戊寅歳越嘉靖甲申始落成即万眉州相府故址也督学使者萃三川髦士为除舍授廪立程而教之一时号称得人内江赵大洲先生其最著者以宋周元公曽佥判合州二程侍太中广汉伊川又涪州编管尹和靖就其师涪州注易与华阳范淳甫绵竹张敬夫蒲江魏华父俱祠祀之使诸生有所矜式已考明薛敬轩以大理督饷至蒋道林以观察水利至与合州邹立斋祔祀祠中岁丙寅豫章胡庐山先生入蜀督学首定祀典万厯丁丑故相张江陵尽毁宇内书院毋使诸生聚议大益书院亦在毁中诸儒木主尚存弗祀也岁丁亥督学使豫章郭相奎先生为胡公髙弟展谒祠下低徊叹曰学以景行祀以志思大儒在蜀可弗祀乎爰檄郡邑修祀事题曰大儒祠因诸生请又以大洲庐山及前观察使孙淮海祔主入祠命不佞力记之不佞力念洪荒既辟维世觉人曰君与师自天子以至一郡一邑之长皆君也自圣人以至一言一行之善皆师也君之治绩显而易见师之教泽隠而难明然不借名位不假刑赏风施奕世泽流罔极尤称师哉大哉孔子为万世师矣汉唐鲜真儒独以词赋擅名学者贸贸焉莫知所师元公崛起荆楚主静立极蜀其过化也彼其初风之未同蜀与中原尚分党而角立迨其既也张魏二公同声相应异世而宗濓洛之教信哉师道立而善人多矣淳父文章节义蜀人所共推毂而依依与吟风弄月者为伍岂无所师承耶明圣人御宇作之君师淳化所渐真儒辈出士之秉道而入蜀与蜀之应运而名世者皆薄辞章而崇本实尚躬行而穷性命无论汉唐盖骎骎乎由元公以上遡孔子皆然矣古者上帝有专祀列国祀其境内山川诸儒在蜀辟则名山大川也是祀也不出蜀都而有余师焉可已哉世人欣艳贵富者至天子之宰相极矣万眉州不能抚有第宅张江陵不能禁人之必不崇儒亘古今参天地在此而不在彼学者其重有省夫】
　　郭子章陈文端公祠堂记【万厯丙戌冬十有二月子章入蜀道果州过大学士陈公庐而式焉是时公圽已五月矣又明年以试事入果州钦吊公灵于栖乐山之麓长公学士君持防垩室子章从学士君所得尽读公生平所着学明日果州诸生上公祀乡贤状子章曰公非三川一乡士也诸生固请曰江出岷汉出嶓冢分流舛驰所注无方所出则有宗果亦公之岷嶓也已恶得无祀乃下有司崇祀公乡贤又明日诸生合郡邑父老复上公专祠状子章曰公业已并俎豆于尔先贤而专祀奚也诸生父老固请曰日月不并出狐不二雄神龙不匹猛兽不羣公道绳圣贤功施社稷其行纯矣恶得无专祀乃下有司以其状闻之少司马中丞徐公柱史何公守道大叅刘公如有司议卜地创祠专祀于果城学士君闻而诣子章曰是非先公志也先公生而恂恂于乡待市井小儿情澜不竭圽而以其祠房鬺享之赀费其枌榆人不孝辠矣何辞于先公子章曰不然下邑故相杨文贞公子章为诸生时曽相祀事于其祠已司理建州建州杨文敏公祠亦如之今席文襄赵文肃二公皆专祀遂内匪创自果也学士君曰无已请拓旧自屋之下无烦里旅上无损于公帑以终先公志以儌诸大夫之惠于百世于是有司一听学士君祠而仅以春秋祠具载在祀典亡几何祠乃落成有司者蠲吉奉公主济济森森荐豆其中学士君始函书告子章曰先祠以今年正月甫事七月已事内而庙寝堂庑外而旅树唐陈旁而墉垣墙屋幸俱粪除当秋之次丁日已设先公位腥肆爓腍弦歌而荐之矣惟是丽牲石未辞敬以属子子章三让不获窃惟公当隆庆初相昭陵其丰功骏烈幕帷幄而曜台阶国史书之大司马张公状之彪炳矣至其未髦而县车无郤而告老眎捐相印如释重肩许相国铭公谓近世大臣出处之际未有如公勇决矣夫公之出而相天下也相则伊吕相而处也处则绮黄使夫人眎之若春夏秋冬不可为常子章常窃窥其微矣公之言曰行一不义杀一不辜而得天下不为方可称王者政不与适人不与间而能格君心之非方可称王者之佐又曰生之于人大矣一失不复得者也人以至贵之身而逐至贱之物如明珠之弹雀以有涯之生而役无涯之知如精卫之填海以恬然无恙之生而自投于必不可救之地如夜虫之赴火以奄然有限之生而好为人所不知何人之计如愚公之移山其约而言之则曰逆来顺受可以广度顺来逆受可以烛几嗟嗟公惟广度也广度故能格非所以应待万方览耦百变也而成昭陵之相业公惟烛几则贵生若转丸掌中足以自乐也故不难岩居川观以成今日一代之典刑由是谭之公之所以相所以捐相其得之説约者深也昔者孔子为鲁司寇摄行相事三月鲁国大治齐人归女乐孔子不税冕行伊尹出有莘攻鸣条相汤以王及嗣王克终允徳始复政厥辟而归説者谓仕止久速用舍行藏夫子若太和元气千驷弗视一介不取尹盖以天下自任古圣贤相人国其出处进退类如此以公视之何如哉可以勒于鼎矣公名以勤字逸甫号松谷一号青居山人其先世出阆州陈秦公后几传而为训导衡衡生太学生信信生大防是为公父以公贵三世褒赠如公官子即学士君温文贞白隠然负公辅器如公当日云子章通籍晚隆庆庚午举于燕而公以是年去国内戌仕于蜀而公以是年捐馆舍不得一日侍辟咡之诏乃交驩学士君时时习闻公令徳名训犹侍公侧也因录祠事餍听舆诵方髙山而仰止媿鼎铭之无文其辞曰粤帝会昌宅宇劔阁下为岷山上为井络金隄东雄玉津西凿景褔肸蠁神降栖乐清泉蘸月宝台鸣鹤笃生异人暐晔绰约谪自列宿郁为帝师行齐曽史学愿宣尼洌比宕渠巍埒绵虒肃皇之季公守其雌昭陵御宇卜曰非罴作岁霖雨为国元十事沃心四劄陈愫歳星熊熊冬日煦煦氓繇昭蘓士颂陶铸帝眷方殷归来乃赋贲于丘园致其师傅绿野裴晋洛阳文潞公惟广度大人格非公惟贵生哲人烛几出也虎变处也鸿飞逍遥庄濮容与严矶帝念旧臣属公古稀钟鼔喧阗寳镪纷绯得全全昌星陨天府天子曰噫夺予尚父太常议諡司空复士嘉陵弥弥周原膴膴巴賨父老涕洟咻噢祀公乡贤筑公庙庑匪位之钦惟道是尊于以荐之采苹采蘩于以奏之颂箎颂埙感徳百世福衍来昆西京韦平东汉杨袁勒之珉石永式神垣】
　　温江三烈祠记【予读汉广诗谓文王化行南国先及江汉防女在今荆郢间以地考之文王都岐即今鳯翔之陇距劔门咫岷山导江东别为沱始东至于澧闗雎之化自西而南恶能不蜀而楚耶窃意蜀之愿化当速于江汉秦汉之际代以节烈着巴寡妇清用财自卫不见侵犯秦皇为筑女懐清台汉元氏女求父尼和尸于巴江哀号自沈明日与父同浮江上岐陇之化流长矣予入蜀行部访贞懿闾里过岳池得石氏三姑矢心不适共拊弟孤闻之直指何公表厥宅焉已入温江温令仝君方上任氏三烈三烈故任教谕髙妻李氏及二女幺哥畱哥也教谕由锦陵迁万载舟薄华严湖盗掠其舟欲犯二女二女骂贼赴水死其母从之越三日尸浮水面抱持如结锦陵人义之畱葬江浒楚中丞赵公贤闻于朝移文于温温令某即教谕故宅旌之有年矣乃者里豪宅邻祠给任氏子将鬻之仝令廉而让邻豪捐金敞其祠并饬撅楔成都詹守闻于予予顔其祠之堂曰江汉清流三烈实沈于江汉也已上其事于直指傅公公旌其义于是温之三烈与岳之三姑并称蜀中眎巴江元女清台寡妇三千年一辙岂闗睢汉广之风至于今犹烈耶仝令复匄予言镵之丽牲石予惟曹娥之碑出邯郸淳饶娥之碑出栁宗元故能幼妇当年脍炙后禩予媿不文而扬芬表烈又督学使者事乃为之辞其辞曰维江之源出自岷山渐渍于灌汇为嘉陵出夔入荆合流沔汉江汉之间被化岐陇家生淑媛蜀氏三烈从夫从父锦陵之頖繇楚入吴舣岸华严横流而乱榜人不戒潢池刄合遂遘于难匪利其赀实荣其色女三为粲母女交臂妹姊牵裙赴波如饴若尧二女为湘夫人峙于九嶷若楚贞姜渐台以俟沈于水湄汉之广矣江之永矣不死者谁五华之望三澨之滨孤冢累累楚臣以闻天子曰噫国有贞姬移文蜀郡即其故里春秋以祠我来行部汉羡元女秦推清台不恤有家惟弟是怗岳冇三姑如温三烈鳯兮哕哕麟之仪仪乃檄有司式廓旧宅载葺故帷为歌楚些为哭天乎赍咨涕洟魂兮来归迟尔锦水栖尔绵虒曹有邯郸饶有宗元予媿其辞惟扬尔芬镵之贞珉千载女师】
　　西南三征记【蜀之北与秦邻东与楚邻稍东而南而西与夷邻夷最巨者冉駹白马之种或上着或移徙蟠居雪岭洮河间皆氐类也比松茂而耕牧国初设松潘卫镇之蜀人曰松潘夷夜郎卭都楪榆之种魋结绣脚随畜迁徙无常处地方可数千里南距滇西距吐蕃国初设建昌越巂五卫镇之而属行都司蜀人曰建越夷其种族繁伙聨络于卭之西犍之北界于乌防抵于马湖为腻乃黄螂雷波牛咃等部而腻乃为大属卭部自马湖设郡以其地迩蜀人曰马夷此三夷者秦汉以来各自雄长建元间唐防司马相如始建议通道戍转相饟耗费亡功寻罢之独置南夷夜郎两县一都尉稍令犍为自葆就不能臣使也其后竭天下力挟平南越之威仅乃通之置越巂沈犁汶山武都四郡唐宋以来西夷多没于吐蕃南夷后割于防诏元初始复汉土而乍臣乍叛邉屡失亡至隆万间三夷鼎沸麾城搟堡今上命少司马宣城徐公案西南邉事公至不二载三驾而荡平之子章典在笔扎乃以监军谢君诏行陈纪事作西南三征记夷松潘古氐羌地自洪武十一年御史大夫丁玉讨平之设松潘卫卫故有二路东路由江油抵龙州西路由灌口威茂抵叠溪县岩羊肠道莫通五尺山间盘错羌环居箐列砦四十有八当事者羁縻之每岁元日饵以金缯岁不下数十万镪羌饱日骄狂逞叵测万厯初鲁賔建立五王城距松潘千余里羌有白利者述賔近番地躏作儿革作儿革慴伏而传宾语叩寨以告于是邉吏虑賔氛恶而羌中国师喇嘛者黠且健连于賔恫喝中国勾引部落杂沓松城内以外千计势益张诸族牛脑羊脑湾仲占柯等咸附焉锯木刻合大小姓诅石歃盟时时结黄沙坝唆伏磵壑中虏掠行旅转饷及践更卒膏血涂草野至邀搴总帅车旗杀千夫长百夫长二人乙酉夏扬栁番与太平堡解牛佣市肉食而毙诡云堡人酖之啸聚诸番六月攻普安堡惊埽水崖掠石门拥入金瓶堡要増岁币格杀百户陈克勤中丞雒公闻于朝则以兵属今都督李将军应祥将军提三千人趣茂州与副使刘禹谟黄焯计攻克杨栁庙子虼蚤诸寨十月徐公至蜀三驰檄往谕之不听筑墙浚沟以絶东南声援见战卒不盈数千相顾笑曰南人磨子兵奈我何磨子谓子旋转数不益也十一月丁已拥众五千突犯平夷堡官军与战郤掠我人去刳其肠绕二牛角上急驱牛犇肠寸寸防报至公上疏得请乃徴播州酉阳平茶马湖诸上兵檄右布政朱孟震主军兴叅议王鳯竹监诸军副使谢诏覈功罪羌乗大兵未集丙戌正月既望拥万众围蒲江闗驾七梢炮环撃城城几陷叅将朱文达出与贼殊死战杀伤贼数十人始解去已诸路兵绎至公出视师永康召诸将立帐下指授方畧曰河东西吾力未能毕举西阻于涧东连吾堡旤在剥肤汝等并力撃东勿失又曰贼败必泥首皈命惟是我众降贼尚伙汝等亡杀降亡轹掳众皆唯唯乃檄游撃周于徳将播州七千人营锣锅岭游撃邉之垣将酉阳兵五千人营荞坝脑叅将郭成将叙马兵七千人直抵黄沙叅将朱文达将平茶兵四千五百有竒营茨沟而一綂于李将军二月庚寅昧爽将军誓师镇平分道并进三月丙申国师喇嘛率湾仲占柯等犯归化于徳伏撃于铁炉沟一战擒喇嘛湾仲守备曹希彬牙将刘继祖擒占柯绰儿拓等军威大振戊申破丢骨又破人荒阿牛阿用卜洞玉琢等砦壬子文达兵由间道袭克阿孝擒其率刑儿柯东儿拓是日成之垣各出兵防龙溪鹿卜乙夘于徳兵围没舌砦没舌斗絶贼踞险自固我兵四面火攻贼尽燔死丙辰丁已诸兵合攻蜈蚣茹儿东路沟尽克之之垣于茹儿获其祖轮髑髅始嘉靖初轮以松卫指挥守北定闗遇害茹儿令镂其首漆为饮器至是归骨松人诧焉四月戊辰破恶閙窰沟石柱余贼奔雪岭复聚茨崖会诸路追兵至贼悉委牛马辎重啗我我兵斩闗入贼辟易窜死崖下河东平公乃趣诸将战河西羌思答地等恃水涨画江而陈待我公与将军防曰彼恃河汤池我诚出不意夜絶江撃之西贼必不支我既西粟谷必懈回戈东指势若从天而下此所谓首尾如截应接自难也诸将争言莫吉将军曰羌未见我兵恃河为固稍迟兵形露贼空壁遁我即渡亾为也亟诫诸将如期鸡三号悉引兵乗筏渡河薄贼所迟明贼骇窜犹出死闘我兵批而杀之克思答地标下士唐万兴射杀前锋一人即前手刄百户陈克勤者诸纵发分撃西坡西革歪地干沟树底双桥挖撒等砦羌败走尽防之晡収兵会食大雨如注竟三日江水涨筏荡诸将始服将军先见云粟谷以兵既西备果懈五月壬寅夜既半成兵袭破其上中下三砦斩首数十级余党遁追至白草乃还甲辰克牛尾牛尾最狡酋合儿结善占卜竖栅自雄将军分兵三路之垣遮后文达左拒叅将刘用光右拒宣慰杨应龙以所部精兵从中撃之贼据栅礧石下如奔马诸军奋死登纵火焚栅斩合儿结父子贼溃我兵追及之连战松坪黒松林黒水河贼大败半赴河死得所积稞食军军畱十日烧其砦余稞以归时东西河俱下残羌窜岩谷中依偏头结赛通译者诣军门降请罢兵埋奴受降先后埋者凡二十三人牛尾又出丁焉羌所予银锞质于官以示欵诚且指示庙子沟所诅结盟石碎河中郭成帅众垒营于黄沙改名平番隠若石城比之无忧焉乃疏诸将功次于朝上嘉公功晋兵部右侍郎廕一子诸大夫将士陞赏有差公既平三贼还锦城乃建南羽书日至三司诸大夫议曰羌与虏邻国之尾也蛮左滇右蜀而据其中腹也辟之如牛马防防集其尾犹且祛之顾任侵其腹莫之药乎公唯唯乃疏曰臣秉节钺镇兹西上越巂土人不靖非独三城也泸河之南卭海之东诸夷猓番部杂居地寛长孽物众藏奸建有叛夷曰安守曰五咱大咱者俱土官瞿绍良部酋日谋喋血牝主因而煽虐逞狂越有卭都部落曰黒骨夷者始以酋长搆争流毒境土甚者刄王官据篆符不奉天子法度臣窃惧焉建越倒悬急矣请拯之疏上制可徴天全刺马诸路土兵募雄邉子弟益之共万八千有竒十月监军周光镐自顺庆入建昌宣谕上威徳首廉指挥徐孝忠寘之理以絶夷内援巳诸路兵继至李将军以十二月辛酉至佥议河西桐槽当分撃之且置黒夷勿问叅将朱文达领兵七千守备滕光国坐营田中科攻河西五咱游击邉之垣领兵六千守备王之翰翼之攻桐槽王大咱以都司段文炳干棷于越巂且防粮饷行都司宰调元通叛丘一竒专出内将军自统材官吴文杰兵二千居中约丙寅抵贼巢以甲子夜半发越巂直走三百里文达兵夜抵礼州所百户张勣者隂结五咱侦我时仓卒勣不之知昧爽陈军于河贼半渡迎敌文达居中光国右中科左将军殿后材官周以徳兵冲矢炮尽发贼溃我兵鼓噪渡河斩数马贼河水上直捣诸巢栅破之据其险而壁焉是日斩首二百五十有竒走水死者无算之垣之翰兵攻桐槽斩首百二十有竒丁夘文达兵攻樟木箐戊辰攻磨旗山连城之之垣之翰兵攻甘县破之大咱亡匿山谷中壬申五咱马贼千余于磨旗山挑战我兵四出各张左右翼以徳兵冲贼骑驰兵分纵驰半合撃斩三马贼余尽披靡诸死伤无算贼退保旄牛山旄牛者故汉延宁间张乔破越巂夷地也十六日丙子文达兵大破之夕时大风起搀枪星自东南霣夜半贼西遁与安守合守故绍良族子尝为巡捕长遂用此以部勒诸夷诱汉辠人亡命者为逋逃主巴中猾陈光华者为之主画刻篆符自佩出入擅僭制乃与五咱保聚西溪沙户马立三大栅自固于是调之垣之翰兵来会丁亥将军移于河西是日调盐井刺马兵三千亦至狞狰跳防尽裸躯类非人形夜壁河西与将军营相望会有诇贼谋刼营者将军突防营而徙夜二鼔贼果来袭遇刺兵败之自是贼退保沙户马诸路兵进攻急贼溃走我兵力追于鱼水安界前后斩级四百有竒五咱走抵鲁骂鲁骂者故咱父逆止厮役也其子擢拍力可敌数十人故咱依之逆止死时时下巫言祸福每教五咱战法且云岁在戌亥不利土人崔继贤者谨祀之隂与张勣厚自蔽于咱至是逮勣与贤责以诇咱是时公移镇临卭采议者言腻乃即黒骨种而党逆有黄螂一路又即安守族属恐贼急遁腻且防腻出与贼合于是徴兵三千以都司李献忠守备刘继祖指挥尹从夀领之马湖戒之建而不斾三月庚寅将军与监军议南夷以安守为望非先致守不可得五咱然守迫不可卒计诱之乃佯出循河西诸营问劳诸兵士疾病者归而壁理经堡示转圗五咱于西亡东意是夕诇者报守贼集大斧火炬数百宜备非常将军戒诸营垒待之以中科领兵六百劄于麦达去守故砦三十里守果率众潜归伺虚实庚子夜密遣材官髙逢胜属精兵三百衔枚间道夜入麦达营伏又檄诸屯田吏士伏营左右为援壬寅守来袭营诸伏兵齐发格杀贼五十余级竒兵刘懐者手斩守逢胜生缚光华诸散走者伏兵尽追杀之中科解守甲虎防金芾饰以双龙刀刻五星文盖枭虏云守既殪西南卭筰苴兰靡莫诸酋长皆震怖于是髙山四堡大小七枝诸西番争乞降各埋二奴于道合掌顶佛经誓如西羌故事是时之翰于越巂伏兵大孤山掩黒夷酋长生得阿弓凹溪咱等七大酋一则手刄千户丁应时者越三日戊申之垣擒五咱于昌州初军围咱急咱遁将军授指挥王吉计且属之垣伏兵擒之七凶憝安四儿自知罪浮五咱咱擒次必及先聚党数百据虚郎箐以待将军乃召绍良佯责之曰若自治羯奴亡久烦官兵也四月辛酉撤各路兵故有事于卭夷建父老来谒请畱兵者谢不与见癸亥见旗鼓北行诸裨将先一日发是夕四儿自顾其部落曰总兵循河北去矣且解甲寝夜半将军率诸将悉返甲子昧爽兵抵贼砦光国先登破之四儿走文杰兵蹑之西番擒之是日建城发兵捕其妻妾并其弟破波把事张炜尽杀之炜故隂贼挟四酋以乱土官中冓每以睚眦杀人莫敢问者至是始正其罪云庚午将军之冕山是日逮千夫长赵应宣与王大咱贼通者王咱走匿普雄酋长姑咱所丙子文达之翰军于普雄之五里箐之垣军于桐槽之哩波罗为掎角势之翰乃引兵就王咱所藏洞穴擒之咱中流矢死是日文逹兵攻南箐黒骨巢之垣兵攻桐槽鐡桥邨尽破之共斩首七百有竒二酋既死黒骨亡得脱黒骨故卭都所部乃唐两林蛮史所称卭都最大者以有君长也今卭都领印与百夫长等故土官岭柏妾沙氏滛于族人阿祭负印归之孽子应并争不获祭死其子鳯起势益强应升曰酗酒为广洪番所剚至是议者欲征鳯起以及腻乃然道逺终不得要领议未决公遣华阳刘令寅檄王之翰谕鳯起鳯起恐内印乃释去而广洪畨故杀应升者属之翰将兵二千破之斩百级是时公方欲下令解甲而前所遣防腻乃三将违节入腻境营于凉山腻酋撒假故凶狡岁帅众出没荣丁赖因间剔孕烹婴填肉盈坑侵越地二百里与中镇白禄枯须为死党黄螂夷安兴杨九乍为姻娅至是兴九伪降导官兵深入伏发三将死焉报至公复手疏请讨分兵三道游击周于徳守备滕光国出中镇副使武尚耕监之叅将郭成朱文达都司万鏊出马湖副使李士达监之游击邉之垣行都司宰调元出建越防贼逸副使周光镐监之叅政周嘉谟督饷右布政使彭富叅政张孙绳后先纪功而李将军应祥居马营权四面都防仍徴土汉兵共四万有竒以冬十月出师公移镇嘉州两监军议曰中镇白禄枯须二酋实翼撒假枯须自譈凉山之逆归而衉血死白禄刄诸将而匿其盖舆于家此于法亡赦惟是上下六落熟夷元未助凶请无筋无骨用广招来又腻乃黄螂并讨彼必并力抗师而黄螂屋江裔上亡若姑拊黄螂以便输而分腻之势俟腻平师归挟凶酋絷之公称善十一月戊申中路兵先入贼悉众保官廖河庚戌于徳遣天全兵撃之而令酉阳兵撃茜鸡坪贼阻河拒敌光国兵冲其剡酉阳兵潜乱上流出贼后挠之贼溃走泠溪河李将军以十二月甲子督马路进攻穵黒擒其酋脚舌脚阿丙寅中路兵悉抵枯树坪畱光国守官廖以遏暖歹已巳克马蝗山山迫阨贼礧石如壁我兵仰攻不克于徳遣酉阳兵攻山前牵贼而自将标兵宵度火烧崖绕出山背夹攻之贼不能支弃山遁大鹰崖杀马溪溪险恶贼巢絶壁下我师攀藤防杖不得入癸酉马路兵克白穵天星囤先是成遣上舍文安民谕安兴待以不死意兴中持假九乍集贼万余团四山分枝接战矢石如雨下我兵冒险攻之播州兵先登名路兵铳箭齐击贼大败遁除夕甲申武监军趣中路兵乗贼懈渡马溪营于木与贼持明年正月已丑假纠众由大南门大木两路突袭马营播州帅杨应龙率众大呼冲之贼退壬辰中路兵攻木斩白禄于阵禄屡败恚愤至是纠贼千余从大赤口出木跃马督战甚鋭酉阳兵伏弩矢中之禄死获其党已别阿戹等斩获无算壬寅马路文达鏊兵破小木二月已未中路兵发木进次于出水坪明日渡利济山士穿雪蚁附达山椒营焉辛酉破大木大赤口获夷器夷书牌甲及凉山营将衣盖癸亥中路兵焚西姑摆凶等巢马路兵大小木等巢是时公自嘉移镇叙州趣诸将撃贼筹水陆运道革抉防芮亡不具庀直指何公趣川东庾粟千艘至军中益踊跃甲子建路调元之垣兵破败于梅古河乙丑文达兵撒假巢假僭西国平天号堂皇楼室大逾制窖苦荍圆根不訾谷量马牛至是我兵资粮于敌无虑飞挽矣乙丑凶呷黒等夷来降不果庚午建路兵破贼于普沱河辛未中路兵焚大赤口巢癸酉破虎背崖乙亥马路成兵分三道直捣腻乃诸巢贼男女突逸悉擒之丙子文达鏊合兵攻鱼塘口斩白魁魁故杀李献忠者丁丑建路守备王之翰遇贼战于凹曲脚河破之戊寅马路成兵遇贼于葫芦山大破之三月已丑马路诸将合兵攻凉沟鏖战于万乡谷获白鲁阿什咱假弟也庚寅破拖梅河甲午凶贾书等乞降于中路献马甲公许之辛丑马路兵破小凉山庚戌鏊兵破老防囤擒假妻男女是时假窜沙马气益夺中科兵破虎头囤擒阿咱咱故杀尹从夀者四月甲寅文达兵破莺嘴崖辛酉成兵连破七洞闗石崖白崖革穵洞假与心腹劲夷四十人伏三宝山石壁中我兵架连梯迫之从夷多射死遂斩假醢之假自其父普书伯约鸱张虎阚号鳄普王世济其凶至是乃伏天讨云已卯破穵黒擒西姑摆壬子移师攻黄螂破袪里密俘安兴母杨氏兴遁五月乙酉破海脑辛夘破那古俘兴妻沙氏辛酉鏊兵攻石坡罗坡囤乃俘安兴安兴者故土知府嗣也貌雄杰力敌百夫居尝自言马湖我故宅我必复之及假诛兴自虞不免与安勉据祛里密抗官兵至是就擒惟九乍未获获其妻马氏公念佳兵不祥不争事末诸夷累累降者与之更始如日者松潘建巂故事还侵地歃血□牛革埋奴为誓戊寅下令班师公疏文武将吏功次于朝各陞赏有差更画善后防十五事移兵备以资弹压置安边以固封守设拊夷以便分理开县治以育残氓改守备以据要地设巡检以辖黄螂定酋长以束卭夷修武备以控要荒设堡墩以严烽堠正疆界以杜侵争清土田以供边饷撒守戍以省逺徭更勅书以专责任遴守备以驭穷陬简职官以裨始事上悉从公请下其议着为令夷论曰古今武功着于西南夷者建元之后有武乡文饶然未有一时并举如徐公之出竒制胜者考上下川南叛猓在建昌有木托安守樟木箐五咀咱之害在冕山有桐槽王大咱之害在越巂有邛部黒骨夷之害在峩眉有腻中夷之害在马湖有腻中凉山赤口与黄雷之害此皆各负虎嵎名虽不同隂相搆结往往合羣凶而后从事不有以大剏之犹厝火也三征既定旋圗安辑公岂不能尽诸羌而芟雉之猓与番界匈奴姑畱以蔽我耳畱侯劝髙帝捐闗以东弃之三人以圗楚赵中令不欲独当边患故畱太原职此志夫】
　　沈朝焕复緑雪亭记【空粉块感象化之迁流追昔怆今凭物情之契注眷焉自托虽一室而永矢晤言浩矣无涯岂陈迹而遂遗襟抱臯壤摇落祗触悲秋人代差池徒深吊古臬台此署建置何年白马褰帷久试经纶之手碧鸡持节相传黼黻之工地近锦江亭开绿雪俨美人之在空谷幸此君之傍西窗宜对琴书虚比郎官之笔能清案牍寒凌御史之霜乃有东谷敖公爰及西涯顾老杂言有纪述美成诗博求剡水长笺编摩不乏豫畜武夷健笔题什常函石觜松篁偏动晁补之之梦想锦屏筠石不辜喻汝砺之风流雪色不移真心有借嗣以情迁传舍遂令迹冷云闗修修沈叶底之潇湘冉冉迷枝间之淇澳江州堕林粉竟蚀苔纹渝野竹枝词亦成孤啸虽省寃布法表正之阙岿然而燕坐凝香晤对之区寂若每纷纭于簿牒义防瑟歌时倥伆于科条坐虚酒赋迹随人往胜以尘沦歩履前贤求面目于残书废礼唫哦故壤付感嘻于败叶遗藂欲拓新懐聊存旧事或并美于文翁雅化遗成都之讲堂差比踪于阅道琴清续华阳之国志如其尔尔亦示毋防其髙雅者可畱刻竹之题即尘趋者亦免食肉之俗圗为不朽共希大隠之髙风传之其人庶几比徳之君子恭疏短序用遣公余】
　　曹学佺万县西太白祠堂记【县西有太白岩在西山即絶尘龛也王象之舆地碑目云絶尘龛三字在西山石壁上字画瘦劲类晋宋间物唐人题咏甚多相传李太白读书于此有大醉西岩一局碁之语太白蜀人也其诗之见于蜀者若成都散花楼汉嘉峩眉山白帝城蜀道难等篇在集中可攷而纪事称其为彰明小吏时令属词不偶辄为接之令逊其佳以此见妒则东蜀杨天惠所载也予得诸碑刻有题江油主簿防为米芾书及象山畱题云夜来醉卧月下花影零乱满人衣防恍如濯魄于氷壶也此真天仙语本集皆不载而涪陵有渡曰李渡以太白曽渡此即妇人稚子能知之矣独万县西山者不甚着闻至为天仙桥以别之而过者未尝问也予诗落句云一自金陵问消息无人指向万州看盖甚致慨然黄鲁直勒风院记谓西山之胜东望巫峡西尽鄢不敢与之争抗鲁直在蜀久斯言不诬予谓太白读书此嵓中宜有太白祠而万令方君好古乐善予门人典客陆升彤等唯唯叶力遂书源委于道士常明且系以词曰太白先生金行之精陇西帝裔产于昌明起家小吏不习逢迎牵牛堂下谐谑随声逢彼之怒离乡遂轻扁舟下峡出白帝城顾瞻西山峛崺峥嵘挺然防出巧类削成素开练石翠防秋屏絶尘龛上夫非世情西泊厥迹读书著名何时非醉而忍独醒何事非局遑问变更事在有无语类不经人心爱之夷诩为真树若曽倚其色敷荣泉若曽酌其声清泠何以祠之厂防上平裁虹为栋架壑作楹峡江苍苍白云自横飞鸟时过嘤彼其鸣薄言访之而懐友生怅然不见涕泪沾巾聿观兹役堂构以新懐贤述古二美则并江山胜豁文明道亨千秋之后令名不湮】
　　游峩眉山记【出嘉州之西门为峩眉径而峩愈用自逺遇津焉絶流者二揭衣者一既入县县田食堰水膏液云油有沃野之称遇岭焉阁覆于上宋时建魏华父书也首坡名解脱以出山者释危就坦至此而尽噫予恶知乎出解脱入解脱耶过此为华严寺即华严堠为纯阳殿殿前頫溪有石如船水出灌堰石上龙门二字蘓子瞻书又过为中峯寺即干明观黄鲁直居之为歌鳯台列仙传所称楚狂接舆隠于峩眉山中不知所终也陈希夷福夀字殊俗笔峩眉神水亦亾谓又过为双飞桥山中桥非一此可称桥一桥受一水一水自一洞来有黒白之分若挟而舞若搏而赴势不相下过桥始狎久之乃济有石状如牛心受水所激而成有前后牛心寺前者白水寺而后者黒水也孙思邈居于白水今之万年寺即白水寺由山下至一舍而遥倍之而近如循墙自牖以达堂窔每遇一岭辄如止扉寺前为四达而内则大宫也其地皆稻田塍埓俯仰隈隩气侯和暖不异于外有蒲氏邨蒲人居之云汉蒲公之后盖权舆是山尔出寺至明月池俗名初喜亭其岭蔓延行之无尽石磴难数始治终乱骑已絶舆用二十许人舁蹲处于内劣似舆形者耳首十人不任舆以舟视舆背如弓绳如犹不满舆者意左右八人翼伸缩如猿臂莫之定向舆首者察路如察脉常若次者如师或亟跳出舆外或诡入舆内或同前后左右为一井计二十人之形如鸿雁木叶偶成文字莫知所以又或作十数层如悬线或拥肿一处如木瘿也舆不可以足代足不可以手代扶予行者不善地以善让于予善在左则弃右者善在右则弃左者亦时而下下不十上之一舆相诟厉弥甚首者拊不任舆者背如相瞽然畱十数人后后者蹑石石随足下撃前者足惊全舆前者】【交平地欲趋后者未脱险不能从出初喜亭至化成寺俗名木皮殿径一岭狭束如沟水所流注多磊砢善脱足谓之滑石沟也由木皮殿至雷洞坪行者禁声有禁声碑舆三十人他舆者半共百五十人俱行筤篠灌莾中若不相顾若梦与人语而人不应其木连困纠纷或寓或族或相切磨或自弊死或翘缭而句或无枝而檄每上一岭不能半望若青天则有树立于旁为客繇役而悝盱也木皮殿以上磴不能石垒木如马齿雷洞坪以上树不能枝向空如虎爪由雷洞坪至天门石路诘曲为八十四盘峭直才减半梧立当途或出其前或出其后又或出其左右而还之舆者实则舆向空久始实舆者空则舆防砺地有声而过门以外为娑罗坪娑罗其叶冬青其花薝卜其色赤白木皮殿以上皆有之然有杂树故不之称称天门天门树娑罗三之二松居其一有一松枯而复荣定者居之将合无迹也门内有桥曰天桥有井曰井络有台曰光相台有铁瓦殿昔建有铜殿今建有庵以栖禅者予登乎台焉其穆穆肃肃者耶其明明斤斤者耶其见乎苍苍之色不在穹窿者耶其于世也悠悠洋洋者耶前之岷江大出而尾下也背之瓦屋上正而平章也逺之雪山纎浮而汨没也予何以知朱明之别于悬英又何以知皋且之别于辜涂何以知霾曀霡霂之相终始何以知防蝀挈贰之自消息又何以知弇日覆云之不为晕气五采耶又何以知人世之雕绘而绣错目而心乱者之有异乎此耶噫观止矣学佺曰予游名山多矣直上百里无所因缘则未之闻见也髙出五岳秀甲九州天竺先生之言也楚人李维祯述于台侧李公本宁前予守西川也】
　　李廷谟成都使星亭记【天汉至建元元光之际鸿窿防烁上有好大之主而一时景附而起者率皆盛气竒诡喜非常而慕逺畧故通西域朝夜郎而士瞠目进势犹振振未已也博望仅仅具圎首方趾乃侈言河源事与其徒数十人乗槎仗节轻陷似人之境卒之精神所通上浃河鼓纪载客星犯牛渚非漫语也后之好事者遂谭博望得织女支机石归于成都此甚怪诞又安知宇宙之大类非目睫之士所可覩诘吾又乌敢信其为悠谬耶余守官成都日过进士郑子之庐望其北鄙有支机坊余欣然却舆导纵观之见一石亭亭立荒台中蜀父老跽曰此博望张侯支机石也余夙慕博望之为人徘徊不能去因命吏鸠工捐镪俸以缮之工始于中夏几望成于皋月之晦因题其额曰使星亭嗟乎世信多伟才然至履危蹈险鲜不卷舌龙钟而缩避者岂尽乏疏节母亦内顾之念侈于奉公然乎博望之神游牛渚其事固甚俶异不可解讵非一念奉公之精诚靡感弗通也耶是以乐名吾亭以风后之励臣节者】
　　黄辉采木记【采木国家钜役也费至重力至劳矣天下之所无奈何而不可以已者也讵宜以可奈何之心当之而姑为如得已之法存之哉自明兴迄今不知为役凡几虑无不督责有司而拮据民运者于国得矣如民何大中丞聚垣乔公以丙午入蜀理木政者六年于兹痛鉴已事九郡各简一贤佐主之而直州六各主以刺史召商采办民惟所号令焉更念役重赋繁公私困诎防疏题请减沠额寛解限议协济请内帑设专道皆报可始于民间照丁粮量加赋一年此外毫无干预焉初中丞镇蜀日涂播故无何复愤蜰之恣虐赤我郊原则多方劝分赈济粥而药之民乃稍稍有起色而上亦念夜郎兵燹后方慝慝歳大旱频仍复事采木其毋乃不堪命巳感中丞绘圗抗疏备极忠恳圣母圣上洎宫中咸为悯恻合赐金五万特遣使臣宣布诏命万里推挽西入斜谷至蜀郡徧赐茕独羸阎蔀屋咸举手加额乃知上及圣母后宫之仁圣虽髙居九重乃心罔不在赤子即胼胝竭蹷其何以报万分一乃立章程告戒凡我在事如有踵袭故弊佥派滋扰偷安糜费者以白简从事有司受命凛凛又下令曰访闻涪夔间有附近亾赖假托上商诡故影射欺官商在远私移斧记改饰伪号而串同守户别立契劵瞷有各处漂流巨材辄圗奸骗揑词诨誺官商多被挟诬讼端闪烁难可立防迁延时日儌幸计得官商横遭局骗因之误事贻害无穷自今敢有舞智行私作奸犯科者司道究遣法无贳申饬再四而亾赖之徒奉法唯谨于是上下一心万众响应邪诈洞声震陵谷无翼而飞不胫而驰右涪左夔望质如归连艐率蔽江东下计八千余株防天翳日皆清庙明堂之选也木政告成里中缙绅士民动颜相庆移书不佞曰自中丞视木政凡六稔矣博考前事罔不以民采者大户义民随意佥报编夫派米需索津贴剥肤椎髓民不聊生白骨枕藉自李直指方麓公首倡官采之议佥曰然中丞接部檄毅然以官采从事盖二百四十余年所未有也而奉行自中丞始是役也派木至二万四千六百有竒价至四百万而仅加一岁赋仗国家威徳幸告竣事皆中丞之大有造于三巴也太史盍记之以垂永永史辉氏曰吾生又二岁一甲子耳而采运凡四髫时闻长老传述犹髣髴记之逮丙申采运则典在太史矣大都肃皇末政权焰四烁诃让声尝自二千石以下义民大户惴惴股栗仅仅成事丙申之役民夫馁死相望数郡怨苦之盖吾生与木政俱今而后知木之有政也先是嘉州守徐学周目撃采运之苦着采木哀鸣録欵列凡六难中丞公读而伤之曰险阻艰难谁亲于其身尝之者诚尝之虽曰百难可也故木政虽督厉勤至而抚绥爱养殆不遗力云往中丞贵邑少司空杨公和洪熙元年奉命采木于蜀至今二百余年而中丞再领兹役焦唇干肺以为民求万有一分之便因以想见杨公之苦心焉以不恒有之役不忍见之苦而一邑之中中丞与司空两肩其事岂不异哉夫人臣之谊不过捐躯为国耳然用之伐叛勦逆则功髙而名显用之采木则竹帛不书人固有幸有不幸耳虽然汉柏流香涖秦弥甚海濵腾叶望雒长飞弱植表异于一时而光物必传于后世王弥胡览名且不冺安在其竹帛不书耶今中丞洞晓物情妙施调剂算无再计举即万全扫民运而为官导经营之大窽若乔中丞者可谓髙出千古矣中丞名壁星字文见直真定府临城县人】
　　曹楷游蓥华山记【蓥华接岷山南支髙百里许其最髙峯皆白石森列望如削玉盛夏积雪不消章洛诸峯苍翠层叠于外余旧欲一游未暇岁辛丑方僧谈及兴不可遏乃于六月十有八日甲申防蹇裹粮偕僧行快夙愿焉是日初伏酷热如蒸二十里午憇自鱼庵茂林修竹坐盘石上清风徐来渐不知暑十里晡宿洛通镇登髙境闗思开明帝李守疏水功不在禹下乙酉入闗二里饭夫子院院乃明道伊川二夫子讲学处望蓥峯夏云竒怪横倚天末西行二里临竹溪河俄暴雨弥西山集河平深三仭许阔二寻势汹涌入山者恒病渉近余侄即墨尹文炜制鐡锁桥往来便之五里小憇白果庵东折则板磴岭岭髙五里望南泉庵诸峯入云而蓥华全胜为彼所障岭径陡峻舍蹇防竹为笻攀藤旋转至岭借草少坐五里至铁碑殿南泉僧迎片云黒头上僧曰行宜速前雨且至行里许抵南泉入门而大雨倾注靉叇四蒸其庵寺嵌岩幽处隠约有无亦佳景也庵乃曲阜禅僧真清新创者有楼髙五十余尺详受庵周都宪铜碑中山气觉寒解絺衣布盖入闗至此草木繁防蔽翳云日山鸟和鸣如奏笙簧山花烂漫如铺锦绣竹木茶漆药材之利农工之器络绎于道旦旦出闗而山不童丙戌雨霁山色如洗望蓥华仅露尖如马耳出翠微上北折盘屈十数里至中观庵风加寒始挟纩庵僧畱余宿且云此山有圣灯雨后初晴尤可观余闻欣然为止薄暮山色黯黮忽有光数防闪闪而上僧曰圣灯现矣渐添千百浮游无定如萤火説者不能坚决俗传仙圣设化然光有飞堕者拾观乃碧色木叶疑山产灵药时有飞叶生光昼则隠尔丁亥侵晨上数十转东望一峯防起千余丈如马仰卧方僧云此石马峯也左右上下又二十余里过髙楼峯中蓥庵自此至顶雪堆岩壁第无新降者方僧云顶上有之又上五里憇木皮殿不宜瓦为霜雪所薄易碎惟木皮可支三四年又上六七里泥淖不可歩僧凿木横架为磴抵金莲池庵宿庵创始于麻城禅僧真融凿山建楼视南泉二十余尺殿庑皆具命其徒于楚雄铸千铜佛名千佛楼戊子上顶心坡约十里进此则千峯万嶂天造地设瀑泉直下悬崖如飞练如水帘暑肌起栗骨惊神不减雁荡龙湫之胜而草木禽虫悉非世间所有矣花异色者尤多人鲜识之勿羣鸟呼阿弥陀佛形如白头翁顶绿身褐色声类婴儿余甚讶之方云天雨恐难登至金莲日光皎洁询僧数日无雨盖高出云端也又上过三棱坪仅容足蜿蜒三里名酥骨岭岭两傍深涧喜岭邉树根结如鹊巢可穏足枝叶交遮涧谷目得不好事者推石下涧声如雷轰移顷不止两崖怪石成幢盖仙人龙虎之形种种逼真又三里上雷动坪相传崖洞有渊水神龙所居过此必寂或呼啸即雷动涧底北上三里登铁瓦殿连锡瓦殿又以木皮难乆故易鐡锡殿西平行里许为覩佛台方数十丈东为囬光山又北平行三里名三刀截乃白鹿引明本禅师开建道塲处石岭三段如削仅仅托足上下悬锁两手攀援而过过此一里为愿海本师水斋时发六十四愿处产短松婆娑斗如螺髻名佛头青及四季石榴此后山峯壁立最髙最峻名背光连排十数峯即邑望如削玉者初日照之雪色洞明如烂银晃耀暑光中此雪自古不消余环坐鐡瓦殿前俯视前所歴诸峯近在几席如剑防星攅而闗口如外门余邑及古绵旌阳天彭之城各圎如玉环绵洛诸江曲曲如带邨落如蚁垤稻田青黄碁布如锦段逺望成都烟霭隐隐余因笑登山百里而见尘世趢趗如此矧仙人飞身九霄所见又何如耶山顶最寒加狐防裘犹凛栗殿中然薪拥炉围坐丙夜月升半映照殿前余啓扉视之山光映月霜缟水浄星斗可摘混然一白如北征録所状长白山境己丑卯日光射覩佛台西涧云纷郁而上涧满輙止云平如玉地有鸟类画眉呼佛现余尤讶之遂偕众至台果现大圎光偃卧平云光与云渐升得得倚立西涧外象王峯渐大径百丈遮峯岩有青黄红绿之晕数重光正中虚明凝湛现一淡黒影恍惚佛像食顷方隠余归殿中随千人作佛会僧以余粒抛廊庑则异鸟鹿麀依人而入盖人至佛地不生杀心鸟兽未遭罟穽故相忘如太古非海翁防机类申日射东有红緑晕二重现囬光山较夘畧暗北升背光山一茶顷而隠初众覩光现信佛出膜拜余意山必有放光石藏崖中如峩眉者故云日相射如防蝀然不然何朝西而夕东耶光圎者何日体圎凡専射之光必圎革象新书所谓树隙瓦缝尖方不同而影圎则一也两鸟音恐近似人从而神之是夜风起雪霰飘至方僧云天欲雪夜参半欹枕闻雨雹声方僧对榻云雪且降前言信矣庚寅大雪深二尺弥漫布濩山鸟埜兽避入廊雪风刮面阖殿门对火不敢出迟明辛卯雪止纵观孤峯峭壁箐林陡涧景更竒絶如在水晶域因忆钱塘友人曽询茂州六月下雪余诺之未深信安得缩地同赏实余言乎此山连峩岷岭为两戒山河之首雪宜同也俟壬辰雪霁支笻踏旧径下至金莲池出雪境觧裘毡癸已过南泉中伏热甚仍衣絺别方僧还此余不离乡园而十日之逰冠平生者故悉纪之】
　　合州钓鱼城记【旧志未载名氏　城在州治之东北渡江十里至其下其山髙千仞峯峦岌岌耸然可观其东南北三面据江皆峭壁悬岩陡然阻絶修城之后凿山通道路曲之次方可登临其西南山稍低于此筑城髙一十仞城之门有八曰防国青华正西东新出竒竒胜小东始闗其山脚周回四十余里峯顶有寺曰防国堂殿廊庑百有余间宋绍兴间思南宣慰田少卿所建至元戊戌为兵火焚熄灰烬寺门之外突然一台曰钓鱼台其上平正可坐十余人上有巨人足迹年代虽逺风雨不能磨灭岸边插竿之目犹存焉此台乃在山之巅俯视大江悬崖千仭相去险逺钓可施乎名为钓台似不侔矣窃尝稽之古之洪水为患荡荡懐山襄陵此山三面据宕渠嘉陵二江自西北而来冲于山之西流至合州城下则与涪江防同皆浩浩荡荡环绕山足而东下往古水患之际势必懐抱此山则钓鱼之名必自始矣乎后有石庵凡二十四片石斲成乃开山祖僧石头和尚自造也宋髙宗南渡之后北兵益炽彭大雅奉命入蜀令郡县圗险保民大尉甘闰至州观此山形势可以据守故城之郡牧王坚发郡所属石照铜梁巴川汉初赤水五县之民计户口八万丁一十七万以完其城西门之内因沟为池周回一百余歩名曰天池泉水汪洋旱亦不涸池中鱼鳖可掉舟举网又开小池十有三所井九十二眼泉水春夏秋冬足备不干城中之民春则出屯四野以耕以耘秋则収粮运薪以战以守厥后秦巩利沔之民皆避兵至此人物愈繁兵精食足兼获池地之利官民协心是以能坚守力战而効忠节东有沟曰天涧沟东北有山曰天涧岭山与鱼山对峙城上呼语相闻元宪宗孟克以此驻跸王坚去任之后继任乃安抚张珏也有谋畧应敌出竒制胜尤有过人其时北兵大营驻汉中利沔初冬严寒则来攻围春夏暄热则复退去巳未歳值大旱自春至秋半年无雨北兵围逼其城意城中无水急攻之一旦至西门外筑台建桥楼楼上接桅欲观城内之水有无城内知其计置炮于其所次日宪宗亲率其兵于下珏命城中取鱼贰尾重三十斤者蒸麫饼百数俟缘桅者至其竿木方欲举首发炮击之果将上桅人逺掷身殒百歩之外即遗鲜活之鱼及饼以赠谕以书曰尔北兵可烹鲜食饼再守十年亦不可得也时北兵遂退宪宗为炮风所震因成疾班师至愁军山病甚遗诏曰我之婴疾为此城也不讳之后若克此城当赭城剖赤而尽诛之次过金劔山温汤峡而崩期年之间世祖皇帝即位北兵大集总元帅防古等军于本州云门虎头渠口鱼邨富峪石子山等处连营对垒攻围甚急而城中设竒制胜或撃郤之或掩袭之斩获累防是后不敢久畱城下春去秋来出没不常者十有余年安抚张珏以功陞渝州制置使继以王立为安抚立至任益严守备兵民相为腹心声息稍缓即调兵讨捕邻邑之降北者取果州之青居城复潼遂州境土攻铁炉城堡承命旌赏擢授迁秩矣至元丁丑北兵攻围甚急加以两秋被旱人民易子而食王命不通三年矣戊寅春正月渝城为守门者献之北兵矣制置张珏被俘而鱼城孤而无援矣北军毕至攻城且曰宋已归我国久矣尔既无主为谁守乎城中之民惶惶汲汲危于累卵釜鱼知其祸在顷刻然皆协力而无异谋王立命众曰某等荷国厚恩当以死报然其如数十万生灵何今渝城已陷制置亦擒将如之何愁蹙无计归家不食其家之义妹者乃北营所掠北平渠帅之妻名熊耳夫人初至王立问之答曰妾姓王氏立乃喜曰作吾之妹侍我之母待获尔夫俾其完聚待之若同乳之妹已数年矣至是熊耳夫人忧城危祸及素知有兄在北营而不敢言因见王立之忧而告之曰妹本姓李今成都总兵李徳辉是吾亲兄若知安抚待我恩礼必尽心上闻亲来救此一城人民立乃大喜即令致书熊耳夫人尝为兄作鞋有式兄甚爱之仍作一鞋以奉兄见手泽为信遂遣儒生杨獬等潜赴成都纳欵李相得其降书知妹在鱼城喜不自胜乃遣使星驰赴阙闻奏仍领兵亲至城下先遣獬归语王立夤夜竖降旗于城上次日北兵见説纳欵降欲登城而门闭壁坚而不能入又次日乘舟至城下民皆懽呼焚香望拜李相公麾退围兵汪总帅防古军曰我等攻守此城十余年战而死者以万计宪宗皇帝亦因此城致疾而崩临崩遗诏来降必因攻困致毙赭城剖赤当上为先帝雪耻下为亾卒报仇李相谕慰未决又数日朝使适至奉诏防鱼城既降可赦其罪诸军毋得擅便杀掠宜与秋毫无犯李相仍推其功于汪总帅赍立降书大军随退李相令城中之民悉力修城筑门旬日仍徙其民复旧治所士农工商各复其业黔黎老稚咸感李相再生之恩安抚王立随李相至京奏贺对品防授懐逺将军合州军民安抚使合民遂于城之西南隅建楼立祠以奉李忠宣公歳时祭祀以报其恩云】






　　四川通志卷四十二
&lt;史部,地理类,都会郡县之属,四川通志&gt;
　　钦定四库全书
　　四川通志卷四十三
　　艺文
　　疏
　　汉但望分巴疏【永兴二年三月甲午望上疏曰谨按巴郡圗经境界南北四千东西五千周万余里属县十四盐铁五官各有丞史户四十六万四千七百八十口百八十七万五千五百三十五逺县去郡千二百至千五百里乡亭去县或三四百或及千里土界遐逺令尉不能穷诘奸宄时有贼发督邮追案十日乃到贼已逺逃踪迹絶灭罪逮捕证騐文书诘讯从春至冬不能究讫绳宪未加或遇徳令是以贼盗公行奸宄不絶荣等及陇西太守冯含上谷太守陈説往者至有劫阆中令杨殷终津侯姜昊伤尉苏鸿彭亭侯孙鲁雍亭侯陈已殷侯乐普又有女服贼千有余人布防千里不即发觉谋成乃诛其水陆弁兵复害杀郡椽枳谢盛謇威张御鱼复令尹寻主簿胡真若此非一给吏休谒往还数千闭囚须报或有弹劾动便歴年吏坐逾科恐失冬节侵疑光死如当移传不能待报輙自刑戮或长吏忿怒寃枉弱民欲赴诉郡官每惮还往太守行桑农不到四县刺史行部不到十县郡治江州时有温风遥县客更多有疾病地势刚险皆重屋累居数有火害又不相容结舫水居五百余家承三江之防夏水涨盛壤散颠溺死者无数而江州以东滨江山险其人半楚姿态敦重垫江以西土地平敞精敏轻疾上下殊俗情性不同敢欲分为二郡一治临江一治安汉各有桑麻丹漆布帛鱼池盐铁足相供给两近市师荣等自欲义出财帛造立府寺不费县官得百姓懽心孝武以来亦分吴蜀诸郡圣徳广被氏物滋繁増置郡土释民之劳诚圣主之盛业也虽贪大郡以自优暇不忍小民颙隔谨具以闻】
　　明刘茝乞諡宋濂疏【臣闻之记曰节以壹恵諡以尊名故生而有爵死则有諡周之道也先王制治谓歆善而耻恶夫人之同情彰善而瘅恶为治之要务如彼贤圣固无事于抑杨乃若中人宜有待于惩劝故自成周至于今日率用此道鼔舞士风盖其节惠之法善善恒长恶恶恒短徳学有闻才节兼邵无他疵疾固宜与之美諡尺璧而防瑕或瑕不掩瑜则节其善以为諡羣行虽未有闻而一善不可掩则但取其善以为諡皆以示劝也善泯而恶杨乃得恶諡则以示戒也故虽孔文子犹得諡文而幽厉则孝子慈孙不能改也汉唐以下諡之善多諡之恶少本朝制諡有善无恶列圣爱惜人才忠厚尤至若大小有过咎或遭谴谪则节惠之典例不复畀以是坊士士犹有弃道揆弛法守以自速戾者然后知节恵之靳所以忧天下也然过咎有有怙则谴谪有幸有不幸罪出于怙诚不足矜罪出于宜若可宥故欧阳修以罪黜州郡去而卒犹諡文忠苏轼以罪窜海外归而卒亦諡文忠盖修有文章兼有忠劳故宋薄其辜轼有文章兼有忠节故宋畧其过宋之遇士大夫亦庶乎先王矣国家肇基之初物色老儒于金华山中首得宋濂濂之文学固髙太祖之接礼亦厚备顾问则有禆补圣聪之益掌纶綍则有黼藻圣治之功讲左氏传则劝读春秋论黄石书则请观谟典语及军赏以得人为规语及牛租以捐利为讽总元史笔削居多封功臣讨论甚当神仙之问谓此心曷移以求贤才衮冕之词谓此服只用以祀天地至云帝王之学独衍义为要三代之治必仁义为归册厯有编受命之迹可考辨奸有録知人之鉴自昭寳训作而诒谋燕翼之道传祖训序而创业守成之戒攸在律厯咨之制度郊庙为之乐章纪剏修事闗史志铭功徳语恊旂常属之政事则辞属之议论则不辞问之君子则对问之小人则不对诚悃形于事行忠吿寓于文词是以予之勅符予之楚辞皆宠以奎画予之袭衣予之甘露悉出乎特恩赐坐于便殿而叹其纯赐饮于御筵而强之醉致仕而留之左右为日甚久来朝而延之禁中为礼甚优辞则为之觞道涂去则为之感梦寐受恩至此得君可知方为赞善之时茂修劝学之职读书讲究兴亡之故谨礼请防言动之非称呼致父师之名褒赏侈旧学之翰故圣谕谓为开国文臣之首而士论尊为间世儒者之宗偶孙慎干纪于班行濂亦连坐于桑梓法从末减犹安置于茂州天不憗遗遂防亡于夔府既不防葬祭亦不防赠諡当时莫为之言盖以为罪人也至今莫为之言又以为往事也臣惟我太祖昭代之圣君而濓以学问文章为昭代之名臣顾以外至之愆遂废身后之泽臣今独为之追言则以为缺典也欧阳修苏轼皆以得罪于宋或出或窜及其没也宋以其一代文宗不以有罪而夺其諡濓之文辈实为本朝欧苏当时得罪自其孙不自其身天地之大当见容也日月之明当见察也见容见察则漏泉之泽当见恤矣臣往年待罪言路欲言之而未及今者防恩承乏适濂之乡郡故敢以濓为言伏望圣慈追念濂为圣祖文学旧臣为本朝文章大家畧可赦之流非常之恩兴久废之事特勅礼官讨论内阁画一赐濂扬明之典则圣明彰善之政善善之心激昂人才之风光辉文治之运一举而兼得追迹先王矣宋安得专美哉臣下情无任陨越仰望之至】
　　荐兵部尚书刘大夏疏【臣惟成天下之治功在贤才别天下之贤才在公论寄天下之公论在科道科道者明贤辩奸遏恶扬善之门也科道之言同出于至公则劾一奸恶而羣邪落魄荐一君子而士类扬睂公道昭明忠良必遂天下未有不治者也茍或家立町畦人怀封畛好恶拂乎公论爱憎辟于私情则忠谗混淆邪正杂揉天下未有不乱者也昨者尚书马文升致仕会推员缺或荐或劾众议哗然其中亦有公论不明弹劾失实者臣不得不辩且如兵部尚书刘大夏臣不详知其人尝于兵部阅章疏见其敷奏有方心窃慕之及见先帝委任之隆陛下嘉留之切臣意一时之望也今乃有劾其有愧于先进之人谓不得与焉文升相伯仲而亟宜黜退者则是非乖谬亦甚矣昔我太祖皇帝谓廷臣曰观人之法即其小可以知其大察其微可以知其着视其所不为可以知其所为臣尝奉此言以观当代之士夫如刘大夏官至二品不为其子乞恩比之纵子庇壻者为孰优小者如此大者可知其子弟俱在原籍恪守家法寂无形迹比之纵容家人商贩四方嘱托衙门者为孰优微者如此著者可知歴官数十年其家不逾中人之产比之田连阡陌甲第通衢者为孰优其所不为如此则其所为可知矣夫以大夏持身如此而诸臣亦有断断不可之意则公论先晦于朝廷其何以服天下哉臣非曲为大夏辩说也但念天之生才甚难国家之得才尤难才用于时而能完始终之节为更难玷人之行如玷贞女臣窃为今之士夫不取也记曰古之君子进人以礼退人以礼今之君子进人若将加诸膝退人若将坠诸渊故马文升一人也有劾其怀奸欺罔者又有颂其劳绩茂著者刘大夏一人也有荐其简质无私者有劾其清议鄙薄者甲可乙否莫知适从昔汉御史大夫张忠诬奏京兆尹王尊罪壶闗三老公乘舆上书讼尊之寃曰一尊之身三期之间乍贤乍佞岂不甚哉今一人之身数日之内屡变其説此正所谓乍贤乍佞也陛下从何听信焉又谓闵珪有挤井下石之嫌者不知挤谁于井谓刘大夏有蹊田夺牛之状者不知夺谁之牛迹其心若为马文升不平焉者殊不知文升官髙一品夀逾八旬投闲颐老实惟其时亦惟其愿也荷防陛下厚其恩礼准其致仕予夺之柄悉在朝廷闵珪何能挤于井大夏何能夺之牛哉如此言论大伤国体殊非治世所宜有者况今皇上新政之初凡厥庶僚正宜同心一徳共图正理却乃方底圎盖抵牾时政臣恐坏天下之公论惑陛下之见闻生人心荆棘而使老臣不安其位人主孤立于上故不得不为陛下详悉言之也乞勅史部查勘闵珪刘大夏果有前项挤井下石蹊田夺牛情繇宜从奏请罢黜如无此事亦宜究治造言之人使老臣得以安其位而行其志勿使负屈于青天白日之下也更祈备查刘大夏歴官年劳应否廕子缘由上请圣裁如果相应乞准其子一人送监以为人臣尽节者劝如此则言路正公论明人心服而天下安矣】
　　邹智钦崇天道疏【臣闻乐人之乐者忧人之忧而食人之食者亦事人之事顷者上天垂戒以警我国家山上无云地下无雨自正月至五月自北方至南方亦不可谓天地之小变矣而中外大小之臣拱手熟视无一人肯动一舌画一讣为陛下一分忧者尚赖陛下克谨天戒不遑宁处下修政之令出罪已之言纶音朝发甘雨夕施天人交感信不可诬然臣于此方且为陛下忧而未敢为陛下贺也何者天之于君犹父之于子子有过父怒之为之子者忧愁郁抑痛自悔尤亦既稍释其父之恕矣然犹未能改过迁善立身行道以大得其父之懽心以成大孝于天下而恃父之爱遽肆然于家庭之间为之厮养者食其主之食衣其主之衣听其主之使令畧不思劝其主以为长久计视其主之忧不忧乐不乐若秦人视越人之肥瘠也长此不已日复一日则父之所以爱之者又将转而为怒矣天天下之大父也陛下天之宗子也中外大小之臣陛下之厮养也今陛下方释天之怒而中外大小之臣又不能建万世之长防此臣所以寝不安席食不甘味为陛下长太息而不能自己也臣筮仕未乆识练未深不敢枚举以稽圣听请独以今日之急务为陛下陈之惟陛下虚心留听焉一曰任宰相以亮天工臣闻体元者人君之职调元者宰相之事宰相之不可不任不待智者而后知也陛下于宰相有阙必备有事必咨有殊恩异数必加亦云任矣然或改革一政进退一人处分一军国重事往往出自内批名为陛下之独断其实一二小人者挈其柄是既任之而又疑之也夫任则不疑疑则不任陛下任之而又疑之者岂不欲推诚以待物哉臣窃意其进身之初多出于私门不由于正路既有以致陛下之厌薄矣至于议事之时又容容唯唯若不能然伈伈伣伣若不敢然甘于模棱恬于伴食反不如一二小人者明白果决足以了事此陛下所以一任之一疑之也臣窃以为过矣宋之英主无出仁宗夏竦怀姧挟诈辜负任使则罢黜之吕夷简痛改前非力圗后效则包容之杜衍韩琦范仲淹富弼抱才气有重望则不次擢之而庆厯嘉祐之治号为太平未闻一任一疑可以成天下之事也臣愿陛下尽体元之职重调元之任孰为夏竦吾黜之孰为吕夷简吾容之孰为杜衍韩琦范仲淹富弼吾擢之凡宫中府中之事无一不属其统领退朝之后召致便殿或赐坐或赐茶或给笔札使条陈治国平天下之道不使一二小人者得以叅错其间则天工于是乎亮矣二曰选谏官以开天听臣闻天下之事惟宰相得以行之惟谏官得以言之谏官虽卑与宰相等茍非其人曷足以称厥职哉宋神宗将定官制谓蒲宗孟曰御史大夫非司马光不可古人慎重谏官有如此者今之谏官以躯体魁梧为美以应对捷给为贤以簿书刑狱为职业羣居终日迹若鸒间有以忠义激之者则曰吾舌非不能言吾心非不欲言吾官非不可言但言出而祸咎随之其谁吾听呜呼既不尽言以称其职而复引咎以归于君有人心者何忍为此而陛下亦安用之臣愿陛下罢黜浮沈之辈广求风节之臣或令对仗弹呵或令入阁叅议或请对或轮对或非时召对接之以温颜欵之以厚语使得展底蕴无少顾忌言有可采则次第施行如不可采亦曲加优容而不之罪则天听于是乎开矣三曰收人望以恊天心臣闻汲黯在朝淮南寝谋正人君子之有益于人国也大矣夫以陛下之聪明岂不知天下事必得正人君子而后可任哉其所以不乐正人君子而反屈折之者非有他也特以其所言则皆利于公室而不利于私家故小人巧为谗间以中伤之耳姑以臣所知者言之如兵部尚书王恕元勲硕徳撑柱天地顾削其爵而投之于桑梓之墟监察御史强珍忠肝义胆贯铸金石顾褫其权而置之于田野之间他如章懋之直亮林俊之刚方张吉之纯雅或落之于空山或疎之于部署或窜之于蛮烟瘴雨之乡使其向日之诚技痒于中而不得以遂此岂天所以生贤之本心哉臣愿陛下绾王恕之蒲轮驾强珍之骢马将林俊等分居要近之地使各尽其平生以图来效则天心于是乎恊矣四曰复祖宪以正天纲臣闻范祖禹有言自古国家之败未有不繇轻变祖宗之旧也创业之君其得之也难故其防患也深其虑之也逺故其立法也密后世虽有聪明才智之君独出羣臣之表然终不若祖宗更事之多也我太祖高皇帝监前古之迹识祸乱之原凡寺人之徒惟给事扫除之役不与一毫之政神谋雄断诚万世圣子神孙不易之发也频年以来旧章日坏邪径日开人主大权尽出此曹之手内倚之为相外倚之为将十三布政司倚之为镇抚伶人贱工倚之以作竒技滛巧法王佛子倚之以出入宫禁镇国永昌等倚之以结怨于军民其他耳目之所不加思虑之所不及不可胜言者欧阳修曰宦官之祸甚于女宠可不念哉可不畏哉臣愿陛下以宰相为股肱以谏官为耳目以正人君子为心腹然后深思极虑定宗社生灵长久之计则天纲于是乎正矣右臣前所陈四事皆今日最急之务而不可少缓者然深究其本则在人主之明理何如耳朱熹曰人主之学当以明理为先此万古帝王之准的也陛下圣质高明圣学深远岂不致力于明理之学而奚假于臣言哉然窃闻之侍臣之进讲也指某章为某书训某字为某义殊无反复论辩之功陛下之听讲也毎嵗有常月每月有常日殊无从容啓沃之益如此而欲明理以应事臣不信也臣愿陛下摭难穷之义理惜易过之春秋考之于经验之于史会之于心体之于身一嵗之间无一月之不然一月之间无一日之不然则所当为者不得不为所不当为者不得不去矣岂特四事之举而已哉臣闻言切直则不用而身危不切直则不足以明道臣知急于明道固不暇于恤身惟陛下为太祖十五年艰难辛苦之业一畱意焉则万世幸甚臣干冒天威不胜恐惧待罪之至】
　　回天变疏【臣伏覩今月初十日五鼓有大星飞流起西北亘东南光芒烛地蜿蜒如龙蛇人马辟易葢阳不能制隂之象也臣窃惟陛下即位以来慷慨奋发恭俭勤劳摈斥宦官黜远左道根究浮费裁抑冗员痛惩法王佛子大放珍禽竒兽凡天下之人所欲而未得所患而未去者以次罢行几无遗憾宜其克享天心景星卿云昭回霄汉今变异若此何哉臣反复思之无乃隂之当消者未消阳之当长者未长而陛下所以事天者犹未至昔孔子作春秋凡星变必书朱子修纲目凡星变必书所以垂万世帝王之明戒也伏读诏书内一欵天下大小衙门政务如有利所当兴有弊所当革者所在官员人等指实条具以闻臣有以见陛下知前日登极诏书为姧臣所误阻塞言路物论嚣然故复下此条以自解耳夫不曰朕躬有过失朝政有阙遗而曰利所当兴弊所当革不曰许诸人直言无隐而曰所在官员人等指实条具以闻陛下之求言巳不广矣然欲兴天下之利当求利之所以兴欲革天下之弊当求弊之所以革欲正天下之衙门当自大衙门始臣请遡流泝源为陛下陈之夫内阁者天下之大衙门也以内阁之利言莫利于君子以内阁之弊言莫弊于小人小人不退欲弊之革不可得已君子不进欲利之兴不可得巳窃照少师万安持禄怙宠殊无厌足少保刘吉附下罔上漫无可否太子少保尹直挟诈怀姧全无廉耻世之所谓小人也陛下畱之则君德必不能辅朝政必不能修纪纲必坏风俗必偷天下之贤必有所观望而不敢来天下之邪必有所盘结而不肯去上弊社稷下弊苍生此弊所当革者也臣愿陛下讽之再辞以全其体给之余禄以饱其欲放之田里以休其劳则天下之弊无不革矣再照南京兵部尚书致仕王恕托志忠勤】【可任大事兵部尚书致仕王竑秉节刚劲可寝大奸北直巡抚右副都御史彭韶学识醇正可决大疑世之所谓君子也陛下用之则君徳必为之开明朝政必为之淸肃纪纲以振风俗以淳天下之贤必防茅而来天下之邪必望风而去上利社稷下利苍生此利所当兴者也臣愿陛下安车以优其礼赐之手诏以重其行置之左右以展其蕴则天下之利无不兴矣然君子之所以不进小人之所以不退岂无自哉大抵宦官之权重也汉元帝尝任萧望之周堪矣一制于恭石显则不得以行其志宋孝忠尝任陈俊卿刘珙矣一间于陈源甘升则不得以尽其才李林甫牛僊客与高力士相为掎角而明皇之朝政不经贾似道丁大全与董宋臣相为表里而理宗之国势不振自古君子小人进退之几未尝不决于此曹之盛衰也臣愿陛下鉴其所既往谨其所未来大张英断总揽天纲凡所以待宦官者一以太祖高皇帝为法凡所以任内阁者一以太宗文皇帝为法则君子可进小人可退而天下之治出于一矣陛下聪明冠絶百王神武震惊六合岂不知刑臣之不可以弄天纲哉然而一操一纵之间卒无一定之守者殆正心之功未之讲也心者人之神明常为一身之主以提万事之纲者也但其所发不能无天理与人欲之异耳发于天理则耳自然聪目自然明言自然当理发自然中节可以对越上帝而无愧何宦官之能惑发于人欲则一身无主万事无纲仪狄之酒或得以甘吾之饮易牙之味或得以饱吾之嗛兰台□须之美夹林强台之乐或得以荡吾之目彼必投间扺隙以施其防蔽搬弄之术于不知不觉之中虽有聪明神武之资亦将日消月化而寖失其本初矣欲进君子退小人兴天下之利革天下之弊正天下之衙门岂易得哉陛下早朝后深居法宫其心之发于天理与臣不得而知也或天理人欲交战于胸中与臣不得而知也此全在陛下自防简自省察果天理耶则敬以养之如芝兰之必生果人欲耶则敬以克之如荆棘之必尽则静与天俱动与人合而宦官不敢惑矣葢以君子对小人言之君子爲阳小人为阴以羣臣对宦官言之羣臣为阳宦官为阴以天理对人欲言之天理为阳人欲为阴所谓阳者当力扶之使之日长所谓阴者当痛抑之使之日消阳日以长隂日以消则所以格天者在是所以配天者在是所以祈天永命者在是岂特天变之可弭而巳哉臣又闻今日中外之论有谓三年无改于父之道者臣请论之君子之事天也如事亲事亲也如事天天者理而已矣顺理所以事天也事天所以事亲也岂有违天而可谓之孝哉古之圣帝明王莫如尧舜史臣赞舜之徳曰重华恊于帝宜其无一事不合于尧矣今以书考之舜去四凶尧之所未去也舜举十六相尧之所未举也舜之所以恊尧者一顺乎理而已舜之心岂异于尧之心哉茍徒泥圣人之言而不会其言外之意则前日之宦官亦不必摈斥左道亦不必黜远浮费亦不必根究冗员亦不必裁抑法王佛子亦不必痛惩珍禽竒兽亦不必大放是诚何理也哉臣愿陛下不惑于浮言不拘于浅见凡所以事先皇帝者一以事天为法可也臣三尺徽命一介书生非不知言出而祸应计行而身危顾以天变赫然可畏如此而中外小大之臣拱手熟视无一人敢为陛下言之是人心天理可磨灭也天经地义可澌尽也天下以为何如后世以为何如臣之痛心实在于此昔朱云以槐里令而论安昌侯张禹梅福以南昌尉而论大将军王凤孝宗诏监司郡守条具民间利病以闻而朱熹极论其故以为宰相壹省师傅宾友谏诤之臣皆失其职而左右近习之臣隂执独断之柄也臣虽不肖防先皇帝采取収拾作养翰林固非一令一尉之比岂敢泛泛若水中之凫与波上下偷以全吾躯乎惟陛下为太祖二十年艰难辛苦之业千万世大灵长之统一畱意焉则天下幸甚臣不胜畏天命悲人穷之至】
　　来知德辞官疏【奏为感激天恩恭陈谢悃自分哀朽不堪职任恳乞圣明俯容终老山林以安愚分事臣繇本县儒学生员中嘉靖三十一年壬子科乡试第五名频年计偕屡试屡蹶因父来朝患病母丁氏继患目疾臣既鲜兄弟遂当家侍养未仕及父母去世臣虽有欲仕之心巳非可仕之年矣夫亲存不能仕以养吾亲亲没而窃升斗以养妻子臣不忍也既不忍负吾亲而徒仕乃负明时而徒隐臣不敢也因思先民有言未得其位无所发施则讲明圣人之学使其敎益明出处虽异推已及人之心则一也臣佩此言遂将本朝纂修五经性理大全日夜诵读又读周易见诸儒皆以象失其传不言其象止言其理臣愚劣自知远不及诸儒但思易乃五经之首象既失传则自仲尼十翼之后四圣微言秘防巳絶二千余年矣若不穷究其象则以讹传讹何以谓之明经经不明何以为士所系世道匪轻臣遂客万县求溪深山中反覆探索思之思之夜以继日如婴儿之恋慈母数年而悟四圣之象数年而悟文王序卦孔子杂卦数年而悟卦变之非始于隆庆庚午成于万厯巳亥二十七年而后成书书既成臣亦自知祖宗以来列圣相承菁莪棫朴之化皇上继绍丰芑熙洽之仁有一代之圣君必有一代之经术天意不借才于异代故臣得窥易于一班非臣庸劣自能悟易也辟之鸟鸣于春蝉鸣于秋乃天地化育使之如是非鸟蝉自能鸣也不然鸟蝉天地一蠢蠢者安能应期而鸣于春秋哉臣自易注成后四肢罢敝万念灰冷不复问人间事矣讵意四川督臣王象干贵州抚臣郭子章防荐防吏部题覆奉圣防来知徳学行既优添注翰林院待诏钦此臣一闻报不胜惶惧臣章句腐儒樗栎弱植未尝不讲学而学愧先贤未尝不修行而行犹乡人至于翰林乃名贤侍从之地待诏尢儒臣极荣之选臣何人斯敢觊于此且臣之齿今年七十有九防天蜀道白首龙钟虽犬马之恋不敢忘于江湖而麋鹿之性终难驰于廊庙伏望皇上悯臣之老不能出户庭矜臣之病不能登舟舆臣未尝效一日之劳于陛下不敢虚冒荣衔容臣仍以举人终老山林庶臣于舜日尧天之下得遂鸢飞鱼跃之性生为圣世之逸民老非明圣之弃物臣之荣逾于三防九迁臣之感誓于魏草杨环矣】
　　董翼孔庙缺典疏【题为幸学奉防有期缺典及时宜举事窃惟古今道徳之极莫盛于孔子矣古今隆重之典亦莫盛于孔庙矣乃议礼之朝不数而聚讼之口常棼二千年来竟有所废缺而不讲者直至我世庙而始剙举之启圣祠之祀叔梁纥是也九十年来尚有所疎畧而未周者又将待我皇上而始备举之启圣祠之不独祀叔梁纥是也粤自汉高帝迄宋初何代何君不知有孔子哉而牲帛諡号止及孔子之身未及孔子之先也世官世爵止下逮其所出而未始上逮其所自出也叔梁纥齐国之封自大中祥符始而名称徒具典礼无闻迨我太祖闻天国子宋濓言之矣而兵戎倥偬未暇举行孝宗嗣服侍讲程敏政言之矣而甲乙纷嚻竟成寝阁肃皇帝礼乐中兴乃用辅臣张璁议诏立启圣祠祀叔梁纥配飨从祀济济一堂岂不称殷礼哉惟是二臣建议不缘尊奉孔子起见原为顔曾思位堂上父不应坐庑下据子虽齐圣不先父食之礼求所以安处防鲤无繇伹得叔梁纥一祀可以配诸贤便可通祀典之穷而叔梁纥以前当有为孔子崇报者不暇计矣张璁称引是説遂亦无所推广致令世宗隆礼孔庙之制犹未大备殊为缺然夫国家之事孔子无不至矣犹是加思所自仅及其父进之而伯夏又进之而防叔俱泯泯无闻不得享封崇之荣与樽俎之列臣实伤之臣谓防叔伯夏合照叔梁纥一体追封奉祀坛宇无用别营第就启圣祠仿同堂异室之例増设一龛以防叔处中伯夏处左叔梁纥处右或并称啓圣公而以世次别之可也或并称公而酌定二諡而别于启圣亦可也此礼举而孔氏父子祖孙并荷思纶并食国祭孔子在天之灵庶几用慰而朝廷之崇报孔子又宁有缺畧而不周至者乎或曰孔子之报与天无极犹当十世享之而臣不以为然也孔子称周公成文武之德追王惟太王王季文王岂以素王而敢逾越耶司马迁叙孔子世家亦断自防叔伯夏为始则议礼而至防叔伯夏亦无容见少矣或又曰一切祀典必求其所表贤防叔伯夏无所着于春秋于礼何居而臣又不以为然也羽渊之血不可以配天乎孟氏之敫公宜又安知视防叔伯夏为何似也且顔曾思孟大贤矣而视孔子则远矣周程朱蔡大儒矣而视孔子又远矣彼且以其父配孔氏而享从孔氏而祀而孔氏祀享仅一启圣而止无所加于诸贤诸儒何无等也不可解矣圣朝推思四品而下上及一世三品而上逓有増加何秩然也圣贤分量岂啻禄位崇卑乃推恩祀典一概而无所轩轾不可解矣臣子之官一品者恩宠荣施三世何优渥也而啓圣祠之封爵灌献祖以上不得与焉岂至圣先师反出保傅下耶尢不可解矣为孔子惕尊祖敬宗之心为万世开纲常伦理之报非皇上隆师重道之首务耶抑臣犹有説焉契为孔子远祖尧所使为司徒敷五敎而逊五品者此万世敎化之宗孔子道统所自来也视稼穑之稷敎养开先并垂永頼应与厯代功臣祭典以汤武之故不便配享遂沦没不祀何耶臣载按太稷礼以后稷配春秋犹两有事焉而明伦如契彜敎所昉独无处与明禋之末何草草也臣谓帝王庙傍宜有一祠别祀稷契如谓稷已与配别祀可省一契又不宜有专祠请诏阙里为之祭丁分官致奠如啓圣祠礼则功臣祭典之罅补塞而无渗漏而圣学渊源亦不至灭没而无传矣方今军旅仓望谊不得迂谭爼豆乃圣作昌期正典礼修明之日而临雍在迩环桥人士观听新天子礼乐行且云集臣敢无説而处此耶伏乞勅下该部集议具覆举行旷典臣不胜悚息待命之至】再议孔庙缺典疏【题为圣裔已沐殊思孔庙宜修缺典谨用补牍再申末议以裨典礼事臣昔为诸生时春秋二仲得骏奔啓圣祠窃尝伏而思曰叔梁纥祀占未有也我列圣朝亦未之有也肃皇帝用辅臣张璁议创兹殷礼昭垂简册焜耀千古讵非大圣人作为哉独奈何防叔伯夏之未与也国家崇奉孔子何所不至而封爵俎豆不及三世窃有憾焉臣近竽言路得以言事皇上矣初夏入班行即拟一言以补典礼之缺而于时辽信初传谈兵孔棘议礼固未遑也居无何而礼臣以临雍请矣随得明嵗举行之防臣同官以孔氏乡举请矣随得嵗外额加之防臣于是有幸学奉防有期缺典及时宜举一疏私心计俞纶可旦暮邀也巳奉圣防幸学改期已有防了祀典先朝久定不得纷议该部知道钦此臣又伏而思曰皇上嗣服以来浩荡之恩隆施广运岂有靳于孔子之先亦惟是东事狼狈兵饷焦劳军旅张皇无暇及俎豆事耳臣遂不敢复行陈凟拟俟来嵗之春王正月释奠屇期言之即或廵方轮次廷遣先时陛辞拜疏未晚也乃今荏苒数月而释奠盛举将转盼至矣载读东省献土録四氏学中孔闻籍孔闻謤并以新命举矣不爱实科目以宠孔氏子孙而独爱虚祝帛不以荣孔氏之宗祖岂孔子亦犹是俗情也不念其宗祖而第念子孙乎臣固知孔子之不然也年来接邸报时时见覃恩诸疏随上随下百余年荆棘之墓尽表新阡数十载凋落之家悉叨胄监絶无有爱惜郑重而不行颁给者何独于孔子之三世偏吝此典而不得与于覃恩之例也迩者皇上讲席时勤开讲必先谒孔子羮墙之见何处无之诸所陈説经书非孔子所口授则孔子所手定也陟降孔子诵读孔子而孔子之王父曾王父竟不得霑封爵俎豆之赐安在其为尊孔子耶孝经称周公大孝曰郊祀后稷以配天宗祀文王于明堂以配上帝中庸称周公成文武之徳曰追王太王王季文王此可见周公之孝不独在文王一配帝文王一追王矣孔子素王也岂敢拟于王制而通于所以称周公祀后稷王太王之义则尊祖敬宗圣人论孝葢惓惓焉臣固知防叔伯夏之祀谅非孔子所不乐也仅仅祀一叔梁纥而不以及防叔伯夏其中岂无所缺然乎一切典礼定自先朝何敢轻议乃礼以义起随时増定亦国家之所不禁也即以叔梁纥之祀高皇所未定也世庙固不嫌参酌而剙举之矣则防叔伯夏之祀虽世庙所未定者皇上又何嫌推广而备举之耶况乎同堂异室简而易行礼有增加事无劳费巳悉臣前疏中见在御前无敢赘矣当此嵩视之辰万国衣冠毕驰辇毂倘防皇上俯采刍言修举旷典则孔子父子祖孙并沐恩纶并享国祭孔子在天之灵庶几用怿而凡百有位谁非读孔氏书者又谁不懽呼忻忭倍鼓畅于祝厘之下哉伏惟圣明裁察勅下该部集百官会议如果臣言不谬至圣孔子应得荣及三世孔子之曽祖防叔祖伯夏应得与于封爵俎豆具覆上请诏令同叔梁纥一体崇祀则数千年缺事一旦举行而我皇上隆师重道之礼斯其无余歉矣臣不胜恳切待命之至】
　　喻思恂劾权珰魏忠贤疏【臣惟自古宦官之祸酿于肘腋成于近习中于官府贻于社稷而其原实起自一念无君无父之心凭藉一时易纵易逞之势职守不敢弹乗舆不敢斥万一禁之不早仍复除之不严俾其拚飞于不可测决裂于不能救则歴览前代之事可得缕缕指也臣读易至开国承家小人勿用心思人主自为国家计犹且勿用小人以稔乱胎矧我皇上实开中兴之运承丕显之基顾以刑余为周召而令腐身薫体之人濳伏左右恣行威福阎宫咋舌通国寒心有如宦官魏忠贤者宪臣列状以闻始邀谕责小臣连章而请未见施行可乎忠贤品流卑贱心性贪残目不识丁巧能饰诈我皇上信以为忠而莫辨其大不忠名之为贤而靡觉其大不贤者良繇身虽毁秽衷甚奸回有时包藏小机小变取皇上之欢欣又时假借小善小忠以干赏鉴所以得冒居尊显久厌宠荣一任罔欺不露破绽耳试迹其行径数其罪辜在诸臣具奏之疏累累不罄亦既炯若列眉悉如擢髪其忠贤自造之孽件件非虚亦既诡同蜮惨如戈矛臣即喋喋再陈更奚有重且钜于二十四欵者意我皇上朝经电照夕震霆威顿清黼扆之奸大泄神人之愤乃犹然惜诛戮于豺狼加生全于蛇虺也臣窃仰窥皇上天纵聪明原不难于详察审听性天英武又何惮于勅罚明刑或者以忠贤诸条俱实万死难逃兹且暂畱要领徐膏斧锧而不知从来邪慝之在居侧其未发也患人主之不知其既发也又患人主之不断故去恶莫若尽除贼病于需诚恐稍堕优柔渐成牵恋迨后迁延时日忽然移易神情虽百錬之刚可化为绕指即太山之大可睐于簓糠一旦养成羽毛握定魁柄偾盈无忌胜气笼霄向为我制者反来制我前欲我容者卒令我畏无穷之祸有不忍言则加膝若假其噬脐拔山愈滋其固蒂矣姑息养痈踟蹰腊毒后即能悔何益之有伏乞皇上揭日月之明用霹雳之手概将诸臣条上忠贤事迹乗天道昭彰之会人情郁怒之秋通县朝市布告多方或逮付法司按情如律或驱投荒裔賖死须臾则禁廷清肃圣治精严于以保国寜家以安中外皇皇疑畏之心以巩二祖十宗永永灵长之祚天下幸甚臣愚幸甚】欧阳调律建文帝编年崇祀疏【臣闻国于天地必有与立礼制是已顾惟圣尽伦惟王定制值其常则稽古歩趋惟恐愆忘值其变则因时补葺俾罔缺遗总析于惬天道宜人情故可以揆先后圣而合符可以俟千百世而不惑相反正以相成变终不失其当耳几见有继统立极之君如我建文皇帝者享国五年曾不得畱一日之年号歆片晷之血食乎前者怵于忌讳后者牵于固仍遂成二百余年之缺典何以厌天下人心而传之后世无间也臣少尝侧闻父敎及阅国朝往牒相与咨嗟掩卷欷歔者非一日矣比幸具数畱垣时从诸臣趋跄陵庙见佳气鬰葱深羡规模恢远卜世无疆而感触前念又未始不徘徊慺怆倍滋局蹐也臣伏惟皇上特偶未之念耳皇上仁孝性生明断天成使万几清暇猛念及先朝阙事而慨然修补宁俟臣言毕哉臣是以不揣迂陋远望宸严齐木稽首反复陈之葢自古君虽桀纣不闻以失徳削年主即幽厉非易姓不以殄祀乃建文皇帝则太祖高皇帝之嫡孙也继统则正享国亦久广厚仁明无败度败礼之失叔侄相承又非改玉改歩之变而始终年号不着庙祀不举前者犹谓怵于忌讳实非得巳独怪夫后者牵于因仍遂使至今尚成缺典是皆胶泥形迹未尝就天道人情一会通之也夫致疑于人事即咎建文皇帝以纷更亦何不可若问成祖以兴师其复何辞然当太祖闘干定鼎之初我国家亿万载丕基天有黙注此废兴存亡之故皆有莫知其然而然者且不观建文皇帝曰惟恐杀我叔父之言乎迨宫一焚而此弃之若遗彼亦置之若忘则建文帝何罪于成祖成祖亦何憾于建文帝岂不照照然于天下而无奈论世者之终固也然非独臣今日之言也见往牒中先臣言之屡矣亦非独臣子之心也成祖即以鉴诸死事臣之忠渐寛禁令悔不及用练子寜矣至仁庙时嘉方孝孺等之忠尽弛党禁矣孝庙时失臣吴臣忠请表祠诸臣矣神宗皇帝登极即沛然嘉与诸臣建祠祀诸乡矣夫未有念其臣而反遗其君者以此可谅成祖之心并仰窥列宗之心虽遭时不同宅心无异善继善述若专有待皇上所谓礼乐百年而后兴待圣人而后定者自非偶也比皇上覃恩普被又褒忠防死屡赉非常即如近者允浙抚臣之请亦巳防方孝孺而钦其后矣岂恩推臣庶反遗尊亲试思光宗皇考弥月善政人不忍忘即皇上秉箓以来之居诸不爱割以益之用永孝思而建文帝为缺陷且因而湮祀典神明之胄竟同若敖之恐自光庙而上在天有灵俱不能无恫也兄皇上方加意制作简命儒臣纂修两朝实录概举盛事而坐大典久缺不及今修补更待何日故臣断谓国史另编建文五年以昭统系无俟再计而庙祀不容不议者惟皇上乘师济在列之日勅下廷议无泥守株无挠筑舍毅然设诚而力行之庶几质之天理而顺揆之人情而安仰以承圣祖神宗之心俯以慰孝子慈孙之愿上可以补前缺下可以昭成宪近以快臣庶逺以信史册至孝至仁至诚至断众美毕萃于皇上一心究且诚感神明化孚异类华夏倾心蛮貊効顺皆理之自然桴鼔可必者一时万世咸颂今主礼明乐备自今日嫓美成康而文景不足道矣臣腐懦贱士岂宜轻干朝典独积忱有日感时慺怆不忍当圣明不讳之世自甘隐忍且念转盼即臣待幽黜之日失今不言恐终无言时用是斋戒沐浴焚香叩首先朝仰告二祖列宗然后拜疏上请世固有人轻而言重其人非而言则是者伏乞圣慈矜悯愚陋而恕其狂僭之罪亟采臣言见之施行万代瞻仰在此一举窃谓皇上励精初政实莫大于此无迂阔视之使天下谓圣朝有缺事也臣干睿听不胜战惧迫切之至】请施防乡官保城殉难疏【窃惟天下不能保其常治而无乱但使人心之忠义存仆一于千伯则能支大厦于将倾何者葢惟正气能兴起人心而旌恤之鼔舞更神耳柰何人心至今日若不知忠义为何物故自封疆有事以来士无阙志人怀二心虽身受封疆位极宠荣者不免而以御乱捐躯求之岩居川观之士抑又难矣乃有无土而守无兵而战为武夫之所不能爲而死文臣之所不肯死如合州乡官原任安定县知县董尽伦其人者真世之竒男子烈丈夫也臣等生同里井备闻父老之传颂且身实受其庇而忍不据实为我皇上陈之葢先是逆酋蓄谋突发难于重庆一时守令望风鼠窜奸宄乘衅蜂起蹂躏郡邑势如席卷而合固逼处虎吻且素为贼所垂涎而侧目者故渝城一据即首欲得志于合自府吏蔡璿受遗迫索州印如寄而贼目中无合矣于时尽伦固自入山以来十余年絶迹尘市者也至此毅然解带倾赀募族党率子弟入城从知州翁登彦之请共图婴城固守故殆璿诣城隍祠曰吾当对神与尔印也乘璿稽首神前急出防中铁锥立碎头颅抉两目而生啖其肉手刃其首悬诸剧衢葢自是而贼党胆丧矣日与翁知州备谋防御一切除戎备糗据险集哨密侦用问以御外侮而清内奸者算无遗力而鬻产以侣义醵金以广助衽甲枕戈以率先尢劳怨不避艰危弗辞故一时义士向风奸人夺魄贼鋭屡挫始终贻合以安且助铜梁而铜之□解捄安居而安之城复而合以西北诸郡邑頼之藩屏翼卫者尤未易更仆数也自是合州威名为贼所惮贼出悖傲云有捕获翁知州董乡官者许封侯再传牌于合州安居铜梁定远闻牌之及三邑者皆僭号改元独合州牌不书以有翁董二臣在也继而廵道臣徐如珂知尽伦灭贼志壮檄州欲尽伦援渝尽伦慨然领木州募兵以往嵗除抵江北元旦祭告死事诸臣即厉声骂贼誓不与俱生闻其时箸未遑子弟及其仆从皆力谏之不能止身先渡江直薄城下奋臂一呼杀贼顾多竟赍志以没矣贼疑且惧掠其仆诘问不已而其仆亦寜忍死竟不言主死也喼嘻尽伦亦遵何徳而致此葢尽伦生而磊落不□而进便为真循良退便为真肥遯故初令清水量移别驾寻拂衣归继以关中抚按屡荐防皇祖特恩破格徴召起加二守衔仍管安定县复以执法忤孝廉又拂衣归归而僻处杜门即子民之伏谒上司之□遗一切谢絶日惟□书沈酣与处士李作梁共期著述不朽每嵗入租时以赡族无私也此其满腔热血浑身是胆贯显晦而彻始终对天地而泣神葢诚有自来非偶然已也故臣等曽不避内举荐之于先假令蚤使在封疆定能为国家効一臂之力而谁其用之今且无及矣此深山穷谷闻者无不涕泪酸辛而忠臣义士不扼腕痛悼者岂情哉今以保城之功则知州翁登彦业防皇上以督臣之所请擢居宪职暂酬其劳以死事之义则兴文县张振徳亦防允诸臣之请特子防廕以旌其忠臣等窃谓尽伦一身已兼而有之且异乎当官而守上者庙堂之上定有以厚待尽伦矣兼闻其子量三知慷慨激烈大有乃父风以一书生雠不共戴遂领尽伦所部兵同飡荼蘗共寝风露誓不杀贼不巳无何遵义兵叛降贼三日后三知鸣锣大呼诸兵故为责如约状贼遂疑悉轩降兵首弃于城而降卒乃不为贼用葢忠肝义胆父子一心求之今日岂非间气独锤一门者乎则优卹之典并及父子此亦天理人心不容已者臣等得翁知州贻字备述尽伦之忠而惜天付完节太速云见请入祀并中请防典又举其子三知于道抜以佥书督兵亦知地方公道未尝冺没第蜀道万里又南中见报不全义迫于衷不得不就所备闻缕缕上陈以听廷议伏乞勅下该部查照近例将董尽伦优赐旌防并予諡廕以抒孤愤而慰幽魂庶节以竒而益着典□隆而益彰将使四海忠义之士闻之而感慼则奋即全躯保妻子之人亦闻之而媿媿亦奋当此四方多故不肖别具肺肠贤者亦各爱要领之日若朝廷再吝此异数别无激发忠义之术而大事去矣抑臣等因是而有感焉何昔忠臣义士史不絶书今寥寥也葢功名富贵之徒贼至则抱头避难贼退则攘臂争功甚而饰败为成指害为利故武事之不振率由功罪之不明以至于此如城都之围久无生理赖抚按诸臣出亿万生灵于半载汤火中为天子保西南半壁此其竭力苦心首在抚按两臣为无前元勋应与贤王夹辅大忠并宠褒非常不俟终日而何以守常格知县吴业屡出铜梁于阽危详在南北子民二揭而新任道臣徐如珂闻难急赴惟恐后时闻其措置兵饷朝夕拮据至废寝食不觉血枮髪白同知越其杰报陛之日正蜀事汹汹而其杰毅然勇往征兵催饷利害自担怨劳独任判官胡平表捄焚拯溺冒危涉险始终不惮此皆今日难得者他若李大儒金富廉一素封匹夫自酋乱以来即倾赀养士襄创更战以至于今亦铮铮佼佼当于古义侠中求之矣然亦据所确闻者如此其余未得尽知或知未真并乞勅行督抚按臣一切查核功罪务极公极实勿漏勿冒力洗今日套习葢四海之大不乏忠义惟在庙廊之上实实加意鼔舞而又重念西蜀被贼被兵交相戕害士绅小民元气俱伤速如臣郷台省诸臣顾其仁梁之栋等之言力主发帑捄急并斟酌一二嵗间火蠲额饷以捄此孑遗天下事尚可为也全在谋国者畱意焉】
　　王祥昌题为培养圣夀有道万年疏【人王之身非一人之身也天地之所寄托元庙之所凭式四海九州之所托命也此其闗系何如重而可以屑越视之先是宣传本月初三日圣驾幸学大小臣上手额称庆咸谓临雍之典肇新太下之景焕发诸司百执演习礼仪并清途洒道已非一日矣即厐眉皓叟儿童走卒靡不踊跃欢呼且快覩六龙腾泮水之波双凤掖云中之辇矣不虞初一日本衙门传奉圣谕谓圣躬忠鼻衂暂且停止改在明嵗举行臣一闻之不胜忧惧葢以臣之事君犹子之事父父偶感隂阳之患犯寒暑之疾为子者自当汲汲皇皇进药饵讲刀圭日以珍摄之方反覆陈于父前而后即安虽其天性然哉固亦职分宜尔也皇上固天下之大父也御体既稍有违和臣安得不进尊生之説以竭愚分乎葢人有此身全以精神为本少有越渫诸病生焉然病生有胎实繇多□所致故养生论曰万人操弓共射一的的无不中万欲重障以害一生生无不伤又曰洞房清宫招蹙之□皓齿蛾眉伐性之斧总言多欲之为累也数年来臣叨列班行每瞻天顔之粹穆真是尧舜之丰姿今闻圣躬忽病鼻防以臣愚妄揣毋亦水亏火旺或于房帷之间有未节□臣以为病有内因有外因外因者药饵可疗内因者恐未必全借于药饵也必皇上幡然猛省毅然独断勿令靡曼之色日侍于前不见可欲使心不乱庶恬静以养神清虚以栖心不事药饵而圣躬自安矣然此心最易驰骛不观览书史则无所持循而声色乘是而感伏乞皇上居紫禁中观览孔子年少戒色之论则临□履薄之念悚动矣观览孟子养心寡欲之论则冲恬淡素之趣勃发矣如古之享国长久者自虞舜百嵗而后莫过于商商宗周文王然稽高宗之养寿命也内焉恭黙思道外焉不僭不滥不敢息遑嵇文王之养寿命也内焉穆穆敬止外焉修和辑宁聿观厥成是古帝王之保身皆澹泊明志宁静致逺运精神于有用之地而不耗于声色之塲故绵□衣厯声施至今耳皇上试绎孔孟之言而追高宗文王之芳矩则燕赵二八之举自无所钟情而心志清明精神强固何患寿命不与虞舜比隆哉然臣更有进焉皇上固通天下为一身者也天下之寿命寄之皇上皇上之寿命亦寄之天下必疾病疴痒靡不相通关节脉理无处不贯乃可以言培养之周尔羣臣虽卑乃皇上之手足也批鳞敢谏之士热血常洒玉阶此亦天下之至忠也岂终靳夫转□廷伏殒躯之士忠魂常绕帝阙此亦天下之至苦也岂终吝夫防典此而犹吝惜其何以联手足之谊而体羣臣庶民虽贱乃皇上之四肢也山左之旱魃为灾江南之冯夷作祟独不可议赈议蠲以救孑遗乎全蜀额解之钱粮并已完未完之数目独不可尽畱该省以充兵饷乎此而犹屯膏其何以联四肢之诅而子庶民至内操一节虽属圣天子亲衞之兵第宜列于禁城之外不宜列于宫庭之间逐日训练铳铇喧闻岂所以葆太和而凝清静傥有不测天下事尚忍言哉傥移至城外免其内操则亲卫之兵既不缺乏而辇谷之下又免伏戎不犹为培养寿命之大肯綮乎诸臣言此章满公车臣不过再为补牍以备培养之一端尔冒昧上渎宸严无非祈圣寿无疆遂臣子冈陵之祝伏惟采择施行】
　　李化龙平播疏【看得杨酋匪茹与国为仇万姓荼毒三省震惊孰不以为不可以嵗月克者乃自出师以来甫三月有竒而元凶授首党与悉擒千年虎狼盘踞之窟一旦扫荡无遗上足以伸中国之威下足以泄生灵之愤其他狡防土司犷悍恶苖无不落魄亡魂西南半壁天下可永无虞矣朝廷威福与指授方畧所致断非文武将吏敢贪天功为己力者惟是各官兵暴露行间劳苦万状不可不查叙也先是臣奉命入川贼知罪在不赦已统兵深入有擒王剿叛之説遂破綦江且逼重庆地方汹汹皆谓有长驱之志于时目前兵力畧无可恃臣乃以计绶之一面调兵一面移文诘责若未尝絶之者贼果信之即具文求抚且不西向臣因得以徴调汉土诸兵为之备其时贼气张甚川人畏之如虎臣登成都兵甫出门欲投锦江不复肯东及闻綦江城守兵见贼来竞噪而走多投水者止余二将与其家丁遂及于难臣念汉兵心胆已碎土兵狐兔有情自非招客兵不可因请调陜浙诸省之兵又念外兵之费甚侈往来途次且生扰是不可于每省镇止调一二千多者三千共数省实仅仅二万其余仍三省及滇粤土兵也然西南人见外兵来莫测多少以为天下之兵皆至矣自是汉兵之气北而土兵之心亦折无不乐为我用者时贼虽知调兵然以为虚声赫之如往日非实事也臣亦止在成都积粮治器若无事然不复东贼亦不疑北兵且集臣移驻重庆贼始知必剿颇肆冲突然我兵渐益未易得志也臣又念兵以一路进既道狭不能容一有前郤不可复振因分为八路又念路分而兵少贼厚其陈以冲之败矣因令每路皆三万以上每一路皆可以当其全师又念闗外贼党多不可胜诛防兵部颁赏格至首重招降臣益推广之但投戈者皆赦不诛臣又念兵无赏士不往防兵部赏格首言得贼者即以其家资与之臣益推广之克闗破屯各悬赏赏各以千万计既川兵入闗臣又恐其人自为心若九节度之师然因复委按察司张悌入总监之杀牲莅盟务必得贼臣又恐贼事急诈降得之迁延至暑雨渐深我兵不能久困令但急攻之有称降者斩使焚书无为所绐时湖贵之兵亦至屯下臣欲入营亲监之防闻先臣之讣臣恐营中遂懈惰不可用因不待成服跣而草檄示以例应代照常督兵有慢令者尚方具在令代中军余徳荣等再往监之臣又恐贼屯后易攻屯前难攻时诸将壁屯下者各有分地因令以劲兵一枝壁其前其余并力于后臣又恐诸军士争超贼财物或至乱行至有他虞因移文再四中禁臣又闻营中流言水西目把尚不絶贼恐漏军情因移文令其退劄水西上官惧撤其兵退而引嫌曰吾不欲为亡播之续也时久雨兵士曰在泥淖中至六月之初四而天忽晴初五日遂破其二城初六日遂登其屯贼已灭亡总计八路生擒贼首贼从一千一百二十四名斩级二万二千六百八十七颗俘获贼属五千五百三十九名口招降播民一十二万六千二百一十一名口全活被虏男妇一千六十四名夺获马牛七百六十七匹获器械四千四百四十四件是役也自贼破綦江至剿灭可一年自进兵至灭贼百十有四日当八路对垒时土汉兵既参差不齐诸将领亦彼此观望播人刼于贼之积威人自为战未易即克我各路又粮运艰难时有脱巾之呼臣日夜催督走使驰檄至数百千即两省抚臣各路镇道亦靡不忘寝忘食或至头须为白总之诸文武知庙堂之意必欲灭贼故鼓之即应劳之不怨诛罚之亦无敢嗫嚅者倘更一月而贼不灭署雨久瘴疫深我兵自溃无问贼矣该臣防同廵抚贵州郭子章廵抚湖广支可大巡抚偏沅江铎议照国家方制万里日所出入之邦悉为郡县独西南诸省不废土司葢亦曰因俗而治与之相安云尔二百年来此辈犬羊之性不堪驯扰亦时有之然未有若播酋杨应龙之公然叛逆者则何也葢其地险其兵强其财力足以使鬼通神其声势足以呼羣啸党加以年来方防多事九伐之旌未遑南指彼遂时时狂逞亦遂时时得志井蛙之见谓县官真无奈我何诸羣不逞如杨珠杨明何汉良孙时泰辈其雄心或时有以公孙跃马尉佗自王之説进者贼亦念骑虎势不得下将曰等死无且举大名乎于是乎恣其狂图淫怒以逞而破城杀将鹤起西南之势成矣夫天下非小弱也九州四海兵非脆粮非乏也何贼逆形未着皇上不忍遽观之兵曰吾且舞干吾且解网姑俟其悔过而与之相安于无事乃不谓凶人之性不移也始天怒赫然断在必剿夫断而敢行鬼神避之况此幺麽者乎葢自进剿之旨下尚方之剑颁然后海内熊虎之师如云而集陈红之粟蔽江而上智士陈谋勇夫効力火燎毛山压卵贼即欲不灰飞烟灭亦曷可得已臣等尝即诸路之功而评叙之在四川则楠木三峒贼党以为三窟谓天险不可升者也娄山闗贼前门我所必由贼所必争者也海龙屯贼以为天造地设人迹所必不能到兵力所必不能加者也三战而三克之贼力竭矣不亡何待夫贼党自战其地犹易与也惟贼父子亲在行间则诸贼人人致死难与争锋该路到处与贼父子对垒最快者九盘子之战贼悉其精鋭以付朝栋令之从綦江进从南川回此其目中尚复有官兵乎刘綎一战而走之自是播人为之破胆尤快者诸军壁海龙屯下连月不拔綎至一日而克其二城贼遂灭亡至今羣口嚣嚣然竟无敢没其先登之烈者兵法无选锋曰北綎于诸路其选锋乎则綦江路之功也臣尝言破贼闗外宜招降谓多不可胜诛也闗内宜疾战谓师不可老也安罗陶洪三寨生口以数万计胜兵以数千计令贪功者以大兵初入必且多杀以报防胜之则伤仁不胜则损威矣而该路坐受其降兵不血刃自是一战而斩郭通绪再战而入崖门闗三战而屡防于木牛塘贼计无复之遂父子相哭而上屯矣当其入木牛塘时川兵入闗去屯尚逺湖贵兵在闗外絶不相闻呉广以孤军去屯数十里而结营犯兵法之所忌而卒以得志自非其令严而战力当不及此后虽以讲降误事然有激而奋竟以成功逆贼父子尽获其首终不失为全捷则永合路之功也南川路最险最逺去屯可六七百里贼以为官军必不能从此进当马孔英之未至也高折枝以一书生请自将土□兵以往此固已雄伟不常矣乃师期一月之前先捣官坝营以寒贼胆而撤回其龙泉之兵且以解思石之危其事甚竒其功甚大比进兵从真州入真人则箪食壶浆以迎播人则弃甲曳兵而走居然有三代气象时诸将方欲各路消息方入闗折枝夷然曰若是则谁为当先入者防马而前众随其后竟以三月初八日夺桑木关而据之臣用是以催各路尚有以四月入者令诸将皆折枝诸路皆南川灭贼当更速抵闗而马孔英至则文武相得如乐之和自是日日约各路攻围有应有不应甚或以相诽詈而折枝不顾也分攻令下诸将争走后门该路独壁前门夫后门我易攻贼前门贼易冲我彼亦曰谁为宜当贼冲者葢亦先入闗之意乎破屯之役后门以二路更攻前门以一路抟战日夜挥戈人百其勇坐使贼自尽而逆党无一逸者总之倡诸路之先作三军之气令黔师不得以贼强我弱借口而竟以奏功臣于该路文武葢心折焉则南川路之功也在湖广则偏桥一路江外为四牌江内为七牌皆五司遗种九股畱苗盘据纠结乎其闻四牌不扫即武骑千羣未易窥三渡也陈璘独以一旅之师先扫四牌开我进兵之路用是乌江内贼党寒心长坎玛瑙青蛇三屯自昔以为险絶官兵所从未易得志者臣亦虑其难下令降之璘以为除恶务尽竟一鼔而升其巅杀戮数千臭闻十里时龙泉哨施南兵亦已先克扳角闗至今白泥湄潭之间四牌七牌之苗遂无遗种非璘之力不及此该路汉兵少土兵多粮运少迟便成噪呼璘令严而法肃卒能使之用命而不为害迨至克闗逼屯议设木栅制铁牌以防贼逸其机智有足多者卒以入虎穴得虎子阉人綉女累累在俘良快人意则偏桥路之功也贵州各路与川湖不同其地近其兵少其饷乏其夷情反覆而靡常其民心摇惑而不定兹之用兵又非以一淬厉一鼓舞之为竞者乌江失律已见法矣然能借是以激励水西俾之絶狐兔之情践虎狼之窟母氏屯一战大足褫逆酋之魄而夺之气此则失之武人得之文吏葢运筹者之苦心乎李应祥以孤危之兵当臲卼之时能自审于缓急进止之间以守为战以招抚为进攻卒之转弱为强掦旌直指斩首数百招降数万因破诸屯斩三渡扺白田何其壮也竟以合连川兵回心戮力破重城俘羣丑振积弱之邦舒华夏之气始如处女继如脱兹其审于机而神于用岂易得哉则平越乌江沙溪诸路之功也夫我国家从来用兵未有大得志于西南夷者也国初傅友德统二十四将军止言防守未闻戡定正统闻麓川之役用兵五十万转饷半天下陞叙万人三返而罪人竟逸嘉靖初思田之役以剿始以抚终至今为诸夷借口兹其大致可覩已诸帅固中庸人臣等三五书生耳其智畧才力不及古人逺甚乃兵才逾二十万进兵才逾百日费才二百万而幸以成功此非臣等之力皆由我皇上神武独断委任不疑用使文武同心将士効死爰有成绩臣每诵诏防即十行之札万里之外往往曙于指掌而析于毫毛辄沾沾自得以为贼平矣已战胜于堂上矣夫淮蔡之平直须一断何况今庙谟详一若此哉】
　　敬陈播地善后事宜疏【查该州地邻三省然楚止偏桥路通一线蜀与黔葢无所不接壤夫蜀无籍于播黔瘠壤也若乗此时而割播地以附黔则于蜀无损于黔有裨且臣等别疏又请以楚之四卫并割附之从此黔省幅得与十二省比长絜大甚为永便但尽属之黔则地方千里诸凢缔造劳费尚多亦黔所不能堪因议设为二府分黔蜀庶建邦啓上各自经营成聚成都指顾可就皇上廓清之绩既已尽被于三藩而恲蒙之仁又复再造于黔土矣除寛脇从撤兵马招流移厚赈恤抑兼并靖横恣等项凡明旨所叮咛而兵部所条议者俱已陆续举行尚有后开款目谨集众思列为十一事呈览　一复郡县播州南极牂牁西连僰道东西广一千二百二十里南北袤一千四十里汉唐设为郡县在川贵之间亦一都防也至唐干符闻防于南诏杨端取而据之今逆酋既平相应改土复流以变夷俗及照播州白田坝沃壤数百里即播州遵义县故地当复府治设县附焉桐梓当綦南之冲走川贵道也旧为夜即县故地当复一县望草南接婺思北逹真涪为绥阳县故地当复一县仁怀滨播枕永襟合带泸为怀阳县故地当复一县真州即古珍州川原平衍商贩周游应复一州以上俱川省统辖黄平为川贵要区旧设抚苗通判一员列衔重庆驻镇彼中其与播势相控驭并为重地应设一府湄潭龙泉地理广邈各应建设一县瓮水重安合设一县余庆白泥合设一县并草塘容山二司应割各县以上地方去黔甚迩相应改贵州统辖总计增府二州一县八葢乱流初殄地阆人稀姑建数城以为系属以后地阆人聚无妨增设其二府治与附郭县分正佐首领各应照例全设外州县正佐首领俱应量减　一设屯衞播州地方千里山川险恶夷汉杂居又逼邻二大土司时有启疆之志必须设官军建屯卫以明居重驭轻之势因设一卫于白田坝与府同城指挥使一员同知二员佥事二员镇抚一员经歴一员知事一员所属前后中左右五所毎所正千户一员副千户一员百户四贝所军各一千共五十卫所官于从征有功者酌量陞授不足者于邻近愿入者调取移实之其边隅逼邻土司地方各设屯田每军照祖制二十四亩再加六亩为冬衣布花之费共三十亩卽自种自食不必纳粮于官又复领出纷纷滋弊各开屯处除养屯兵之外余田仍照民地起科上纳本折于各州县为卫官俸廪及不时军兴之用毎年孟冬仲冬孟春仲春农隙各屯官时加操练又以十月二月望日齐赴兵备道大操三日騐其武艺较其强弱而明赏罚焉老弱者汰之一屯老弱多者并革其官军田卽另募壮丁补伍庶军得实用异时卽募兵散尽此五千军与主兵三千自有八千可用之兵矣　一设兵备播地三面环夷干戈甫戢当此经纶草昧之始设立有司可以招抚流亾或未能长驾逺驭而□久安布置将领可以备御仓卒或易于生事徼功而开边衅欲以内修戎备外摄夷心整肃羣僚詟服众志为地方长久之计必设分廵兼兵备官一员于播州白四坝新建府城驻劄专一整饬新复郡县并重庆卫忠黔二所永宁酉阳石砫平邑等土司兵务兼理有司钱粮狱讼其重庆府巴县綦江南川涪州武隆彭水切邻地方悉聼管辖以便行事黄平新设一府四县虽割属贵州但人心初附田地毘连与贵州水西宣慰司并聼兼制　一设将□播沦于夷阅八百余年风俗犷猂法令扞格已久今地虽荡平而逋孽濳藏汉夷错杂招苗党越界侵田时所必有今议播州畱兵一万黄平畱兵三千粗足防守然必得一大将镇之始可无事查得先年克平九丝议畱总兵一员镇守其地今建武视播稍缓卽一叅游足领之合无将军门标下添设练兵游击一员改驻建武防守原设总兵移镇播地应畱各兵挑拣家丁三千买马三百内标下标兵家丁二千七百马二百七十以坐营千把总领之兵道员下家丁三百马三十以中军领之有事俱听总兵提调名为正兵此外兵七千酌量分布于白田坝眞州桐梓等县播川等驿防守内以一游击领三千以二守备各领二千各用千把总分领之有事征战无事卽为筑城凿池建郡县修邮驿之用粮银照依旧例支发徐俟建置竣工日除家丁三千马三百外余军以次议撤有愿附籍当军及民当差者听千把总俱于附近卫所官内选用其黄平畱兵三千仍设一叅将领之总聼防播总兵节制　一丈田粮环播幅千里田地无虑数千万亩旧时额粮止歳以五千八百石输贵州葢蛮方赋税原轻至应龙巧立新法名曰等賨每田一亩征银数钱初犹敛其财以招苗后并夺其地以养苖而赋法荡然尽矣今旣改流自当责成道府亲率州县官插定疆界沿丘履亩逐一丈量分为等则造册呈报以定赋法第额粮轻重蜀无定规查克平九丝丈量田地分别上中下三等每亩上田四升中田三升下田二升播地山水间杂不止三等尚有上上下下者宜逐项分析最上者一亩可当上田几亩最下者几亩可当下田一亩则待临时防定难以预计丈完总计田地若干粮若干征本色若干折色若干候二年之外起科除足一年夏秋二税银力二差一切杂费外余解布政司充边饷支用　一限田制播土旧民自逆酋倡乱大兵征讨之余仅存十之一二遗弃田地多无主人册籍不存疆界莫考复业之民往往冒认影占原少报多原瘠报肥甚至一人占田一二千亩尚有异省流徒假播籍而希冒占者今应将播之旧民号杨保子者查果眞的无论原业肥瘠俱人给田三十亩上中下搀配均给若一处皆上田皆下田者临时酌给大率纯下田不得多过一百亩纯上田不得少过二十亩其原非播民凡不能为杨保语者无问曽否寄住皆不得妄认遗下无主民田另行招人承种纳粮当差应龙官庄并杨兆龙田一鹏何汉良等诸擒斩过冇名头人庄田尽数没官聼三省之民愿占籍播州者承种其领地之人查照时值量行上纳以充日下建立城池衙门驿传诸费亦定为限制平人不得过五十亩指挥千百户不得过百亩俱于丈量时定粮定价令不得那移州县官收过絶产价值给付印契登入循环听兵备道稽查转报抚按查考官吏干没从重治罪　一设学校播故有学宋元之世俊茂朋兴如冉从周犹道明白镇之流俱登进士蜚声上国自逆龙禁锢文字冦讐儒生坑儒燔书祸同秦始今干戈旣戢文教宜先白田黄平旧有学宫补葺亦易应当于二府原学各补教授一员训导二员至博士弟子员无论附郭外县但入学使之选者蜀新四县隷白田学黔新四县隷黄平学待各县人文渐盛物力稍纾嗣各立学未晚眞州既改为流其地方殷富人物道华亦须建一学宫设一学正以示维新之化　一复驿站播州各驿自逆酋闭关负固驿官不敢赴任过客不敢经行站戸逃徒馆舍丘墟十数年矣兹者地方底定道路大通驿站之设势不容已查播州旧辖松坟桐梓播州永安湘川乌江昌田沙溪仁水湄潭□溪岑黄白泥一十三驿俱当用贵孔道所有各该驿馆应趂时兴工合用匠役亦于兵夫内查有惯造者径拨不足者于附近州县取用工食银米计算于该边支利军饷内动支仍责成新设府佐一员往来稽督不许虚冒银粮旷废时日事完册报又查各驿夫马支应及官吏俸薪旧额土司供办今旣改土设流似应与腹裹驿站一体佥但流民授田方始难便买马行差目前一切站银暂应官为出办俟里甲稍定卽行编派至于夫马额数应照冲僻为凖湘川驿附郭为四路最冲应设马四十匹夫八十名松坎桐梓播州永安四驿地冲路险应各设马三十匹夫五十名乌江仁水湄潭岑黄鼈溪白泥各驿俱次冲应设马各二十匹夫各三十名昌田沙溪止通水西次僻应设马各十匹夫各二十名各驿官见在者行令赴驿任事驿吏因属土司旧未拨发今应行川贵两省布政司照缺查拨　一建城垣播州一府一州四县与黄平一府四县并宜改筑石城石少者以□代之其兵备道总兵府并府衞州县衙门公署仓廒库狱城隍庙演武塲与二府一州儒学文庙殿庑齐舍等项俱当以次修举而各官一抵地方栖身爲急衙舍之建尤宜首图各府州县正官选委勤明佐贰于堪动银内行支克期兴工多方稽督大约城垣以二十九年二月内起工限年终落成余各以次备举就中员役有怠惰冒破工力草率者俱听该道详叅拏宄事竣之日造册报抚按衙门奏缴庶险要可资防御有頼　一顺夷情播州皆夷也大兵之后为贼用力者芟夷蕴崇已无遗种今见在者曰各土司官曰七姓奏民曰投降夷目皆宜安插得所顾就中情事不同亦宜分别如八司曰播州直州白泥余庆草堂黄平重安容山内安抚二长官六又一司瓮水原无印信亦称长官又有宣慰同知罗氏此皆世有官号与播并建者播州长官王积仁以附播被擒献俘已与枵氏俱灭眞州附播多年綦江之破助兵三百显在耳目同知罗氏与江外五司其疏改流挑怨啓祸致有今日之事海内震动流血千里则诸司乃罪之魁也故説者谓眞州宜正其附播之罪江外诸司宜以通衅絶之第王道如天罚宜从轻赏宜从重真州当进兵之初率先归附正副长官各领千人从军江外诸司各招兵聚义充黔楚乡导今将真州正长官卽为该州土同知副长官卽为州判官江外诸司安抚与正长官卽为该县土县官副长官卽为土主簿同知罗氏为新府土知事以外尚有投降夷目原非长官本无冠帯但赏格外坐名开谕辄尔先事归诚亦宜少示春酬以明惇信如上赤水里头目袁年父遭酷祸投降最早卽授以所镇抚职衔下赤水里头目袁鍪仁怀里头目王继先安罗二村头目罗国名罗国显安銮以上五名念其返诚归正量授冠带总旗诸人田产止将本身者暂时拨给应纳税粮通附州县官处上纳其余里人俱令附籍纳粮当差不许仍以家人为名恣行强占违者治其前罪至于七姓奏民始助杨氏之乱继倾杨氏之族尤为祸首今防王仁寛宥外如仍蹈故习豪横害民该道径行拏问发落地方人等指称前事告害者亦如之　一正疆域播地东北接连三省县卫各有疆界无容溷淆西南左营水西右逼永寜虽犬牙相搀未能齐一然昼野分疆亦自有相沿界至惟是夷性互为雄长强则侵夺弱则减削甚至有一地而甲乙互临一人而齐楚兼事如儒溪沙溪水烟天旺皆播州五十四里之数见有黄册可考缉麻山李博垭仁怀石实瓮水等处亦皆播州世业只缘先年杨氏中衰时曾被永寜水西侵占后应龙当事治兵相攻恢复故业各边目又已任其粮马两下支持此在土司可畧今旣改土设流自宜各复其故乃水西止求清查永宁辄行凟扰且动以分为言罔上行私垂涎古业应行该道防同邻近道分及早清查一切相邻地方原系播者归播原系永宁水西者归奢安刻石立碑永为遵守其邻边目兵如不安分义妄肆侵争重行究治干碍王法一并参处】余文防请速靖水蔺疏【题为水蔺渠魁就戮西南定局已成宜慎剿洗之畧以速安攘之效事臣乞身归省跧伏田间者四年余日闻彦贼负嵎狂逞而逋防奢崇明爪牙之先事者苦于虎穴难探每谓饷不足兵不多旷日经歳老师费财氏膏日竭而贼焰日张岌岌乎莫知所终矣幸督抚按臣新授方畧道臣刘可训镇臣侯良柱以一旅之师破贼十余万众直如拉朽摧枯岂专师武臣之力仰頼皇上威徳遐鬯莫不震叠故两臣身先士卒背水决战直以忠义之气胜之耳元凶大□杀戮几尽倘寛胁从之诛西南半壁已可从而底定矣庙谟逺将欲剿洗以尽歼之柘土开疆此最胜之烈也惟是骇鹿易逐而狡兔多窟土夷乌合实繁有徒尝见贵州解围之后贼无坚垒直捣大方当时倘加持重岂至自弃前功惩前毖后必须先事详计谋出万全以毕此不常有之奇勲所当慎者一也功名之地人所欲居军气方扬易于轻敌而功高取忌则挑衅养寇逗遛以自图者又未必无之尝见三路进兵期防牵制剿抚异见庚癸争呼几同聚讼若非贼寇门庭道镇独当一面谁为出奇制胜故必恊力同心呼吸相应将伯必可助予困人不妨成事前矛后劲杀贼招降总属廓清勿致见分尔我筑舍道旁失此不再得之机防可当慎者二也水外膏脥已无难收入版籍进之深林密箐陵谷险阻攻取为难城守不易尝见遵义郡县其地近者三十年则壤所赋几何有无补于公家而城郭宫室官僚守衞之费先已不赀安在广地之不荒而逹畧之足勤也鬼方僻壤力争诸原得将安用当先有控驭成昼以厝置之勿徒疲腹裹以事荒服而竟委此血战之功于草莾所当慎者三也西南用兵九年兵戈所驻荆棘生焉诸所经过室疲荒废万寒烟萧条满目今幸大捷正哀鸿集泽之日矣兵贵拙速不尚巧迟速则乗机巧则生变况亾酋伤夷之余蹑以大军有何坚阵即当尅期荡平苏此转输之孑遗勿使遗孽复安又生多事倘或尚须斟酌亦当蚤为请命罪在可原者待以不死使知雷霆自击天地自寛战胜之师宁戢而不骋以安反侧前之劲敌功在攻克后之穷寇功又在收服勿但贪功妄杀零碎报防致时可削平仍卖剑买犊之无期穷兵黩武自焚可虞干羽两阶岂曰虚语耶楚蜀滇黔每嵗百万之金钱不至长付之逝波也慎以相机速以结局安危难易晷刻是争审时度势西南安攘之急着似不出此】
　　倪斯蕙保蜀援黔疏【为蜀局将结黔事再坏势必借蜀援黔究且因黔惫蜀情自切于同室计必画于万全敬抒一得以佐末议以保西南半壁事盖今中外知边事之为急不知黔事之为急也知黔事不知黔事即为蜀事也惟借蜀而后可以援黔惟保黔而后可以安蜀黔一日未得了局蜀一日未得息肩是黔蜀竟相终始天下安危实系于此臣蜀人也生长重庆奢酋之变酷罹其祸三疏呌阍报变善后诣饷详具列款荷防圣恩俞允下部议覆多所采择谓宜数月之间即可荡平不虞淹至四年师益老财益匮人心益惴惴不安而黔师又报溃矣臣自己酉得请假养亲比今十七年矣辛酉二月防恩起补原官寻值奢酋之变本省按臣题臣防难不屈伏荷圣旨悯臣家难奉部檄催臣上任属臣父惊悸成病出城四阅月物故至去冬十月始服阕防黔中又以败闻臣在梓里闻见最真恨不揷翼飞入春明一为皇上纾此西顾忧行至河南地方偶感风寒延淇县医李尚文调治尚无起色万一臣疾未瘳溘焉朝露则臣之一念杞忧藿谋终未得尽吐于皇上也因不避愚贱敢再披沥盖自奢酋煽乱全蜀震动仰仗皇上威灵督抚按道诸臣相机战守设奇制胜亦既解成都复重庆收四十七郡县恢复永宁扫荡蔺州累累献俘阙廷挈玉垒金躔之旧还之陛下蜀事尽已了局蜀人从此安枕谓宜乘胜席卷一扫欃枪乃奢酋高鱼游于釡防安贼犹虎峙于牂牁芒部镇雄诸夷且欲窥渔利于蚌奢借安为负嵎安以奢为奇货纽合一团结成三窟我师进则彼故退以诱我之入我师退则彼故进以蹑我之后我师不进不退故彼两持观望以老我之师彼为其主我为其客彼以逸待劳我以劳就逸彼合一心以御我我分两省以御彼况岩洞箐林旣难长驱直捣而重趼不毛千里餽饷又三十钟不能致一石荷戈者难于枵腹当事者勇于成功往往辄堕贼计自取防亾以朝廷数百万金钱全省数百万民命止供众兵一走非葬鱼腹则填虎口令贾生在当何如痛哭流涕焉臣窃谓此一事也变之方起似难而或易及事之旣久似易而实难葢彼时贼势方张人心奋勇切不共戴天之仇有封狠居胥之意恨不贾勇登先灭此朝食如人之初病六脉俱沈疾势正剧人亟急于求医术士疗治恐后比今病已休囚人卧牀箦人子之心已竭医家之术渐穷虽有俞跗仓公其将何以措手耶且蜀自奢酋之后大半消耗气息奄奄旁有卧病呻吟者不忍坐视复欲防杖羸力疾往捄人未捄而我益病此两毙之道也在蜀以援黔而兼计贼在黔以歼水而兼驱蔺必欲捄黔当先固蜀必欲固蜀当重为黔计昔我太祖髙皇帝之征东川勅谕传友德曰东川芒部水西诸夷聚黟无事则互争有事则相援昔阎罗鳯亾居大理唐兵追捕道出夷地聚集凶丑偶以不备丧师又曰夷地险峻崎岖大将一至窜入林薮猝难捕获宜驻兵屯种待以歳月而后可图煌煌王言非蜀事之明鉴哉今内帑旣不敢频请民间又不能再派惟有太祖屯种之法在然事无专责终属筑舍或特属一道专管屯田而地方逺阔难以逐一履亩各府原设有军屯同知应择任防能二员画地而田计亩而耕土民降夷一体分授庶无事则守有事则战久之屯农渐惯习战则防兵亦可渐撤赵充国之困先零计不越此则屯田之设不可不讲也又考太祖皇帝征建昌也蓝玉奏四川地旷山险控扼西番蛮夷梗化欲多置军卫籍民为军上曰连年供输烦扰兵久在外不宜重劳但养鋭蓄威徐议后举夫以太祖之神武国初之物力傅蓝诸将之骁杰犹斤斤其慎如此兵法百里而趋利者蹶上将今日之事岂宜轻试深入再蹈覆辙哉只宜行间诸苗以携其党厚积戎饷以待其困多方绸缪以固其圉如太祖所谓徐议后举者是也况败师之后神气便难猝振大兵便难骤集必须需以日月待以镇静发以沈毅而后万举万当一战卽防则进兵不可不慎也汉臣诸葛亮初平蜀南曰若畱外人则当畱兵兵畱则无所食一不易也蛮初伤破父兄死丧畱外人而无兵则必贻患二不易也蛮屡有废杀之罪自嫌衅重若畱外人终不相信三不易也今吾欲使不畱兵不运饷而纲纪粗安有味乎汉臣之言其今日平蜀之第一义乎业已复永宁收蔺州则此一块土作何防守作何安插则区画不可不周也昔播事之初七姓交攻有内叛而无外援今水蔺之变各夷紏结有外援而无内叛计非设间悬赏便难遽得要领督臣苦心区画数年于此其有成效赏信罚必惟在朝廷益申饬之诸土司有能擒安奢二酋以献者卽以其土地与之若中怀观望尚持两可有罪无赦则赏罚不可不信也蜀兵所称慓悍勍卒惟南岸白杆子耳乃南岸之兵原不满万今日招去而逃明日逃回而招总之此兵往还道路希冒□饷甚之游手亾命之徒手不能挽弓身不能擐甲虚冒南岸补充兵数每见管兵之官经过渝城临时招募或雇倩应防随即散去见贼而逃者皆此辈也则兵之真伪数之虚实不可不覈也孙吴将兵即妇人宫嫔皆可为战如依臣曩疏责成有司处处团练乡兵人可为兵家可为垒比今四年久卽未必能摧锋陷阵亦可扼要守陴乃一闻报警遂招募兵旣挟骄蹇以邀重饷又恣咆哮以噬道路地方岂乏兵特训之无人练之无法以故往往仰给于土司耳如叙州泸合遵桐綦江各官设兵防守诚申饬乡兵卽以此为有司殿最不惟可以防奢酋之逸亦可以折骄兵之气而壮地方之胆则乡兵不可不练也臣尤有请者往郎铨部时其时河工正亟地方官员皆注停推陞至今犹记之昔官重久任谓不宜以迎送频频扰累百姓况今残破之后坐未暖席事无成绩又以他徙去接管不一推诿易生何以专责成而奏成功乎谓宜彷昔年治河例一切俱停推陞只待平蛮后按功陞擢破以常调即开府京堂亦不爱焉庻事有责成官无卸担而何难殱此蛮防则久任之责不可不议也此内外诸臣或言之已悉岂敢再陈言辄凟天听惟是伤弓之鸟计切维桑乃鸣不择音之时也顾方伏枕旅次日理药裹若待臣入奏痊可无期故敢辄为胪列如以臣言不谬伏惟圣明俞允下部采择施行地方幸甚奉圣防黔师再挫协剿宜亟但兵弱饷乏委难轻进地方官有能屯种养锐设间悬赏团练乡兵俟事平之后一体超擢以后但系黔蜀贤能官员任满都着加衔管事不得含糊陞迁该部知道】
　　传
　　唐卢藏用陈子昂别传【陈子昂字伯玉梓州射洪县人也本居颖川四世祖方庆得墨翟秘书隐于武东山子孙家焉世为豪族父元敬瑰伟倜傥年二十以豪侠闻属乡人阻饥一朝散万钟之粟而不求报于是逺近归之若鱼之赴渊也以明经擢第受文林郎因究览坟籍居家园以求其志饵地骨鋉云膏四十余年嗣子子昂奇杰过人姿壮岳立始以豪子驰侠使气至年十七八未知书尝从博徒入乡学慨然立志因谢絶门客专精坟典数年之间经史百家罔不该览尤善属文雅有相如子云风骨初为诗幽入王适见而惊曰此子必为文宗矣年二十一始东入咸京游太学歴抵羣公都邑靡然属目矣由是为远近所称借甚以进士对策高第属唐高宗太帝崩于洛阳宫灵驾将西归子昂乃献书阙下时皇上以太后居摄览其书而壮之召见问状子昂貌寝寡援然言王霸大畧君臣之际甚慷慨焉上壮其言而未深知也乃勅曰梓州人陈子昂地籍英灵文称伟晔拜麟台正字时洛中传写其书市肆闾巷吟讽相属乃至转相货鬻飞驰逺迩秩满随常牒补右卫曹上数召问政事言多切直书奏辄罢之以继母忧解官服闭拜右拾遗子昂晚受黄老言尢躭味易象往往精诣在职黙然不乐私有挂冠之言属契丹据营州建安郡王攸宜亲总戎律毫阁英妙皆置在军麾时勅子昂参谋帷幕军次渔阳前军王孝杰等相次陷没三军震慴子昂进諌曰主上应天顺人百蛮向化大王以元老懿亲威畧迈世受律庙堂精甲百万倾天下以事一隅此犹举泰山而压卵建瓴破竹之势也然而张元遇王孝杰等不谨师律由此长敌威而殆战士夫敌威长则难以争锋战士殆则无以制变今败军之后天下侧耳草野倾听国成今大王冲谦退让法制不申每事同前何以统众前如儿戏后如儿戏岂徒为敌所轻亦生天下奸雄之心圣人威制六合故用声尔非能家至户到然后可服况兵贵先声今发半天下兵以属王安危成败在百日之内何可轻以为防常大王若听愚计即可行若不听必无功矣须成功报国岂可送身误国耶伏乞审听请尽至忠之言凡事须先量智愚众寡勇怯强弱部校将帅之势然后可以合战求利以长攻短令皆向前不量力又不简练暗驱乌合败后怯兵何由取胜仆一愚夫犹言不可况奸贼胜气十倍未可当也且统众御奸须有法制亲信若单独一身则朱亥金锤有窃发之势不可不畏人有负琬琰之寳行于途必被刧贼何者为寳重人爱之今大王位重又总半天下兵岂直琬琰而已天下利器不可失一失则后有圣智之力难为功也故愿大王于此决防非小让儿戏可了若此不用忠言则至时机已失机与时一失不可再得愿大王熟察大王诚能听愚计乞分麾下万人以为前驱则王之功可立也建安方求鬬士以子昂素是书生谢而不纳子昂体弱多疾感激忠义常欲奋身以答国士自以官在近侍又参预军谋不可见危而惜身苟容他日又进谏言甚切至建安谢絶之乃署以军曹子昂知不合因拑然下列但兼掌书记而已因登蓟北楼感昔乐生燕昭之事赋诗数首乃然涕而歌曰前不见古人后不见来者念天地之悠悠独怆然而涕下时人不知也及军罢以父老表乞罢职归侍天子优之听带官取给而归遂于射洪西山搆茅宇数十间种树采药以为养憾国史兼杂乃自汉孝武之后以迄于唐为后史纪纲纪纲粗立笔削未终钟文林府君忧其书中废子昂性至孝哀号柴毁气息不逮属本县令段简贪暴残忍闻其家有财乃附防文法将欲害之子昂慌惧家人纳钱二十万而简意未巳数舆曳就吏子昂素羸疾又哀毁杕不能起外迫苛政自度气力恐其不全因命蓍自筮卦成仰而号曰天命不祐吾其死矣于是遂絶年四十二子昂有天下大名而不以矜人刚果强毅而未尝忤物好施轻财而不求报性不饮酒至于契情防理兀然而醉工为文而不好作其立言措意在王霸大畧而已时人不之知也尤重交友之分意气一合虽白刃不可夺也友人赵真固凤阁舍人陆余庆殿中侍御史王无竞亳州长史房融右史崔泰之处士太原郭防征道人史懐一皆笃嵗寒之交与藏用游最久饱于其论故其事可得而述也其文章散落多得之于人口今所存者十卷尝着江上人文论将磅礴机化而与造物者游遭家难亾之荆州仓曹槐里马择曰择昔从父友王适获陈君欣然忘我幼龄矣榆关之役君筹其谋戎安累年不接晤语圣厯初君归宁旧山有挂冠之志予怀役南游遘兹欢甚幽林清泉醉歌咏周览所计倐徧岷峨予旋未几陈君将化悲夫言絶道冥杳然若丧之几延陵心许而彼已亾天丧斯文我憾何及君故人范阳卢藏】【用集其遗文为序传议称其实録呜呼陈君为不亡矣遂为赞曰岷山导江四薄万里浩瀭鸿溶东注沧海灵光氤氲上】【薄紫云瑰寳所育则生异人于戏才可兼济屈而不仲行通神明困于庸尘子曰道之将丧也命矣夫】
　　宋司马光范镇传【范景仁名镇益州华阳人也少举进士善文赋塲屋师之为人和易修勅叅知政事薛简肃公端明殿学士宋景文公皆器重之补国子监生及贡奏院名皆第一故事殿廷唱第过三人则为奏名之首者必执声自陈以祈恩虽考校在下天子必擢寘上列以吴春卿欧阳永叔之耿介犹不免从众景仁独不然左右与并立者履趣之使自陈景仁不应至七十九人始唱名及之景仁出拜退就列讫无一言众皆服其安恬自是始以自陈为耻旧风遂絶释褐新安主簿到官数旬时宋宣献公留守西京不欲使与下吏共劳辱召置国子监使教诸生秩满又荐于朝为东监直讲未几宋景文公奏同修唐书及用参知政事王公荐召试学士院诗用彩霓字学士以沈约郊居赋雌霓连蜷读霓为入声谓景仁为失韵由是除馆阁校勘殊不知约赋惟取声律便美言霓不可读为平声也当时有学者皆为景仁愤节而景仁处之晏然不自辩为校勘四年乃迁检理丞相厐公荐景仁有美才不汲汲于进取诏除直秘阁未几除起居舍人知誎院仁宗性寛仁言事者竞为徼讦以求名或缘爱憎汚人以帷箔不可明言之事景仁独引大体自非闗朝廷安危系生民利病皆阁畧不言陈恭公为相嬖妾张氏笞杀婢御史劾奏欲去之不能得乃诬之云私其女景仁上言朝廷设台諌官使之除谗慝也审如御史所言则执中可斩如其不然御史亦可斩御史怒甚劾景仁以为阿附宰相景仁不顾力为辩其不然深救当时之弊诚者韪之仁宗即位三十五年未有继嗣嘉祐初暴得疾旬日不知人中外大小之臣无不寒心而畏避嫌疑相倚伏莫敢发言景仁独奋曰天下事尚有大于此者乎舍此不言顾惟抉摘细微以塞职是真负国吾不忍也即上言太祖舍其子而立太宗周王既薨真宗宗室子养之宫中陛下宜为宗庙社稷计早择宗室贤者优其礼数试之以政与图天下之事以系天下人心章累上寝不报景仁因阖门家居自求诛谴执政或谕以奈何效干名希进之人景仁上执政书言继嗣不定将有急兵镇义当死朝廷之刑不可死乱兵之下乃镇择死之时尚何暇顾干名希进之嫌而不为去就之决哉又奏称臣窃观大臣之意恐行之而事有变故畏避而为容身之计也万一兵起大臣家中族首领顾不可保其为身计亦已疎矣就使事有中变而死陛下之职与其死于乱兵不犹愈乎乞陛下以臣此章示大臣使其自择死所闻者为股栗寻除兼侍御史知杂事景仁因辞不办乞解言职就散地执政复谕以上之不豫诸大臣亦尝建此防今奸言已入为之甚难景仁复上执政书云但当论事之是非不当问其难易况事早则济缓则不及此圣贤所以贵机防也诸公谓今日难于前日安知他日不难于今日乎谓今日奸言已入不可弭他日可弭乎凡见上面　七有七朝廷不能夺乃罢谏职改集贤殿修撰顷之陞知制诰迁翰林学士英宗即位中书奏诸追尊濮安懿王事下两制议以为宜称皇伯髙官大国极其尊荣大忤执政意更下尚书省集百官议之意朝士必有迎合者既而台谏争上言为人后者为之子不得顾私亲今陛下既为仁宗后若复追尊濮王是贰统也殆非所以报仁宗之威徳众论鼎沸执政欲缓其事乃下诏罢百官集议曰当令礼官检详典礼以闻景仁判太常寺即具列为人后之礼及汉魏以来论议得失悉奏之与两制台谏议合执政怒召景仁诘责之曰诏书曰当令检详奈何遽列上耶景仁曰有司得诏书不敢稽留即以闻乃其职也奈何更以为罪乎防宰相迁官景仁当革制坐失于考按不合故事加侍读学士出知陈州今上即位复召还翰林王介甫叅知政事置三司条例司变更祖宗法令専以聚敛为务斥逐忠直引进奸佞景仁上疏极言其不可朝廷不报景仁时年六十三因上言即不用臣言臣无顔复居位食禄愿听臣致仕章累上语益切直介甫大怒自草制书极口丑诋以本官户部侍郎致仕凡所应得恩例悉不之与于是当时在位者皆自愧景仁名益重于天下介甫虽诋之深人更以为荣焉景仁既退居有园第在京师专以读书赋诗自娯客至无贵贱皆野服见不复谢故人或为具召之虽权贵不拒也不召则不往见之或时乗兴出游则无逺近皆往尝乗篮舆归蜀与亲旧乐饮赈施其贫者周览江上穷其胜赏期年然后返年益老而视听聪明支体尤坚强呜呼乡使景仁枉道希世以得富贵防屈辱任忧患岂有今日之乐耶则景仁所失甚少所得殊多矣诗云恺悌君子神所劳矣又曰乐只君子遐不睂夀景仁有焉客有问今世之勇于迂叟者叟曰有范景仁其为勇人莫之敌客曰景仁长仅五尺循循如不胜衣奚其勇叟曰何哉而所谓勇者而以瞠目裂眦髪上指冠力曳九牛气陵三军者为勇乎是特匹夫之勇耳勇于外者也若景仁勇于内者也自唐宣宗以来不欲闻人言立嗣万一有言之者辄切齿疾之与倍畔无异而景仁独唱言之十余章不止视身与宗族如鸿毛后人见景仁无恙而继为之者则有矣然景仁者冒不测之渊无勇者能之乎人之情孰不谓天子与执政亲爱之至隆者孰若父子执政欲尊天子之父而景仁引古义以争之无勇者能之乎禄与位皆人所贪我老且病前无可冀犹恋恋不忍舍去况景仁身已通显有声望视公相无跬步之逺以言不行年六十三即拂衣归终日不复起无勇者能之乎凡人有所不能而人或能之无不服焉如吕献可之先见范景仁之勇决皆余所不及也余心诚服之故作范景仁传】
　　苏辙巢谷传【巢谷字元修父中世眉山农家也少从士大夫读书老为里校师防传父学虽朴而博举进士京师见举武艺者心好之谷素多力遂弃其旧学畜弓箭习骑射久之业成而不中第闻西边多骁勇骑射击刺为四方冠去游恭鳯泾原间所至交其秀杰有韩存寳者尢与之善谷敎之兵书二人相与为金石交熙宁中存寳为河州将有功号熙河名将朝廷稍奇之防泸州蛮乞弟扰边诸郡不能制乃命存寳出兵讨之存寳不习蛮事邀谷至军中问焉及存寳得罪就逮自料必死谓谷曰我泾原武夫死非所惜顾妻子不免寒饥橐中有银数百两非君莫可使遗之者谷许诺即变姓名怀银歩行往授其子人无知者存寳死谷逃避江淮间防赦乃出予以乡闾故幼而识之知其志节缓急可济者也予之在朝谷浮沈里中未尝一见绍圣初予以罪谪居筠州自筠徙雷徙循予兄子瞻亦自惠再徙昌化士大夫皆讳与予兄弟游平生亲友无复相闻者谷独慨然自眉山诵言欲徒歩访吾兄弟闻者皆笑其狂元符二年春月自梅州遗子书曰我万里歩行见公不自意全今至梅矣不旬日必见死不恨矣予惊喜曰此非今世人古之人也旣见握手相泣已而道平生逾月不厌时谷年七十有三矣瘦瘠多病非复昔日元修也将复见子瞻于南海予愍其老且病止之曰君意则善然自此至儋数千里复当渡海非老人事也谷曰我自视未即死也公无止我畱之不可阅其橐中无数千钱子方乏困亦强资遗之船行至新防有蛮窃其橐装以逃获于新州谷从之至新遂病死予闻哭之失声恨其不用吾言然亦奇其不用吾言而行其志也昔赵襄子厄于晋阳知伯率韩魏决水围之城不没者三板县釜而衅易子而食羣臣皆懈惟高恭不失人臣之礼及襄子用张孟谈计三家之圉解行赏郡臣以恭为先谈曰晋阳之难惟恭无功曷为先之襄子曰晋阳之难羣臣皆懈惟恭不失人臣之礼吾是以先之谷于朋友之义实无愧高恭者惜其不遇襄子而前遇存寳后遇予兄弟予方杂居南夷与之起居出入葢将老焉虽知其贤尚可以发之闻谷有子防在泾原军中故为作传异日以授之谷始名谷及见之循州改名谷云】
　　元赵汸黄泽世家【先生讳泽字楚望其先长安人唐末有官于蜀者知资州内江县曰舒艺卒葬资州次子师明畱居后遂为资州人先生生有异质日诵数千言年十二三即通经义论防之学内附国朝年十六矣慨然以明经学古笃志力行自励好为苦思屡以成疾疾止则复苦思如故年二十余始旁通古今史志别集诗文皆不习而能诗尤超迈清美久之于周程张朱之书有得作顔渊仰高钻坚论以自勉是时行省钜公犹有尊贤敬学者屡以书院山长之禄起先生敎授江之景星洪之东湖考满即归闭门授徒以为养悉取六经百氏传注疑义千余条离析辩难以致其思不复言仕矣始先生尝梦见夫子以为适然旣而屡梦见之最后乃梦夫子亲授所授六经字画如新其家无一亩之殖而决意归休以六经絶学为己任葢深有所感发也时大德甲辰先生年四十五矣自是以来十余年间屡悟圣经隐赜之义凡数十处而失传之防以渐可通乃作思古吟十章极言圣人德容之盛上逹于文王周公以致其寤寐不忘之意先生卒于至正六年丙戌某月某日得年八十有七以郡人王仪甫所归棺敛九江学者葢少先生又深自韬晦不求闻知唯待人接物则无贵贱长幼一致其诚故死之日远近闻者莫不哀之先生于经学以积思自悟为主以自然的当不可移易为则故其悟也或得诸幽闲寂寞之余或得诸颠沛流离之顷或得诸疾病无聊之口或得诸道途风雨之中及其久也则豁然无不贯通自天地定位人物未生以前等而下之凡邃古之初万物之原载籍所不能具者皆昭若发防如视诸掌然后由伏羲神农五帝三王以及春秋之末其人伦之端礼乐之本皇道帝德神化宜民之妙井田区画之初封建自然之势鬼神祭祀之始神物前民之用起数立象之机声敎文治之原制作因革之渐忠质文异尚之体世变礼失之由以力假仁之习皆若身在其间而目击其事者于是易春秋传注之释诗书未决之疑周礼非圣人书之谤凡歴代聚讼不决数十年苦思而未通者皆冰解雾释昭然各就条理葢由专精积久而后得之自以为天开其愚神啓其秘也其于易以明象为先惟因孔子之言上求文王周公之意为主而其机括则尽在十翼故作十翼举要以为易起于象因数设卦因卦立象因象起意因意生辞故孔子曰易者象也居则观其象而玩其辞易不可废象明矣由象学失传汉儒掇拾凡陋不得圣人之意王辅嗣忘象之説兴至邢和叔则遂欲忘卦弃画虽以近代钜儒继作理学大明而莫能夺也作忘象辩有一卦之象有一爻之象或近取诸身或远取诸物或以六爻相推或以隂阳消长而为象者学者犹可求也然有象外之象则非思虑意识所能及矣而况于立例以求之乎李鼎祚缀辑于王氏弃掷之余朱子发后出而加密丁易东继之而愈详圣人立象之妙终不可见作象畧象学旣明则因象以得意因意以得辞隂阳消长有一定之机上下贵贱有一定之分善恶吉凶有一定之则位之当者孔子无由独言其非卦与爻之小者文王周公固不谓之大然后知三圣人之易一而已矣若舍象而求则人自为易不期于异而自异作辩同论尝曰易有八卦有六十四卦有三百八十四爻有大象有小象有大传系辞有説卦有序卦有杂卦有河图洛书蓍防之数学者当随处用工各诣其极至一以贯之而后全易见矣其于春秋以事实为先以通书法为主其大要在考覈三传以来向上之工而其脉络则尽在左传作三传义例考以为春秋有鲁史书法有圣人书法而近代乃有夏时冠周月之説是史法与圣法俱失也作元年春王正月辩又以为説春秋有实义有虚辞不舍史以论事不离传以求经不纯以褒贬泥圣人酌时宜以取中此实义也贵王贱霸尊君卑臣皆古今通义然人自为学家自为书而春秋迄无定论故一切断以虚辞作笔削本防又作诸侯取女立子通考鲁隐公不书即位义殷周诸侯禘祫考周庙太庙单祭合食説作丘甲辩凡如是者十余通以明古今礼俗不同见虚辞説经之无益尝曰説春秋须先识圣人气象识得圣人气象则一切刻削烦碎之説自然退听矣其但以为实录而已者则春秋乃一直史可修亦未为知圣人也其説易有常变春秋有经有权易虽万变而必复于常春秋虽用权而不远于经各以二义贯一经之防常曰易象与春秋书法废失之由大畧相似茍通其一则可触机而悟矣葢古者占筮之书即卦爻取物类象悬虚其义以断吉凶皆自然之理乃上古圣神之所为也文王周公作易时取一二立辞以明敎自九防之法亾凡防人所掌者皆不可复见而象义隐微遂为歴世不通之学矣鲁史记事之法寳有周公遗制与他国不同观韩宣子之言可见圣人因鲁史修春秋笔则笔削则削游夏不能赞一辞则必有与史法大异者然曰其文则史是经固不出于史也今鲁史旧文亦不可复见故子朱子以为不知孰为圣人所笔孰为圣人所削而春秋书法亦为歴世不通之义也先生所谓废失之由有相似者葢如此又惧夫学者得以创闻不复致思故所著书目虽多皆引而不发乃作易学滥觞春秋指要经防举畧稽古管见示人以为求端用力之方而易春秋全解则终身未尝脱槀示人也其辩释诸经要防则有六经补注诋百家异义则取杜牧之不当言而言之意作翼经罪言其论周礼以为六官所掌皆循唐虞夏商已行之事虽有因革损益或加详密而大体不能相远非周公创为之制也古今风俗事体不同若不深考世变而辄指其一二古远可疑者以为非圣人之书此不难辩独其封国之制与孟子不合则所当论葢孟子所言因殷之制周官周家之制也计武王之兴殷诸侯尚千有余国旣无功益地亦无罪削邑此当仍其旧封百里之下为三等如孟子之説乃若周公太公有大勲劳及其余功臣当封爵与夫并建宗亲以为藩屏岂可限以百里之法哉自当用周制耳诸侯恶其害已而去其籍是书当世学者鲜得见之则周家一代之制虽孟子亦有不能详也其于官属多寡之由职掌交互之故错乱之説发义尤精其祭祀之法则兼戴记而考之作二礼祭祀述畧礼经复古正言其辩王肃混郊丘废五天帝并昆仑神州为一祭之説曰祭法虞夏殷周皆以禘郊祖宗为四重祭周人禘喾而郊稷祖文王而宗武王禘祭天地以喾配即圜丘方泽是也郊祀上帝以后稷配建寅之月南郊祀感生帝以祈谷也四时祭五天帝于四郊以迎气也祖帝喾以后稷配尊始祖之所自出也宗祀文王于明堂以配上帝总配五天帝也其后则祖文王于明堂以配五帝宗五王于明堂以配五神凡此皆郑氏义也故周礼大司乐注以圜丘方泽宗庙为三禘葢天神地只并始祖之所自出为三大祭皆五年之禘也郊次圜丘社次方泽宗次祖皆常嵗所举之祭也东迁土蹙财匮大礼遂废所修唯郊社二祭故圜丘方泽二禘传诸记亦罕言之非浅闻所及矣周礼有祀天旅上帝祀地旅四望之文天地主于一故称祀上帝四望非一神故称旅肃欲以圜丘为郊可乎司服王祀吴天上帝服大裘而冕祀五帝亦如之旣曰亦如之则五帝之祀与昊天上帝非一祭矣肃欲混之可乎孝经称严父配天又称郊祀后稷以配天宗祀文王于明堂以配上帝易豫卦曰先王以作乐崇德殷荐之上帝以配祖考上帝亦天神也肃欲废五天帝而以五人帝当之可乎昆仑者地之顶神州者地之中皆天地之所交也地示主昆仑神州非是设此二祭乃求神于二处天地神灵莫测不知神之在彼乎在此乎故求之于彼亦求之于此也康成以方泽主昆仑北郊主神州北郊不见于经误分为二王氏由此并昆仑神州为一祭而遂谓北郊为方泽可乎若郑氏知乐九变之祭为禘而不言及喾又以为禘小于祫此则其失也故断之曰郑氏深而未完王肃明而实浅晋武帝肃外孙也故用其説并方圜二丘而祀南郊歴代无所因袭而周礼天神地人鬼极盛之祭遂为古今不决之疑矣其辨感生帝之説曰姜嫄履帝武敏歆而生后稷周人特为立庙而祭谓之閟宫君子以为圣人之生异于常人无异义也况乎生民之初气化之始五天之精感而为帝王之祖亦何疑乎五帝感生之祀上世流传旣久非纬书创为之説也且河圉洛书蓍防之数皆纬文也其可尽废乎其辩胡仁仲以社为祭地曰二社以享水上谷之神而配以勾龙稷非祭地也礼天子诸侯羣姓百姓大夫及庶民皆立社故有王社侯社大社国社置社之名其名义高下不同如此而谓之大之祭可乎殷革夏周革殷皆屋其社是辱之也防干水溢则变置社稷是责之也王者父事天母事地顾可责可辱乎周礼王祭社稷五祀则希冕一社稷下同五祀而用第五等之服不得与先生先公四望山川比则社非祭地明矣传曰戴皇天履后土是后土卽地也周礼大祝大封先告后土大师旅大防同宜于社又建国先告后土则后土非社矣舜典类于上帝禋于六宗望于山川六宗者上下四方之神卽五天帝及地也故其祀在上帝之次山川之前周礼四望与五帝同兆于郊又与祀地同玉又与山川同祭服则四望者祀地之四方也又有分乐所祭五土之祭地之礼不止于方泽矣而欲以社当之可乎周礼以圜丘对方泽以天神对地以苍璧礼天对黄琮礼地以祀天旅上帝对祀地旅四望书及礼记乃多以郊对社盖郊社祀上帝社祭水土之神其礼专圜丘方泽徧祭天神地其意广远分为四祀明矣天地之道高深幽逺犬神大不可烦凟故嵗事祈之于郊而水土之变则责之于社此古人立祀深意也胡氏家学不信周礼故率意立説如此大抵先生之意以为圣人制礼逺近亲疎高下贵贱皆有自然之序必通其本原而后礼意可得盖圜丘所祭者全体圆转之天总南北极黄赤道日月星辰所丽者而言故主北辰而曰天神皆降是总祀天神也上帝者髙髙在上之天以其在上而为主宰故曰上帝分主五方故曰五帝合上下四方而言则曰六宗皆天神之分配者也方泽所祭者全体承天之地总山陵川泽极天所覆者而言故主昆仑而曰地皆出是总祀地也地有四方望其方而祀曰四望五岳四渎之祀曰山川川泽山陵丘林坟衍原隰之祀曰五土水土之祀曰社皆地之分祀者也所谓自然之序葢如此其辩赵伯循王者禘其始祖之所自出之帝于始祖之庙以始祖配之而不及羣庙之主曰大传王者禘其始祖之所自出以其祖配之诸侯及其太祖大夫士有事省于君干祫及其髙祖此以禘与祫对言则禘祫皆合祭通上下文言之也葢诸侯之祫犹天子之禘诸侯及其太祖大夫士及其高祖是有庙无庙之主皆在而又上及其太祖髙祖故谓之祫天子则于七庙及桃庙之上更及所自出之帝故谓之禘也若曰禘其祖之所自出而反不及有庙无庙之主寂寥简短非人情矣故程子曰天子曰禘诸侯曰祫其礼皆合祭也尔雅禘大祭也非大合昭穆何以谓之大祭乎字书训释曰禘者谛也审谛昭穆也若非合祭何以有昭穆乎葢后稷有庙郊既配帝喾虽配天而无庙不可阙人鬼之享故五年一禘则后稷率有庙无庙之主以共享于喾所以使子孙皆得见其祖又以世次久远见始祖之功德为尤盛也况后稷之庙毁庙数十世之主皆藏焉岂可当享喾之时而屏置之乎葢禘祫所以相乱者由天子诸侯之制不明先儒或推天子之礼以説诸侯或推诸侯之礼以説天子不知诸侯之礼有祫无禘天子之禘礼必兼祫虽其意不主合食而率子孙以共尊一帝自然当合食矣礼曰天子犆礿祫禘祫尝祫烝则是天子祫祭随时皆用也其辩成王赐鲁天子礼乐曰周公相成王制礼作乐为天子诸侯不易之大法身没而王与伯禽躬为非礼而享周公成王贤王鲁公贤君必不至是以鲁颂白牡骍刚推之则记礼者之过也禘者殷诸侯之盛祭周公定为不王不禘之法故以禴代之成王以周公有大勲劳于王室故命鲁以殷诸侯之盛礼祀周公以示不臣周公之意故牲用白牡白牡者殷牲也骍刚者鲁公之牲也又可见鲁公以下皆合食于太庙而礼秩初未尝敢同于周公又以春秋推之则亦非常嵗之祀成王斟酌礼意葢如此而非有祭文王为所自出之礼如或者之云也其禘于羣公之庙则后世始僣之然晋亦有禘葢文公有勲劳于王室欲效鲁禘祭而请于天子故得用之也若夫东周诸侯为所自出之王立庙称周庙如鲁与郑是也然止谓之周庙不敢以祖庙称之诸侯不敢祖天子也然则子孙亦不敢享于庙单祭所自出而已祭用生者之禄则亦用诸侯之礼而已若鲁旣得禘于周公之庙则周庙亦应用神禘必有配则固宜于文王庙以周公配也若据赵氏则鲁本无文王庙止于周公庙祭文王临期立文王主与尸而祭之此于礼意实不相似若以为有文王庙则是于文王庙迎尸以入周公庙以父就子以尊就卑必不然也鲁之郊大雩则平王之世惠公请之是矣然郊祀苍帝行三望虽僭而犹未敢尽同于王室也葢以鲁有天子礼乐为成王赐者本明堂位祭统以为惠公所请者出吕氏春秋鲁郑周庙晋有禘祀见左传先生以经证经而折衷百氏之説多如此其辩説诗之失以为古者重声敎故采诗以观所被之浅深然今三百篇有出于大师所采者周南召南是也有录于史官而非大师所采者幽风及周大夫所作是也其余诸国风多是东迁以后之作率皆诸国史官所自记录方周之盛美刺不兴汉广江沱诸诗虽足见诸侯之美而风化之原实系于周其后天子不能统一诸侯善恶皆无与于周故不论美刺皆谓之变风以其不系于二南而各自为风也周礼王巡守则太史太师同车又其官属所掌皆有世系之説方采诗之时太师掌其事而太史录其时世及巡守礼废太师不复采诗而后诸国之诗皆其国史所自记录以考见风俗盛衰政治得失若左传于髙克之事则曰郑人为之赋清人庄姜之事则曰卫人为之赋硕人必有所据矣故大序曰国史明乎得失之迹伤人伦之废哀刑政之苛吟咏性情以讽其上逹于事变而懐其旧俗是説诗者不可不辩其采诗之时是也黍离降为国风此时王泽犹未竭也故人民忠爱其君犹能若此其后听者旣玩而言者亦厌遂与之相忘则虽国风亦不可复见至此则书契以来文治之迹始刬絶矣以时考之国风至于泽陂在顷王之世当鲁文公之时故曰王者之迹熄而诗亾故説诗者尚论其世也先生经学自得之説为多以其书不大传故掇其关于礼要者着之当是时唯临川吴文正公辩学正谊尽通诸经最为知先生者当拜集贤之命至扬而还养病九江濂溪书院见先生所着易学滥觞春秋指要心大善之题其卷端曰楚望父之着经也其志可谓善矣易欲明象春秋欲明书法葢将前无古而后无今又得六经辩释补注观之谓学者曰今人无能知黄楚望者孟子曰能言距杨墨者圣人之徒也楚望其人乎亦为序以归之其畧曰楚望贫而力学读易春秋周官礼记为之辩释补注纲要义昭揭其大而不遗其小究竟谨审灼有真见先儒旧説可信者拳拳尊信不敢轻肆臆説以相是非用功深用意厚以予所见明经之士未有能及之者也晚年见此宁不为之大快乎予叹美之不足因以谂于学者葢必于诸经沈濳反覆然后有以见其用功之不易用意之不茍云然先生雅自慎重其学未尝轻与人言以为其人学不足以明圣人之心志不以六经明晦为己任则虽与之言终日无益也学士李公慨之使还过九江请先生于廉溪书院防寓公缙绅之士躬定师弟子礼假馆庐山受一经之学又将经纪先生家为子孙计先生谢曰以君之才辍期嵗之功何经不可明然亦不过笔授其义而已若予则于艰苦之余乃能有见吾非邵子不敢以二十年林下期君也李学士为之叹息而去或谓先生幸经道已明于已而又閟于人如此岂无不传之惧乎先生曰圣经兴废上关天运子以为区区人力所致乎徳化县令王君子翼请刊补注藏先生家先生犹慎重之非其人不传也洎经寇乱故宅为墟遗书之存者鲜矣悲夫先生宁使其学不传于后终不肯自枉以授诸人是故能以数十年之勤尽究诸经于阙塞之余而不能使圣人之心大明于天下后世葢其道若是也岂非天乎昔者吾夫子赞易册诗定书正礼乐修春秋将以为百王大典遭秦焚书灭学帝王经世之法遂斩然泯絶于斯时葢自开关以来宇宙横分一大变也郑康成当专门固陋之世以一家之学簒释羣经具着成就孔颖逹考覈百家大明郑义虽于圣人之道无闻而愽古穷经期以勤矣自是四百余年习为定论至宋清江刘原父始以聪明愽洽之资据经考礼欲尽排周秦以来传注之失宋代经学之盛刘公实张之而説者日新矣及子朱子出而羣言有所折衷遂定于一犹吾夫子之志也而黄子于易简其辞微其义博使学者皆得自致于经晚嵗犹拳拳礼学而弗克论著其成书贵阙疑而又深疑古今文之异体春秋独得书法废失之由折衷诸传各极其当矣而门人学者于二经师説不能有所发明故君子论古今经注以为自朱子诗集传之外俱不无遗憾也先生乃欲以近代理明义精之学用汉儒博物考古之功加以精思没身而止此葢吴公所谓前无古而后无今者也呜呼其遂不传也与汸始拜先生于其门请问治经之要先生念具远来不以为不可敎告之曰在致思而已然不尽悟传注之失则亦不知所以为思也请问致思之道先生曰当以一事为例礼女有五不娶其一为丧父长子注曰无所授命近代説者曰葢丧父而无兄者也女之丧父无兄者多矣何罪而见絶于人如此其非先王之意明矣始以此思之或二三年或七八年倘得其説则知先儒説经其已通者未必皆当其未通者未尝不可致思也汸退而思之女之丧父无兄者诚不当与逆乱刑疾之子同弃于世久之乃得其説曰此葢宋桓夫人许穆夫人之类尔故曰无所受命注犹未失也若丧父无兄则期功之亲皆得为主之矣尝以质于先生先生曰子能如是求之甚善然六经疑义若此者众矣当务完养而慎思之母轻废也遂授以求春秋之要曰楚杀其大夫得臣此书法也当求之于二百四十二年之内夫人姜氏如齐师此书法也当求之于二百四十二年之外汸思之经嵗不得其説先生为易置其语曰夫人姜氏如齐师此书法也当求之于二百四十二年之内楚杀其大夫得臣此书法也当求之于二百四十二年之外汸葢自是始逹春秋笔削之权乃知先生于六经之学以其所自得而敎人者葢如此惟易所谓象外之象则有不可得而尽闻者呜呼悲夫有遗憾矣谨述先生世家文行大概与其经学复古之功如右伏惟立言君子以当世斯文为己任者尚克表章之至正十有二年十有一月朔学生新安赵汸状】
　　史母程氏传【呜呼余尝得三卯录读之蜀祸之惨诚不忍言也夫史禩孙之死而复生也蜀民就死率五十人为一聚以刀悉刺之乃积其尸至莫疑不死复刺之禩孙尸积于下莫刺者偶不及尸血淋漓入禩孙口夜半始苏匍匐入林薄匿他所后出为蜀枢密使尝袒示人未尝不泣下贺靖权成都录城中骸骨一百四十万城外者不计呜呼推是考之益可悲者蜀眉州史氏由唐吏部侍郎俨从僖宗幸蜀因家焉其先墓在青神将二十世宋世号名族其出蜀也今唯居湖州一房读其遗事益悲之史母程夫人苏文忠公之母之族也夫人将防其家于峡江以橐金腰缠之兵暴至伏林莽与邻妪谋曰输金果可生吾儿无资不复能出蜀史宗诚无噍类矣纵得生旦夕兵复至亦决死均死死以全史儿诚不恨妪见身死为吾出腰中金告儿使速走须臾兵果执母谢以实亡金遂遇害异日妪语于邻告史氏儿儿甫十三从草野得尸如其言窆以归且亟图其象识曰史光母年五十有四嘉熙二年十月二十七日申时死兵难儿遂东南来占籍湖州刻意自奋以右科为淛东兵马钤辖钤辖生子主文任嘉定儒学敎授在嘉定生子台孙介孙喜孙台孙儒术通吏文复有子几人而史氏孙嘉熙至于今且四传矣噫蜀孙秦帝入中夏至于宋凡一千五百余年文物大盛絶不知有兵革一旦扫削殆尽迄今百余年遗墟败棘郡县降废几半可哀也已可哀也已赞曰妇人内徳不出门房中歌废战国而下俱不幸以着非得已也讳莫甚于死从容反覆烈士犹难之况士女乎欧阳公传断臂妇人以愧冯道夫人以死传宗承平世泽于是乎见作史者乌得废诸】
　　明刘惟德韩娥传【娥姓韩元四川盐运司副使韩新泽之孙处士韩成之女也母王氏生娥于元至正乙酉娥甫三嵗失怙七嵗失恃鞠于叔父韩立遭元季之乱嵗丙申盗贼蜂起刧夺货财掳掠妇女无所惮叔母杜氏度娥不能自保密谓娥曰我夫妇老矣汝年十二必遭寇手吾不忍视汝受掠吾制男子衣裳汝可服之寇知汝男或可免叔父又哭曰汝本故官之孙吾鞠汝恤汝愿汝有家不幸至此时也命也汝宜自裁娥受叔毋敎即易其服总其角旦日往拜叔母曰而今而后或达母训有死无二岂忍不念吾叔母言甘受寇辱求茍活耶未几果为寇掳问娥姓名娥曰我韩关保也遂与负戈而往后遇万戸王起岩见而怜之以与千戸罗甲甲蜀之叙南人也抚之如己子与征云南自云南复归叙南娥在师旅中与人和睦或有与之嬉戏即正色曰韩关保不能闲戏恐官长怪责无益也每遇祁寒未尝怨咨暑雨未尝躶浴至夜则和衣而卧卧常后起常先人问其故曰恐家务不办乃尔自是甲有军旅之事事无大小娥皆勉勉为之无斯须惰容甲矜其勤慎间与之酒辞曰关保天性不能饮饮辄病甲益重之娥尤兢兢业业惟恐有失而违叔母训出入军中一十二年人皆不能窥测又善以父事甲故甲信而不疑甲尝谓人曰我之关保干蛊之子也为之婚娶冀其成立娥不得已从而百计避之妇诉其父母父母责娥夫妇不睦娥犹隐讳不言一日娥从王万户自叙南之成都计事娥微行至城东度绿桥物色得叔父母已不能识矣娥具以实告指其上额刀伤痕仰天痛哭叔父亦哀其艰苦将以白金赎之王万户谓娥叔父曰是子罗甲之子焉得为尔之女侄事闻有司召媪视之媪曰室女也万戸乃受白金还之叔父以娥归戍上马复宗生男一人女二人娥夫妇继殁而男女俱存洪武奄有全蜀王万户入京朝授礼部郎中致仕还蜀以闻于蜀邸王召见赐寳钞五锭褒之士君子多为诗文褒美永乐七年冬十二月余使蜀方外士韩太和立之子娥之弟也以其详诣余诵之余喜娥之贞烈且孝作韩娥传刘生曰韩娥少孤遭时多艰受叔母一言微服处军中一怨人莫辨其为女譬之执玉驰马马骤而玉不玭捧盈升车车摇而盈不溢善于执捧故也亦由洞洞属属之心坚似金石故能保其身归于马氏娥有三善焉智也贞也孝也诗云旣明且哲以保其身娥之谓也】
　　杨学可传【先生姓杨名学可其先世居蜀之新都邑相传为关西夫子杨震之后至处士某其裔也有隐德弗仕惟读书敎子乡闾称为善士先生其子也自丱角好论孟书旣长就学从乡先生某受诗书春秋三经学旣通丁元季世海内震动四郊多垒先生知蜀不能居乃遁入云南之昆明邑昆明士君子闻先生来争设臯比席以延之先生讲论六经开陈二帝三王治天下之大经大法且谓帝王自有真不可僭窃以取荼毒由是名公贵人闻先生之言皆守其分服先生之训咸知其义故多敬事先生而心实忌之先生亦知西南夷不可齐以礼又不可屈已以从彼俗寻归西蜀适遇明氏强盛以国子助敎逼之先生辞不就职至以法挟之先生坚以抱疾杜门自守逮乎圣朝混一海宇先生与故官宿儒计偕赴京师诉老疾辞归蜀蜀之士知先生道学之明执经座下者无虚日先生随其才而敎之皆有造就由是先生之师道益彰彰于远近矣未几蜀邸就封崇儒重道乃召先生为国中士子矜式士子多跻显官尽忠相国王知先生有德赐田宅于国之大安门外驷马桥北俾先生有终身之乐特书流水画桥题柱客清风精舍读书人一十四字列于先生之门士子从学者皆称为清风先生云吴郡顾禄篆书清风精舍扁于室且为文以记大夫士歌诗褒美永乐七年冬十一月余奉使来蜀道经其门得拜先生函丈前入门则喜松竹满园葑菲绕蹊有隐者之趣焉升堂则喜诗书盈案琴瑟在前有长者之风焉又爱温如昆山片玉者仲子也秀若桂林一枝者季子也茂似芝兰玉树者众孙也贵如瑚琏珪璧者诸生也先生坐定畧见辞色亹亹乎经史雍雍乎礼让余益喜而敬曰先生少时奔迸遐方先难也命也暮年遭遇贤王锡养老厚恩后获也命也于是乎先生之清风逺矣高节遂矣宜夫门弟子以清风先生称之不诬矣作清风先生传刘生曰晋征士陶濳居柴桑里于夏月高卧北牕清风飒至自谓羲皇上人先生居精舍子孙娱老师生论道清风徐来焚香静坐陶然为尧舜之民视濳无愧矣】
　　平蜀传【姓名旧志未载　江邑世渝郡元末兵乱羣雄角逞至正十二年全蜀为伪夏主明玉珍所据渝即夏都江邑为伪畿甸邑未几珍殂子升嗣嵗辛亥实明大祖高皇帝金陵登极之四年也时已削平羣雄混一疆宇惟明氏依违不决正月丁丑太祖乃命中山候汤和为征西将军江夏侯周德兴为左副将军德庆侯廖永忠为右副将军暨平章杨璟等率荆湘舟师由瞿塘趋重庆颖川侯兵趋隆州五月丙辰汤和师发防州攻瞿塘以江水暴涨注大溪口己未傅友徳兵至汉江阻水未渡造舟以济己卯至汉州欲以军中消息逹汤和而山川悬隔卒莫能通适水涨乃以木牌数千书克阶文嵗月投汉江顺流而下守者见之为之解体六月壬午友德攻汉州守将向大亨悉兵出战败走进克汉州先是夏人闻王师将至悉众守三峡及阶文失守乃分瞿塘守兵以援汉州及至而城已下矣逆战败走两川大震丙戌太祖以汤和师久逗遛诏责之廖永忠闻命奋起率兵先进防得木牌于江和亦进兵自白盐山伐木开道以趋防州守将飞天张整众逆战大败退走而出峡水急又阻于铁索飞桥舟莫可进永忠乃密遣壮士数百人舁小舟逾山渡关以出其上流夏人不知觉也度其将至乃夜率精鋭分水陆为二军而攻之遂克其陆寨舁舟者出上下夹系大破之擒斩无算遂入防明日汤和兵至乃各分兵约防重庆丙申永忠舟师自防州乘胜直抵重庆是日次铜锣峡明升等大惧欲奔成都其母彭氏泣止之曰事势如此往亦无益况此城之兵胆破心悸区区城守死伤必多不如早降以免锋镝也乃遣使纳款请降永忠以汤和师未至辞不受癸卯汤和兵至乃各驻朝天门升面缚衔璧与母彭氏及诸臣以降东川底定江邑遂入王朝仍重庆七月庚申传友德兵围城都伪丞相戴寿及知院向大亨等驱象载士出战友徳中流矢益奋鋭进击大败其兵防得重庆报寿等遂请降友徳按兵入自东门壬戌遣兵徇下州郡未附者八月甲子周徳兴兵下保宁蜀地悉定乙丑明升至京师赐爵归义侯赏赉甚厚九月乙未和等班师还京上所佩印绶并所得蜀金印冠冕仪使及路府州县宣慰宣抚之数官吏将士牛马等类太祖颁赏有差葢自出师至此凡九阅月尔臣彜曰大哉圣灵其丕显乎古者明王伐不敬取其鲸鲵而封之以为大戮王师伐蜀拯民水火昭义举哉古者征西将多不利光武屡陨元戎宋祖两川反覆视今中山颍川之师风行电逐无一矢只轮之衂诚帝王之师以全取胜哉征伐之烈振古所无也薄海内外罔不康又迄今用休是皆髙祖开天列圣抚运之所被也于戏窥隙照者仰高明饮勺流者思沧海矧我蜀人】
　　严杰王源传【死节者姓王名源字渊之山西太原五台人登治己未进士授刑部主事员外正德庚午秋擢四川按察司佥事孟冬入蜀境贼蓝鄢作乱都御史林公见素檄公于途公仓卒置家于保宁间道兼程扺通巴防叅议龚公勉仁分领土汉官军征剿川北复见林公于军门亲受方畧翌月七日按部营山九日按蓬州十日谍报贼声言攻营十一日公选乡勇四百统以义民费道等复守营至则十二夜三鼔矣召典史邓俊医官马仁及师生于庭谕以国恩当报忠义难得呜咽泣下已而复曰我一方重臣今日为汝生灵来分当与城存亡汝等有父母妻子乃独弃而逃避哉亟令各易服持器械设敌棚以死守又括城中居民千余人为兵下令曰敢有避缩者以军法从事众皆并力一心十三日仪陇告急十四夜漏下四鼔贼数十骑驰至东关公督典史率鋭卒乗城对敌贼前锋不利奔告其酋乃悉众火其东门而入势莫能支贼乃大肆十五日公犹持短兵督战手刃二贼已而麾下尽溃吏负印走蓬州公独战于鲁公祠下为贼所执身中一刀六鎗将絶复苏日晡民刘万秀者亦被伤抱痛至公所公语之曰守城义也城陷身殒吾得死所矣向秀索水秀饮之复索纸笔题诗数首比暮秀以毡冒公十六日贼过祠见公微动复创之乃絶亭午生员罗紃视公惟存血汚小衣语民张善解衣衣之相率舁于学门且守防十七日州判孟仁遣吏详探其实归报十九日具衣棺来以敛越月冢嗣臣自保宁奔讣拊棺痛哭见者流涕次年正月扶榇归葬五台营士收得公诗者遭变故失其全章仅存一絶与其长短吟数句一皆忠义所发至今赫赫在人耳目与正气歌零丁句衣带赞并传贼灭事闻上悯其忠赠本司副使廕其一子仍勅蓬州营山建祠春秋致祭吁公之死重于泰山公之名昭于日月公复何憾哉】
　　罗廷唯胡子昭传【胡子昭字仲常一字伯尚旧名志高蜀大足人其宅里则在永川荚山里中余得考焉子昭当洪武中以经明行修荐至京师高庙重之初仕荣县训导时天台方公孝儒敎授汉中倡明道学子昭往从之游归而尽得其所学继迁翰林检讨充庚辰年史官累陞至兵部尚书文庙渡江靖难子昭与孝儒先期相为誓约及被执皆不屈死之临刑时神色不变赋诗曰金声催急鼓声忙监斩官追上法塲烙铁火烧红焰焰刚刀磨利白茫茫此身刑宪归防府九族伶仃各异乡寄语满朝朱紫客铁人无泪也心伤复易中联云两间正气归泉壤一防丹心在帝乡遂从容就杀都人无不传诵而雪涕者父复被充边军其妻王氏女住儿俱没为奴男长曰继次曰缜俱坐死其弟子仪先是应聘分威逺敎累官山东佥事闻兄死节弃官匿于丹棱民家蜀献王知而怜之命祝发隐于僧辞曰父母遗体不敢自伤竟不从二子各数嵗抚而谓之曰嗟乎吾兄无后果天不絶吾氏二子当免于难遂弃去不知所终有怀乡诗云一区茅宇棠山下半亩方塘夕照中乡国未遥身自逺乾坤虽大足难容蜀人至今皆能道余尝过大足棠山见子昭宅遗址旁有胡氏民家相传为子仪后或曰其族也疑不能明】
　　刘霖传【刘霖永川人也自少负豪俊才隐居不求仕进尝客游泸州与贤士先坤朋者友善宋季元兵攻蜀徳祐元年六月昝万寿以嘉定降已而长宁开逹及巴渠诸郡望风响应泸州安抚使梅应春杀其判官李丁孙推官唐瑞奎以其城降先是合州守张珏知霖及坤朋名乃深相结纳以为内应至是霖不欲辱身率乡人起义兵自保乃亟走诣珏献长计乞兵恢复泸州初珏疑其反覆未之许也霖恸哭几絶愿以身为质珏知其无他始决防遣所部赵安王世昌等附霖引歩卒兼程濳行至铁炉城下夜四鼓遣敢死士数十人梯城而入杀守者破神臂门鼔噪而纵火余兵乗势悉入霖当先锋督兵巷战获应春数其罪而杀之尽复泸地时二年之六月也珏大喜亟表荐霖于朝以叅谋幕府累功陞知南平军事于是州东南依以为安堵矣居无何元兵转围泸州霖复以计援之十一月泸城粟尽人相食遂败霖复归于珏所元至元十五年元兵取重庆路珏军溃败霖亦被执不屈同珏死难于舟中适信国文公系燕狱为泸州诗以悲之云东南失大将带甲满天地高人忧祸胎感叹亦歔欷霖诚髙人之俦哉赞曰余闻燕人伐齐圉画召王蠋蠋死之齐士大夫曰蠋布衣也义不北面于燕况在位食禄者乎于是举卒复齐国刘南平以布衣义不辱于防古心迹相似而功倍之惜乎士大夫不皆南平尔天不祚蜀于人何説哉】
　　丘濬余子俊传【公姓余氏讳子俊字士英眉之青神人也其先郢之京山人元末入蜀父祥仕为戸部郎中公生十嵗而孤自幼有大志迥异常儿见者伟其不凡稍长从呉廉宪中受诗经中景泰辛未进士第授户部江西司主事陞福建司员外郎在部属中独明敏精励尝有两势家争田久未决部檄公理之其地名偶与所争者姓同执为其家故产公曰然则张家湾尽张产耶卒为直之一时能名闻诸上下部有难理事辄以委公天顺庚辰出知西安府府居会城下公务丛委讼牒纷纭三边之事咸萃于玆而使车过往无虚日公处之裕如也在任六年治行为关中七府之冠赐玺书旌异嵗丙戌擢陜西右叅政督三边军饷明年陞右布政使时用兵所需取给有司公在军中督属趋办罔有废缺是役公经画之助为多庚寅转折江左布政关中军民皇皇失所倚頼才六闰月防西夏有警廷议以为公居陜久中外信服莫如用公遂拜公右副都御史廵抚延绥公具疏言状云陜西有三边延庆宁夏甘肃也三边之患延庆一处于内地为尤近建议者始请于沿边地立界石东西余二千里于界石外开创榆林一带营堡后累增至三十四所延蔓二千里屯军积粮又于营堡三十里外筑墩台以瞭望有事即举烟以示警用是边境久宁天顺以来惟延庆一带地无险阻可以驰突虏来侵边掠我边人以为向道遂知河套所在久屯其中以伺机变自是虏顾居内而我列屯守圉反在其外一入其中不得其出遂至遣将聚兵以为之备计以近日用兵所费刍粮银钞以万万计今犹屯宿重兵未见宁息将来供给又难计算臣愚以为莫若于沿边一带墩台空处筑为边墙增立砦堡虽非天险要为有据况旧界石一带多高山陡崖间有川口亦有限数乞勅沿边将领各统鋭卒及行陜西布政司起倩民夫付臣统领依山形随地势或铁削或垒筑挑堑延引相接以为边墙仍勅副叅游击等官领兵于界石之外下营架厰以为防蔽乃东起清水营之紫城砦西至宁夏之花马池延蔓几二千余里每二三里间为对角敌台崖砦连比不絶于其空处筑堵者三横一斜二如新月状以侦敌避射凡为堡十有二崖砦八百十有九小墩七十有八大墩十有五两月之间厥功告成自是边患稀矣初榆林列戍始于正统嵗调延安绥德庆阳三卫官军分戍而以河南陜右客兵班上助之未有卫也成化初议者尝请榆林城立卫然未就绪至是公始请以先年陜右清出远年不明军籍及有罪遣戍南土者之子孙免其远戍就近编伍以实之且又拓其城比旧加广凡军中器用百尔具备率范铜铁为之识以嵗月又择军民子弟之俊秀者为弟子员奏请进学立师以敎之榆林俗不艺圃公求种于远敎民种植自是蔬果与内地等又于界石外开地以为屯田给军民耕种得粮十数万石以助经费自是榆林为重镇而与宁夏甘肃鼎立为三矣癸巳公以功转左副都御史又明年进右都御史仍镇延绥公在延绥首尾六年説者谓榆林之镇国初未有也有之始于正统然皆草创未备自是以后镇守廵抚者非一人至公而后守御之具始大备云丙申以本官移镇关中有诏命议弭盗安民之策选将励兵之方公乃条上事宜凡七一曰卫国之计二日保民之计三曰弭盗之计四曰安民之计五曰选将之计六曰守隘之计七曰善后之计其所建置皆关中军民切要急务前人未举者疏入皆从之行之至今人以为便是秋入朝议事奏免岷河洮三卫之民戍南方者一万有奇易置南北之更戌者六千有奇就以分戍固原之葫芦峡并魏王城设二千戸所领之既归镇岷州四族生羌作乱移兵平之岷地险隘自国初指挥马叶深入其地至是再见于公羌人远遁相戒曰马帅复来矣誓不敢反防闻赐勅奬励初公在西安时患城中水多苦鹻民以为病宋时东引龙首渠水入城以利民汲其后湮塞成化二年又西引潏河之水自丈八头起修石磻以啓闭撙节放水二分至西门十有五里贯城中以足民用余水泄出城积滞日多几与城基等将至坏城公有意欲修之未果至是乃议亦如丈八头开新渠以泄余水经汉时故城以逹于渭以免公私之患人至今便之号为余公渠又泾阳县旧有洪口堰山高水下不利灌溉乃出公帑责健吏凿山开道溉田千顷至今水为秦民之利过者思焉丁酉召拜兵部尚书论前功加一品俸逾年加太子少保赐金玛瑙带麒麟衣一袭是时权幸气焰薰灼公敢与之抗人皆为公危既而相继败去公卒无患时贵州守将恃有粤援亦言播州苗贼赍果等出肆刧掠恐滋后患乞调湖广四川军马五万防贵州讨之公言贼在四川而贵州守臣请讨必有主之者兴师五万以三月计之计用军储六万七千五百斛半年则十有三万五千而楚蜀山路险阻不通舟楫取给负戴必得两倍之数俟运至天气热而疾疠作非计也上是之乃止辛丑丁内艰服除即驿召改户部尚书癸丑秋命公节制沿边诸军事公请兵数万分戍寻召还加太子太保乙巳以星变上言大要欲朝廷节财用而无浪费于土木祷祈重盐法而无以实数作羡余以赐权贵禁夺民利而不许贵幸乞闲田罢中官俾归给役宫中而无预外事凡此皆人所难言者时论快之三月上以大同宣府虽有镇守廵抚等官不足倚仗兵荒之后疲敝已极必得重臣庶其有济复勅公仍总督两处军务自总兵以下咸听节制既而守将不遵约束公复奏劾之而忌者因造为飞语俄改左都御史专镇大同忌者□抚公行事命工部社侍郎及科道官往按之案卷明白无有所私乃止落太子太保以左都御史致仕家居未逾年复起公典兵政比至屡疏以病乞休致不许悉复旧所兼官未尽两月宪宗皇帝宾天今上嗣位宪以疾求去不允疾已亟犹命卧理部事属楚蜀大荒公虑有变犹力疾草疏乞遣将臣镇压之以销未然之患既封进屡问左右章出未或曰否遂侧身面内而卒时己酉歳二月二十一日也享年六十有一上震悼辍朝一日遣官葬祭赠特进光禄大夫太保赐谥肃敏公沈重简黙外若和缓内实严毅自为部属时事事不茍有一事不当辄熟思审处之夜以继日或对客犹沈吟未巳或问之曰官中一二事恐不当耳凡奏疏文移必自起草每夜至二鼔方寝虽疾病中不废天下事罔不经心而于国计边务尤所注意一生仕宦立朝之外皆在边镇而于关中尤久故于榆林事为详论曰古称儒臣之守边者首称韩范然二公之事载诸史传者议论居多凿凿乎见诸行事而有实迹畱于后世者亦不多见也今余公之建功在延绥环庆之间葢二公故壤也而榆林边墙之修延袤余二千里西人望望而去边民优游以嬉者余二十年矣使继公者人人皆体公心踵而葺之使无至废壤则公之功畱于后世者岂下二公哉夫山川不足而以人为补之因阨塞之关顺形势之便似不为过是故秦人筑城非非而不量力不恤民则非也乌可以噎而废食哉北魏高闾亦尝建此议矣而不克遂而公则遂矣且有效矣而或者不废其前功而顾逆料其后弊何哉忌之也亦非专为公也方公建议时有云凡事务须足到目过似能经久者方始为之予固知公非茍焉而漫为之者呜呼快一己之私而忘国计之大斯人何人哉】崔铣邹智传【君讳智字汝愚别号立齐一号秋因子蜀合州人也幼有异质日诵万言既长受书于舅氏冯进士衡居龙泉庵贫无继晷之给乃集树叶燃以读书通宵不寐如是者三年成化丙午愿四川乡试第一郡人聚观于会江门外君马上口占有天下许多难了事乡人何用太相惊之句计偕上春官道出三原时大司马王公恕致政家居君往见之且曰治天下之道在进君子退小人而已方今小人在位羣邪肆毒智此行非但为会试正欲上疏圣天子使进君子退小人则天下其庶几乎公笑而不答越明年丁未登进士第入翰林为庶吉士治戊中有星变之异君上疏极论隂阳之理欲退万安刘吉尹直而用王竑王恕彭韶且以君子所以不进小人所以不退大扺宦官有以隂主之也疏入不报己酉言事者诬知州刘公防御史汤公鼐妄言朝政嫉君者因疏君名下锦衣狱君身亲三木仅余残喘神色自若无所曲挠供词畧云智与今汤鼐等来往相防或论经筵不宜以大寒大暑辍讲或论午朝不宜以一事两事塞责或论纪纲废弛或论风俗浮沈或论生民憔悴抚赈济之策或论边境空虚无储蓄之具议者欲处以死刑部侍郎彭公韶辞疾不为判案获免己酉左迁广东石城吏目毅然就道衣结履穿几不能存亲识馈遗坚郤不受在官尽心政务废坠毕举而持己清白纤尘不染稍暇则从白沙陈献章先生游笃志圣贤之学所造益深矣辛亥十月卒于广东得夀仅二十有六卒之日囊无百缗左伯刘公大夏君同年进士顺德令吴公廷举资之还其家君介直孝友取予惟义雅负竒气与人寡合处事慷慨无阿比之习今上首登大寳明日常朝用御史二人侍班纠仪汤公鼐轮侍君造其私第告曰祖宗盛时御史纠仪得面陈政务得失言下取防近年遇事但惟退而具本此君臣情分所由间隔不通也公以言官奏对幸值大政维新之日请效盛时故事此太平机防也及王公恕征聘至京君曰三代而下人臣不复见君所以事事茍且老先生勿受官职先请见君旹政之不便者歴歴陈于上前庶其有济一受官职再无可见之时矣二公虽善其言而卒莫能用识者憾之其据经守义大率类此一时权豪贵戚闻其名争请训其子弟拒而不纳亦不妄登其门忠君爱民之心久而弥笃富贵利逹视之漠如也诗文清劲平实不为空言有直斋遗文若干卷行于世崔铣曰呜呼古义不明古人不复世之素号为士大夫通经术者立乎人之本朝则唯唯黙黙偷以全躯孰有如君之忠直乎于权贵货利也见之则掉尾谭之则垂涎孰有如君之刚义乎弱冠之年无导于前卓然自树其孟子所称豪杰之士乎假之以年所就殆未可量然执此以往则固青天白日断断乎不可磨没是大有功于名敎也故为之立传以诏天下后世云】
　　张鹤鸣王云芝传【公讳勅字嘉訏登第后御笔更字懋伦别号云芝后易为竹泉歴下人也成化甲辰赐进士一甲第三人公少有仙骨颖迈絶人读书华不注山东卧牛山寺尝与友人赵璧晚眺见山坡光疑为夜燐公不言但夜分持石志火发处积石城累一夜濳发之二尺许得石匣函书二册展读一年后能知未来休咎御风出神语人曰地如筛子眼地下珍异幽竒皆可观人半疑信之弗测也时与一僧侣相防山头采杞叶持菜先下比僧扣门公已在门内僧讶之公笑曰我从里间到来和尚自不知耳两司梁蜀学宪一日集诸生讲学众俱见白云一片起公即遣骑戒疾驱数里云落处即掘之果得白石如雪命煮之细切如腐徧食诸生甘美非人世味公曰此云母也大梁试士锁院窻庑皆满每处辄有一公危坐终日诸士出相语各以为近公危坐处惴惴弗寜也在辉县山坡下掘得大石玲珑苍翠不类人间石置之百泉上今浸入豪家又在道傍古垣间紫石砚二池各有鸳鸯一只雄雌相向余问公孙国子生□云少犹见此砚后不知所在公以南国子祭酒家居前采杞僧疾将逝矣公问曰富贵何愿僧曰愿兼之公曰惜也功行未满且着蜀府为二子王因批其背如所语比蜀王产第二子背上隐隐有此字王摩之而没尹太常旻寝疾询其大期公曰有大鹤入幕飞旋已飏去公之神也至日太常逝果然公预知死期安箦易道服而睟曽与王公阳明登佛山夜见帝星辉耀阳明曰此在江右公曰勿误此自江汉闻分野耳阳明深服之合计公生平异迹葢东方曼倩李邺侯之流亚云嘉定二峩山猪肝洞尝有道人居止其间一日题东岳庙壁云敎化先生特意来世人有眼不能开有人识我真名姓我是终南吕秀才公时按部至一见即识其仙笔令钻其字墨透泥竹遂取去按张公令歴城闻见最确同时有潘公雪松亦着公行畧云】
　　杨愼林母两世贞烈传【林母者何成都林景元妻谢氏也景元亡时年仅二十四子名森夫周晬其姑刘氏怜其少龄子幼欲移所天谢坚不从乃以子托乳媪自投于井中幸缺甃浅泉救之获免乃听其守志森长为娶韩氏年二十八而森卒子軏方五嵗业攰赀罄亲邻成劝其他适韩曰吾姑年少失倚尚克哺吾夫子成立吾年差长子又离其忍弃姑养移夫天乎乃絶防泽□圭窦力织絍姑妇拮据备歴冰蘗子軏以进士起家孙曽满前人以为两世贞烈之所致云右事载四川总志及古今烈女传余览而重有叹焉妇之节犹木之节也木无节不林人无节不贞世衰敎弛道之尠矣传其尠砺俗垂训国之大义家之大闲也然闾阎之下湮没而不传者多矣升于载籍者仅百之一二耳即以近臣吾蜀之事证之明玉珍入蜀擒元平章济格岱妻其妻义不受辱自投于江同事叅政赵资妻玉珍以礼待之未死立于阵前招资使降资曰痴妇不死何待不见济平章妻乎引弓射之殪同一死也而济妻烈矣事见驱除録又泸人传刘贞作费烈女唫曰永康费氏女年少才十九至正十七年太嵗次丁酉逆贼从东来旌旗摇北斗唐姫与姜氏不慙为贼偶费女涕潸然勤勤告父母人生弃礼义犬豚亦何有夜深盛容饰自缢后围栁高义感行人痛心如疾首平章玛努勒者左丞韩淑亨低头屈膝拜贼乞余生费女生草野烈烈超凡伦二公国柱石弃节如轻尘芳名与秽迹遗戒千百春呜呼伯夷虽贤得孔子而名益彰筚门迈轴之士不附青云如伯夷者亦与卉木同尽况媰孀乎林氏有子而显固贞烈之报亦天定之胜不幸如即妻费女仅得于传闻久将湮没余故附之林氏传亦汉人象类求之例也】
　　吴国伦艾姫传【艾姫者蜀之什邡县艾荣女吾友陶弼令绵竹时纳为小姫初陶娶于黄无子而善妒尝纳吴氏姫生一子耳数嵗黄阳爱之因劝陶再纳黄氏姫葢黄姫即其兄女性悍而有妖态计纳之足以莼吴姫宠而危其孤也陶寻携两姫之绵竹果不相能无何黄亦自往助之初入廨即抚吴姫子阳泣曰久不抱儿儿瘠甚岂小妇不善视儿耶陶信以为变也遂不复有他虑防儿有微疾而陶适役于外二黄隂赂医酖杀之且同吴姫曰尚能恃儿惑吾夫否已陶知儿死二黄手而莫如之何第遣与吴姫俱归吴姫遂见逐为农人妇矣故陶得乗是时纳艾姫艾姫年始十七端好寡言笑有宠于陶后陶迁妔安别驾携艾过家与二黄异居二黄窃恨之已陶又坐事贬闽阃叅军独携艾姫往黄愈不能平嗾黄姫往制之比至则艾姫退处一室曰宁絶吾进御母宁使官廨有恶声汚吾夫名是时陶已逾五十无嗣自愤为妒妇悍妾所制鬰鬰成疹死黄姫恬不为哀第自括其装中资为再适计独艾姫抱尸抚棺哭七日七夜不食而死死之日属其从者曰吾从夫子地下无恨矣幸焚吾尸裹吾骨以归庶几祔夫子之余土藏焉从者如其言以骨从陶榇还至家黄犹妒未已大骂曰婢子安得祔夫寻瘗其骨坏垣下且迳其上曰婢子安得有冢乃所谓黄姫者业已不用命而自嫁夫矣嗟乎悲哉艾事陶未久且非其正御也而能慨然以死殉可不谓贞乎彼妇之妒不有其夫而忍于翦其嗣又何有于殉夫之小姫也后三年黄以恶疾死又二年郡牧杨仁甫始迁艾姫与陶合葬而为文祭焉】
　　王世贞杨廷和传【杨廷和字介夫蜀之新都人十二举于乡十九成进士选翰林庶吉士始告归娶廷和为人美风姿性沈静详审为文亦简畅有法而不好为声律华藻之学惟以考究掌故民瘼边事及一切法家言葢郁然负公辅望云授检讨满九载进修撰宪宗实録成以预纂修进侍读改左春坊左中允日侍皇太子讲读主顺天试复且满考而修防典成优拜左春坊大学士兼翰林院侍读学士复主防试皇太子即位推恩进詹事府少詹事兼读学如故充经筵讲官为学庙实録则总裁寻进詹事专领内阁诰勅当进讲时所称逺佞幸戒游逸失中贵人瑾指传改南京吏部左侍郎既行而有为廷和解者去詹事之五月而迁南京户部尚书又三月上问杨学士何在瑾以南京户部对乃召入进兼文渊阁大学士叅预机务明年加少保兼太子太保时重修防典与孝庙实録先后成诸纂修官屡当时迁而瑾意有所修怒属廷和皆预总裁于是先摘防典误廷和与大学士李东阳等夺俸二级而以实録功还之明年加光禄大夫柱国再迁改吏部尚书武英殿大学士时瑾横益甚而大学士芳吏部尚书防为中外媾廷和与东阳委曲其间小有所救剂而已寻安化王自夏州反以诛瑾为名廷和等乃稍自舒吐草赦诏且请擢边将仇钺以离贼党而钺果乗间报安化王防瑾丝中贵人张永发伏诛廷和等乃复论功进少傅兼太子少傅谨身殿大学士予一子中书舍人流贼刘六刘七齐彦明反左都御史马中锡当帅师往讨之廷和言中锡文士也宁能当此寄时业已行果不能平贼廷和请逮中锡下狱以侍郎陆元代之而斩故受赇纵贼者叅将桑玉已又荐都御史彭泽将诸边兵讨河南贼赵璲等时辅臣东阳病多委计廷和以是贼斩平论功録廷和一子锦衣卫千户辞特加少师太子太师莘葢殿大学士中贵人张永挟竒僇瑾而骄诇得男子有龙文于臂者以为功援故中贵人刘永诚例身欲得侯廷和谓封永诚之从子聚伯耳且自以战功封非永诚身受之也永意乃塞亦不能为廷和怨彭泽将西讨流贼鄢本恕等入问计廷和廷和曰以君才贼何忧不平所戒者班师早耳泽后破诛本恕等奏班师而余党复猬起不可制泽既发而复留乃叹曰杨公之先见吾所不及也乾清宫灾廷和请上避殿下诏罪已求直言因与其僚疏劝上早朝晚罢深居简出躬九庙祭崇两宫孝养劝日讲复面奏开言路逹下情还边兵革禁市罢皇店出西僧省工作减织造几十余条皆切至而上不省寻以父春丧乞归持服不许三请乃许奔丧使中贵人防而行起之复三疏辞始许阁臣之得终父母服自廷和始也服甫阙即召入时上出行边使使赐廷和羊酒楮币廷和疏谢因请銮不报复与大学士蒋冕驰至居庸愿得以身出塞请上乃遣中涓阻之归廷和之初奔丧实首揆而梁储代之储故同举进士先贵而长于廷和十嵗累迁至少师首殿矣至是让居下时颇称储谊当廷和之任事上往往不视朝寻周穆王之辙廷和等数上疏諌止不听而他如优宁王防卫贵诸义子乃至自称威武大将军镇图公尤诸失政之大者廷和亦强谏俱不听以是邑邑不自得数称疾乞骸骨上不听当是时上寛大好佚游于章疏不甚省而中贵人谷大用魏彬张雄义子钱宁江彬辈横甚廷和虽不为之下然不能有所裁禁以是得稍自安宁王宸濠反江西事闻上欲帅师亲征廷和等力阻之上乃自诡总督军务威武大将军总兵官后军都督府太师镇国公朱夀统各京边将士南讨而安边伯许泰为威武副将军左都督刘晖为平贼将军前驱镇守抚按悉听节制命廷和与大学士毛纪居守以乾清坤寜二宫鼎建推恩録一子锦衣卫副千户辞时廷和当草大将军南征勅谕谢弗肯草上已心恚而防推南京吏部尚书刘龙理东阁诰勅以廷和私其乡人切责之廷和谢罪乞罢不许少师梁储等请与俱罢复不许是时廷和方阁门以病请而勅谕行矣上既南两更嵗朔而廷和颇以镇静持重为中外所推服凡请上辕者数十疏皆不复省上归而驻跸通州廷和等举故事请上还大内御殿受俘而后正宸濠等诛上令趣召廷和等至通受事即行在执宸濠等僇之廷和不能争也前是兵部尚书王琼材而险与中贵人及钱宁江彬等狎相表裹为章奏诛赏迁斥防取中防不复关内阁而琼躐进亦至少师与廷和储埒共同居守又不自抑损怙侈亦甚廷和甚恨莫能制也至是与吏部尚书陆完皆发自张永云与宸濠通私外议汹汹以家且籍矣琼先驱至通输款上左右得免而顾夺陆完位而居之廷和以是益恨琼明年正月上郊祀伏而呕血舆疾归寻益甚皇嗣未建而司礼中贵人魏彬等至阁言国医力竭矣损万金而购之草野或有人应廷和心知所谓乃出榜谕购而微以伦序之説风之彬等唯唯又十日而谷大用张永至阁来言上宴驾于豹房矣以皇太后命移殡大内且议所当立廷和业防皇明祖训出而示之曰兄终弟及谁能凟焉以亲以长毋如兴世子遂合防迎兴世子而王琼率九卿突入左掖门厉声曰九卿之在廷我为长今日谁当立者而不使闻廷和左右目遂皆不对乃薨然散去而故事内阁当一人与中贵勳戚大宗伯皆往首为梁储次蒋冕有力志廷和欲倚以自辅而是时江彬拥重兵在肘腋间知天下之恶之势必反廷和欲以太后防捕诛彬恐梁储老不任迎而故与彬善或泄之冕去则益孤乃佯惜储惫阻其行储奋曰事孰有大于迎天子者乎而敢以惫辞储奉金符往而冕留矣魏彬故与江彬有连而柄司礼廷和知其稍文弱乃为详言江彬反状以危语胁之彬心动因俾其入白皇太后而后具啓请太监张永武定侯郭勋安边伯许泰尚书王宪迁各营兵分布皇城四门京城九门及南北要害厰卫御史以其属严干陬传遗命罢威武营练诸军各边兵入卫者俱重赉散归镇其皇店官校及军门各色办事悉勒还卫哈密土鲁番佛郎机诸贡使皆给赏而遣之还国豹房所供番僧及少林僧诸技击射生擢船黄头郎散乐工伎一切罢遣时江彬之党都督佥事李琮尤狼防劝彬乗间以其家众反不胜则北走彬犹豫未决而与廷和合谋者独蒋冕毛纪司礼中贵温祥凡四人而魏彬亦不敢泄之张永伺知其意亦密为备乃诱江彬入安坤宁宫兽吻行礼入西华门过永所永饭之俾小缓以待彬且行礼而速防下彬返走西华门门闭转走北安门内监羣追而之因并都督神周及李琮下诏狱籍其家中外懽呼相庆兴世子至都门礼部具仪如皇太子即位礼由东安门入居文华殿受笺不许遂从行殿受笺由大明门直入告大行皇帝几筵御前殿即位廷和具草诏上之报可始草上而司礼诸中贵以其关内政者数条属廷和削去廷和曰往者吾侪之不得职公等谓出上意今者亦出新天子意耶不然吾侪贺登极后惟有一去且叩之上以谁削诏革必有当之者于是蒋冕及毛纪相继发危言诸中贵语塞已而诏下正徳中蠧政厘革且尽中外加额称新天子圣人而所革锦衣等诸衞内监局旗校工役为数十四万八千七百减漕粮百五十三万二千余石其中贵义子传陞乞陞一切恩幸得官者殆尽失职之徒衔廷和切骨入朝有挟白刃恫喝于舆傍者事闻诏以营卒百人为廷和出入卫上御经筵廷和知经筵事修武庙实録充总裁前是廷和已加特进一品满九载兼支大学士俸赐勅旌谕至是加左柱国而给事御史交章论王琼罪状下诏狱琼迫则疏讦廷和以自解法司乃当琼奸党律论死琼力自辩得减边戍而有以为承望者防石瑶自礼部尚书掌詹事府改吏部廷和复奏改之掌府使司诰勅于是人或谓廷和太专然廷和以上虽幼冲然英睿不世出葢自信以可致天下太平事事有所持诤钱宁江彬虽诛而张鋭张忠于经等狱久不决赂于内亦减从戍廷和等疏谓不诛此曹则国法不正公道不明九庙之灵不安万姓之心不服祸乱之机未息太平之治未臻上乃籍没其赀产廷和复疏诸敬天戒法祖训隆孝道保圣躬务民义勤学问慎命令明赏罚专委任纳谏诤亲善人节财用语多剀切皆优诏报可而大礼之议起时兴献王与母妃名号犹未定上欲有所加隆召廷和等从容赐茶慰谕而廷和持以为上当后孝宗称孝宗曰皇考而献王为皇叔考爵曰兴国大王母妃曰兴国太妃而别立益王之次子崇仁王为兴王奉献王祀礼部因之以请上弗悦而进士张璁有所窥见遂上疏言上宜考献王母蒋妃宜崇以帝后号且持继统不继嗣之説甚晰语见璁传自是廷和每召对上必温防谕之而持不可者三封还御批者四前后执奏几三十疏上益忽忽有所恨而左右得乗间言廷和恣无人臣礼言官史道曹嘉等亦遂论劾廷和上虽为之薄谪以安之而意内移矣寻脩定册功封廷和及蒋冕毛纪各伯爵嵗禄千石固辞改廕锦衣卫指挥使复辞上以赏太轻加廕四品京职各世袭复辞而防廷和满四考超拜太傅复四辞而止特赐勅旌异锡宴于礼部九卿皆与焉时上顔留意斋醮廷和力言其不可引梁武宋徽为喻优防报纳时江左比嵗不登而中贵人以御衣请遣官之蘓杭二府督织造工部及给事御史言之皆不听而趣内阁撰勅廷和等不奉命因极言民困财竭请母遣官上仍趣撰勅且戒以不得凟扰执拗廷和因力辩其非凟扰执拗且谓臣等与举朝大臣言官言之不听而独二三邪佞之言是听陛下独能与二三邪佞共治祖宗天下哉且陛下以纎造为累朝旧例不知洪武以来何尝有之其创自成化治始耳宪孝二圣恤民节财美政非一陛下不之法而独法其不美者何也即位一诏中官之幸路绌塞殆尽天下方传诵圣徳而今忽有此何以取信因请究拟防者上为谢不审俾戒所遣官毋纵肆而已不能止也廷和故已累疏乞休其后请益力而又以持称考献帝议不合疏辞露不平上责以因辞归咎非大臣道然犹赐之玺书续与廪邮防如例申前廕子锦衣卫指挥使之命给事御史请留廷和皆不报而蒋冕代】
　　陆光祖陈以勤传【公讳以勤姓陈氏字逸甫别号松谷一号青居山人母免身时梦一星如月状光烛庭堦惊而拜之忽有神自天下授以研梦觉而公生嘉靖辛丑成进士考庶吉士癸卯授翰林院检计壬子八月充裕邸讲官丙辰冬九年任满陞修撰戊午进司经局洗马兼侍讲初两邸并建位号未定世庙春秋高厌闻储嗣事他邸宦侍防望非分万一或于宫掖中造设机键不得动则为飞语中之分宜如弥逺新恩之説衅端叵测公及新郑相向攅眉商图调防密啓穆皇慎起居戒邸中口语无轻泄焦心瘁志髪为骤白一日分宜子世蕃以父命召公及新郑防语曰闻殿下有少嫌于家大人信否新郑解纷不甚当窽公独壮语曰观皇上命名与尊公之题讲读官君臣之心固久定无可疑者也殿下名从元从土明示承干御宇意故事藩邸讲读官以二检讨充之裕邸独用一编修以示崇异是尊公将顺圣意安社稷殿下洞鉴尊公何嫌之与有世蕃入语其父猜嫌立释公侍裕邸几十年在诸臣中劳最久穆皇亦注念特甚常手书忠贞二字及启发多四字以赐他恩数赉予不可胜纪庚申九月闻外艰特赐祭仍赙金五十两路费称是防縀八表里面辞日勉以途逺天寒切宜珍重语辛酉上命景邸之国公北面稽首曰此社稷苍生福也癸亥三月起复除原官甲子二月陞侍讲学士掌院事总校永乐大典再陞太常寺卿管国子监祭酒事乙丑陞礼部右侍郎寻转左丙寅改吏部左侍郎兼翰林院学士敎习庶吉士时高文端公为大宗伯入直撰仪诸文次且及公高戏语曰公向不肯作青词今何如公曰安知我不能力辞迄不与事高公终以此致人言拊髀曰吾愧陈公多矣丙寅十二月二十六日穆皇登极公以从龙旧蒙召见赐赉加等丁卯二月手勅原讲官陈以勤陞礼部尚书兼文渊阁大学士同徐阶等入阁办事上之践阼也天下颙颙想望太平公乃首上谨始十事疏一曰定志二曰保位三曰畏天四曰法祖五曰爱民六曰崇俭七曰榄权八曰用人九曰接下十曰听言奉防嘉纳四月充世庙实録总裁官知经筵事以重録永乐大典成加太子少保兼武英殿大学士九月以大庆加少傅兼太子太傅穆皇敦尚渊黙自朝讲外希与羣臣见奏章每下阁臣条防亦不甚可否而贵近乘间多録内降得横思公愤之上励精脩政四事疏其一请司礼官将每日章奏类进择便殿一一覧验施行庶政体以渐明习且令左右不得窥其隙其二言上绍位渐久神明之断未彰威福之柄稍移宜躬亲决事时有所予夺操纵以收大权其三请非时延见大臣发清问俾之日对状以流通精神决去壅蔽其四言防従中降者渐不可长宜裁以法使执常伯之职近日月之际者有严心而不敢肆四事皆披肝胆触忌讳他人所咋舌不敢道者穆王览之稍感悟庚午三月满从一品考赐羊酒钞锭给授柱国廕一子中书舍人时内江赵文肃公初登政府鋭意有所建竖新郑再起与文肃相引重然其趣有公私意气若款密而中实矛盾江陵且交阀其间文肃未之悟也公见之归志遂决自以荷国深恩无能报塞因再上时政六事疏一慎擢用二酌久任三惩贼吏四广用人五练民兵六重农谷奉防所奏深切治理具见忠猷是年秋公连章乞骸骨上降温防慰留再四始得请加太子太师吏部尚书致仕赐玺书嘉奬给驿遣行人防行有司月给廪役恩礼浓渥近世罕俪越二年今上登极公贻书江陵勉其保圣躬辅圣德勤圣学每闻朝宁间善人登用眉端栩栩増色或事不当意必嚬蹙久之其盛德光美见于纶诰所褒子者不一而足穆皇勅谕称公曰淳德应期宏才命世非尧舜不陈有朝夕纳诲之益以社稷为悦有左右调防之忠又曰履正奉公心克勤于体国集思广益量每廓于容贤又曰嘉猷入告常先天下之忧正色入朝深得大臣之体奉今上勅谕称公曰难进易退屹然旧人之典刑后乐先忧卓尔大臣之风节天语郑重一时所未有也公貌古气清度量宏逺人莫窥其际常自言朝廷置辅设叅当以恊心干国为务其果于自专不乐人言过于引嫌不肯尽言者皆非也又言吾辈当以威福归主上公议付大廷寜使苍生受利而已无其功自古贤豪功名彪炳皆后人所忻慕而述之彼其人固无喜功名心也一有此心其设施举厝必且乖隔矫拂何功名之足纪故隆庆初岩廊画一海宇晏然公所匡持调剂居多学问以伦纪为大宗践修为实地谓圣贤盛惪必自矜细行始尧舜事业必自一介不取始故终其身天彜修饬即一举动左防右矩不失寸尺燕居必具衣冠敛足危坐终日无惰容言必稽古名敎惟立节砥行为兢兢为文初学马迁后宗曽子固晚则涵融闳肆自成一家大都气完而力充沈郁而有致近世聱牙棘澁巉削饾饤之习抹煞殆尽既叅大政不复修词人业古今名臣拯患扶倾解纷应变之迹手书大帙抚卷沈思若身周旋其间而求为之处者丁丑少宰补日讲官公寓书勉之曰人皆以世侍禁幄为光荣吾意不然葢讲臣陪密勿无显然可纪之功然日陈説德义或于上心有开悟即利泽加天下不赀此昔贤所欲踊跃而效之也庚辰春少宰以公年七十恳请归省上俞允且念先帝旧学特命抚按官具礼存问仍出尚方绮币赛镪以宠之人谓是役也有异数三焉廷臣非六载不归省少宰守官逾两期得以传行今甲大臣致仕非九十不存问朝臣谢事非因绿国庆无由沐恩赉公非时蒙特赐甚渥中外咸艳慕之公卒之前一日有大星自东南陨一郡皆惊葢适与母梦苻云公生于正徳辛未终于万厯丙戌六月十九日享年七十有六配王氏封一品夫人子于陛于明于陛隆庆戊辰进士官吏部右侍郎兼翰林院侍读学士于明早夭三世俱以公鼎贵赠光禄大夫少傅兼太子太传礼部尚书武吴殿大学士配俱一品夫人呜呼以当世庙末年猜嫌起于父子安危系乎社稷公于桮酒谈笑间出一二言解之得相之才上穆皇三疏卓然可见之施行得相之畧健而引疾眷而乞休无郤而先遯未缺而遽止得相之智立朝三十年一以忠诚自结人主贵溪分宜势炎炎灼人无能以毫毛加公之上得相之节论圣贤德业在勤小物严一介得桐之学平章泉石舄氅自涉金闺衣鈢父子继承未六十而引年未八十而存问得相之福余小子表公者止此至于总其始终核其巨细则有史臣之汗青在焉不具载】
　　范谦陈于陛传【大学士陈于陛字元忠别号玉垒山人其先阆人也自彦良徙南充之水西里世为水西陈氏当元至正间公九世祖曰兴祖数传至衡为大理府训导其子信贡为太学生信生大防大防生公父太傅公以勤自衡至大防三世并以太傅贵赠如其官太傅为翰林检计时生公长安邸第先夕比邻数人梦天乐填填导一羽衣入太傅公所旦而公生既长犀角丰盈太传绝爱怜之即课读不甚亟而公自喜学益甚所综撰立数千百言俱如太傅意所出太傅愈益喜曰儿类我辛酉年十七举于乡未午脱稿敏甚监临者怪问何年少而颖若是名孰何公正色对曰兹非通姓名地也葢是时大傅已起宫端浸贵盛戊辰二十四成进士髙等选入中秘而太傅业已相矣毎訚试太傅辄引避弗预阅卷而公试辄裒然首诸士庚午授翰林院编修歴修撰讲读数年擢洗马已擢詹事府詹事兼翰林院侍读学士掌院事又擢礼部右侍郎寻改吏部自右徙左秩满擢礼部尚书掌詹事府如故其明年入叅大政自吏曹至相凡典文衡者三直日讲者再所得士及献纳为多相之日距太傅二十七年明兴二百年父子拜相者始见公时论荣之公亦自以遭遇尤奇思得当以报上是时上方深拱羣臣希得见以言斥者至百数吏治惰窳兵食消秏公私心忧之疏为六事以献其一曰接见大臣谓天下犹一身然君为之心心之不运身于何有以肃皇帝之明圣而一勌于勤晚节可覩陛下自视孰与肃皇帝自肃皇帝不能以是为安臣有以知陛下之不能也请亟修朝讲召对之典以决壅蔽其二曰録用人才谓言者本以戅直获臯非有他深过可弃必终铜之令槁项黄馘以死国家曽不得其一割之用非所以计社稷也请自今天曹以屡荐者列闻惟上所用不则与众斥之使归于上而贤不肖无所溷三曰勤奨外吏谓今时重内亟矣要以亲民宣化则守若令为政顾执不移等而令豪杰诎乎宜仿古制及祖宗初意行取之典杂及州守举贡郡守考最得以次擢京卿诸抚臣当代视内外贤者叅用之以示天下无不可得之效各务磨濯以自见四曰清查邉饷谓嵗入不过五千余万边饷乃至三百三四十万矣天下财产安得不蹶请慎简边计之臣今奉专勅得渐汰虚浮即不能如先朝旧额亦宜视近规为中制而止五曰储养将才谓武科龊龊既不足致异材诸以荐用者又徒据纸上空言一再不效而绌请自今以武勇荐者必下公乡大臣共覈之各试以其能其有拳勇卓絶诸不登武举之科者别立科罗之六曰择用边吏谓吏治最要而边为甚以其内抚民而外御侮非习邉不任也请别为铨法择与边宜者吏之有功则增秩久任诸生中闲于武者督学得自选待用庶几任环董邦政辈可复起也上采其议多见之行公性悃款居恒若不能道辞然遇大事廷臣即未言公辄言言又切至自在乡贰时已一再疏请册立东宫及临朝讲至是益以为地密责重非以时啓沃辄难报称而又适国家多故愈益发愤故摅所欲言冀幸上之一悟化之一更也防是年冬言臣斥者二十余人南北台省几空公从辅臣申救不已则又疏以为齿马投鼠自古记之今法行自近不足烦白简且台省建白自有主名又或逺在南郡或奉使各省意外株连不知罪本兼其平日固有触宸严劘贵近者槩而罚之是言亦罪不言亦罪臣恐天下有以窥陛下浅深谓隂恶其直而阳以嘿斥之从此士务黙黙即有奸蠧谁当纠发亹亹数百言直而且婉虽不得诣而中外翕然称之公自随太傅舍则习闻国家训故又该览诸家所撰结以为寳録寳训防典诸书率涣不相属亡以示后且使天子一旦思观祖宗便宜故事及诸先臣善言懿行安所持而献上因疏请纂修如宋正史既得诸则日夜编摩钩校不遗余力虽既相事日益剧而公尤拮据不懈诸词臣以草呈者亡虑数十家公必为字栉句沐之省览日有程或不暇给辄夜继之如程乃止以为常几欲旦暮借手以献天子然公竟以此惫公初素彊亡恙后稍病胃然亦时时愈比乃益数即又剧公自视其手理臞甚私忧之意欲解而西归顾独念受国恩厚固当奉职死节官下终不顾首丘矣故虽疾犹彊视事率以分献南郊不任风寒疾作卒年五十有二天子为哀悼辍朝赐御祭金钱杂帛少府供张又命皇长子以其意往赙之仪部郎一人持节防丧归发水衡钱辍近臣董穿复土起坟如太傅制度追赠少保諡曰文宪都门挽送车数百两道路皆举音以过衮世侈为异数而贤士大夫忧时艰者率相顾欷歔以为时方多故而国家乃失一良佐公性至孝自太傅乞身公扶侍归里第太傅辄趋公入侍及侍讲幄至亲切矣然未尝三年淹也当太傅七十时公特乞归省上因命使者存问太傅而公归日舞防奉觞为太傅夀又日造请里中诸耆旧故与太傅驩者相从剧饮为乐太傅雅爱嘉陵黛玉之胜公为构楼其椒集唐人诗涉江楼者为絶句若干首毎大傅与客游辄命歌以佐饮太傅游而乐之太傅着有説约语皆至训太傅没公哀思不已奉其手泽袭而寘之座右一嚬笑有不如説约指即痛自刻责曰吾乃负吾父尝自以为物禁太盛即吾两世继贵何悳以堪之深自贬损约敕食一肉脱粟之饭身自衣皂绨夫人以下三澣衣布蔽膝苍头庐儿数十指皆家产子惟鲁质朴无襃衣大帬者以是为惜福持盈然亦性澹素非强饰也生平严取子自期在里未尝以秋亳于人入秉枢轴尤谢絶贿遗门无杂宾泊然如水卒之日检其橐仅成殓事其廉如此然好周人之急三宗頼举火者数十人戊子巴蜀早甚公为设粥食之多所全活公广颡长目美须髯骨隆隆起望之苍然若古柏乔松又多隐惪皆夀征也顾乃及中夀止先彗出犯中台占于辅不利人私忧公公竟当之葢天云公故善属文常言蘓子自以其文如万斛泉随地而出行止一寓之自然斯足以状文之乐矣至于触山碍石倾仄洄洑澎湃激越无不自得此良工独苦而蘓子未之及也葢成之易则不工不工则不传不工不传之文为之不如其己所着有万卷楼稿若干卷世多有之学士为之语曰前有眉山后有南充言父子俱擅文又蜀产也然公父子故不以是重赞曰余葢闻陈故胡公后帝舜所出也公岂其苖裔耶何父子相继之盛也公尝语人曰吾居蜀言蜀宁静澹泊吾之师也余考其行事良是声称烂焉为公辅冠有以也夫公故盛年天子倚以为重而竟早卒岂非天哉假今浸假之年如其所欲售当与闵夭散宜生等争烈矣】
　　刘之纶张振德传【张公讳振徳字季修昆山人观察公清孙父应忠先举子而殇母娠祝再来生弥月祖抱视云再来耶即笑异之曰吾家羊叔子也小字曰环号岘孩焉幼读出师表而泣作求忠于孝论授经养亲二十六拔隽太学称二张葢公与云间太史公瀛海也授兴文令番汉杂处土墉三尺公至即严出入寓拐之禁酋献金公裂书郤之台司重公并署宜宾长宁皆称廉办天启辛酉奢酋反重庆杀大吏以下横行公甫出棘闱驰归守御贼猝薄城公督乡兵血战援絶勅次子绲曰我为国死若母若二妹为我死汝不可死亟出请援或可济夫人以帨覆绲额曰我二人不见汝冠矣公自以长缨系项曰君子死冠不免两臂缚二印右手持刀危坐一骑突入令降公瞠目骂之越宿又挟金至公曰我肯饵贼金乎又叱去乃望阙拜曰臣生不能杀贼一死报国入视夫人钱氏女淑昭淑庆仆妇蘓氏沈氏皆刎积薪上公命举火火炽亦自刎次日见尸烬砾中臂犹系印家人顾美亦死焉事闻上震悼赠光禄正乡赐祭葬达坊祠諡烈愍廕长子纪锦衣卫千户】刘道开巴令王子美传【庚辰之役余从棘闱中晤西江舒君鲁直为余言王子美制义之妙且曰今科必售非吾辈所及也防余友丁润生朝拣亦素称子美能余心识之撤棘后果襃然淡墨矣余方落第独以声气访之一见握手若宿契然比秋选即得巴县子美以地方利病谘余余备言凋赲状子美唯唯明年春正月余扺里门子美以二月莅任巴县故羶地钱粮十一万有竒词讼盈庭前令无不满载归者自子美受事局面一更输纳使自封投柜秏羡悉蠲词讼自上司批问外余片纸不罚愿请息者听之于是喧阗之塲化为閴寂之区草长雀罗萧如也时王氏倾倪氏构成大狱叩阍者号曰本头凡数十人附和者又数倍罗织平民倾家破产翼虎纵横道路以目子美一以清静镇之德礼所薰凶焰为之少戢日进诸生于庭与谈举子业循循善诱畧无倦色衙斋集书千百卷闲以弓矢暇则学射谓人曰此多事之日一味赋诗无济也值姚黄贼犯境子美躬韎率民兵千余往御之贼虽退而壮气亦复可观壬午分典乡闱以一破取元两座主莫能易得人称独盛癸未冬闯贼入关汉中瑞王以避难来而蜀抚陈士竒亦移镇巴县羽书旁午客兵咆哮馆饩军需整办不乏然后知子美非一于清静者也甲申春献贼入夔门势同破竹一时当事共作防堂之燕独子美忧形于色日坐城上为绸缪计余自辛已居乡去城三十里六月十四日入城晤子美于南纪门相对叹息余曰事不可为也盍作变计乎子美曰城亾与亾万无逃理余曰公即当死宗嗣不可不全子美颔之乃托其门人密防公子出余与子美洒泪而别是月十八日贼抵城下差一骑绕城説降子美诟骂自发炮石击之至二十二日辰时城陷贼坐演武塲缚瑞王陈廵抚关南道陈纁重庆知府王行俭及子美至贼问何不早降陈抚齿已打落含糊不成语有一人伏地云权不在巳乞埀鉴怜子美奋起以足蹴其背六大丈夫死则死矣乃向盗贼求活乎时暑甚贼各给茶一盏某人接茶子美夺而掷之骂不絶口贼大怒曰汝安得速死命以钝刀剐之凡三日夜乃絶故死事诸人中惟子美为最苦最烈余有族子在旁亲见之非风闻也忆子美文艺中云起自儒主杀人而色不变为人所杀而色亦不变呜呼岂虚语哉贼去重庆后明年隘将曽英统兵至余乃入城哭子美于演武塲求其尸不可得为设薄祭延羽流诵经以荐之有祭文一篇及诗一首文稿不存诗云臣死封疆职自然书生文弱亦堪怜抚臣有算惟命县令无名只对天一笑飡刀神合汉千秋化碧血归泉洪都夜冷荣门月几度凄凉听杜鹃贼随破成都直指刘公之渤从容就义又有某县令握刀自颈阁室举火灰烬之余惟握刀之手不化与子美并烈云】
　　论
　　宋李昭玘八阵论【兵阵之事有不可以言者有不得不言者卫灵公在诸侯之任当以守法为职不当问阵有不仁之资宜以修徳为务不宜问阵然且问之此孔子所以不对也所谓不可以言者也然孔子不对卫灵公之问将以立敎尔至其自谓则曰我战则克其请伐罪则曰以鲁之众加齐之半宜可克是则使孔子中天下而立定四海之民其行兵用师之际必有道矣其不肯驱乌合无律之民以用之立死之地决矣当是时也兵阵之事将习之不暇而况于言乎此所谓不得不言者也世之不善讲学者耻于戎事之不知则未尝不以孔子辟卫灵为借口彼不知孔子之辟其防有在而文事必有武备乃吾儒之所当言傥曰吾知道而已兵非吾之所知其不当问者辟之以此而当问者亦辟之以此是毋乃拘而害事也哉儒者之于天下亦何所用也哉今夫古之用仁义之师者莫如武王为王者之佐者莫如太公为武王太公者疑若专以曲直老壮为定讣凡覆杀之机布设军势之事当絶弗道而其六韬之书乃有乌云山兵乌云泽兵等篇其所以较胜负利害之际者甚详岂武王太公至是而变仁义为谲诈耶直以为徳之不怀则兵之必用则凡所以御兵制敌之道不可不讲之耳然此尚有可诿者曰六韬非大公之书葢战国相倾之士□太公以为市者至于诗书为帝王之遗述岂复有可议者耶而有扈之役则曰左不攻于左汝不恭命右不攻于石汝不恭命御非其马之正汝不恭命牧野之誓则曰今日之事不愆于六歩七歩乃止齐焉不愆于四伐五伐六伐七伐乃止齐焉宣王征徐方之诗亦曰绵绵翼翼不测不克又何敦阵整旅之能废也夫左治其左右治其右六步七歩之旅进不可不同心四伐五伐六伐七伐之击刺不可不倂力与夫绵绵以为竒而使敌不测翼翼以为正而使敌不克自帝王之时已然而书与诗载之未尝以为耻后世之士乃独耻言之岂非好名而不适实之弊哉葢闻古之制阵其名不一有以三才名者日月星辰斗杓一在一右一迎一背谓之天阵丘陵水泉亦有左右前后之利谓之地阵用车用马用文用武谓之人阵此三才之辨也有以五时名者春为牝阵弓为前行夏为方阵防为前行季夏为圆阵矛为前行秋为牡阵劒为前行冬为伏阵楯为前行此五时之辨也有以四兽名者使商人为前兵象白虎使羽人为前兵象元武使徽人为前兵象朱雀使角人为前兵象青龙此四兽之辨也有以五行名者木之直金之方火之鋭水之曲土之图此五行之辨也凡若是者因类制名固不可殚数而八阵之名犹为异同若所谓一方二圆三牝四牡五冲方六车轮七罘罝八鴈行是一八阵也若所谓金木水火土天地人又一八阵也若所谓车箱洞当金车上中黄土鸟云鸟翔火折冲木龙腾却月水鴈行行鹅鹳天车轮地虎翼人又一八阵也纷纭异口其无定论如是至于天地风云龙虎鸟蛇以是八物制为八名兵家者流于此多归焉则八阵之定论亦有在矣然是八物者亦信其所从名之当否耳考其根底阵之所以八者自有所祖述葢其法肇于黄帝具于成周而变化于诸葛孔明非诸葛孔明之独能为是也昔黄帝潜通八卦而建一都之法黙防九天而设三军之制是以周公则而象之以九夫为井四井为邑四邑为丘四丘为甸四甸为县四县为都自九夫之井至于四县之都而得乎一都之法又以五人而为伍五伍为两四两为卒五卒为旅五旅为师五师为军自五伍至于五师之军而合乎三军之制至于孔明则又上探黄帝之微意下采成周之遗法因而循之与道神之革而化之与时宜之而阵法备焉故其制为八阵自九夫为井而演之纵横皆八而有八八六十四阵者所以通乎八卦也立为三军自五人为伍而演之周旋皆九而有九九八十一阵者所以防乎九天也然则孔明之所祖述者可谓深且逺矣非与夫古人之精神心术流通为一者嚋能尔哉李兴曰推子八阵不在孙吴木牛之竒则非般模谓木牛非出于般匠之遗其説诚是若求八阵于孙吴之书则孙吴之书固无有也是不知孔明之祖述在彼而不在此也愚故曰肇于黄帝具于成周变化于诸葛孔明非诸葛孔明之独能为是也呜呼八阵之法黄帝既以北逐獯鬻南平蚩尤戡黎于阪泉省方于崆峒防定万国旁罗七曜周公既以此诛纣伐奄縻戎狄惩荆舒而孔明又以此平定南中响霆关辅斩王双走郭淮杀张郃以成鼎足之强则其明效大验已可见矣后世之言兵孰不欲得其遗法而师承之然昧其法者莫如晋之桓温明其法者莫如唐之李靖此又不可不知也垒石八行行去二犬此其为武侯之遗迹真与伪皆未可知而桓温幸僚属之不识遽欺之曰此常山蛇势也夫常山蛇者在兵法谓之率然击其首则尾至击其尾则首至击其中则首尾俱至考之阵势特曲直一阵势耳乌在为八哉且武侯所祖在黄帝周公而温信于率然之説比之李兴谓不在孙吴者尚或有愧故曰昧其法者莫温若也唐太宗问李靖曰卿所制六花阵出何术乎靖曰臣本诸葛亮八阵法也大阵包小阵大营包小营隅络钩连曲直相对古制如此乃为图陈之夫驱驰于戎马之间识兵形阵法者莫如太宗而靖有六花之制乃不知其所出必待剖喻明白而后悟则靖之于八阵深矣又非守其绪余糟粕者之比也愚故曰明其法者莫靖若也虽然论其深妙固未易以立谈判考其大纲则不过奇正二字而已葢古之制军合万二千五百人而为军其为伍者一千一百二十五其为两者二百五十十取三焉而为奇余七以为正四奇四正而八阵生焉是其分阵之数有竒有正也四旋九攒以象天四平正列以象地散涣邪直以为风前大后鋭以为云天地风云四者阵之正也延邪绵直以为龙蟠前合后开以为虎翼弥蔓散洽以为鸟翔囘屈包葢以为蛇龙鸟虎蛇四者阵之竒也是其布阵之形有竒有正也天子上将居中而不动疑兵游军出没而无常是其用阵之势有竒有正也乃若阵行之踈阵战之密其人之列而之相向背之相承阵间容阵队间容队曲间容曲前御其前后当其后左防其左右防其右行必鱼贯立必鴈行长以卫短短以救长回军转阵以前为后以后为前进无速奔退无遽走虽絶成阵虽散成行四头八尾触处为首先动为阳轾疾猛属其势俭其节短后动为隂持重固密不动如山其倏忽幽□神出没十变万态而不可致穷则又所谓竒正之相生如环之无端者八阵之制如此然则为今日讣肝欲戡乱畧可不务乎虽王者之兵鼓之以道徳征之以仁义有征无战善师不阵也而其不幸有頋然不服者以为权谋之助非小补也唯乎物不终静故受之以动当纯坤用事则隂疑于阳而飞龙野战当大朴既散则圣道并起而戎马生郊则有力吞八荒争截九有而生民之类□然不宁黄帝于此顺杀气以作兵法文昌以命将而又制为阵洪以贻后代岂得巳者哉葢所谓生道杀民威不轨而成文德也而后世经生儒士争非之并与孔明之祖□者黜焉一旦乘以仓卒之变而有抗衡之事其肝若之何然非黄帝孔明者既以大谬而法之不守徳之不修专以嗜杀自封殖为事者其为生民之祸亦岂细故耶故郑之鱼丽鹅鹳魏之鹤列晋之三行楚之二广二孟徒以逞一巳之欲而挈赤子于肝脑涂地耳其得罪于君子不亦甚乎孔子所以不对卫灵公而孟子亦尝辟善阵善战为民贼者岂非为此等虑者哉夫仁义权谋后世不可偏废一于仁义则拘而不通专于权谋则浸入于诈而无以自反于正区区之虑每及乎此故歴陈武侯八阵之美以谨后世之武备而又辟鱼丽鹅鹳之属以终孔子俎豆之意焉】
　　范荪八阵图论【防州八阵之碛闻天下歴千有余年至存于岐口之江浦徃时每过其下惑于传闻于目击终莫得其说今防恩从宦于此始得以暇日澄崇台而縦观之台高而碛平累石粲然一一数之而无差于是推寻具意而为之説曰阵法之大要方圆竒正而巳尔武侯之法前为八者八皆东向其势直而方后为十二者二皆南北向具势曲而圆方者所以为正也圆者所以为竒也夫竒者正之余李靖所论握竒文是也方圆相生竒正相捄而阵法无余事矣然前为八者八后为十二者二何也曰此分数之法皆以八计之是以为八阵也前为八者八总而计之为八八六十四后为十二者二总而计之为三八二十四凡为八者十一絶长补短而三分之以其二为正而以一为竒合为八八矣古八阵之法其别凡八李筌隂符经以为常山之势者是也武侯之法为阵者一而已非古八阵也然而为常山之势者固自若桓温之言近之矣若武侯之所以为八者未知温能悉之否也五人为伍五伍为两万二千五百人为队二百五十十取三而以为竒者古也武侯之法八八六十四为正三八二十四为竒是十一取三焉以为竒则精于古矣犬竒正也方圆也隂阳也一而已矣方者其隂圆者其阳也前为方者八八六十四后为圆者三八二十四絶长补短大概二隂而一阳其在易二隂而一阳为震倍之四隂而二阳为临嗟乎武侯之意傥取诸此乎古者用竒之法或取于中或列于左右或伏于后处于中者李靖之握竒是也列于左右者淮隂侯与楚战垓下之势也伏于后则武侯之法司马迁书言汉与楚决胜垓下淮隂侯自以三十万当之皇帝在后孔将军居左费将军居右绛侯柴将军又在皇帝后淮隂侯先合不利却孔将军费将军纵楚兵不利淮隂侯复乗之楚以大败史传之纪军阵未有详于此者淮隂侯与高帝绛侯柴将军所居之军正也孔费二将列于左右者竒也淮隂侯喜以弱致人故其为竒者列于左右将佯却而后胜武俟节制之师使竒而将出于左右者常匿于后以固其军正兵既有所持而竒兵唯无出出将不可御比司马仲达之所避而终身不敢与战也然武侯之法密矣】
　　王当五运六气论【五运六气之説不见于儒者之六经而见于医家之素问夫素问乃先秦古书虽未必皆黄帝岐伯之言然秦火以前春秋战国之际有如和缓秦越人辈虽甚精于医其察天地隂阳五行之用未能若是精密也且夫寒暑燥湿风雨者天之隂阳三隂三阳上奉之木火土金水者地之隂阳生长化收藏下应之而五运行于其间即五行之化气也天数中于五戊居之地数中于六已居之戊巳土也化气必以五六故甲巳化土而居于其首上生金故乙庚次之金生水故丙辛次之水生木故丁壬次之木生火故戊癸次之此化气之序也地之三隂三阳亦五行尔而火独有二五行之妙理也葢木王于东火王于南金王于西水王于北而土王于四维戊附于戌而在干已附于辰而在巽而未之对冲在丑故辰戊丑未寄王之位也未在西南其卦为坤其时为长夏以其处四时之中吕氏月令谓之中央土此土正王之位也春木生火秋金生水冬水生木而夏火制金生气絶矣惟土王于西南然后以火生土以土生金四时之序循环不穷然火方王于午土遽王于未则火气必枆故君火以名其气温而未热相火以位与太阳同处未申之间奉君令以行暑气于是火不秏于土不屈于金故丙盛则庚伏此火所以独分君相之位也天气始于甲地气始于子子甲相合命曰嵗立曰行四周而为二纪天以六为节故气以六期而为一备地以五为制故运以五嵗而为一周运统一嵗于四时之表气分六位于一之中风雨燥湿寒暑其应有候其至有期然用以占焉往往不效非素问之无验用其説者知常而不知变故也凡物理有常必有变虽天地之运动往来消息盈虚可以逆其必然者常也若其变则无所不至可知而不可必也尝试即其常而言之五太之运是为太过其至先时五少之运是为不及其至后时惟平气则不疾不徐其至以时其大畧如此火运上临少隂水运上临太阳木运上临厥隂金运上临阳明土运上临太隂谓之天符木运临卯火运临午金运临酉水运临子土运临四维谓之嵗防五太与在泉气同谓之同天符五少与在泉气同谓之同嵗防若是者具气和土运上见少阳金运上见厥隂谓之运刑夭若是者其气乖此皆五运之常也主气各居一歩厥隂主初少隂少阳次之太隂阳明又次之太阳主终六位不迁客气与嵗推移子嵗太阳之水为初丑嵗厥隂之木为初迭相往来而少阳之气为初乃在太隂之后半嵗以前司尺主之半嵗以后在泉主之其大略如此若其情则有相得与不相得其位则有顺有逆相得者木火相临火土相临之类也不相得者金木相临水火相临之类也父临子则顺木居少阳之位是已反此则寒水居金位斯逆矣君临臣则顺君火居少阳之位是已反此则相火居君火之位斯逆矣此皆六气之常也及论其变则有正有邪于是有变有胜有复有郁有发有滛有承当时而行者正也非时而行者邪也当时而行其过则为变非时而行其至则为胜其救则为复抑而不伸则为鬰郁而怒起则为发陵其所胜则为滛极而必反则为承假如太角之化为启圻而变为推拉太征之化为暄焕而变为炎烈正化之为变者然也少角木气不足淸胜而热复少征火气不足寒胜而雨复邪化之正复然也寒甚而无阳焰是为火鬰热甚而无凄清是为金郁防而不伸者然也水鬰而发则为水雹土鬰而发则为飘骤鬰而怒起者然也风滛所胜则克太隂热淫所胜则克阳明陵其所胜者然也相火之下水气承之湿土之下风气承之极则有反者然也然摧拉之变不应普天悉皆大风炎烈之变不应薄海悉皆燔灼清气之胜不应宇宙无不明洁两气之后不应山泽无不蒸溽鬰也发也滛也承也其理皆然凡此者其应非有候其至非有期是以可知而不可必也其应非有候则有不时而应者矣其至非有时则有卒然而至者矣是故千里之逺其变相似者有之百里之近其变不同者亦有之即其时当其处随其变而占焉则吉凶可知况素问所以论天地之气化者将以观其变而救民之疾也夫大而天地小而人之一身五行之气皆在焉天地之气有帝无变则人亦和平而无疾天地之气变而失常则疾厉之所从出也是故木气胜则肝以实病脾以虚病火气胜则心以实病肺以虚病此医者所能致察儒者不得其详也至于官天地理隂阳顺五行使冬无愆阳夏无伏隂春无凄风秋无苦雨和平之气行于两闻国无水早之灾民无妖孽之疾此儒者所当致察医家未必能知也素问亦略言之矣五行之精是为五纬与运气相应有嵗里有辰星以察其行之逆顺而占其吉凶然必曰徳者福之过者罚之则是运气之和平而为休祥有德者召之也运气之乖疾而为灾眚有过者致之也虽然其説略而未详吾儒之经则详矣洪范九畴始于五行中于皇极终于五福六极圣人建极于上以顺五行之用是以天下之民有五福而无六极有五福皆可以康宁矣无六极皆免于疾病此其道固有行乎运气之外者是谓大顺成周之时尝见之由庚之诗作而隂阳得由其道华黍之诗作而四时不失其和由仪之诗作而万物各得其宜此逮皇极顺五行使民有五福无六极之验也是故素问方伎之书而洪范则圣人经世之大法也知有素问不知有洪范方伎之流也知有洪范不知有素问儒者何病焉】














　　四川通志卷四十三
&lt;史部,地理类,都会郡县之属,四川通志&gt;
　　钦定四库全书
　　四川通志卷四十四
　　艺文
　　序
　　晋常璩华阳国志序述【巴蜀厥初开国载在书籍或因文纬或见史记乆逺隠没实多疎畧及周之世侯伯擅威虽无牧野之师有同盟要之防而秦资其富用兼天下汉祖阶之奄有四海梁益及晋分益为宁司马相如严君平扬子云阳成子郑伯邑尹彭城谯常侍任给事等各集传记以作本纪畧举其隅其次圣称贤仁人志士言为世范行为表则者名挂史録而陈君承祚别为耆旧始汉及魏焕乎可观然三州土地不复悉载地理志颇言山水歴代转久郡县分建地名改易于以居然辬物知方犹未详备于时汉晋方隆官司星列提封图簿嵗集司空故人君学士荫髙堂翳帷幙足综物土不必侍本纪矣曩遭阨运函夏滔湮李氏据蜀兵连战结三州倾坠生民殱尽府庭化为狐狸之窟城郭蔚为熊罴之宿宅游雉鹿田栖虎豹平原鲜麦黍之苗千里蔑鸡拘之响丘城芜邑莫有名者嗟乎三州近为荒裔桑梓之域旷为长野反侧惟之心若焚灼惧益遐弃城陴靡闻乃考诸旧纪先宿所传并南裔志騐以汉书取其近是及自所闻以着斯篇又畧言公孙述蜀书咸熙以来丧乱之事约取耆旧士女英彦又肇自开辟终乎永和三年凡十篇号曰华阳国记夫书契有五善达道义章法戒通古今表功勲而后旌贤能恨璩才短少无逺及不早援翰执素广访博咨流离困瘵方资腐帛于颠墙之下求余光于灰尘之中茧灭者多故有所阙犹愈于遗忘焉蜀纪言三皇乘祗车出谷口秦虙曰今之斜谷也及武王伐纣蜀亦从行史记周贞王之十六年秦厉公城南郑此谷道之通久矣而说者以为蜀王因石牛始通不然也本纪既以炳明而世俗间横有为蜀传者言蜀王蚕丛之闲周回三千嵗又云荆人鼈灵死尸化西土后为蜀帝周苌之血变成碧珠杜宇之魄化为子鹃又言蜀椎髻左袵未知书文翁始知书学按蜀纪帝君房心决事参伐参伐则蜀分野言蜀在帝议政之方帝不议政则王气流于西故周失纪纲而蜀先主七国皆王蜀又称帝此则蚕丛自王杜宇自帝皆周之叔世安得三千嵗且太素资始有生必死死终物也自古以来未闻死者能更生当世或遇有之则为怪异子所不言况能为帝王乎碧珠出不一处地之相距动数千里一人之血岂能致此鹃鸟今云是巂或曰巂周四海有之何必在蜀昔唐帝万国时雍虞舜光宅八表大禹功济九州后稷封殖天下井田之制庠序之教由来逺矣孔子曰述而不作信而好古窃比于我老彭则彭祖本生蜀为殷太史夫人为国史作为圣则仙自上世见称在昔及周之末服事于秦首为郡县虽滨戎夷亦有冠冕故蜀记日大人之乡方大之国也至于汉兴反当荒服而无书学乎汉书日郡国之有文学因文翁始若然翁以前齐鲁当无文学哉汉末时汉中祝元灵性滑稽用州牧刘焉谈调之末与蜀士燕狎相与着翰墨当时以为极欢后人有以为惑恐此之类必起于元灵之由也惟智者辨其不然幸也综其理数或以为西土崄固衿带易守世乱先违道治后服若吴楚然故逋逃必萃奸雄闚觎盖帝王者统天理物必居土中徳膺命运非可资能恃险以干常乱纪虽饕窃名号终于絶宗殄祀何者天命不可以诈诡而邀神器不可以侥幸而取也是以四岳三涂阳城太室九州之崄而不一姓冀之北土焉之所产古无兴国夫恃险凭危不阶歴数自能传国垂世所未有也故公孙刘氏以败于前而诸李踵之覆亡于后天人之际存亡之术可以为永鉴也干运犯歴破家丧国可以为京观也今齐之国志贯之一揆同见不臣所以防狂狡杜奸萌以崇春秋贬絶之道也而显贤能着治乱亦以为奬劝也其序曰先王经畧万国剖分厥甸巴梁式象县辰九俊述职赋政以均佐周毙纣相汉亡秦实繁其民世载其俊述巴志第一　维天有汉监亦有光实司羣望表我华阳炎刘是应洪祚攸长述汉中志第二　井络启耀文昌契符茫茫禹绩画为九州功冐普天率土以休光灵遐照庆祚爽流邦家济济世徳球球述蜀志第三　蠢尔南域在彼要荒汉武徳振蛮貊是攘开州列郡幽裔来王柔逺能迩实须才良甄徳表失以明纪纲述南中志第四　亦徳中防巨猾干篡白夷乘衅致民涂炭爰迄灵献皇极不建牧后失图英雄迭进覆车齐轨防此艰难述公孙述刘二牧志第五政去王室权流二桀分天壤宰割民物舍彼信顺任此智计大道既隠诡诈竞设并以豪特力孚当世居正虑明名号絶替身兼万乘籍同列国述刘先主志第六　乾坤军始树君立王天工人代万邦是望明不二日地不二皇茍非其器穷髙必亢曚蒙二主弗虑弗臧负乘致冦世业以丧述刘后主志第匕　阳升一九品物始亨帝纮失振任非其良赵倡祸阶乱是用长罗州播荡朱旌莫亢皮张不造戎丑攸行哀哀元黎顾瞻靡望述大同志第八　素精南飘天维弛纲薨薨特流肆其豺狼荡雄纂承殱我益梁牧守颠摧黔首辛尝三州毁旷攸然以荒络结王纲民亦流亡述李特雄期夀势志第九　华狱降精江汉吐灵济济多士命世克生徳为世隽干为时贞畧举士女表诸贤明世齐其美不陨其名述先贤士女总赞论第十皇皇大晋下土是覆化澹教洽诞兹彦茂峨峨俊乂亹亹英秀如岳之崇如兰之臭经徳秉哲绰】
　　【然有裕述后贤第十一　傅考行故总厥旧闻班序州部区别山川宪章成败旌昭仁贤抑绌虚妄纠正谬言显善惩恶以杜未然述序志第十二　譔曰驷牡骙骙万马龙飞陶然斯犹阜会京畿麐获西狩鹿从东防郇伯劳之旬不接辰赏兹珍嘉甘心庶几巾为令徳一行可师瑰玮散傥贵韬光辉据冲体正平揖宣尼导以礼乐教洽化齐木讷刚毅有威有懐锵锵宫县磬筦谐谐金奏石拊降福孔皆总括道检总览幽防选贤与能人逺乎哉】
　　唐王勃入蜀纪行诗序【总章二年五月癸夘余自长安观景物于蜀遂出褒斜之隘道抵岷峨之絶径超悬谿歴翠阜迨弥月而臻焉若乃采江山之峻势观天地之竒作丹壑争流青峰杂起陵涛鼔怒以伏住天壁嵯峨而横立亦宇宙之絶观者也虽庄周诧吕梁之险韩侯怯孟门之峻曽何足云盖登培塿者起衡霍之心游沟浍者发江湖之思况乎穷览胜事足践灵区烟霞为朝夕之资风月得林泉之助嗟乎山川之感召多矣余能无情哉爰戒文律用宣行唱编为三十首投诸好事焉】
　　卢照隣宴梓州南亭诗序【梓州地池亭者长史张公聴讼之别所也徒观其巗嶂重复川流灌注云窓绮闾负绣堞之逶迤涧户山楼带金隍之缭绕信巴蜀之竒制也时鳯扆多闲上得和平之政鳀瀛有截下无交争之人以公寄切上僚故久无州将连四千石之重任总十万井之雄班职逾剧而道弥髙位逾崇而徳弥广市狱无事时狎鸟于城隅邦国不空且观鱼于濠上宾阶月上横聮蜷之桂枝野院风归动葳甤之萱草则有明珠爱客置芳酒于十旬羽服神交契仙游于五日圆潭写镜光浮落日之津杂树开惟彩缀飞烟之路藤萝杳万挂疎隂以送秋凫雁参差结流音而将夕百年之欢不再千里之贺何常下客恓惶暂停归辔髙人赏翫岂辍斯文咸请赋诗以纪胜集】
  </div>
  <div class="pagination">
   <a href="四川通志_page207.html">
    上一页
   </a>
   <span>
    ...
   </span>
   <a href="四川通志_page203.html">
    203
   </a>
   <a href="四川通志_page204.html">
    204
   </a>
   <a href="四川通志_page205.html">
    205
   </a>
   <a href="四川通志_page206.html">
    206
   </a>
   <a href="四川通志_page207.html">
    207
   </a>
   <span class="current-page">
    208
   </span>
   <a href="四川通志_page209.html">
    209
   </a>
   <a href="四川通志_page210.html">
    210
   </a>
   <a href="四川通志_page211.html">
    211
   </a>
   <a href="四川通志_page212.html">
    212
   </a>
   <a href="四川通志_page213.html">
    213
   </a>
   <span>
    ...
   </span>
   <a href="四川通志_page209.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
