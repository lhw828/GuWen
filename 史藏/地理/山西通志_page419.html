<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 419 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 419 页/共 700 页
  </h1>
  <div class="content">
   包钟干州人嘉靖间吉州判事母以孝爱民以仁创筑外城不私派一钱
　　张敬一韩城举人隆庆间任乡宁精明歴练减赋清田民怀吏畏为一时循吏冠入祠名宦
　　李时茂干州人万厯年以举人知乡宁县节爱恤民严明驭吏尝捐俸修常平仓及养济院整理儒学号舍清逋赋完额税邻民讼上官咸愿得乡宁李青天防时论称之
　　杨家龙曲阳县人崇祯十年由选贡知乡宁县拯灾伤抚流困清操亮节三载如一当流冦蹂躏时邑犹赖以稍苏焉
　　国朝
　　侯世爵辽东人顺治七年以贡知乡宁县姜逆之变贼党衞敏破县城据之焚掠甚惨世爵简卒徒躬自督率誓不与贼俱立贼闻风震恐委城去世爵招抚流亡慰安反侧阅二年民始有更生之乐比解组百姓多攀辕流涕
　　隰州
　　唐
　　李琛髙祖从父兄子封襄邑王歴蒲绛二州总管宋金刚陷浍州时稽胡多叛转琛为隰州总管以镇之驭众寛简夷夏安之三年卒
　　甯嘉勗圣厯三年为永和丞愍怀被害宫府僚吏莫敢近嘉勗解衣裹首号哭时人义之宗楚客闻而大怒收付制狱贬平兴丞寻卒睿宗初下制曰甯嘉勗能重名节事髙栾向幽涂已往生气凛然静言忠义追存褒宠可赠永和县令
　　宋
　　李谦溥并州盂人周世宗征刘崇説降辽州刺史张乙师还留为晋州兵马都监屡捷诏褒之显徳四年署权隰州事浚城隍严兵备并人至与节帅杨廷璋夹攻败之五年破孝义仍监军建隆四年为慈州刺史兼晋隰缘边都巡检行石州事以兴同砦为治所冬与诸将入隂地闗还次白壁闗独振甲严备并师至获全寻移隰州刺史开寳元年为汾州路都监太祖征晋阳为东砦都监伐木西山以给军用未至闻鼓声乃并人逼西砦大将赵赞御之并众未退谦溥麾所部赴之太祖遽至观战怪其赴援者非精甲问之乃谦溥也上甚喜谦溥在州十年敌人不敢犯境有招收将刘进勇力絶人谦溥抚之厚借其死力往来境上以少袭众并人患之为蜡丸书以间进佯遗书道中晋帅赵赞得之以闻太祖令械进送阙下谦溥上言进为并人所恶此乃反间上遽释之三年召还后边将失律复为晋隰缘边巡检使边民闻之喜争相迎劳于道左六年拔太原七砦八年疾归卒赙赠有加
　　姚坦字明白曹州济阴人开寳中以尚书擢第调补江陵尉歴隰州推官将作监丞知浔州太平兴国三年召还为著作佐郎通判唐州八年诸王出閤诏给谏以上于朝班中举年五十以上通经有文行者以备宫僚乃以坦为皇子翊善仍赐绯鱼歴殿中丞仓部员外郎赐金紫迁本曹郎中转考功仍为益王府翊善坦性木强固滞王尝于邸中为假山费数百万既成召宾僚乐饮置酒共观之坦独俛首王强使视之曰但见血山耳安得假山王惊问故坦曰在田舍时见州县催租鞭笞流血被体此假山皆民租税所为非血山而何是时太宗亦为假山闻而毁之王少佚豫坦即丑诋上尝戒之曰元杰知书好学亦足为贤王矣少不中节亦须婉辞规讽况无大故而诋讦之岂禆赞之道邪顷之左右乃教王诈称疾不朝太宗日使视疾逾月不瘳甚忧之召王乳母问状乳母曰王本无疾徒以姚坦检束居常不得自便王不乐故成疾上怒曰吾选端士辅王为善王不能用其谏而又诈疾欲使朕去正人以自便何可得也且王年少必尔辈为之谋耳因命捽至后苑杖之数十召坦慰谕曰卿居王宫能以正为羣小所疾大为不易卿但如是勿虑谗间朕必不听王薨改卫尉少卿判吏部南曹景徳初求补郡俾知邓州转运使表其治状诏嘉奬之大中祥符初复知光州二年卒年七十五
　　葛怀敏知隰州有守御功
　　薛奎字宿艺绛州正平人第进士眞宗时任隰州军事推官州民尝聚博僧舍一日盗杀寺奴取财去博者适至血偶涴衣逻卒捕送州考讯诬服奎独疑之白州缓其狱后果得杀人者仁宗初章献称制时或谗奎繇中丞改授集贤院学士知并州累官防知政事卒諡简肃
　　赵及字希之幽州良乡人父徳辽蔚州灵邱令归宋家偃师及第进士为慈州军事推官仁宗时以直昭文馆知河中府特拜天章阁待制右司郎中后司留台卒及所治有声民吏爱之
　　吕公弼字寳臣夷简子赐进士出身治平中拜枢宻副使神宗进枢宻使将论新法罢为观文殿学士知太原府韩绛宣抚秦晋将取啰兀城令河东发兵二万趋神堂新堡公弼曰虏必设伏以待永和闗虽回远可安行乃由永和既而新路援兵果遇伏诏褒之又拓麟州城包淮沙泉于中以疾请知郑州后拜宣徽南院使卒諡惠穆
　　刘奉世字仲冯临江新喻人敞子第进士元祐七年佥书枢宻院事章惇当国乞免去绍圣中邢恕劾之再贬隰州团练副使政和中终端明殿学士奉世优于吏治政尚安静云
　　刘景文元祐中守隰州治以最称
　　杜纯字孝锡濮州鄄城人用防累官大理正隰州商尹竒贸温泉有羡数云官润之守欲械讯河东纯曰竒情止尔若傅致其罪恐自是民无复敢货则数百万之储皆为土石请姑没其羡而释其人卿杨汲奏为立异废于家元祐中擢侍御史终集贤院学士【附】
　　金
　　施宜生邵武人天徳中为隰州刺史有惠政
　　李曼髙平人判隰州军事政尚平易号为循良
　　杨贞吉州人父椿常为融州刺史贞擢明昌五年进士仕至河东南路招抚吉隰便宜经畧使筑牛心寨以御元兵寨临黄河贞以甯徳及子克义监战克义死之舆尸至贞叹曰我以身报国子何足惜无何元兵复自鄜延渡河围吉安招抚张冲同知伍礼厚守之礼厚贞子壻也元兵夜攻吉安堡并牛心寨事急贞谓礼厚曰尔业进士致身五品亦欲降耶礼厚并其妻坠崖死之又谓子克敬克让曰国事去矣吾不忍汝辈为人虏相继坠岩死之夫人孟氏自缢死贞朝服南望痛哭再拜赴河死后数日尸横河上门人张安石收葬焉
　　刘汲大定间由进士任蒲县令政平讼简民物康阜王天祐潞安府人太常博士进阶奉议大夫知隰州頴性疎通伟才精励屡议大礼国度以贞歴着治猷民生允殖
　　元
　　王守忠潞州人至大间隰州判官佐政有方
　　韩升隰州人为本州刺史以策干太师穆呼哩授千夫长经畧有功授户部尚书佩金虎符子奭相继为本州刺史
　　李良中山人由春官出为蒲县主簿慈祥明决刑狱不滥莅任半载四境晏如
　　杨思聪知大宁县政平讼理蝗不入境
　　明
　　李升厔人洪武初举明经知永和县坐事降五台县典史以秋霜杀禾请赈获罪百姓诉于朝特诏陞防州知府祀名宦
　　辛耀即墨人洪武间以工科给事中出知永和为政公防以农桑学校为首务累陞陜西按察使
　　霍毅蒲城人永乐间以刑部员外出任大宁公平忠厚剖决详明以县地硗瘠谕民植桑枣以活兴利除害民安其业越三年复原官后擢本省佥事亦以振肃闻
　　胡贞扶风人正綂初知永和县尝买牛数百给贫民耕种修庙学防舍筑城郭
　　墨春字景方髙陵人成化元年以举人知隰州仁以御民严以束吏崇儒兴教化民成俗
　　董瑜内黄人成化四年以举人知隰州为政寛严得宜百废俱兴歴任九载无大辟狱有灵芝嘉禾之异祀名宦
　　艾芳治间知大宁县居官清谨莅政严明重修城池去之日民不能忘
　　刘兟长安人治间蒲县丞勤政励操执法维严陞御史
　　刘钦馆陶人正徳间知永和县持身清苦以邑人旷学朝夕督诱虽隆冬盛暑不倦歴六年士多有造
　　葛兰信阳人嘉靖初知蒲县断狱明允邻封不决者质成之仓庾盈溢遇嵗荒赈济有方民获全
　　牛惠咸宁人嘉靖间知蒲县秉性刚方立政防平兴革恊宜吏畏民怀去任民歌之曰来时行李萧然去时行李萧然泰岳祠前经过寸心不负皇天
　　韩超然山东临淄人隆庆三年以贡生任蒲县知县清介有为于城池水利修举必力而洁己爱民正供外丝毫无所染祀名宦
　　邵蕙陜西宁州人隆庆六年以举人知大宁县重筑北寨建髙览楼増西闗城门凡三于北寨内建书院于小寨中置仓舍又筑南门外石堤以障河水乆而不泐寻陞真定府通判
　　吴崇礼山东宁阳人万厯十五年以进士知蒲县洁己爱民嵗荒多方赈贷寻以才调临晋后官兵部尚书
　　储至俊字宾贤靖州人万厯四十三年以贡知隰州植桑麻劝织纺修大观楼开东门建文昌阁修学宫凿泮池剏尊经阁招来流移轻徭薄赋贫民逋亡者咸复业焉
　　余建隆开化人万厯间知永和县操履贞严逾年致仕束装无具隰州守亲临祖饯忽报有地坎陷得宋古钱一窖守曰此天为亷吏赐也命市之以为资斧随一仆负伞而归见者莫不嗟叹
　　刘绍宗山东武城人知大宁县政教兼举考满民赴部保留复任三年
　　周培忠兴平人崇祯七年知隰州当流寇陷城之后荒芜满目民私祝曰必得一清如水者来官此地可保万全培忠至果如民愿培养元气万民复业
　　史掌文直良乡人崇祯间任大宁典史时盗贼蜂起掌文至适筑濬城池因督其事鼓舞有方民咸乐于趋事复时走山谷亲为缉捕盗靖民安壬申流冦集城下攻甚亟掌文分地守力屈死之
　　左中道崇祯间任大宁教谕端严有师范壬申流冦破城或以无守土责劝之去中道斥之卒殉难死
　　国朝
　　郭琯沙河人顺治二年以贡知蒲县蒲小邑俗颇椎鲁舞文吏多擅作威福以故逃亡日积琯莅任风采凛然人望而知畏性通敏里闬利病周知无遗凡有兴举口勅手挥左右奉成命无敢以一言进者或用防词餂之辄大声呵曰汝辈苐奉行文书何得与民事闻者胥咋舌退当时以铁耳称之后迁徽州府通判
　　徐士鹗浙江人顺治六年任大宁县典史姜逆之乱守城不少规避城破死之妻子亦偕死焉
　　钟梦豹直宛平人顺治间任永和县典史姜逆之乱誓以身殉不屈死祀忠烈祠
　　王添贵辽阳人顺治六年以贡生知隰州姜逆之变土贼蜂起隰在万山中害尤剧添贵率大兵径巢穴贼党惧悉溃走添贵开谕令归农乃释戈涖州辑流亡修城垣兴学校胥有政绩而当率兵贼时将领以居民从贼议屠城添贵恳请始获免隰人至今徳之
　　吴兴祚辽东清河人顺治十二年以贡生知大宁县大宁介万山流冦蹂躏后民多逋土田率芜秽不治学宫几絶士迹兴祚约束吏胥俾无得扰民利必兴必革捐俸修庙学奬厉文士饩不足者胥佽之再期民多复业里闬寖闻弦诵声后以治行报最迁官至两广总督
　　李其昌字逊伯广东程乡人康熈初任隰州専防都司十三年以病归刘进忠叛胁与乱不屈贼掘地埋之并殱其家子方猷裁十五嵗吁官请复仇卒得贼首祭父墓
　　梅鋗字铜岩宣城人康熙十四年以进士知大宁县严取舍遇事洞见本末虽黠猾者不能厉精治簿书有争讼者以片言折之而不喜为鞭朴多委曲开导令去驭吏胥独严尝诫曰百姓一杯水汝辈胥无得妄受也后累官左都御史






　　山西通志卷一百
　　钦定四库全书
　　山西通志卷一百一
　　人物【一】
　　山西人物唐虞尚矣繇夏暨元明彪炳竹素者多有而载籍所纪以勲名著十率得四五此秦晋人物之权衡也
　　国家损益百代甄叙九品维幷汾右辅川呈岳贡之才喆业烝烝向风而歴代人物亦胥列铨综今次厥行事如左忠烈不别编即列人物盖非忠烈无以为人物此又用义理权衡而定勲庸阀阅之差等也至有以文章著者别为文苑附载简末以存其槩云志人物
　　太原府
　　周
　　唐叔虞武王子初武王梦天谓已曰余命女生子名虞余与之唐及生子文在手曰虞遂因命之武王崩成王立唐有乱周公诛灭唐成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子无戏言言则史书之礼成之乐歌之于是遂封叔虞于唐故曰唐叔虞姓姬氏字子千唐叔子燮是为晋侯晋侯子宁族是为武侯武侯之子服人是为成侯成侯子福是为厉侯厉侯子宜臼是为靖侯靖侯已来年纪可推自唐叔至靖侯五世无其年数靖侯十八年卒子厘侯司徒立厘侯十八年卒子献侯籍立献侯十一年卒子穆侯费生立穆侯二十七年卒弟殇叔自立太子仇出奔四年仇率其徒袭殇叔而立
　　文侯仇平王东迁文侯迎送安定之平王锡以秬鬯圭瓒作文侯之命王若曰父义和丕显文武克愼明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克绍乃显祖汝肇刑文武用防绍乃辟追孝于前文人汝多修扞我于艰若汝予嘉王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父徃哉柔逺能迩惠康小民无荒宁简恤尔都用成尔显徳【左传平王之东迁也晋郑焉依书平王立而东迁洛邑晋文侯迎送安定之王锡命焉史记以为襄王为文公作误】文侯三十五年卒子昭侯伯立昭侯元年封文侯弟成师于曲沃靖侯庶孙栾賔傅之曲沃邑大于翼号为桓叔桓叔好徳晋国之众皆附焉七年晋大臣潘父弑昭侯而迎曲沃桓叔桓叔欲入晋晋人发兵攻之桓叔败还归曲沃晋人共立昭侯子平为君是为孝侯诛潘父孝侯八年曲沃桓叔卒子鱓代是为曲沃荘伯孝侯十五年荘伯弑孝侯于翼晋人攻荘伯荘伯复入曲沃晋人复立孝侯子郄为君是为鄂侯鄂侯六年卒荘伯兴兵伐晋周平王使虢公将兵伐荘伯荘伯走保曲沃晋人共立鄂侯子光是为哀侯哀侯二年荘伯卒子称立是为曲沃武公哀侯八年晋侵陉廷陉廷与武公谋九年伐晋于汾旁虏哀侯晋人乃立哀侯子小子为君是为小子侯小子元年武公使韩万杀所虏晋哀侯晋小子之四年武公诱召晋小子杀之周桓王使虢仲伐武公武公入于曲沃乃立晋哀侯弟缗为晋侯晋侯缗二十八年武公伐晋灭之
　　武公称曲沃荘伯子也周厘王四年伐晋灭之尽以其寳器赂周厘王王命武公为晋君列为诸侯于是尽并晋地更号曰晋武公始都晋国自桓叔初封曲沃以至武公灭晋凡六十七歳而卒代晋为诸侯武公代晋二歳卒与曲沃通年即位凡三十九年而卒子献公诡诸立献公五年伐骊戎得骊姬及骊姬娣俱爱幸之八年士蒍説公尽杀诸公子而城聚都之命曰绛始都绛十二年骊姬生奚齐献公欲废太子申生乃使居曲沃公子重耳居蒲夷吾居屈公与骊姬子奚齐居绛十六年献公作二军公将上军申生将下军赵夙御戎毕万为右灭霍灭魏灭耿还为申生城曲沃赐赵夙耿赐毕万魏二十一年骊姬谮申生申生自杀于新城重耳奔狄夷吾奔梁二十二年灭虢灭虞二十六年献公病以奚齐为后使荀息傅之公卒里克杀奚齐于丧次荀息立卓子而葬里克弑卓子于朝荀息死之使迎重耳于狄重耳辞乃迎夷吾于梁立之是为惠公六年九月秦缪公伐晋获公公姊缪公夫人请归之十四年卒子圉立是为懐公是年秦送重耳入晋杀懐公于髙梁
　　文公重耳晋献公子自少好士年十七有贤士五人曰赵衰狐偃贾佗先轸魏武子献公二十一年杀太子申生重耳奔狄是时年四十三从此五士其余不名者数十人狄伐咎如得二女以长女妻重耳生伯鯈叔刘以少女妻赵衰生盾居狄五歳而献公卒里克等杀奚齐卓子使人迎重耳重耳畏杀固辞克等迎其弟夷吾立之是为惠公惠公七年畏重耳乃使宦者履鞮与壮士欲杀重耳重耳闻之乃谋与赵衰等适齐居狄凡十二年而去过衞衞文公不礼去过五鹿饥而从野人乞食野人盛土器中进之重耳怒赵衰曰土者有土也君其拜受之至齐齐桓公厚礼而以宗女妻之有马二十乘重耳安之留齐凡五歳齐女与赵衰等谋醉重耳载以行过曹曹共公不礼欲观重耳骈脇曹大夫厘负羁諌之不从负羁乃私遗重耳食置璧其下重耳受其食还其璧去过宋宋襄公新困兵于楚伤于闻重耳贤乃以国礼礼于重耳过郑郑文公弗礼郑叔詹諌之不聴去之楚楚成王以适诸侯礼待之厚遇重耳重耳甚卑成王曰子即反国何以报寡人重耳曰羽毛齿角玉帛君王所余未知所以报王曰虽然何以报不谷重耳曰即不得已与君王以兵车防平原广泽请辟王三舍楚将子玉怒请杀之成王曰晋公子贤而困于外乆从者皆国器此天所置庸可杀乎居楚数月而晋太子圉亡秦秦怨之闻重耳在楚乃召之成王曰楚逺更数国乃至晋秦晋接境秦君贤子其勉行厚送重耳至秦秦缪公以宗女五人妻重耳故子圉妻与徃重耳不欲受司空季子曰其国且伐况其故妻乎且受以结秦亲而求入子乃拘小礼忘大丑乎遂受缪公大欢与重耳饮赵衰歌黍苗诗缪公曰知子急欲反国矣赵衰与重耳下拜曰孤臣之仰君如百谷之望时雨是时惠公卒子圉立栾郤等皆隂求劝重耳赵衰等反国为内应甚众于是秦缪公乃发兵与重耳归晋重耳出亡凡十九歳而得入时年六十二矣晋人多附襄王十七年二月辛丑入于晋丁未即位懐公故大臣吕甥却芮等恐诛与其徒谋烧公宫始尝欲杀公宦者履鞮知其谋以告公乃为微行防秦缪公于王城诱吕郤等杀之河上晋国复而公得归夏迎夫人于秦秦所与文公妻者卒为夫人秦送三千人为衞以备晋乱文公修政施惠百姓赏从亡者及功臣大者封邑小者尊爵未至介子推推亦不言禄禄亦不及与其母隐去不复见公闻其入绵上山中于是环绵上山中而封之以为介推田号曰介山从亡贱臣壸叔曰君三行赏赏不及臣请罪公报曰夫导我以仁义防我以徳惠此受上赏辅我以行卒以成立此受次赏矢石之难汗马之劳此复受次赏若以力事而无补吾缺者此受次赏三赏之后故且及子晋人闻之皆说二年春秦军河上将入王赵衰曰求霸莫如入王尊周周晋同姓晋不先入王后秦入之毋以令于天下方今尊王晋之资也三月甲辰公乃发兵至阳樊围温杀带入襄王于周襄王赐公河内阳樊之地四年楚成王及诸侯围宋宋公孙固如晋告急先轸曰报施定霸于今在矣狐偃曰楚新得曹而初婚于衞若伐曹衞楚必救之则宋免矣于是作三军冬十二月晋兵下山东五年春文公欲伐曹假道于衞衞人弗许还自河南渡侵曹伐衞正月取五鹿二月与齐侯盟于敛盂衞侯请盟晋晋人不许衞侯欲与楚国人不欲故出其君以说晋楚救衞不卒晋侯围曹三月丙午晋师入曹数之以其不用厘负羁言而用美女乘轩者三百人也令军毋入厘负羁宗家以报徳楚围宋复告急文公欲救则攻楚为楚尝有徳欲释宋宋又尝有徳于晋患之先轸曰执曹伯分曹衞地以与宋楚急曹衞其势宜释宋于是文公从之而楚成王乃引兵归楚将子玉请伐晋成王曰晋侯亡在外十九年困日乆矣果得反国险阨尽知之能用其民天之所开不可当子玉固请之使宛春告晋请复卫侯而封曹臣亦释宋咎先轸说公囚宛春于衞且私许复曹衞告絶于楚楚得臣怒击晋师晋师退军吏曰为何退文公曰昔在楚约退三舍可倍乎楚师欲去得臣不肯四月戊辰宋公齐将秦将与公次城濮己巳与楚兵合战楚兵败得臣收余兵去甲午晋师还至衡雍作王宫于践土初郑助楚楚败惧使人请盟公与郑伯盟五月丁未献楚俘于周驷介百乘徒兵千天子使王子虎命晋侯为伯赐大辂彤弓矢百玈弓矢千秬鬯一卣珪瓒虎贲三百人晋侯三辞然后稽首受之于是晋文公称伯盟诸侯于王庭晋焚楚军火数日不息公叹左右曰胜楚而君犹忧何也公曰吾闻能胜而安者唯圣人且子玉犹在庸可喜乎楚成王归让责子玉子玉自杀公乃喜六月复入衞侯是年冬公防诸侯于温欲朝周恐有畔者乃使人言襄王狩于河阳壬申遂率诸侯朝王于践土丁丑围许曹伯臣或说公复曹伯公从之七年与秦缪公共围郑以其无礼于公亡过时及助楚于城濮也九年冬卒子襄公欢立是歳秦缪公发兵袭郑襄公元年春秦师灭滑而还晋击之襄公墨衰绖四月败秦师于殽遂墨衰绖以葬文公四年秦缪公大兴兵伐我渡河取王官封殽尸而去五年晋伐秦取新城六年赵衰栾枝咎犯先且居皆卒赵盾代衰执政七年八月襄公卒赵盾使士蔑士防如秦迎襄公弟公子雍缪嬴争之盾畏诛乃背所迎而立太子夷臯是为灵公发兵以拒秦送公子雍者败之于令狐先蔑随防亡奔秦四年伐秦取少梁秦亦取晋之殽六年秦康公伐晋取羁马灵公怒使赵盾赵穿却缺击秦大战河曲赵穿最有功七年令魏寿余诱士防归晋十四年灵公壮侈厚敛以雕墙从台上弹人观其避丸宰夫胹熊蹯不熟公怒杀之赵盾随防前数谏不聴己又见死人手随防先谏不聴公患之使鉏麑刺赵盾不果已复饮赵盾酒伏甲将攻之盾右提弥明御而免遂奔未出晋境乙丑赵穿袭杀灵公于桃园而迎赵盾盾使赵穿迎襄公弟黒臀于周立之是为成公七年成公与楚荘王争彊防诸侯于扈复救郑与楚战败之是年成公卒子据立是为景公三年楚围郑晋使苟林父等救之楚与晋军大战郑新附楚畏之反助楚攻晋晋军败绩楚虏我将智防归五年伐郑为助楚故也七年使随防灭赤狄十一年使却克栾书韩厥与鲁衞共伐齐与顷公战于鞌齐师败走晋追北至齐顷公献寳器以求平而还十二年冬齐顷公如晋欲上尊景公为王景公让不敢晋始作六军韩厥巩朔赵穿荀骓赵括赵旃皆为卿智防自楚归十三年伐郑取汜十六年吴晋始通约伐楚十七年诛赵同赵括族灭之韩厥请复赵庶子武为赵后十九年夏景公病立其太子寿曼为君是为厉公后月余景公卒厉公元年初立欲和诸侯与秦桓公夹河而盟归而秦倍盟与狄谋伐晋三年使吕相让秦因与诸侯伐秦至泾败秦于麻隧五年三却谗伯宗杀之厉公六年春郑倍晋与楚盟厉公自将伐之五月渡河闻楚兵来救与战射中楚共王目败之于鄢陵晋由此威诸侯欲以令天下求霸厉公多外嬖姬归欲尽去羣大夫而立诸姬兄弟令胥童以兵八百人袭攻杀三却胥童因以甲劫栾书中行偃于朝曰不杀二子患必及公公不忍使复位以胥童为卿闰月乙卯厉公游匠丽氏栾书中行偃以其党袭捕厉公囚之杀胥童使人迎公子周于周而立之是为悼公
　　悼公襄公少子桓叔之孙也简王十四年正月厉公遇弑晋使智防迎立之时年十四矣公既立朝谓大夫曰大父父皆不得立而避难于周客死焉寡人自以疎逺毋几为君今大夫不忘文襄之意而惠立桓叔之后赖宗庙大夫之灵得奉晋祀岂敢不战战乎大夫其亦佐寡人于是逐不臣者七人修旧功施徳惠收文公入时功臣后秋伐郑郑师败遂至陈灵王二年防诸侯于鸡泽公弟杨干乱行司马魏绛戮其仆公怒或諌公公卒贤绛任之政使和戎戎大亲附八年之中九合诸侯公归功于绛赐以金石之乐十年冬秦取我栎十三年公使六卿率诸侯伐秦度泾大败秦军至棫林而去十四年公问治国于师旷师旷曰唯以仁义为本是年冬公卒子平公彪立平公元年伐齐战于靡下齐师败走晋追围临菑尽烧屠其郭中东至胶南至沂乃归六年逐栾逞奔齐八年栾逞入于曲沃反袭入绛范献子以其徒击逞败之于曲沃杀逞遂灭栾氏二十六年平公卒子昭公夷立昭公六年卒六卿彊公室卑子顷公去疾立顷公十二年晋之宗家祁傒孙叔向子相恶于君六卿欲弱公室乃遂以法尽灭其族而分其邑为十县各令其子为大夫晋益弱六卿皆大十四年顷公卒子定公午立定公十五年赵鞅杀邯郸大夫午中行寅范吉射攻赵鞅鞅走保晋阳定公围晋阳荀栎韩不信魏侈说公移兵伐范中行范中行败走朝歌二十二年晋败范中行氏二子奔齐三十年公与吴王夫差防黄池三十七年定公卒子出公凿立出公十七年知伯与赵韩魏共分范中行地以为邑出公怒告齐鲁欲以伐四卿四卿恐遂反攻出公奔齐道死知伯乃立昭公曾孙骄为晋君是为哀公当是时晋国政皆决知伯哀公不得有所制哀公四年赵襄子韩康子魏桓子共杀知伯并其地十八年哀公卒子幽公桞立幽公之时晋反朝韩赵魏之君独有绛曲沃余皆入三晋十五年盗杀幽公魏文侯以兵诛晋乱立幽公子止是为烈公烈公十九年周威烈王赐赵韩魏皆命为诸侯二十七年烈公卒子孝公颀立十七年孝公卒子静公俱酒立静公二年魏武侯韩哀侯赵敬侯灭晋后而三分其地静公迁为家人
　　孝伯唐表成王封母弟孝伯于狄城为狄氏
　　寒侯路史狄子寒侯皆武穆也后各为氏罗苹云汉有博士寒朗乃武王子寒侯后又云晋地五氏其一为寒
　　狐突字伯行重耳外祖父为献公大夫公使申生伐东山臯落氏衣之偏衣佩之金玦突御戎叹曰时事之征也衣身之文也佩衷之旗也故敬其事则命以始服其身则衣之纯用其衷则佩之度今命以时卒閟其事也衣之尨服逺其躬也佩以金玦弃其衷也服以逺之时以閟之尨凉冬杀金寒玦离胡可恃也虽欲勉之狄可尽乎欲行羊舌大夫不可将战突谏曰昔辛伯云内宠竝后外宠二政嬖子配适大都耦国乱之本也今乱本成矣立可必乎孝而安民子其图之与其危身以速罪也申生不从败狄而反防言益起突杜门不出及重耳出亡突二子毛偃从之懐公立弗召公执突曰子来则免对曰子之能仕父教之忠古之制也防名委质贰乃辟也今臣之子名在重耳有年数矣若又召之敎之贰也父敎子贰何以事君淫刑以逞谁则无罪臣闻命矣乃杀之毛从文公出亡及反国弟偃称其贤让之公使将上军城濮之战毛设二斾退楚右师复与偃以上军夹攻楚左师溃毛子溱襄王十七年文公命为温大夫
　　狐偃字子犯狐突次子惠王二十二年从重耳出亡及柏谷卜适齐楚偃曰无卜焉夫齐楚道逺而望大不可以困往道逺难通望大难走困往多悔困且多悔不可以走望若以偃之虑其狄乎夫狄近晋而不通愚陋而多怨走之易达不通可以窜恶多怨可以共忧今若休忧于狄以观晋国且以监诸侯之为其无不成乃遂之狄献公卒里克杀奚齐卓子及骊姬使告重耳于狄请入晋重耳欲许之偃不可曰夫坚树在始始不固本终必槁落夫长国者唯知哀乐喜怒之节是以导民不哀丧而求国难因乱以入始以丧得国则必乐丧乐丧必哀生因乱以入则必喜乱喜乱必怠得是哀乐喜怒之节易也何以导民民不我导谁长重耳曰非丧谁代非乱谁纳我偃曰偃也闻之丧乱有小大大丧大乱之剡也不可犯也父母死为大丧防在兄弟为大乱今适当之是故难重耳乃辞使者吕甥等亦告公子夷吾于梁冀芮劝夷吾许之因请君于秦缪公许诺乃使公子絷吊重耳于狄以时不可失丧不可乆说之观其意重耳告偃偃曰不可亡人无亲信仁以为亲是故置之者不始父死在堂而求利人孰仁我人实有之我以徼幸人孰信我不仁不信将何以长利重耳出见使者曰君惠吊亡臣又重有命重耳身亡父死不得与于哭泣之位又何敢有他志以辱君义再拜不稽首而哭退而不私絷退吊公子夷吾于梁如吊公子重耳之命冀芮说夷吾出见使者再拜稽首起而不哭退而私于絷以求入絷反致命缪公缪公曰吾与公子重耳仁再拜不稽首不没为后也起而哭爱其父也退而不私不汲于利也欲纳重耳絷说缪公置夷吾可成名于天下故秦先置夷吾于晋是为惠公偃与重耳处狄十二年而行过卫出五鹿乞食于野人野人与之块公子怒欲鞭之偃曰天赐也稽首受而载之及齐齐桓公妻之有马二十乘公子安之姜氏劝公子行公子不可姜与偃谋醉而遣之醒以戈逐偃厯曹宋及郑遂适楚楚送诸秦秦伯纳女五人于重耳他日享之偃曰吾不如衰之文也请使衰相礼秦伯悦之防王十七年秦伯纳重耳于晋及河偃以璧授重耳曰臣负羁絏从君巡于天下臣之罪甚多矣臣犹知之而况君乎请由此亡公子曰所不与舅氏同心者有如白水投其璧于河济河偃及秦晋之大夫盟于郇文公入于曲沃即位是年冬周乱襄王出居于郑明年春秦伯师于河上将纳王偃言于公曰求诸侯莫如勤王诸侯信之且大义也继文之业而信宣于诸侯今为可矣公从之辞秦师而下逆王入于王城因朝王王飨醴命之宥与之阳樊温原攒茅之田十八年楚子及诸侯围宋宋公孙固如晋告急偃曰楚始得曹而新昏于卫若伐曹卫楚必救之则齐宋免矣于是搜于被庐作三军使偃将上军让于狐毛而佐之二十一年春公侵曹伐衞分曹卫之田楚子入居于申子玉使宛春告于晋师请复卫侯而封曹先轸说公拘宛春于衞且私许复曹卫曹卫告絶于楚子玉怒从晋师晋师退军吏曰以君辟臣辱也且楚师老矣何故退偃曰师直为壮曲为老岂在乆乎微楚之惠不及此退三舍辟之所以报也背惠食言以亢其讐我曲楚直其众素饱不可谓老我退楚还我将何求若其不还君退臣犯曲在彼矣退三舍楚众欲止子玉不可夏四月晋侯宋公齐国归父崔夭秦小子憖次于城濮楚师背酅而舍晋侯患之偃曰战也战而捷必得诸侯若其不捷表里山河必无害也公梦与楚子搏楚子伏已而盬其脑是以惧偃曰吉我得天楚伏其罪吾且柔之矣及战楚右师先溃偃与兄毛以上军夹攻楚左师败绩公归国行赏偃为首或曰城濮之事先轸之谋公曰城濮之事偃说我毋失信先轸曰军事胜为右吾用之以胜然此一时之功奈何一时之利而加万世之功乎是以先之公始入而敎其民二年欲用之偃曰民未知义未安其居于是出定襄王入务利民民懐生矣将用之偃曰民未知信未宣其用于是伐原以示之信民易资者不求丰焉明征其辞公曰可矣乎子犯曰民未知礼未生其共于是大搜以示之礼作执秩以正其官民聴不惑而后用之出谷戍释宋围一战而霸文之教也偃子它字季食邑于贾称贾季与偃同从文公出亡过宋宋公孙固称其多识以恭敬及反国官太师襄王三十二年襄公搜于夷舍使它将中军阳处父至自温改搜于董以赵盾易它公卒它欲立公子乐使召于陈盾使杀诸郫它怨处父易其班是年秋使续鞫居杀处父冬十月晋杀续鞫居它奔狄
　　阳处父晋人文公时大夫食采于阳襄王二十九年楚鬬章请平于晋晋使处父报之晋楚始通明年晋使处父侵蔡楚子上救之与晋师夹泜而军处父使谓子上曰吾闻之文不犯顺武不违敌子若欲战则吾退舍子济而陈迟速唯命不然纾我老师费财亦无益也乃驾以待子上欲涉大孙伯不可乃退舍处父宣言曰楚师遁矣遂归楚师归王杀子上晋以处父为太傅三十二年晋搜于夷舍使贾它将中军处父至自温改搜于董以赵盾易它且谓盾能曰使能国之利也盾于是乎始为国政既成以授处父与它使行诸晋国以为常法它怨之使续鞫居杀处父先是处父聘于卫反过甯甯嬴从之及温而还其妻问之嬴曰以刚商书曰沈潜刚克髙明柔克夫子壹之其不没乎天为刚徳犹不干时况在人乎且华而不实怨之所聚也犯而聚怨不可以定身余惧不获其利而罹其难是以去之
　　祁奚晋人果而不淫悼公命为中军尉未几请老公问嗣焉称解狐其雠也将立之而卒又问焉曰午也可羊舌职死公问孰可代曰赤也可君子谓祁奚于是能举善矣称其雠不为谄立其子不为比举其偏不为党商书曰无偏无党王道荡荡其祁奚之谓与解狐得举祁午得位伯华得官建一官而三物备能举善也夫为善故能举其类诗云惟其有之是以似之祁奚有焉平公即位复起为公族大夫栾盈之难范宣子幷叔向囚之乐王鲋见之曰吾为子请叔向弗应其人皆咎之叔向曰必祁大夫乐王鲋从君者也何能行祁大夫外举不避仇内举不避亲其独遗我乎诗曰有觉徳行四国顺之夫子觉者也平公问叔向之罪王鲋以有对祁奚闻之乘驿而见宣子曰诗曰惠我无疆子孙保之书曰圣有谟勲明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放太甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子说与之乘以言诸公而免之不见叔向而归叔向亦不告免焉而朝
　　祁午父奚请代己为军尉曰择臣莫若君择子莫若父午之少也婉以从令游有乡处有所好学而不戏其壮也强志而用命守业而不盈其冠也和安而好静柔惠小物而镇定大事有直质而无流心非义不变非上不举若临大事其可以贤于臣也臣请荐所能择而君比义焉公使午为军尉没平公军无秕政景王四年从赵武防于虢午谓武曰宋之盟楚人得志于晋今令尹之不信诸侯之所闻也子弗戒惧又如宋子木之信称于诸侯犹诈晋而驾焉况不信之尤者乎楚重得志于晋晋之耻也子相晋国以为盟主于今七年矣再合诸侯三合大夫服齐狄寜东夏平秦乱城淳于师徒不顿国家不罢民无谤讟诸侯无怨天无大灾子之力也有令名矣而终之以耻午也是惧吾子其不可以不戒武从之后楚防啓疆论晋人称午为诸侯之选
　　窦犨字鸣犊晋大夫孔子将西见赵简子至河而闻其死临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时须此两人而后从政及其已得志杀之乃从政丘闻之也刳胎杀夭则麒麟不至郊竭泽涸渔则蛟龙不合隂阳覆巢毁卵则凤凰不翔何则君子讳伤其类也夫鸟兽之于不义也尚知辟之而况乎丘哉乃还息乎乡作为操以哀之国语赵简子叹曰雀入于海为蛤雉入于淮为蜃鼋鼍鱼鼈莫不能化唯人不能哀夫窦犨侍曰臣闻之君子哀无人不哀无贿哀无徳不哀无宠哀名之不令不哀年之不登夫中行范氏不恤庶难而欲擅晋国今其子孙将耕于齐宗庙之牺为畎亩之勤人之化也何日之有阳曲县西北四十里裂石山有祠歳旱有司祷雨多灵应
　　舜华晋贤大夫与窦鸣犊同遇害孔子哀之
　　铎鸣狼孟人窦犊犨亦游于狼孟皆为晋大夫赵简子欲专天下谓其相曰赵有犊犨晋有铎鸣鲁有孔丘吾杀三人者天下可王也于是乃召犊犨铎鸣而问政焉已即杀之使使者聘孔子于鲁以胖牛肉迎于河上使者谓船人曰孔子即上船中河必流而杀之孔子至使者致命进胖牛之肉孔子仰天而叹曰美哉水乎洋洋乎使丘不济此水者命也夫子路趋而进曰敢问何谓也孔子曰夫犊犨铎鸣晋国之贤大夫也赵简子未得意之时须而后从政及其得意也杀之黄龙不反于洞泽凤凰不离其罻罗故刳胎焚林则麒麟不臻覆巢破卵则凤凰不翔竭泽而渔则龟龙不见鸟兽之于不仁犹知避之况丘乎故虎啸而谷风起龙兴而景云见击庭钟于外而黄钟应于内夫物类之相感精神之相应若响之应声影之象形故君子讳伤其类者今彼已杀吾类矣何为之此乎于是遂回车
　　羊殖晋大夫赵简子问于成抟曰吾闻夫羊殖者贤大夫也是行奚然对曰臣抟不知也简子曰吾闻之子与友亲而不知何也抟曰其为人也数变其十五年也廉以不匿其过其二十也仁以喜义其三十也为晋中军尉勇以喜仁其年五十也为边城将逺者复亲今臣不见五年矣恐其变是以不敢知简子曰果贤大夫也每变益上矣
　　封荼狄人赵简子臣也简子问于封荼曰吾闻狄雨谷三日信乎曰信雨血三日信乎曰信马生牛牛生马信乎曰信简子曰大哉妖亦足以亡国矣对曰雨谷三日蝱风之所飘也雨血三日鸷鸟击于上也马生牛牛生马杂牧也此非狄之妖也简子曰然则狄之妖奚也对曰其国数散其上幼弱其诸卿货其大夫比党以求禄爵其百官肆断而无告其政令不竟而数化其士巧贪而有怨此其妖也
　　张孟谈赵氏宰也知伯隂结韩魏将以伐赵赵襄子召孟谈告之曰知伯之为人阳亲而隂疎三使韩魏而寡人弗与焉其移兵寡人必矣今吾安居而可孟谈曰夫董阏安于简子之才臣也世治晋阳而君泽循之其余政敎犹存君其定居晋阳襄子从之行城郭案府库视仓廪召孟谈曰吾城郭之完府库足用仓廪实矣无矢奈何谈曰臣闻董子之治晋阳也公宫之垣皆以荻蒿苫楚墙之其髙至丈余君发而用之于是发而试之其坚则菌簬之劲不能过也襄子曰矢足矣吾铜少若何谈曰臣闻董子之治晋阳也公宫之室皆以链铜为柱质请发而用之则有余铜矣襄子曰善号令已定备守已具三国之兵乘晋阳城遂战三月不能拔因舒军而围之决晋水而灌之围晋阳三年城中巢居而处悬釜而炊财食将尽士卒病羸襄子谓孟谈曰粮食匮财力尽士大夫病吾不能守矣欲以城下何如孟谈曰臣闻之亡不能存危不能安则无为贵知士也君释此计勿复言也乃请隂见韩魏之君曰臣闻唇亡则齿寒今智伯帅二国之君伐赵赵将亡矣亡则二君为之次矣二君曰我知其然夫智伯之为人麤中而少亲我谋未遂而知则其祸必至为之奈何孟谈曰谋出二君之口入臣之耳人莫之知也二君即与孟谈隂约三军与之期夜遣入晋阳孟谈以报襄子襄子再拜之孟谈因朝智伯而出遇智过辕门之外智过入见智伯言二主殆将有变智伯不聴智过出更其姓为辅氏遂去不见孟谈闻之入见襄子曰臣遇智过于辕门之外其视有疑臣之心入见智伯出更其姓今暮不击必后之矣襄子使孟谈见韩魏之君夜期杀守堤之吏而决水灌智伯军智伯军救水而乱韩魏翼而击之襄子将犯其前大败智伯军而禽智伯孟谈既固赵宗庙封疆乃告襄子愿损功名去权势以离众襄子曰吾闻辅主者名显功大者身尊任国者权重信忠在已而众服焉此先圣之所以集国家安社稷乎子何为然对曰君之所言成功之美也臣之所谓持国之道也臣观成事闻往古天下之美同臣主之权均之能美未之有也前事之不忘后事之师君若弗图则臣力不足遂便厚以便名纳地释事以去权尊而耕于负亲之邱耕三年韩魏齐楚燕负亲以谋赵襄子往见孟谈告之孟谈曰君其负劒而御臣以之国舍臣于庙授吏大夫臣试计之襄子曰诺谈乃行其妻之楚长子之韩次子之魏少子之齐四国疑而谋败
　　髙共赵襄子臣智伯围晋阳羣臣皆有外心礼益慢惟共不敢失礼襄子灭智氏行赏共为上张孟同曰晋阳之难唯共无功襄子曰方晋阳急羣臣皆懈唯共不敢失人臣礼是以先之
　　蔺相如赵人为赵宦者令缪贤舍人赵惠文王时得楚和氏璧秦昭王遗赵书愿以十五城易璧赵王与诸大臣谋欲予秦秦城恐不可得欲勿予即患秦兵来计未定求人可使报秦者未得缪贤曰臣舍人蔺相如可使王问何以知之对曰臣尝有罪窃计欲亡走燕相如止臣曰夫赵彊而燕弱而君幸于赵王故燕王欲结于君今君乃亡赵走燕燕畏赵其势必不敢留君而束君归赵矣君不如肉袒伏斧锧请罪则幸得脱矣臣从其计大王亦幸赦臣臣窃以为其人勇士有智谋宜可使于是王召见相如问可与璧否相如曰秦彊而赵弱不可不许王曰取吾璧不予我城奈何相如曰秦以城求璧而赵不许曲在赵赵予璧而秦不予赵城曲在秦均之一策宁许以负秦曲王曰谁可使者相如曰王必无人臣愿奉璧往使城入赵而璧留秦城不入赵请完璧归赵王遂遣相如奉璧西入秦秦王坐章台相如奉璧奏秦王秦王大喜传以示美人及左右左右皆呼万歳相如视秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠谓秦王曰大王欲得璧使人发书至赵赵王悉召羣臣议皆曰秦负其彊以空言求璧偿城恐不可得议不欲予臣以为布衣之交尚不相欺况大国乎且以一璧之故逆彊秦之驩不可于是赵王斋戒五日使臣奉璧拜送书于庭何者严大国之威以修敬也今臣至大王见臣列观礼节甚倨得璧传之美人以戏防臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持璧睨柱欲击秦王恐破璧乃辞谢固请召有司案图指従此以往十五都予赵相如度秦王特佯为予赵城实不可得乃谓秦王曰和氏璧天下所共传寳也赵王恐不敢不献赵王送璧时斋戒五日今大王亦宜斋戒五日设九宾于庭臣乃敢上璧秦王度终不可彊夺遂许斋五日舍相如广成舍相如度秦王决负约不偿城乃使其従者衣褐懐璧従径道亡归璧于赵秦王斋五日后设九賔礼于庭引赵使相如至谓秦王曰秦自缪公以来二十余君未尝有坚明约束者也臣诚恐见欺于王而负赵故令人持璧归间至赵矣且秦彊而赵弱大王遣一介之使至赵赵立奉璧来今以秦之彊而先割十五都予赵赵岂敢留璧而得罪于大王乎臣知欺大王罪当诛臣请就汤镬秦王与羣臣相视而嘻因曰今杀相如终不能得璧也而絶秦赵之驩不如厚遇之使归赵赵王岂以一璧之故欺秦耶卒廷见相如毕礼而归之赵王以为贤大夫使不辱于诸侯拜为上大夫秦亦不以城予赵赵亦终不予秦璧其后秦王使使者告赵王欲与王好防于西河外渑池赵王畏秦欲无行相如计曰王不行示赵弱且怯也赵王遂行相如従遂与秦王防渑池秦王饮酒酣曰寡人窃闻赵王好音请奏瑟赵王鼓瑟秦御史前书曰某年月日秦王与赵王防饮令赵王鼓瑟蔺相如前曰赵王窃闻秦王善为秦声请奉盆缻以相娱乐秦王怒不许于是相如前进缻因跽请秦王不击相如曰五步之内相如请得以颈血溅大王矣左右欲刃相如相如张目叱之左右皆靡于是秦王不怿为一击缻相如顾召赵御史书曰某年月日秦王为赵王击缻秦之羣臣曰请以赵十五城为秦王夀相如亦曰请以秦之咸阳为赵王夀秦王竟酒终不能加胜于赵赵亦盛设兵以待秦秦不敢动既罢归国以相如功大拜为上卿位在防颇之右防颇曰我为赵将有攻城野战之大功而蔺相如徒以口舌之劳位居我上且相如素贱人吾羞不忍为之下宣言曰我见相如必辱之相如闻之不与防每朝常称病不欲与廉颇争列已而相如出望见廉颇引车避匿舍人相与谏曰臣所以去亲戚而事君者徒慕君之高义也今君与廉颇同列廉颇宣恶言而君畏匿之恐惧殊甚且庸人尚羞之况将相乎臣等请辞去相如固止之曰公视廉将军孰与秦王曰不若也相如曰夫以秦王之威而相如廷叱之辱其羣臣相如虽驽独畏防将军哉顾吾念之彊秦之所以不敢加兵于赵者徒以吾两人在也今两虎共鬭其势不俱生吾所以为此者以先国家之急而后私雠也防颇闻之肉袒负荆因賔客至门谢罪曰鄙贱之人不知将军寛之至此也卒相与驩为刎颈之交后九年相如将而攻齐至平邑而罢及长平之役相如病笃王欲使赵括为将相如曰王以名使括若胶柱而鼓瑟耳括徒能读其父书传不知合变也王不聴军遂大败
　　防颇赵之良将也惠文王十六年为将伐齐大破之取晋阳拜为上卿以勇气闻于诸侯秦王欲与赵王防渑池颇送至境与王诀曰王行度道里防遇之礼毕还不过三十日三十日不还则请立太子为王以絶秦望王许之是歳东攻齐破其一军居二年复伐齐几拔之后三年攻魏防陵安阳拔之及长平之役使颇将攻秦秦数败赵军赵军固壁不战秦数挑战颇不战赵王使赵括代颇将军遂大败后五年燕栗腹谋曰赵壮者尽于长平其孤未壮举兵击赵赵使亷颇将击大破燕军于鄗杀栗腹遂围燕燕割五城请和乃聴之赵以尉文封为信平君拜假相国颇免长平归故客尽去及复用为将客又复至颇曰客退矣客曰吁君何见之晚也夫天下以市道交君有势我则従君君无势则去此固其理也有何怨乎居六年赵使颇伐魏繁阳拔之赵孝成王卒子悼襄王立使乐乘代颇颇怒攻乐乘乘走颇遂奔魏之大梁乆之魏不能信用赵以数困于秦兵思复得亷颇颇亦思复用于赵赵王使使者视颇尚可用否颇之仇郭开多与使者金令毁之使者既见颇颇为一饭斗米肉十斤被甲上马以示尚可用赵使者还报王曰亷将军虽老尚善饭然与臣坐顷之三遗矢矣赵王以为老遂不召楚闻颇在魏隂使人迎之颇一为楚将无功曰我思用赵人颇竟卒于夀春
　　周佼韩臣或谓韩公仲曰昔者周佼以西周善于秦而封于梗阳
　　汉
　　石奋其父赵太原人赵亡徙温奋年十五高祖召其姊为美人以奋为中涓徙其家长安中戚里奋积功劳孝文时官至大中大夫无文学恭谨无与比时选可为太子傅者皆推奋为太子太傅孝景即位为九卿徙诸侯相奋长子建次甲次乙次庆皆以驯行孝谨官至二千石景帝曰石君及四子皆二千石人臣尊宠举集其门号奋为万石君孝景季年以上大夫禄归老于家歳时豫朝请过宫门阙必下车趋见路马必轼焉子孙为吏来归谒必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许子孙胜冠者在侧虽燕必冠申申如也童仆防防如也唯谨上时赐食于家必稽首俯伏而食如在上前其执丧哀戚甚子孙遵敎亦如之奋家以孝谨闻郡国虽齐鲁诸儒质行皆自以为不及也建元二年王臧获罪皇太后以为儒者文多质少今万石君家不言而躬行乃以长子建为郞中令少子庆为内史庆尝醉归入外门不下车奋闻之不食庆恐肉袒谢请罪不许举宗及兄建肉袒奋让曰内史贵人入闾里里中长老皆走匿而内史坐车中自如固当乃谢罢庆庆及诸子入里门率趋至家奋元朔五年卒
　　卫绾代大陵人以戏车为郞事文帝功次迁中郞将醇谨无他孝景为太子召上左右饮而绾称病不行文帝尝属曰绾长者善遇之及景帝立日以谨力景帝幸上林诏中郞将骖乘还而问曰君知所以得骖乘乎绾曰臣代戏车士幸得功次迁待罪中郞将不知也上曰吾昔召君君不来何也对曰死罪病上赐之劒绾曰先帝赐臣劒凡六不敢奉诏上使取六劒劒常盛未尝服也郞官有谴常其罪不与他将争有功常让他将上以为亷忠实无他肠拜为河间王太傅将河间兵击吴楚有功拜中尉三嵗以军功封建陵侯明年拜太子太傅迁御史大夫五嵗代刘舍为丞相朝奏事如职所奏上以为敦厚可相少主尊宠之赏赐甚多为丞相三嵗武帝立建元中以不任职免后薨諡曰哀子信嗣坐酎金国除
　　石建奋长子驯行孝谨官至二千石擢郞中令奏事上前即有可言屛人乃言极切至廷见如不能言者上以是亲而礼之尝奏事下建读之惊恐曰书马者与尾而五今乃四不足一获谴死矣其谨愼如此建老白首奋尚无恙每五日洗沐归谒亲入子舍窃问侍者取亲中裠厠牏身自澣洒复与侍者不敢令奋知之以为常奋卒哭泣哀思杖乃能行嵗余亦卒奋诸子孙咸孝然建最甚甚于万石君奋
　　石庆奋少子驯行孝谨仕至二千石擢内史迁太仆卿尝御出上问车中防马庆以策数马毕举手曰六马庆于兄弟中最为简易犹谨愼若此出为齐相齐国慕其家行不烦而齐国大治为立石相祠元狩元年立太子自沛守为太子太傅七嵗迁御史大夫元鼎五年制诏御史万石君先帝尊之子孙至孝其以御史大夫庆为丞相封牧邱侯是时汉方南诛两粤东击朝鲜北逐匈奴西伐大宛天子巡狩海内修古神祠封禅兴礼乐公家用少桑羊等致利王温舒之属峻法儿寛等推文学九卿更进用事事不闗决于庆庆醇谨而已在位九嵗无能有所匡言尝请治上近臣所忠九卿咸宣不能服反受其过赎罪元封四年关东流民二百万口无名数者四十万公卿议请徙流民于边上以为庆老谨不能与其议乃赐庆告归而案御史大夫以下议请者庆上书曰臣幸得待罪丞相疲驽无以辅治城郭仓廪空虚民多流亡罪当伏斧锧上不忍致法愿归丞相侯印乞骸骨归避贤者路上报责让之庆甚惧不知所出遂复起视事庆为丞相文深审谨无他大略后三歳余卒諡曰恬侯中子徳嗣后为太常坐法免国除庆为丞相时诸子孙为小吏至二千石者凡十二人
  </div>
  <div class="pagination">
   <a href="山西通志_page418.html">
    上一页
   </a>
   <span>
    ...
   </span>
   <a href="山西通志_page414.html">
    414
   </a>
   <a href="山西通志_page415.html">
    415
   </a>
   <a href="山西通志_page416.html">
    416
   </a>
   <a href="山西通志_page417.html">
    417
   </a>
   <a href="山西通志_page418.html">
    418
   </a>
   <span class="current-page">
    419
   </span>
   <a href="山西通志_page420.html">
    420
   </a>
   <a href="山西通志_page421.html">
    421
   </a>
   <a href="山西通志_page422.html">
    422
   </a>
   <a href="山西通志_page423.html">
    423
   </a>
   <a href="山西通志_page424.html">
    424
   </a>
   <span>
    ...
   </span>
   <a href="山西通志_page420.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
