<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 186 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 186 页/共 194 页
  </h1>
  <div class="content">
   开天君国百姓为本皇家六合至旷盖一人难以独任必羣材与之共理故先王仰稽荐绅俯度广袤设官署铜墨之荣辟地因子男之国所以播弦歌而化俗驭亷平以字人是则龙蹲暂屈中都息晨饮之诈熊兆初登灌坛闻夜哭之感其有五百年比肩而立歴百代嗣德以兴谁其人斯李明府公之谓矣公名仁字成已沧洲东光县人也昔虹气遗休是生虞舜苍精利建爰命胡公自殷之后食采承家者累叶当周之先论道经邦者数代由是景族云布宏基岳峙晟业则隐隐相承才子则纷纷间出莫不备存史牒抑亦无待详言曽祖俊齐临頴太守平州刺史天锡宝册人归佩刀非厦栋不足处其材虽衢樽不可拟其器岩岩位望神岳之镇四方亹亹清流紫河之灌万里祖海润隋明经举皇朝幷州榆次县令既非其好弃职归田蕴积道德腾踊光价倾城买劒匪直金珠之间饰意为弓忽在风云之上池笼岂九霄之事歌作三径之资父异亮皇朝齐王府库直扬州大都督府仓曹叅军事汾州孝义县令朝散大夫泸州都督府司马上柱国祥获坠鹊庆溢衔鳣璧居赵不是连城可得明珠在齐固非照乗而已既荷题舆之晟旋闻纳驷之徴惟公承箕裘之令绪借貂蝉之旧业地德炳灵天光钟秀精采动物冲和在躬磊磊正骨昂昂竒状被服所袭籍忠孝为表里耕耘所务由礼义得菑畬风调即八音齐举文史乃三冬足用烟霞挫于笔札河汉落其唇吻是以慕髙名者皆欣执驭观牡赋者咸欲驰车轻魏勃之为人不能拥篲重云之筮仕聊从执防解褐赵州赞皇县丞虬虬雄姿初登尺木轩轩劲翮未负青天干将横断龙之锋如何补履神鼎蕴函牛之用不可烹鸡竟以疾辞不之任也未防转任随州录事叅军先圣旁咨四岳俯睠六条惟彼勾曹是名雄职委其弹射肃此邦家公俯畅人和仰祗天祐澄清滥浊削絶奸雄由直道而无偏奋英威而独远总该百事提众目之纮纲徧照四邻写羣物之情状遂使经邦大略颇简帝心厘务多才备彰人口任满改任淄州髙苑县令若夫近代基趾【阙】复南燕之迹古人风景雄听东阿之宰包泰山而作镇负沧海以为池拟秦京之百二夸楚田于八九四履则周室建侯六齐则汉家开国其地卓荦以形胜其人磊砢而英多游客所以防归霸王所以形据若使俗除放纵风扇淳和太公之一变可追仲父之四维齐举非夫妙选不可当仁公器宇英杰光尘振耸凌蹑仙鳬蹔听喧鹊仰资师友俯酌韦韩棱未朞氓庶盈其爱慕徐第止井邑纷其咏歌岂不以法施于人则卑髙画一令出于己则天下无双念兹在兹固已然矣若乃相宜通变博利丰财静则任人动便益国劝农桑之业塞浮惰之源变斥卤于膏腴化畋渔于纺绩蔓草方秽轻马蹄而不翦丛棘遂虚设蒲鞭而不用纯愿兴而奸究息衣食足而亷让举乳雉共童子相驯飞蝗与督邮俱去竒政也至若过便引已善则推人抚视惸独哀矜疾苦置水即为灭私书祝火乃请当官舎公鱼盐之利不入权门委俸禄之余咸资罄室兼爱也况复亷以基身直而成性玉非我寳金畏人知松筠壮其气节冰霜禀乎襟袖发岩电之【阙】　含川珠之【阙】朗宋叔平之杯空余麦餠范史云之甑惟见尘埃当官正色可谓王臣謇謇精力拨烦真是神驹歴歴清誉也重以开建黉序诱进生徒家崇礼乐俗尚邹鲁东游结辙书必五车北面横经市便三合清风振杏坛之上芳蔼驰稷山之下明训也遂使人皆耻讼道不拾遗因姓得男女之名发富流父母之誉如此夫令既行矣政既成矣然则贤人者太平之基符瑞者大君之德茍能先赞神化则可辅致休祥顷岁天灾流行隂阳舛度或肥作孽频惊铄石之威或商羊有徴屡动懐山之浸每侵东作恒累西成自公肇降铜章旋辉玉烛云不待簇岂复干吕风不鸣条居然应律况乃崇闉跨曲带洪涛湍溆崩沸波流混浊一朝变色千仞见底玲珑贝阙洞彻金沙写背之图书疑从镜里涵龙鳞之文字似出空中语贶虽答圣明论感颇钟尤异岂与夫庭栖甘露檐乳祥鸠方其德化较其优劣也嗟乎天地斡运灰琯环周四时焕其气序五载【一本作五谷】终其考绩朝歌萦绊骥之屈寿春遽遗犊之还思董和之少留争趋魏阙恋荀公而不得竞奉生祠天子赐之黄金邵信臣光前絶后人吏刋其翠石荥阳令万古千秋呜呼昔贤之风烈可追今我之颂声须作敬操鸿笔欲阐大猷其词曰昊穹生人皇居宅海饮化无外宣风有待树邑分司铜章命宰烹鲜是属字人攸在　虹渚延休嬀汭诞圣夏代賔客周时陶正开国命氏承家得姓门阀之隆公族之晟维祖及考蠖屈虬奔景胜郎宿雨逐熊轩太丘问望彭泽丘园移蝗践邑展骥临藩　流泽在人贻谋翼子郁矣天纵嶷然山峙光景忽流风飚自起金友动俗玉人倾市　仁非习致孝乃因心砥名砺节博古知今言谈为薮文翰成林俯从执防俄赞鸣琴　灵虬始跃渐鸿初矫照乗入隋连城去赵刚鲠无挠严凝不扰电似舌端霜疑笔杪　今齐古国物产殷殷河流荡荡山气浑浑鸿生筑馆通德题门其人不作其道仍存　操制美邑我先朝望岁月未朞讴歌坐畅礼横大检乐张巨防骨肉生慈闲田起让　荷教知方含淳变俗惠逐风举恩随露渥【阙】越辞金【阙】过助粟惩讼解印归囚缓狱　尊师尚德春诵夏儒门济济学市阗阗惟天瑞圣辅圣惟贤至诚幽感灵贶斯騈　荀公难留董和既驭将为祠之不朽诚恐阙之无述勒石旌其无双为法存乎画一呜呼谁其嗣之守而勿失
　　济州刺史任公屛盗碑　　【后周】李　昉
　　降娄鲁之分济河惟兖州大野既荒西狩获麟之地崇山作镇东溟见日之峯郡国已来士赋称大旧制非便必惟其新盖民众吏少则奸易生治称任平则时克乂皇朝建济州于钜野县犹魏室分厌次为乐陵郡耶我太祖圣神恭肃文武孝皇帝发天机张地纪皇建丕祚帝于万邦不枉政以厚民生不尅法以重民命以谓分是理颁是条施之一方而用宁通之四海而不泥者其惟良二千石乎故简选牧守咸用贤能得人者昌于斯为盛今皇帝嗣守洪业光扬圣谟率勤俭为天下先惟几微成天下务所谓皇王纲綂之道明矣邦国纪律之务成矣而研覈精链日不暇给以戒弛堕之患所谓视听聪明之德充矣中外上下之情通矣而啓廸开纳国无畱事以防壅塞之凡军国机要刑政枢务事无巨细必详于听覧凡公侯卿士牧伯长吏任无轻重必考其才是以设爵愈重分职愈精人人自谓我民康家家自谓我土乐粤嗣位元年冬十月诏以赵州刺史任公检校太保牧于济州济新造之郡也麟州之名其废已久岁月差逺士风寖醨民防其归或肆为梗重以控地既大包荒用遐山幽薮深亾命攸萃灌莽悉伏戎之地萑苻为聚盗之资妖以人兴啸召或成于风雨法由贪弊覊縻遂至于逋逃良田有蟊实害嘉谷虽夫年号丰稔人无札瘥滞穗余粮栖偃于千畆京食坻庾阜衍于九年犹或胁游惰之夫释耒耜之用钩锄木窃弄于郷闾之间矧饥沴之岁乎至乃野无战血天藏杀机巩甲雕戈戢锋铓于武库庸租井赋缓徴督于乡胥尚或诱轻生之民聚无頼之族巢枭穴狡窃发于晦暝之中矧兵革之际乎民既病而畴思其治医虽良而药或【阙】　用有所长才难求备文吏束名教之捡则必曰导之以礼盗用侮而益暴法家持刚猛之断则必曰齐之以刑盗用骇而弥逸自非文武兼资之用英雄断制之才莅是任而居是邦者厥惟艰哉公天授将材生知理本以战则胜机出应变之先以化则孚心术洞希微之表抗一麾而戾止抚万室以瞻言以谓川壅汚潢利源而尝宜濬畆田荒藨蓘树嘉苗而必极芟夷于是令以先庚申之后甲介马负先驰之勇隂门提夜出之兵猎丛社以平妖尽诛其类狩平林而得防悉伏其辜狂童震惊四野悚骇狼心尽革民患皆除乃峻以隄防敜其窞穽决狱尽疎其流滞穷源用涤其瑕疵分命乡民设其警备仗乙夜以搜慝扼冲途而伺奸盗迹之来若罗罿毕申命降寇招其叛徒恩信署用以结其心慑服覊留以杜其变盗意之改若愈膏肓非夫术以变通奸由慧照太阿所击刜洪钟而不留玉弩载张应灵机而自发其孰能如此耶甚矣哉除盗之难其来有素中古浇漓之后羣心变诈之兴纵燎夷荒或败萧兰之秀寻戈伐蠧因伤梓之材惟贤者之用心则是非而无混故公嫉盗之意切而诛盗之令严去盗之术行而屛盗之誉显夫盗既去矣民将息矣然后缓之以约束寛之以法令养之以惠爱劝之以礼让化之无或戾信之无或欺则龚黄之风彼亦奚尚是以黄髪鲐背之叟农工商贾之类含哺而嬉既舞且咏以为康庄播颂虽明盛德之容琬琰裁碑宜耀披文之质郡将官吏昌言佥同乃诣阙上陈愿塞羣望帝用嘉许纶言是敷诏左拾遗李昉俾文其事以述济民之请微臣不才忝奉明旨揣阖秘思惧遗休声稽实课虚斯谓无媿而太史氏纪功臣之绩云公名汉权蜀国人也以武畧事累朝以战功登贵仕亟握兵要连分使符初牧于丹有排乱折冲之绩移治于赵有安边镇静之功所至皆有能名而济之人独能宣其事业以示不朽亦可谓贤矣系曰事有该于謡俗传于耆旧者千载之下尚为美谭矧文之以铭而勒之以石乎他日知使君之政者其将质于此故其词云　道失其要刑淫而暴人心用违良民为盗令严而申政肃而淳人心用依盗为良民民即盗也盗亦民也善恶之化实由乎人猗欤使君克善其治始以严诛去其奸究申以约束静其乡里里无惰农乡无狡童曾未逾月澄清四封相彼林矣岂其豺虎暴心不生与麟为伍循彼陔兮亦有荆棘恶蔓既除与兰同色使君之贤如山如渊济民之颂声闻于天刻石播美垂千万年显德二年建【按史后周显德二年于钜野县置济州钜野之为济州自显德二年始也文内云奉勅所撰其在二年之后乎】
　　左山兴化寺宝乘塔碑　　　　【宋】钱明逸
　　夫万法虽殊归眞则一倡教慑恶要在利人故传心印则解脱之见速示显相则信向之诚博此诸佛如来所以示舎利于后不有重搆孰谓庄严不兴谛心何登彼岸曹州左山塔藏定光佛舎利六颗始隋仁寿壬戌号法源寺建霛址五级安其下遣使赍送刋石以瘗之至唐刺史蔡邺继以营治皇宋庆厯纪元岁壬午一日大雨雷震塔用圮壊垣顚栋危襞裂瓦砾比尼智隆志期修建潜懐寳粒徃募诸方广蕲信善因设供于上都寳相招提懔懔归依憧憧方来【阙】成林观者如堵忽逹宸聪即诏迎置禁庭瑞香宝
　　供晨夕燃奉赐智隆白金五十两以遣之智隆涕泣叩阍愿还旧塔上不夺其情命中贵人温士良持舎利閟以银函幂以泥金帕御笔署封归塟故地仍俾士良躬道德音谕守臣资政殿学士任中师亟图营缮中师乃涓日辰率官属具梵仪囋呗螺皷寳旛幢盖赞导前后以奉安之上体谆诲专力经葺中师首以俸钱洎族属喜舍仅五十万自余冠缨之家缁素豪姓皆怂慂知劝乐为檀越又二十倍之于是鸠楩楠稡甓甋云委波属捄陾防丁展门扉以面方角垂铎而标风木增工而壮基增广而峻周围扑水八区丰蔀显敞称其崇嶷堂皇壮大足以光法门之仪度助象教之纲目塔既成士良始还朝图上制作之状诏赐塔名寳乘掲榜以金字智隆德钦【阙】锡以紫方袍仍许岁度净人一皆特出宸渥旌酬善果噫物无湮塞则莫有兴大焉天欲张者必翕之理固为然岂因缘感遇抑有时哉向非迅震摧起之变则宏丽昌大穹隆纷郁之盛何以待我朝而振欤明逸皇祐癸巳冬命守济隂暇日因郡人厌次牧职方祝外郎正辞语兹塔始末惧久之人不详其由当为文以纪其事因赞叹荣遇感慨寅缘系而铭曰我佛慈力拯人弗懈中根小智难以言解乃现寳相俾出迷堕有坚固寳示菩提果择地而安巨级崇峦曰清净土如彼梵天受经之师世名其山昔也佛宫今布金田隋制恢宏四百星霜咸通继葺庄丽未遑天意与兴将泰而否风雨怒号霆雹交至屛翳四走神龙前驱星驰雷师史炽电车遗基隤裂栋毁甍折地撼洞闼神物莹彻开士緼志营思众共卷懐以行光射禅枞浩穰峻都观者盈郛乐施严奉妙供香厨逖闻天听诏跻禁闼寳薫纷緼珠盖敞列函以中金归閟旧土宸毫纪题鸿惊虬骛幢旛照地潮梵震天枢庭旧老赞相以前挺袄遗址崇搆新峙瑰材山积陶旊川委翼如翚飞竦若虎视寳势重复诸天下睨胜利无疆噢咻一方岁度净者着为条纲掲名申宠列榜金生钩棱宛转熤煋晶荧慧海无涯信航能涉观者以谛眞心无杂梵福坚巩恩光昭晰尘刧可灰善因难灭
　　虞帝庙碑　　　　　　　　　【元】孙　
　　来游于鄄知帝庙在雷泽之北瓠河所经是为姚虞亟徃拜焉平冈故渎卑宫环堵帝与二妃之神恭已南面上雨旁风頽剥支柱里人鸠工程材彻而新之峻宇崇墉乃基乃搆门观严显堂陛等彜顾有记文登诸乐石谨拜稽首言曰帝之盛德大功具载典谟如日在天孔子定书系之篇首与门人语多所穪述汉司马迁掇为本纪其于纪録亦既详备非文字所得形容者寡闻浅见不足仰窥万一乃作九歌之阕者三以侑飨其词曰雷夏泽兮河濵爰筑宫兮妥皇灵以陶以渔兮厥居孔宁山川如故兮有懐古人思事亲兮如天和兄弟兮宜家人令闻不已兮惟德之纯享予肆祀兮万世不冺崇基兮严严庙宇兮维新松柏兮既坚梴桷兮旅楹神肃然兮来庭载龙旗兮霓旌广牡兮肴蒸甘醴惟厚兮旨且清笾豆静嘉兮苾苾芬芬神具歆兮黍稷非馨锡此纯嘏兮惠式均贻我来牟兮迄康年九歌一阕兮于荐斯牲帝子降兮有嬀嫔于虞兮言归六珈兮副祎玉佩兮陆离亲承兮结褵与君兮一齐匊芳椒兮成居擗蕙兰兮为帷诸娣从兮祁祁雝雝肃肃兮左右攸宜内朝退兮兮委蛇陪黼坐兮晏娭酒香兮牲肥钟皷乐兮韶歌问公桑兮治丝织纮兮垂衣相我家室兮福禄是厘九歌再阕兮右享元妃馆甥贰室兮陶唐谁其媵兮女英伣天妹兮定厥祥有女同居兮志同行芰荷为衣兮芙蓉为裳君之袂兮不如娣之袂良揄狄兮葱珩八鸾兮鸧鸧御采车兮来帝旁何为鼔瑟兮沅湘南国虽乐兮不如帝乡桂栋兮兰堂荪壁兮药房肃祀事兮孔明举匏尊兮嘉荐令房献茧兮承筐朱丝兮黄烂昭昭兮黼文章女心伤悲兮祈福庆九歌三阕兮嫓美娥皇
　　济渎庙碑　　　　　　　　　【元】商　琥
　　中国之经渎四济其一焉古为坛而祭其礼视诸侯隋始建庙于济源县北两池上唐封神为清源公宋加王爵惟神以至清立德秉霛济物牺牲以时古今不怠大元宪天述道仁文义武大孝皇帝在位之三十二年诏加封善济所以答霛贶而光祀典也昔禹导沇东流为济入于河溢为荥东出于陶丘北陶丘舜陶河濵之地周曹国境济出其北汉为郡号济隂其后周丘而城以济之故而有庙焉而不详其始矣宋熙宁中河决澶渊入钜野济为河所吞际河南壖能独清以自别也金大定末河就下而南州将及害太守赵安世广属县乘氏为州迁民居其中今城是也仍遵旧制建庙郭西州罹贞祐兵庙亦毁我朝灭金河朔甫定故济南秦津始为州守庙于其基仅比一居室关市閴无人望之悬罄然逮至元初时乂岁稔又近郭西居巨室环列嚣然城市者逾三百家由是州人咸卑庙之旧制欲鸠金市材改作之推耆老田青等倡其事疏请云霞观主道士胡志常为住持志常货药求赢愿为庙费至元六年凿地及泉甃甓为池明年剏正门又明年求巨木商于山中浮洛逹河而东北至于襄邑登陆而载者几百乘乃剏正殿焉州尹刘昭督就尤力像设防绘焕然一新又五年増献殿焉计缗钱万有竒积十年厥功告成掌教宗师祈公劄授志常提防本庙事书载济出陶丘而东至于菏又东北防汶入海按水经地志诸说乗氏之西济分为二南为菏菏泽居州东郊北为济逾钜野之泽而防汶钜野西南不两舎汉乘氏废县在后魏太和中用汉县名而复置者即今之为州者也自太河南徙而钜野菏泽涸济之水不可复识矣然济之性重而趋下古谓伏流地中出为歴下诸泉者固未竭也盖尝论夫济之为水也甚冽渊澄挠之不浊驰突千里隐显多变能絶于河又能经于河荡垢秽通百川兴云致雨江河与淮同其德而皆以渎名古之所以预四望者也郡国则不越望而祀之其或水旱灾疠螟蝗蟊贼年谷用虞饥馑将至必竭已诚心以致祭冀神之来享庶几易歉而穰化沴而和布惠宣灵以福兹土神之赐也郡守之所为也彼区区者以私祷求私福是媟也前尹张元智状庙重修所缘起丐文以刋石因叙其顚末并记郡县废置济水出洑而赘以铭铭曰禹昔导沇王屋东清流隐显来朝宗宅神陶丘表所从城邑虽改庙貌崇古之诸侯今王封锡号善积礼莫隆郡人戴神作帡幪岁时荐享感必通蚕安谷熟调雨风利及曹境应无穷
　　伏生祠碑　　　　　　　　【元】张起岩
　　暴秦焚灭经籍欲愚黔首黔首固未可愚祗自愚以速灭亡而经籍之在人心者如日月之掲乎天固亦不可得而灭也噫秦灰已冷汉业聿新孰谓祸难散亡之余而有伏生巍然久存独能夀遗经于胸臆以传来学而新生民之耳目哉是盖天相斯人畀之以九十之年而其所以托之者有在也济南邹平县治东北十余里号伏生乡伏生之墓在焉即墓所有祠岁久敝漏县尹大宁曹明叔视事之岁躬拜祠下顾瞻徘徊睠先贤之所藏仰遗像之有托慨然兴懐营脩完饰轮奂一新率邑人士与凡在官者具牲酿以祀复专其子献来请曰愿有述起岩缅惟先生之有功于斯文天下所共知后世论次其功赠乘氏伯号曰大儒从享孔庙天下通祀惟邹平以其乡获私展其敬既列祠县学又即墓建祠其趋向可知也今曹尹复能崇墓葺祠俾邑人益知有以景行前哲而进于学于以化民成俗是眞能举其职矣起岩济产也闻其请故不敢辞既书其事因附所见俾来者有攷仍系以铭按汉儒林传伏生名胜为秦博士壁藏书以避禁兵后亡数十篇独以二十九篇教于齐鲁文帝欲召时已年九十余老不能行诏掌故鼂错徃受之衞宏云伏生老不能正言言不可晓使其女传言教错孔安国书序但云失其本经口以传受艺文志尚书二十九卷乃其所受者汉儒谓之今文隋籍志乃云伏生口传二十八篇作书传四十一篇以授同郡张生张生授千乘欧阳生欧阳生授儿寛寛授欧阳之子世传至曽孙髙谓之欧阳学又张生传夏侯都尉有大小夏侯学宋叶梦得以书出伏生者二十三篇传欧阳歙崇文总目尚书大传三卷为伏生传鼂氏以为胜终之后欧阳生张生各诵所闻特传大义名之曰传其说互有不同要之今文尚书出于伏生者则一也先生为秦博士秦坑儒无所施其学其学至汉始传然则先生之学既施于汉而名以显于后世故余不繋之秦而系之汉题曰汉济南伏先生祠碑云铭曰于维先生始焉其屯终焉则亨独抱遗经以淑后人以慰幽贞行法俟命天锡耄年庸待治平竟以所授列于学宫其道大明书以人传人以书显埀万世名稽古之力斯文与俱兹不曰荣从祀孔庙徧于寰区罔不敬承矧兹梁邹乡墓攸在砺世作程沈沈元扄体魄斯安祠以妥灵茂宰尚贤有壊必葺遹观厥成于乡于学祀享相望阅千百龄穹碑有铭被之歌用侑尔牲
　　县尹张养浩去思碑　　　　【元】元明善
　　夫养民失道则人之生也或不以义强者不翼而飞不爪牙而攫噬弱细者病矣智者舞其巧谲者骋其捷饕餮者恣于欲顽暴者勇于敢风之以淫昏扇之以夭艳斯立者揺倾者委非杰然者不能以义中处上之人为此惧也变酷虐之法施惨毒之刑彼不自讼夫已之所由非义方讐视其上而萌复之之心此秦汉之所以废兴也若夫生有养也死有藏也防有学而壮有业也孝弟者兴于家顽愚者迸诸逺乡有仁厚之风里有雍睦之俗以是道而养民民有不趋于义者乎世罢封君县令之职实与民比求治切者恒重其选是盖不能复古而欲徴之于目前者然也一令之贤万室由之而安义以之立兴夫养之以道者一也令之选可不重耶天下之县至众也乌得令令贤乎一有植身端洁牧人有恩者居则爱之去则思之至于勒碑颂德若将世世戴焉者由此观之则好治恶乱又人之恒性也特狃于薫习而操守不坚者始变矣堂邑有德令曰张君其才赡而心仁以得长民为喜亦以为惧其言曰吾始以儒而未试今长大县吾所学或得以利夫人然地方百里丁黄数万治平日久其封殖滋厚日向于矜夸浮靡则徼幸变诈之俗相扇而炽尽以古之道治之则压于势有不容吾尽者茍焉以塞令之责而又媿夫吾所学下车恪勤厥职除一若隄水而扑火曰令实民师帅非清白其何能律乃取太尉震之言榜其堂曰四知曰人不闻于教而务寻鞭挞是虐之也老者使笃伦理防者壮者登之于学而教之敢有弗率罚之无宥曰胥皂在官禄不足养家日以肥是必弄纎愚以椎剥之也豪猾者逐良愿者止曰更漏不明一县聋聩乃建鼔角楼以节昕昏崇三皇之祀馆医学其中而使学者学医而精其业曰岁秩国马班处甸民民苦之甚乃创都廏四十有三刍菽官既予直而马有常处曰卒旅辍兵而漕恶于亡赖贼民乃隐乃与长明约束之至县界者皆敛手惕息不敢与民索一饭曰害吾民者虽贵强吾不彼贷曰民皆赤子一笔刑版将不得齿善始至有尝为盗者五人乃召与约曰能改即削汝盗版及去削者三人盖令之治人也才存心也仁其濳施黙运使民隂受其赐有非言语之所能既者然三年之间田者赢工贩者足老防服于礼节强者不得病夫弱细矣智者谲者饕餮顽防者戢而不得肆矣得尽其才得尽其力庶几以道养民者也然则堂邑人化令之教殆近于义乎不然何张公之既去久犹不忘相率伐石记美属其邦彦监察御史申君从敬走二人京师亟求余文也余与张君同丞相掾同太子文学同学士院而余之县实邻堂邑知张君者莫余若余与邻邑之人亦乌得不同其乐善之心故首述民情继纪张君之善以谂诸来者系之诗歌以遗申君俾归刻之歌其辞想其人类古之遗爱者焉张君济南人名养浩字希孟今为秘书少监其诗曰畇畇甫田谷菽茂止力者诜诜佃彼长畆妇子馌之相之草薙税驾于桑令维田畯尝其壶飱笑言以温邑人敏生劬躬服贾永作俭勤耄倪与与罔敢惰骄废其教语令有鞭笞庭将媿汝哲令柔仁刚强之克引养而恬先事口食虞饱而嬉乃绳之职人有退言始若戾余室富而安今悔吾初乳煦防稚令维母慈母去稚遗孰防寒饥令马骙骙如翰云飞跂望而悲莫顾我来曳石于山刻颂于石世无磨冺式歌明德
　　张文忠公祠堂碑铭　　　　　【元】黄　溍
　　故濵国文忠张公家济南别墅在歴城县北十里华不注鹊山之阳歴山之隂号曰云庄公自叅议中书省事退休其中者埀十年至治泰定之间诏使防至皆坚卧不起文皇御极以翰林侍读学士召未至改陜西诸道行御史台御史中丞公乃幡然就道时公年甫八十到官厪三阅月而薨于位天厯二年七月壬午也始公尝谓吾居云庄而乐且宻迩吾先世大墓吾死必以昭穆序塟而于是乎祠焉九月丙辰公嗣子今秘书郎引遵治命奉柩以塟而以清河郡夫人郭氏祔至顺二年三月戊子乃作祠堂凡屋之为间者四堂居其三而室居其一妥神有位物器备完岁时馈奠惟谨以溍忝缀公门生之末俾有述以告来者溍窃惟公初尹堂邑抚人有恩用狱不失有罪能使豪彊詟伏而盗贼化为良民为御史则抗言尚书省不可立其变更法度易置官府将厉天下且擅除御史大夫中丞非祖宗故事疏时政之万余言力排权奸几蹈祸而不悔在中书则谏止内廷灯山之戯卒以忠直受上赏既执法西台属关右荐饥一以荒政为己任有祷于神其应如响乃倾私槖斥公帑奏请大发钱粟下输米授爵之令用便宜通钞法以来商旅由是人始得食至于疾病死亡皆具为临处虑有司怠于奉行则分遣察官临视之委曲纎悉竭尽其力赖以少苏者虽甚众而公竟以忧劳悲感奄及于大故捐馆之日奉元鼓楼梁木自壊济南里第有光若陨星者民之无禄庸非天乎事闻制赠公摅诚宣惠功臣荣禄大夫陜西等处行中书省平章政事柱国追奉濵国公谥曰文忠防典之优异先帝悯悼深矣公所务学致于实用而一语一黙之细亦无所茍仁宗时公居礼部为侍郎尚书两持文柄克广贤路深契上衷新进士衔刺来谒輙拒不以为礼书方寸之纸令阍人谕之曰但思报国无以私谢为也所譔着施于朝廷行于四方万里人莫不传诵之盖公之莅民政多卓异宜如循吏之立祠直道以匡君而勤事以死宜如功臣之祭于大烝文学议论存乎淑艾之私宜如先贤之祀于学固非其家所得而专也然以公居此为久从容去就之际闻者至今为之咨嗟叹息过而见其平生钓游处池深水寒犹将低不忍去况登斯堂而仰公之遗风余烈可使贪夫亷懦夫立其于名教殆非小补尸而祝之岂独仁人孝子用以厚其亲哉溍遂不敢辞而序其槩复为铭以系焉公讳养浩字希孟世次官阀行事之详有传在史氏今皇上又申饬词臣勒诸石章昭掲墓隧矣非有关于祠事者此不着铭曰瞻彼乐郊齐山两间山之幽幽水清且涟孰遄公归而止于此使者在门公不为起止非无所行也以时大君有命贲然来思曰予赤子汝饥予哺庶防当宁寛是西顾尽瘁以仕不有其躬神逰故墟有宁一宫公像在斯皇皇仰服生气凛焉过者必肃
　　任城二贤祠碑　　　　　　　【元】曹元用
　　士大夫当以气为主气盛者神完守固无施不可以匹夫之微任将相之重忠回人主勇夺三军举天下无足以挠其中者气使之然也茍无所养从政则惑交战则衂为孱懦为柔佞薾尔消沮其克自存者几希是故孟子诲人必以集义养气为事斯千万世之法言也若唐之贺季眞李太白揆以时辈亦可谓有气者矣季眞清谈风流援笔成章世传以为宝为集贤学士逆知天寳之乱黄冠而归山隂太白才气英特歌行之文横被千载世未有及之者初见元宗论当时事帝甚重之手为调诏供奉翰林后以奴使贵臣力士遭谗而出二贤尚气如此则其气养可知也傥约以礼而制以义得行其道功烈未易量也惟其意与时乖放懐乎觞咏狭天地而隘古今翺翔物表浩乎自得昧者乃病其骜诞不羁岂知二贤哉初季眞为任城宰太白作防壁记述其善政今任城有二贤堂及太白酒楼按沈光酒楼记唐咸通辛巳岁所作惟二贤堂不知构于何时在任城县治东北者故中书右丞冀公治州时所筑也后易县治为驿舎则其处污秽不足以妥灵掲防济州判官赵义甫廼于南城之巅东太白楼百步更筑堂以像二贤落成于延祐三年四月丁酉义甫勇于为善亷勤不茍又后州治筑室二十二楹塑周濓溪等十儒于州庠两庑费不资公帑优游而集同知济州事赵吉甫吏目靖明叔吴君璋皆详雅吉士相与协谟佥赞以厎于成呜呼当唐开元天寳间握大权而享富贵者不可胜记今则云散氷释磨灭无闻二贤于羁旅逰遨之地緜亘数百年而人祠祀瞻仰之肃然如在盖养于中者厚及于外者溥也防义甫谬以碑文见属因为作享神辞俾歌以祀其辞曰任之城兮神所逰民世沭兮神之休山川郁兮风物秀神兮神兮应久留神之文兮经天气浩汗兮如川传脍炙兮万口炳日星兮千年神之灵兮驾清风兮挟明月竝辔兮俨来临顾我任兮和以悦景美兮时康肴醴兮芬芳神之乐兮洋洋福我民兮无疆
　　修河道碑　　　　　　　　　【明】徐有贞
　　惟景泰纪元之四年冬十月十有一日天子以河决沙湾久弗克治集左右丞弼及百执事之臣于文渊阁议举可以治水者佥以臣有贞应诏廼锡玺书命之行天子若曰咨尔有贞惟河决于今七年东方之民厄于昏垫劳于堙筑靡有宁居既屡遣治而弗即功转漕道阻国计是虞朕甚忧之兹以命尔尔其徃治钦哉臣有贞祗奉惟谨既至乃奉扬明命戒吏饬工抚用士众咨询羣策率兴厥事已廼周爰廵行自北东徂南西逾济汶沿衞及沁循大河道濮范以还既究厥源流因度地行水廼上陈于天子曰臣闻凡平水土其要在天时地利人事而已天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今或反是治所以难盖河自雍而豫出险固而之夷斥其水之势既肆又由豫而兖土益疏水益肆而沙湾之东所谓大洪之口者适当其冲于是决焉而夺济汶入海之路以去诸水从之而泄堤以溃渠以淤涝则溢旱则涸此漕途所为阻者然欲骤而堙焉则不可故溃者益溃淤者益淤而莫之捄也今欲捄之请先疏其水水势平乃治其决决止廼濬其淤因为之防以时节宣俾无溢涸之患制曰可臣有贞廼经营焉作治水之闸疏水之渠渠起张秋金隄之首西南行九里而至于濮阳之泺又九里而至于博陵之陂又六里而至于夀张之沙河又八里而至于东西影塘又十有五里而至于白岭之湾又三里而至于李□之涯田李□而上又二十里而至于竹口莲花之池又三十里而至于大潴之潭逾范及濮又上而西凡数百里经澶渊以接河沁河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至万丈九堰既设其水遂不东冲沙湾廼更北出以济漕渠之涸阿西鄄东曹南郓北之田出沮洳而资灌漑为顷百数十万行旅既便居民既安有贞知事可集廼叅综古法择其善而为之加神用焉爰作大堰其上揵以水门其下缭以虹堤堰之崇三十有六丈其厚倍之长百之门之广三十有六丈厚倍之隄之厚如门崇如堰而长倍之架涛截流栅木络竹实之石而键之鐡盖合土木火金而一之用平水性既廼导泗汶之源而出诸山滙澶濮之流而纳诸泽遂濬漕渠由沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通古河以入于海上制其源下放其流既有所节亦有所宣用平水道由是水道以除水利以兴初议者多难其事至于弃渠弗治而由河沁及海以漕然卒不可行也时又有发京军疏海之议有贞因奏蠲濒河之民马牧庸役而专用河防以省军费纾民力天子从之是役也凡用人工聚而间役者四万五千有竒分而常役者万三千有竒用木大小之材九万六千有竒用竹以竿倍木之数用鐡为斤十有二万铤三千絙百八釡二千八百有竒用麻百万荆倍之藁秸又倍之而用石若土则不计其算然其用粮于官以石计仅五万而止焉盖自始告祭兴工至于工毕凡五百五十有五日于是治水官佐工部主事臣诩叅议臣云鹏佥事臣兰等咸以为惟水之治自古为难矧兹地当两京之中天下之转输贡赋所由以逹始终弗治其为患孰大焉夫白之渠以溉不以漕郑之渠以漕不以贡而工皆累年费皆钜亿若武之瓠子不以溉不以漕又不以贡而役久弗成兵民俱敝至躬劳万乘投璧马吁神祗而后已以彼视此孰轻孰重孰难孰易廼今役不再期费不重科以溉焉以漕焉以贡焉无弗便者是于军国之计生民之资大矣厚矣其可以无纪述于来世臣有贞曰凡此成功是惟我圣天子之致所以俾臣之克效不夺浮议非天子之至明孰恃焉所以俾民之克宁不苦重役非天子之至仁孰赖焉有贞之于臣职其惟弗称是惧矧敢贪天之功惟夫至明至仁之德不可以弗纪也臣有贞尝备员翰林国史身亲承之不可以嫌故自辍廼拜手稽首而为之文曰皇奠九有歴年惟久延天之祐既豫且丰有蔀以防见沫日中阳九百六数丁厥鞠龙蛇起陆水失其行河决东平漕渠以倾否泰相乘运惟中兴殷忧是凝天子曰吁是信在予予可弗图图之孔亟岁行七易曽靡底绩王防在兹国赋在兹民便在兹孰其干济其为予治去害而利惟汝有贞勉为朕行便宜是经臣拜受命朝严夕儆将事惟敬载驰载驱载询载谋载度以为廼分厥势廼隄厥溃廼疏厥滞分者既顺堤者既定疏者既濬廼作水门键制其根河防永存有堤如龙有堰如虹防之重重水性斯从水利斯通水道斯同以漕以贡以莫不用邦计惟重惟天子明浮议弗行功是有成惟天子仁加惠东民民是用宁臣拜稽首天子万夀仁人是懋爰纪厥实勒兹贞石昭示罔极
　　重修东岳防山庙碑　　　　　【明】薛　瑄
　　东岳泰山之神故有庙在山之阳朝廷有大典礼大政务则遣使告焉庙屋歴年既久类多圮漏弗治先是守臣尝奏请修建而未克底完天顺己夘泰安州复以其事逹之济南因以上请诏允修葺于时都宪年公富方议兴役而去左副都御史贾公铨继来廵抚乃洎廵按藩臬协议既择有干幕职以董其役复俾济南知府陈铨月一徃以综理焉铨始至泰安州以谓修葺岳庙所以祗若朝命致谨大神然尤当以省民财重民力为本财匮民疲事亦非可因询及守庙者具言数十年所积礼神之物甚富遂遣人持市木之巨细与其他修屋之不可缺者及既合而匠役皆在官之人而农民不知有役铨既综理有法董役者亦因其意不亟不徐功日就绪始事于天顺庚辰秋七月次年辛巳春三月讫工殿宇周廊门观缭垣悉皆完治不陋于前不侈于后咸愿刻石以纪其事山西按察使王允济南人也因以书来求文于瑄惟孔子有曰必也正名乎夫明则有礼乐幽则有鬼神其理一也然则祀神之道其可不以正名为先乎如岳镇海渎其在古昔帝王之世皆以名山大川称之初无封号之加盖以其为天地储形萃秀神气流通能兴云雨以惠物能出财用以济民故虽载在祀典而不可加以封号自前季以来道学不传幽明之理不明于天下邪诞謟妄之说日作于是有封五岳为王为帝者有封五镇为公者有封四海四渎为公为王者而又各加以美号夫岳镇海渎其形峙而流其气神而灵古礼五岳视三公四渎视诸侯而乃崇其号人其神名既失正神岂顾享洪惟我太祖髙皇帝定有天下之初即稽古祀神之典乃颁大明诏旨于岳镇海渎诸神曰考诸祀典如五岳五镇四海四渎之封起自唐世崇名美号歴代有加渎礼不经莫此为甚今依古定制凡岳镇海渎并去前代所封名号止以山水本名称其神仰惟诏旨所载大洗前讹隆复古制其所以逹幽明之理严上下之分允宜表正斯世埀法将来而为万古不易之大典孔子所谓正名者于斯见之猗与盛哉今东岳泰山之神为众岳冠圣朝既正其名秩其祀而庙有弗治又俾所司以时脩葺而抚臣及藩臬得综理其役如铨者不竭民之财力而克底完新皆可谓祗若朝廷之丕显休命而致谨于大神者矣遂序其事而铭之曰一理宰干二气互根清浮无际浊坠斯存柔行刚峙川洪岳尊惟此泰山造化钟萃巃嵸太虚磅礴厚地匪鲁邦瞻实众岳最其蓄罔测其施靡量云寸合甘雨八荒功既载溥厥报宜章有庙在阳奉命新葺重臣是承守臣是职民不匮劳事底完集殿宇廊观耸立萦回髙下中度不骞不卑神气郁郁流通在兹昔古山川明祀有体夫何前季封号荐起侪岳于天紊三公礼逮我圣世道复古隆斥絶僭诞率循大中岳镇海渎悉正其名惟岱宗神神称允格迄兹有役咸愿石刻述理纂辞以示无极
　　安平治水成功碑　　　　　　【明】徐　溥
　　安平镇旧名张秋实运河要地也景泰间黄河支流决镇之沙湾壊运河朝廷命都察院右佥都御史徐有贞塞而堤之暨治六年复决于下流十里许汶水从之由东阿旧盐河以入于海厥后霖涝大溢广至九十余丈运河至东昌而下率多淤涸舟檝不通上以为忧既勅右副都御史臣刘大夏徃治之又特勅内官监臣李兴平江伯臣陈锐总督山东兵民夫役与之共事至则合志协虑防财用计工力厚加抚谕俾小大趋事期于成功是夏且半漕舟已集一经决口挽力数倍稍失手輙覆溺不可捄佥谓宜急先务乃于西岸稍南凿月河长三里许引舟由之次第皆济岁运赖以不失及冬水向落乃为塞决计规仿古法酌以时宜筑东西二台植木为表多施大索众埽交下两岸渐合中流用船杂寘土石凿而沈之压以巨埽囊土以实其罅役夫番代阅三昼夜弗息而决始塞其外则甃石树杙累筑而固之又于其南为石坝以备宣节于上流为崇隄以防奔溃至是运道复通而旧决皆为陆地矣初议以为安平之上流为黄陵冈黄陵未塞则安平之功亦不易保故二役竝兴而湍势悍激再塞再决羣喙汹汹莫知所定迄八年之二月皆以成告上累遣使奬劳赐羊酒金币诸物易镇名曰安平又勅建神祠以祈祐名曰显惠命有司春秋修祀事是役也凡用夫四万余薪刍以束计者八十四万五千竹木以根计者三万七千麻鐡以斤计者六十万四千有奇而黄陵之役不与焉比复命于朝上若曰河决既塞越惟尔二三臣之劳尔兴赐岁禄二十四石尔锐加太保兼太子太傅増岁禄二百石尔大夏陞左副都御史佐院事分董其役者山东左叅政张缙擢通政司右通政仍治河防按察佥事廖中为副使都指挥佥事丁全为署都指挥同知暨文武官士进秩加俸者百数十人各有差既又勅臣溥为文纪功迹岁月以诏来世臣谨按虞书水首六府谓财用所出也府之利出于天而修之在乎人故平成之功必资府事一或弗修则不能利民而反病之其势然也运河之利固国计所赖而朝贡商旅皆必由之所系甚大一壊于洪涛再壊于霖雨其为患甚剧不二载间变波涛为平地化嗟怨为欢欣昔之所难若甚易然亦独何哉圣天子致和逹顺之功中外臣竭虑宣力之效天道应祥而地灵效职有不期而合者也然捍患固难保功尤难继是以后脩壊补敝之责则有司存今官有特置责有专任方汲汲为乆逺计前日之功其可以勿壊矣乎臣故叙事纪日俾刻金石如宋灵平埽故事用复明命且儆于有职者系之以铭铭曰河出西域亘行域中土疏水迁广武之东虞周世邈汉患尤数歴宋至元治法益凿我明北都防为漕渠再决张秋四纪之余自西徂东赴海如注渠流中涸南北殊路帝命在廷惟内外臣来咨来营以极难屯乃疏其源乃塞其决羣工具兴百虑咸竭斵石于山伐木于林实土于囊载积载沈至再有三功乃克就故漕复通万舰交辏奏章北上劳使南行天子有命锡之嘉名坤灵效顺河亦南徙水菑告平民乃宁止民赞且颂良臣之勲再拜稽首天子圣神皇不自圣予民父母匪天惠民孰我能佑隄石岩岩川流淙淙惟兹安平永镇东邦
　　脩大小清河碑　　　　　　　【明】刘　珝
　　济青之区有河曰大济曰小济小济之源出于歴城之趵突泉中滙淯漯李妇诸水东北抵乐安髙家港逹于海大济则济水渠也自东阿之张秋东北抵利津富国盐场逹于海徃年舟楫浮于二河商盐徧于齐鲁诸道水利鲜与为俪自永乐初以来堙塞不通水失其经一値天雨茫茫巨浸壊民田庐弗以数计乃成化癸巳冬叅政唐源洁分廵海右言于巡抚左佥都御史年公曰今二河为患守土诸君子以频年饥馑民不任劳为辞彼不知救荒之中有可以兴利者役民之中有可以济民者惠而不知为政恶在其为民父母也疏河之责某请当之敢告都宪公曰天下事事当预图斯无患即率属理之无食之民食之而役之庶上下两得吾知若必能办此源防遂躬任其责焦劳靡宁拥节宵征相视地形令水工凖髙下自歴城濬至堰头又至乐安小济通矣自张秋濬至平隂之滑口大济通矣大小济既通水循古道退出邹平等邑膏腴可耕之田数万顷民用大悦其河内备浅又置潴水闸防溢置减水闸闸旁各凿月河总叠闸二十有八濬通水路五百余里于是青船入于济济船入于张秋人大称便
　　顔子庙碑　　　　　　　　　【明】王　鏊
　　孔子之道与天地并唯顔氏曽氏得其其后则有子思孟子而顔氏深且粹矣三子者得之皆有著述以埀世立教今大学中庸暨七篇之作与六经论语并垂万世所以续徃圣之絶开来学之迷厥功大矣顔氏在圣门独称好学而终日黙然如愚又不幸早死不及立言以垂世其所得则信粹矣深矣而立教之功世靡得而传焉虽然孔子之言曰天何言哉四时行焉百物生焉谓圣人之道不在于言乎则几于晦果在于言乎则几于浅以言为教又不若无言之教之深且粹矣故曰发圣人之蕴教万世无穷者顔子也又况不迁怒贰过博文约礼以至卓尔之地示万世为学之则而四代礼乐立万世为治之大法则其功孰加焉曲阜故有庙其地即所谓陋巷者岁久圯壊过者兴嗟治十五年五十代孙博士公鋐奏乞修治诏可之正德二年告成前为复圣殿后为杞国公殿又为顔乐亭陋巷井亭门堂寝庑罔不缮治公鋐复乞纪其事以示久逺上以命臣鏊廼拜手稽首为之词曰周衰道坠圣唯孔作有睿唯顔乃见其卓陋巷箪瓢以乐其乐终日之愚万世之觉于皇孝皇哜嚅道真既崇阙里陋巷亦新宫墙礼乐笾豆斯陈顔虽云夭其存者长荐之清庙斯道之光
　　杨忠愍公德政碑　　　　　　【明】张世则
　　嘉靖壬子之春椒山杨公由兵部郎左迁来尹吾诸城居无何复召入竟以直諌罹刑故谥曰忠愍云夫嘉靖之治讵不称綦隆哉逮季年偏任严相嵩舞权市赂与其子工部侍郎世蕃犄角为奸蠧溷国政举朝莫敢指摘公时犹在庶僚毅然曰薫莸不同噐豺狼可久使当道乎即上疏弹劾不避忌讳继以谏马市忤旨谪吾诸城县尹公闻命单车诣任邑中父老出迎郭门外公下车接见辞气蔼然父老私讶曰公叅劾时相如叱婴儿殆杰然者以为凛凛难近今和易如此诚吾民福星耶欢声鼓舞于道入其邑涖政一切务寛大不求苛细首亷得二三恶少悉重绳之以法绳其不孝父母者武断乡曲者酒赌博淫荡败俗者于良民特谕以务本息讼故镇日不闻鞭朴声且寓抚字于催科有积书以旧例徴隐语宻啓者公正色叱之痛惩其人以明示各里社今岁税粮正额外毫不许増派既而笑语众里书曰若曹以此术媚官是以民膏啖馁虎我非馁虎也闻他邑无溢派钱粮独此中为相传故习将饮我以贪泉乎吾乃饮贪泉而不汚者慎勿复尔尔惟是年税粮一清饵官病民者退听盖至今邑民每遇苦苛政輙然思公之殊恩于不衰及其兴学右文则捐俸金以济贫生处之田庐给之牛种而建庵王生希夷赵生潍濵焦生等九人昔之室若悬磬者借是咸足俯仰矣苐不以文教弛武备暇日数诣演武场集闾阎之壮者数百人教之骑射击刺民有椎鲁不觧者公自引弓跃戈授之法维予在髫年尝偕众徃观之即逼狎公案亦不之嗔其平易近民也如此注厝仅数阅嵗遂擢兵部车驾司员外郎公奉檄即行登途就舆伏式草疏极攻严相不法状数其十罪五奸志在必斥君侧之恶而后已顾彼相盘结中外防蔽卒致下吏论公典刑呜呼痛哉迄今邑民言起泪澘澘下矣此其大节昭然功在社稷自足辉映史牒名垂宇宙予不具论论其善政在吾邑者可表而扬之则夫锄强暴也清税粮也赈贫生也诲武艺也四大政于斯民实不磨之遗爱欤盖论为政者以顺民心为本而邑士大夫又邑民之望民心欲尸祝公久矣廼者表忠之观竟成阙典岘山之石犹然阙文是孰之责耶
　　何中丞平冦生祠碑　　　　　【明】路　迎
　　嘉靖丁未实我圣天子临御之二十有六年也于是礼备乐和风清俗美海内有于变之风焉时则大中丞沅溪何公拊循东土激摘发务持大体民咸赖之忽有懐州妖人杨惠濳来山东曹濮间崇信白莲教与其徒妖僧防金善咒符水托言能驱鬼兵扇惑愚民如商大常田赟辈数百人徃徃亦附焉是年三月十三日惠等意在不逞敢行称乱乃裂裙为旗结枕为鍪驰马试劒刼掠于钜野山营奚富家焚烧庐舎抢掳人财祸延于汶上马村集流至于单父之境谢汉家汉亦结社之友适遇千户朱武臣巡捕之兵惠等为两翼以冲之我军少失利既而邳州镇抚王希文闻警逾河轻谋与战死之于是贼势益张人心愈惧所司飞报至省中丞何公遂召三司及郡邑长贰谓捄焚拯溺势不可缓乃檄各路兵司以兵至乃檄藩司粮道以粮从乃檄郡邑长贰以城备即日遂行戊寅至单至之日各道兵粮官属亦咸至焉公乃开诚布公宣威耀武严禁奸细招纳顺降谕其属曰竖子弄兵势固易与困兽思鬬事在当防战守之宜随地早备虑其南逾于河也命宪副饶公思聪宪佥王公华主之虑其东突于徐也命宪佥孟公淮公时秀主之虑其西跳于曹也命宪副张公九叙宪佥李公嵩主之虑其北窜于济也命少叅吴公嘉防宪佥徐公鹤龄主之其供亿之需刍粮之算则属之右辖路公顺大佥韩公威其功过之纪刑名之鞫则属之太叅应公槚规画既一刑牲誓众将徃攻之贼惠遂自持大刀敺督徒党数与官兵角于时我军小却公复重立赏格多树降旗按劒而怒奋欲亲捣防兖守曹公亨督兵亦至于是各路之兵四面交攻旌旄蔽日炮鼓喧天贼屡出屡挫官兵愈奋而前贼皆退藏于林莽之间咸相尤怨谓驱鬼兵噀法水之说安在哉惠但俛首长叹而已胁从之徒始悟为彼所惑遂思逃计是夜三鼓贼率众而西官兵尾之至曹南李家村团聚室内我兵矢石雨下及纵火攻之惠携其妾投火而死商大常等俱为锋刃所毙焚烧死者殆近千人生获男子八百有竒妇女半之会金未至汉所误入比谢氏为所执下狱先死谢汉为莱芜令陈君甘雨麾下奋勇擒获田赟等皆生就拘执凯旋之日公乃防勲饮至赏劳官军之用命者有差磔汉等首于市以示众为坛以吊阵亾之士仍厚恤其家纵释胁从归还妇女是时鲁地之民脱水火之厄得就袵席无老防大小欢声如雷举首加额愿公等上夀跻上卿以为活万人之报也缀文之士乃相与歌颂之谓歌颂不足以示逺也又相与祠祀之谓祀祝不足以垂久也托文章以永思相与诣汶丐言以记之予闻古之大臣身任天下之重成大功定大难必其才与诚合智与勇兼者能之公自妖贼倡事之日至督兵勦平之时仅二十九日也成功速于掣电擒贼易于摧枯名震须曹威憺鲁宋忠足以体国诚足以动物才足以应变勇足以兼人智足以防奸威足以克爱义足以正法仁足以理枉一举而众善悉有非公之才且贤而能如是乎语称有大功德于民者祀能御大灾患者祀公之德威举鲁国之民皆欲肖像以祀单父之民特先之耳公名鳌字巨卿沅溪其号也今由中丞转总漕晋刑侍将来秉铨衡掌丝纶海内民庶防其泽者又将天下祀之百世祀之固不止于一方一时也已庸书以俟
　　重脩二贤祠碑　　　　　　　【明】黎民表
　　夫迟速异化期于治理劳逸异用恊于成功此虙子贱巫马期之治单父其迹可优劣论也昔子贱之为单父宰返命于夫子曰此国有贤于不齐者五人教不齐所以治者巫马期问之曰我之治在人子之治在力任力者劳任人者逸圣门师弟子之所劘者如此岂多术哉盖圣人之至者莫如尧舜吾夫子则尝祖述而欲见之行事矣观诸臯陶之陈谟曰在知人在安民禹曰咸若时惟帝其难之吾夫子之言曰修己以安百姓尧舜其犹病诸夫明王不作而天下莫能宗予道之不行也有门弟子如二贤者举其说以试之一国一邑是王道复兴也夫子安得不骤闻而喜之与故曰惜哉不齐所治者小所治者大则庶几矣夫子岂以治小者为病哉喜其道之将行而惜其仅见于斯也世之谈二贤之治者或以是为优劣则是乐简易趋便利者流为黄老清静之术而无逸先劳非周孔训矣几何不涂民之耳目哉今兖郡所领单县即鲁之故邑而二贤所更治者故其防事名曰琴堂别为祠以祀二贤志景则也岁久日就倾圯欲葺而新之非有人力主其事不可万歴戊寅御史大夫汝阳赵公行部至邑覩斯而叹曰圣门髙弟逖古良吏而旧逰之地栖神之所乃頽敝若此非所以率彝轨而贻后鉴也因语令王君尚礼亟议所以兴事得府之羡财可以具木石而鸠工徒也条画以请公曰可遂诹吉日释奠于神撤而新之为殿四楹为庑者六室为堂以礼为门以启闭缭以周垣树以嘉木塈茨丹垩不侈不朴凡三月而讫工公下檄曰亟识以考役事俾来者仿焉君子谓斯役也有三善焉返古复始成夫子之志一也推贤与能彰二贤之绩二也脩废举敝厘庶官之政三也三者具而王道其兴乎惟赵公以缜宻含宏之度具瑰伟博逹之才由郡牧而长内台也所歴试者皆繁剧之冲而盘错之丛也诸所张弛者咸有功绩兹复以治最徴贰冢宰方今盛明之际圣天子欲修无为从欲之治而百工有师师奋庸之风公陟天台奉清燕谋猷之入告以施之宇内如以石投水莫之或逆矣语曰隆墀逺壑自盈言居髙之易也吾夫子所为大庶几者其在斯乎王令祗承教令以新旷典殆公任人之效与民表请老南归道出鲁郊王令以碑文请民表人微其敢与知昔贤之媺政与公之举措哉
　　濮州帝尧陵祠碑　　　　　　【明】王　道
　　帝尧陵见于山东郡邑者凡三而史牒事证的然可据者惟濮之竹林寺为最着盖史记注既以为尧塟济隂成阳矣吕不韦又云尧塟谷林皇甫谧谓谷林即成阳也汉地志济隂郡成阳县有尧塜雷泽在其西北杜佑通典濮阳雷泽县即汉成阳而郭縁生述征记云尧塜在雷泽东南其说皆与史记合则尧陵当在濮境无疑且尧父帝喾墓在濮阳顿丘其母庆都墓在成阳灵台见于皇览及郦道元水经注及欧阳公所录汉灵台碑甚详而郾朱故城今名朱家阜者又丹朱之所藏也族塟之礼上古无有而情则然也尧从父母子朱从尧盖理势之可揆者元人墓碣必有所据然则竹林寺本谷林遗址其为尧陵也益无疑矣彼其在曹与东平者虽志载其名官秩其祀求诸左验如前所云蔑之闻也岂当时谷林之事既襄而旁近居民取其遗衣弓劒藏之以系其考妣之思也邪然而世远不敢质言矣皇明嘉靖甲辰巡按监察御史莆阳郑公某观风至濮诹询故实慨想遗踪若曰修葺帝王陵寝迩来明诏屡颁凡我臣工所当祗奉无敢失坠是故弗嫌与东平并祀也廼转行所司订正讹称封崇夷垅拓其区宇防以周垣仍取佛堂之宏壮可因者撤而新之以为享献之所田有定额祭有常期凡诸轨物罔不簿正遂使圣帝体魄之藏晦于数千百载而显于一旦可谓盛矣既又虑其久而或湮也复托三君子具其顚末需言于道以文诸丽牲之石道惟昔之论尧舜者曰我防天下易使天下防我难窃以为此非知圣人之尽者也圣人之所以异于人者无他无为而无不为而已矣无为者道心之微圣人之所以藏诸用也无不为者人心之危圣人之所以显诸仁也显斯危藏斯微精而一之斯谓之允执厥中中也者无他无为而无不为而已矣方尧之在位也居衢室隐精神宛心约志以从事于无为笃躬而王天下不施智力而万国平盖尝立于棂扉而云生牖坐于华殿而松生栋云行雨施品物流行诚昔之人所谓范围易简权舆清净者也夫何为哉然而未尝不为也钦若厯象而日月星辰顺其轨所以事天也克明峻德而族姓万邦致其和所以事人也洪水咨乂而六府三事歌其叙所以事地也而且战战栗栗日慎一日竹帛有铭杅柈有戒建进善之旌置敢谏之皷咨刍荛以成勲収困穷以广德而又伐宗脍攻丛枝劘有唐于丹浦屠长蛇于洞庭射十日于青丘杀窫窳于桑林诛凿齿于畴华戮九婴于凶水凡所以立三极之道除天下之害通庶类之情垂万世之利者固已无所不用其极矣迨夫勤倦耄期防阨九六通变宜民举舜而禅之位焉宜若屣脱黄屋担弛苍生可也方且暨舜修坛于河沈璧于洛升首山道河渚遇五老受图书归而赏侯伯封卨弃进禹臯诛四凶盖亦莫非存心天下加志穷民之事其最后也廼复有成阳之游而始就谷林之木焉呜呼圣人忧勤惕厉之心眞所谓没而后已者矣夫自其无为也匪惟圣人能防天下天下亦且忘圣人乎击壤老人所谓作息饮食帝力何有者是也夫自其有为也谓圣人之于天下与天下之于圣人何尝一日而相防哉善乎孔子之言曰大哉尧之为君也巍巍乎唯天为大唯尧则之荡荡乎民无能名焉言乎其无为者也又曰巍巍乎其有成功也焕乎其有文章言乎其有为者也执中之妙尽于此矣昔商之祀成汤也颂其日跻之敬周之祀文王也颂其不显之纯是皆发圣人之蕴奥以仰祈顾歆云耳今也圣寝聿新灵爽如在小子不敏敢附诗人之义敬述所闻荐之祠下如此且再拜稽首而为之颂曰粤若稽古惟帝放勲其仁如天其智如神神以藏心无思无为用显诸仁成功巍巍格于两间立乎三极谁其尸之不宰之力曰危曰微同出异名惟精惟一允执厥中是惟道源帝握其纪仰承羲昊俯开姚姒乾元用九天德出宁知存知亡大器为公位则不有道未尝息二十八载广运如一神徂圣伏白云帝乡四海同悲其何可防顿丘在左灵台在右郁郁谷林是正丘首閟千百禩显于我明细钜是承中台之英豸史经之藩臬营之奕奕新庙濮人成之香币有常笾豆有践载报载祈皇鉴不逺敷卨五典相弃三农富我教我诱我民衷始于一邦终于四海大哉皇仁惟亿万载
　　重脩阙里林庙碑　　　　　　【明】于慎行
　　圣上膺箓御天二十有二祀岁在甲午山东巡按御史颍川连公格奉命省方至于阙里祗谒孔庙拜于杏坛之墀仰视者三继谒孔林拜于洙水之阳环视者三乃揖诸大夫而诹曰惟天子祗若典训经纬八埏用必祀于先师孔子我二三执事胥受简书以来敷化于东土兹惟圣作之邑亦越庙廷林域自治鼎新以迄于今歴载滋久无乃有所頽敝以防大观若在先圣周公大啓国宇以开厥绪若在复圣顔子潜心道奥以衍厥传咸有烝尝于兹其亦何可弗饬时惟我二三执事之责乃白于巡抚都御史括苍郑公汝璧郑公曰咨时惟予责中丞奉上明命抚有大东罔不惟肃若圣灵翊襄文化是图曷敢曰执事之不闲以须异日乃相与下记所司使相厥工计当用金三千以两台之赎锾当三之一以岳祠之香税与将作之余当三之一以筦库之羡金当三之一于是防日揆景庀徒鸠材以其十之三营于孔庙乃新殿阁乃饰廊庑乃立重城臯门以象朝阙楣栥甓甃之有朽者易之丹雘髹漆之有墁者涂之煌煌如也眈眈如也以其十之五营于孔林乃恢享祠乃立斋室乃立石阙六楹以广神路缭垣十里壖垣千步有版筑焉峣峣如也郁郁如也则以其一营于周庙坊诸其闳牓曰元圣则以其一营于顔庙坊诸其闾牓曰陋巷防防如也翼翼如也经始于四月二十六日至十一月三日厥功告成霞驳云蔚鼎立星罗埒如钧天之宫帝者之宇于都哉鳬绎之岑若増而峻洙泗之流若濬而深矣宗子上公三姓之裔以春秋执豆笾于斯鲁之父老诸生瞻仰弦歌于斯四方之学士大夫蹑屩停轨展礼于斯咸曰伟哉圣里之荣观以流耀四方是惟二公之绩亦曰铄哉熙朝之盛典以昭示万禩亦惟二公之绩二公不自居也曰不腆司工之役赖诸大夫之成何劳之与有诸大夫乃砻石阙里使鲁人于慎行为记辞不获命爰拜手稽首而称曰粤自昊穹之初肇立人纪圣神代作咸克左右上帝绥犹兆人以逮先师孔子乘百王之运辟六艺之涂用能集厥大成陶铸万世与天无极厥后英君谊辟罔不尊用其道以建化原亦防不恪修厥祀以报本始皇纲帝纮之不坠至于今是赖于戏盛哉洪惟圣朝受命尊师重道图臻上理褒崇之典有加在昔用致重熙累洽之休以及我皇上储精三五润色大业亦惟先师之道是训是行罔敢轶于成宪矧兹圣作之邑风教所关庙貎寝园肃焉如在而使榱桷之属一有或阙以弗称昭代精禋之礼安所曰执事之不闲以须异日也二公祗承大命照临鲁国既已绥辑萌防遏疆圉庶政毕康彜文咸秩又俨然景仰圣哲以崇此大役也允可谓帝臣之上绩人文之景运矣于戏懋哉盖孔子之道得綂于周公而顔氏之子能发其蕴以教万世惟鲁建国实始终三圣贤之迹以有遗烈于此也自汉永平以来典制代更或奉周公为先圣孔子为先师亦或奉孔子为先圣顔子为先师匪不溯厥源流以昭綂绪而揆之秩叙亦少斁焉我朝叅稽前代更正典礼既荐圣师之号以尊孔子首配享之位以宗顔氏复以二帝三王并称先圣周公孔子并称先师而别祀于文华之左室于是道綂益明伦叙不紊而圣师之所从授与所由传可考而陈矣今是役也新庙貎以致严饬寝园以妥祀因而标广鲁之图扬绍圣之懿使天下后世明于斯道之授受而求诸六经之蕴以永太平之烈所以恢宏圣迹而对扬天子之丕赫命实惟万世无疆之庥于戏逺哉役之兴也度支经费则左布政使中山王公藻右布政使晋阳田公畴综理工程则分守叅政四明杨公德政摄守叅议贵阳邵公以仁分巡副使汝南赵公夀祖而河道叅政梅公淳分巡佥事李公天植兵备佥事戴公燝咸乐观其成而立石焉至于叅赞谋画则兖州府知府庐侯学礼专董工役则兖州府通判王侯吉而署曲阜县事运司同知孔宏复泗水县知县尤应鲁会计于先邹县县丞张东阳滋阳典史储明善分督于下法皆得书既纪其岁月因系之词曰泰山岩岩羣岳所宗沔彼流水亦朝于东海岱之壤防为鲁国廼降元圣此惟与宅运乘五百道衍三千江河行地日月丽天列辟是师万世为祖有庙有林于焉终古我明御天兴化崇文昭假圣祀跨越前闻庙有俎筵林有雉观熙洽相承式増轮奂胡成弗亏胡久弗渝不有鼎构曷奠神居惟殿中丞保厘东夏侍御省方亦宣文化乃协素志廼稽佥谟经之营之俾诸大夫费不及官力不及役五材云防羣工雾集乃作于庙百堵千楹重闗洞启屹彼髙墉乃作于林为堂为室树之华表石阙是辟遐哉元圣实国于东为楹为桷有侐閟宫卓尔大贤灵宇相望匪雕匪饰华彼陋巷敝者以新隘者以宏或翼或拱有师有宗金丝既穆簠簋孔饬灵之格思终安且怿神明之裔大小骏奔逖尔庶士防或不欣既阐儒风亦扬帝烈肃肃二公德声有赫泰山若砺沧海成田皇图圣迹于千万年鲁生不敏敢勒贞石匪以为观永示尔极
　　重修顔子庙碑　　　　　　　【明】于愼行
　　夫圆灵上运则七政纬其髙明方祗下凝则岳渎经其博厚斯两仪繇之奠位四序所以成功也粤自鸿蒙既元气攸分帝籍稍渝皇风益邈则始储精启运寄命圣哲而孔氏之綂兴焉固以模范百王典谟万代配乾元之资始俪坤德之广生矣三千及门七十通艺四科之首位冠羣贤大哉顔氏之承其绪乎尔其陶铸圣门歩趋师矩秉上知之质而发以如愚悬坐防之符而助以不惰口絶谈议而圣蕴毕彰训閟篇籍而师宗独着盖为道生孔为孔生顔所以翊赞化原羽仪景运辟在天之悬象则羲明为众阳之宗方在地之成形则岱宗为生物之府斯以叅元造而不悔歴振古而如新者与列辟相承代修秩祀制多沿革礼蔑污隆稽綂业于皇王则孔师而周圣遡渊源于授受则孔圣而顔师固已登布素于握图续宗祧于主器而表章虽备拟议非伦至首加五等之阶特锡元公之号斯则假器名于人爵援宠数于朝章非所以全太上之尊表无文之敬也圣朝丕膺景歴益阐文明严事圣师特崇首配较诸前代典秩有加焉逮我世宗议礼更化改剏隆仪乃厘兖国之封荐复圣之号徽称既备明祀益防祝嘏被于普天祼献覃于出日况星纒降毓之区云裔烝尝之地哉曲阜顔庙即陋巷故居子孙所世守也宋熙宁间始搆亭于其井而勒以铭元元贞间始移祀于其亭而更为庙我朝因其旧址益衍洪基堂寝阶墉一如孔宫之制而稍杀以楹及武焉歴纪以来部使牧守时有修营载离寒暑朽敝或多越万歴三年秋巡抚都御史温陵黄公克缵保厘东夏礼教聿兴巡按御史河东赵公标吴门严公一鹏肃靖海邦文风丕扇先后行部至邑展礼朝夕相与矢画协谋大加兴葺下记所司庀徒揆日饬其漫漶补其圯缺制则仍旧工则鼎新经始于壬寅九月十一日至癸夘五月五日落成于是庙貌弥严俎筵有秩丹青上绚黝垩四周眢井覆以雕甍旧巷俨如綘阙是使观风问礼之使肃榱桷而兴懐奉璋鬯之伦骏豆笾而如在囘视閟宫有侐鞠为榛莽之郊灵殿岿存沦作樵牧之薮斯以考芳躅之无尽徴圣绪之遐昌者与世尹孔君既告竣事乃奉中丞之命求勒贞珉夫德邻上圣称谓之所不形道谢羣流名言之所罕喻要以昭德纪功言时称代假微辞于篆素考鸿搆于鼎钟云尔乃作铭曰皇风既谢圣綂斯甄乃命尼父降灵自天大猷丕显奥旨惟渊不有上哲孰发而传惟华胄国分邃古继别于邾改服于鲁奕世承家衮衣章甫如何我师韬贞环堵才则王佐位与圣邻博约修道克复归仁为邦请问四代毕陈邈哉峻轨允冠人伦理防诠神符契匪书匪言训以万世配孔称师荣徽防既象日丽天类岳峙地皇明抚运允迪旧章乃睠仁里式廓宫墙鸿名改荐制由世皇渊谟炤焕灵宇焜煌于铄中丞观风圣域乃及侍御协谋兴葺方岳赋工郡邑效职费不及民成非待日昔称陋巷今也璇工重栾宿雾画栋宛虹华堂博敞飞阁穹崇孔维象帝此则王公黻帐孔闲雕楹有楚肃穆几筵雍容万舞谁其尸之云仍接武谁其相之工祝在俎于昭圣造文化丕彰允益监使仁风载扬五方翘诵庶士趋跄伟哉崇搆永耀无疆世道交丧彜伦攸斁匪树风声曷陈艺极髙山是仰璿源可挹嗟我后人永继是式
　　泗水石桥碑　　　　　　　　【明】黄克缵
　　士君子每侈言济人然有其心而无其力则懦弱之夫皆借口焉有其力而无其责则吝啬之夫皆委咎焉此非常之功所以必待非常之人而后济也由兖郡而南数里有泗水从曲阜西南流入于漕河其地横絶两京周道为七省必经之津缙绅冠盖之所趋也士民商贾财贿货物之所渉也当冬春时流澌清浅一艇可度入夏秋则山水暴涨狂涛汹涌刺舟者虞于覆没涉川者苦于难待徃来病之有以其事闻于鲁王者曰是其地可石而桥也匪桥不济匪石不久匪王此桥不立王曰此桥其费几何曰以岁入之禄计之捐二十年事办矣曰不谷荷我太祖髙皇及列圣之赐幸不虞于匮乏我先世诸王又宏大帛大布之风以贻其子孙若春秋祭祀燕享赠遗饮食居室无所糜费以其余用之兹役于国未病而于民有济是我先世诸王之志也予岂敢辞于是命中官潘凤专董其役令典仗史焕等佐之伐木于林凿石于山地得桩而基固石卧橛而柱成锐其末而丰其中以杀暴湍使水不能怒两柱之间虚而为洞者十有五洞之上为石梁去水三丈有竒梁之左右为石栏其堵七十有二计桥之长七十余丈其广二丈八尺琢镂必精砌筑无罅望之隐然卧波长虹也役始万歴甲辰之春成于己酉之夏于是近者远者舆者马者担者负者步而趋者临流而观莫不骇其创建之神而美其明德之逺也长史赵君世典为余枌榆社中人来告成事于余余因名之曰泗水桥而额其桥之坊曰鲁国石虹又请为之记辞曰恐近谀也然桥之功大矣有司者不能成而王代成之敢防德乎尝读汉诸侯王世家及西京杂记当文景时长沙定王以其地褊小舞为帝寿张防举手故令左右笑其拙鲁防王作灵光殿崔嵬壮丽规制上应星宿其养孔雀防防鬭鸡雁鳬一年至费糓二千石梁孝王筑百灵之山于兎园中宫观台榭连亘数十里一何侈也夫不足于财者则以国小地狭不能回旋为恨有余于财者则惟用之台池鸟兽以为驩娱何能捐半菽出一金以济人为事乎我朝藩王食租衣税终岁禄入仅及石奋一家之俸王不用之于彼而用之于此视弃二十年禄犹钟釡也遂能成石虹于通津济遐迩于万禩其识见之逺视鲁恭梁孝诸王何啻霄壤哉盖王宅心澹泊栖意逺居常食不兼味卧不重防萧然一室屛去姬侍与白士无异至语以布德市义则赴之若渇不曰其责不在而有所爱惜也昔杜元凯建河梁于孟津人免覆溺之患然功在一时而不及异代李昭德累石桥于洛水岁省缮治之劳然事本因旧而非由创始今兹泗桥美兼李杜绩迈晋唐君子曰是一举而三善备焉推君惠以济人忠也广祖德以及物孝也匪己是私惟民是利仁也忠孝且仁岂非大宗之屏翰星潢之冠冕乎王髙帝九代孙别号仁宇尝出数千金脩泮宫及顔曽庙邹鲁之士诵义无穷兹役也为费益钜为功益大鲁世不乏史克其可无昌炽之颂乃系之以铭曰岱之南泗水出流于兖时廼溢褰裳欲涉河无梁泛舟狂澜壮胆失谁能鞭石为此桥髙帝闻孙挥万镒昔称畏途今如砥车辙马迹去何逸蓬莱阙下防车书奔走衣冠与琫珌经过此地尽徘徊何幸从容得就日美哉石虹照千秋当与泰岱同崒嵂我为此铭告行客青史好将银管述万歴壬子三月
　　重修先贤仲庙碑　　　　　【国朝】戴明说
　　粤稽尼山氏之徒盖三千人夫子生平所称许与顔子同较不曰端木子贡则曰仲氏子路仲氏之贤其行事表见如日星彪炳既在十哲之林配飨文庙俎豆百世其家子孙又有家庙礼也后世追崇仲子在唐宋间封衞侯再封河内公进衞公公侯之子孙奉朝廷典制主其家祀礼也其裔博士君自前朝迄今为世官在翰林岁时贺于京备顾问得悉先贤行事用示遵德亲贤之意甚盛典也博士君主其家祀在家庙按仲氏本姬姓先髙辛氏之苗裔也髙辛氏才子八人仲曰堪子孙以字为氏夏商间奚仲居薛奚仲之子虺为汤左相周中叶有仲咨为卞大夫家于卞是为仲氏近祖咨生奂奂生式式生度度生肇肇生拱北拱北生鳬鳬生由是为先贤子路自卞大夫咨至子路凡八世子路年十九为孔子弟子四十七为季宰堕三都明年复从孔子六十一为衞蒲邑宰又明年六十三衞有出公之难死焉其生平从孔子游盖四十余年其初见孔子冠雄鸡佩豭豚陵暴孔子孔子以礼诱教遂折节为儒服孔子生平弟子中其受教不违问答如响莫如顔子其次莫如端木子贡孔子曰可顔氏端木氏亦曰可孔子曰否顔氏端木氏亦曰否其见道同也其受教有浅深其臻于圣人之域一也至仲氏则不然孔子曰可仲氏或曰不可孔子曰不可仲氏或曰可孔子见南子则不悦应佛肸则不从齐归女乐则促其去国盖由孔子神化无方从心合矩门弟子莫测其涯涘以徐观其穷神逹化之用仲氏则不然心有所疑境有所滞则怫见于辞色而敢以圣人为非是犯顔强项而不肯面从比于国为诤臣其刚心猛气有理无欲于疑似危微之介勇以断之而已矣至其操躬履行无有微愆负米养亲是其孝赴难赎友是其义拯溺不受报是其仁作沟洫以御灾是其知恪其祀事毋敢跛倚是其礼小邾子乞要言重于牲歃是其信皆载在传记昭昭人耳目间后世有志慕道之士分其一德亦足传述不朽则仲氏先贤庙貌宜在周道之旁庶足起顽立懦以风示百世岂苐仲氏子孙奉为不祧之祖哉今仲氏家世古卞邑在泗水有庙先贤墓本帝丘在开州长垣有庙游歴所至东平有庙其子孙迁任城南四十里仲家浅聚族居焉又歴五百余年于是仲氏子姓繁衍或为仕人其祖宗灵爽所凭也庙貌在今仲家浅闸上漕挽舳舻朝防舟楫所经士大夫服孔子之教瞻仰起敬比之泗水开州诸庙其有功于世道人心者益广巡鹾御史顾公过庙下以故宇湫隘咨谋葺治及浙督府赵公开府周公暨名贤某某辈鸠材庀工今为门为堂为庑若干楹轮奂之美丹雘有加夫任城汶济所交上溯洙泗辉映尼山昭垂千古是诸君子羽翼圣道之功也康熙丙午之秋说过庙瞻谒博士君以贞珉为请为纪其修建之本末如此系之以辞辞曰有周季大道坠毓尼山圣之至参天地配十哲有诸贤豭乃佩雉而冠衞圣道匡文宣汤日跻武执竞惟刚健德之正结缨亾死致命迁后裔任南疆崇庙祀傍周行千万洽蒸尝
　　追颂主簿任熙导水遗绩碑　【国朝】郭鸿嘉
　　黄河自孟津而东由曹虞抵丰砀中二百里凡十余折淜激冲溃流无定向一日之间陵谷顿易土人呼为河掉腰而单南四十里适当河腹之脐其地南髙北下故北决多北岸西临东迤则下流剧特恃长隄为之障耳单隄干连三其北西断其东南合其濵崖夹两隄而中处者南北十里西东五十里乱于坝为瓠子吞水涨不泻号积水套顺治戊戌秋七月河溢由樵龙寺东汇于夹隄之中隄不浸者三版漂没庐舎禾畜无算抵黄二庄东北防且旦夕溃冲金鱼如建瓴民不堪亟吁当路不省防邑主簿吴江任公光甫讳熙者以巡隄至叹曰设隄以防水衞民岂以壅水害民乎乃决隄导之数日水尽涸又大筑樵龙隄横亘十五里俾溢水永不东于是复田数千顷村庐数千家莫不戴履任公公竟以决防论免公素豪不以失官慼携家留入单籍日以奕饮为娱又好客以是渐贫落久之家徒四壁立邑人感焉谋立碑琴台勒其绩具呈邑侯既得请乃乞言于张愚庵先生先生曰余闭户不关人事也亦已久矣虽然余与光甫厚尝饮之酒白髪红顔葛衣棕履三斗后輙乌乌歌絶少怨尤意此人情所难尝念之方其导水于河也宁无以违例沮者而泡幻视厥官以洒沈澹灾所甘心矣自世俗而论谓其位卑而行创从井救人盍为身家地向使与世浮沈未必不致大通显为闾党光宠胡乃自撄文纲而令困老异乡为异哉光甫岂真贸贸计者而卒不以彼易此人各有志抑安能强哉语云积千金不如救一人矧拯数千家陷溺尔田尔宅悉拜主簿之赐乎故自光甫罢官至今二十有三年仕宦升沈荣枯开谢者屡矣犹念其功志不忘直道固在人心尔迹其功度其事以对虙巫垂不朽无惭也爰授意于郭子鸿嘉次而镌之石俾君子观焉
　　董顔书院碑　　　　　　　【国朝】田　雯
　　德州有董顔书院汉董仲舒唐顔眞卿合祠也祠州守北海马公明瑞创之时万歴四十二年也先大夫丽水公重修之时我
　　朝顺治十年也德州为仲舒故里眞卿平原太守故合祠之祠在屯氏河东浒水驿之西前孝亷李公诚明作碑记载于州乘然自其创也距先大夫重修之日未五十年自重修以迄今日忽已四十年矣所存一断碣横陈于路侧趺没泥甃中漫漶磨灭莫可辨过其下者犹得识其故处盛衰兴废之感未尝不欷歔而太息也彼老氏之宫梵王之宅非不久且废也而败瓦壊垣规模麤具未有荒烟野草陈迹茫然如兹祠之甚者岁康熙壬申余小子以棘人偶至其地见夫长河一线帆影埀空枣叶栁花夕阳在树凭吊流连者久之谋所以复之而民居左右鳞次旧基去其半不可与争因购吕氏止园之后屋葺治丹雘置两主于上俾俎豆无阙传诸久逺此先大夫意也夫董之为醇儒顔之为忠臣其故实详于汉传唐书中不复枝赘余小子因先大夫之意推而广之以汉萧望之匡衡东方朔配飨望之为平原太守衡为平原文学皆有功于经学者曼倩里人厌次村在州城东二十里明人卢公世防生平萧踈旷逺有曼倩遗风晩年以诗酒沈埋全其大节故表着之并祀于一堂后之君子必有以余为知言者夫前人有其志与其事后之人不能继而述之不孝也乡有大儒名臣而使之淹没无闻名卿士大夫之过也余所以于董顔合祠而有盛衰兴废之感与嗟乎千百世而下曩哲之陈迹常存瞽宗之风流不坠岂易得哉岂易得哉
　　鐡尚书庙碑　　　　　　　【国朝】金啓洛
　　自古仗节殉义之臣奋不顾身至于捐躯命蹈汤火百折不回之气足以贯日月而壮山河而千百世后仰其风烈咸乐得而尸祝之盖天地之正气借以存而为人心所共繋者也余少时读史至前明诸纪于建文时殉难诸臣低徊感慨而其中受祸至惨着节弥励忠防义魄经鼎镬而不变如兵部尚书鐡公尤掩卷欷歔而不能自已云方公之叅政济南也值燕邸起兵李景隆败北之时济南为燕所必据之地公时叅赞歴城侯盛庸军务设竒饵敌燕王徒以天命有归仅而获免嗣是东昌之捷两日不利僧道衍实其前言本其所以捷者公实以兵部尚书躬至东郡督盛庸军故也余于雍正二年自刑曹出守东郡念兹土为公退敌之所即思立庙以祀之五年大水环城沿河工筑方率属补苴之不暇其曷敢他有所及既而思之从来捍患御灾借灵于明神者匪浅以公之生为英没为灵倘血食兹土其能为民捍御也可知且古今来仁人志士或官所敭歴或身所经过载在职方者立庙建祠人不一地甚至依附风影有不必其人其地之足据而无端挦撦以为其地重者而况兹土实为公退敌之所耶而况仗节殉义如公足为兹土之民之可赖以捍御者耶六年孟夏二麦有秋谋于聊城郭生汧得城东门外佛寺左偏之空宇爰割俸鸠工庀材易旧为新日置公主升于前宇附以歴城侯而于宇前空基缭之以垣顔其门曰鐡尚书庙庙地故属崔氏今国子生崔廷桧之先人舍以建佛寺者地距城五里许直防通河河在聊城名曰龙湾庙经始于雍正六年三月朔日落成于七年四月念日计工筑磗石土木之费若干先是余以六年五月解组僦屋城东萧然旅食于庙工之垂成而未就者言于郡守海城卢公县尹武清王君咸相佽助而庙遂告厥成功工既竣为伐石立碑以纪其事而作迎飨送神曲俾土人于禋祀时歌之其词曰河之水兮流长绕芳甸兮烟树苍苍练时日兮用享鼓渊渊兮间笙簧云车兮飚御神之来兮堂堂列蕙肴兮桂醑爇艾纳兮都梁临飨兮降康锡多祉兮绥百祥歘夙驾兮从官驷玉虬兮游九天神不稍留兮我心悁悁信美兮兹土俄徃兮来连佑我民兮如响俎豆兮岁岁年年

　　山东通志卷三十五之九
&lt;史部,地理类,都会郡县之属,山东通志&gt;
　　钦定四库全书
　　山东通志卷三十五之十
　　艺文志十【箴铭】
　　兖州箴　　　　　　　　　　【汉】扬　雄
　　悠悠济河兖州之防九河既导雷夏攸处草繇木条漆丝絺纻济漯既通降丘宅土成汤五徙卒都于亳盘庚北渡牧野是宅丁感雊雉祖乙纳忠爰正厥事遂绪髙宗厥后陵迟顚覆汤绪西伯勘黎祖伊奔走致天威命不恐不震妇言是用牝鸡是晨三人既绌武果伐殷牧野之擒岂能复耽甲子之朝岂复能笑有国虽久必畏天咎有民虽长必惧人殃箕子欷歔厥居为墟牧臣司兖敢告执书
　　青州箴　　　　　　　　　　【汉】扬　雄
　　茫茫青州海岱是极盐鐡之地铅松怪石羣水攸归莱夷作牧贡篚以时莫怠莫违昔在文武封吕于齐厥土白坟在丘之营五侯九伯是讨是征马殆其衔御失其度周室荒乱小白既没周室陵迟嗟兹天王附命下土失其法度丧其文武牧臣司青敢告执矩
　　徐州箴　　　　　　　　　　【汉】　雄
　　海岱伊淮东海是渚豫州之土邑于蕃宇大野既潴有羽有防孤桐蠙珠泗沂攸同降周任姜镇于琅邪姜姓絶苗田氏攸都事犹细微不虑不图祸如丘山本在萌芽牧臣司徐敢告仆夫
　　河隄谒者箴　　　　　　　　【汉】崔　瑗
　　伊昔鸿泉浩浩滔天有夏作空爰奠山川导河积石凿于龙门疏为砥柱率彼河浒大陆既碍播于北野济漯咸顺沂泗从流江淮汤汤冀宅乃州澹菑溅溅东归于海九野孔安四隩不殆爰及周衰夏绩陵迟导非其导堙非其堙八野塡淤水髙民居湓溢滂汨屡决金隄瓠子潺湲宣房作歌使臣司水敢告执河
　　县令箴　　　　　　　　　　【唐】元　结
　　古今所贵有土之官当其选授何尝不难为其动静是人祸福为其嘘噏作人寒燠烦则人怨猛则人惧勿以赏罸因其喜怒太寛则慢岂能行令太简则疎难与为政既明且断直焉无情清而且惠果然必行或曰闻由上官事不由我辞让而去有何不可谁欲字人赠君此箴岂独书绅可以铭心
　　县令箴　　　　　　　　　　【元】衮格根
　　咨尔多士各司厥官政不欲猛刑不欲寛寛则人慢猛则人残寛则不济猛则不安小恶勿为涓流成池片言可用毫末至着祸既有胎德岂无自镜不自照秪能鉴物人不自知从諌弗咈欲不可纵货不可黩黩货生灾纵欲祸速勿轻小人蜂防有毒勿轻小道大车可覆无谓刚可长长刚者亡无谓柔可履履柔者耻刚强有时柔弱有宜时宜克念愿在深思不恕而明不如不明不通而清不如不清毋为恶行毋逆善名保此中道无有不成过客箴士冀申同情如山之重如水之清如石之坚如松之贞如剑之利如镜之明如之直如秤之平
　　天柱山铭　　　　　　　【南北朝】郑道昭
　　孤峯秀峙髙冠霄星实曰天柱镇带莱城悬崖万仞峻极霞亭据日开月丽景流精朝晖岩室夕曜松青九仙仪彩余用栖形龙游鳯集斯处斯宁渊緜穷想照烛空溟道畅时乘叶光幽明云门烟石登之长生
　　天柱山铭　　　　　　　【南北朝】郑述祖
　　岩岩岱宗鲁邦仍其致祭奕奕梁山韩国以之作镇盖由拳石吐云坤灵布雨五岳三望六宗九献祈祷斯应礼秩攸明天柱山者即魏故通直散骑常侍中书侍郎国子祭酒秘书监青光相三州刺史先君文防之所题目南临巨海北眺沧溟西带长河东瞻大壑斜岭盖天层峯隐日寻十洲于掌内总六合于眼中文鳐自此经停精衞因其止息始皇游而不返武帝过以长留岂只峨眉鸟翅二别两殽对谈大小共叙优劣者耶公禀气辰象合灵川岳礼仪以成规矩仁智用为枢机自结衣逞誉革履传声组绶相辉貂冕交映至于爱山乐道之风孝敬仁慈之德张良崔廓未足云拟文光夏甫曷以能加魏永平三年朝议以此州俗关南楚境号东齐田单奋武之乡郦其逞辩之地民猷鄙薄风物陵迟询兹保乂非公勿许及驱驺御下字众理物羣情欵宻庶类允谐变此挠之俗侔彼礼乐之邦懋绩布在歌謡鸿范宣诸史策公久渇枌榆缅懐桑梓同升陇而泗泣类陟岵以兴嗟于此东峯之阳仰述皇祖魏故中书令秘书监兖州刺史文贞之状镌碑一首于峯之东石室之内复致其铭愚忝旧德歴构前基秉笏相门防名天府出入旧邸陪从帷幄凡诸身歴瀛赵沧冀懐及兖光行正十州刺史北豫州大中正三登常伯再履纳言光禄太常频居其任揣分庸劣其阶至此宜是遗薪妄委余庆滥钟何曽不想树嗟风瞻天媿日猥当今役【阙】迹此藩敢慕楹书仰宣庭诲其词曰髙髙峻极太华削成祈望诸素禋祷羣经崇哉天柱迥出孤亭地险□亷借此为名赫矣先公道深义富如桂之馨如兰之茂尊亲爱君存交赏旧翻属愚后实惭堂构天綂元年五月十八日
　　家庙碑铭　　　　　　　　　【唐】顔眞卿
　　系我宗邾顔公子封郳鲁附庸亚孔圣浴沂风刺青徐给事中防营栁渡江枫侍兄疾感虵童邻火断珥貂重施七叶传孝恭武骑都尉司从便尺牍继鱼虫恸君难愤而终咨记室游湘东嗟御正禀移忠众黄门擅文雄三昭长事东宫四穆叔史牢笼褒华州喆川通小秘书盛名鸿维太保文翰工莅畿赤五褒崇登望苑友桂樷三超赠保储躬流光盛庙貌融永不祧垂无穷
　　陋巷铭　　　　　　　　　　【唐】陆防
　　鲁国千乘岂无康逵传载陋巷以顔居之鄙委侧僻枢桑覆茨箪瓢屡空其乐怡怡圣人之言终日不违易赞独入云顔庶几门直大道堂如翚飞粱肉在御狼贪豕肥陋巷相去不其逺而我实狂狷蒿所宜勒于柴荆贤哉是思
　　顔乐亭铭　　　　　　　　　【宋】程　灏
　　天之生民是为物则非学非师孰觉孰识圣贤之分古难其明有孔之遇有顔之生圣以道化贤以学行万世心目破昏为醒周爰阙里惟贤旧址巷污以榛井堙而圯乡闾蚩蚩弗视弗履有卓其谁师门之嗣追古念今有恻其心良贾善论发帑出金巷治以辟井渫而深清泉泽物嘉木成防载基载落亭曰顔乐昔人有心予忖予度千载之上顔惟孔学百世之下顔居孔作盛德弥光风流日长道之无疆古今所常木不忍废地不忍荒呜呼正学其何可防
　　鲁壁铭　　　　　　　　　　【宋】王禹偁
　　在天成象壁星主文圣人藏书所以顺乎天也噫乾坤不可以久否故交之以泰日月不可以久晦又继之以明文籍不可以久废亦受之以兴我夫子当周之衰则否属鲁之乱则晦及秦之暴则废遇汉之王则兴其废也頼斯壁而藏之其兴也自斯壁而发之矧乎三坟言天道也述于君则尧舜禹汤文武之业备矣述于臣则臯陶稷契伊吕之功尽矣济乎世则六府修矣化乎人则五教立矣向使不藏鲁壁尽委秦坑焰飞圣言灰竭帝道则后之为君者不闻尧舜禅让之德禹汤征代之功文武宪章之典将欲化民不亦难乎后之为臣者又不闻臯之述九德防之谐八音稷之播百糓契之逊五品伊之翊赞吕之征伐复欲致君不亦难乎世不知六府则无火食之人卉服之众与夷狄攸同矣人不知五教则防父子之慈孝兄弟之友防与鸟兽无别矣欲见熙熙之国政平平之王道不亦远乎呜呼金有籯玉有椟防之以关键固之以缄縢人必有窃而求之者盖重利也斯壁藏君臣之道父子之教人无求而行之者盖轻义也天恐壊斯壁毁斯文命恭王以壊之伏生以诵之使天下皎然知上古之道其大矣哉铭曰据山髙兮为秦城凿池深兮为秦坑城之髙兮胡先壊池之深兮胡先平伊斯壁兮藏家书歴秦乱兮犹不倾壊之者恭王诵之者伏生发典谟训诰之义振金石丝竹之声如天地兮否而复泰如日月兮晦而复明秦之焚兮未尽我不为烬秦之坑兮未得尔灭其国江海涸竭乾坤倾侧唯斯文兮用之不息
　　击蛇笏铭　　　　　　　　　【宋】石　介
　　天地至大有邪气干于其间为凶暴为残贼听其肆行如天地卵育之而莫御也人生最灵或异类出于其表为妖怪信其异端如人蔽覆之而莫露也祥符某年宁州天庆观真武像下有蛇妖极怪异郡刺史日两至于其庭朝焉人以为龙举州之人内外逺近罔不骏奔于门以观防庄肃只无敢怠者今龙图待制孔公时佐幕在是邦亦随郡刺史于其庭公曰明则有礼乐幽则有鬼神是蛇不亦诬乎惑吾民乱吾俗杀无赦以手板击其首遂毙于前则无异焉郡刺史暨州内外逺近庶民昭然若发防见青天覩白日故不能肆其凶残而成其妖惑易曰是故知鬼神之情状公之谓乎夫天地间有纯刚至正之气或钟于物或钟于人人有死物有尽此气不灭烈烈然弥亘亿万世而长在在尧时为指佞草在鲁为孔子诛少正夘刃在齐为太史简在晋为董狐笔在汉武帝朝为东方朔防在成帝朝为朱云劒在东汉为张纲轮在唐为韩愈论佛骨表逐鳄鱼文为叚太尉击朱泚笏今为公击蛇笏故佞人去尧德聪少正卯戮孔法举罪赵盾晋人惧辟崔子齐刑明距董偃折张禹劾梁冀汉室乂佛老微圣德行鳄鱼徙潮患息朱泚伤唐朝振怪蛇死妖气防意天地钟纯刚至正之气在公之笏岂徒毙一蛇而已轩陛之下有罔其君先意顺旨者公以此笏指之庙堂之上有蔽贤防恶违法乱绪者公以此笏麾之朝廷之内有谀容佞色附邪背正者公以此笏击之夫如是则轩陛之下不仁者去庙堂之上无邪臣朝廷之内无佞人则笏之功也岂止任一蛇公以笏为任笏得公而用公方为朝廷正人笏方为公之良器敢称德于公作笏铭曰至正之气天地则有人惟灵物笏乃能受笏之为物纯刚正直公为正人公乃能得笏之任公能破淫妖公之在朝谗人乃消灵气未竭斯笏不折正道未亡斯笏不藏惟公宝之烈烈其光
　　杏坛铭　　　　　　　　　　【金】髙德裔
　　周室下衰王纲解纽非大圣人狂澜莫救天挺夫子生民未有立言范世木舌金口三千之徒义由此受我瞻遗坛实为教首万代防持天长地久
　　瓶城斋铭　　　　　　　　　【元】阎　复
　　利欲之兵或隳吾城操厉之机或发吾瓶墨其守不若修仁义之干橹金其缄不若驾圣贤之说铃若然则城何惧于脱扃瓶何患乎建瓴哉
　　宁阳县孝门铭【幷序　　　　　元】王思诚
　　济宁之宁阳县上所部儒士王治孝行曰治防好学长出赘暇必归省其亲妻亦时徃拜候执妇道及父卒旦夕临墓者百日衣衰麻絶荤酒块伏外氏客亭不入私室以终丧迨出舎昆弟破其家产存者宅圃而已治蓻麻树桑授徒以养母鸡鸣出采薪旦归课讲每食必亲馈定省温清出告反面一以礼不茍母诞辰至将具酒殽忧无资早起啓户见弃物在道缩身阖戸伺之良久无人焉迫视之得米一囊钞若干缗即以夀其母或者以为天赐出获瓜果必包篚捧行憇则盥而后持尝得鱼数尾家逺暑盛恐馁则熟以归献岁饥籴负百里外妻脱簪珥以易米故邻里藜藿不充母独足粒食母疽发妻吮之目盲餂之皆良已至大间大疫母亦染之治减食色忧调尝汤药衣履不解病笃医云汗苦则差甘则不可为也妻取尝极苦病果愈后旬日病复作而卒治勺水不入口者累日哭踊絶而后苏贫不克塟殡于堂居倚庐毁骨立寒不緜暑不扇冬大雪拥庐妻母为絮衣使其子覆其身去辄彻之心痛弗堪药宜以酒下竟弗用以姜湇易之既大祥僦工伐伏山石为椁山违家几一舍晨徃督视暮还其次妻徃馌之足趼流血彻韈履圹用灰隔外周筑以石屑封髙数尺起茔垣莳林柏皆躬为虽子欲代弗许构祠作主时祭如事生以母在时嗜豕肺肝忌辰必以献乡人嘉其孝将列状上之治艴然曰此子职也何烦公为遂止乃相与号曰孝恭处士治既没乡人竟上于县宪司覆察中书命仍其号旌其居曰孝子于是孝子子国辅国弼国佐相谓曰木久则朽图悠永莫石若乃琢石为其双表大书孝子之门又砻石为碣俾郡人翰林待制王思诚为叙其辞而刻之乃系以铭铭曰大哉孝乎惟行之原地义天经而人是遵懿兹孝子厥德肫肫居贫嗜学出赘求婚父捐馆舎墓临十旬三载弗内比于外姻来归养母翕于弟昆授徒典校以薪以耘道拾囊米或以钞缗佳果异味供馈必亲庭户雍睦人无间言既勤定省亦谨清温母防居庐啜粥絶荤不緜不扇以卒寒暄伐石为椁捧土起坟手莳林柏躬筑墓垣底襄窀穸情事用伸亦有孝妇克尸饔飱吮疽餂目诚格于神夫妇协德风动里邻惟昔大舜谐若傲嚚宣尼教曽五孝以分既称孟庄又赞子骞矧是鲁邦圣泽犹存曰若孝子笃尊攸闻有终有始惟和惟纯闾师献书乃旌厥门桓桓双表实维贞珉太史作诗永播其芬
　　防轩铭　　　　　　　　　　【元】张　黻
　　醉之以酒而观其则杂之以处而观其色世之人至献酬交错男女杂坐因狂乐而隳正体诚可讥议者若元德秀病酒终身不识女色岂非天下真丈夫哉玉牒子骏之为尹博平也正色率下笑语有时既为莱衣之堂以侍养开轩与僚友时防其中榜曰洁轩以不好德为戒焉是固有禄位者之范也铭曰才如宋玉不顾东隣君子窒欲以守其眞醉而不出主人留髠遗簪堕珥正礼何存王孙僚友耻罍奠斚同醉而醒作玉雪也
　　尊经阁铭　　　　　　　　　【元】张起岩
　　惟人与物同具此形物得其气之偏人得其气之霛曰霛伊何万物是生一为所见之或蔽则私欲驰骋而无极圣人出而是正敷天伦之叙昭埀乎六经所以为百王之观法为万世之仪型贤哉张公尹兹山城搆杰阁于泮水掲尊经以为名考其命名之本意信乎见道逺而烛理明想其文化流行洽于民情礼让之风以兴歌之声日听力行乎正途而不倦心醉乎至理而不醒日新又新之无已可不谓明德之维馨若然则公之化斯民也庶几三年之有成彼其智能之末技聚黄金而满籯斵丧本心之善能不抱媿而过斯庭噫池开偃月楼髙摘星在一时为观美曾不遗千载之余腥金山可倾阁不可倾金山可平基不可平壮吾道之元气至万世而峥嵘青青子衿于焉研精来游来歌请观斯铭
　　圣桧铭　　　　　　　　　　【元】张　
　　兹桧之干髙参于天兹桧之根深及于泉是为手植自古有传去圣伊何曰岁二千气芬而逺色殷而坚谁谓昆冈良玉以□谁谓斧斨美茹以连嘉种载衍有芽其卷茁乎甓间东庑之偏乃徙故处全其天然孔氏以兴矢言有焉粤若三祀葱葱芊芊圣道以绪圣泽以延肫肫其仁渊渊其渊自今以始于亿万年
　　思圣堂铭　　　　　　　　　【元】王积翁
　　光岳储精尼山毓圣两仪立心羣黎立命中都云平汶河月莹百王兴思万代起敬惟圣与凡相去一间君子中庸小人则反精一难持微危易转思则得之弗思弥逺再思谨思贵乎思诚克己复礼为仁乃精实践工夫彻上彻下徒思无益不如学也
　　重修孝源泉铭　　　　　　　【元】刘　杰
　　莒太平岗山水擢秀之地有醴泉厥名孝源唐贞元时尚峙孝子孙既卢墓感应碑字迹剥落不能尽晓略可晓者曰唐乐安县孙既字公侯厥考应干明皇天宝末防安史之乱为骁骑都尉戮力破贼屡有战功既其子也既防丧父长丧母哀戚甚庐墓之久髪氊肤垢毁瘵骨立公之纯孝禀受自天非学而饬之也俄有醴泉涌于墓侧天地降祥以彰有德岂偶然哉大名知事刘纯莒之好事者来告予曰吾家柘山之阳有古泉曰孝源色莹如玉味甘如醴流溢不竭东合浯水入于海至正元年山东大旱赤地千里河海流涸惟是泉不舎昼夜心甚异之因与耆老李信数十人祷于泉侧少焉双鲤跃出久之方没众咸以为异是夕大雨平地尺许苗皆勃然而兴岁则大熟泉惟孙氏孝亲所感孙氏之精气灵防宜乎在矣生为子尽孝没为神惠民其事可传千古请勒之石昭示来许铭曰倬彼东井在天孔昭灵液不泄醴泉期瀌泉水有此厥应孝子天鉴斯徴人伦之纪慎终之极允惟信史没世不防克禋克祀岁若大旱乃作霖雨民用乂安厥施斯普
　　金丝堂铭　　　　　　　　　【明】李东阳
  </div>
  <div class="pagination">
   <a href="山东通志_page185.html">
    上一页
   </a>
   <span>
    ...
   </span>
   <a href="山东通志_page181.html">
    181
   </a>
   <a href="山东通志_page182.html">
    182
   </a>
   <a href="山东通志_page183.html">
    183
   </a>
   <a href="山东通志_page184.html">
    184
   </a>
   <a href="山东通志_page185.html">
    185
   </a>
   <span class="current-page">
    186
   </span>
   <a href="山东通志_page187.html">
    187
   </a>
   <a href="山东通志_page188.html">
    188
   </a>
   <a href="山东通志_page189.html">
    189
   </a>
   <a href="山东通志_page190.html">
    190
   </a>
   <a href="山东通志_page191.html">
    191
   </a>
   <span>
    ...
   </span>
   <a href="山东通志_page187.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
