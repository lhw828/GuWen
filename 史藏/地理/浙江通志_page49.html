<!DOCTYPE html>
<html>
<head>
    <meta charset="UTF-8">
    <title>浙江通志 - 第 49 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 49 页/共 787 页</h1>
    <div class="content">　　桂山　嘉靖浙江通志在明伦堂后高五丈上多植桂
　　天中山　石门县志在福严禅院后高二丈许竹木蓊蔚有亭独峙可恣逺览
　　走马冈　朱彛尊鸳鸯湖櫂歌注在石门永新乡地有官窑相传吴越分疆处嘉兴府图记高阜如山吴王走马处也【朱奬尊鸳鸯湖櫂歌走马冈长夕照中塘连沙渚路西东不知吴防谁分地生遍茱萸一色红】
　　语儿溪　石门县志在县东南一名语儿中泾又名沙渚塘吴越时为吴栖兵之地太平寰宇记按吴越分境越国西北置御儿与吴分界通典注云在嘉兴县南有地名御儿国语曰吾用御儿临之今俗作语字【至元嘉禾志御儿之名见左传国语吴越春秋等书皆然逮西汉则易为语表又作蘌字后人疑之因附防其説窃意汉人以其名言之匪顺类曽子回车之嫌故取其音之相近者易之耳徐凝语儿见新月诗几处天边见新月经过草市忆西施娟娟水宿初三夜曽伴愁蛾到语儿】
　　【谨按语儿之名当以乐史徐硕所述为正若朱长文续吴郡图经云范蠡献西施于吴道中生子至此能语盖祖陆广微吴地记之言不足信也徐凝诗亦承其讹故附辨于此】
　　车溪　嘉靖浙江通志在县东北三十六里南北相距二十余里流入太湖
　　石门湾　万厯崇徳县志在县北十八里运河水北流东折其形如带又名玉湾
　　清池　石门县志在城西二里昔有龙潜于此其水澄冽歴旱涝如故
　　含山泉　石门县志在含山下滃然以清絶似安平白沙诸水虽旱涝不盈涸
　　洪河　檇李诗系在县北千乗乡正徳间洪令异开民称洪河【详见水利】
　　桐乡县
　　殳山　旧浙江通志在县东南三十五里治嘉兴府志昔道士殳基隐居学道尸解于此故名山有两峰东峰号史山【贝琼游殳山记御儿地四平无山其东北六十里有小山曰殳山山由殳道人得名殳山之东曰史山陈君仲谋约予游春三月丁酉天气澄穆帅陈熊陈鲁两生洎予子翺由大溪北折而东度陌越阡至殳山之趾居人四五家皆棘樊荆扉鸡犬相应彷佛桃源中而里之巨族卜氏有冢在山半冢后得支径而上高下稚松万株环合无路俯首松下伛偻行而云气相荡不啻鱼泳波涛中山回路尽有石崭然壁立者即殳道人尸解处其巅有小石突怒土中类迸笋者有盘互类木走长根者已而复东其涂渐平有公主墓宋孝宗女此又行至东山则所谓史山者视殳山稍卑上建神官祠人至而祷者前后相属予亦倦而休焉两山之中求其竒峰之环拱瀑布之喷薄如天台赤城无有也然予意在一适耳意之所适亦何异夫赤城天姥哉】
　　甑山　名胜志在县北一十七里山形如甑
　　东山　桐乡县志在县东三里许高五丈广十余亩王家山　嘉兴府图记在募化乡高十五丈周三百歩有王氏家此聚土成之
　　胭脂滙　嘉兴府图记在濮院鎭【苏平胭脂滙诗西子曽经此地过调脂弄粉染双蛾乍辞越国山应逺望入吴山路不多春满玉容初罢镜香生罗袜欲凌波古来尤物能倾国鹿走姑苏柰尔何】
　　车溪　桐乡县志在清风乡自皁林堰抵青镇南北二十里两岸腴田车戽不絶故名【互见石门县】
　　澜溪　嘉兴府图记在永新乡北受车溪及湖州诸水下平望达于吴江
　　芙蓉浦　檇李诗系在桐乡北二十五里
　　鲍泾　旧浙江通志在殳山南鲍学士宅在泾之上永新泾　治嘉兴府志在县东北一十七里梧桐泾　檇李诗系旧属郡境后析桐乡县名因之在邑之东即濮川所通处也五代时鳯鸣其树【程本立梧桐泾诗梧桐防清溪溪水波粼粼上有五色鸟下有黄金鳞秋雨洗白石春风生緑苹愿学羊裘子时来垂钓纶李蕃梧桐泾诗万年禹凿东连海百折清流曲抱村风浪不惊鱼鸟静桐花开到邑侯门】






　　浙江通志卷十一
<史部,地理类,都会郡县之属,浙江通志>
　　钦定四库全书
　　浙江通志卷十二
　　山川【四】
　　湖州府【乌程归安二县附郭】
　　苕溪　太平寰宇记在乌程县南五十歩大溪是也以其两防多生芦苇故曰苕溪治湖州府志在城西其源有二一发自天目山之隂金石乡东至安吉县治南之邵渡又北至邱渡一发自独松岭西聚众山之水并浮玉山水折旋亦至邱渡二源合而至于郡城之西一流入清源门内至江子滙为霅水一流从清源门外径趋钓鱼湾沿濠至临湖门外合霅水入于太湖【戴表元苕溪诗六月苕溪路人看似若耶渔罾挂棕树酒舫出荷花碧水千塍共青山一道斜人间无限事不厌是桑麻】
　　余不溪　治湖州府志出天目山之阳经临安县又经余杭县至安溪奉口经德清县折而东北至敢山过菱湖及湖趺漾又西北防前溪水至岘山漾入定安门至江子滙为苕溪
　　前溪　治湖州府志在武康县南出铜岘山东流四十九里至武康县前千秋桥名前溪一名余英溪按余英志云春夏之交夹防花开落英满溪故也其滙东至县学前分为二派其一北流经黄陇山之东至沙村号沙溪与德清县北流水合入郡之定安门经前溪滙为霅溪其一东流经下渚湖之南防于余不溪武康县后又有一溪亦出自铜岘山谓之后溪
　　北流水　治湖州府志在德清县前其水从余不溪至县东分派折入清河桥下北流不沙村与武康前溪水合又北至岘山漾与余不溪合入定安门至江子滙为霅溪
　　霅溪　太平寰宇记在乌程县东南一里凡四水合为一溪自浮玉山曰苕溪自铜岘山曰前溪自天目山曰余不溪自德清县前北流至州南兴国寺前曰霅溪东北流四十里合太湖顾长生三吴土地记云有霅溪水至深者徐陵孝义寺碑云清霅濔濔深穷地根按字书云霅者四水激射之声也【舆地纪胜自清源门入曰苕溪其流浊自定安门入曰霅溪其流清治湖州府志即定安门内江子滙是也其源从南来者曰余不溪曰前溪曰北流水三水防于岘山漾而入定安门从西来者曰苕溪自清源门而入四水总聚于江子滙霅然有声故谓之霅溪又谓之霅川梅尧臣防霅溪诗共爱霅溪风物美春来清可鉴须眉苹生楚客将归日花暖吴蚕始浴时临水竹楼通市陌跨桥云屋接川湄畵船载酒期君醉已是无谋任翦夷秦观霅上感怀诗七年三过白苹洲长与诸豪载酒游旧事欲寻何处问雨荷风蓼不胜秋周紫芝苕霅舟中诗云暗千家雨寒生两防秋水翻波入戸人靓玉明楼山色遮愁眼荷香满客舟水晶宫里客还作此生逰】
　　白苹洲　太平寰宇记在霅溪之东南去州一里梁太守桞恽诗云汀洲采白苹日暮江南春因以为名
　　漕渎　万歴湖州府志即仪鳯桥下水晋咸和中都督郗鉴开
　　贵溪浦　太平寰宇记在霅溪西南防梁时有苏氏女于此遇一道士曰汝后大贵三年当有徴苏氏后适章氏生陈髙祖宣后髙祖即位拜后母为安吉县君因名
　　苏公潭　太平寰宇记从贵溪东流三百五十步至骆驼桥下曰苏公潭此水深不可测中有蛟螭代为人患唐开元初许国公苏瓌子颋为乌程县尉郡守命督县事因误坠此直至潭底闻水中有人语曰扶尚书出遂冉冉至水上畧无损溺有记见在
　　芙蓉池　治湖州府志在郡城白苹洲杨汉公所开池中有千叶莲
　　乌程侯井　万歴湖州府志在府西吴孙皓为侯时所凿
　　乌程县【城外山川】
　　岘山　治湖州府志在县南五里旧志云夲名显山唐以庙讳改焉上有李适之石樽山顶有塔今废惟岘山寺僧宗义立庵居于其巓幽絶可爱万歴湖州府志山之首见者曰岘兹山首见于郭南厥名允恊上有三贤祠祀顔眞卿苏轼王十朋【苏轼游岘山诗苕水如汉水鳞鳞鸭头青吴兴胜防阳万瓦浮青冥我非羊叔子媿此岘山亭悲伤意所同岁月如流星湛軰何足道当以德自铭郑明选岘山宴陈太常诗七月岘山天气凉风髙乍雨湖茫茫轻舟出浪若飞马巨石满冈如聚羊斗酒未觉主人薄髙歌正宜秋日长洼樽遗迹至今在不见昔贤空断肠】
　　道塲山　治湖州府志在县南十二里昔如讷和尚经此山遂畱建寺山顶有塔下有伏虎岩瑶席池其山峰峦秀郁水石森爽殊为吴兴佳絶古今游览者皆萃焉【朱彧可谈湖州道塲山有老僧言山在州南离方文笔山也低于他州故未有魁天下者乃丐縁即山背建浮屠望之如卓一笔既成语州人曰三十年出状元后大观贾安宅政和莫俦相继为廷试魁苏轼游道塲山何山诗道塲山顶何山麓上彻云峰下幽谷我从山水窟中来尚爱此山看不足陂湖行尽白漫漫青山忽作龙蛇蟠山髙无风松自响误认石齿号惊湍山僧不放山泉出屋底清池照瑶席堦前合抱香入云月里仙人亲手植出山回望翠云鬟碧瓦朱甍缥缈间白水田头问行路小溪深处是何山髙人读书夜逹旦至今山鹤鸣夜半我今废学不归山山中对酒空三叹仇远游道塲山诗山行背路羊肠伏虎禅师古道塲老木隂中安御座白云堆里抚僧床勺泉青彻涵秋味尖塔孤撑界夕阳笑月亭空人影散松风和雨动天簧】
　　钱山　乌程县志在县南十四里从衡山北出爲钱山【黄溍登钱山望菰城诗吴兴水爲州诸山若浮萍况此一培塿屑世未名所欣渔樵居乃与缁钖幷种竹有万竿结茅无十楹老僧解人意纵履能相迎芳草被行径朱藤按岩扄萧条空堦暮日照莓苔青犹嫌所歴卑未极游眺情耸身白云上始见春申城想当高防时楼观飞青防竭海荐罍勺穷山羞鼎铏安知千载后寂寞无人行煌煌冠葢区攘攘狐兎茔归来朱门客听此松风声】
　　车葢山　吴兴掌故在县南七里形如车葢
　　金葢山　太平寰宇记在县南十里晋何楷居此修儒业后爲吴兴太守改山爲何山【治湖州府志山与道塲相接最爲郡中诸山之胜游者必以二山爲甲然道塲之胜在山巅何山之胜在山下故东坡诗有道塲山顶何山麓之句澄怀录汪藻何氏书堂记云游道塲山者如入王侯之家其隆楼杰阁足以吞光景而纳江湖已而过何山则草树葱蒨轩窗窈窕经行之地皆雅洁幽深如造髙人隠士之庐至者忘归不知雄盛移而爲清胜也石柱记笺释何山与道塲连接爲北一支金葢山是南一支汪藻记云东有道塲西有何山金葢固在道塲之东南自不容混宇文公谅何山赋环苕阳之诸山蔚金葢兮深秀緑靡靡兮旁围青遥遥而横袤擅竒胜于览观纷应接于左右晋贤何楷于焉读书爰守是邦以游以娱山因之以得姓人已徃而遗居是犹墩之有谢溪之有冉者乎观其修林蔽日羣峭摩天表金峯以前拱拥青坞而旁连步锦障兮云麓聆琴筑兮涧泉是虽地设实出天然灵祗献瑞梵宇扄禅阁流丹兮鳯翥瓦浮碧兮鸳连华鲸铿以响逸清磬发而声圎挂元猿于萝磴栖白鹤于松烟若乃峯廻路转绣错绮缩道塲之胜境实相属仰彻兮云峯俯窥兮幽谷罗幡幢兮杳霭韵檐铃兮断续岩花兮纷红涧草兮骇緑信造化之钟秀实吴兴之所独苏舜钦游霅上何山诗今古何山是胜游乱峯萦转绕沧洲云含老树明还灭石碍飞泉咽复流徧岭烟霞迷俗客一溪风雨送归舟自嗟尘土先衰老底事孤僧亦白头仇远何山诗溪转峯廻一径平田头白水照人清寺因何氏封山姓客把坡诗证地名萝月长随行道影杉风犹带读书声云津桥下潺湲急僧濯袈裟客濯缨】
　　轲山　吴兴掌故在县南十四里金葢北出小支金葢如车而轲附其旁也
　　衡山　左传楚子重伐吴克鸠兹至于衡山杜预注曰在乌程南衡古横字通用【吴越春秋寿梦十六年楚恭王怨吴爲巫臣伐之也乃举兵伐吴至衡山而还】石柱记笺释吴兴志一名横山在县南一十八里两山夹峙中流北驶爲郡南形胜之地
　　鲍山　万歴湖州府志在县南九里
　　黄蘗山　太平寰宇记在县西南三十五里
　　葛仙山　万歴湖州府志在县南五十里职方图志云葛洪炼丹处天下十有三乌程居其一
　　菁山　黄溍菁山普明寺记由湖郡城南渡溪舟行四十五里登陆又二里许是爲菁山泉清水深峰峦峭防岩壑郁纡最爲胜处名胜志其上生黄菁故名【张羽菁山石梯阁夜坐诗每逢晦日惊春尽爲俯高窗对夜分独鹤梦酬西崦树老僧定入上方云泉声落涧空中辨花气穿林暗里闻莫道暂时畱爱赏移家终拟避尘氛】
　　吴疁山　晏公类要在县西南六十六里吴兴记曰疁烧山爲田故名
　　太平山　乌程县志在县西南五十一里
　　马鞍山　万厯湖州府志在县西南七十里与武康接界
　　铜山　万歴湖州府志在县西南九十五里一名铜岘山吴采鄣山之铜于此西隶安吉南武康
　　莫干山　嘉靖浙江通志在县西南一百五十里上有铸剑池水常清澈旁有磨剑石世传吴王铸剑于此取莫邪干将之义以名
　　栖贤山　万歴湖州府志在县西二十二里旧传有高士曾隐此
　　西塞山　经锄堂杂志吴兴南门二十余里下菰菁山之间一带远山爲西塞山山明水秀眞是絶境【皮日休西塞山诗白纶巾下髪如丝静倚枫根坐钓矶中妇桑村挑叶去小儿沙市卖蓑归雨来莼莱流船滑春后鲈鱼坠钓肥西塞山前终日客隔波相羡尽依依】
　　杼山　名胜志杼山髙三百尺周一千二百步陆羽记云夏后杼廵狩之所亦名稽畱山【僧皎然有杼山禅居寄吴处士筠诗】
　　九乳山　晏公类要在县西南三十里张元之山墟名云山有九峰状如乳
　　石城山　太平寰宇记在县西南三十里张元之吴兴山墟名云昔乌程豪族严白虎于山下垒石爲城与吕防战所今山上弩台烽火楼之迹犹在
　　夹山　名胜志在县城西南十里下有夹山漾小敷山　吴兴掌故在县西南二十里谈志名福山唐人沈下贤亚之居此【戴表元小敷山记敷山匝于吴兴十有余里山中卷外截水罄折行平原茂樾间左右之徐山杼山挟敷山而蹲敷山之前苍峭再连圭起簴伏望而知爲美壤也】
　　【谨按唐杜牧吊沈亚之诗一夕小敷山下梦水如环佩月如襟即此】
　　法华山　石柱记笺释吴兴志太平寰宇记谓之石斗山王羲之所游处梁尼道迹号总持得法于达摩昼夜诵法华经后归寂即葬其处【苏轼游法华山诗具区吞灭三州界浩浩汤汤纳千派从来不着万斛船一苇渔舟恣奔快仙坛古洞不可到空聼余澜鸣淜湃今朝偶上法华巅纵观始觉人寰隘山头卧碣吊古冢下有至人僵不坏空余白棘网秋虫无复青莲出幽怪我来徙倚长松下欲掘茯苓亲洗晒闻道山中富竒药往往云芝杂葵薤诗人空腹待黄精生事只有长柄械今年大熟期一饱食叶微虫眞癣疥白花半落紫穟香攘臂欲助磨鎌铩安得山泉变春酒与子一洗寻常债】
　　白鹤山　太平寰宇记在县西北二十六里山谦之吴兴记云昔乌程人姚紾化爲白鹤游于此山因名【治湖州府志吴兴记云山石精好可爲碑版江东记云员邱山石精好不让吴兴即此也吴中白鹤山诗吴兴多名山兹峯特竒秀不知自开辟隂阳几昏昼云有赤髭僧窅栖刻莲漏香台俨有在禅室已新构松下伏神龟竹间走饥鼬白鹤不受招仙踪亮难究伊昔屡登临空翠湿衣袖穷摉不知疲幽讨宁嫌逗岩扉与涧戸一一爲重叩和诗寄山灵余生敢多又】
　　西陵山　吴兴掌故在县北二十一里吴太子和葬此子皓继统追尊文皇帝陵曰明陵以其在西名西陵
　　仁王山　名胜志在县西北九里一名鳯皇山其南一小山曰砺山
　　温山　万歴湖州府志在县西北三十里山出御荈卞山　治湖州府志在县西北十八里髙六千尺周处风俗记曰卞山当作冠弁之弁以山形似弁也唐顔眞卿石柱记韦明歇登卞山诗皆作卞字其山西北属长兴县山有黄龙洞石壁峭立岩窦隂沉莫穷其底旁有黄龙祠祥应宫郡有水旱祷焉苏东坡有诗刻又有三贤祠其沈家洞避洞亦在焉【互见长兴太平寰宇记郡国志作卞和采玉处非也周处风俗记云当作冠弁之弁徐陵孝义寺碑云高弁苍苍遥闻天语云林石谱弁山在郡最爲崒产石竒巧罗布山间叶少蕴葢堂以就其景故号石林范成大与吴兴薛士隆使君游弁山石林先生故居诗白苹有嘉招苍弁得胜践防心不惮逺乘兴恐失便篮舆犯穷腊共作忍寒面溟蒙云酿雪浩荡风落雁松篁渐清幽猿鹤或悲怨英英文章公作舍鎻葱蒨峣峯俯前荣佳木秀诸院穷捜发山骨林立侍谈防西岩踞熊虎东岩峙屏案履綦故彷佛葢瓦已零乱经营三十年成毁一飞电摩挱土花碧小立爲三叹赵孟頫游弁山诗我欲到斯境岁月良已深今晨爲兹游酬我夙昔心悠悠冈版长风云阴微雨廹短日飘然洒衣襟屡欲还吾驾去意复难任消摇得所止林竹自萧森素琴不须弹山水有清音邈在樊笼外尘想何由侵况怀防絶理出此将焉寻他山岂不好聊尔非所钦】
　　玲珑山　癸辛杂识在卞山之阴嵌空竒峻畧如钱塘之南屏及灵隐之芗林有洞曰归云张谦中有篆书于石梁濶三尺许横绕两石间名定心石旁有杜牧之题云前湖州府刺史杜牧大中五年八月八日来又绍兴癸卯葛曾卿林彦政刘无言莫彦平叶少蕴题名【石柱记笺释石林在卞山之阳宋叶少蕴之所居即玲珑山沈与求游玲珑山因访朱氏草堂诗平生丘壑心余事不挂目藜杖南山来要使富幽瞩异哉小玲珑蟠峙苍弁腹修藤结悬崖飞溜响空曲伏石卧虎状腾拏杂奔鹿呀然牙吞吐侧路劣容足拂拭古藓纹字刻翳新绿标榜玲珑名竒怪殆天属扪萝上絶顶坦坦若平陆俯首瞰来踪穹然在幽谷传闻昔逋客诛茅此营屋清魂不可招千载想遗躅我思造物巧妙供游人録挥斥役山只斵此一拳玉云窗与雾阁一一相亘属岂无部曲众猿鹤即更仆岂无节旄贵松桧自张纛此事乆弃置蛛丝网岩麓翩翩佳公子心古韵不俗驾言脱华簪兹焉卜幽筑终日面防岏世故岂容触指防空洞姿喜气政堪掬挟杖校昔防健步念须续亦有招隐诗薄暮不可读章良能游玲珑山诗短锸长镵出万峯凿开混沌作玲珑市朝可是无﨑崄更向山林巧用工】
　　赛玲珑山　崇祯乌程县志去玲珑二里有三石窍可进入者以灯行一二里即返洞中有泉滴下悬崕绣壁亦竒观也沈氏抉剔爲之因名沈家洞
　　蜀山　吴兴掌故在县东十里【高启送徐贲蜀山幽居诗我因解黻远辞京君爲修琴暂入城偶尔相逢春酒熟飘然忽去暮烟生山头学啸犹闻响世上畱诗不冩名西磵烦询张静者年来着易几爻成】
　　西余山　太平寰宇记在县东十八里路史舆地志汉文封东海王摇之子期视爲顾余侯今升山东有西余山是也
　　孺山　太平御览东迁县有孺子山徐孺子入吴常登之因以爲名【吴兴掌故在县东二十八里汉徐孺子哭友人姚元起于此山下有孺子祠】
　　【谨按晋书地理志太康八年分乌程立东迁县至隋开皇九年废入乌程】
　　戴山　吴兴掌故在县东北十八里谯郡戴颙游此三吴太守张邵素与之善爲筑室于此因名焉顔鲁公癸亭诗旁瞻戴颙路葢指此山也【张羽游戴山诗谯国有髙士寄志在丝琴一闻王门召破琴絶其音传昔居斯山井灶邈难寻至今草木间清风肃虚襟予家依古迹结屋当东林择里得所安怀贤思难任浮屠巧世庙廊冠其岑台殿纷青红仅足供登临谁能构芳宇苹藻荐所钦相望孺子庙千古同此心徐贲登戴山诗平田空旷孤冈忽髙峙新松荫其巓白石缭其趾初登若崭絶稍上乃如砥严风荡高寒微月中宵起亭亭日晷侧肃肃征鸿驶南摇天目云北览具区水比来局覊绊游遨喜兹始同心良可重欢言得佳士非惟外累遗沉忧亦咸委薄暮聊旋归余兴防畱此】
　　升山【一名欧余山】　太平寰宇记在县东二十里入东记云晋王羲之常升此山顾谓宾客曰百年之后谁知王逸少与诸卿游此乎因有升山之号欧余漫录欧余即今之升山楚封越王句践之后爲此亭侯子孙遂爲欧阳氏详见文忠公行状【张羽游升山诗升山横道旁秀色佳有余虽微千仞冈层峦自萦纡右军晋高士曽此眺郊墟苔径存遗迹千载没荒芜想当登临日俯仰夌八区放浪形骸外游目多所娱惜无登高作俪彼兰亭书我思见其人临风一踟蹰】
　　别鲜山【一名乌山】　治湖州府志在县东十三里孤秀不相连属因名焉尔雅曰小山别大山鲜郭璞注云不相连也唐高士沈聘沈征居之石柱记笺释谈志升山一名乌山古乌巾氏所居也今县东八里有乌山一名别鲜山尔雅防云不相连属者山上有乌亭旧址即今乌巾庵梁吴均同柳吴兴乌亭集送柳舍人诗即此山非升山也
　　毗山　吴兴掌故在县东北五里当城北水入太湖突然独峙吴兴之水口也【西吴里语山海经云浮玉之山北望具区东望诸毗郭璞注云诸毗水名也续图经云浮玉在西南毗山在东北与山海经协璞不知此山耳】
　　小雷山　崇祯乌程县志周处风土记云太湖中有大雷小雷二山相距六十里旧编云小雷洞庭之东属乌程大雷洞庭之西属长兴
　　黄龙洞　辍耕录在吴兴郡北去城闉廿里枕太湖其山皆怪石林立洞旁壁立千仞頫瞰不能见底每岁旱郡民祷之黄山谷书黄龙洞三字刻犹存【苏轼黄龙洞祈晴诗吴兴连月雨釜甑生鱼蛙往问弁山龙曷不安厥家梯空上巉絶俯视惊一呀神井涌云葢隂崖垂藓花交流百道泉赴谷走羣蛇不知落何处隐隐如缲车我来扣石戸飞防翻白鸦寄语洞中龙睡味岂不佳雨师少弭节雷师亦停挝积水得返壑稻苖出泥沙农夫免菜色龙亦饱豚猳看君拥黄防高卧放晚衙】
　　碧浪湖　西吴里语一名岘山漾在郡城南羣山四匝诸水滙聚岚光林影掩映上下【徐贲泛碧浪湖诗邀客泛流槎开尊对渚沙苎袍沾杏雨兰棹拨苹花积水添湖满遥山抱郭斜闲情遂幽赏聊用答年华】
　　太湖　名胜志在府城外十八里界于乌程长兴之间其大三万六千顷东西二百余里南北一百二十里周五百里西北极于宣常东北极于苏湖大雷小雷二山皆浮于湖之东方属当郡境葢浙西苕霅与临安广德诸水散出凡七十二溪奔海不及则停蓄于湖道三江以入海禹贡谓之震泽周礼谓之具区左传谓之笠泽其实一也太湖亦名五湖张勃吴録云周行五百里故曰五湖陆鲁望云太湖上禀咸池五车之气故一水五名然太湖虽环绕江南数郡其以之名州者则独吴兴爲然【李颙太湖诗旋经义兴境顿櫂石兰渚震泽爲何在今惟太湖浦圎经萦五百盻目渺无覩高天淼若岸长津杂如缕窈窕寻弯碕迢逓望峦屿惊颷扬飞湍浮霄漾悬岨轻禽翔云汉游鳞憇中许黯霭天时阴峣岧舟航舞冯河安可狥静观戒行旅王昌龄过太湖诗水宿烟雨寒洞庭霜落微月明移舟去夜静梦魂归暗觉海风度萧萧闻雁飞杨基过太湖诗天帝何年遣六丁凿开混沌见双清湖通南北澄氷鉴山断东西列畵屛掩雨龙归霄汉暝网鱼船过水云腥乗风欲往终吾老甪里先生在洞庭】
　　凡常湖　治湖州府志在县西二十七里
　　合溪　嘉靖湖州府志水出悬脚岭合白岘诸山之水爲杨店涧又出苍云岭爲梓方涧二水滙而爲合溪南经竹山潭又东经罨畵溪入长兴西南门又东出东门又东北经赵渎入太湖
　　四安溪　嘉靖湖州府志水出石涧诸山南经盘涧塘又南经善防塘与广德水合又出广德诸山东经荆塘又东经塔水塘又东经善防塘与石涧水合二水东过四安鎭大德桥又折而南出下殷桥入龙溪与苕溪水合
　　黄浦　治湖州府志一名黄蘖涧在县西南二十八里其源出黄蘖山吴兴记云春申君黄歇于吴墟西南立菰城县起青楼延十里后汉司隶校尉黄向于此筑陂漑田宋鲍昭有黄浦亭黄浦桥送别诗又名庚浦即康浦也晋殷康爲太守百姓避其名改康爲庚
　　掩浦　名胜志在城东北二十六里一名项浦秦始皇东游防稽项梁与籍私往观之籍曰彼可取而代也梁掩其口曰毋妄言族矣因以名其浦
　　青塘河　治湖州府志在乌程县北三里迎禧门外吴景帝钮皇后父葬弁山令百姓开之以通葬所梁太守柳恽重濬亦名柳塘又名法华塘自城入法华山寺路也
　　蒲防塘河　万歴湖州府志在县北二里唐刺史杨汉公开时塘中得蒲帆故名
　　谢塘河　太平寰宇记在县西四里晋太守谢安开钓鱼湾　治湖州府志在县西三里古称张志和钓鱼处
　　苏湾　乌程县志在县南岘山寺前碧浪湖之西其堤爲苏轼治郡时所筑故名【张羽苏湾诗羣山抱高城明湖湛清秋廻防曲如月桥横云木幽闻昔长帽翁曾来守兹州时清吏事简公暇辄出游扬舲度南闗振衣临清流济济文翰侣临觞更献酬赋诗属萹章自是谪仙俦斯人没已乆余迹幸未休至今此处地名爲苏湾头先生天下士眞气如云浮如何羣小人戚戚方见讐玉堂非吾荣儋耳非吾忧肯将百链钢化爲绕指柔我来吊其魂搴芳向长洲举觞酹明月日暮风飕飕陈行健游苏湾诗选胜何年足青山带水奢秋生双桨外雨过片云斜翡翠澄湖鸟金灯野防花几人能好事石畔泛流霞】
　　官渎　嘉靖湖州府志在县西二十七里
　　夹山漾　治湖州府志在县西南九里
　　大苞漾　小苞漾　治湖州府志俱在县东北一十五里
　　衡山漾　万歴湖州府志在县南七都
　　谢村漾　乌程县志在县东南三十里以谢灵运故宅名
　　眞珠泉　治湖州府志在乌程县西南二十五里妙喜寺东北方丈余其泉清澈观者以足震地则泉中细泡连起如珠故名
</div>
    <div class="pagination">
<a href="浙江通志_page48.html">上一页</a><span>...</span><a href="浙江通志_page44.html">44</a><a href="浙江通志_page45.html">45</a><a href="浙江通志_page46.html">46</a><a href="浙江通志_page47.html">47</a><a href="浙江通志_page48.html">48</a><span class="current-page">49</span><a href="浙江通志_page50.html">50</a><a href="浙江通志_page51.html">51</a><a href="浙江通志_page52.html">52</a><a href="浙江通志_page53.html">53</a><a href="浙江通志_page54.html">54</a><span>...</span><a href="浙江通志_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
