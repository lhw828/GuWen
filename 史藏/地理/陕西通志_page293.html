<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 293 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 293 页/共 490 页
  </h1>
  <div class="content">
   关中下俚人言音谓水为覇【启顔録】
　　中尚书本秦官尚音上今谓之常书者秦人音也至今秦人谓尚为常【沈括补笔谈】
　　潘邠老云花妥鸎捎蝶妥音堕乃韵不知秦音以落为妥上声如曰雨妥花妥之少陵秦人也【邵博闻见录】秦讹青字则谓青为萋谓经为稽【老学庵笔记】
　　八米关中语歳以六米七米八米分上中下言在谷取八米取数之多也【西溪丛话】
　　酒肆曰务酒坛曰瓨取物曰刁水滚曰尖浑者全也□者长也促者短也页者横也眼黑者憎恶也圪喇者言不顺理也囊囊突突者背地短人也阿跌多者怪叹声也这搭此处也兀搭彼处也吃扎填早饭前食饼也开系袍也主活笔也颇烦者厌弃不耐也虎淡者其人大不才也收拾几下者管教子弟也亷耻几句者呵叱子弟也晢者美也骇者丑也哥憎者可爱也乒乓者快也胡基者土坯也矢巴牛蜣蜋也打捶者厮打也镇早晚者这时节也言喘者说话也棱吞者老大也不接撑者羞见人也其四乡或以俺为嗳以咱为才以父为逹以大为垜以地为剃以了为老谓祖母为阿婆伯母为阿姆婶母为姨朋友中之长者称为某师子曰娃小女曰女娃及笄者曰客人妻曰屋里的山峪为豳韦姓为御惠姓为戱雎姓为徐岳丈为姨父岳母为姨【临潼县志】□【音鑚去声】水入土也　坔【与漫同】水冒土上而流也　卡【音嗄】食在喉中上不上下不下也今伏路兵亦谓之卡　来【与觑同】三人不出头也　□【瞎同】人入井也　□【鑚同】身入门中也　□【碜同】土入口也　□【音迸】火炒豆则迸也　竧【音挣】能自立身也刘竧人名见宋史　□【音班】俗以为文武全才也因有取以为名者　峁【音夘】山之冈坡皆谓之峁鱼河堡有鱼儿峁者是　□【音蛙】山之汚下也　墕【音烟】两山中临溪之小径也绥徳州有一歩墕者是　垧【晌同】牛之耕地曰几垧也　□【音寻】山之田不能亩计者曰防□吉【缝同】土开口也　□【野同】　□【音参】荍麦仁也　□【钉同】　冇【无同】　梁俗呼山脊为梁　□俗呼器具为家使作此字吃哒乱说也　圪□【音格劳去声】山之窝处也　圪防小
　　山相连峯起之名长乐浦东二十里有一湖傍起五沙峯俗名五圪防　□□【音格喇】亦缝也　猪猪【音客娄】小猪也　虸神名卽虸蚄　暹□【音先生】俗呼瞽者之能巫卜也　崾崄山之过峡处也喜【喜同】俗以二吉为喜　码俗以码碯之码为法马之马又骗人曰码馿是马扁之讹　变【音便】急走也　□【然字去声】俗以麦稭和泥涂壁谓之□草【延绥镇志方言字义】雨霑足曰烂雨【同州志】
　　云之西雨涌泉云之南水倾坛云之东伫立空云迤北耕获得【云谚】　朝雨虽雨不雨老健春寒秋暑【朝云謡】　横云不雨纵云雨愿为东风吹送汝【云謡】　星瞬目雨浸屋【星谚】　大缻注小缻溢为云水声其下如建瓴【毕星谚李因笃集】化导
　　文王徙都于丰而分岐州故地以为周公旦召公奭之采地且使周公为政于国中而召公宣布于诸侯于是徳化大成于内【朱子诗传】
　　周文王始居岐山之阳躬行召南之教以成王业至三分天下乃宣周南召南之化本其徳之初刑于寡妻至于兄弟以御于家邦故谓之乡乐用之房中【册府元龟】关中华戎杂错风俗劲悍欲以荆之化施之函秦此无异解衣包火张罗捕虎【魏书崔浩传】
　　正叔谓洛俗恐难化于秦人子厚谓秦俗之化亦先自和叔有力焉亦是士人敦厚东方恐难肯向风【程氏遗书】徳业相劝　徳谓见善必行闻过必改能治其身能齐其家能敬父兄能教子弟能御僮仆能事长上能睦亲故能择交游能守亷介能广施惠能受寄托能救患难能规过失能为人谋能集众事能解鬭争能决是非能兴利除害能居官奉职凡有一善为众所推者皆书于籍以为善行业谓居家则事父兄教子弟待妻妾在外则事长上接朋友教后生御僮仆至于读书治田营家济物如礼乐射御书数之皆可为之非此之皆为无益
　　过失相规　过失谓犯义之过六犯约之过四不修之过五犯义之过六一曰博鬬讼二曰行止逾违三曰行不恭逊四曰言不忠信五曰造言诬毁六曰营私太甚犯约之过四一曰徳业不相劝二曰过失不相规三曰礼俗不相成四曰患难不相防不修之过五一曰交非其人二曰怠惰三曰动作无仪四曰临事不恪五曰用度不节已上不修之过每犯皆书于籍三犯则行罚礼俗相交　此行婚姻防塟祭祀之礼礼经具载亦当讲求如未能遽行且从家传旧仪世不经者当渐去之凡与乡人相接及徃还书问当众议一法共行之凡遇庆吊每家只家长一人与同约者皆徃其书问亦如之若家有故或与所庆吊者不相识则其次者当之所助之事所遗之物亦临事聚议各量其力裁定名物及多少之数若气分浅深不同则各从其情之厚薄凡遗物婚嫁及庆贺用币帛羊酒蜡烛雉兎果食之计所直多少不过二千至一二百防塟始防则用衣服或衣段以为襚礼以酒脯为奠礼计直多不过三千少至一二百塟则用钱帛为赙礼用猪羊酒蜡烛为奠礼计直多不过五千少至三四百灾患如水火盗贼疾病刑狱之助济者以钱帛米谷薪炭等物计直多不过三千少二三百凡助事谓助其力所不足者婚嫁则借助器用防塟则又借助人夫及为之营干
　　患难相恤　患难之事七一曰水火二曰盗贼三曰疾病四曰死防五曰孤弱六曰诬枉七曰贫乏凡同约者之财物器用车马人仆皆有无相假若不急之用及有所妨者亦不必借可借而不借及逾期不还及损壊借物者皆有罚凡事之急者自遣人徧告同约事之缓者所居相近者及知者告于主事主事徧告之凡有患难虽同约其所知者亦当恤事重则率同约者共行之罚式　犯义之过其罚五百不修之过及犯约之过其罚一百凡轻过规之而听及能自举者止书于籍皆免罚若再犯者不免其规之不听听而复为及过之大者皆即罚之其不义已甚非士论所容者及累犯重罚而不悛者特聚众议若决不可容则皆絶之
　　聚防具每月一防具食每季一会具酒所费率钱令当事者主之遇聚会则书其善恶行其赏罚若约有不便之事共议更易主事　约正一人或二人众推正直不阿者为之专主平决赏罚当否直月一人依长防轮次为之一月一更主约中杂事【以上蓝田吕氏乡约】
　　子孙才分有限无如之何然不可不使读书贫则教训童稚以给衣食但书种不絶足矣能布衣草履以事农圃足迹不至城市大是佳事闗中村落有魏郑公庄诸孙皆为农张浮休过之留传云儿曹不识字耕稼魏公庄仕宦不可常不仕则农可无憾也但切不可迫于衣食为市井小人戒之【陆游绪训】
　　横渠张子患世丧祭无法丧仅隆三年期以下恬未有衰麻之变祀先之礼用流俗节序祭以防不严于是勉修古礼为薄俗倡期功而下为制服轻重如仪实始行四时之荐曲尽诚洁教童子以洒扫应对给侍长者女子未嫁者必使观于祭祀纳酒浆以养逊弟而就成徳甞曰事亲奉祭岂可使人为之闻者始或疑笑终乃信而从之相效复古者甚众关中风俗为之大变【关学编】省防风气近古诸凡礼节颇有先民之意苐恐久而寖失其初是不可不一申之冠婚丧祭当以防典家礼为主至冠礼久已不行尤望诸公亟倡之　士夫经年不一靣恐非吾軰一体之谊拟于每年正月初六日各携饼四器酒一樽同至一公所公拜二拜再拜二拜以见相答已时赴防申时散防中有年高歩履不便者公除饼果四器酒一尊送至其家非有大不得已事不可不到　彼此徃拜俱用单帖止后軰于前軰用折柬一次其前軰亦只用单帖答后軰途遇前軰下车立道左俟前軰过方登车如年歳及科目相近者或彼此下车相揖或车中拱手旣别不必差人拜上　彼此徃拜务要相见不可槩以不在辞如坐谈时久随便出一饼一果用之不必设桌以滋靡费　彼此称谓或字或号不必称翁惟后軰于前軰仍用翁字以见乡党重齿之意彼此争搆吾軰所无万一有之大家务要尽心劝和勿令因小忿以伤大体至于外侮之来虽圣贤所不能免吾軰中倘有无故遭此者大家亦当左右维持无令失所　士夫宦游归及公事过家者吾軰为主人当先有一拜越数日其客囘拜卽主人中有年高歩履不便者或庄居不知者不必论其先施否亦当徃拜仍当下车登堂以安否不可过门止投一刺其燕防礼文俱当节省如中有至亲同年不在此例　中有新选及出差陞转过家者各捐分金一两其余愿捐者听　中有年老无子或有子而贫甚者每年公具分金若干以助之其异日夀器赙奠仍当破格存厚　异日中有大故公具分金若干为赙塟时再具若干为祭公举外私举者随便　士夫之后有贫乏不能度日者亷实量给资本以慰先世于既徃以存厚道于将来　士风薄恶莫过于投递掲帖以后凡有縁门投递者众共絶之不必接览　吾乡士风雅称恬静而近日诸长者尤多闭户寡营絶口不谈时事苐恐无知之人指称吾軰或揑冩连名假书嘱托当路或擅借一二名号传帖相约甚至无名之帖顷刻传遍而莫知所自闗系一方士风不小今后吾軰遇此不妨过于详慎【冯少墟闗中士夫约】
　　百姓奢僭之端亦有其渐相沿不止势且繁多滥气僭风皆足致异某忝为令长难以坐视用示相禁共惜物力安民志以迓天庥　嫁娶聘礼妆奁宦家士庶各有品式金银布帛环等物亦有定数宜减不宜増愿加厚者止许于嫁娶后陆续増置不得于嫁娶前违约过増　丧礼欵客宜禁初丧是何时而暇备酒设肴凡亲友相吊本县本乡一揖径出十里以内者一茶十五里以外者一饭富家自备士庶不能备饭者隣里族人公分代备陪丧者欵之　临塟纸扎人马幢幡之俱不得过二十件以省无益之费至临塟设台作戱扮队抢红杂耍等项尤宜严禁孝子哀痛之际何得有供人戯乐之情且礼云隣有丧舂不相亲戚朋友亦何忍向丧家此一时博耳目之快也　白丁衙役及各仆止穿青布衣至青屯绢而止不可擅穿防縀纱罗不可登顔色镶履　妇人士庶之家不许着织金妆花洒线补服并束银带仆之妇不许戴金银珠玉首饰着防縀纱罗等服止穿梭布夏布　房屋非有职之家不许擅立脊兽及花砖雕墙　宦家吹手不得过六名鼓乐不得过十二名士人吹手不得过四名鼓乐不得过八名吹手庶人之家不得擅用鼓乐不得过六名　士民衣服不许服红紫黄色　以上诸欵守分省财心安礼尽正合人厌奢返俭之心且明僭不可长之义久行之而百姓纯朴狱讼不烦各守尺幅而无有逾越不犯天忌和气以兴风雨以时盗贼不作未有不繇此者也惟望荐绅首倡士民或有不遵者其共有以绳之【韩城令左懋第崇俭书】
　　从来治理准乎风俗风俗视乎人情郃阳有莘古地圣人之化相传宜其风淳俗古乃人遗理而任气家从薄而弃忠揆受所由皆因谬待父母乖张子分以致婚姻之地亦思用贪讼狱之兴全不顾义今敬约荐绅耄士耆老议为正俗大畧先饬丧礼十则以治太甚次婚礼四则轻生二则女诫二则悉逐附焉【郃阳令郭芳正俗畧】宴防人所不废礼重初筵易言酒食从来逺矣自风防日流甚至穷水陆之珍以恣口腹连日夜之饮以罄交欢不知沉饕餮古人所戒而日食万钱祸且随之则以简易烦以俭易奢尤当急讲者也
　　柬用古折两幅有吉庆用红亦两幅亦不用套如话长多増一二幅亦不用防封至于请启不用速帖次日亦不必送谢　称谓止称字不称号称某兄若官长称某大人不许台台及翁老字様　寻常宴防两人一桌每桌不过八器汤饭不过三巡品味皆本土所产不许越境置买竒异之物以滋妄费然亦湏丰整香洁堪以适口　杀生古人所戒惟是祭享賔筵不能尽废窃恐潦畧太甚客以为简然止取成礼不必求备羊豕鸡鱼之外不许多宰鸭鹅鸽鹑等物以博客喜　客有从役饼一盘酒二壶预置于各位桌下客饭毕将馔余颁赏席间坐谈止许问起居及课子明农量晴较雨探节数时不许言及朝政及陞除事若官长有司长短当絶口勿谈【王嗣美宴防约】
　　易崇婚媾诗首闗雎书言厘降婚嫁结二姓之欢通秦晋之好非为利也世俗女家倚恃门第索礼不赀男家不资其势则利其有及六礼已成奠鴈有期百两之迎车马供张媵侍服饰之盛充街塞巷其一时奢华乡里小儿啧啧羡于归后男家犹以为薄无防何债主临门坐而责负遂阖室诟怨两姓失欢甚且有雀角防牙之争亦何益哉　凡结姻须择平日门第相等道义相契及父母素有家教者如古朱陈世世结好庶嫌疑不生可保永久徒羡一时富贵不旋踵氷山一解利尽势散则前日富贵如石火水泡岂久要之至计耶　大家聘礼不过五十币不过八端衣服首饰之外再加油桌茶果羊酒亦自成礼然止许一次近有挿定纳采重复繁琐令人难支其次二十金再次十金下焉者卽鸡酒亦可成婚　四季追节礼止许蒸炉豚首果酒亦要丰洁鲜整不必用币用羊异日女家亦照此行　嫁女妆奁箱柜大小不过八桌椅不过二牀止用一不必八铺螺垫等令价高难置牀帐门帘止用厚红缣子为之不必首帕札花防縀器皿止用本地榆槐木自造亦湏坚厚堪以久逺不必彩漆妆畵然此为上等之家言之其次则不在此例　首饰不用全副女冠花素不过二顶大小着中至妙常等冠诲淫导侈殊为可厌缙绅之家尤宜戒之簪掠戒指数不过十手镯一双自造慎勿换解汾乌银赝物　服饰当遵古制衫袖务要着中不用蘓袖及时様荔红柿黄等色陪女冬夏上衣防縀纱罗不过十身其次以厚缣为之亦不许置买江南札花衮龙等服不惟费物亦且违制至于下体之裳当尽用布取其汚后易澣　女红妇人正事也枕顶礼鞋皆嫁后拜人之礼即多不为过　女子归后翁姑督责过严或争妆奁不丰及归寜则泣诉于本生父母致两家不睦甚且率众相殴争讼不已以后如有此等本生父母必湏含忍教导寜柔无刚寜归罪于女母归怨于人庶翁姑闻之亦必悔改【王嗣美婚姻约】
　　迩来风俗侈靡极矣而防塟为尤甚夫丧主哀戚而选伎征歌以滋欢娯非孝也幡幢用楮而加以段帛防缯非制也只鸡絮酒可代生刍而金玉寳玩以侈观览非情也生无人非死亦无鬼责而佞佛饭僧以脱狱苦是诬也　近日丧家多预请亲友有力者搭祭以为祖道棚高数丈饰以文采中摆古董器玩锦轴古画灿烂盈目近又添金银寳玉等物以炫耳目不惟赁借所费不赀且旁观睥眤大起戎心更当戒也　近日丧家虞人以恡吝俭亲为讥多高筑楼台饰以防绣广招乐伎以滋懽笑倒行逆施莫此为甚以后止照文公家礼有仍前淫侈者罚　轮回转生原系干竺氏假设以戒为恶者耳近日惑于幽冥之说多延请缁黄广修醮事以祈冥福且解地狱之厄夫亲在生前岂尽作孽为人子者一概妄事祈免是昭亲之过也若饮食经醮之费又其余矣尊尚异端悖违名教尤非缙绅所宜有　丧家亲戚预赠五色大幢悬之家衢争竒夸胜近又易防縀彩币不惟导侈且隣于恃财以后丧家自备素幢二杆以示有丧至于亲戚随便相赠成礼而止　棺椁塜圹碑石刍狗视官爵崇卑防典原有定制近日棺椁五彩妆漆尺寸无度塜圹有高数丈者华表麒麟翁仲刍狗等亦多擅用不经之物不惟越制窃恐地下受之心亦不安　祭品旧制止猪羊肴馔食桌香楮已耳卽缙绅之家亦不过加一诔文与素帛二端近日广设方丈盈街塞衢甚至有九走十飞剪縀帛为花鸟等物殊非礼制以后湏力挽浇风归于雅道　谀墓之文及请贵人防木主谢后土惟士大夫家可行庶民及妇人无徳可述似亦不必近日殷实有力者不论有爵无爵一概求当代达官作志以为泉壤光中且奬许溢分増其所无夫画工冩真止取其像已耳卽峩冠博带俨然若神于自己祖父何千反而思之必有良心悚动者【王嗣美丧塟约】绅士为一邑之望言行湏标典型于里党近俗每小不平辄成愤激最伤雅道不知今日茂才乃他日乡绅今约每歳秋冬暇日绅士各集公所讲习揖让绅无骄士无傲相亲相爱亦善俗之首务也　移风易俗莫妙于俭乃人情由俭入奢易由奢入俭难使人人明于寜俭寜固之义则必谨身节用有不复隆古之风俗者吾未之闻也【杨用晦教化约】
　　童防入学仿效古礼以鲜菜四色或果盒酒肉为贽见礼初见一揖执贽毕再揖禀拜先生受两拜答两拜拜毕先生升座新旧学生分班对拜旧者居左新者居右总两拜拜毕授书【杨用晦防飬约】
　　妇人之髻卽冠也明季只以铁丝为之覆以乌纱士民之家无异同其后士夫秀才之家渐用五梁髻以金饰之百姓家不敢僭也今则五梁髻徧国中野外矣而且为金髻银髻珠髻玉髻髪髻翠髻字髻为松头为精头为垂髪头时様有一歳而三易者至女归之初头戴者纯用金玉珠翠实不胜任而犹以为未备物华何淫奢至如是之甚也　衣服先辈止取质朴私居不过白布直身见有服罗縀者则以为刺眼今俗不遵古制日服绫罗彩縀时兴花様日新月盛甚至衵衣皆用绫绮竪子皆服织锦招揺市肆以夸耀闾里至妇人女子服花袍蟒袍犹以为非时尚也有时而服五彩绣花袍者矣有时而服织金大红袍者矣富效贵贫效富日盛一日恬不知耻世道江湖砥柱属谁良可浩叹【杨用晦冠约】旧俗纳采之礼贫家不过五六金富家不过十数金币不过四端而已蒲俗近日娶一嫠妇辄百五十金结婚财礼亦至百金币则一二十端至纳采之日女家大张鼓乐盛设珍馔沉彻夜所得财礼尽行花费亦愚甚矣今约桌不过八币不过四财礼称家贫富宴防不容多客傍晚罢饮主賔各留不尽之意　亲迎之日乡人树采棚于闾巷结采楼于门首有傧賛有盒酒今则俱废矣但亲迎则必执雁以为贽蒲俗不知雁为贽礼至女家而先拜雁男女入本家而先拜庙皆非礼也宜改之　出嫁装资蒲俗日事浮靡今拟仿古意以行之铺设次第宜以布素陈之前列用比于明水疏布次乃陈织纺炊防等器次抑搔盥巾等器次列果品次女诫一册属平日讲习者诸凡牀帐箱柜俱随其后是雅俗不相掩而情礼两无所失也【杨用晦婚约】
　　蒲俗凡民有丧不论有服无服槩以疏麻为冠白布裹头名曰散孝反是者以为薄其亲随俗者寜衣衾棺椁在所缺而散孝服必不容已夫王制未有散孝之礼习尚不变不亦大惑不解乎秉礼君子毅然革之以起敝维风可也　蒲俗自期以下不更制服随便用家常素冠素衣素带遂谓成服不知此特燕居之服耳更且有止带一素冠衣履之或参用有色白纻白纱虽素也亦锦也在戚而有嘉容忘哀甚矣　礼服期功缌麻自有定制蒲俗自小功以下多有不行间有行之者必其门内之亲不然亦情所极昵如甥舅相为服外此而中表兄弟亡之矣三从之兄弟姊妹亡之矣夫父党之服由父而推母党之服由母而推薄其党服非薄吾父母耶思之思之　蒲俗小民有尽孝者每过于礼其守制必满三十六月士大夫守制必满二十八月又有执祖父之丧不论承重与否必皆披跣其于伯叔父母期功缌麻之服多斩衰此虽丧过乎哀然读书知礼者亦当使众人讲习之【杨用晦丧约】
　　一至亲厚友餽送有折仪古时礼银不过三分五分以至一钱而止有携盒酒相贺者有三五相约共一盒酒者客入门与主人一揖举觞行酒賔主酬酢俱不过三情意亦自周洽近日烦文加厚所费不赀或较量成怨风尚之恶以至于斯今约大礼不宜茍简若寻常贺奠自一钱至三二钱亦可矣　贺夀古者以八十为上夀近世常庆七十有庆六十者然十年一举犹不甚侈今蒲俗不拘老少每歳生日大张宴乐此无名之费也或有老年借此聚乐小集可已【杨用晦徃来约】
　　设席不宜过丰古人请客每桌止设肴四大盘四人围坐饭一餐酒数行午刻至食毕而散蒲俗乃治办累日方敢发简多戕物命多费赀财多折福分或至薄暮或彻夜乃散岂无乱爼豆失欢好为賔筵羞者今拟馔只用六簋一二汤防劝饱果用三品止期可口小碟七八荤素蔬果间之卽新亲宴防聊加数簋果加一二品饭加一二餐其看花大席五牲俱不宜用若适然相知一二簋可也【杨用晦宴防约】
　　万厯中年新生入学不敢与前辈并肩相见时则称曰斋长或长者有事则执弟子之礼不以为诎及冠巾时又有折仪以餽斋长今约凡在本族尊者虽仕宦不得上坐遇父执及相知高年必容必下气礼云敬老为其近于父敬长为其近于兄敬吾父兄成吾孝弟国人兴让又何难乎【杨用晦揖让约】
　　田野人家材用丰隆起造房室便极其高广不知屋宇太高大则隂气胜而人气不足以充之昔人云高明之家鬼瞰其室居者且多不利奈何旷安宅而弗居也耶【杨用晦房室约】
　　蒲俗宦家之仆遇主翁亲识属在贫寒者即与抗礼且亵越之至族党尊长且凌侮之其主恬然不为异此讵非名分倒置风俗之最恶者乎以后仆人犯此者宜重惩之【杨用晦仆从约】
　　赡族义田昔范文正公行之但职掌难其人恐日后不免中废耳今约族众中有极贫不能举火者各与义田数亩使尽力耕作以资糊口　闾里子弟有俊秀贫苦不能向学者不无可惜今约设义学一所延师一人公处束修之费以教训贫寒子弟使异日有成立照此续行勿令中废　里中有节孝仁义出自委巷者不必论会否相识有无徃来俱宜凑集公分或备礼物或具牌扁以发潜徳甚有孀居守志无所依赖贫不能自保者亦劝义出粟布同相亲者周济之以坚其贞志　小民非能壊风俗以观望所不在也其惟士大夫之责欤士大夫百凡耀众皆恱之其为士者笑之百凡俭约众皆效之其为士者重之则好尚不可不慎也【杨用晦立徳约】生我家者父母覆载我家者天地至于覆庇我家安养教卫我家者大君也故教家以忠君为第一义身膺仕籍者湏教之国尔忘私公尔忘身方事进取者湏教之矢志致主立心报国即畎亩耕稼之人亦湏教之急公尚义安分守法如此则永不犯公法长得乐生理即成一康寜顺泰之家而父母兄弟妻子羣享其防息矣故忠君一事又所以安父母安兄弟安妻子之原本也南人无生子不教读书者此意甚好盖人性本善一经读书无论气质好者可望成就即中材能识得三二分义理亦是保身保家之道我北人见浅但家贫便不令子孙读书甚且阖乡百十家无一防师此风最是可惜日后子弟但非痴聋瘖哑当七八歳后必湏令之从师读书下些义理种子【王心敬家训】
　　潼惟西京之旧风岂不美近或户族不睦兄弟相讼愤怒轻生婚姻论财徃徃重利而忘义者习俗使然也然则何以挽之曰讲乡约乡约一法古者乡三老遒人木铎之遗意所以佐县官之不逮而兴行教化者也县门旧制设旌善申明二亭以约正老人司之劝人改过迁善故越诉有笞顾寜人炎武注之曰谓民词不由乡约调理竟赴县告者即为越诉非谓越县而府越司而之院也乡约之法行则刑省矣而王文成吕文简两先生于讲约尤三致意焉文成公之法曰立约所于道里均平之处推年高有徳众所推服者一人为约长二人为约副公直果断者四人为约正精健亷干者四人为知约礼仪习熟者二人为约賛置文书三一书姓名及日之所为知约司之一书彰善一书纠过约长司之彰善之辞显而决纠过之辞隠而婉盖不轻弃人于过而欲引之同归于善也其要曰一念而善即善人矣一念而恶即恶人矣文简公之法曰在城在镇以百家为率孤庄村落以一甲为率立约正约副约讲约史各一人选公道正直者充之其十甲之中亦择一长一甲之中自有四邻以交相劝戒焉约所设铎书讲案傍竪一碑碑上书天地神明纪纲法度八字纪善有簿纪恶有簿和处有簿改过有簿其所以引人去不善而即于善者至详且尽于京窃有意焉因访其老成谨厚者在县设乡约十六名合十二镇共设乡约一百十名务使实心讲约俾百姓蒸蒸然感动庶百里聨为一体万姓聫为一家可望其风移而俗易矣盩厔征君李颙闻之遣其门人程伊藻以通海乡约要言旧制一册示京附以司牧寳鉴盖欲坚吾之志也【临潼令赵于京风俗志】
　　旧制天下各州县之乡设立社学社仓以养防正以备饥荒又制各处乡村人民每里一百户内立坛一所祀后土五谷之神每歳一户轮为防首遇春秋社日用羊豕各一牵祭毕防饮先令一人读锄强扶弱之誓其词曰凡我同里之人各遵守礼法毋恃力凌弱违者先共制之然后经官或贫无可赡周给其家三年不立不使与防其婚姻丧塟之资随力相助如不从众及犯奸盗诈伪一切非为之人并不许入防读誓词毕长防以次序坐尽欢而退又制每里立坛一所祭无祀孤魂凡此盛典皆所以礼鬼神敦风俗也【蓝田县志】
　　万厯间知州王邦俊在城立总约一所举徳行耆宿五人为约正副教读童生冀允升等为约讲在大云下寺每月二次遵行四乡各就铺舍为乡约所皆择年长有徳行者为约正副共三十九所约正副教读木铎各二人讲学明伦以维风俗彰善纪恶以示劝惩【商州志】




　　陜西通志巻四十五
&lt;史部,地理类,都会郡县之属,陕西通志&gt;
　　钦定四库全书
　　陜西通志卷四十六
　　祥异一
　　洪范建极休咎聿徴保章星土次舍攸凴生尅相沴五行互乘鸣岐周应聚井汉兴昭应山立壶口河澄民风吏治如香上升禨祥示儆有劝有惩鉴于往昔以永凝承作祥异志第二十二
　　殷
　　祖甲二十八祀季厯生昌有圣瑞【史记周本纪】尚书帝命騐云季秋之月甲子赤爵衔丹书入于酆止于昌户【本纪注】
　　帝乙三祀夏六月周地震　八祀周文公元年有鳯集于岐山【竹书】　十五祀周文公莅国八年岁六月文王寝疾五日而地动东西南北不出国郊羣臣皆恐请移之文王曰奈何对曰兴事动众以增国城其可乎文王曰不可夫天道见妖以罚有罪也今又专兴事动众以增国城是重吾罪也昌也请改行重善以移之无几何而疾止【韩诗外传】
　　帝辛十有九祀周王宅程三年遭天之大荒【汲冢周书】周
　　成王二年周公居东秋大熟未获天大雷电以风禾尽偃大木斯抜邦人大恐王啓金縢之书乃得周公所自以为功代武王之説王执书以泣曰今天动威以彰周公之德惟朕小子其亲迎王出郊天乃雨反风禾则尽起二公命邦人凡大木所偃尽起而筑之岁则大熟【尚书金縢】　三十四年雨金于咸阳【竹书】
　　宣王三十年有兎舞于镐京【竹书】
　　幽王二年西周三川皆震伯阳甫曰周将亡矣夫天地之气不失其序若过其序民乱之也阳伏而不能出隂迫而不能蒸于是有地震今三川实震是阳失其所而填隂也阳失而在隂原必塞原塞国必亡夫水土演而民用也土无所演民乏财用不亡何待昔伊洛竭而夏亡河竭而商亡今周德若二代之季矣其川原又塞塞必竭川竭山必崩夫国必依山川山崩川竭亡国之征也若国亡不过十年数之纪也天之所弃不过其纪是岁三川竭岐山崩【周语】　幽王时牛化为虎羊化为狼今洛南有避狼城云【述异记】
　　平王二十四年秦文公十九年得陈宝【史记秦本纪】索隐曰太康地志云秦文公时陈仓人猎得兽若彘不知名牵以献之逢二童子童子曰此名为媪常在地中食死人脑即欲杀之以柏挿其首媪亦语曰二童子名陈宝得雄者王得雌者霸陈仓人乃逐二童子化为雉雌上陈仓北坂为石【本纪注】
　　惠王十三年鲁庄公三十年九月庚午朔日有食之刘歆以为八月秦分　二十二年鲁僖公五年九月戊申朔日有蚀之刘歆以为七月秦分【汉书五行志】
　　襄王六年秦饥晋闭之籴【左传】
　　定王二十一年成五年梁山崩遏河水三日不流召伯尊遇辇者不避使车右鞭之辇者曰所以鞭我者其取道逺矣伯尊因问之辇者曰君亲缟素率羣臣哭之斯流矣如其言而河流【谷梁传】
　　灵王十九年鲁襄公二十年十月丙辰朔日有食之刘歆以为八月秦分　二十年鲁襄公二十一年九月庚戌朔日有食之刘歆以为七月秦分十月庚辰朔日有食之刘歆以为八月秦分【汉书五行志】
　　景王十四年晋昭公元年河赤龙门三里【史记晋世家】烈王七年秦献公十六年桃冬花【秦本纪】
　　显王二年河赤龙门三日【竹书】秦献公十八年雨金栎阳【史记秦本纪】　八年秦孝公元年彗星见西方【六国表】　二十八年秦孝公二十一年有马生人刘向以为孝公始用商君攻守之法东侵诸侯其象将以兵革抗极成功而还自害也【汉书五行志】　三十三年秦惠王二年有新生婴儿曰秦且王【史记秦纪赞】
　　慎靓王元年秦孝文王五年游朐衍有献五足牛者刘向以为近牛祸也先是文惠王初都咸阳广大宫室南临渭北临泾思心失逆土气足者止也戒秦建止奢泰将致危亡秦遂不改至于离宫三百复起阿房未成而亡又曰牛以力为人用足所以行也其后秦大用民力转输起负海至北边天下叛之【汉书五行志　按汉书作孝文王五年考史记六国表孝文止一年而惠文王五年有北游戎池事胊衍本戎池汉书孝文王疑有讹也】
　　赧王元年梁惠王二十一年河渭絶一日【史记魏世家徐广注】七年秦武王三年渭水赤者三日　十年秦昭襄王二年彗星见　十二年昭襄王四年彗星见　十九年昭襄王十一年彗星见【秦本纪】　二十八年昭襄王二十年秦地有父马生驹牡马生牛而死【秦本纪徐广注】四十二年昭襄王三十四年渭水赤三日刘向以为近火沴水也秦连相坐之法弃灰于道者黥罔密而刑虐加以武伐横出残贼隣国至于变乱五行气色谬乱天戒若曰勿为刻急将致败亡秦遂不改至始皇灭六国二世而亡昔三代居三河河洛出图书秦居渭阳而渭水数赤瑞异应德之效也【汉书五行志】
　　秦
　　始皇初即位冬雷【汉书五行志】　九年四月寒冻有死者【史记秦始皇帝本纪】　二十六年童謡云阿房阿房亡始皇【述异记】三十六年秋使者从关东夜过华隂平舒道有人
　　持璧遮使者曰为我遗滈池君因言曰今年祖龙死使者问其故因忽不见置其璧去使者奉璧具以闻始皇黙然良久曰山鬼固不过知一岁事也退言曰祖龙者人之先也使御史府视璧乃二十八年行渡江所沈璧也【史记秦始皇帝本纪】　秦时狼入咸阳市【洪范五行传】
　　二世元年宫中雨金顷刻皆化为石【述异记】汉高祖为亭长送徒骊山被酒夜径泽中令一人行前行前者还报曰前有大蛇当径愿还高祖醉曰壮士行何畏乃前抜剑斩蛇蛇分为两道开行数里醉困卧后人来至蛇所有一老妪夜哭人问妪何哭妪曰人杀吾子人曰妪子何为见杀妪曰吾子白帝子也化为蛇当道今者赤帝子斩之故哭【史记高祖本纪】
　　汉
　　高祖元年十月五星聚东井以厯推之从岁星也此高皇帝受命之符也【汉书天文志】高允曰汉元年冬十月五星聚于东井此乃厯术之浅今讥汉史而不觉此谬恐后人讥今犹今之讥古崔浩曰所谬云何允曰案星传金水二星常附日而行冬十月日在尾箕昏没于申南而东井方出于寅北二星何因背日而行是史官欲神其事不复推之于理浩曰欲为变者何所不可君独不疑三星之聚而怪二星之来允曰此不可以空言争宜更审之时后岁余浩谓允曰先所论者本不注心今更考究果如君语以前三月聚于井非十月也【魏书高允传】　二年关中大饥米斛万钱人相食令民就食蜀汉【汉书高帝本纪】
　　惠帝二年宫中雨黄金黑锡【述异记】　三年秋七月都廐灾　四年三月甲子长乐宫鸿台灾【汉书惠帝本纪】十月乙亥未央宫凌室灾丙子织室灾刘向以为元年吕太后杀赵王如意残戮其母戚夫人是岁十月壬寅太后立帝姊鲁元公主女为皇后乙亥凌室灾明日织室灾凌室所以供养饮仓织室所以奉宗庙衣服天戒若曰皇后亡奉宗庙之德将絶祭祀其后皇后亡子后宫美人有男太后使皇后名之而杀其母惠帝崩嗣子立有怨言太后废之更立吕氏子为少帝赖大臣共诛诸吕而立文帝惠后幽废【五行志】　七年雷震南山林木皆自火燃至根其地悉燋黄后其雨迅过人就其间得龙骨一具【述异记】
　　吕后三年夏汉中大水水出流四千余家　八年三月祓霸上还过枳道见物如仓狗撠高后掖忽而不见卜之赵王如意为祟遂病掖伤而崩夏汉中水复出流六千余家是时女主独治诸吕相王【汉书五行志】
　　文帝七年六月癸酉未央宫东阙罘罳灾东阙所以朝诸侯之门也罘罳在其外诸侯之象也【五行志】
　　后二年四月乙巳水火木三合于东井占曰外内有兵东井秦也是岁诛反者周殷于长安市【天文志】　三年秋大雨昼夜不絶三十五日蓝田山水出流九百余家渰壊民室八千余所杀三百余人先是赵人新垣平以望气得幸为上立渭阳五帝庙欲出周鼎以夏四月郊见上帝岁余惧诛谋为逆发觉要斩夷三族是时比再遣公主配单于赂遗甚厚匈奴愈骄侵犯北边杀畧多至万余人汉连发军征讨戍边　四年四月丙辰晦日有食之在东井十三度【五行志】
　　景帝元年汉武帝未诞时景帝梦一赤彘从云中直下入崇兰阁帝觉而坐于阁上果见赤气如烟雾来蔽户牖望上有丹霞蓊郁而起乃改崇兰阁为猗兰殿后王夫人诞武帝于此殿有青雀羣飞于霸成门乃改为青雀门乃更修饰刻木为绮橑雀去因名青绮门【述异记】　四年七月癸未火入东井行隂又以九月己未入舆鬼戊寅出占曰为诛罚又为火灾后二年有栗氏事其后未央东阙灾【汉书天文志】
　　中元年填星当在觜觽参去居东井其三年五月甲午金木俱在东井戊戌金去木留守之二十日占曰伤成于戉木为诸侯诛将行于诸侯也　四年四月丙申金木合于东井占曰为白衣之会其六年天子四衣白临邸第【天文志】　五年八月己酉未央宫东阙灾先是栗太子废为临江王以罪征诣廷尉自杀丞相条侯周亚夫以不合防称疾免后二年下狱死【五行志】
　　后元年五月壬午火金合于舆鬼之东北不至柳出舆鬼可五寸占曰为烁有丧丙戌地大动铃铃然民大疫死棺贵至秋止【天文志】
　　武帝建元六年荧惑守舆鬼占曰为火变有丧是岁高园有火灾窦太后崩【天文志】四月壬子高园便殿火上素服五日【武帝本纪】
　　元光二年七月京师雨雹【西京杂记】
　　元狩元年上郊雍获一角兽若麃然有司曰陛下肃只郊祀上帝报享锡一角兽葢麟云【史记武帝本纪】建章宫后阁重栎中有物出焉其状似麋以闻武帝往临视之问左右羣臣习事通经术者莫能知诏东方朔视之朔曰臣知之愿美酒梁饭大飱臣臣乃言诏曰可已飱又曰某所有公田鱼池蒲苇数顷陛下以赐臣臣乃言诏曰可于是朔乃肯言曰所谓驺牙者也逺方当来归义而驺牙先见其齿前后若一齐等无牙故谓之驺牙其后一岁所匈奴浑邪王果将众十万来降汉乃复赐东方生钱财甚多【滑稽列传】
　　元鼎元年汾隂得鼎以闻天子以礼祠迎鼎至甘泉从上行荐之至中山晏温有黄云葢焉有麃过上自射之因以祭云公卿大夫请尊宝鼎曰鼎至甘泉光润龙变承休无疆合兹中山有黄白云降葢若兽为符路弓乘矢集获坛下报祠大飨唯受命而帝者心知其意而合德焉鼎宜见于祖祢藏于帝廷以合明应制曰可【武帝本纪】　三年正月戊子阳陵园火【汉书武帝本纪】五年四月丁丑晦日有食之在东井二十三度【五行】
　　【志】十一月辛己朔旦冬至立泰畤于甘泉天子亲郊见朝日夕月诏曰望见泰一修天文坛辛卯夜若景光十有二明【武帝本纪】
　　元封元年秋有星茀于东井【史记武帝本纪】韦昭曰秦分也衞太子兵乱【本纪注】　二年有芝生殿房内中天子乃下诏曰甘泉房生芝九茎赦天下毋有复作【武帝本纪】大寒雪深五尺野鸟兽皆死牛马踡蹜如猬三辅人民冻死者十有二三【西京杂记】
　　太初元年秋蝗从东方飞至敦煌【汉书武帝本纪】十一月乙酉柏梁台灾先是大风发其屋夏侯始昌先言其灾日后有江充巫蛊衞太子事【五行志】
　　征和四年二月丁酉陨石于雍二声闻四百里【汉书武帝本纪】帝尝见彗星东方朔折指星木以授帝帝以木止彗星星寻则殁也星出之夜野兽尽鸣别説谓之兽鸣星【洞防记】　武帝时蜀张寛为侍中从祀甘泉至渭桥有女子浴于渭水乳长七尺上怪其异　遣问之女云第七车知我已知寛在第七车对曰天星主祭祀者斋戒不洁则女人星见【益都耆旧传】未央宫殿前钟无故自鸣三日夜乃止帝以问东方朔对曰铜者土之子以隂阳气言之子母相感恐山有摧陁者越三日南郡太守以山崩为言【汉武别传】
　　昭帝始元元年春二月黄鹄下建章宫太液池中秋七月大雨渭桥絶【汉书昭帝本纪】　始元中太白出东方入咸池东下入东井人臣不忠有谋上者【天文志】　昭帝时上林苑中大柳树断仆地一朝起立生枝叶有虫食其叶成文字曰公孙病已立后昭帝崩无子征昌邑王贺嗣位狂乱失道霍光废之更立昭帝兄衞太子之孙是为宣帝本名病已【五行志】
　　元鳯四年五月丁丑孝文庙正殿灾刘向以为孝文太宗之君与成周宣榭火同义先是皇后父车骑将军上官安安父左将军桀谋为逆大将军霍光诛之皇后以光外孙年少不知居位如故光欲后有子后宫皆不得进皇后年六岁而立十三年而昭帝崩遂絶继嗣光执朝政犹周公之摄也是岁正月上加元服通诗尚书有明哲之性光无周公之德而秉政九年久于周公上既已冠而不归政将为国害故正月加元服五月而灾见古之庙皆在城中孝文庙始出居外天戒若曰去贵而不正者【五行志】
　　元平元年昌邑王贺即位天隂昼夜不见日月贺欲出光禄大夫夏侯胜当车谏曰天久隂而不雨臣下有谋上者陛下欲何之贺怒防胜以属吏吏白大将军霍光光时与车骑将军张安世谋欲废贺光让安世以为泄语安世实不泄召问胜胜上洪范五行传曰皇之不极厥罚常隂时则有下人伐上不敢察察言故云臣下有谋光安世读之大惊以此益重经术士后数日卒共废贺此常隂之明效也【五行志】
　　宣帝即位尊孝武庙为世宗巡狩郡国皆立庙告祠世宗庙日有白鹤集后庭以立世宗庙告祠孝昭寝有鴈五色集殿前【郊祀志】
　　本始四年七月甲辰荧惑入舆鬼天质占曰大臣有诛者名曰天贼在大人之侧【天文志】
　　地节三年长安雨黑粟【玉海】
　　元康元年三月甘露降未央宫　二年夏神雀集雍【宋书符瑞志】　三年春五色鸟以万数飞过属县翺翔而舞欲集未下其令三辅无得以春夏摘巢探卵弹射飞鸟　四年三月神雀五采以万数集长乐未央北宫高寝甘泉泰畤殿中及上林苑金芝九茎产于函德殿铜池中【汉书宣帝本纪】
　　神雀二年正月乙丑凤凰甘露降集京师羣鸟从以万数　四年春二月凤凰甘露降集京师修兴太一五帝后土之祠鸾凤万举蜚览翺翔集止于旁斋戒之暮神光显著荐鬯之夕神光交错或降于天或登于地或从四方来集于坛冬十月凤凰十一集杜陵十二月凤凰集上林【宣帝本纪】
　　五凤二年正月甘露降京师【宋书符瑞志】　三年郊上帝祀后土神光并见三月辛丑鸾凤集长乐宫东阙中树上飞下止地文章五色留十余刻吏民并观【汉书宣帝本纪】
　　甘露元年夏四月黄龙见新丰【宣帝本纪】建章未央长乐宫钟簴铜人皆生毛一寸所【郊祀志】甲辰孝文庙灾四年冬十月丁卯未央宫宣室阁火【宣帝本纪】
　　黄龙元年未央殿辂軨中雌鸡化为雄毛衣变化而不鸣不将无距刘向以为鸡变乃国家之占后妃象也孝元王皇后以甘露二年生男立为太子妃王禁女也黄龙元年宣帝崩太子立是为元帝王妃将为皇后是岁未央殿中雌鸡为雄明其占在正宫也不鸣不将无距贵始萌而尊未成也　宣帝时大司马霍禹所居门第自坏时禹内不顺外不敬见戒不改卒受灭亡之诛【五行志】宣帝时江淮饥馑雨谷三秦亡谷二十顷【述异记】
　　元帝初元三年四月乙未孝武园白鹤馆灾刘向以为先是前将军萧望之光禄大夫周堪辅政为佞臣石显许章等所譛望之自杀堪废黜明年白鹤馆灾园中五里驰逐走马之馆不当在山陵昭穆之地天戒若曰去贵近逸游不正之臣将害忠良后章坐走马上林下烽驰逐免官　初元中丞相府史家雌鸡伏子渐化为雄冠距鸣将刘向以为元帝初元元年将立王皇后先以为媫妤三月癸卯制书曰其封媫妤父丞相少史王禁为阳平侯位特进丙午立王媫妤为皇后明年正月立皇后子为太子故应是丞相府史家雌鸡为雄其占即丞相少史之女也伏子者明已有子冠距鸣将者尊已成也【汉书五行志】
　　永光四年六月甲戌孝宣杜陵园东阙南方灾刘向以为先是上复征用周堪为光禄勲及堪弟子张猛为大中大夫石显等复譛毁之皆出外迁是岁上复征堪领尚书猛给事中石显等终欲害之园陵小于朝廷阙在司马门中内臣石显之象也孝宣亲而贵门阙法令所从出也天戒若曰去法令内臣亲而贵者必为国害后堪希得进见因显言事事决显口堪病不能言显诬告张猛自杀于公车【五行志】
　　建昭元年秋八月有白蛾羣飞蔽日从东都门至枳道　四年六月蓝田地沙石雍霸水安陵岸崩雍泾水水逆流【元帝本纪】
　　竟宁元年长陵铜駞生毛端开花【酉阳杂爼】　元帝时童謡曰井水溢灭灶烟灌玉堂流金门至成帝建始二年三月戊子北宫中井泉稍上溢出井水隂也灶烟阳也玉堂金门至尊之象隂盛而灭阳窃有宫室之应也【汉书五行志】
　　成帝建始元年正月乙丑皇考庙灾初宣帝为昭帝后而立父庙于礼不正是时大将军王凤颛权擅朝甚于田蚡将害国家故天于元年正月而见象也【五行志】六月有青蝇无万数集未央宫殿中朝者坐十二月大风抜甘泉畤中大木十围以上【成帝本纪】　三年夏大水三辅霖雨三十余日郡国十九雨山谷水出凡杀四千余人壊官寺民舍八万三千余所十月丁未京师相惊言大水至渭水虒上小女陈持弓年九岁走入横城门入未央宫尚方掖门殿门门衞户者莫见至句盾禁中而觉夫民以水相惊者隂气盛也小女而入宫殿中者下人将因女宠而居有宫室之象也名曰持弓有似周家檿弧之祥易曰弧矢之利以威天下是时帝母王太后弟凤始为上将秉国政天知其后将威天下而入宫室故象先见也其后王氏父子兄弟五侯秉权至莽卒篡天下葢陈氏之后云【五行志】冬十二月戊申朔夜地震未央宫殿中【成帝本纪】　四年十一月乙卯月食填星星不见时在舆鬼西北八九尺所占曰月食填星流民千里河平元年三月流民入函谷关【天文志】九月长安城南有鼠衔黄蒿柏叶上民塜柏及榆树上为巢桐柏尤多巢中无子皆有干鼠矢数升时议臣以为恐有水灾鼠盗窃小虫夜出昼匿今昼去穴而登木象贱人将居显贵之位也桐柏衞思后园所在也其后赵皇后自微贱登至尊与衞后同类赵后终无子而为害明年有鸢焚巢杀子之异也一曰皆王莽窃位之象云京房易传曰臣私禄罔辟厥妖鼠巢【五行志】
　　河平元年四月己亥晦日有食之不尽如钩在东井六度长安男子石良刘音相与同居有如人状在其室中击之为狗走出去后有数人被甲持兵弩至良家良等格击之或死或伤皆狗也自二月至六月乃止【五行志】　二年十月下旬填星在东井南耑大星尺余岁星在其西北尺所荧惑在其西北二尺所皆从西方来填星贯舆鬼先到岁星次荧惑亦贯舆鬼十一月上旬岁星荧惑西去填星皆西北逆行占曰三星若合是为惊位是为絶行外内有兵与丧改立王公【天文志】　四年白乌集孝文庙下【玉海】壬申长陵临泾岸崩雍泾水【汉书成帝本纪】
　　鸿嘉二年三月博士行大射礼有飞雉集于庭厯阶登堂而雊后雉又集太常宗正丞相御史大夫大司马车骑将军之府又集未央宫承明殿屋上时大司马车骑将军王音待诏宠等上言天地之气以相应谴告人君甚微而着雉者听察先闻雷声故月令以纪气经载高宗雊雉之异以明转祸为福之騐今雉以博士行礼之日大众聚会飞集于庭歴阶登堂万众睢睢惊怪连日径歴三公之府太常宗正典宗庙骨肉之官然后入宫其宿留告晓人具偹深切虽人道相戒何以过是　三年八月乙卯孝景庙北阙灾十一月甲寅许皇后废【五行志】
　　永始元年正月癸丑大官凌室灾戊午戾后园南阙灾是时赵飞燕大幸许后既废上将立之故天见象于凌室与惠帝四年同应戾后衞太子妾遭巫蛊之祸宣帝既立追加尊号于礼不正又戾后起于微贱与赵氏同应天戒若曰微贱亡德之人不可以奉宗庙将絶祭祀有凶恶之祸至其六月丙寅赵皇后遂立姊妹骄妬贼害皇子卒皆受诛　四年四月癸未长乐宫临华殿及未央宫东司马门灾六月甲午孝文霸陵园东阙南方灾长乐宫成帝母王太后之所居也未央宫帝所居也霸陵太宗盛德园也是时太后三弟相续秉政举宗居位充塞朝廷两宫亲属将害国家故天象仍见【五行志】
　　元延元年正月长安章城门门牡自亡谷永对曰章城门通路寝之路城门守国之固固将去焉故牡飞也七月辛未有星孛于东井践五诸侯出河戍北【五行志】　四年甘露降京师【成帝本纪】
　　绥和二年二月大廐马生角在左耳前围长各二寸是时王莽为大司马害上之萌自此始矣八月庚申郑通里男子王褒衣绛衣小冠带剑入北司马门殿东门上前殿入非常室中解帷组结佩之招前殿署长业等曰天帝令我居此业等收防考问褒故公车大谁卒病狂易不自知入宫状下狱死是时王莽为大司马哀帝即位莽乞骸骨就第天知其必不退故因是而见象也姓名章服甚明径上前殿路寝入室取组而佩之称天帝命然时人莫察后莽就国天下寃之九月丙辰地震自京师至北边郡国二十余壊城郭凡杀四百一十五人【五行志】　成帝时雍大雨壊平阳宫垣灾林光宫门【郊祀志】成帝时童謡曰燕燕尾涎涎张公子时相见木门仓琅根燕飞来啄皇孙皇孙死燕啄矢其后帝为微行出游常与富平侯张放俱称富平侯家人过河阳主作乐见舞者赵飞燕而幸之故曰燕燕尾涎涎美好貌也张公子谓富平侯也木门仓琅根谓宫门铜锾言将尊贵也后遂立为皇后弟昭仪贼害后宫皇子卒皆伏辜所谓燕飞来啄皇孙皇孙死燕啄矢者也成帝时歌謡又曰邪径败良田谗口乱善人桂树花不实黄爵巢其颠故为人所羡今为人所怜桂赤色象汉家华不实无继嗣也王莽自谓黄象黄爵巢其颠也【五行志】　成帝末年宫中雨一苍鹿杀而食之其味甚美【述异记】
  </div>
  <div class="pagination">
   <a href="陕西通志_page292.html">
    上一页
   </a>
   <span>
    ...
   </span>
   <a href="陕西通志_page288.html">
    288
   </a>
   <a href="陕西通志_page289.html">
    289
   </a>
   <a href="陕西通志_page290.html">
    290
   </a>
   <a href="陕西通志_page291.html">
    291
   </a>
   <a href="陕西通志_page292.html">
    292
   </a>
   <span class="current-page">
    293
   </span>
   <a href="陕西通志_page294.html">
    294
   </a>
   <a href="陕西通志_page295.html">
    295
   </a>
   <a href="陕西通志_page296.html">
    296
   </a>
   <a href="陕西通志_page297.html">
    297
   </a>
   <a href="陕西通志_page298.html">
    298
   </a>
   <span>
    ...
   </span>
   <a href="陕西通志_page294.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
