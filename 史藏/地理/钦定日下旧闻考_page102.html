<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 102 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 102 页/共 698 页</h1>
    <div class="content">寺住持都坛主徳严大普庆寺住持讲主某绪究毘尼经典讨论瑞相源流乃有阿阁鹓鸾法筵龙象 
五千四十八卷历刼藏心十方三世诸尊宿生摩顶莫不恪承渊旨同述胜因曰释迦如来净饭王之 
太子生于甲寅四月八日是为成周昭王二十四年既生七日佛母摩耶夫人往生忉利至昭王四十 
二年壬申太子十九弃位出家修道至周穆王三年癸未道成八年辛卯思报母恩遂升忉利天为母 
说法优填王欲见无从乃刻旃檀为像目犍连虑有缺谬躬摄三十二匠升天审谛三返乃得其真既 
成国王臣民奉之犹佛是年佛自忉利复下人间此像躬迎低头问讯佛为摩顶受记我灭度千年之 
后女往震旦广利人天由是像居西土一千二百八十五年龟兹六十八年凉州一十四年长安一十 
七年江南一百七十三年淮南三百六十七年复至江南二十一年汴京一百七十六年北至燕京居 
今圣安寺十二年又北至上京大储庆寺二十年南还燕宫内殿居五十四年大元丁丑岁三月燕宫 
火尚书省舒穆噜公迎还圣安居五十九年而当世祖皇帝至元十二年乙亥遣大臣博啰等备法仗 
羽驾音伎四众奉迎居于万寿山仁智殿丁丑建大圣寿万安寺二十六年己丑自仁智奉迎居于寺 
之后殿马元贞元年乙未成宗皇帝亲临奉供大作佛事计自优填造像至今奉诏纂述之岁是为延 
佑三年丙辰二千三百有七年噫四大海中顿觉业风之息一弹指顷不知贤刼之过嘉与涵灵从兹 
安隠于是集贤大学士陈灏以述上闻有旨授臣巨夫俾为之记臣谨奉诏言曰粤自古初圣人教民 
报本返始而祭祀之礼居其一庙则木为之主飨则孙为之尸及其后也乃有像设焉而不知其所从 
始由斯观之其原于梵俗也与夫佛为世中尊又何俟于赞然欲知佛之为佛不当于其身而况于其 
似然茍不自其外而求之又将无所措其力是故佛虽多训然往往自即其身以言盖因以卜人心进 
退之兆若于其麤者犹惓惓不怠焉则其进也殆庶几乎此佛之意也陛下考百王之度酌羣言之藴 
上以惇孝下以施仁靳于厚天下者无所不用其极至于规人于善足以辅吾政教之所不逮者亦以 
天下之心为心而从之而非若彼内祠秘祝者之为也夫以金石之悍坚犹未能必其可久今以一木 
之为而绵历独若此然则佛之自卫者固甚周而人之奉佛也抑岂手足之功哉于以见人心之仁推 
诸四海而准而性善之说果不诬矣嗟夫遡沿二千年有奇至于陛下然后发徳音纪鸿烈非缓也熙 
明之治至是而始隆虽典祀之外犹必以斯文文之也然则化之渐被者广矣不其盛与记洛阳之伽 
蓝笔多惭于董史颂西方之无量心共祝于尧年莫测真如徒欣圣际谨记雪楼集原刘迎旃檀像诗 
我昔游京师稽首礼瑞像堂堂紫金身示现大法藏庄严七宝几重迭九霞帐光如百千日晃耀不容 
望想初法王子运力摄诸匠瓌材发神秘妙斵出智创风流蜀居士翰墨老弥壮雷霆大地底音乐诸 
天上犹疑三十二不具梵音相不知一点真正胜千语浪呜呼五因縁语绮反成谤我今独何幸相见 
问无恙文殊本无二何处觅真妄广修香火供获脱烦恼障天龙想惊喜诃卫日归向已觉海潮音人 
天会方丈山林长语以上二条原在城市门今移改臣等谨按旃檀佛像源流元明以来惟程巨夫所 
记甚详其言自西土至龟兹寻入中国自是而凉州而长安而江南而淮南复自淮南至江南由汴京 
而至燕京复自上京还燕京皆有年岁可考其系干支者与历代年表颇相合明万历间`释绍乾作瑞 
像来仪记虽亦原本巨夫之说而纪年讹舛甚多如周穆王五十一年为庚午而绍乾误作壬申元太 
祖即位十二年为丁丑至世祖至元十二年乙亥计五十九年而绍乾误作一十九年其不及程记之 
足据明矣又绍乾记谓像自金时至燕京初居悯忠寺又北至上京大储庆寺复还燕京居于内殿及 
元代因内殿火像移圣安寺后迎入万寿山仁智殿嗣复移奉大圣寿万安寺明初自万安寺迁庆寿 
寺嘉靖间寺毁迁鹫峰寺所记金元时事与程记略同惟绍乾云像初居悯忠寺而程记作圣安寺今 
考悯忠寺并无瑞像遗迹而圣安寺则有笵铜瑞像并刻像于碑与旃檀像相髣髴碑为明僧通月记 
亦止言居圣安而不言悯忠则绍乾记之不及程记益明矣考圣安寺明正统间改为普济寺寺有二 
碑详修葺始末阅年既久颓圯特甚兹奉勅重修复以圣安为名其寺中旧有铜像视旃檀像较小不 
足传信特命迎奉大内诏所司虔选旃檀肖瑞像雕制还之圣安寺以存旧迹其功徳益不可思议矣 
又按仁智殿应在今白塔山其遗址已无可考至大圣寿万安寺即今妙应寺庆寿寺即今双塔寺俱 
无瑞像源委两寺皆系烬后重修其不复有踪迹可寻固无足怪惟鹫峰寺今为西长安门西之卧佛
 寺本朝康熙四年自鹫峰寺移奉弘仁寺见于圣祖仁皇帝御制碑记则鹫峰为像所经历信而可征 
今瑞像供奉弘仁寺中庄严相好经久长新寺因是并有旃檀之名若夫瑞像因縁自有圣祖御碑足 
以传信万世来仪记之传闻异辞乃缁流考订之疎更无庸深辨矣增仁寿寺在弘仁寺东大清一统 
志臣等谨按仁寿寺乾隆二十六年建大门恭悬御书仁寿寺额殿中圆外方中央及八方供长寿佛 
中有复壁壁上悉供诸佛东西南北各辟一门甃以白石每门俱刻御书额联东之额曰最胜因缘联 
曰香台围绕花霏雨毫相光明月印川南之额曰总持寿世联曰螺髻齐瞻安乐相珠胸全现吉祥文 
西之额曰无边功徳联曰一切宝灯辉妙喜大千圆镜纳须弥北之额曰永驻祥轮联曰檀熏合证庄 
严具龙护常资福徳多原正徳十一年二月命右都督张洪监督团营西官厅复指挥佥事神周官代 
洪管勇士营时江彬许泰皆以边将得幸上好武特设东西两官厅于禁中视团营东以太监张忠领 
之西以泰领之周尝以罪坐谪附泰洪亦得进用未几益以刘晖皆赐国姓为义子四镇兵号外四家 
彬兼统之上又自领阉人善骑射者为一营谓之中军晨夕操练呼噪火礟之声达于九门浴铁文组 
照耀宫苑上亲阅之名曰过锦言望之如锦也诸军悉衣黄罛甲中外化之虽金绯盛服亦必加此于 
上泰及周等遮阳帽上飘靛染天鹅翎以为饰贵者飘三英次二英兵部尚书王琼得赐一英冠以下 
教场自谓殊遇焉明武宗实录原嘉靖三十年上更定营制命改旧内教场名曰内勇营欲以团操内 
使次年二月工部请营建祀所并营舎中立一台备御视上乃遣朱希忠告庙尚书欧阳必进祭司工 
之神明世宗实录原李梦阳内教场歌雕弓豹鞬骑白马大明门前马不下竟入内伐鼓大同耶宣府 
耶将军者许耶武臣不习武奈彼四夷西内树旗皇介夜驰鸣礟烈火嗟嗟辛苦崆峒集原文征明诗 
日上宫墙飞紫埃先皇阅武有层台下方驰道依城尽东面飞轩映水开云傍绮疏常不散鸟窥仙仗 
去还来金华待诏多头白欲赋长杨媿不才甫田集以上四条原在宫室门今移改臣等谨按内教场 
今名教军场在今弘仁寺东北其地有三圣祠祠内有碑略云教场内三圣祠以祠火神水草神马帅 
又云禁旅之设遴拔监局诸司内员精健者三千人统以总提分治以中军领以总牌次设明甲硬弓 
随伍等官于大内西北二处分场训练后皆并练于此 
钦定日下旧闻考卷四十一 
钦定日下旧闻考卷四十一举正 
过北中迤西原书中字下落门字今据春明梦余录増北安门内黄瓦西门条先天明境原书境讹作 
镜今据牌坊改北上西门之西条纯亦不已原书亦讹作文今改夏言始阳斋赞统宗殿原书讹作摠 
今改大光门殿内条旃檀佛像元自仁智殿首増五字 
钦定日下旧闻考卷四十一举正 
钦定四库全书 
钦定日下旧闻考 
卷四十二皇城四 
原虎城在太液池之西北隅睥睨其上而阱其下阱南为铁门关而窦其南为小穽小穽内有铁栅如 
笼以槛虎者虎城西北隅有豹房燕都逰览志原王世贞正徳宫词窄衫盘鳯称身裁玉靶雕弓月样 
开红粉别依回鹘队君王新自虎城来弇州山人集以上二条原在宫室门今移改臣等谨按虎城在 
今教军场西南弘仁寺后基址尚存原百兽房在虎城之后连楹南向燕都逰览志增太液池北紫光 
阁傍有百鸟房多畜奇禽异兽如孔雀金钱鸡五色鹦鹉白鹤文雉貂鼠舎狸狲海豹之类本朝不此 
是尚但给饮啄而已金鳌退食笔记原穆天子得白狐以为异以天下无粹白之狐也今西内有白狐 
居笼中甚驯露书原陈沂放内苑诸禽诗多年调养在雕笼放出初飞失旧丛祗为恩深不能去朝来
 还绕上阳宫拘虚集原正德二年八月盖造豹房公廨前后厅房并左右厢歇房上朝夕处此不复入 
大内矣明武宗实录原七年添修豹房屋二百余间费银二十四万余两同上原唐时给役禁中多名 
为小儿如花蓝小儿飞龙小儿五坊小儿是也五坊者徳宗所立曰雕坊鹘坊鹞坊鹰坊狗坊汉有狗 
监正徳中豹房皆是此意谷城山房笔麈原王世贞正徳宫词玉水垂杨面面栽豹房官邸接天开行 
人莫爱纒头锦万乗亲歌压酒杯弇州山人藁原西内有虎城畜虎豹旁有牲口房养珍禽奇兽上曰 
民脂民膏养此何用遂杀虎以赐近臣余皆纵之明崇祯遗录补内监虫蚁房虎豹犀象各有职秩有 
品料如虎食将军俸象食指挥俸不甚于秦松之大夫汉柏之将军乎留青日札以上十条原在宫室 
门今移改臣等谨按百兽房豹房久废原正徳七年十一月诏建镇国寺于大内西城大政记原正徳 
九年十月刑部主事李中上言今日大权未收储位未建义子未革纪纲日弛风俗日壊小人日进君 
子日退士气日靡言路日闭名器日轻贿赂日行礼乐日废刑罚日滥民财日殚军政日敝善治一无 
可举盖以陛下惑于异端也夫禁掖严邃岂异教所得杂今乃于西华门内豹房之地建护国佛寺延 
住番僧日与亲处异言日沃忠言日逺则用舍之颠倒举错之乖方政务之废弛岂不宜哉伏望陛下 
毁佛寺出番僧妙选儒臣朝夕劝讲务正心诚意之学明二帝三王之道揽大权以絶天下之奸建储 
位以立天下之本革义子以正天下之名疏入不报寻降广东通衢驿驿丞明武宗实录原腾禧殿覆 
以黑琉璃瓦明武宗西幸悦乐伎刘良女遂载以归居此俗呼为黒老婆殿金鳌退食笔记原胡纉宗 
拟古诗惊喜君王至西华夜启扉后车三十乗载得美人归鸟鼠山人集以上四条原在宫室门今移 
改朱彛尊原按康陵载刘良女归号曰夫人及南巡日帝期以中途召之夫人脱簪予帝以示信帝骑 
过卢沟亡之大索不得也行至临清念夫人召之以不见簪不徃帝不获已兼程抵潞河载夫人偕南 
寺观旛幢列镇国公号复系以名夫人每得并书嘉靖初纳南京给事中王纪之言俾尽撤去然夫人 
在途常谏帝游猎非专以色固宠者明之诸陵皆有妃从葬而康陵独无之惟二妃葬于金山无姓氏 
</div>
    <div class="pagination">
<a href="钦定日下旧闻考_page101.html">上一页</a><span>...</span><a href="钦定日下旧闻考_page97.html">97</a><a href="钦定日下旧闻考_page98.html">98</a><a href="钦定日下旧闻考_page99.html">99</a><a href="钦定日下旧闻考_page100.html">100</a><a href="钦定日下旧闻考_page101.html">101</a><span class="current-page">102</span><a href="钦定日下旧闻考_page103.html">103</a><a href="钦定日下旧闻考_page104.html">104</a><a href="钦定日下旧闻考_page105.html">105</a><a href="钦定日下旧闻考_page106.html">106</a><a href="钦定日下旧闻考_page107.html">107</a><span>...</span><a href="钦定日下旧闻考_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
