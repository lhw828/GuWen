<!DOCTYPE html>
<html>
<head>
    <meta charset="UTF-8">
    <title>台湾府志 - 第 27 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府志 - 第 27 页/共 33 页</h1>
    <div class="content">　　为晓谕各安生业，以靖地方事。

　　照得昔日台湾地居海外，人属荒徼、地非内地，而民亦非内民也。自郑氏窃踞以来，征兵、征饷，台民备极苦累。皇上不忍置之化外，风声所及，版籍来归；复设重镇以卫民。皆由皇仁浩荡，轸念周全。而又恐兵有效土之思，立为更番之制。既爱我民、复恤我兵，正兵与民各安生业、共享太平之秋也。自前道王鼓铸之法奉行不善，高价以出、贱值以收；遂使称干荷戈之人，致有无衣乏食之叹，而兵遂困矣。兵既高价领钱，不得不以原价售用；使经营逐末之徒，不足以供父母、妻子之养，而民又困矣。谁为长吏，而使兵与民交困若此？诚长吏之过也。本道自守泉之日，稔知其弊；即欲匡救其失，而怅非其职。今蒙皇上不遗葑菲，特膺简命来莅兹土。此正本道素志之得酬，亦愿我兵民此衷之共谅也。

　　台湾地气和暖，无胼手胝足之劳，而禾易长亩；较内地之终岁勤者，其劳逸大异。此台农之足乐也。即所需耕具或乏牛种，本道自当给照，听民内地采买，而民可以无患。读书之子，特设台额；获登贤书，较内地之人多额少者，其难易不同。此台士之足乐也。至于岁、科两试，本道惟有矢公矢慎，以仰副皇仁培养至意，决不使有遗珠之叹。生聚既繁，教育日殷；昔属蛮邦，今为乐土。尔等亦回思郑氏窃踞时，农尽驱而冲锋、士尽驱而冒镝，能有如是之暖衣饱食、敦诗说礼者乎？

　　若夫兵以卫民，原非害民；兵固不可以刚强而凌柔弱，民亦不宜以土著而欺远来。兵民和睦，地方自宁。而为兵者亦思远来海外，金钱不易。幸际太平之世，得无鞍马之劳；况饷银入手，当思上有父母、下及妻儿，岂无待哺之思而忍付之呼卢狂饮之下？幸而年富力强，得以支领月粮；万一隆瞳老惫、家居坐食时，能不悔其少年孟浪乎？或别有苦累，镇台仁慈恺悌，无不加意体恤；倘有所商，本道自当为尔公同请命，必不使有向隅之泣。

　　今当本道下车，与尔更始，合行出示晓谕。为此，示仰合属兵民人等知悉：嗣后各宜安分乐业，毋负本道一片婆心；不得游手游食、结盟结社、醉酒赌钱，各安生理。倘有故违，国法具在；勿为本道言之不早也。

　　月课示高拱乾

　　为月课事。

　　照得业精于勤而荒于嬉，士修于家乃献于廷。曩因台庠初兴，文运未盛；是以朝廷另编字号，以资中式。其造士之典，隆且重也。年来六经道试、三应宾兴、选造，食饩、采芹，相继而起。今岁试不远，攻苦者益宜闭户潜修、司铎者尤当加意砥砺；庶不负乐育至意。

　　月课之典，尤为该学分内之事。除行各学教职外，合就出示晓谕。为此，示仰诸生：每月十六日齐集本学，俟本道颁发试题；该学教官亲督课试，务得本来面目，毋使代倩剿袭。试毕，将试卷封固，限次日呈缴，以凭鉴别优劣。如有不到生员，该学详报，以凭戒饬施行。

　　严禁岁考钻营招摇示高拱乾

　　为严禁钻营招摇，以肃学政事。

　　照得本道历官内外，廉直自矢。宦辙所至，务期弊绝风清。前为温陵郡守十有四月，一切催科、抚字以及清丈诸政，兴、泉士庶尚有舆论。自蒙督、抚两院会疏上荐，奉命持节东宁；莅任以来，殚精求瘼。凡于地方应行、应止之事，辑绥调剂，不避劳怨。惟期无愧衾影、毋坠家声。内地远隔重洋，或未甚悉；台中士庶，宜无不共闻共见者。

　　至于衡文取士，务拔真才；钻营招摇，尤本道所深恶。今报满在即，岁试届期；各生童惟当潜心澄虑，静候本道虚公考取。倘或钻营情面，希图幸进；光棍招摇，妄思撞岁；不惟本道断不徇情。其奔竞之生童、招摇之匪类，一经察出问罪，悔何及耶？除密行访拿外，合就出示禁饬。为此示仰所属生童诸色人等知悉：如有不遵本道禁诫、静听拔取，而钻营情面、希图求取者，定将本生童重究。若有凿空撞岁之徒，在外招摇；毋论何人，或被首发、或经访闻，定将本犯、本生，一并严拿痛处，决不轻贷。各宜凛慎毋忽！

　　禁止对支兵米示高拱乾

　　为禁止对支月米，以免兵民之累，以遵功令事。

　　照得兵饷解之司库，就地尚难对支；兵米贮之官仓，欠户岂容对给。诚以定例所在，不容或紊者也。且官役俸工按季支领，而将士口粮每月给放，军需所关，既较他务为重；台湾地系初辟，孤悬海外，更番戍守，更视他处不同。必各兵无匮乏之虞，始海疆有盘石之安；此治边峙粻者，所宜熟计也。有司征收钱粮，自有一定之规；其间良顽不一，或有拖欠未完，自应设法追比。

　　今闻台郡向来陋习：民间不清尾数，俱对兵丁月粮，令其自行催取；实为兵民大病。夫民有盖藏，岂肯拖欠。一经对支，在兵难免守候之苦，在民竟同私家之债；欠者益复观望，取者不免追呼。日复一日，必至横逆相加；累兵、累民，莫此为甚！除咨会详明外，合行出示禁止。为此示仰兵民人等知悉：嗣后兵粮俱归县仓按月支给，民欠俱令有司清追，不得仍对月米；庶收功令一定之规，免兵民交累之苦。如有故违，定将该县揭报，并提经承究处不贷！特示。

　　禁重利剥民示高拱乾

　　为严禁重利盘剥，以培海疆元气事。

　　照得缓急通融，天下通义；开张典当，亦系便民。但放债有一定之利息，开张有不易之限期。台郡地系新辟，人非久着。不惟入籍之编户、向化之土番，教养方施，俱非家给户足；其荷戈远戍之士卒，虽有粮饷，亦多贫乏。借贷典押，平日皆所不免。今开放债之家不遵律例，每两月利加至五、六分不等；又有影藉各衙门名色，散放印钱，按日盘算；及放与各社土番，欺其蠢懦，准折其人口、捆载其牛畜等项。其开张当铺者，理应报纳当税。有司因其资本无多，未便即令请帖；亦竟违例取利五、六分不等，且速其取赎之限，不及一年即为己物。先则乘其急用，贵物轻当；继则靳勒诛求，轻出重入。嗟此穷檐！吞声忍气，逼于难已之势，各抱无数之恨。在放债开当者，心横意满，计固得矣；日剥日穷，其如我民何哉？此风俗不古，元气所以难复也。

　　夫除弊足民虽多良法，此其至明至近之事。本道岂肯因循，合行严禁。为此示仰所属典铺、债家、军民人等知悉：嗣后一遵律例，取利毋过三分。如有倚势横取、不遵示禁者，三尺具在；本道不徇情面，断行按律究治。庶民生日有起色，豪强知所畏儆。特示。

　　禁苦累土番等弊示高拱乾

　　为严禁贌社需索花红、往来抽拨牛车及勒派竹木等弊，以苏土番苦累事。

　　照得土番生长岛屿之间，衣不掩形、家无长物。昔为伪藩所踞，受害不可胜言；今已入我版图，出诸汤火。倾心向化，可悯可嘉！惟赖贤良有司与该地汛守官弁善加拊循，免其冻馁；多方教诲，俾识伦常。庶旧习尽更，而元气渐复，方无负皇上绥柔远人德意。乃本道下车以来，访闻有司官役于招商贌社时，需索花红陋规，以致社商转剥土番，额外诛求，番不聊生。更有各衙门差役兵厮经过番社，辄向通事勒令土番拨应牛车，驾驶往来。致令仆仆道途，疲于奔命；妨其捕鹿，误乃耕耘。因而啼饥呼寒，大半鹑衣鹄面。至于白取竹木，以供私用；责令驼送，恬不知怪。种种夙弊，均应痛处严革，难再一日姑宽。除移行镇、府通行各营会禁外，合就出示通禁。为此示仰台属官役、军民人等知悉：嗣后务遵法纪，尽改前非。贌社之时，不许指称花红等名色，需索分厘陋规；凡经过各番社，不许勒令土番抽拨牛车、擅取竹木，苦累番民。倘有仍踵前辙，一经访闻，官则揭报、役则立拿杖毙，断不姑贷。各宜凛遵，毋贻后悔！

　　劝埋枯骨示高拱乾

　　为晓谕事。

　　照得见骨则瘗，遂号仁人；舍地而埋，爰称义冢。诚以恻怛之心，亘古今而如一者也。台湾地经初辟，田尽荒芜，一纸执照，便可耕耘；既非祖父之遗，复无交易之价。开垦止于一方，而霸占遂及乎四至，动连阡陌，希遂方圆。已完课额者，虽曰「急公」；尚属抛荒者，难免垄断。致穷民欲博一坏之土，而豪强视为世守之业；非管事之勒资，则佃丁之索价。同为官地，均可蒙庥；尔既可以营生，彼独不可以送死？揆之情理，岂得其平！除行府、县知照外，合就出示晓谕。为此示仰台属军民人等知悉：嗣后凡有未垦荒埔，果系官地，听民营葬；若系批照在民，未经开辟者，亦准附近人民营葬，不许阻挠！如有管事、佃丁藉端勒索，许赴该县控告，以凭究治；亦不许将人家已辟之地，借称营葬，希图侵占。敢有故违，一经告发，各治以罪。慎之，毋忽！

　　禁饬插蔗并力种田示高拱乾

　　为严禁申饬插蔗并力种田，以期足食，以重邦本事。

　　照得台湾孤悬海外，止此沿边一线堪以垦耕。地利、民力，原自有限，而水陆万军之粮糈与数万之民食，惟于冬成稻谷是赖也。虽此地之暖甚于内地，然一年之耕种仅止一次收获。总因多风少雨，播种、插秧每有愆期；故十年难必有五年之获。加以从前蝗虫之后、继以飓风，稻谷敛收，鲜有盖藏。正当尽力种稻，期以充积仓储，预防岁歉，庶可望含哺鼓腹，乐享熙皞也。

　　不谓尔民弗计及此，偶见上年糖价稍长，惟利是趋。旧岁种蔗，已三倍于往昔；今岁种蔗，竟十倍于旧年。蕞尔之区，力农止有此数。分一人之力于园，即少一人之力于田；多插一甲之蔗，即减收一甲之粟。年复一年，有加无已。夫果有利尔民，本道岂不乐从。但尔民愚无远虑，止知种蔗硖糖便可取利；殊不知人尽种蔗，地出糖倍多，糖多则价必贱，不比上年之糖少价长也明矣。在岁丰之日，固可以糖易谷输课并供粮食。万一复遇岁歉，寡收稻谷，种田有榖者除完课外，计日防饥，必不见贷于人；尔种蔗者有糖不足以为榖，非特无以完公，更思靡可餬口！数万军民需米正多，则两隔大洋，告籴无门；纵向内地舟运，动经数月，谁能悬釜以待？是尔民向以种蔗自利者，不几以缺榖自祸欤？

　　本道监司兹土，爱惜尔民；其足食邦本，不得不鳃鳃过虑也。合就出示禁饬。为此示仰所属士民人等知悉：务各详绎示饬至意，须知竞多种蔗，势必糖多价贱，允无厚利。莫如相劝种田，多收稻谷，上完正供、下赡家口；免遇岁歉，呼饥称贷无门，尤为有益。除行县确查，将开过蔗园按亩清查、通报起科外，倘敢仍前争效插蔗，以致将来有误军糈，自干提究，噬脐莫及！其凛遵之，勿忽！

　　序

　　捐修诸罗县学宫序高拱乾

　　继往开来，道莫高于夫子；梯山航海，治莫盛于国朝。至治之征，无思不服；大道之象，有目具瞻。是以万乘最尊，犹敦师礼；百蛮殊俗，咸被文风。自天下建学以来，数仞宫墙，比崇日月；人材于是乎出，教化于是乎兴。故瞻其居、重其道，则为名将相、为贤卿大夫、为贞妇、义士、顺孙、孝子；不则，蠢然、块然，草木昆虫等耳。至圣垂教，大而伦常功业、小而饮食日用，无所不寓；不必尽出胶庠之中，莫非沐浴诗书之泽。虽极顽冥无知，往往俯首谒圣；睹车服礼器，而化其难驯之气。譬诸东风解冻、和气饮人，其神妙有莫可名言者。

　　台以海外地，明季通商，始有汉人。迨郑氏遁踞，旧家世族或从而东，生聚有年，而弦诵犹未广也。越至于今，输诚纳土，岛民得睹天日；分设郡县，招徕愈众。十余年间，声教大通，人文骎骎蔚起；即深山邃谷文身黑齿之番，皆知向风慕学。有识之士，咸谓治以道隆、道随治广，从此海波不扬，内外如邹鲁矣。然百务草创，规制苟简；诸罗学宫，茆屋三楹，更大不称。余备兵于此，兼分视学士任；每问其令，以城垣未建，学基恐有更易为对。荏苒三载，时惄余怀。今余瓜期已届，诸生以旧基甚吉，欲谋拓新；而诸罗及台、凤三城营建尚未有日，则先大吾夫子之宫，又务之当急者也。

　　余虽不敏，何敢以五日京兆，诿之后之君子。既捐俸为倡，复商诸君子者，力难独任也；尊师好义之名，又不敢自有也。

　　送台镇穆公擢掌禁军之京序高拱乾

　　国家大一统，威德丕鬯，将帅得人。其出奠封疆、入典宿卫，克膺心膂股肱之寄者，迈轶前古。我皇上圣神文武，削平吴、耿诸逆，如殪封豕；声灵震迭，重译献琛。台湾横峙海外，为伪藩郑氏逋逃薮；望风纳土，悉为郡县。滨海之民，莫不相庆于野。于是设文吏以治之；劲卒万人更番戍守，油幢玉帐它选最难称。大总戎穆公，由禁近出镇海坛，移副浙将军。康熙三十年春，台镇虚席。天子睠念四省藩蔽之地远人新附，宜拊以持重、大有为之将吏；知公昔在海坛得兵民心，复命都督台军。而谫庸如拱乾，亦于明年三月谬蒙特旨，来巡东土。与公和衷协力，共宣圣主绥柔荒服之德意。

　　今公勋绩懋着，入掌禁旅；台之番民、部曲，渡海吁留不可得。节旄将行，群情依系。余受公教益良厚，何能恝然于怀也！夫人臣之事君也，非盘错无以见长、非贞苦罔以表志，而豪杰不器之士，用诸内外而咸宜，任以将相而兼当。台湾氛祲虽销，穷瘠腌昧，日对文身雕题之番众与初被声教之余黎，彍悍阴鸷，幻若蜃市。官斯土者，竭其耳目心思绥辑调剂，犹不免于牵制怨望；匪特风涛险远、气候乖殊，宦釜生尘、举目萧条巳也。然幸圣明洞灼万里，速报政之令、悬不次之擢。效文武将吏，咸感激思奋；从沧溟绝峤中困心衡虑，淬励其才华气骨，为朝廷用。公智勇忠实，劳苦功高；历海徼岩重之区，满汉兵士、番民，畏威怀德。所谓内外咸宜、将相兼裕，克膺心膂股肱之寄者，非其人乎？既以伏波横海之伟望、赞虎贲龙骧之机务，天颜顾问，恩礼有加；其再祜东南，拜彤弓路车之锡，皆于此行卜之矣。

　　爰为吟「折柳赠别」之诗，以附铙歌之后：牙旗风正惜离群，岛屿全收万里云。鲸海长留铜柱烈，凤城新典御林军。功高阃外频推毂，别后天涯只忆君！何日平原春草绿，骅骝重骋五花文？

　　传

　　明宁靖王传陈元图（会稽县人）

　　宁靖王，名术桂，字天球，别号一元子；明太祖九世孙辽王后，长阳郡王次支也。始授辅国将军。配公安罗氏女。

　　崇祯壬午，流寇破荆州，王偕惠王暨藩封宗堂避湖中。甲申京城陷，崇祯帝殉社稷。福王嗣立于建业，王与长阳王入朝，晋镇国将军，令同长阳守浙之宁海县。乙酉夏，浙西郡邑尽归我大清，长阳率眷属至闽中，王尚留宁海。而郑遵谦从绍兴迎鲁王监国；时传长阳入闽存亡莫测，监国封王为长阳王。

　　郑芝龙据闽，又尊唐王为帝，建号隆武；王奉表称贺，隆武亦如监国所封。后闻其兄尚存，已袭辽王；王具疏，请以长阳之号让兄次子承之；隆武不允，改封宁靖，仍依监国督方国安军。

　　丙戌五月，我师渡钱塘，王乃涉曹娥江奔避宁海，觅海艇出石浦；监国亦由海门来会，同至舟山。十一月，郑彩率舟师北来，因芝龙与隆武未洽，知越州不守、监国出奔，故遣迎之。王与监国乘舟南下，岁杪抵厦门；而芝龙已先归命北行矣。是时，郑鸿逵迎淮王于军中，请宁靖监其师；合芝龙子大木兵攻围泉州，经月不下。鸿逵乃载淮王、宁靖同至南澳。值粤东故将李承栋奉桂王之子称帝肇庆，改元永历；王因入揭阳，永历令居鸿逵师中，月就所在地方支膳银五十两。戊子春，命督鸿逵、成功师。庚寅冬，粤事又溃。辛卯春，王仍与鸿逵旋闽，处金门。

　　及成功取台湾，王辄东渡。成功事王，礼意犹有可观。成功死，授餐之典废，视等编户，无以资衣食；乃就竹港垦田数十甲，以赡朝晡。郑氏又从而征其田赋，悉索募应，困甚。

　　戊午，闻靖海将军调集水军楼船进讨，郑氏诸臣燕雀处堂，晏如也；王独蒿目忧之。常言『台湾有变，我再无他往，当以身殉』。癸亥六月，我师克澎湖。二十六日，郑兵败回。王向媵妾曰：『我之死期已到，汝辈或为尼、或适人，听自便』！妾侍佥云：『王既能全节，妾等宁甘失身！王生俱生、王死俱死，请先赐尺帛，死随王所；从一而终之义，庶不忝耳』。王曰：『善』！妾袁氏、王氏（或云蔡，误也）、媵妃秀姑、梅姐、荷姐，俱冠笄。被服，齐缢于堂。王乃大书曰：『自壬午流贼陷荆州，携家南下；甲申避乱闽海，总为几茎头发，保全遗体，远潜外国。今四十余年，六十有六岁；时逢大难，全发冠裳而死，不负高皇、不负父母！生事毕矣，无愧无怍』。次日，校役升主人柩，王视之无他言，但曰：『未时』。即加翼善冠、服四团龙袍、束玉带、佩印绶，将宁靖王麐钮印送交郑克塽，拜辞天地、祖宗；耆士老幼俱入拜，王答拜。又书绝命词曰：『艰辛避海外，总为几根发。于今事毕矣，祖宗应容纳』！书罢，结帛于梁，自缢；且曰：『我去矣』！遂绝。众扶之下，颜色如生。越十日，藁葬于凤山县长治里竹沪，与元妃罗氏合焉；不封不树。妾媵五棺埋于文贤里大林边，去王墓三十里；拟表为五烈墓。王无嗣，继益王裔宗位之子名俨鉁为后；时年七岁，安置河南开封府杞县。其平生，得诸台之故老云。

　　挽宁靖王诗

</div>
    <div class="pagination">
<a href="台湾府志_page26.html">上一页</a><span>...</span><a href="台湾府志_page22.html">22</a><a href="台湾府志_page23.html">23</a><a href="台湾府志_page24.html">24</a><a href="台湾府志_page25.html">25</a><a href="台湾府志_page26.html">26</a><span class="current-page">27</span><a href="台湾府志_page28.html">28</a><a href="台湾府志_page29.html">29</a><a href="台湾府志_page30.html">30</a><a href="台湾府志_page31.html">31</a><a href="台湾府志_page32.html">32</a><span>...</span><a href="台湾府志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
