<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 241 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 241 页/共 479 页</h1>
    <div class="content">　　○六盘关在县东二十五里。唐置。今与固原州分界。又神林堡，在县西四十里，亦旧戍守处也。今有神林堡递运所。又隆城驿，在今县治西。

　　固原州府西北百十里。东至庆阳府三百五十里，西北至宁夏中卫三百六十里，西至靖边卫四百五十里。

　　秦北地郡地。汉初，安定郡治此。晋为雍州徼外地。后魏置高平郡，兼置原州。隋改平凉郡。唐仍为原州。宋置镇戎军。金改镇戎州。元改开成路。至治中，降为州。明初，复废为县。弘治十五年，改置固原州固，本作故。时以此城为故原州城，讳故为固，后遂以名州。是时套河有事，因建为州。又增置固原卫，且以靖、兰、甘三卫隶焉。后又以洮、河、岷三卫隶焉。寻建为重镇州编户九里，属平凉府。今仍曰固原州。

　　州据八郡之肩背，绾三镇之要膂。元《开成志》云：左控五原，右带兰、会，黄流绕北，崆峒阻南，称为形胜。今自州以东则翼庆延，自州以西则卫临、巩，自州而南则瞰三辅矣。乃其边境则东接榆林，西连甘肃，北负宁夏，延袤盖千有余里。三镇者，其固原之门墙，固原者，其三镇之堂奥欤。成化八年，抚臣马文升言：平巩为关陕藩篱，而固原为平巩屏蔽。平巩有警，则关陕震惊，而固原一带尤不可无备。弘治十五年，制臣秦言：御戎之道，以守备为本。平凉北四百余里，旧有豫望城，固靖北靖，当作静，谓静宁州三百余里。旧有石峡口及双峰、台城三处，皆入寇总路。修完戍守，东接环庆，北接韦州，此第一厄也；稍南有西安州镇戎所、海剌都、打剌赤见靖边卫、黑水口、乾盐池亦见靖边卫、撒都城城一作川，犬牙参错，此第二厄也；又南有固原卫、靖边卫、平滩堡见靖边卫、一条城同上、东山城、白杨城或曰即阳武城，分布守御，此第三厄也；又进而益南，则有火龙沟、虎山沟二沟当在平凉县西北、金佛峡见平凉县、麻张沟、海子口此二沟当在庆阳府环县西南，乃深入腹里之路。缘山傍溪，筑墙立营，分兵防护，一夫守险，百人莫过，此第四厄也。路径虽多，如此处置，曲折艰远，贼劳我逸，贼难我易，庶几得守备之策云。嘉靖十五年，制臣刘天和言：固原为套部深入之冲。前尚书秦修筑边墙，延袤千里。然而大举入寇，尚不能支。及杨一清筑白马城堡，而后东路之寇不至。王琼筑下马房关，而后中路之患得免。惟西路自徐斌水至黄河岸六百余里，地势辽远，终难保障。今红寺堡东南起徐斌水至鸣沙州，河岸可二百二十里。总兵任杰议于此地修筑新边一道，迁红寺堡于边内，撒旧墩军士使守新边，舍六百里平漫之地，守二百二十里易据之险，又占水泉数十处，断彼马饮牧之区，而召军佃种，可省馈饷，计无便于此。议者以旧边不可弃，遂格不行。许论等亦尝言：固原旧边，繇徐斌水西南至靖边卫黄河岸，凡六百五十里。其间有青沙岘者凡八十里，随风流走，不可筑墙。寇若窃发，必假途于此。由青沙岘以北，红寺堡以南，周环旷阻，有地数百里，水泉四十五处，草木繁茂，寇至每驻牧马，呼为小河套。红寺堡虽当其冲，而堡势孤悬，且外高内下，四面受敌，又去水甚远，取汲必于堡西之梁家泉。彼若据水头驻守，则立毙矣。诚筑新边于徐斌水东北，直接鸣沙州黄河岸，所筑不满三百里，土坚易守，内包梁家泉等水泉数十处，又有林木之饶，耕屯可数百顷，惟至河冻，则复守旧边，此为固原西路计利至厚也。而议者以弃地扰民沮之，误矣。又花马池一带，固原与宁夏分险处也。往者套内充斥，尝为固原门户之祸。故防维戍守，于此急焉。要以固原一镇，控扼要领，联属指臂，张皇诘毖，有由来矣。岂区区为一隅计哉？

　　○开成废县州西南四十里。汉安定郡高平县地。唐亦为高平县地，属原州。宋置开远堡，属镇戎军。元置开成路及开成县于此，寻降为州。明初，改为县。景泰中，议者言开成东北四十里有固原州城，修筑置戍，足以固边折寇。乃命修筑。成化三年，寇破开成，因徙县于固原。弘治中，改置固原州，而以开成县省入焉。今州城周十三里有奇，有门四。

　　广安城州东南六二十里。旧《志》云：在开成县东四十五里。宋咸平中，置东山寨。金升为县，隶镇戎州。元至元七年，并入镇原州。寻改置广安县，又升为州，隶开成路。明初，仍废为东山寨。又阳武城，在旧县东南百里。或曰：西魏时尝置阳武县于此。后周废。

　　三川城州东南百里。宋天圣中，置三川寨。康定初，赵元昊寇三川寨，连陷乾沟、乾福、赵福等三堡。时韩琦帅环庆遣将任福夜趣七十里，至白豹城，败其兵，夏人引却。是也。金置三川县于此，属镇戎川。元至元七年，省入镇原州。

　　豫望城在州东二百里。宋时与西夏分界处也。弘治十七年，总制秦言：固原迤北，地名豫望城。骒子川、狮子川、石峡口及宁夏之韦州，延袤千里，可垦田土，无虑数十万顷，请筑屯堡、议耕种。又固原北三百余里旧有石峡口及双峰台城，宜以次修筑。石峡口城，盖即平夏故城矣。今有预望新仓。

　　石城州西北百五十里。在乱山中，甚峭险。其西山顶平，可容数千人。城中有石池，可汲。四围有石墙，高二丈余。盖昔人避兵之所。明天顺中，土达满四据此作乱。成化四年，抚臣项忠讨平之。今为石城堡。其旁有青山洞、彗帚山，皆贼巢也。○古长城，亦在州西北。相传即秦所筑。成化三年，寇犯套，官军与战于西山长城，不克。

　　○六盘山在州西南三十里。曲折险峻，盘旋有六。蒙古自和林有事陕蜀，恒屯兵于此。《宋史》：绍定三年，蒙古主铁木真殂于六盘山。宝六年，蒙古主蒙哥侵宋，次于六盘。开庆元年，蒙哥入蜀，使浑都海守六盘。景定元年，忽必烈立浑都海以六盘军叛，走甘州，廉希宪使汪良臣击平之。元元贞二年，自六盘至黄河，立屯田，置兵万人，是也。上有清暑楼，元安西王所建。明初，徐达定关中，屡败敌兵于六盘。盖州境之险要。

　　马屯山在州西南四十里。本作马毛山。晋太元十九年，苻登为姚苌所败，奔平凉，收集遗众，入马毛山。既而姚兴自安定如泾阳，与登战山南，执登杀之。宋元嘉五年，魏将奚斤军安定，追赫连定于平凉。别将娥清欲循水而往，斤不从，自北道邀其走路，至马髦岭，为所擒。胡氏曰：马毛山，盖平凉之险要。

　　天都山州西北百五十里。宋元丰四年，宦者李宪帅陕西河东五路之师伐夏，宪自熙河趣兴灵，复兰州，进营于天都山，焚夏人南牟内殿，次胡卢河，不至灵州而还。又元二年，夏人与西羌相结，聚兵天都山。即此也。《志》云：山在西安所东南三十六里。兴灵，谓兴州、灵州也。胡卢河，见宁夏卫。○炮架山，在州西北百二十里石城堡前，极险峻。州北九十里又有须弥山。又扫竹岭，在州西北百里。山陇纡回峻阻，亦州境之险也。

　　○清水河在州城东北。源出六盘山，东北流。镇原县之胡卢河，亦流会焉。又北入宁夏卫界。亦名胡卢河。又西北入于黄河。

　　大黑水在州北五十里。北流经宁夏境入黄河。又州北百二十里有小黑水流入焉。宋游师雄判德顺军，延将刘欲自延安入安定。师雄料贼有伏，请繇他道。已而谍报黑水傍尽伏精骑，始信其言。即此黑水也。○海子河，在州西南三十里。《志》云：州西北又有撒都儿川，须灭都河、硝河俱流入大黑水云。

　　南川有二：一在州东六十里，曰大南川；一在州东南五十里，曰小南川。又有乾川在州东南百六十里。

　　朝那湫有二：一在旧县东十五里；一在旧县东北三十里。俱出山间，土人谓之东海、西海。二水相合，方四十里，水停不流，冬夏不增减，两岸不生草木。《封禅书》：湫渊祠朝那。即此。《水经注》：湫水西北流，出长城北，与次水会，径魏行宫故殿西，又东注若水。若水，亦作苦水。《通志》：今湫水一在州东南四十里，一在州西南四十里。似误。

　　○六盘关在六盘山上。关路险阻。唐为原州七关之一。今与隆德县接界。

　　制胜关在州东南。亦唐原州七关之一，控带陇山以西之路，旧号大振门，管沿坡小寨二十五处。宋熙宁中，关废，改置安化县于其地。元初，废。今关与华亭县接境。

　　下马房关州北二百四十里。南至平罗千户所四十里。嘉靖初，总制王琼筑此，而后固原中路之患得免。

　　天圣寨州东北百里。宋天圣中置，属镇戎军。金为天圣寨。元废。又临羌寨，在州北百里。又有定戎堡，在州西北二十里。俱宋元符初置。又天都寨，在州西北西安所东二十六里，南去天都山十里，亦宋元符初置寨。金废。

　　镇羌寨在州东南。《宋志》：寨东至三川城二十一里。绍圣四年所置也。○宁安寨，在州境西安所西南三十里。宋崇宁五年置，西至通安寨六十一里。今与靖边卫接界。

　　张义堡在州西南六十里。《宋志》：张义堡本名安边堡。熙宁四年，废入开远堡。五年，改置张义堡，仍属镇戎军。金为张义寨。元省。

　　白马堡在州东北百三十里。有城，置仓于此。《志》云：堡西去镇戎所百里。正德中，总制杨一清筑。自是固原东路之患渐少。又彭阳城堡，在州东百二十里。宋置。金因之。今亦为戍守处。

　　黑水苑堡在州西北百里。亦谓之黑水口，有仓。《志》云：堡东去镇戎所四十里。嘉靖十九年，套寇至固原引还。边将周尚文邀败之于黑水苑堡。即此。

　　海剌都堡州北二百十里。亦曰海剌都营，西去西安所四十里。成化中，敌犯固原，繇此西入会宁、靖宁之道也。今有海剌都营仓。其相近者曰庙山堡。弘治间，敌尝犯此。

　　红古城堡在西安所北百里。今有兵戍守。其西南十里有印子山，亦高峻，《通志》：城西门外有甜水，味甘可饮。中有红古城堡仓。又通会堡，在西安所西五十五里。宋置。○没宁堡，在西安所北三十五里。其东又有横岭堡。俱宋置，今废。

　　徐斌水堡在西安所北百余里。旧边在堡西南，新边在堡东北，为固原西路之要。其西北又有红寺堡，入灵州西界。○乾盐池堡，在西安所西北，与靖远卫分界，为州境设险处。

　　甜水堡在平远所东北八十里，属环县守备戍守。《舆程记》：堡北接宁夏中卫界。是也。嘉靖四十五年，甜水等堡有事，总兵郭江等战死。○响石沟堡，在下马关东。其北为萌城驿，与宁夏境韦州盐池接界，乃固原东路之门户也。

　　李俊堡在州西北百七十里。其地亦曰李俊沟，亦曰酸枣沟。天顺中，官军讨满四时，分道进兵处也。州西北又有莽金佛沟及木头沟，亦官军讨满四时，分道进兵处。

　　羊房堡在州西北百二十里。其地亦名驴母川。官军讨满四时分道处也。○黑城子，在州西北。或谓之红城子。官军繇此讨满四。弘治十四年，敌常犯此，官军败绩。《通志》：州东南有永宁驿，并置仓于此。又州西北有板井堡仓，又州东百二十里有彭阳城堡仓。

　　附见：

　　固原卫在州城内。弘治十五年建，辖千户所五。

　　甘州群牧所州西北二百里。明置监牧于此，属行太仆寺。成化三年，敌犯固原，官军拒之，不克。敌遂屯牧所城外，进陷开城县，杀掠甚众。

　　西安千户所州西北二百三十里。本夏人南牟会新城。宋元符元年，得其地，建西安州于此，仍属渭州。金皇统间，地入于夏。元省。明置今所。弘治中，改属固原卫。

　　镇戎千户所州北百二十里。本镇原县地。弘治中，置所于此，属固原卫。

　　平远千户所州北二百里。弘治中置，属固原卫。

　　甘州千户所州西北三百余里。亦弘治中置，属甘州中护卫。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷五十九 

卷五十九
　　◎陕西八

　　◇巩昌府东至凤翔府陇州六百六十里，南至汉中府宁羌州一千一百六十里，西南至岷州卫二百四十里，西至临洮府二百里，西北至临洮府兰州四百二十里，东北至平凉府固原州六百里。自府治至京师三千六百二十里，至南京二千六百三十里，至布政司一千六十里。

　　《禹贡》雍州地。春秋时，羌戎所居《括地志》：自陇以西为冀戎、犭原戎、氐羌之地。秦置陇西郡以在陇坻之西也。汉因之。东汉灵帝时，分立南安郡。三国魏亦为陇西南安郡陇西，治襄武。南安，治犭原道。晋因之。后魏为陇西、南安、安阳三郡地，兼置渭州。后周并为南安郡。隋初，郡废。炀帝又废州，复置陇西郡。唐仍曰渭州。天宝初，亦曰陇西郡。乾元初，复故。宝应以后，陷于吐蕃。大中五年，收复景福初，属于李茂贞。五代时，为羁縻之地。宋初因之。皇中，置古渭寨。熙宁五年，升为通远军。崇宁三年，改为巩州。金因之皇统三年，亦置通远军节度。元初始置巩昌府，寻为巩昌路。明初洪武三年，改为府，领州三、县十四。今仍为巩昌府。

　　府翼蔽秦陇，控扼羌戎。东汉初，隗嚣据陇西，动摇三辅。诸葛武侯伐魏，欲先取陇右，结连羌夷以图关中。魏亦以为重镇。邓艾尝云：狄道今临洮、陇西、南安、祁山，各当有守。盖其地山谷纠纷，川原回绕。其俗尚气力、修战备、好田猎、勤稼穑，自古用武之国也。诚于此且耕且屯、以守以战。东上秦陇而雍岐之肩背疏，南下阶成而梁、益之咽喉坏，西指兰会而河湟之要领举。巩昌非无事之地矣。是故，唐初入长安，即遣军安抚陇右。而秦、凉之藩篱秦谓薛举，凉谓李轨，以次摧坏。天宝以后，吐蕃窃有其地，窥伺畿辅，大为唐患。宋人议复河湟，置通远军以经略之，而熙河遂为内地。蒙古并有巩昌，南窥蜀口，而宋之西边，遂不支矣。夫欲保关中，先固陇右，欲固陇右，巩昌岂非都会之所哉！

　　陇西县附郭。汉犭原道县地。后汉中平五年，析置中陶县，属南安郡。晋因之。后魏属南安阳郡。隋开皇初，郡废，改县曰内陶，寻又改曰武阳。十年，又改为陇西县，属渭州。唐因之。宝应以后，没于吐蕃。宋为古渭寨，属秦州。熙宁中，为通远军治。元三年，复置陇西县，为巩州治。金因之。元为巩昌府治。今编户三十二里。

　　○襄武城府东南五里。汉置县，属陇西郡。后汉因之。魏为陇西郡治。蜀汉延熙十六年，姜维围魏襄武，不克。晋陇西郡亦治此。后魏因之。又于县置渭州，以水为名也。隋亦为渭州治。大业初，为陇西郡治。唐因之。宝应以后，没于吐蕃，县废。宋巩州移于今治。今郡城周九里有奇，门四：东永安、南武安、西静安、北靖安。环城有濠，称为险固。

　　犭原道城府东南二十五里。犭原，音桓。应劭曰戎邑也。《史记》：秦孝公元年，西斩戎之犭原王。汉置县，属天水郡，骑都尉治此。东汉属汉阳郡。灵帝时，为南安郡治。魏因之。蜀汉延熙十六年，姜维围魏南安，不克。晋南安郡亦治此。西秦乞伏氏时，尝置东秦州治焉，亦曰南安郡。宋元嘉三年，夏赫连昌遣其叔韦代攻西秦南安，拔之。既而复为秦所据。八年，赫连定复遣韦代攻秦王暮末于南安，暮末穷蹙出降。后魏时，改郡曰南安阳郡，县亦曰桓道县。隋郡废。又省县入陇西。

　　新兴城在府西南二十里。亦汉犭原道县地。后汉中平五年，析置新兴县，属南安郡。魏晋因之。后魏属广宁郡。后周郡废。隋并县入陇西。杜佑曰：汉灵帝析汉阳郡置南安郡，领犭原道、中陶、新兴三县。皆今陇西县地是也。
</div>
    <div class="pagination">
<a href="读史方舆纪要_page240.html">上一页</a><span>...</span><a href="读史方舆纪要_page236.html">236</a><a href="读史方舆纪要_page237.html">237</a><a href="读史方舆纪要_page238.html">238</a><a href="读史方舆纪要_page239.html">239</a><a href="读史方舆纪要_page240.html">240</a><span class="current-page">241</span><a href="读史方舆纪要_page242.html">242</a><a href="读史方舆纪要_page243.html">243</a><a href="读史方舆纪要_page244.html">244</a><a href="读史方舆纪要_page245.html">245</a><a href="读史方舆纪要_page246.html">246</a><span>...</span><a href="读史方舆纪要_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
