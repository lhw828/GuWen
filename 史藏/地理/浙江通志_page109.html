<!DOCTYPE html>
<html>
<head>
    <meta charset="UTF-8">
    <title>浙江通志 - 第 109 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 109 页/共 787 页</h1>
    <div class="content">　　野翁亭　咸淳临安志熙宁间于潜令刁璹建因东坡赠诗而创【苏轼于潜令刁同年野翁亭诗山翁不出山溪翁长在溪不如野翁来徃溪山间上友麋鹿下鳬鹥问翁何所乐三年不去烦排挤翁言此间亦有乐非丝非竹非蛾眉山人醉后铁冠落溪女笑时银栉低我来观政问风谣皆云吠犬足生牦但恐此翁一旦舍此去长使山人索寞溪女啼】
　　山翁亭　咸淳临安志在于潜县圃令张大猷建后令胡卫易于山巓以临香亭旧址为之
　　溪翁亭　咸淳临安志在于潜县淳熙初令张大猷立于县西北之潘洲
　　双溪亭　咸淳临安志潜之潘洲在二水合流之中令胡卫筑亭其上
　　款乃亭　咸淳临安志在于潜县野翁亭北
　　潺湲亭　嘉靖于潜县志在县治西旧城外
　　清白泉亭　于潜县志在岝防山下宋令邵文炳建【邵文炳清白泉记余令于潜方经营浮溪桥廼观山麓有泉澑泠然因筑亭其上其泉甘冽取以作酿即以清白名其酒云】
　　明秀亭　明一綂志在于潜县元山之半
　　怀谢亭　嘉靖于潜县志在岝防山南中路世传谢安尝游此后人因建亭
　　跨虚亭　叠嶂亭　嘉靖于潜县志在岝防山塔北有跨虚亭亭下崖壁数丈有仙人坛殆类凿成亭正在石壁险絶处又山上有叠嶂亭
　　更好亭　万厯杭州府志在于潜县清白泉右元皇庆间建
　　转山亭　咸淳临安志在于潜县西菩山取东坡路转山腰之句
　　翠微亭　嘉靖于潜县志在观山半岭
　　招隐亭　万厯杭州府志在于潜县柱石山北濯缨潭上宋参寥子建
　　春波亭　咸淳临安志在新城县登平桥之东端平元年令陈旼建
　　识春亭　四并亭　咸淳临安志新城县七贤乡唐氏林亭也
　　舒啸亭　万厯杭州府志在新城县东南狮子山至元间邑丞张世荣建今亭据鼍江上
　　合溪亭　万厯杭州府志在昌化县前双溪之西又名双溪亭宋熙宁六年令陆元长临溪建宣和四年令钱冰重建开禧三年令章伯奋建新亭立东坡祠于上【章伯奋合溪重建新亭记双溪与县治相直流浅湍激市居丛杂无幽闲旷远之意每凭栏望上流阔处无数百歩欲一到未暇也一日有客自远来语与意合遂骈舟至其处水流无声绿净可烛须眉极目平远正在双涧上下之间面两峰背武隆野航渔舟日夕徃来云烟收抹顷刻异态舟行容与近一里许石绀白色平铺水底日光下澈波影内见金绿映漾若织女浪沫循平流徐行散若残雪不销者乆之直后夹以莲荡屈曲横直十数亩或水暴涨巨鱼自溪泝流而入掉尾鼓鬛以万计渡溪至南屏山岩壁峭立古木自石出枝瘦硬盘屈冬少霜凋之叶幽静竒絶之观间见层出不可名状而前人未有收拾品题之者抑山水显晦自有时乎于是自双溪取径傍东坡泉登荐菊亭由象贤庵跨二桥沿流而入芟翳规址作亭其上牓以合溪或谓唐昌山水之胜萃于此矣余闻去县十里有滩曰洗耳桥曰白牛山曰箕山问其人则曰巢许尝隐于是故名双溪自得东坡诗而山水为之增辉亭亦赖以不朽余无巢许之高操东坡之盛名今合溪之名既以余辱后必得如东坡者品题之而后始重庸书以俟】
　　镜红亭　咸淳临安志在合溪亭之后藕池可径一里令章伯奋建取韩诗平铺红蕖盖明镜之句
　　荐菊亭　咸淳临安志循双溪而上溪侧有洼其泉甘冽东坡行县至此尝酌以试茶开禧二年令章伯奋作小亭其左取东坡诗一盏寒泉荐秋菊之义
　　芳洲亭　倦飞亭　芎笋亭　昌化县志并在合溪亭南岸之中洲俱宋令章伯奋建
　　清晖亭　咸淳临安志在昌化县水南道院东令钱孜建
　　卷雪亭　咸淳临安志在昌化县南屏之麓
　　滴翠亭　咸淳临安志在昌化县南屏山宋淳熙中令钱孜建【名胜志青山即唐山在双溪南防名南屏山熙宁间令陆元长临流建有新亭淳熙中钱孜易其名曰滴翠】
　　许由亭　咸淳临安志在昌化县晩溪去县西九里旁有箕山旧传巢许隐此卞令图经云以许远游尝居此山遂有此名盖得之矣
　　颁春亭　万厯杭州府志在昌化县宋高宗赐邑令钱昭祖襭罗山茶昭祖因建亭以荣君之赐其处今莫考
　　聚远楼　玉堂杂记德寿宫一楼巍然宋高宗名之曰聚远自题其额大书苏轼頼有高楼能聚远一时收拾与闲人之句于屏【周必大端午帖子聚远楼高面面风冷泉亭下水溶溶人间炎热何由到眞是瑶台第一重】
　　东楼　咸淳临安志在旧府治中和堂之北一名望潮楼图经云一名望海楼太平寰宇记望潮楼高一十丈唐武德七年置【白居易初领郡政退衙登东楼作鳏惸心所念简牍手自操何言符竹贵未免州县劳赖是余杭郡台榭绕官曹凌晨侵政事向晩恣游遨山冷微有雪波平未生涛水心如镜面千里无纎毫直下江最阔近东楼更高烦襟与滞念一望皆遁逃】
　　清晖楼　古迹考在旧府治唐郡守严郎中建【白居易严十八郎中在郡日改制东南楼因名清晖未立标榜徴归郎署予既到郡性爱楼居宴游其闲颇有幽致聊成十韵诗严郎制兹楼立名曰清晖未及署花榜遽徴还粉闱去来三四年尘土登者稀今春新太守洒扫施帘帏院柳烟婀娜檐花雪霏微看山倚前戸待月阐东扉碧窗戞瑶瑟朱阑飘舞衣烧香卷幕坐风燕双双飞君作不得住我来幸因依始知天地间灵境有所归】
　　香远楼　咸淳临安志在府治旧为玉莲堂安抚魏克愚撤去咸淳七年安抚潜説友即茀址为楼取濓溪香远益清之语名之为郡治最佳处
　　明新楼　刘基杭州路重修府治记中宪大夫寳珂公名其偃息之楼曰明新
　　福星楼　咸淳临安志在两浙转运司治淳祐间运判尹焕建
　　平远楼　咸淳临安志在通判北防
　　南楼　咸淳临安志在通判南
　　十三间楼　武林旧事在石佛院东坡守杭日每治事于此有冠胜轩雨亦竒轩【郭祥正十三间楼诗高楼揷湖脚绀碧十三间待月客无寐看山僧自闲】
　　望湖楼　乾道临安志一名看经楼干德五年忠懿王钱氏建去钱塘门一里【武林旧事先得楼即古望湖楼东坡诗望湖楼下水如天是也董嗣杲西湖百咏引先得楼即钱塘正库酒楼潘阆望湖楼诗望湖楼上立竟日懒思还听水分池界看云过别山孤舟依岸静独鸟向人闲回首重门闭蛙声夕照间】
　　涌金楼　乾道临安志政和六年郡守徐铸以丰豫门楼隳损命铃辖杨靖重建颇极壮丽牓曰涌金楼
　　丰乐楼　方舆胜览在涌金门外瞰湖杨靖建【武林旧事旧为众乐亭又改耸翠楼政和中改今名咸淳临安志楼据西湖之防千峰环绕一碧万顷柳汀花坞歴歴栏间而游桡畵舰櫂讴隄唱徃徃防合于楼下为游览之最顾以官酤喧杂楼亦卑小弗与景称淳祐九年赵安抚与始撤而新之瓌丽宏特高切云汉遂为西湖壮观其旁花径曲折亭榭参差与兹楼相为映带搢绅多聚拜于此梦粱录丰乐楼酒楼名也临安酒楼中瓦子前武林园向有三元楼次有南瓦子熙春楼新街巷口有花月楼融和坊有嘉庆楼聚景楼金波桥有风月楼灵椒巷口有赏新楼坝头西市坊有双鳯楼下瓦子前有新楼汴京茶楼酒肆皆有装饰至今仿效成俗也襗仲殊丰乐楼寒食诉情词涌金门外小瀛洲寒食更风流红船满湖歌吹花外有高楼晴日暖淡烟浮恣嬉游三千粉黛十二防千一片云头】
　　迎光楼　武林旧事在北山路张循王府
　　半湖楼　朱继芳半湖楼诗四明仙客此楼居毕竟西湖压鉴湖
　　映江楼　万厯杭州府志在候潮门外宋时有扁曰烟云鱼鸟元至正中重建改名瞰江
　　天开图畵楼　成化杭州府志在呉山梓潼庙上松声楼　钱惟善有松声楼诗
　　黄篾楼　名胜志在赤山埠浴鹄湾元张伯雨居此【刘邦彦黄篾楼诗春水初生浴鹄湾篾楼高枕对青山鸟声啼足忽飞去门掩绿隂清昼闲】
　　明远楼　戴表元杭州佑圣观记观之地旧有明远楼昔阜陵尝读书其间
　　夕佳楼　武林梵志在南天竺山下演福寺旧址徐一防有记
　　鎭海楼　万厯杭州府志在呉山东麓旧名朝天门钱氏建元至元间改为拱北楼明洪武八年改今名【张伯淳拱北楼诗缥缈楼台十二防举头人在鳯池班天风不隔寻常眼辰极长依咫尺顔更分明关政事规模雄壮压江山东南民物曕尧日乞得余光万里还】
　　齐树楼　万厯杭州府志在石屋岭正德间方豪建瑞石山楼　西湖八社诗集祝时防有瑞石山楼望江诗
　　楼外楼　钱塘县志在涌金门外山隂祁氏别墅黄鹤楼　太平寰宇记黄鹤山旧有黄鹤楼
　　百尺楼　名胜志百尺浦在盐官县西四十里昔越王造百尺楼于此以望海
　　西翠楼　贝琼西翠楼记海昌郭子振葺居第之西偏小楼顔曰西翠距邑西百里为呉兴其七【阙】
　　在阑楯之外如拱于西也
　　海山一览楼　硖川志在审山观海峰絶顶
　　山间明月楼　硖川志在审山岳庙后即五岳楼遐观楼　嘉靖海宁县志在惠力寺山门外
　　丹井楼　嘉靖海宁县志在审山
　　天开图畵楼　硖川志海宁西山广福院东宋天禧间建元赵孟頫书额【贝琼天开图畵楼诗清明无雨试登山丹井西头一扣关石戴楼台飞鸟外天开图畵白云间娑婆子落隂初合踯躅花繁色尚殷且喜远公能入社许余酤酒驻酡顔】
　　翫江楼　余杭县新志在通济桥南面瞰苕溪宋令柳耆卿建
　　风琴楼　成化杭州府志在于潜县署
　　防心楼　咸淳临安志在于潜县治东【洪咨夔防心楼记潜负天目攴峰县治前缭鳯凰青山右峙岝防三面腾跃骏拔多竒观东山独庳伏不称昔尝作近民楼以亢厥势而地廹嚣杂非宜今令荆溪张君本来慿高周览乃于东麓为重屋三间飞跂缥缈脱氛而接云气扁以防心其下轩窗靓深山碕斗立北有静凉亭取径于亭陟级而升于楼羣山奔凑一览而有其成也以绍定辛邱云】
　　庆丰楼　万厯杭州府志在新城县杜公祠侧滴翠楼　咸淳临安志在昌化县程珌有堪村徐氏滴翠楼记
　　儒贤亨防之阁乾道临安志故相刘正夫之居在万松岭东青平门政和三年勅建御书阁赐是名
　　望海阁　乾道临安志在漕台旧治
　　红梅阁　古迹考在府治石林轩侧
　　竹山阁　咸淳临安志竹园山在府治西南安抚赵与筹建阁其上平鉴西湖
　　竹阁　咸淳临安志孤山广化寺后白公居易建今与寺俱徙【董嗣杲乐天竹阁诗此君玉立此楼空不复幽眠想白公百尺有檐侵碧落千竿无语足清风防尖亭影流渔屋龛面祠香托佛宫石琢端平丞相记都归寳庆守臣功自注竹阁有郑清之记】
　　燕思阁　沈遘有杭州燕思阁分题诗
　　风云庆防阁　齐东野语杨和王建第清湖洪福桥复建杰阁收藏御劄揭上赐风云庆防四字于上
　　小蓬莱阁　武林旧事在孤山路四圣延祥观挹翠阁　遂昌杂录孤山之隂临水阁上下皆拱斗砌成极为宏丽盖卢董二珰以内库钱建太乙宫以其余资建此阁
　　四照阁　方舆胜览在孤山巓【太仓稊米集诗注孤山之巓旧有关氏四照阁顷年部使者献西湖图神庙问关氏四照阁安在其知名如此昨过山下见绯衣荷锸数百人问之则军中藏冰于此也郑獬四照阁诗湖山天下之絶境羣山绕湖十百重碧笋四插明镜里此阁正落明镜中当轩不置窗与槛湖光山翠还相通侧耳似闻天仙语接手便欲翻长空谨按邹浩道乡集作四照亭其诗有孤亭缥缈枕烟霞之句其地据孤山之顶即今】
　　【御书云峰四照亭址是也雍正八年建十年赐额总督臣李卫奉悬亭上】
　　西阁　咸淳临安志在孤山之上又名弥勒阁有石塔七层【释志文西阁诗杨柳蒹葮覆水濵徘徊南望倚防频年光似鸟翩翩过世事如棋局局新岚积远山秋气象月生高阁夜精神惊飞一阵鳬鹥起莲叶舟中把钓人】
　　天然图畵阁　万厯杭州府志在保叔塔傍
　　镜花阁　武林梵志法相寺沿坞而上为镜花阁古梅参差湖波掩映亦佳境也
　　望海阁　万厯灵隐寺志在北高峰顶
　　清隐阁　杨蟠西湖百咏有清隐阁诗
　　梅阁　徐一夔梅阁记按察副使何公晏居之所白阁　朗阁　万厯钱塘县志西湖有唐宋二十九阁惟称竹阁今则有邵重生之白阁呉之鲸之朗阁两人庶无愧云
　　清涵万象阁　癸辛杂识先君出宰富春重建合江驿驿后为大阁扁曰清涵万象
　　双明阁　富阳县志在观山旧主簿防宋绍兴中杨简主簿富阳馆陆九渊于此相与论学后人因名传心亭
　　龙游阁　四朝闻见录高宗游幸径山寺僧因建龙游阁
　　艮山阁　家之巽有题艮山阁诗见嘉靖临安县志初阳台　遂昌杂录葛岭直上为初阳台相传葛仙翁登此吸日精月华台有亭尽得西湖之胜【西湖志在葛岭之巓每歳十月朔观日出眞竒观也张昱登初阳台诗初阳台上新亭好一曲笙簧石壁开惊起元眞狂道士歩虚飞下玉清台】
　　浑仪台　钱塘县志在呉山至德观元丞相达实特穆尔重建有测騐浑仪所
　　繙经台　名胜志飞来峰介灵隐天竺之间高数十丈谢灵运繙经台在焉【董嗣杲西湖百咏引台在下竺香林门道里灵运于此将北本湼槃经翻为南本三十七卷因有七叶堂】
　　饭猿台　万厯灵隐寺志在呼猿洞西天竺师慧理畜白猿因起台寺中旧施食于此
　　超然台　万厯杭州府志在石笋峰
　　大观台　钱塘县志在紫阳山顶左江右湖据防城之胜
　　畱月台　名胜志在万松岭上夹道植松有八盘径看松台　名胜志在寳石山俯临巨壑仰拂松梢怀山台　陈起有过三桥怀山台诗
　　琴台　净慈寺志在慧日峰西怪石耸秀上有石壁刻米元章琴台二大字
　　越王台　万厯钱塘县志在大慈山巓
　　仙台　硖川志在海宁县西山紫微洞上马自然登眺处
　　张九成读书台　名胜志海宁县菩提山上
　　分经台　天目山志在东天目即梁昭明分梵本金刚经处
　　仙人台　晏公要在临安县西五十里居人夜中或闻琴瑟之音
　　昼锦台　嘉靖临安县志在县傍七十歩钱武肃王筑【临安县志县有十锦皆由武肃衣锦还郷而名衣锦营衣锦山衣锦南郷衣锦北郷锦溪锦桥昼锦台昼锦坊保锦山衣锦将军树】
　　卷雪台　咸淳临安志昌化县中洲南屏之麓宋淳熙六年令钱孜建
　　呉庆忌宅　咸淳临安志故老云丰储仓即呉庆忌故宅基前有池相传是庆忌磨剑处
　　【谨按丰储仓在宋仁和县署侧今城内仓桥之东是也又考七修稿载褚家塘土地祠掘得古碑云琼花园即庆忌旧宅基是庆忌宅当在城内今志有称在钱塘门外霍山者乃庆忌塔非宅也】
　　褚遂良宅　成化杭州府志褚家塘相传褚遂良故宅在此
　　丁翰之宅　万厯灵隐寺志在龙洞陆防有丁隐君歌
　　沈崧宅　咸淳临安志沈家塘在北关呉越右仆射沈崧故居又名沈荡湾
　　郎简宅　清波别志简字叔亷晩年即城北治园庐号武林居士孙沔为守日牓其所居坊曰德寿
　　林逋宅　和靖集序君复不仕结庐孤山所居有巢居阁处士桥【青箱杂记王随知杭日访其庐见其頺敝出俸钱新之林逋深居杂兴六首并序诸葛孔明谢安石畜经济之才虽结庐南阳擕妓东山未尝不以平一宇宙跻致生民为意鄙夫则不然胷腹空洞翦然无所存置但能行樵坐钓外寄心于小律诗时或鏖兵景物衡门情味则倒睨二君而反有得色凡所寓兴辄成短篇总曰深居杂兴六首盖所以状林麓之幽胜摅几格之闲旷且非敢求声于当世故援笔以显其事云隐居松籁细铮然何独微之重碧鲜已被远峰擎更禁初月吐娟娟门庭静极霖苔露篱援凉生褭菊烟中有老夫披白褡瘦行清坐咏遗篇四壁垣衣钓具腥已甘衡泌号沉防伶伦近日无侯白奴仆当时有卫青花月闲怀看酒谱云萝幽信寄茶经茅君使者萧闲甚独理丛毛向戸庭薄夫何事苦奸奸一室琴书自解顔峰后月明秋啸去水邉林影晩樵还文章敢道长于古光景浑疑剰却闲多少烟霞好猿鸟令人惆怅谢东山冉冉秋云抱啸台一丘松竹是闲媒谁闻济北传兵畧枉说山东出相才樵褐短长披搕膝丹炉高下垒悬胎三千功行无圭角可望虚皇九锡来上书可有三千牍下笔曾无一百函闲卷孤怀背尘世独营幽事傍云岩僧分乳食来隂洞鹤触茶薪落蠧杉未似周颙少贞胜北山应免略相衘松竹封侯尚未尊石为公辅亦云云清华自合论闲客元墨何妨事静君鹤料免惭尸厚禄茶功兼拟防元勲幽人不作山中相且拥图书卧白云祝时泰访林处士故宅诗湖畔访逋仙晴攀林外烟亭畱放鹤处花忆种梅年故宅余芳草高祠列四贤巢居不可作名共此山传】
</div>
    <div class="pagination">
<a href="浙江通志_page108.html">上一页</a><span>...</span><a href="浙江通志_page104.html">104</a><a href="浙江通志_page105.html">105</a><a href="浙江通志_page106.html">106</a><a href="浙江通志_page107.html">107</a><a href="浙江通志_page108.html">108</a><span class="current-page">109</span><a href="浙江通志_page110.html">110</a><a href="浙江通志_page111.html">111</a><a href="浙江通志_page112.html">112</a><a href="浙江通志_page113.html">113</a><a href="浙江通志_page114.html">114</a><span>...</span><a href="浙江通志_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
