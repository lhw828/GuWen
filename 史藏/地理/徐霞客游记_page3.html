<!DOCTYPE html>
<html>
 <head>
  <meta charset="utf-8"/>
  <title>
   徐霞客游记 - 第 3 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   徐霞客游记 - 第 3 页/共 13 页
  </h1>
  <div class="content">
   西南游日记一【浙江　江西】
　　余乆拟西南游迁延二载老至不能待遂以崇祯九年九月十九日爲万里遐征计束装未就适杜若叔至饮至子夜乘醉放舟天未明抵锡邑同行者爲静闻师十月初二日舟至余杭登陆沿苕溪北岸行二十里度马桥爲余杭临安界其北可达径山西十七里至石锦亭亭北西去于潜徽郡道也余从临安道于亭南西去二里抵临安西出闗过皇潭循山西南行共十六里爲下圩桥桥南可直新岭间道二十里抵新城新岭甚险无托宿处乃从迂道逾桥溯溪西上二里宿全张之白玉庵僧意余杭人也闻余负游癖深夜篝灯瀹茗爲谈游日本事甚悉
　　初四日西二里过一桥折而南六里上干坞岭岭甚坦东西各崇山峻岭独此峡中夷南北流分入苕与浙其山过东忽矗天而起曰五尖山循其西麓西南十二里石梁跨涧曰赵安桥由桥北西溯涧沿三九山北麓入后叶坞又西十三里爲鉢盂桥水西自龙门龛出桥下龛有四仙传道岭在桥西四里乃于濳境从桥北转东南里余东即三九洞山峙其西环坞一区皆石峰嶙峋黒逾点漆丹枫翠竹间如错绮水穿壁而下濯石爲雪时凌寒絶溜而黒崖白峡处处如着悬瀑二里度桥至洞山东麓洞山者自龙门龛南迤东来其石棱锐纹叠东南山半开二洞正瞰桥下予同静闻西向蹑山沿小涧而上石皆峡蹲壑透清流潄之淙淙有声夹涧两旁石片踊出田畦中竹树穿石而出再上忽一大石当涧立方重不作透漏态而细纹宻绉智索镂工竹林有庵曰灵隐庵后危壁空起耸翠成叠屏屏南即明洞如轩斯启外五柱穿列正如四明分窓但四明石色劣下不能若此列柱连卷也中一柱上不至檐檐垂一石欲下而下不及柱相对不接者不及尺柱旁一树高撑至檐端辄逊而反曲翠色拂檐而上再南即幽洞两洞并启爲石壁所介壁轻红若桃花入幽洞洞口高悬内若浮桥之覆空其中空洞无底人呼辄传响不絶二十丈之后忽南北洞分水陆陆者拾级而北如登阁殿入三十丈转南又辟一小阁其水洞南入一转即仙田成畦塍界分明水满其中初无涸溢从塍上曲折入约二十丈忽水声潺潺乃透入小门见一溪南来至此下坠宛转无底又过一峡透小门旁无缘径短衣去袜溯水蹑流又三十丈石俱倒垂若莲花平沙隘门忽束忽敞正如荆溪入则石洞既尽滙水一方又不知滙者何来坠者何出也出洞溯南来之溪二里止太平桥祠中初五日南二里上马岭里许达其巅岭以北属新城水亦出新城岭南则属于潜县在其西北五十里水由应渚埠出分水县下马岭南十里过兊口桥岐分南北北达于潜可四十里南则应渚埠道也兊口之水源于于濳马岭之水东来合而南出路随之八里过板桥桥下水自西坞来与前水合溯水西走路可达于濳及昌化又南八里止于唐家拱南去应渚埠尚二里原无市肆担夫以应渚舟下桐庐必北曲经此遂上溪畔乆之得桐庐舟盖应渚埠爲于濳南界溪之南即分水于濳之水北经玉涧桥昌化之水西自麻防埠俱防于应渚而水势始大顾玉涧桥而上已不胜舟麻防埠而上小舟直抵昌化于潜水固不敌昌化也下舟东南行十里爲分水县县在溪之西分水原止一水东南去其西山陆行八十里通淳安予初欲从陆爲王奴遁去乃就水道反向东南焉
　　初八日抵兰溪与静闻爲金华三洞游金华之山横峙东西阳临郡城浦江在北西垂尽处爲兰溪东则义乌也婺水东南从永康经郡之南门而西北抵兰溪与衢江合予将登陆行见溪中一舟溯流而东遂附之水流沙岸中四山俱逺丹枫踈宻映叠尤佳仰瞻北山兀突天表若负扆立顾背之东南行问三洞何在曰在北始悟三洞不必至郡若陆行便可中道入也六十里抵金华西门外
　　初九日即循城西北行高下陇冈十里至罗店主人悉具北山之半爲鹿田寺其东下者南峙爲芙蓉峰西下者南结三洞洞之西即兰溪界予欲由三洞返兰溪恐东有别胜遂望芙蓉峰而趋自店东北五里得智者寺寺在芙蓉峰西北山南麓首刹也今已凋落殿中止余一碑乃宋陆务观爲智大师建殿撰字即其手书碑隂又镌务观与大师手牍数首楷碑行牍具有风致恨无榻工不能得一通爲快寺东庵曰芙蓉有路可登芙蓉峰见峰高不及北山半舍之仍由寺西北登岭升陟五里得清隐庵由北坞登杨家山绕其西山峡中北透而上则北山絶顶上倚于后前列杨家山中开平坞竹石充隙者朱淮督山墅也东北石累累蹲伏平莽中曰石浪爲黄初平叱石处石上即鹿田寺鬬鸡岩在其东二里过山桥东下一里两峰夹涧峰石片片排空作鸡冠怒起状溪流奔跃其下闻岩东下数里爲赤松宫乃郡城东门所入道芙蓉峰东坑也岩北即北山顶顶有棋盘石扳榛莽而上约二里始到石前有平台叠块后耸中列室一楹有涧泠泠从山顶下溯流再跻则石硖成门水从门出门上更得平壑所称西玉壶也闻其东尚有东玉壶皆山头出水之壑西玉壶之水南下者歴棋盘石而潜溢三洞北下则从里水源出兰溪北东玉壶之南下者水由赤松宫出金华东下者出义乌北下者出浦江凡一郡分流此其脊矣玉壶一名盘泉分耸于上者称三望尖文之曰金星峰总所谓北山也下返鹿田寺僧以乆不至方分路遥呼山谷响应入寺浴而卧初十日拉寺僧束炬从朱墅后西行一里北登岭约里许一石耸出峰头由石畔循山而东可达玉壶逾峰而北即朝眞洞洞开高峰之上西向穹然下临深壑壑中庐舍歴落即下双龙洞外居人也葢北山自玉壶西来中支至此而尽后复生一支西走兰溪其层分而南者一环爲龙洞坞再环爲讲堂坞三环爲玲珑岩坞而金华之界于是乎尽玲珑岩之西又一环而爲钮坑再环爲白坑三环爲水源洞而崇崖巨壑亦于是乎尽后支层绕中支中支西尽頽然下坠初辟爲朝真中坠爲氷壶最下及谷底爲双龙所谓三洞也洞门俱西向层累而下各去里许山势崭絶俯瞰仰眺各不相及而洞中水实层注朝眞洞门轩豁内洞稍洼而下秉炬深入左有一隙如夹室宛转随之夹穷有水滴沥不休而隙防仍燥不知水从何去也出夹室直穷洞防则巨石高下仰眺愈穷扳石隙下坠复得巨夹忽有光一缕自天而下洞顶高盘千尺石隙一规宛如半月出内洞其左复有两洞下洞所入无几上洞宛转亦如夹室右有悬穴下窥想即内洞深邃处出洞仍从突石峰头南下折而西北得冰壶洞洞门仰如张吻先投杖垂炬而下不见其防乃扳隙倚空入忽闻水声轰然秉炬从之则洞之中央一瀑从空下坠冰花玉雪从黒暗处耀成洁采水穴石中莫稔所去乃依炬四穷其深陷逾朝真而屈曲少逊出洞直下里许则爲双龙洞洞辟两门一南向一西向俱爲外洞轩旷宏垲如穹厦高搴阊阖四启非复曲房夹室观流水自洞后穿内门西出径外洞去俯水所出处低覆仅一尺五寸余借一浴盆于洞口潘姥家解衣赤身伏盆中推盆而进进隘五六丈穹然高广一石板平架洞中离地数尺大数十丈薄仅寸左则石乳下垂绮窓翠幙横列洞中溯水再进水窦愈伏无容入矣循溪南出罗店逾岭歴坞北入东转去双龙约五里又上山半里爲讲堂洞亦有二门一西北向一西南向轩爽高洁可居可憩其涧涸而不流渡涧西逾第二岭坞逼岭下而涧中有水淙淙北来又渡而西循岭北上外隘中转是名玲珑岩去讲堂西又六里矣转而西逾其岭爲兰溪界下岭爲钮坑又逾一岭曰思山祠去玲珑岩又六里日已将入问洞源寺道曰十里或曰五里亟下岭循涧南趋五里至白坑又西逾石塔岭岭后高峰之北即洞源寺从此岭穿迳而上仅里许而正道在山前下洞旁葢此地亦有三洞下水洞中紫云上曰上洞其地总以水源名故一寺而或名水源或名上洞而寺与水源洞异地时昏黒不辨山路竟循大道下山径路分错乆不得寺遥望一灯隐隐急投之则水舂也其人曰此地即水源由此北过洪桥循右岭而上可三里即上洞寺依其言得至强寄宿焉
　　十一日不及晨餐与静闻从寺后蹑磴北上觅白云洞逾岭而北岭凹忽下洼如盂磬披莽从之一洞岈然下坠深黒疑即白云仰问樵者曰此洞窓也白云在北乃复上北行两山夹中又环成一洼大且百丈深数十丈螺旋而下中无滴水倘置水其中即仙游鲤湖矣然山顶四环无一隙泻者仅见此又下从峡西转则爲白云洞洞门北向门顶一石横裂梁架于上入洞仰窥所称鹊桥者非耶转而左渐下渐黒有门穹然内似甚深外有石屛遥峙黒暗中以杖探地而入数十歩洞倍寛广第无灯炬四顾无所睹返步出抵穹门初入黒甚者至是歴歴可见乃转屏出洞逾岭还饭而出寺循旧路西下二里至洪桥未度从桥左居人后上紫云洞门西向中垂柱四五界爲数重琼窓翠幄处处皆是亦敞亦奥肤色俱胜洞北一奥宛转邃深亦以无炬返下度洪桥循涧而东越石梁水源洞即在其侧洞门南向正跨涧上洞口垂石缤纷中一柱自下属上若擎之而起其上嵌空纷纶复辟一窦幻作海蜃状洞中上下分二层下即涧水所出隘束之上层由洞门蹑磴上入渐下下则空广愈无极但闻水声亦以无炬不及穷出坐洞口擎柱内观石态古幻始与静闻别洞源而去循西岭出坞又西南十五里达兰溪南闗饭而登舟刺行五里泊横山头
　　十五日西入常山溪口过花椒山悬帆正拂赭崖自时两山緑橘丹枫珍苞映日虽霜旦严辰有同暄藻十六日午抵常山县登岸募夫
　　十七日五十余里至东津桥其水自北山南流山高耸在玉山县北三十里外葢自草坪北渡即西峙此曰三清山度桥西五里由玉山东门入而东津桥之水绕南而西至此已胜舟时已下午无长舟可附得小舠至府二十里而暮榜人乗月鼓棹八十里泊广信之南门郡西二十里有石桥濒流下流又有九股松一本九分参霄竞秀俱不及览
　　十八日至铅山河口初拟由广信北游灵山且闻其地北山寺丛林甚盛阻病创而止西南下三十里有峰圆亘曰仙来山舟过时卧未起及经二十里潭至马鞍山下回望见之已不及登矣自仙来至雷打石凡二十里石山介溪左右俱如伏牛覆釡不特形絶崆峒并无波绉文至纎土寸茎亦不能受或山断沙回霜痕树色出村庐石隙中又二十里过旁罗南望鹅峰峭削天际此予昔年假道分水闗趋幔亭处又二十里抵河口一水自东南分水闗经铅山县至此入大溪两溪合始通大舟
　　十九日下贵溪舟二十里西至叫岩濒溪石崖盘突下挿深潭窦横开其上回亘峰腰穿穴内彻如行廓阁道窓楞户牖都办崖上大书渔翁隐次云崖右循磴而上列石縦横穿石隙而绕其后一径成蹊众峰环亘壑回峯易居人多截坞爲池种鱼鳞鳞投问之地已属兴安其前对之山圆亘而起曰团鸡石岭岭前即叫岩寺也叫岩前临大溪渔隐崖当岩左突出又一崖翼其右右崖之前一圆峰兀立溪中曰印山寺后岩石中虚两旁回突庋以一轩爲叫岩岩爲寺蔽景之佳旷在渔隐不在此也西十里抵弋阳界有山方峙溪右若列屏而整上有梵宇惜以棹急失之又三十里西南望孤峰揷犬际心艳之又十里至弋阳遂以行李托静闻督舟去予与顾仆留旅舍爲明日岩之行
　　二十日雨中过西南门遇一岩人欲归依之三里渡大溪俱从山冈行淋漓十里望岩杳不可睹忽路左一峰疑即夜来挿天际者询之爲羊角峤去峰尚五里比至遥望一峰中剖如门已而门之南忽岐出片石如圭即天柱峰也及抵其处路复南去转而东入先过一堰堰南滙水曰放生池池水两浸崖足循池北崖凿石成栈即展旗峯也上危壁而下澄潭潭尽竹色树岚掩映一壑两崖飞瀑交注既入忽见南崖最高处一窍通明若耳之附颅疑白云所凝最近而知爲石隙时雨甚湿衣抵方丈贯心上人急解衣代更爇火就炙二十一日雨渐收众峯俱出惟东南絶顶尚有云气贯心出方丈中庭指防诸胜正南独高者爲寨顶顶石如鹦口名鹦口峯又名老人峯上特出一圆顶从下望之如老僧南向袈娑宛然名爲老人者以此上振衣台平视则其峰渐分爲二由双劒下窥则顶若一叶缀起其北下之脊一起而爲罗汉再起爲鹦鹉三起为浄瓶为北下最高脊四起最北爲观音峰亦峭此爲中支北与展旗峰对楠木殿因之从南顶而西最峭削者爲峰三石攒立峰头与双劒并峙峰下裂隙分南北者爲一线天东西者爲摩尼洞其后即爲四声谷从其侧一呼则声传宛转凡四葢以峯东水帘谷石崖回环其上故也峯东最高者即寨顶西之最近者爲含峰其下即寨顶含分脊处而峯双劒峭于上爲含所掩故其隙或显或合合则并成一障时亦陡露空明昨疑爲白云耳又西爲双劒峯与峯并立分脊之西南峯三剖其下而上并双劒同本而两岐其顶其南大书壁立万仞四字欵氏剥落相传朱晦庵也此二峯爲西南过脊之中东北与香合峯爲对而旧寺之向因之从西而北聨障于左者即含峯峰下即振衣台平石中悬屏下乃道登摩尼一线天者也次爲明星峯北接双鳌南聨含在正西峯爲最高又次爲双鳌峯峯北下挿澄潭即入谷所经放生池南涯也此三峯环峙谷西而寨顶之脉西北尽此从南顶而东最回环者爲城垜峯围屏峯此爲东南层绕之后西北与双鳌爲对从东而北嶙嶙右列爲轿顶峰象牙峯狮子峯比肩谷东而寨顶之脉东北转于此乃又从北而骈立爲案平列者香合幻起者灵芝即方丈静室所向最高而欹张者展旗峯东昂西下南北壁立南挿澄潭即入谷之凿栈于下者此三峯排拱谷北而寨顶之脉东北尽于此此皆谷之内者也展旗北爲天柱峯即昨遥望开岐如圭者旁爲犬子峯狮子南爲卓笔峰围屏峰南深壑中有棋盘石寨顶东南有朝防峰峯独高孤立寨顶后予从弋阳东舟中遥见者即此近爲诸峯所掩又寨顶朝防间则有接引峯寨顶西又有画笔峯葢寨顶北下者既爲罗汉诸峯其南回西绕列成屏嶂反出峯之后者此是也岩上有泉名水帘洞此则谷之外者也其谷四靣峯攒自成洞窟惟西向一峡两崖壁立水从中出路亦从之其南从峯之下东从狮子峯之侧北从香合天柱间皆逾峰跻隙而后得度眞霄壤中一灵胜哉谷中观音峯一支自寨顶北坠谷分爲两西则方丈静室所托最后爲摩尼洞振衣台之路东则榛莽深翳予曳杖披棘而入直抵围屏城垜之下仰视虎搏羊诸石使芟夷芜蔓道置级益进必有深美奈何任乱石茂棘阻絶奥区出循狮子峯北逾岭南转所谓轿顶象牙诸峰从其外西向视之中悬一峰如卓笔不经此不见也众峰之麓俱石冈高亘其东又有石峰一支自寨顶环而西北与轿顶象牙诸峰又环成一谷予从石冈直南彻谷底复阻石棘而出因西逾象牙狮子间脊欹削几不容足回瞰内谷眞别有天地矣此谷东第一外谷也复循外岭东行南转二里爲棋盘石一大石穹立谷中平如砥其西南即朝防峰西北即寨顶葢围屏峰之后也其外峰一支又成一谷但其山参差环立不复如内俱石崖削成者此第二之东外谷也寨顶朝防之度脊处一石高数十丈南向立即接引峰也予于棋盘石頫见从此可跻絶顶披棘直穷岭下则悬削无阶仍从故道至狮子峯转经香合峯登灵芝峰望天柱犬子两峯植立北谷中葢展旗峰独峙于北又环成一谷此北外谷也从展旗西南直东上其顶东南眺朝帽峰左又分立一石有同接引而接引则蔽不可见南靣峰双劒俱成一壁回环无复寸隙下峰从夹栈西出循放生池南行出双鳌明星含后东视三峰背俱垂土可升舍之南东入即水帘径逾峰双劒爲下振衣谷中道又舍而南有路东上知爲登寨顶道从之上二里西视峰双劒已在足下始知已出水帘上下视谷中三靣回环如玦惟北靣正对峰双劒其西有隙可通然掩映不见所从此第一南外谷也循崖端再上已而舍北从南见东南冈上乱石涌起有若双芝骈发盘大茎敛下复并蒂中穿孔其上飞舞变幻赏不周接又上一里登一顶复舍南从北穿石隙而上转而东南行其顶更穹然也其东北复起一顶两顶夹而成峡东南自过脊始而西北溢于水帘山遂中断爲两而过脊之度其东南者一石如梁横两顶间梁尽而雄崖削起决无登理踞脊上回瞰南谷崩隤直下深不见底但见东西对崖悬岚倒翠不知何途之入此第二南外谷也乆之觅路欲返忽见峡北顶有级下达自峡中直上者因谛审峡南石上复有级同之始知其道不从脊而从峡也想寨爲昔人盘踞故梯险凿空今路爲草没而石迹未泐遂循级北下峡底复自峡扳级北上一里东登最高处竟与朝防接引连袂比肩朝防四靣孤悬必无可登而接引之界于其中者已立悬脊之上两旁俱突石错块不特下不能上上亦不可下其北下之脊即棋盘石南下之谷当朝防南来山脉所环而成者亦不知入自何途此爲第三南外谷也独西外无谷乃絶顶之北东分爲围屏城垜西分爲鹦口然其异下仰则穹然见竒上瞰反窅絶难尽也时日暮急返予已目劳懐竭飞腾而下不自知其足之前也四里下山东向入至双劒峰下有径可入水帘昏黒难辨遂逾岭息方丈
　　二十二日逾振衣台上至峰下再穿一线天而东北过四声谷谷壁一隙东南向内皆大石累庋可西北出其西北爲摩尼洞正下窥方丈平揖观音诸峰遂下岭西南循外谷入水帘洞其处三靣环崖回亘自天北对劒二峯泉从崖东飘洒下坠爲此中絶胜葢峰峦嶂之竒雁宕所无但诎水观耳此谷独飞珠卷雪在深谷尤异但其洞虽泉对而洼伏崖末爲恨顾其危崖四合已可名洞不必以一窟标举也时朔风舞泉游乘空声影俱异霁色忽开日采耀崖射水光丽铄眸低徊不能去久之饭于寺而别仍从崖栈西出十里排前又西二十里至留口暮涉其溪溪西即贵溪境自排前至留口回望岩只见朝防峰作一羊角挿天与弋阳东向望不纎毫差别苐此见一石人旁立亭亭爲异二十三日西行八里将至贵溪城忽见溪南一桥架两山间问之爲仙人桥隔溪不可至西趋二里入城觅静闻于逆旅同出西南门经张真人墓碑乃赵松雪奉勅撰书者一里越小桥东向溪溪流直逼五靣峯下此溪发源江湖山自花桥而下即通舟楫西北六十里至罗塘又二十里至此入溪爲通闽间道其所北输皆楮炭适有炭舟舣溪畔呼之渡渡溪东一里由五靣峯西北入其山俱石崖盘峙中剖而开并夹而起逺近离立不一抵穹岩下拾级而上得一台缀两崖如掌其南下级直垂涧底其西上则山巅予先扳磴里许至絶顶则南瞰西华东瞰夹壁西瞰南溪北瞰城邑皆在指顾间以山雨忽来急下山従前磴南下一线天即従峰顶中剖而下者是爲直峡峡至中间忽转而东穿复得横峡上下壁立东尽出坞而南望两崖穹崖盘窦往往而是直抵西华予已从五靣峰稳视舍之仍转出一线天北逾岭二里东转入小隐岩岩上穹下逊裂成平窍东西环转南连北豁可庐而憩岩后有宋洪驹父宣和年间书予乆知有徐仙岩遍问不可得闻有峩眉山在小隐东南三里遂由罗塘大道过一岭北转入山竹树深蒨岩石高穹雨大至饭于岩中问仙桥道曰间道循山而东穿坞北去四里可至从之路甚荒忽乆之逾一山忽见防然高驾者甚近及下谷茫不可得既直抵其下一石高跨峯凹上环如卷中辟成门靣平整如台予先至桥下仰视顶高穹不啻数十丈及登步其上修广平直驾虹役鹊之巧不逮也従其西二里将抵象山问徐仙岩终不可得忽一老翁曰屋后南入即是旧称徐岩今爲朝真宫路荒没非明晨不可觅予以明晨将发遂强静闻南望山峡而入始犹有径入渐灭两崖深极不顾莽棘直穷其防石峡尽处隘不容足乃象山东第三坞望其西又有一坞入不得路问知路尚在西乃得入则高崖盘亘中有深岩外垂飞瀑乃象山东第二谷即徐仙岩也循暗路出南登象山两崖前突中坞不深而峻从崖右登仰止亭亭高悬崖际嵌空环映仰危峯而俯幽壑令人徙倚忘返守祠者以昏黒恐无舟渡遂扶予二里至中坊渡隔溪呼舟俟既渡乃别里余入南闗抵肆宿
　　二十四日仍渡西南门大溪南十里新田铺山势渐开正値西华山之南回望诸岩兀突俱并成一山祗有高下无复剖裂痕三十里过马鞍山复入山谷四里逾岭下宿申命地爲上清入山始境主人爲予言南去上清二十五里西去仙岩止二十里不若即此向仙岩而后上清便又言仙岩之西十五里有马祖岩不若竟赴马祖转而由仙岩扺龙虎以尽上清爲更便予善其计分静闻待于上清而予与顾仆西去
　　二十五日趋而西二十里过香炉峰峰危亘三叠南靣直剖下中一凹佛庐其上雨不及登其西即安仁界于是又涉饶郡地八里过新岩足不知岩之在上也从东峡穿而北入有岩横亘于西飞瀑交洒于上复探其南南岩有户掩竹间出跻其上高敞盘亘但无宛转穿漏致此即新岩非旧岩也西趋下山一里入山峡峡口巨石磊落高下盘峙深树古藤宻防其上其内崖东西并峙北连南豁豁即峡口连者其底也马祖岩在东崖之半即新岩背予由岩下仰视栏栅凭虚以爲殊胜及冐雨登岩则秽息不可近葢爲业僧畜埘所且拒客不纳时衣已雨透强栖右龛侧
　　二十六日仍从北连处下转上西崖直趋而南路断处即来时峡口上也崖壁峻立不可下瞰忽有洞透腹西出既越洞分两道一道循崖而北两崖并夹遂成一线一线中东崖下复裂而爲岩清幽可托岩外之崖与对崖下坠百仞上挿千尺不合者盈咫而中亦横裂邃若重楼惟极北豁然以爲可通外境而豁处天光上辟悬险愈深削崖穹壁阻絶上下复还至洞门分道处仰见上层飞石平出然高不可扳従其南道转峯侧而上则飞阁危悬又辟一境觅路下不得仍穿洞出崖端觅路下峡口又不得仍循崖抵北连处下出峡口四里过南岭遥望东靣乱山洒翠骈耸其北者爲排衙石欹侧其南者爲仙岩最秀而近瞰岭下一石尖挿平畴四靣削起者爲碣石下岭即见大溪自东来直逼岭足其溪发源泸溪由上清而下乃従溪北溯流东南行四里至碣石下仰望穹然虽渐展而濶然削立愈甚有孤柱分霄状下有碣石村是爲安仁东南界渡溪南爲沥水山复贵溪矣又东五里直抵排衙石西爲鱼塘地东临大溪【下脱游仙岩上清记约一页】
　　二十七日蔡坊渡溪东一里龙虎观观后一里水帘洞南出山十七里曰石冈山金谿县东界也入抚州境又八里宿孔坊
　　二十八日五十里下一岭爲五里桥东南入金谿城南十里至大塘山
　　二十九日西南七十里扺建昌东门
　　十一月初二日出建昌南城西二十里至麻姑山足上二里半山亭又一里喷雪亭麻姑以水胜而诎于峯峦半山亭之上有水横骞如卧龙蜿蜒上至喷雪则悬瀑落峰间一若疋练下垂一若玉筋分泻分泻者交潆石隙珠络纵横亦不止于两但逺眺则成两瀑耳既坠仍合爲一复如卧龙斜骞出峡去但上之悬坠止二百尺不能与雁宕匡庐争胜再上五级连注可名五泄五泄各不相见各自争竒其中两潭甚深螺转环连雪英四出此可一目而尽爲少逊耳再半里上至龙门桥两崖夹立泉捣中坚不敢下视架桥俯瞰于上又变容与爲雄壮观龙门而上溪平山绕自成洞天不复知身在高山上也又半里爲麻姑坛仙都观左有大夫松已死右有通海井西上岭十里逾篾竹岭爲丹霞洞又上一里王仙岭最高西下左坳中宿华严庵
　　初三日仍出篾竹岭由西坳中南上越两山东南共五里爲飞炉峰南爲军峰北接麻姑东瞰盱江西极芙蓉葢在五老峯西阳华峰西北云
　　初四日东出建昌过太平桥南循溪五六里西折出从姑南上天柱峯山顶两石并起如双髻北向登其岩前曰飞鳌峰其后飞突而出下有方池曰玉冷泉従东上天际亭亭后凿石梯而上一洞口隘如斗蛇伏乃入中高穹而寛天柱之南隅也仍下石级西沿崖登天柱鼇峯间有台一掌上眺层崖下临絶壁竹拂石门树悬崖隙爲云台岩従其上西穿峰峡架木崖间曰双玉楼再西一石欲堕未堕两峡并起上下离立曰一线天此鼇峯北隅也一线既尽峡转而北有平石二片方圆各异横峡内曰趺跏石此二峯者従天柱西鼇峯北又起二峯高杀于鼇峯天柱而以丽得竒者也其东一峯即南与鼇峯夹成一线又与西峯夹庋趺跏者西峯之西又有片石横架成台其东西俱可趺跏云従趺跏石北践一动石梯东峯而上其顶南架梁于一线出鼇峯巅东凿级以跻遂凌天柱之表北瞰郡城西瞻麻峤时天霁气清缕烟纎云游目尽彻従趺跏峡中北下天柱之北穹崖下临片石夹立天柱北裂一隙上有悬台可蹑曰滴水岩东下又得穹崖一重爲竹影庵从其南扳石而登曰梅花岩石隙东向则天柱东隅下层也飞鼇之西有斗母阁阁侧有一石曰蟾蜍下嵌成窝而上突爲台则又鼇峯西隅下层也
　　初五日东南四十里爲硝石南溪东溪至此合南来者爲新城溪舟扺新城尚六十里东溪四十里至五福又陆三十里至杉闗爲江闽分界度东溪桥而南爲铁仙岩山俱纯石北半崭削爲崖屏立田畴间由崖隙而上两崖间潴水成溪崖挿溪底凿栈以入又一水自东来注亦纯石挿底隘不容足架梁南渡又转一桥西渡大溪遂蹑山峡而上则飞岩高穹东向而出僧凭岩结阁种竹于外颇幽敞出度峡桥见有石级西上因蹑之盘旋山顶两度过脊皆深壑断峡回亘纵横下山二里仍宿硝石东溪桥之南
　　初六日闻觉海寺胜南趋二里则南溪之左也寺亦古其前即銕仙岩以西之第二重也盖自硝石来其山皆块石堆簇南则交互盘错斩若截堵峰峰皆然以銕仙为中西则突而峙于南溪之左东则两突而止于止止岩之东再东则山转而南矣入觉海见山在其前乃循崖以登崖之西下瞰南溪涓涓北流时有小舟自新城来既南行崖尽有峡东下葢南北两崖对峙成峡其度脊处反在西濒溪之上予见其峡深沈遂蹑山级东南直登其巓东西两台最高自西而东路尽莫前下瞰乱壑縦横峡形屈曲枝分滙水成潭分曹叠泻疑即所云金湖也而二峯东下无路但见东峡有水有径疑即銕仙仍従旧路下至溪东两崖对峡处即従崖下东入峡中渐下渐湿遂东北三里至小港口水自韩公桥而来渡之入山东北三里大石岩五里韩公桥三里双同槽南二里紫云岩西一里渡溪爲夫子岩返出紫云一里至响石岩又登岭一里至竺岫初七日东南六十里与南溪遇东爲观音崖西爲山居院两崖束溪门以内澄潭甚深三里入新城北门出而西西南二十五里宿石瓶冈【下脱一日】
　　初九日従草堂左循崖南下路甚微削伏深草中直下三里东南一溪自箫曲峯后与外层巨山夹而成峡巨山即闽界其东北度而爲箫曲西北度而爲应感峯防仙峯两腋溪流夹而西去箫曲南溪之上爲板铺渡溪东南上岭一里则平转山腰又南二里直上山顶二里南下而东上至应感岩岩西向巨壑矗削环成一窝置室于中自下望之直凭虚缀壁也従崖侧蹑登里许至岩顶以爲诸峯莫高于此既登而后知防仙岧岧更上也应感二峯连起东属于大山过脊甚峭脊北之水出板铺脊南之水即西出防仙峯北自应感登防仙岩南下三里过脊南水复南上则防仙北属大山脊也脊东之水西出防仙之南其南又有大山东北入于感应后之大山夹此水西去其中坞落爲九坊乃新城五十一都地对防仙之山名迷阳洞山南即邵武建寜县其大山东南爲泰宁其西南爲建昌之广昌自过脊至防仙望之甚近而连逾四峯皆峭削四下四上又四里而登防仙絶顶则东界大山俱出其下无论箫曲应感矣自防仙西至南丰百里东南抵建宁县亦百里其界有侧家斜在迷阳洞南爲大山寥絶处
　　初十日由防仙岩西下十里过溪即应感西南来溪也又十里爲下埔应感溪自东而西防仙溪自南而北俱防于下埔北去自下埔而上悬崖瀑布随处而是亦俱防于下埔西南十里至章村山始大开有水自南而北源自建宁县邱家岭去章村南十五里又五十五里始抵建宁云由章村西南三十里宿梅源
　　十一日西五里至漈上坞平畴一环四山绕壑以爲平地矣已而流忽下坠循级愈下遂成一瀑名漈山灶又五十里抵南丰出其西盱江自西南绕城东北而北下西五里一溪自北来度其桥军峯溪自西来溯之行数家列溪上曰三江口
　　十二日渡军峯溪従左路上路渐微六七里入山口越二岭约三里询知正道在南従三江渡溪已悮也葢其岭西北爲呉坑东南爲东坑去三江已十里乃南转下一坑复得土人指上岭共五里止后阿上二里一小庙当道岐出庙西北平循山半阴崖行又二里至一山过脊处南北俱有道西向登岭道独仄蹑之登一峯即转入山峡峡有溪自西而东东口破壁下绾口一峯西南半壁直倾至底石骨如削铁路在其对崖循峡阴西入自过脊至此共二千七百步一石飞突南崖俯瞰溪日光溪影俱爲浮动溪中大石屹立西尽峡两崖逼束成门水従门中坠壁下潆洄大石而出葢军峯东溪源也飞突崖下架一桥渡涧而北登岭半里山回水聚得岐路入龙塘庵西有龙潭路棘不可入庵左渡小溪直上岭六百步循崖而西屡有飞涧従山巅坠下路横越涧流者五六次下复成一溪又九百步得横木栈崖又二里直转军峯北仰望峯顶犹天外一石涧自峯顶悬而下此北溪之源也渡溪二百步上一岭始与北来大路合自此西上一里至北岭度脊处其西下爲宜黄道东即所来大道也自此南上凿磴叠级次第问出蹈空而上道极修广愈上愈高风气寒厉与防仙异自分道处至絶顶悉直上无曲坠共四千三百步抵军峰巅下望五六尖峯自西南片片来乃闽中来源也其南圆亘者爲着棋峯亭亭削刻非他峯所及葢自南丰来従车盘岭南靣上不及北道之辟然经着棋峯栈石转崖度西峡中蹑磴扳隙路甚竒险予従此道望见之恨不亲歴十三日北下十里至岭脊岐路处舍东北二道従西下里半得混元观则军峯北下观也地已属抚郡宜黄县闻山南车盘来道亦有下观云循山北下两山排列水泻其中五里至涧底军峯直北水也又一水自西南来乃军峯西壑水至此防循水东北五里过袈裟石石绾两涧口聚落在其外曰墟上又鱼牙山之水亦自西南来防与大溪合西转下宜黄墟上即东北岐溯一小溪十里至东源东上三里登板岭岭水西流入宜东南流入丰东北流亦入宜葢军峯北下脊也度岭东竟坞一里水东出峡下坠深坑従北岐一径五里至下村又北二里水入山谷中两山隘束路萦山半曰十八排即七星坑也凡十里水破峡而出又一里山开水转度小桥而西曰枫林
　　十四日即従小桥溯小溪北上五里入南湾坳逾分水岭爲南源即小溪源也五里至八角庄有水东下北二里登黄沙岭下巾儿漈水亦东下北溯一小水三里上栏门平行李家岭一里始下一里爲磁又东北逾岭下溪自东南下深坑路不能従东下三里山少开东逾一岭二里曰乘龙坳水亦南下复东上二里曰鹅腰岭平行二里下一里曰鉏原先是下磁以爲平地至此歴级东下共十里至歪排始知磁龟犹在众山上也歪排以上多坠峡奔崖之流但爲居民造楮濯水成滓失飞练悬珠之势然鉏原小水已如此不知磁以东诸东南注壑者其竒胜更当何如也出歪排其南山坞始开水亦南下又东十三里则盱江自南而北日方下午不得舟
　　十五日右江左山北行三十六里则从姑在望入郡之南门
　　十八日西循麻姑故道三十里逾朱君岭复循山半行深竹宻树弥山布谷红叶朱英缀映沈绿中曰鞋山五里入石坪山环一谷随水峡而入复登岭五里踏岭头即芙蓉峯东过脊也脊二重南下六七里有龙潭古刹在深坑中道小不及下度脊而西即芙蓉山自南而北高亘众山之上循山东北上里许山开一坞东北向是爲芙蓉庵
　　十九日従庵左小径直跻一里出峯上又平行一里登三仙石爲芙蓉最高处东眺黄仙峯已不能比肩南眺军峯直欲竞峻芙蓉之南冇陈峯山在十里内高杀于芙蓉峭削似之凭眺逾时从峯北小径西下里许与石坪西来大道合下五里北转始有高篁丛木西下上四里登揭烛尖西南下二里爲南坑有涧自东南来围山绕谷平滙一壑随水数转出里许一水自北至二水合而南出路因之西九里高峯逼西又合一南来水与俱北遂渡港口桥循左麓而北五里抵上坪水注北去路西折上杉木岭二十里宿车上
　　二十日乗月西行即与大溪遇想即墟上之溪自南而北者发源军峯经坑隂至此已而溪复西南下路折西北山中十里则大溪复自东南来渡之东行五里又一溪自西南循宜黄城东而北军峯溪与之防再北又一小溪自城北来入三水合经狮子岩下遂北下临川云乃与静闻出宜黄北过丰乐桥上狮子岩岩回盘两层兀立三溪合流处又西北二里入山得仙岩高峙锦屏上穹下通其西垂忽透壁爲门穿石而入则众山内閟若另一世界是岩甚薄南靣壁立北靣穹覆其穿透多隙正如防之通天岩岩之最竒者乃返出县南循南来溪西南行二十里过玉泉山下山屏立路右若负扆乂南随大溪三里一小溪自西来注即石防下流也始舍大溪溯小溪西折入三里得石防寺寺北有矗崖立溪上半自山顶平剖下南峯尤突兀与之对峙爲门石防岭正中悬其间寺倚岭东麓仰望之祗见峯顶立石巍然不知其中空也是晩宿寺中
　　二十一日急登防是峯东西横跨若飞梁天半较贵溪石桥轩大三倍从寺西眺祗得其端由寺北转入峡中南向登仰见竹影浮飏一峯中穿高度云末透石入南瞰乱峯攅挺溪声山色另作光响非复人世出桥南还眺飞梁之上石痕横叠疑有缀庐嵌室无路可登正徘徊间一山鹤冲飞而去响传疎竹间益令人留恋是桥之南其内石裂两层自下而上离合尺许由隙扳跻欲达其上层而従上垂绠可引入中层云下防由小路五里抵玉泉山下山甚峻屏立溪西北上半俱削壁僧叠级凿崖架庐峰侧一峰悬上三靣凭空后复下隔深峡离大山之右崖丈许登眺乆之返抵北门旅次已昏黒二十二日西北三十里至陈坊北度小木桥沿小溪入五里由回龙洞入山隘抵曹山寺环峯四辟平畴一围水流其间亦此中一洞天也
　　二十三日西四十里至朱碧街去乐安尚三十里二十四日西南三十里至大坪寺东转入华葢山二里爲一天门又蹑级上一里爲旧一天门有二小溪合于石屋之上従此行峻坂中七里至二天门两度脊东北绕三峯之隂共七里而登华葢顶谒三仙焉华葢三峯并列而中峯稍逊西爲着棋东爲华葢路由西峯而登其阳甚削故取道于此华葢之上诸道房簇绕仙殿无余地可舒眺登着棋縦目四览其北正与相山对西南则中华山与颉颃东与南各翼以崇嶂然皆不能与华葢抗也是山在崇仁南一百二十里东去宜黄亦一百二十里西去乐安三十里西南一百里至永丰东南至宁都则二百里焉余自建昌宜取道磁则直西而至自宜黄则取道石防従云封寺亦直西而至今由朱碧则迂而北环而西转东向入山取道虽迂五十里而得北游曹山洞石可无憾矣仍下三天门西南十二里出大陂溪中乱石平铺水碎飞其上望之如冰玉
　　二十五日爲长至日早寒殊甚西南十五里溪边一横石临流与静闻踞其上不知溪流之即在其下及起回顾溪流汨汨透石出始知爲架壑石也予道乐安闻城西十里有天生桥欣然欲往今路已南不及西向幸得此石虽溪石庳细已见天生石梁一班南十五里抵流坑又西八里宿乌江溪南之茶园
　　二十六日舟逆旅度溪桥北上防仙峰其峯在大溪北黄漠溪之西葢两溪交防是山独峙其下流与雪华山东西夹黄漠溪之口者高耸兀突倍于雪华南靣石骨嶙峋于此中独爲峻拔其西南则豁然溪流放注永丰境由溪北従东小径西上五里至防仙峯更西北上一里石尤巑岏上多鹃花红艶但不甚高亦冬深殊景也下山舟尚不行复止宿予自常山来所经县治无不通舟惟金谿乐安通舟之流俱在四五十里外
　　二十七日舟发乌江经永丰出吉水恩江
　　十二月初二日抵吉安郡
　　初十日登中华山上下俱十里
　　十一日游洞云
　　十二日循中华而南十里登分水岭逾岭东五里爲帯源由带源随水东行出水口峡水东去路南入山六里过罗源桥复与带水遇葢其水出峡东行循山南转至此度桥而北山始大开又五里宿水北
　　十五日由水北五里度泸溪桥爲夏朗滞张氏西园数日
　　十八日由夏朗西西华山之东小径北五里西转循西华北十里至永和其北涯有道可径往青原登山随山东北行五里入两山间又一里有溪转峡而出渡溪南转石山当户清涧抱壑青原寺西向而峙初入时不过东西两山夹也至北坞转入而南始觉水石清逈岩壑潆泗及登塔院下瞰寺基更觉中洋开整四山凑合其坞内外两重外建书院内峙香阜若天造地设者是寺乆爲书院僧本寂竭力兴复改院爲寺邹南臯郭青螺欲两存之本寂力持不可始迁书院于外坞寂爲予言如此寺前一溪由寺东南深壑中来前滙翠屏下翠屏爲水所蚀山骨嶙峋层叠耸出老树悬缀其上浸影清流景色万状寺左循流上峡甚峻而坞曲曲折入十里扺黄鮎岭入口回鎻极隘但知有寺不知寺后有此深坞也余自翠屏下循流扳磵宛转其间莫测所极觉水舂菜圃种种俱有异致日渐西乃登山由五笑亭返寺出山度溪桥従山南五里越而西西北十五里度贑江暮烟横渚不辨江城灯火又三里宿郡北白鹭洲
　　二十五日入永新舟
　　二十六日十里至神冈山下乃西入小江又西二十五里曰三江口安福江自西北来而西南来者永新江也舟溯西南行至是始有滩又十五里泊横江渡去吉安郡五十里
　　二十七日二十里廖仙岩至是始有山南岸爲泰和界北俱庐陵境也自此舟转北行十里永阳庐陵大市也在江之北然江之南岸犹十里而始属泰和以舟曲而北耳又三十里泊止阳渡
　　二十八日二十里至敖城始南转扬帆五里上黄坝滩复北折入两山间五里枕头石转而西三里上黄牛滩十八滩従此始滩之上爲分丝潭潭水深碧崖束如门至此始有夹峙之崖激湍之石又十七里经画角滩抵坪上则庐陵永新交壤处
　　二十九日二十五里至还古望溪南大山横亘下有二小峯拔地起问舟人大曰义山无竒小曰梅田有洞在山麓予夙慕梅田之胜急登岸令仆随舟候于永新予同静闻由还古南行五里至梅田山下峯皆丛石耸叠无纎土防翳其间真亭亭出水莲也东向者三洞北向者一洞惟东北一角山石完善东南洞尽处与西北诸靣俱爲烬灰者銕削火淬大丧玲珑之质东向第一洞在穹崖下一突石障洞侧洞门穹然髙可十数丈入洞后顶忽盘空起四围俱削壁下垂如悬帛万丈牵绡回幄上复嵌空成阁中仰一窍直彻山顶恨无十丈梯凌空置身其间也由此北入左右俱有旋室透门伏兽垂幢不可枚举而正洞垂门五重第三重有柱中擎界门爲两正门在西偏直透洞光东偏则旁门暗中由别隙入至第四门而合再进扺第五门约已半里而洞门穹直光犹遥瞩至此路忽转西向入入一门幽黒漫无所睹但闻传响铿鍧比明处更逺欲出索炬烛之既返步所睹比入时更显垂乳列柱缤然满前矣洞之南不十步又得一洞亦直北入最后左转亦幽暗其瑰异宏丽少逊第一洞既出见洞之西壁一隙岈然侧身入门高五六尺濶仅尺半上下方正如从绳絜矩而槛桔成形宛然琢削其内石色与外洞较异圆窦侧隙曲折玲珑悉可蜗旋猿挂入有风蓬蓬然出自内深室中而昏黒无所见乃蛇退而出出洞又南不十步再得第三洞则穹然两门一东向一南向中皆穹朗初直北入既而转右转处一石柱洁白如削玉上垂爲寳葢绡围珠络形多瑰异従此东折渐昏黒两旁壁益狭上甚高惜无炬不能烛其顶下则伏者渐低不容身而出自是而南凌空之石俱厄于大斧烈熖乃从山下转而北见耸削之胜四顾都无径路过东东北折而西遇一人引入后洞洞在山北甫入亦有一窍上透山顶入其内高穹明敞当洞之中一石柱斜骞作槎枒状曰石树下有石棋盘最内西转云可通前洞而出时连游四洞日已下舂既不及覔炬再入而洞外石片嶙峋觉空中浮动益无暇俯抉幽閟遂与静闻由石瓣中踏隙上上至半下瞰诸悬石若削若缀度日暮无覔炊处亟下山山之西北隅惨受焚削与东西同叹西过一涧十里至大道西岭角西南行五里扺永新东闗时予舟逆流上且多迂回尚未至县乃入游城中抵暮出舟适泊浮桥下永新东二十里高山曰义山横亘而南爲泰和龙泉界西四十里高山曰禾山爲茶陵州界南岭最高者曰七溪岭去城五十里乃通永宁龙泉道永新之溪西自麻田来麻田去城二十里一水自路江南向至一水自永新北向至合于麻田
　　三十日出城南溯溪行七里小溪南自七溪岭来入又西三里大溪西南破壁去道自西北沿山入三里越草墅岭爲枫树复与大溪遇西北越合口岭八里至黄杨山境始大开溯溪而西七里宿李田山乡寒寂彻晓不闻一爆竹声北望岩峤甚壮问之即禾山也闻其地西去路江二十里北由禾山趋武功一百二十里计令静闻先待于路江
　　丁丑正月初一日余直北入山升陟五里越一小溪又五里北抵后堂寺越小岭始见平畴水田漠漠随东流北行五里西北转溯溪入山溪乃禾山东北流聚甚大余自永城西行未见有大水南入溪者当由东入永新下流也北过青堂岭西下复得平畴一坞曰十二都西都溯溪入龙门坑溪水従山峡中破石崖下捣连泄三四潭最下一潭深碧如黛其上两崖石俱飞突相向入其内复得平畴是爲禾山寺寺南对禾山之五老峯背倚者乃禾山兆支复起之山也葢禾山乃寺西主山而五老其南起之峯最爲耸特两山夹凹中有罗汉洞予急于武功不及爲罗汉五老游遂北登十里坳越岭北下山复成坞曰铁径复从其北越一岭下五里更得平畴曰严堂五里上鸡公坳一名双顶岭甚高岭南之水出铁径北水则出陈山鸡公以北即安福境下岭五里扺陈山东西俱崇山峻岭夹峙上则亏蔽天日下则奔坠峭削深奥非复人境
　　初二日北向行南来之水従东破山去又有北来水合而东路即溯流北上五里宛转至岭上东转北度岭脊曰常冲岭西一峯爲乔家山石势嵯峨顶有若屏列若人立者诸山之中此爲翘楚北下三里一石崖兀突溪左上皆纯石横竪水从峯根坠空而下者数十丈但路右行崖畔丛茅防茸不能下窥徒闻捣空振谷声下此始见山峡中田塍环壑又二里抵卢子垅一溪自西南一溪自东南山峡与常冲之溪合而北垅北一冈横障溪使西走溪乃环冈复北遂西北流路始舍溪北过冈又五里下至平畴山始大开成南北两界而卢子垅之溪复自西转而东遂成大溪东由洋溪与平田之溪合乃渡溪北行三里至妙山复入山峡三里至泥坡岭麓五里北越岭而下又得平畴一壑曰十八都又二里有大溪亦自西而东乃源従钱山洞北至此者平田桥跨之度桥北上相公岭従此迢遥直上五里有路从东来合又直上十里盘陟岭头日炙如釡渇不得水乆之闻路下淙淙声觅莽间一窦出泉掬饮之山凹得居落爲门家坊坊西一峯甚峻即相公岭所望而登者正东北与香炉峯对峙爲武功南案
　　初三日坊北三里转而西复循山向北始东见大溪来自香炉峯麓是爲湘吉湾下岭连越两山脊二里抵何家坊路従西坞下者乃钱山之道路従北凹上者乃九龙之道而正道则溯大溪东従夹中行二里渡溪循南崖一里三仙行宫在溪北从此渐陟崇崖二里直造香炉峰麓其崖坳时有细流悬挂北下大溪去仰见峯头云影渐朗亟上跻忽零雨飘洒三里至集岩雨遂沾衣乃入集云观少憩观南倚香炉北向武功前则大溪由东坞来西经湘吉湾而去雨少止倩一道流送至山顶冒雨半里度老水桥复循武功南麓行上牛心岭五里过棋盘石雨渐大道流还所畀送资弃行囊去葢棋盘有道直北上五里经石柱风洞又五里径达山顶此集云登山大道也由小径循深壑而东乃观音崖道余欲兼而收之直従山顶小径趋九龙而道流欲仍下集云从何家坊大道上故不合而去予遂従小径冒雨东行山支直従山顶隤壑而下凸者爲冈凹者爲峡路循其腰遇冈则跻其上遇峡则俯而下由棋盘经第二峡一石高十余丈竪峯侧势态娉婷其内峡突石丛树望之甚异而石滑草塞无可着足循路东过峡者三其冈下由涧底横度而南直接香炉之东水遂分东西流西由集云出平田东即观音崖下江口皆安福东北溪也于是又过两峡北望峡内树木防茸石崖竒诡时见崖上白练如瀑而怪无飞动之势审视之俱僵冻成冰也共五里抵观音崖一名白法庵在武功东南隅其地幽僻深奥初爲山牛野兽窝僧白云鼎建禅庐其徒隐之扩大之殿前广池一方亦高山所难觏者前有尖峰曰箕山乃香炉东又起一尖也庵前后竹树甚盛前大路直下江口后即登山东路也雨止由庵东跻其后直上五里抵山顶茅庵三石卷殿即在其上而浓露弥漫咫尺不辨道者引入叩礼返宿茅庵武功山东西横若列屏正南爲香炉峰香炉西即门家坊尖峯东即箕峯三峰俱峭削而香炉高悬独耸并列武功南若櫺门然其顶有路四达由正南者自风洞石柱下至棋盘集云经相公岭出平田十八都爲大道余所従入山者也由东南者自观音崖下至江口达安福由东北者二里出雷打石又一里即爲萍乡界下至山口达萍乡由西北者自九龙抵攸县由西南者自九龙下钱山抵茶陵州爲四境云
　　初四日雾影忽开忽合従正道下觅风洞石柱直下者三里逺见香炉峯时出时没半山犹浓雾如故遂乗未雨返山顶先往九龙沿山脊西行初犹弥漫已渐开三里下度一脊忽沈雾中望见中峯北矗崖崭柱直下挿谷底号曰千丈崖百崖耸峙回环高下不一隤而北下爲门爲阈爲嶂爲台皆宻树平铺雾犹时时笼罩身至其侧辄复开朗标异葢武功屛立东西与中共起三峯而中峯最高纯石南靣仅见突兀而北则极悬崖回崿之竒使不由此而由正道几谓武功无竒胜矣西三里过中峯之西连度二脊狭仅尺五至是南北俱石崖而北犹崭削环突多竒脊上双崖重剖如门下隤至重壑由此通道而下可尽北崖诸胜惜山高路絶无能至者又西复下而上爲西峯峰与东峯无异而石骨嶙嶒则少逊中峯又五里过野猪洼西峯尽处石崖突出下容四五人曰二仙洞闻其上尚有金鸡洞未入于是山分两攴路行其中西下四里至九龙寺寺当武功之西垂崇山至此忽开坞成围中有平壑水西出峡桥坠崖而下乃神庙时与观音崖东西并建观音开爽下临九龙幽奥中敞形胜固不若九龙端宻也若以地势论九龙虽下于顶其高反在观音崖之上出寺西越溪口桥溪従南下西越一岭又过一小溪二溪合而南坠谷中溪坠于东路坠于西俱垂南直下五里爲紫竹林僧寮倚危湍修竹间幽爽兼得亦精蓝之最精者从山上北望犹在重雾中渐下渐开破壁飞流倒峡悬湍十里而至灵台或従溪左或従溪右屡循流揭渡总在轰雷倒雪中行但涧崖危耸竹树翳宻悬坠不能下窥及下而渡涧又复平流处矣出峡抵卢台始有平畴一壑乱流交涌畦间芒鞋沾湿夹溪四五家环堵离立遂托宿初五日东南越岭行五里下至平畴是爲大陂居民数家自成一壑一小溪自东北来乃何家坊之流也卢台之溪自北来又有沙盘头之溪自西北来合而南出陈钱口两山如门路亦随之出口即十八都平田东向大洋也大陂之水自北而出陈钱上陂之水自西而至车江二水合而东经钱山下平田者也路由车江循西溪五里至上陂复入仙渡溪南上门楼岭五里越岭复与溪防过平坞二里一峯当溪之中南北各有一溪潆峯前而合是爲月溪上流路従峯之南溪入南有石兰冲颇突兀又三里登祝高岭平行二里东南下二里过洞北西南登一小山石色润而形巉由石隙下窥一窟四环有门当隙中内爲庵后爲石城洞洞外石崖四亘崖有隙东向庵即倚之庵北向洞在其左门东北向循级而下颇似阳羡张公洞门而大过之洞中高穹与张公并而深广倍之其中一冈横间内外分两重外重有巨石分列门口如台当台之中两石笋耸立而起其左右列者北崖有巨柱矗立大倍于笋而色甚古朴従石底高擎上属洞顶旁有隙可环柱转柱根涌起处有石环捧若植之盘中者其旁有攴洞曲而北再进又有一大柱下若莲花围叠成柱上如寳幢擎葢属顶旁亦有隙可循转柱之左另环一窍支洞益穹因索炬不可得遂止
　　初六日由洞门南越一岭可五里其处西爲西云山东爲佛子岭之西垂望见东靣一山中剖如门意路且南向无由得一迫视又二里至树林忽度桥转而东一里正取道断山间乃即东向洋溪大道也葢自祝高岭而南山分东西两界中开大洋直南抵汤渡自断山之东山又分南北二界中开大洋东抵洋溪而武功南靣与石门山之北彼此相对中又横界祝高至儿坡一层遂分南北二大洋北洋西自上陂合陈钱口之水由钱山平田防于洋溪南洋西自断山至路口水始东下合石门东麓卢子垅之水由塘前而防于洋溪二溪合流曰洋坌始胜舟而入安福初望断山甚逼削及入之无竒也是名错了坳入坳东南三里至午口南上岭山峡片石森立色黒质秀如英石又二里一小峰特立而尖土人号曰夫子地东逾一岭五里爲铜坑坑南直上黒雾中五里忽闻溪声喧沸已循危崖峭壁上行雾中下瞰皆峭石骈立溪上沈黒逼仄不能详也已而竹影当前犬声出户遂得石门寺问石门之竒尚在山顶五里而遥防雨大作因留寺
　　初七日天虽霁露未晞日高乃上山迨下山日已过午以不及至梁上遂由旧路下至铜坑北向十里宿路口刘氏宅
　　初八日西南向石门西北麓行即向所入夫子地处也五里小流自铜坑北麓西北注山峡间忽乱石蜿蜒中一石横涧上流淙淙透其下玲珑若云片偃卧但流微梁伏似园亭中物巧而不钜耳又五里逾冈而得大涧一峯兀立涧北爲洞仙岩逾涧南循西麓行其西即祝高南下之大洋也南爲永新界五里与大路合又五里一大涧东自牢芳坳来坳在禾山纯顶西北与石门南来之峯连列者渡之而南即爲梁上复南五里连逾东来二涧过青塘墅又二里宿西塘
　　初九日复南行西逾一北来之涧即前东来之涧转而南者七里至汤渡始与大溪遇此溪发源祝高南合南下所经诸涧盘旋西山麓至此东转始胜舟又五里至桥上其处有元阳观元阳洞洞外列三门内可深入以不知竟失之道左渡溪逾山十里随大溪东入峡又二里爲龙山数家倚溪上循溪东去崖石飞突如蹲狮跳虎高瞰其上路出其下滩石激涌殊爲壮观三里峡渐开出峡南北廓然又二里溪转而南高穹独出与除夕李田所望无异始知牢芳岭之东又分一支起爲禾山而禾山又西环一支至高石坳也禾山西南有溪南下至此与龙江大溪合而南去路亦随之五里渡龙田溪循溪南岸东向行又六里至路江与静闻防
　　初十日由路江循西来小水二十里爲桥头分两道直西向者往茶陵道也渡溪西南向则艻子树下道于是从西南道十里至界头岭爲分界处盖崇山南自崖子垅东峙爲午家山东行者分永宁永新南北界北转者至月岭伏爲塘石爲茶陵永新界下岭水即西流闻黄雩仙在其南遂迂道南入山十里南越一溪即黄雩下流也逾仙宫岭下五里望南山高挿天际者即午家山乃永宁茶陵界也北与仙宫夹而成坞中一峯自西而来至此始卓立下即黄雩庙庙南有涧奔涌不见上流察之则一窍伏卓峯之下乱波沸涌流出遂成滔滔之势游竟仍北出仙宫岭十里与界头之道合又一溪自西而东发源崖子垅在黄雩西北重山中渡溪北五里复得一溪亦向东去渡溪桥即爲艻子树下始见大溪自东南注西北小舟鳞次其下至高垅而更大艻子树名昔有之今无矣

　　徐霞客游记卷二上
&lt;史部,地理类,游记之属,徐霞客游记&gt;
　　钦定四库全书
　　徐霞客游记卷二下
　　明　徐宏祖　撰
　　西南游日记二【湖广】
　　十一日分静闻舟従艻子树顺流至衡州期以衡之青草桥塔下予同顾仆従陆探茶陵攸县之胜顺流西行八里越两冈至蟠龙庵庵前道分爲两一小溪北自龙头山来过溪直西去是爲巫江乃茶陵大道随山顺流转南去是爲小江口乃云嵝山道小江口即蟠龙巫江二溪北自龙头至此南入黄雩大溪者云嵝山在茶陵东五十里沙江之上其山深峭神庙中僧孤舟开山建刹孤舟故虎来寺攫僧去僧徒星防豺虎昼游人无入者每従人问津俱戒莫入且雨雾沈霾莫爲引道予不爲阻従蟠龙小路南沿小溪二里复与大溪遇渡溪南入山雨沈沈益甚西南三里大溪复自北来直逼山下盘曲山峡两旁石崖水啮成矶沿大溪二里至沙江即云嵝溪入大溪处道遇一人持葢将逺出见问云嵝道即曰入此山非多人不可予爲君前驱因随抵其家爲余觅三人各持械具火冐雨入初循溪口东入一里一小溪自西峡透隙出望其石崖层亘外束如门导者曰此虎窟也樵采従未有入者遂溯云嵝大溪宛转二里溪底石峙如平台中剖一道水由石间下甚爲丽观于是上山转山嘴而下得平畴一壑曰和尚园四靣重峯环合平畴尽约一里复逾一小山循前溪上流曲折峡中一里抵云嵝寺山深雾黒絶无一人而大雨促行遂同者出至溪口遇一舟附之顺流下时衣履沾湿得舟甚适买薪炊粥炙衣无暇遑问两旁崖石也山溪迂曲下午登舟四十里暮舟子宵征三十余里泊东江口十二日闻灵岩在茶陵南十五里乃出城南渡酃水东南行陂陀上下五里得平畴曰欧江有溪东南来溯之行雾中望东山石甚兀突心异之又五里抵沙陂溪上亘圆顶如叠磨其内穹崖裂洞曰学堂岩再东山峡盘亘中曰石梁梁在防仙寨东谷其谷乱崖分亘攅列成坞两转而石梁东西横列下开一窦由梁下北望别有天地透梁入梁上复开崖一层由东坡上直透梁中止登之如践重楼又东一里乃北峡中一里得碧泉岩对狮岩俱南向又东逾岭下北转则爲灵岩岩东向深数十丈高四丈自防仙岩至此山皆不甚高俱石崖盘亘堆环成壑爲玦爲门爲岩爲洞往往而是但石质粗而色赤无通漏润泽观惟石梁横跨下复穹然此中八景爲第一
　　十三日返至茶陵南闗外经大西门寻紫云云阳诸胜西向九里抵山麓曰沙江铺大江至此直逼山下铺西爲攸县安仁大道南登紫云山上一里山半真武殿上则观音庵俱北瞰来水询云阳道庵僧曰云阳山西去此十里顶爲老君岩云阳仙在其东峰腋去顶三里云阳仙之麓爲赤松坛去云阳仙亦三里紫云乃云阳东北尽处而赤松爲云阳正东麓由紫云之北西顺江岸三里爲洪山庙乃登顶北道由紫云南循山麓西四里即赤松坛则登顶东道也去顶各十里而近今观音庵侧西小径二里可达罗汉洞庵亦有间道登顶不必下紫云也予从之由真武殿侧西北度两小坳一涧从西北来则紫云与罗汉后山夹成者水北入大江紫云爲所界断渡涧即罗汉庵庵东向余急于登顶从庵后西向登山浓雾翳山半不顾扳跻直上三里逾峯脊两重雾渐开又上二里则峯脊冰块盈柯大小依枝遇风雨辄坠时岚雾悉消山之南与东二靣歴歴可睹酃江自东南黄雩江自西北盘曲甚逺始知云阳之峯俱自西南走东北排列数重紫云其北第一重也罗汉庵后予所由跻者第二重也云阳仙第三重也老君岩在其上爲絶顶所谓七十一峯第一峯也顶峯在南余所登峯在北径路迷絶西南望峯顶中隔一坞絶顶尚霾沈雾中俯瞰过脊处在峯足里许其上隔山竹树一壑两乳回环掩映疑即云阳仙虽无径急直坠下度脊上二里逾一小坳入云阳仙庵庵北向登顶道由左畔上可五里至老君岩庵后有大石飞累驾空竹树悬缀石间五雷池澄碧迥异层岩上突无可扳陟且黒雾宻翳其上辨晰甚难葢余所登道当风无树故冰仅随枝堆积此庵中山峯环夹竹树防茸萦雾成冰玲珑满树每朔风一振铿然倾地如颓玉山有积高二三尺者途爲之阻通顶处更难登陟因问赤松坛而僧楚音讹爲石洞予贪石洞之竒遂舍登顶东下山路侧涧流泻石间僧指爲子房炼丹池仙人指迹诸胜余笑颔之直下三里抵赤松坛始知赤松非石洞殿前特古松一株无他胜十四日浓雾四合无复登顶望循山麓北行逾小涧二重共四里过紫云麓又六里抵洪山庙风雨暴至市薪煨榾柮者竟日庙后有大道南登絶顶时庙下泊数艘俱苦石尤不能顺流下屡招予爲明日行予犹不能恝然云阳顶也
　　十五日泊舟将放招予速下舟予见四山雾舒云泄遂决防登山由庙后南向登三里一高峯北峙道分两岐予初岐东南疑由罗汉峡向云阳仙非径造老君岩者乃复转西南岐不一里陟高峯西峡顾仆南见峡顶若石梁东西架予瞻眺不及及西上岭侧大江已环其西大道乃西北下者遂望岭头南跻上岭头冰叶纷披虽无径着迹予意得石梁胜亦可以少慰升岭遍觅无有飞架石苐见是岭脊东南横属高顶其爲登顶道无疑遂东南度脊仰首直上又一里再逾脊下瞰脊南云阳仙已在屐底葢是脊东西横亘西爲絶顶北尽境东即属前登云阳第二重岭也于是始得道更南向上冰雪峰接行冰花玉树中一里连过两峯始陟最高顶従峯脊南下又一里复过两峯有十字微路界峯坳南上复登山顶东西俱由山半下然脊北顶虽极高纯土无石脊南峯较下而东靣石崖高穹峯笋森立乃従南岭东扳崖踞石瞰坞中茅龛意即老君岩静室因上已尽胜不必下时欲探秦人洞乃従西路行山隂冰棘萦阻举足甚艰不二里道絶四顾皆茅茨僵冻举首投足上下触困兼茅中时有偃宕疑爲虎穴山下复重雾四沈瞰眺莫烛计难再下复望山巅上冻滑草附随跻辄堕念岭峻草开可脱虎口益鼔勇直上二里复得顶北望前所西下脊又隔二峯矣又南一里再下二峯忽乱石排空片片攅刃交防雾盛风急従中溜足直下强扳崖踞坐益自豪既下石峰坳中复得十字路西向下岭二里草丛中时有细路又二里路微而石树防翳又二里则石悬树宻路益絶葢始路逾岭而西闻茶陵人自东来烧木爲炭至此辄返过此崖穷树深上者不能下下者亦不复上遂与顾仆挂石投崖悬藤倒柯坠空者数层渐闻水声终不识去人境逺近已而露影一闪露出层峯夹谷树色深茂又见谷口两重外平坞可瞩乃益拨丛歴级既而下一悬崖忽得枯涧可践石行涧翳草中不辨水石爲力甚艰三里下一瀑崖微见路影时隐现草间又一里涧従崖间破峡出两峡劈峙北尤斗峭始得道従南崖逾岭出又一里遇北来大道一村居曰窰里葢云阳西坞也其地东北转洪山庙五里而遥南去秦人洞十五里遂南循山峡行逾一小岭五里上枣核岭岭俱云阳西向度而北转成峡者十一里渡涧涧乃南自龙头岭下出上清洞依西麓溯涧南上半里爲络丝潭深碧无底两崖多叠石又半里复渡涧依东麓登山是处东爲云阳之南峯西爲大岭大岭高并云阳龙头岭其过脊也其东南尽西岭东北抵麻叶洞西北峙五凤楼西南爲古爽冲一溪自大岭东北来者乃洪碧山之水一溪自龙头岭北下者乃大岭云阳过脊之水二水合北出把匕龙头岭水南下者合秦人洞水出大罗埠越龙头二里得平畴曰东岭坞坞内水田平衍村居稠宻东即云阳西即大岭北即龙头岭过脊南爲东岭回环余始至以爲平地及下东岭而后知在众山上也循坞东一里宿新庵
　　十六日南行一里登东岭即従岭上西行岭头多漩窝成潭如釡之仰釡底俱有穴直下爲井深或不见底是爲九十九井山下俱石骨崆峒上透一窍辄水捣成井井虽枯眢无水然亦以九十九竒也又西一里西南谷中四山环绕亦成仰釡釡底有涧涧东西皆秦人洞也灌莽中直下二里至其处涧由西洞出入东洞涧横界釡中东西长半里中流先捣入一穴旋透穴东出即自石峡中行峡南北俱石崖壁立夹成横槽水由槽中抵东洞南向倒入洞口洞有两门北向水先分入小门透峡下倾人不能従稍东南入大门者従众石中漫流势较平但洞内水滙成潭深浸洞两崖旁无余隙可入循崖则路断従水则苦无浮槎惟小门水入峡后亦旁通大洞流可揭厉入其隙宛转分彻如轩楞别启返瞩倒入之势甚竒西洞洞门东穹按东高少杀水由洞后东向出亦较浅可涉入洞五六丈上嵌圆顶四围飞石架空两重如悬阁得二丈梯可度上其下再入水亦成潭深并东洞不能入出西洞逾岭二里南抵坞下东洞水东向涌出山麓亦如黄雩之出石下也土人环石爲陂壅成巨潭以灌山塍水南流出谷路从其东北上岭共三里仍达东岭坞
　　十七日仍由新庵北下龙头岭共五里至络丝潭下先是余按志有秦人三洞上洞惟石门不可入予既得东西两洞无従觅所谓上洞者土人曰络丝潭北有上清潭门甚隘水由中出人不能入入即有竒胜此洞与麻叶洞俱神龙蛰处非惟难入亦不敢入也余闻之益喜甚既过络丝潭不渡涧即依西麓下葢渡涧爲东麓云阳之西也枣核故道不渡涧爲西麓大岭洪碧之东也出把匕道北半里至上清潭洞即在路之下涧之上门东向夹如合掌水由洞出有三派自洞后者滙而不流由洞左者乃洞南旁窦出甚急逾洞左急流即当伏水入导者止供炬无肯爲前驱者余解衣伏水蛇行以进石隙低而隘水没大半必身伏水中手擎炬平出水上乃得入西入二丈隙始高裂丈余南北横裂者亦三丈然都无入处惟直西一窦濶一尺五寸高二尺水没其中者如所濶隙余水靣仅得尺之半计匐匍水中必口鼻俱濡水且以炬探之贴隙顶入犹半爲水渍时顾仆守衣洞外若泅水入谁爲递炬者身可由水炬岂能由水耶况秦人洞水虽没股膝温然可近此水独寒而洞当风口飕飕尤厉风兼水逼火复阻道舍之出火洞门乆之复循西麓随水北已在枣核岭西矣去上清三里得麻叶洞洞在麻叶湾西大岭南洪碧东即云阳枣核之支北则枣核西垂也大岭东转正束涧下流夹峙如门当门一石峯耸突曰将军岭涧捣其西而枣核一支西至此尽涧西有石崖南向东瞰涧中大岭一支亦东至此尽回崖之下开一隙浅不能入崖前有小溪自西而东入大涧循小溪至崖西乱石间水穷于下窍启于上即麻叶洞洞口南向仅斗大在石隙中转折数级下初觅导亦俱以炬应无敢导者且曰此中有神龙竒鬼非符术不能服最后以重资觅一人将脱衣问余乃儒者非法士惊出曰余以爲大师故縦胆入岂能身狥汝耶余乃寄行李前村与顾仆各持数炬入村民随至洞口者数十人皆莫能従予两人乃以足先入歴级转窦递炬下数转达洞防洞稍寛可侧身舒首乃以炬前向其东西裂隙俱无入处其北一穴低仅尺濶等下甚平燥先以炬后蛇伏进背腹摩贴足后耸乃度此内洞第一闗内裂隙既高东西横亘然亦无入处又度第二闗低隘与前齐规进法亦如之既入内层亦横裂西南裂者不甚深其东北裂处上一石坳忽又縦裂起上穹下狭高不见顶至此石坳殊形肤理顿易片窍俱欲生动其西北之峡渐入渐束内夹一缝不能容炬转従东南峡仍下一坳其底砂石平铺如涧底洁溜干燥鲜水峡东南尽处乱石矗驾叠成楼台由其隙皆可扳跻上其上石窦一缕直彻洞顶光由隙中下射宛如钩月涧底南通覆石低压高仅尺许此必前通洞外涧所従入者由层石下北循涧底入隘低甚与外二闗相似稍従其西攀上一石隙北转而东若度鞍歴峤两壁石色石质光莹欲滴垂柱倒莲纹同雕刻东下一级复値涧底已转入隘闗内辟成一衖濶二丈高杀其五尺覆石平如布幄北池坦底半里许下有一石出爲榻楞边明辨上则莲英下垂连接成帏四围垂幔大与榻并中圆透盘空上穹爲顶其后西壁玉柱圆竪大小不一而色皆莹素纹絶刻镂衖中第一竒也又直北半里洞分上下两层涧底东北去上洞登自西北时所赍火炬已去其七恐迷归路遂割竒返抵透光处炬裁尽洞外守视者又増数十人见予两人皆额礼称异且曰乆待不出疑堕异吻余各谢之然此洞入处多隘其中美胜予所见洞俱莫及不知土人何畏入乃尔乃取行李前村随涧北十里抵大道又西十里宿黄石铺去茶陵西已四十里铺南即大岭北峙峰石俱嶙峋挿空西南一峯尤甚名五凤楼去十里而近即安仁道余早卧不及询明发登途知已无及黄石西北三十里爲高暑山又有小暑山俱在攸县东疑即司空山也二山之西高峯渐伏茶陵江北曲经高暑南麓而西攸水在山北是山界茶攸两江云
　　十八日西北五十里抵攸县
　　十九日西南四十五里下太平寺岭则大江在其下隔江即芒洲也候舟不得宿泊舟间
　　二十日上午始得舟顺流西北向山峡行二十五里大鹅滩十五里过下埠下四乡滩险甚过此山始开江乃西向二十五里北下横道滩又十五里宿宿子坪民舍二十一日四鼓舟人乗月促下舟二十里雷家埠出湘江又东北十五里抵衡山县出望岳门三里越桐木岭始有大松立路侧又二里石陂桥松始夹道五里过九龙泉又五里师姑桥夹路松尽山陇始开乃见祝融峯北峙五里入山复得松又五里路北有子抱母松又五里过司马桥入谒岳庙问水洞在山东北隅非逐山道遂东出岳市东北三里有小溪自岳东高峯来入小径三里上山峡即望见水帘布石崖下二里造其处乃瀑之泻于涧者非洞也下山又东北二里登山循峡逾一隘中峯回水绕爲九眞洞亦山峡间瀑也在紫葢峯下逾山而北尚有洞亦山坞渐近湘潭境余见日将暮遂出山十里宿岳庙
　　二十二日力疾登山由岳庙西渡将军桥岳庙东西皆涧北入山一里爲紫云洞亦无洞山前一冈当户环成耳由此上岭一里大石后度一脊里许路南有铁佛寺寺后跻级一里路两旁俱细竹防茸上岭得丹霞寺从寺侧北上由络丝潭北下一岭又循络丝上流之涧一里爲寳善堂其处涧従东西两壑来堂有大石如壁西涧环石下出玉板桥与东涧合而南寳善界两涧之中去岳庙已五里堂后蹑磴一里又循西涧岭东平行二里爲半云庵庵后渡涧西蹑级直上二里上一峯爲茶庵又直上三里逾一峯得半山庵路甚峻由半山庵丹霞侧北上竹树交映青翠滴衣竹中闻泉声淙淙自半云逾涧全不与水遇以爲山高无水至是闻之殊快时欲登顶过诸寺俱不入由丹霞上三里爲湘南寺又二里南天门平行东向二里分路南一里飞来船讲经台转至旧路又东下半里北度脊西北上三里抵上封寺寺东有虎跑泉西有卓锡泉凡住寺三日
　　二十六日至观音崖再上祝融防仙桥由不语崖西下八里路分南北北二里九龙坪仍转路口南一里茅坪东南由山半行四里渡乱涧至大坪分路东南上南天门道予乃従西南小路直上四里爲老龙池在岭坳岭外多净室西南至侧刀之西雷祖之东东二里上侧刀峯平行顶上二里下山顶度脊甚狭行赤帝峰北一里绕其东乃南由坳中东行一里转出天柱东遂南下五里过狮子山与大路合由岐路西入福严寺
　　二十七日由寺西循天柱南一里又西上二里越南分脊北转循天柱西一里上西来脊遂由脊上西南行循华葢东转出其南麓西三里复循华葢西北下风雨大至北过一小坪复上岭共一里转西行岭脊上连度三脊或循岭北或循岭南共三里复上岭直上二里爲观音峯峰北树中行三里雨始止沈雾益甚西南下一里得观音庵又下一里爲罗汉台有路自北坞至者即南沟来道复南上三里度二脊既逾高顶南下一里得丛木一丘曰云雾堂又南下一里爲东来大路遂西下又一里半至涧度桥而西至方广寺葢大岭之南石廪峰分支西下爲莲花诸峯北则云雾顶分支西下爲泉室天台诸峯夹而成坞寺居其中水口西去环鎻甚隘亦一胜地也寺西有洗衲池补衣石在涧旁度水口桥即北上山三里得三台寺葢泉室峯又西起高顶突爲天台峰西垂一支环转而南若大尾之掉几东接其南下之支南靣水仅成峡内环一坞如玦在高原之上与方广方称上下二竒仍返宿方广
　　二十八日出补衲台沿涧西行五里石树潆溪岩影溪声澄涤胸目又二里隔溪前山有峡自东南来与方广水合流西去路遂北向登崖崖下石树愈宻涧在深壑中有黒白黄三龙潭两崖峭削路折而上闻声而已不能见也已平行山半共三里过鹅公嘴得龙潭寺寺天台西峯下南爲双髻峰葢天台双髻夹而西来以成龙潭潭北上即寺寺西爲狮子峯尖削特立天台以西峯至此尽其南隔溪即双髻峯而莲花以西峯亦至此尽过九龙犹平行山半五里自狮子峯南绕其西下山又五里爲迹桥而衡岳西面之山始尽桥东去龙潭十里西去湘乡界四十里西北去白高三十里南至衡阳界孟公坳五里自马迹桥南渡一涧涧即方广九龙水去白高者东南行四里又越小桥一里上一低坳不知其界头也过坳五里有水自东北山间悬崖下高数十仞曰小响水塘亦衡岳余波也又二里有水自北山悬崖飞泻爲大响水塘濶大过前崖而水分两级转下峡间初见上级后见下级故觉其不及前崖飞流直下也前即宁水南出沙河下衡郡草桥由宁水桥五里过国清亭逾小岭爲穆家洞洞回环圆整水自东南环东北乃石廪峯西南峡中水山环如水而东附于衡山之西经洞二里复南逾一岭二里爲陶朱下洞洞甚隘水直西出路又南入峡二里复逾岭爲陶朱中洞水亦西出又南二里上岭坳甚隘爲陶朱三洞敞于前二洞而不及穆洞之回环二里又逾岭爲界江江之西曰大海岭溯水南行一里上一坳至傍塘即随水东南行五里抵黒山又五里水口两山逼凑水由其内破壁入一里水始出峡路亦夷又一里爲横口傍塘黒山之水南下岣嵝之水西南来至此合北望岣嵝白石诸峯甚近南去衡郡五十里
　　二十九日沿溪南行逾大小犂坪共五里复与溪遇循溪东南下十里越溪又五里入排冲排冲者山冈自黑山西之谈碧岭东南至青山分爲两支俱西北转两冈排列夹爲长坞至青山坳凡五里坞始穷乃逾坳而南十里下望日坳至黄沙湾则蒸江自西南来路随江东南下又五里抵衡郡之草桥觅静闻暮得之緑竹庵瑞光上人处庵在北门外华严松罗诸庵间八庵联络俱幽静明洁呗诵之声相闻乃桂藩焚修地
　　二月初一日由庵东南逾小岭至湘江溯江至蒸水入湘处渡江登东岸东南行六里复西五里従丁家渡渡江已在郡南门外登崖上回雁峯峰不甚高东临湘水北瞰郡城俱在足下雁峯寺笼罩峰顶无余隙仍出北门登石鼓山山在临蒸驿后湘江流其南蒸江北绕山由其间东突成峰前有禹碑亭后爲崇业堂再上宣圣殿中峙焉殿后高阁甚畅曰大观楼平视衡城与回雁南北相对蒸湘夹其左右俯出窓楞下近而万家烟市三水帆樯逺极于岳云岭木亦爲披映虽书院宏伟不及吉安白鹭乃地爲名贤乐育之区兼滕王黄鹤诸胜非白鹭所得侔矣楼后爲七贤祠最后爲生生阁阁东向下瞰蒸湘合流于前未水北入二里外与大观东西易向大观踞山顶收南北西三靣之竒此则东尽二江合流之胜者也又东爲合江亭址稍下临流愈近下楼过青草桥东北二里入緑竹庵来雁塔者衡州下流第二重水口山也石鼔従郡城东北特起垂江爲第一重雁塔又峙于蒸水东耒水北爲第二重南濒江与石鼓夹峙蒸水左右
　　初二日至初六日俱阻雨庵中
　　初七日静闻同顾仆定永州船予循麓东入桂花园乃桂藩新构庆桂堂地前列丹桂三株皆耸干参天接隂蔽日其北寳珠茶五株高大亚之郁森殊匹又东爲桃花源西自华严天母二庵来南北俱高冈夹峙中层叠爲池池两傍依冈分坞皆梵宫绀宇诸藩阉亭榭错出其间桃花源上即桃花冲乃岭坳也其南最高处结亭曰停云従亭北逾桃花冲坳东复冈夹成池越池而上即来雁塔塔前爲双练塘西对石鼓返眺蒸湘交防亦甚胜因促僧登塔歴五层四眺诸峯北惟衡岳最高次则西之雨母山又次则西北大海岭余皆冈垄高下无甚峥嵘而东南二靣豁然无际湘水自回雁北注城东至石鼔合蒸东转经塔下东合耒水北去三水曲折不及长江一望无尽而纡回殊足恋也归庵晤静闻知舟行期二日后
　　初八日入郡出城南一里由回雁麓一里入花药山山不甚高即回雁西转回环下府城者诸峯如开翅舒翼四拱成坞有寺当其中若在城郭内敞爲一方冠初九日移行李舟中雨不止舟泊不行
　　初十日仅行舟五里泊水府庙
　　十一日二十五里南上钩栏滩衡南首滩也西二十五里爲车江折而东南二十里爲新塘站又二里泊新塘上流之对涯二鼔中盗囊洗仅脱身顾仆被重创十二日頼静闻于防余中拔得衣被数件体得蔽时劫舟已沈锅具焚没无余静闻没水取得一铁铫漉取江底湿米煮粥遍食诸难者余三人因附土人舟返衡府舟颇大篙师仅一人抵铁楼门已五鼔
　　十三日入城投金祥甫欲假游资于桂藩金其书记也日复一日竟不得要领
　　二十日出步柴埠门外途遇折寳珠茶者花大瓣宻其红映日又见千叶绯桃含包大如钟皆桃花冲物也余拟往观之
　　二十二日同静闻出瞻岳门越草桥过緑竹庵桃花歴乱入桂花园则寳珠盛放花巨如盘殷红宻瓣万朶浮围翠之上眞大观不复知身在窘难中也望隔溪坞内桃花竹色映带生姿中有阁临流亭新其巓循级入登山踞亭爲之怃然
　　二十六日金阄防得百金贷予二十金防桂藩复有所捐助静闻不能无望予议先往道州留静闻候坐郡中待余还同西行
　　三月初三日下午风雨作舟子迁延晩始移泊南门埠初四日下午过汊江抵云集潭去前日被盗处不逺初五日平明发舟风颇利十里过前日畏途沈舟犹在也四里过香炉山上有滩颇高又二十五里过桂阳河口桂阳河自南岸入湘舂水出道州舂陵山岿水出宁逺九疑山经桂阳西境合流至此入湘爲常宁县界由河口入抵桂阳尚三百里又四里止瓦洲夹
　　初六日二十里过白坊驿又西南三十里爲常宁水口水从东岸入湘亦如桂阳河口水较小常宁县治犹在江之东南也西十五里泊粮船埠
　　初七日西南十五里至河洲驿此地湘江东岸爲常宁界西岸爲永之祁阳界皆平陵扩然冈阜逺叠三十里过大铺两岸俱祁阳属上九州滩又三十里至归阳驿初八日西七十五里泊石坝里
　　初九日五十余里下午抵祁阳余病不能登昨予将至白水驿力疾西望一横山如列屏至是舟溯流而西又北转已出是山之阳葢祁山也山在湘江北县在湘江西祁水南相距十五里上流则湘自南来循城东抵山南转祁水西自邵阳来东入湘遂并东曲去
　　初十日舟以候客未发余念浯溪胜不可不登乃沿江南五里渡之东已在浯溪下溪由东西入湘流甚细溪北三崖骈峙西临湘江中崖最高顔鲁公所书中兴颂高防崖壁前有亭下临湘水崖巓巉石簇立如芙蓉丛萼余病怯不能登卧崖边石上仰观乆之舟至又行二十里过新妇塘江北岸一石娉婷立岩端矫首作西望状下有小鲜曰竹鱼极腴八九月重一二斤他处所无又十里泊舟滴水崖崖在江南岸危岩亘空
　　十一日六十五里扺七里滩
　　十二日二十里过冷水滩舟循东岸行隔江聚落俱在石崖上濒江石骨嶙峋直挿水底阛阓之址以石不以土人従崖隙拾级以登眞山水中窟宅也忽南风大作薄暮稍杀舟乃行五里已暮乘月行五里抵区河十三日四十里至湘口闗湘江自西南潇江自东南合于其前予舟由潇入十里爲永郡西门之浮桥已一舟従后来予移附其中葢以明日向道州者下午舟过浮桥泊小西门隔江望西岸石甚森幻中一溪自西来注石梁跨其上心异之循城而北西越浮桥则浮桥西岸异石张吸土人问愚溪桥即浮桥南畔溪上跨石者是鉆鉧潭则直西半里路旁嵌溪者是始知潭即愚溪上流潭従西桥従南也乃遵通衢直西去路左人家隙中时见小溪流石间半里过桞子祠祠南向临溪再西抵茶庵溪自南来沿石东转转处石势尤森特但亦溪湾一曲耳无所谓潭也求小丘小石潭俱无能识者是水发源永州南百里之鸦山有冉染二名桞子易之以愚按文求小丘当即茶庵也庵去潭西数十步丛丘之上爲此中鼎刹求西山亦无知者后读芝山碑谓芝山即西山亦非也芝山逺在北当即柳子祠后圆峯高顶今爲防珠庵者是闻庵间有柳子崖则爲西山信矣余觅道其间西北登山崖已芜竟不得道乃西南绕茶庵前复东返桞子祠前渡溪南越一冈东转出愚溪桥桥两端架潇江之上即前所望异石也因捜踞石窟上下穿眺尤幻桥内一庵曰圆通北向俯溪有竹木胜时舟在隔江城下以舟子迟待予乃返
　　十四日晨过浮桥西见一长者叩以永州最胜曰溯江南二里濒江爲朝阳岩北随江转入山冈亦二里爲芝山岩无得而三也予乃先北趋芝山循江西岸半里至刘侍御山房由其侧北入山越一岭又北逾山冈登其山见山之西北湘水在北稍逺近则一小水従西来东南则潇水在其东潇江东岸有塔临江与此山夹潇爲永水口葢此即西山北走之支北尽潇湘合流处当即桞子所记万石山郡人则称爲芝山云越岭北从岭上东转前望树色合隂石崖矗奋知异境到矣即下崖脚仰望有庵倚之路绕其北而上乃舍庵上趋则崖石耸透固竒而两旁乱石森立上下起伏如莲萼芝房中房外簇随地而是小径由其间上至崖顶穿一石闗入有室南向绕其南西穿石隙而入仍従西峡下至崖脚一路竹木扶疎玉兰铺雪入崖下庵庵北一小阁可憩南结精庐倚之门在其左僧従内启扉入小庭侧窦穿卧隙而上崖石穿然一亭缀石末四窓空明花箨间发若置身盆石窈窕中出返至浮桥闻直西四十里有寺曰石门山最胜渴登朝阳岩不及往分令顾仆从桥东溯湘放舟南上予従桥西仍过愚溪桥溯潇西岸南行一里大道西南折道州道也由岐径东南一里则一山怒而石奔与江鬬逾其上东俯入石闗内飞石浮云旁下瞰潇水即朝阳岩矣岩后通前豁上覆重崖絶壑临其下憩倚于中烟帆逺近与溪云山鸟相出没游目所及胜常迭供甫定而山谷传响舟人已放舟于下促下舟余不顾崖北有石磴直下縁江急従之磴西倚危崖澄江东逼尽处忽有洞岈然高濶共四丈亦东靣江溪流自中喷玉出水洞也洞口少入即南转平整轩洁大江当其门内界流泉与上岩高下擅竒入五六丈即滙流满洞洞西转而黑计可揭进无炬乃出其北更有一岩覆结竒云踵挿渊黛土人横栈架板若阁道仍従石磴透出岩后凌絶顶佛庐挿其上舟人促不已乃下舟溯江渐东折七里至香炉山尖锐若髻石骨攅簇独峙江西岸时见佳植缀揺下午过金牛滩上有金牛岭岭北峯尖削南则横突三峯江流直捣其脇至是舟始南泊庙下舟行已五十里陆路止二十里先是闻永州南二十里有澹岩不意舟防竟日岩犹在前也计明晨过其下舟人执不肯待余念陆近水逺不若听舟去従陆蹑之
　　十五日五里至岩北亟登涯期舟于双牌双牌者郡南五十里铺也郡南二十五里爲岩北陆至此与江合陆即南入山又二十五里至双牌水道则东迂溯江至双牌又六十里计舟一日仅抵此余不难负病追蹑也岩背东北临江従其南二里西向入山岩俱怒涌作攫人状已望见西峯前突西峯耸石尤异及登之官舍半頽先是西峯之阳望见洞门高张至是路従其侧出上见石崖攅舞环玦东向下则中空成岩容数百人下平上穹明奥幽爽无逼仄昏昧苦北洞底亦有垂石环转覆楞分内外者巨石磊砢界道石上多宋人题刻黄山谷最爱此丘谓爲此中第一岩东穿腋窍上有门上通丛石间东瞰官舍后回谷岩西南又辟一门逾门出其右石壁穹然僧寮倚之西眺山下平畴桑麻布壤中有进贤江发源自龙洞洞去永城西南七十里江东来直逼山麓北入潇江侧又有水洞去此二里秉炬可深入従僧寮循岩南东行过前所望洞门高张处门虽峻中夹不广内亦不能上达后岩也仍冐雨东出临江江迢迢在数里外澹山南即崇山排亘支分东走故江道东曲避之乃舍江南行七里至木排铺又南逾小岭三里爲阳江江不能胜舟西南自大小叶江来至此二十余里东注潇其北则西岭横亘南则曹祖山张家冲诸峯骈立于前又南七里直抵张家冲东麓曰陈皮铺又南三里逾岭望西山层坠下时见石骨标异举竒已复灵凑一区众窍并幻亟西披之则片石层层尽若鸡距龙爪下蹲于地又如丝之囊筋缕外贯而中悉透空但上下爲蔓棘阻纒无従扳跻随之南见旁有隙土新薙者辄扪入然每至纯石即复不薙问之路旁荷锄者曰是乃和尚岭皆石山也其西大山曰七十雷因指路隅一庵后更胜従之则大道直出石壁下忽石屏挿起上多透明隙形备生跃清泉一下穿云根出有庵在其南问之僧则出水崖也仰见崖后石势骈侧有路一线皆其薙地径也贾勇従之其上石皆如卧龙翥凤出水青莲萼瓣裂转至出水崖后觉茹吐一区包裹沓而窈窕无竟葢其处西亘七十二雷大山丛岭南列惟东北下临官道又出水崖障其东北复屏和尚岭四靣外同错绮其中怪石层朋采艶夺目余乃透数峡进东北屏崖之巅有石高防若天门上开不可慰即防石西南即出水崖内壑一潭澄石隙中三靣削壁下嵌不见其底若爬梳沙蔓令石与水接武陵渔当爲移棹余歴选山栖佳胜此爲第一而九疑尤溪村口稍次云捜剔乆之始下由庵侧南二里得大道一溪自西南山凹来过溪东南一里复与潇江遇溯江西南三里抵双牌舟适至下舟西南豁然若可逺达舟反向南山入泷葢潇水南自青口合沲水即入山峡中是曰泷口北行七十里皆连山骈峡亏蔽天日且水倾泻直中下所谓泷也中泷有麻潭驿南四十里属道北三十里属零陵时风色甚利薄暮乘风驱舟舟滩卷浪如雷五里入泷又五里泊横口自永州至双牌陆五十里水倍之双牌至道州水陆俱由泷中行无他道故泷中七十里止有顺逆分无水陆异出泷至道州又陆径水曲矣
　　十六日二十里爲麻潭驿零陵界尽南即道州境自入泷来山势逼来石滩悬亘山鹃盛开皆在水涯岸侧不作漫山布谷观映碧流丹尤觉有异二十里至吴垒铺西南山稍逊舟反东转又五里复南又十里山势愈逼束爲泷口又五里泊将军滩滩有峯立泷口若当闗然溯流出泷划然另辟区宇是夜明月彻夕入春仅见十七日山开水曲五里至青口一水东自山峡出宁逺道也此水最大即潇水一水平旷中南来者即道州道也此爲沲水水小弱乃舍潇南溯沲又五里爲泥江口水西通营阳舟上罗坪三日程当即营水矣又三十里抵道州登南城回眺州城南凭江水东南西三门俱濒江葢沱水自江华掩遨二水自永明俱合于州西南十五里外东北抵城西南隅绕南门至东门复东南去若弯弓而城临其背
　　十八日过城东半里有小桥即涍泉入江处泉流甚防桥侧有石突立江滨状如永州愚溪桥透漏耸削过之分岐空腹隙可穿窦入所谓五如石也中一石击之幽亮爲响石按元次山道州诗题石有五如窊樽而窊樽莫覔屡询于人有云在报恩寺舍之出州西门南折过翼云桥有二岐従西二十五里爲濓溪祠又十里爲月岩从南爲十里铺又六十里爲永明县十里铺侧有华岩岩下间道可出濓溪祠余欲兼収之遂従南行大道两旁分植乔松如南岳道中密过之有松自下分柯五六枝挺竞秀此中特见他处所无也闻自州至永明松夹道者且七十里州西南皆冈坡高下道因之四顾崇山开逺惟西北一山最高较近则月岩后所倚大山也至十里铺东従小径北半里爲华岩洞门北向小水自洞下出由洞入止闻水声东转三丈余复南下则穹然深暗闻其内一炬可尽行急不及觅炬遂北向小径行山俱小而峭或孤峙或两或三石骨嶙峋草木揺飏其上曲折升降如在崩云頽浪中而西北崇峯时従山隙瞻一靣五里横过山蹊四五重度一小石桥又逾岭得西道从之二里又北入小径共四里转出平畴则道州西来大道也前一里扺濓溪祠祠北向环山不临水前扩然容万马乃元公所生也濓溪则自祠西豸山麓北注乃西一里过豸山北渡濓溪溪自月岩来至此爲豸山东障乃北走又东至州西入沱水従溪北西溯五里抵达村西南入山路旁一峯甚圆锐出其南従此乱峯渐多爲锥爲指爲列屏俱环映大山东牵引成蔓五里南转入乱山腋又三里西越岭望见正西一山白烟一抹横其腰即月岩上层透空处也葢高山西立若齐天不可阶东下三级得此山中空上防下辟重门光彻前峦遥睇之如白云浮动耳又二里抵月岩山下从东麓拾级上先入下岩岩东向中空上合高环成梁下望如于菟张吻目光牙血宛然令人畏栗复従岩上徧歴诸胜即月岩宿
　　十九日仍过所望岩如白烟处分岐东南行穿小石山腋宛转羣队中八里出山渡大溪东南十里至武田再东半里即永明大道横过大道南一里半大溪汤汤介于前爲永明掩遨二水渡江东南行六里得板道甚大南随板道十里止板寮
  </div>
  <div class="pagination">
   <a href="徐霞客游记_page2.html">
    上一页
   </a>
   <a href="徐霞客游记.html">
    1
   </a>
   <a href="徐霞客游记_page2.html">
    2
   </a>
   <span class="current-page">
    3
   </span>
   <a href="徐霞客游记_page4.html">
    4
   </a>
   <a href="徐霞客游记_page5.html">
    5
   </a>
   <a href="徐霞客游记_page6.html">
    6
   </a>
   <a href="徐霞客游记_page7.html">
    7
   </a>
   <a href="徐霞客游记_page8.html">
    8
   </a>
   <span>
    ...
   </span>
   <a href="徐霞客游记_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
