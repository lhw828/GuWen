<!DOCTYPE html>
<html>
 <head>
  <meta charset="utf-8"/>
  <title>
   河南通志 - 第 269 页/共 276 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   河南通志 - 第 269 页/共 276 页
  </h1>
  <div class="content">
   皇清陶澂钧台海棠赋【钧台故郡王府今为兵巡公署有海棠一株髙可数寻每当花发绚耀满庭绎堂沈太史日偕诸同人觞咏其下予因赋以记之其辞曰维彼嘉树生兹广庭交干翳日繁葩粲星矜独艳以自贵处羣芳而不争迷朱门兮怅望临春风兮含情若乃濯露未晞沉烟欲起修条握丹曲茎散绮既蔚蔚而覆檐更爰爰而照水拟幽梦之始惊或靓妆之未已及夫杲日初上鸣禽载赓俛仰错列髙卑互章其乍觌也虢国承防之面其迫昵也寿阳试的之香其旉之毕发也妃媵贯鱼而在御其蕚之并缀也邢尹受诏而同堂加以叶迸千珠丝垂万玉极妍尽态夺志摇目憎佛桑之擅名贱泽芷之呈馥岂檖罗之自文较杉锦而尤矗秾李当之渐失夭桃视之若恧沁丽泽于蠭脾沾柔情于蜨魄斯庻类之昭融宜观者之未足于是主人至止众賔骈罗行酒离坐一弹再歌倚髙栁之绰约映方塘之坡陁纷落英与霏絮防粼之微波胡辔影之甚驶兮况余顔之既酡错华镫以相续兮态连娟而僛傞感时物之易化兮行迁延而摩娑安能结巢于其上兮吾将与之终老虖岩阿】任璿卫水金波赋【泛彼百泉清且涟兮回澜曲岸宛转生姿引碧流而西下绕粉堞以东归雉城之侧驼湾之湄中有澄练爰类文漪影动金波摇晴天而焕彩光凝玉液射皎日以增辉尔乃外絶纎尘中涵万状动如锦水吹滉瀁之余清静若银河积空明而无浪缀缛以为云绚金光以成瀁方其朝露皑皑暮烟浸浸结缕兮鲛绡潜渚兮虹饮始也曙色与澄波争妍少焉落霞与晴涧相映既吐巨蚌之珠旋飞寒蟾之镜至夫宿雨霁薄雾明移残照帯踈星明玑的皪而不定清泚掩映而雯生万道琉璃之影千尺绮縠之形游鱼骇目翔乌夺精顾兹衣帯漩澴绕萦何以寸流之内而独有斑锦铺绣之名吾闻至治之世海波不兴上理之代河伯效灵方今天惟瑞圣地不藏寳则兹盈盈一水用于民惟地之利用于国通运之道寜仅夸近郊之波澜翻勺水之丽已哉】范璜蓍草赋【何造物之无尽藏兮嘉风拂而露披灿百卉之葳蕤兮夭乔以乗时爰有瑞草兮厥名为蓍植彼灵壤兮防以神龟既磥砢以多节兮亦蓊鬱而特竒维时皇风鼔扇品类咸宜诞朱荚之茂草产金色之灵芝尔乃丛生愈茂兮一本百枝踈茎促节兮修以丈余名髙芳杜色陋黄渠凤葵龙刍吉云望舒厥卉匪常厥用难齐亦有嘉木如椿如柏如桃如李絜彼神姿终莫可比他如映日回风露凝烟滋清埒兰蕙劲同松杞盖灵境之异植岂众草之芜靡若夫国有大举进退犹豫劳人战士君子淑女未定从违莫审臧否慎而用之各得其意可以决疑可以卜吉是盖将与神焉通其幽两仪焉合其理而又岂但区区焉如琼州之产可与占风尧堦之瑞可与纪时至于耸秀乎髙台之上绰约乎芳涧之濵泊然无求取舍惟人旷逹似智静重若仁又岂不疑返魂之香为多事而懐梦之草为弗韵也哉矧其杂野芳而不乱抱劲节以自持不转易于寒暄不移夺乎权势不欺似信卑俯若礼直方类义则又以一卉之微而备乎生人之防于戏噫嘻是固宜其详志乎系辞之篇吟深于风人之诗如谓龟则长而蓍则短斯又乌足以知之吁嗟乎天地辟兮混茫闻帝德洽兮徧九垓羣生遂兮神物培氤氲乎幽絶之区熠爚兮风后之台生民用之决疑猜羌欲赋兮意徘徊茍其不见获于野人之薪兮杂蒿莱则又奚惆怅乎仙人之赞不至君子之誉不来而致羡于天上之种倚云之栽】
　　恭建
　　万寿宫告成赋并序　　　　　　　【臣】王士俊【万夀宫者豫省新建祝厘之所也其縁起暨竣工具详臣士俊恭纪刻石中至于规模宏丽气象矞皇实称观瞻之壮臣心诚懽诚忭复额手而敬为之赋曰大矣哉我】
　　【皇上宪天出治而】
　　【天之眷我皇上者孔厚也大寳曰位大德必夀举八纮而紫气悉融贯九垓而黄云徧覆振鼍击鲸民尊元后渥露煦风民亲】
　　【父母溯自懽舆三五开辟子丑孰于斯而为盛乃生民所未有是以太和渗漉元气妃牡苞符沓骈庥嘉辐辏处处康衢时时春酒况躬遇夫龙飞圣节而懽承夫虎拜稽首也哉粤稽河南之域寰防号曰中州岳尊镇星之位水自昆仑而流天球之所翕赩媪神之所夷犹圣哲之所光宅仙灵之所媐游六气之所和防五序之所摩揉民风沕穆天下无厹不竞不絿不刚不柔若典若诰若鲁若邹天子嘉之惠叠恩稠】
　　【帝之泽维民之庥恭逢祝祉肩累趾蹂数不能纪类不能求缔搆未剏周爰咨诹臣于是悚然其有感穆然其有思缅惟腹壤振古及兹圣德滙于斯圣瑞亦聚于斯也尔其啓龙马之卦画兮撷虙羲之神蓍具茨之云物兮茁轩辕之瑞芝聆六英之天机兮弹帝喾之朱丝告五老之河图兮苞唐虞之金泥锡九畴之洛书兮呈夏后之圭自子姬以递嬗兮长烛曜其光熹维我皇上之御极兮尤万载而一时懋千圣未懋之学兮集千圣未集之禧臣兾新宫之肇建兮嵗恭祝夫】


　　【帝命羲和练兹时日太人占之朗示龟防曰圣主夀时万时亿是宜兴功鸿造胥集众谋佥同经始遂亟爰乃凖水臬相隂阳储楩楠选豫章榰幕帟给糗粮六工踊跃百役赞襄砰砰焱焱煌煌巨模天运飞构神扬翡翠饰栋玳瑁施梁墄镂龙虬瓦配鸳鸯玉狻躨跜銕凤翺翔觚棱矗起罘罳翼张太乙容与神女相羊树之以阙表之以坊拱之以殿掖之以厢周之以庐藏之以房广之以庭绕之以廊卫之以欙缭之以墉筑之以堤环之塘芙蕖万朶榉栁千行曲水圜桥制类夫辟廱通垣复牖象合夫明堂　　　于是逺而望翼翼乎若嶷于阊阖　　　苍也近而陟】
　　【之洋洋乎若伾仡于五云歕欱于三光也分而视之肃肃乎若紫微正位环以钩陈辅以文昌也合而观之总总乎若黄裳元吉青赤成文黼黻互章也矧夫含佳气兮菁葱吐祥烟兮杳馤吞震位之精英纳坎方之沆瀣轧坤轴兮蟠根指乾元兮作盖倚嵩岳兮为屏绕黄河兮如带伊洛淮济兮似抱似环崤函太行兮如揖如拜外此南江北漳右华左岱象】
　　【天威之赫濯乃无逺而弗届盖心思于是乎至肃耳目于是乎极大矣敬逢万夀之节忭贺之朝风传玉漏斗转珠杓旭日如钲卿云若绡华镫璀璨羽纛飘摇金炉香袅
　　黄幄光髙器陈卤簿音　　　　　旌节褒鄂弓刀勲臣腰玉元戎插貂新宫既建松茂竹苞严而不越静而不嚣臣心凛凛班列陶陶更有峩博之绅章缝之士石户老农江湖商子华髪耆颐总角童稚绮缯缤纷花鬘防褷莫不顾之心仪瞻之色喜以为吾】
　　【皇上之庆前此未尝冇是也又有无量夀佛妙谛三乗天竺跋陀洛阳摩腾汉竺法兰晋佛图澄梁达摩师唐一行僧兠罗绵　　　传灯乆传豫土之衣鉢忻见云楣之式宏　　　复见函闗道士宛丘先生缑岭王乔汝州广成公名河上仙号洛京进云华之箓吹步虚之声游璇题与玉砌俨方丈兮蓬瀛　　道然则万寿宫既　　中土士庻之情尊者益致其尊亲者益显其亲矣由是绳绳永永皇图式廓重译悉朝殊方禀朔化浃中孚风还太朴天秩百礼人和万乐纬汁珠囊农应神爵兽见师亲鸟来世乐草献金光木珍丹若亿载犹长万年弥扩盖天之眷我】
　　【皇上者如此其厚是皇上之夀同于】
　　【天固事之无疑而理之至确者也将见畿南啓瑞汴宋含嘉巍巍万寿之宫皇上方视天下一家又岂豫臣之所得而私豫民之所
　　得而夸也哉】中天日月光华赋并序
　　【皇上御极之十有三年嵗纪旃防单阏抚于五辰庶绩其凝尔时日躔胃维月轨青陆律中姑洗则阳和既渥而元亨嘉防矣乃于是月二十六日仰瞻日轮之表五色重抱异彩叠环祥光飞动卿云捧防厯时辰巳午未之乆又先于是月望日宵月凝辉重轮焕采其色亦备五而浮金耀碧炯射户牖厯时戌亥子丑之久日华见于正昼月华见于夜半不越旬日而同辉聨曜又并现中州之域岂隂阳所和风雨所防天庥】
　　【圣泽醖醸尤深欤抑地接神京近光】
　　【天子而干出嘉符坤流灵契尤炳炳而煜煜欤又或如汉儒郑康成所云季春之月日月防于大梁是以载阳之叠征于中州分野欤稽厯代天文之志诸家瑞应之图以及唐百官志礼部郎所掌悉纪大瑞名物六十有四焉上瑞名物二十有八焉中瑞名物三十有二焉下瑞名物十有二焉此固蕃厘首列介祉莫加者矣士俊方膺宠命总制河东兼摄河南抚篆时开府汴梁敬率属吏州氏恭仰日华志庆其月华则得之汝寜府守令牍报者盖汝南又豫之最中也既已敬上】
　　【贺章请付史宬昭兹来许以示圣德光昭】
　　【天子万年之庆而悃忱懽忭未已复鞠珥笔敷陈大美而赋之赋曰粤自鸿蒙溟涬肇啓皇舆两曜转毂右辟左舒欱光喷景槖籥洪炉朝翔若木夕御金枢精凝霜兔气孕踆乌檀金六龙之辇水晶七
　　寳之都其尊也实称天子　　　　子其瑞也第一苞苻恭逢】
　　【景运方隆阳春布渥戒周官兮保章日月于合朔爰于既望祥开河洛尔时天朗气清羣隂觧駮日华月华重轮照灼焕烂兮若山龙火之鲜明层叠兮若黼黻文章之交错絪緼兮若泰元媪神之荡摩纷纶兮若龙颔凤咮之喷薄象圆而中规兮若天形之笠太极之图气纯而无纇兮若精金之绳美珠之珞浮动于环中兮若北方夜半之沆瀣东方昒爽之熹微拱防于环外兮若羣仙谒阙之紫軿上帝端居之黄幄方其始升也非云非烟轮囷萧索及其渐凝也如组如绣累跗叠蕚又其久旺也积英积华干包坤幙洵璇图之竒瑞兮学士未能咏歌实芸牒之神符兮词臣或难扬防况乎时不浃辰地非千里既东倡而西和亦昼明而夜起贯珠合璧循环不已月吐华兮真如不夜之城日曜魄兮又似再中之世娲皇炼石兮呈五色之孔多织女成章兮宣七防之徧丽度或迟而或速兮总见并行道或赤而或黄兮方疑连轨察以玉衡兮果孰短而孰长测以周髀兮将何同而何异有喜必双纪祥者二岂非圣世洪庥中州盛事欤于是照灵源之龙马含具茨之雕云羽盖团园兮仍合先天之象朱旄纬繣兮聿成制字之文扬采熊熊映流虹于洛汭飞姿熠熠掩绕电于河濵盖以天开中土地拱北辰柝闻】
　　【畿辅云近禁宸是以应图合牒握箓阐珍岂与夫东都神雀宋郊素麎颍川连理之木涧瀍比目之鳞得以并提前后轻相等伦也哉于是】
　　【天子居靑阳之耕耤之三推　　　　　　祥风习习防雨麦皆连穂桑无附枝醴泉若酿甘露如饴兽含肉角禽号朱离九茎瑞谷三秀灵芝虡鸣鳞介蛰振昆跂嘉祥沓至道寳交施帝乃穆然而深思终将固之又固之惟修德者获福务小心以承禧而乃荆河惟豫屡昭盛美凡犬輶轩使臣节麾大吏纡朱拖紫之班章甫缝掖之士袜首袴褶之军石户山农之子总总林林圆颅方趾熙熙皥皥华颠毁齿莫不轩衣张眉杂遝愕眙以为质之缥缃考之传志日月之宫有气必视在上曰冠在下曰履在中曰缨在旁曰珥惟环曰抱红黄碧紫璧组葳蕤云防旖旎如绘丹青如展纨绮焱焱炎炎防防褷褷凡现此形厥兆大喜昔者日月光华歌于有虞帝舜之朝五色互呈见于少昊金天之氏维我】
　　【皇上之德与兄日姊月同明皇上之功合日域月□并暨所以信而有徴大而非侈矧夫龙飞纪瑞由我豫始娵訾防日月五星实豫分野而今又踵其祥黄河符千载一清在豫亘绵而今又协其祉更且兖豫辅车齐鲁尺咫厯下之庆云匪遥】

　　【恩防若相照而相辉亦一彼而一此是宜对扬皇庥书之信史凡我小臣槖管以俟循天保歌诗之例愿贡彤墀乏河东作赋之才深惭巴里又歌曰五纬汁兮云物祥天明明兮日月光金支翠旂兮鸾飞凤翔圣人坐兮开明堂豫之土兮在中央告】
　　【帝图兮福吾皇四方来贺兮万寿无疆藏之金鐀兮惟其有庆惟其
　　有庆兮是以有章】
　　刘章中天日月光华赋并序【盖闻宝日扬辉纪由少昊卿云布彩颂自中天实隆古之灵符为史书所罕觏我皇上御极十有三年嵗当乙夘接令序于四寅日在大梁布韶光以三月金轮五色瑞应豫州玉窟重光竒徴汝郡曰抱曰戴正符神契之书非烟非云始騐史迁之笔此皆由我皇上功超帝纪德迓】
　　【天庥协应中州叠昭上瑞制府率同司道属吏拜手呈图飏言志庆吮彩毫以画日腾瑞气于凌云仰祝万年非拘一体章滥膺紫省忝乏华文何敢追八伯之歌庶几效九如之颂乃为赋曰览九州之分野惟豫际乎中央占星应乎亢角测景凖乎隂阳灿浮河之緑字腾入昴之荣光叠灵图之上瑞荟寳箓之嘉祥惟我圣天子之乾元出治而离照四方也防娵訾以五纬则豫土之疆也澄河渎于千里则豫流之长也岂非地居腹壤气协天阊应】
　　【熙时之经纬耀信史而煇煌者乎维时至治馨香太和渗漉既厚纯禧弥征茀禄嵗在单阏之辰旦中牵牛之宿瑞露溥珠条风扇燠六幕晴薰九霄清穆乃现重轮仰瞻丹旭跃彩羽于踆乌拂琪葩于若木紫与赤其交环碧与黄而回复错组绣之缤纷帯委绥之连属影抱戴以层层气轮囷而郁郁拥瑞霭于五云普照临于万目而乃休征叠叠嘉应重重是月既望夜气横空蟾蜍满魄桂粟分丛灿九枝于王宇吐七寳于珠宫既浮金之跃跃复编贝之总总鳞鳞兮机列七襄之锦缕缕兮桥聨五彩之虹斯又结璘之含曜先应瑞于天中者也原夫日月双丸作天尸牖厯明晦而循环凖转旋于左右騐气朔之盈虚防乾坤之枢纽参灵宪于星躔慎保章于官守人安作息之常照合升恒之久斯即治世之符而称天庥之厚矣况乃布彩必双呈祥不偶影的烁而争竒色璘防而杂揉应合璧于东西焕重光于先后昼与夜而交辉隂与阳而协耦其为日之华也厯未而始辰其为月之华】
　　【也自戌而至丑盖旷古所希闻实生民所未有而且地聨列郡景萃中区仰盱赤耀斜睇金枢豫之官吏交庆堦除豫之士庻忭舞里闾喜近光于天子维接壤于】
　　【皇都先四方而瞻云就日合万国而击壤歌衢念小臣之承乏始奉命而载驱值中天之寳曜庆亿禩之瑶图敢濡毫而伸纸愧绘画之难摹抒寸丹于葵向效万嵗于嵩呼】










　　河南通志巻七十二
&lt;史部,地理类,都会郡县之属,河南通志&gt;
　　钦定四库全书
　　河南通志巻七十三
　　艺文二
　　诗【乐府杂体】
　　陶唐许由箕山歌【登彼箕山兮瞻望天下山川岖﨑万物还普日月运照靡不记覩游放其间何所却虑叹彼陶唐独自愁苦劳心九州忧勤后土谓予钦命传禅易祖我乐何如盖不眄顾河水流兮縁髙山甘瓠施兮叶绵蛮髙林肃兮相错连居此之处傲尧君】
　　殷箕子麦秀歌【麦秀渐渐兮禾黍油油兮彼狡童兮不与我好兮】又【麦秀渐渐兮禾黍油油兮彼狡童兮不与我好仇】
　　周卫女思归引【涓涓泉水流于淇兮有怀于卫靡日不思执节不移兮行不隳轗轲何辜兮离厥菑嗟乎何辜兮离厥菑】又【涓涓泉水流于淇兮有怀于卫靡日不思执节不移兮行不诡随坎坷何辜兮离厥茨】宋城者谣【睅其目皤其腹弃甲而复于思于思弃甲复来】公孙侨歌【取我衣冠而褚之取我田畴而伍之孰杀子产吾其与之】又【我有子弟子产诲之我有田畴子产殖之子产而死谁其嗣之】邺民歌【邺有贤令兮为史公决漳河兮灌邺旁终古舄卤兮生稻梁】
　　汉武帝瓠子歌【瓠子决兮将奈何皓皓洋洋兮虑殚为河殚为河兮地不得宁功无已时兮吾山平吾山平兮钜野溢鱼沸鬰兮栢冬日正道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁汜滥不止兮愁吾人齧桑浮兮淮泗满乆不反兮水维缓】又【河水汤汤兮激潺湲北渡迂兮浚流难搴长筊兮沈美玉河伯许兮薪不属薪不属兮卫人罪烧萧条兮噫平何以御水頺林竹兮楗石菑宣房塞兮万福来】洛阳令歌【天久不雨蒸人失所天王自出祝令特苦精符感应滂沱下雨】荥阳令歌【荥阳令有异政修立学校人易性令我子弟耻争讼】洛阳谣【城上乌尾毕逋公为吏子为徒一徒死百乘车车班班入河间河间姹女工数钱玉为室金为堂石上慊慊舂黄梁下有悬鼓我欲击之丞相怒】魏郡太守歌【我有荆棘岑君伐之我有蟊贼岑君遏之狗吠不惊足下生牦含哺鼔腹焉知凶灾我喜我生独丁斯时美哉岑君于戏在兹】鸿陂童谣【坏陂谁翟子威饭我豆羮食芋魁反乎覆陂当复谁云者两黄鹄】
　　魏文帝煌煌京洛行【夭夭园桃无子空长虚美难假偏轮不行】又【淮阴五刑鸟尽弓藏保身全名独有子房大愤不收褎衣无带多言寡诚祗令事败】又【蘓秦之説六国以亡倾侧卖主车裂固当贤矣陈轸忠而有谋楚怀不从祸卒不救】又【祸夫吴起智小谋大西河何健伏尸何劣】又【嗟彼郭生古之雅人智矣燕昭可谓得臣峩峩仲连齐之髙士北辞千金东蹈沧海】黎阳作【朝发邺城夕宿韩陵霖雨载涂舆人困穷载驰载驱沐雨栉风舍我髙殿何为泥中在昔周武爰暨公旦载主而征救民涂炭彼此一时惟天所赞我独何人余不静乱】曹植名都篇【名都多妖女京洛出少年宝剑直千金被服丽且鲜鬬鸡东郊道走马长楸间驰骋未能半双兔过我前揽弓捷鸣镝长驱上南山左挽因右发一纵两禽连余巧未及展仰手接飞鸢观者咸称善众工归我妍归来宴平乐美酒斗十千脍鲤防胎鰕炮鼈炙熊蹯鸣俦啸匹侣列坐竟长筵连翩击鞠壤巧防惟万端白日西南驰光景不可攀云散还城邑清晨复来还】缪袭战荥阳【战荥阳汴水陂戎士愤怒贯甲驰阵未成退徐荥二万骑斩垒平荥马伤六军惊势不集众防倾白日没时晦防顾中牟心屏营同盟疑计无成赖我武皇万国宁】
　　晋陆机侠邪行【伊洛有岐路岐路交朱轮轻盖承华景腾歩蹑飞尘鸣玉岂朴儒凭轼皆俊民烈心厉劲秋丽服鲜芳春余本倦游客豪彦多旧亲倾盖承芳讯欲鸣当及晨守一不足矜岐路良可遵规行无旷迹矩步岂逮人投足绪已尔日时不必循将遂殊涂轨要子同归津】陆云赠汲郡太守【于穆皇晋豪彦实蕃天纲振维有圣贞观鸣鸟在林良骏既闲萃彼俊乂时亮庶官】又【抑抑奚生天笃其淳芳颖兰挥琼光玊振沈机照物妙思考神思我善问观德古人】又【亦既有试出幸邦家之子于行民固讴歌风澄俗俭化尽世波茫茫既庶且乐于和】又【职思既殊亦各有司念我同僚悲尔异事之子之逺悠悠我思虽无赠之歌以言志】石崇思归引【思归引归河阳假羽仪鸿鹄髙飞翔经邙阜济河梁整我旧馆心悦康清渠激鱼彷徨鴈鹜泝波羣相将终日周览乐无方登云阁列姬姜拊丝竹叩宫商宴华池酌玉觞】潘岳北邙送别王世胄【朱镳既扬四辔既整驾言饯行告离邙岭情有迁延日无余影回辕南翔心焉北骋】祖逖豫州歌【幸哉遗黎免俘虏三辰既朗遇慈父元酒忘劳甘瓠脯何以咏思歌且舞】陶潜箕子述【去郷之感犹有迟迟矧伊代谢触物皆非哀哀箕子云胡能夷狡童之歌凄矣其悲】
　　宋鲍照代陈思王京洛篇【凤楼十二重四户八绮绣桷金莲花桂柱玉盘龙珠无隔露罗幌不胜风宝帐三千所为尔一朝容扬芬紫烟上重防緑云中春吹回白日霜髙落塞鸿但惧秋尘起盛爱逐衰蓬坐视青苔满卧对锦筵空琴瑟纵横散舞衣不胜缝古来共歇薄子意岂独浓惟见双黄鹄千里一相从】
　　梁武帝河中之水歌【河中之水向东流洛阳女儿名莫愁莫愁十三能织绮十四采桑南陌头十五嫁为卢家妇十六生儿似阿侯卢家兰堂桂为梁中有鬰金蘓合香头上金钗十二行足下丝履五文章瑚挂镜烂生光平头奴子擎履箱人生富贵何所望恨不早嫁东家王】何逊铜雀妓【秋风木叶落萧瑟管弦清望陵歌对酒向帐舞空城寂寂檐宇旷飘飘帷幔轻曲终相顾起日暮松栢声】江淹铜雀妓【武皇去金阁英威长寂寞雄剑顿无光杂佩亦销铄秋至明月圆风伤白露落清夜何湛湛孤烛映兰幕抚影怆无从惟怀忧不薄瑶瑟行应罢红芳几为乐徒登歌舞台终成蝼蚁郭】沈约洛阳道【洛阳大道中佳丽实无比燕裙傍日开赵带随风靡领上蒲萄绣腰中合欢绮佳人殊未来薄暮空徙倚】
　　陈江总济黄河【葱山沦外域盐泽隠遐方两源分际逺九道沠流长未殚所闻见无待騐词章留连嗟太史惆怅践黎阳导波萦地节疏气耿天潢悯周沈用宝嘉晋肇为梁】张正见轻薄篇【洛阳美年少朝日正开霞细蹀涟钱马傍趋苜蓿花扬鞭还却望春色满东家井桃映水落门栁襍风斜緜蛮弄清绮蛱蝶逺承华欲往飞丽馆遥驻季伦车石榴传玛瑙兰肴奠象牙聊持自娱乐未是鬬豪奢莫嫌龙驭晚扶桑复浴鵶】煌煌京洛行【千门俨西汉万户擅东京凌云霞上起鳷鹊月中生风尘暮不息箫管夜恒鸣惟当卖药处不入长安城】公无渡河【金堤分锦缆白马渡莲舟风严歌响絶浪涌榜人愁擢折桃花水颿横竹箭流何言沈璧处千载偶阳侯】陈暄洛阳道【洛阳九逵上罗绮四时春镇西歌艳曲临淄逢丽神路傍避骢马车中看玉人欲知双璧价潘夏正连茵】徐陵洛阳道【洛阳驰道上春日起尘埃濯龙望如雾河桥渡似雷闻珂知马蹀傍幰见甍开相看不得语宻意眼中来】
　　北魏髙允咏王子乔【王少卿王少卿起升飞龙翔天庭遗仪景云汉酬光骛电荧怱若浮骑日月从列星跨腾八廓逾杳防防元气出天门穷览有无究道根】
　　隋越王侗京洛行【青春上阳月结伴戏京华龙媒玊珂马凤轸绣香车水映临桥树风吹夹路花日昏欢宴罢相将归狭斜】萧慤奉和济黄河应教【大藩连帝室骖驾奉皇猷未明驱羽骑凌晨方画舟津城渡维锦岸栁夹缇油钟声飏别岛旗影照苍流早光生剑服朝风起节楼滔滔细波动裔裔轻舷浮回桡避近碛放舳下前洲全疑上天汉不异谒蓬丘望知云气合听识水声秋从君何等乐喜从神仙游】
　　唐岑参梁园歌送王説判官【君不见梁孝王修竹园頺墙隠辚势仍存娇娥曼脸成草蔓罗惟珠空竹根大梁一旦人代改秋月春风不相待池中几度鴈新来洲上千年鹤应在梁园二月梨花飞却似梁王雪下时常时置酒延枚叟肯料平台狐兔走万事翻覆如浮云昔人空在今人口单父古来称宓生祗今为政有吾兄輶轩若过梁王道应傍琴台闻政声】李白公无渡河【黄河西来决昆仑咆哮万里触龙门波滔天尧咨嗟大禹理百川儿啼不窥家杀湍湮洪水九州始蚕麻其害乃去茫然风沙披髪之叟狂而痴清晨临流欲奚为旁人不惜妻止之公无渡河苦渡之虎可搏河难冯公果溺死流海湄下有长鲸白齿若雪山公乎公乎挂骨于其间箜篌所悲竟不还】元丹丘歌【元丹丘爱神仙朝饮颍水之清流暮还嵩岑之紫烟三十六峯长周旋长周旋蹑星虹身骑飞龙耳生风横江跨海与天通我知尔游心无穷】杜甫新安吏【客行新安道喧呼闻防兵借问新安吏县小更无丁府帖昨夜下次选中男行中男絶短小何以守王城肥男有母送瘦男独伶俜白水暮东流青山犹哭声莫自使眼枯收汝泪纵横眼枯却见骨天地终无情我军取相州日夜望其平岂意贱难料归军星散营就粮近故垒练卒依旧京掘壕不到水牧马役亦轻况乃王师顺抚养甚分明送行勿泣血仆射如父兄】刘长卿铜雀台【娇爱更何日髙台空数层含啼映双袖不忍看西陵漳水东流无复来百花辇路为苍苔青楼月夜长寂寞碧云日暮空徘徊君不见邺中万事非昔时古人不在今人悲春风不逐君王去草色年年旧宫路宫中歌舞已浮云空指行人来往处】刘禹锡平蔡州【汝南晨鸡喔喔鸣城头鼔角音和平路旁老人忆旧事相与感激皆泪零老人收泪前致词官军入城人不知忽惊元和十二载重见天宝承平时】韩愈拘幽操【目掩掩兮其凝其盲耳肃肃兮听不闻声朝不见日出兮夜不见月与星有知无知兮为死为生呜呼臣罪当诛兮天王圣明】将归操【河之水兮其色幽幽我将济兮不得其由涉其浅兮石齧我足乘其深兮龙入我舟我济而悔兮将安归尤归乎归乎无与石鬬兮无应龙求】栁宗元平淮夷雅皇武【皇武命丞相度董师集大功也○皇耆其武于溵于淮既巾乃车环蔡其来狡众昏嚚甚毒于酲狂奔呌呶以干天刑】又【皇咨于度惟汝一德旷诛四纪其奚汝克锡汝斧其徃视师师是蔡人以宥以厘】又【度拜稽首告于元既祃既类于社是宜金节煌煌锡盾雕戈犀甲熊旗威命是荷】又【度拜稽首出次于东天子饯之罍斚是崇鼎臑爼胾五献百笾几百卿士班以周旋】又【既涉于浐乃翼乃前孰图厥犹其佐多贤宛宛周道于山于川逺扬迩昭陟降连连】又【我斾我旗于道于陌训于羣师拳勇来格公曰徐之无时额额式和尔容惟义之宅】又【进次于郾彼昏卒狂裒凶鞠顽锋猬斧螗赤子匍匐厥父是亢怒其萌芽以悖太阳】又【王旅浑浑是秩是怙既获敌师若饥得餔蔡凶伊窘悉起来聚左捣其虚靡愆厥虑】又【载辟载祓丞相是临弛其武刑谕我德心其危既安有众如林曾是讙譊化为讴吟】又【皇曰归来汝复相予爵之成国胙以夏墟度拜稽首天子圣神度拜稽首皇祐下人】又【淮夷既平震是朔南宜庙宜郊以告德音归牛休马丰稼于野我武惟皇永保无疆○右皇武十一章章八句】方城【方城命愬守也卒入蔡得其大丑以平淮右○方城临临王卒峙之匪徼匪竞皇有正命皇命于愬往舒余仁踣彼奸顽柔惠是驯】又【愬拜即命于皇之训既砺既攻以后厥刃王卒嶷嶷熊罴是式衔勇韬力日思奋殛】又【寇昏以狂敢蹈愬疆士获厥心大袒髙骧长防酋矛粲其緌章右剪左屠聿禽其良】又【其良既宥告以父母恩柔于肌卒贡尔有维彼攸恃乃侦乃诱维彼攸宅乃发乃守】又【其是爰获我攻我多阴谍厥图以究尔讹雨雪洋洋大风来加于燠其寒于迩其遐】又【汝阴之芒县瓠之峨是拔是震大殱厥家狡虏既縻输于国都示之市人即社行诛】又【乃谕乃止蔡有厚喜完其室家仰父俯子汝水沄沄既清而弥蔡人行歌我步逶迟】又【蔡人歌矣蔡风和矣孰防蔡初胡尔居式慕以康为愿有余是究是咨皇德既舒】又【皇曰咨愬裕乃父功昔我文祖惟西平是庸内诲于家外刑于邦孰是蔡人而不率从】又【蔡人率止惟西平有子西平有子惟我有臣畴允大邦俾惠我人于庙告功以显万邦○右方城十章章八句】战武牢铙歌鼓吹曲【战武牢动河朔逆之助图犄角怒鷇□抗乔岳萌翘芽傲霜雹王谋内定申掌握铺施芟刈三主缚惮华戎封界廓命之瞢俾以斮归有德惟先觉】白居易劝我酒【劝我酒我不辞请君歌歌莫迟歌声长辞亦切此辞听者堪愁絶洛阳女儿面似花河南大尹头如雪】生离别【黄河水白黄云秋行人河边相对愁天寒野旷何处宿棠梨叶战风飕飕生离别生离别忧从中来无断絶忧积心劳血气衰未年三十生白髪】韦元甫木兰歌【唧唧复唧唧木兰当户织不闻机杼声惟闻女叹息问女何所思问女何所忆女亦无所思女亦无所忆昨夜见军帖可汗大点兵军书十二巻巻卷有爷名阿爷无大儿木兰无长兄愿为市鞍马从此替爷征东市买骏马西市买鞍鞯南市买辔头北市买长鞭旦辞爷娘去暮宿黄河边不闻爷娘唤女声但闻黄河流水鸣溅溅旦辞黄河去暮至黒山头不闻爷娘唤女声但闻燕山铁骑鸣啾啾万里赴戎机关山度若飞朔气传金拆寒光照铁衣将军百战死壮士十年归归来见天子天子坐明堂防勲十二转赏赐百千强可汗问所欲木兰不用尚书郎愿驰千里足送儿还故乡爷娘闻女来出郭相扶将阿妹闻姊来当户理红妆小弟闻姊来磨刀霍霍向猪羊开我东阁门坐我西阁牀脱我战时袍着我旧时裳当窻理云鬂挂镜帖花黄出门看火伴火伴始惊惶同行十二年不知木兰是女郎雄兔脚朴朔雌兔眼迷离双兔傍地走安能辨我是雄雌】唐尧客大梁行【客有成都来为我弹鸣琴前弹别鹤操后奏大梁吟大梁伤客情荒台对古城版筑有陈迹歌吹无遗声雄哉魏公子畴日好罗英秀士三千人煌煌列众星金槌夺晋鄙白刃刎侯嬴邯郸救赵北函谷走秦兵君子荣且眯忠信莫之明间谍忽来及雄图靡克成千龄万化尽但见秋水清旧国多孤垒夷门荆棘生苍梧彩云没汳浦緑池平闻有东山去萧萧班马鸣河洲搴宿莽日夕泪沾缨因之唁公子慷慨此歌行】
　　宋王安石赵渠谣【离离新渠其下流水孰知其初灌莽千里其南背江其北逾淮父抱子扶十百其来其来仆仆镘我新屋赵侯劬之作者不饥岁乃大熟饱及鸡鹜僦船与车四鄙出谷今游者处昔止者流维昔牧我不如今侯侯来适野不有观者税于水滨问我鳏寡侯其归矣三岁于兹谁能止侯我往求之】
　　元王恽信陵公子行【春风猎猎吹轻裘联镳来作夷门游令人逺忆魏公子径上吹台最上头却秦存赵震九土谁意抱关老吏能此惟幄之良筹饥肠自古出竒防功成何害屠沽流髙皇布衣重公贤大梁城边几迟留一朝龙骧开汉业举功不复询来由岂非慕蔺承余休尝读大史公今日把酒酧墓周当时朱门满歌舞此日野草荒山丘醉歌信陵行碧云日暮写我忧英雄割据虽已矣髙义凛凛横清秋追攀逸驾那复得落日倚剑看神州】虞集竹林七贤图【瞻彼修竹下临清流文石偃隄华松荫丘植表界壤剪茅宅幽梁度髙巘台隐中州方床读书异官同休咏歌相闻觞豆相求或莳名药或钓游儵课艺嘉植坐思逺游濯缨微波看云良畴逸而不放俨而自脩泰哉沮溺邈乎巢由按图以观永宜春秋孰若吾子遗其故俦糟粕尘世髙踪荘周我怀古人遯而违忧安得挥弦以招湛浮】杨维贞金谷步障歌【金谷水银河流金谷峙据三神丘太仆卿君十二楼花草不识人间秋蜀江染绿红五色紫凤衔丝终夜织剪断鲸涛三万疋天女江妃不敢惜明珠量斛买蛾睂时时玉笛障中吹红鸾翠鹊飞在地香尘杂沓疑流脂野鹰西来歌吹歇踏锦未收风雨裂楼前甲士屯如云楼上佳人坠如雪于乎董家坞金成泥灯一防燃空脐齐州奴何用尔只须豆粥与萍虀不见只今金谷底野狐作障山禽飞】
　　明刘基在陈操【彼山有杨兮彼隰有樗彼路斯何兮孔棘且阻元云沓防兮不日以雨重华寂寥兮难与晤语茫茫九州兮孰为予所蒙无人兮驾予归处】王子乔咏【王子乔乃是髭王之子定王之孙深宫洞房不称意却驾白鹤寻轩辕虹霓为旗云为幡飘然乘风上昆仑王子乔去何之朝发旸谷暮崦嵫六龙九风相追随穆王西上不得王母诀何为元气独尔私王子乔去不还后稷功业巍如山犹有九鼎知神奸王城日久生茒菅尔独何为白云间王子乔空长叹】王祎渑池县王丞君驱虎歌【渑池之境最多虎道路行人共愁苦狂风吼怒振尘沙落日惊魂惨烟雨王侯承诏来作丞民有疮痍手摩抚下车走谒城隍庙亲写文移对神语为言幽显虽有分我与尔神均守土猛虎今兹实害人责不在予还在汝早遣恶类离境中尔神无愧为民主精诚一念既感孚显逐潜驱固其所驿使邮夫中夜驰畊农贾客凌晨聚前时出户即畏途今日连村皆安堵童谣籍籍相谓言孰使吾人乐居处我侯之德与神通故今孽沴成销沮岂不见古今循吏美迹多虎有渡江及渡河渑池之事同不磨王侯王侯奈尔何】孙原贞髙氏五节歌【夫死不嫁妇之洁从夫以死妇之烈死生全节天地间昭如星日皑如雪汝阳髙氏三弟兄人人得妇淑且贞谁知欢爱不到老中道毁故诚哀矜长妇刘逺离兵难逸海头痛夫见杀骂贼死室家蹀血天为秋仲妇李青春早寡居边鄙独携子侄避兵尘归守夫坟甘没齿季妇郭良人遇害身无托从容缢死马间双魂得并归防漠更怜侄妇金夫遭诬死怨恨深与姑邢氏义不辱缢同一室遗哀音一门双节己竒特髙氏五节如连璧终身守节固不易捐身死节尤难得相从地下情更真为言不负结髪姻三骨巳埋原上草香肌不汚生前尘娣姒得姑谐风志清风伟节照当世声名经达九重天诏书特下咸旌异妇事夫志莫移臣事君行莫亏君臣夫妇主恩义臣忠妇节分所宜思昔奸回丧家国失身蒙面事仇敌贪生忘义亦何心独不见髙家诸妇无惭德】李东阳睢州叹【将军有齿嚼欲碎将军有眼血成泪生为将星死为厉尽是山川不平气二人同气金不利天与一城为国蔽强兵坐拥瞑目视孝子忠臣竟谁是千载公名亦天意君不见河南节度三日至】题宋髙宗金字牌【金字牌从天来将军恸哭班师回士气鬰怒声如雷声如雷震三陲幽蓟已复无江淮讐国和壮士死天下事安有此国之亡嗟晚矣】李梦阳青陵台【两山当中开露出青陵台北山张罗南山鸟不来我在南山自有匹马牛之风不相及吾颈可断志不易】洛阳道【桃花马金络头白面郎紫貂裘二月洛阳道栁荫清沟沟水东流不记春花开花落几回新东风日暮杨花起愁杀髙楼独倚人】梁园歌【朝发金台门夕度博浪关黄河如丝天上来千里不见淮南山淮南桂树弄婆娑挂席欲进阻洪波我今亦作梁困歌梁园昔有信陵君名与岱华争嵯峨三千珠履不动色屠门执辔来相过功成不显涕滂沱青蝇白璧一何多我为梁园客不登梁王台锦帆扬州门一去何时回荒烟白草古城没登望之令心哀令心哀歌且谣迷涂富贵苦不足宁思白骨生蓬蒿人生三十无少年积金累玉空熬煎独立天地间长啸视今古城隅落落一堆土千年谁继白与甫揽泪浮云洒烟莽洒烟莽风吹巻波涛沈吟投箸不暇食蹴天浊浪河滔滔君不见昔人然诺一相许黄金斗印如秋毫】观灯行【宋家累叶全盛帝寛大实皆称令主百姓牛马徧阡陌太仓米粟忧红腐宣和以来遂多事呜呼烂费如沙土海石江花涌国门离宫别殿谁能数羣臣谀佞只自计天下骚然始怨苦正月十四十五间有勅大驾观鼇山万金为一灯万灯为一山用尽工匠力不破道君颜此时上御宣德门乐动开见至尊奔星忽经于御榻明月初上堆金盆倾城呼噪声动地可怜今夜鼇山戏窈防幻巧百怪聚金蛾翠管堪埀泪借问幸臣谁云是李师师外有蔡京与蔡攸夹楼锦幄罗公侯丞相之幄当前头奚儿腰带控紫驺如花少女擎防毬但闻楼上唤楼下黄帕笼盘赐玉羞月髙鸣鞭至尊起幄中环佩如流水争道齐驱辇路窄寺桥窈窕尘埃白火树龙灯又一时千光万焰天为赤常言宴安成祸基从来乐极还生悲君看二帝蒙尘日数月东京荒蒺藜】何景明公无渡河【公无渡河河浊不见日汝今欲往何时出公无渡河河广浩无涯往而不返化为泥与沙夷父渴走成邓林至今丘冢犹岑崟河中蛟龙见人喜纵有舟楫谁救尔噫嗟嗟公无渡河渡河而亡不如陆死噫嗟嗟公无渡河】谁谓河广行【谁谓河广浊不见泰山盂水之清可别与妍清浊茍异小大安足言君子知之众人皆茫然】同李进士观铜雀砚歌【君不见邺中魏帝无宫殿千秋遗瓦磨为砚墨客骚人空叹嗟朱甍绮构谁曾见李君好古精鉴别冬天拂拭开烟雪虚堂叩之哀玉音泥沙洗出黄金屑广州紫石鸜鹆眼歙山龙尾何希罕濡藻光回星汉埀蟠花背刻螭断共忆髙台罗绮春翠睂艳骨飞黄尘提携故物悲千代感慨新章泣鬼神君不见临漳此物难复覩河沈岸拆求者苦县人相传为赝古呜呼日掘西陵土】薛蕙邺北城【君不见当涂父子全盛时邺都佳丽侔京师芙蓉池上开朱邸元武苑中罗羽旗九锡才终俄受禅宫中更起文昌殿功成北阙赐甲第词客西园侍清宴雄图拟谓千万年于今城阙空云烟梁沛真人不复起歌舞曾无铜雀伎西陵谁辨古墓田东流惟见漳河水】彭兰成臯道中【行路难行路难行行西上多关山虎牢函谷愁百盟连峰更出青云端朔风洌洌沙漫漫青鞋裹足随征鞍江南衣薄不禁寒肌肤冻皴骨亦顽日来月往走如丸天地黯惨歳复阑故园回首隔江关妻孥在家无绮纨夜深灯火愁相看此时忆家泪潺湲西行万里何当还】刘灿段烈妇歌【贺氏女段家妇合欢绣被新双鸳春心未歇秋先暮夫年娇妇年芳呱呱黄口才七日连理枝摧两夜霜泉落不归山此心无波澜凤去不复还此身无羽翰薄命风飘叶刚肠火中铁此髪不必剪此耳不须截只凭三尺缣永向中天诀偕老非不欲就义其吾足夫生妾委身妾死夫瞑目君不见淇园有女贞如竹髙枝直许祥鸾宿虽无浓艶媚凡禽劲节清风终不辱又不见辛台有女顔如花昨日东隣今西家残红褪尽羞人见悔将顔色汚泥沙嗟哉烈妇人所艰丈夫往往徒衣冠煇煌大书表宅里联车一过一开顔】赵南星横山烈妇篇【兔丝蔓女萝生死不相离生为横山女嫁为横山妻夫长苦田亩贱妾能安居周旋辨中馈荷担往馌之夫也自媚妇岂知面貌妇也自恭夫岂羡多金为结髪托微躬恩爱讵可移食贫余一载情契如一朝何意遭凶荒四野无寸苖载路尽饥人哭声何嗷嗷东隣夫相弃西隣妇已逃夫泣向妻言吾恐为若夫不能令尔饱终当死道途不如相弃置庶以求尔餔妻泣向夫言君言非其理天作为姻娅但须誓古处君若忍相弃贱妾何能止吾乃一妇人祗知及尔死夫妇抱头泣愿以身终始忍饥待命尽不敢怨苍天那知他人子为计殊不然百十成羣起荷锄为戈鋋白昼行刼掠聊共为朝餐四境无鸡狗百里絶人烟被刼者无奈走去白县吏县吏闻之怨我当尽诛殛不闻赈饥民但去擒盗贼擒盗者谁子里中诸健儿奉令出县门俱化为枭鸱所过即为盗何论真假为是盗如流星疾走不可追田夫饥无力擒之如擒鸡并彼横山夫一一束缚之束缚见县吏含笑喜不胜县吏闻太守怒发如雷霆太守语县吏此曹俱当刑但须尽扑杀寜当复从容县吏闻此言顺命如不遑须臾尽捶死委积于道傍野草涂膏血飞鸟啄肝肠横山妇忽闻其夫尸在野仰天大号哭泪如飞雨下疾步至尸边安得遽识者反覆众尸中仅可辨其形抚之忽一哭已死而复生谁者乃为盗吾夫撄其凶负之涤清泉解衣以复蒙抚之再一哭气絶命顿倾愁云起天上白日暗无精路人尽陨涕哀哉捶心胸行者方以目谁敢传姓名竟与夫同葬以明结髪情寃气凝不散夜雨双悲鸣天地终枯槁此恨不可平】何出光渔村谣【五河白浪翻如雪渔灯子夜明复灭东畴西陌走舳舻万户萧条愁魂絶昨日天风催飞电千岩万壑毒龙战恍恍遥闻山愁时时若见蛟龙见西北怒涛奔万马卷起黄河自天泻儿啼女号绕空牀须臾回湍上屋瓦沈灶漂楣晨烟断俄惊舟过新畊畔哭声夜半干云霄岂顾南亩桑麻乱河伯驱蛟欲趂人冯夷拥水决河漘自从姚江名尹去社灵不敢御妖氛我欲言之羣妖怒羣妖吞吐成云雾虎豹重重闭九关何人飞上天阍诉巫阳不下问寃魂鼋鼍夜夜宿深村毒民老吏催租急租税欲办鬻儿孙吞声钓蓼花汀蓼汀舟渡渔风腥回舟欲问渔村事款乃一声不忍听】吕维祺登铜雀台【忆昔建安才黄土文章埋蒿莱忆昔建安宫髙低荒原烧刼灰刼灰烧残漳水流宛然如见杜若洲银楹玉壁瑇瑁殿珠漆瓦鸳鸯楼元武苑傍灵芝池赤桥仙都水殿头石虎髙纬穷奢华连璧流霞恣无休谁怜西陵紫陌残歌舞尽被朔风吹作荒原土荒土孤台重搔首冷落村灯一杯酒村灯防风苔碑裂村灯不烟寒彻骨反觉当年奢华黯无色断桥渡漳村灯昏潦倒舆夫迷前村村灯忽断防茫入荒林遥闻何村犬吠菰芦深】张维新嵩山歌【海客夸蓬山银台金阙沧溟间楚人语衡岳三湘七泽天寥廓嵩髙之山连汝阳势矗云汉倾齐梁上有太室八万五千丈悬崖沓嶂磨日光下有九节之灵草兼有三花之寳香汉家松栢踞龙虎秦皇碑碣空文章可以结庐枕石徙倚徜徉食芝茹木吐气含芳临颍谷而神爽倚虚阁而心凉讵氛埃之能入胡世虑之不忘长揖浮丘问道其旁招邀王子吹笙鼔簧跨苍虬兮驷元鹤驾云霓兮骖凤皇风冷冷兮猿夜啸云漠漠兮山画藏乃古人栖真之窟为诸仙不老之郷奚必遐探乎蓬岛遍歴乎衡湘好鸟四时啼不歇笑折松枝煮薇蕨懒慢无心读道书一声歌落岩前月岩月既已落歌竟还复歌彷佛山灵破薜茘微茫仙人隔藤萝身世终焉碧山曲葛巾草屩生平足考槃忍弃数椽居无端图尔千钟粟放歌行歌未阑任他平地涌波澜逍遥长啸嵩山顶响入层峯烟雨寒】郭登出关【山为城河为口百二秦关当北斗罴虎当中万夫守半夜空持符在手天回杓月离栁一星纒绕飞不透影落寒光死灰久唉其鸡哺其狗爪牙同心金不朽狗功成鸡乱吼秦关开齐客走】黄辉渑池雨阻书怀【亲舍去秦迢递王程过洛崚嶒落月佳人易别飞云逺雁难凭往来旧雨新雨去住南陵北陵谁堪萧萧古驿短栏独树残灯】又【林霭方看翠防章云忽复雷凭涧水连空溅溅崤陵和雨登登乍洗邮尘褦襶终愁谷潦澄试问仙槎秋逺何如蹔借人乗】范守已大隧歌【逢母冈头大隧道郑伯逢母忧如扫借问谁为画此谋颍谷封人纳约巧驾言阙地及黄泉遂令母子终相保公赋大隧中姜赋大隧外融融泄泄乐无涯共念小臣忠独大天留此迹至今存万古纲常永有頼逢母冈首阳山撑持人伦都一般莫道遗羮让采薇孝子忠臣仔细看君听大隧歌试比小弁雅游子闻之泪盈把却笑秦廷伏锧人无能举诲祖龙者】张季彦漳河吊古【漳之隈台崔嵬洞门啓平旦开人流水车犇雷选茂异登玮瑰厮由涓走邹枚百发技七步才驰玉辇登金罍我来斯土一堆黄沙沸白日埋鼪鼯窟鸟雀哀漳之隈安在哉】又【漳之浔快登临昕炊玉暮馔金啓皓齿潄清音流织指拨素琴态娥娥声淫淫大乔裾小乔襟云纫佩霞为衾指明月结同心今我来大陆阴水何浅沙何深漳之浔何处防】又【漳之傍望许昌金为栋玳为梁缀火齐悬夜光走诸侯探殊方千斯仓万斯箱帝无衮后无裳富周公乐未央隋洛口秦敖仓德则王暴则亡分香履曷相将漳之傍亦何常】又【漳之治窃神器王不王帝不帝我谁欺天命俟百年身千年计作疑塜七十二生无天死无地亮也龙瞒也魅大丈夫生死寄青天心白日事枉西风挥洒涕漳之治几兴废】刘理顺荥泽张氏七烈歌【中州万古正气蟠风霜凛冽睢水寒栢舟矢死心靡忒义感千秋摧肺肝太庙譆譆复出出待姆堂中火作棺女而不妇论何颇谷梁妇道议不刋春秋大书卒与葬星辉日丽耀简端节义岂分妇与女不见荥泽七烈同桓桓七烈并出孝亷室世上须睂愧流汗夫义妻柔风自火鹿车共挽屏罗纨佳儿佳妇闺房秀雝雝琴瑟佩珊珊一朝闯贼自西来荥水为赤剑防攅孝亷臂创身不殊凶锋虐焰孰敢干女随母兮妇逐姑视死如归赴井干妇系孝亷马氏女女皆待字停和鸾素知大义当不辱氷心玉骨明琅玕卓哉两女暨子妇井底沉沉魂魄安正气冲霄贯觜觹岂复幽咽鸣声酸婢子寜云无复之聨袂入井心顔欢独存孝亷共若子延颈就刃同缨冠义感凶渠抽刃回比隣受赐赖全完嗟哉节义满门芳女贞妇烈谁能刓共姜共姬死复生中州正气何弥漫】
　　皇清赵賔博浪沙歌【黄河浪怒蛟龙号博浪沙吹卷怒涛秦皇旌旗蔽天来飞鸟昼蔵虎豹逃仲连布衣耻帝秦留侯五世韩相臣弟死不游东海散金物色报秦人挥椎白日走雷霆山崩谷陷昼冥冥祖龙魂魄久丧失鲍鱼不待沙丘亭大索朝野尽动摇从容受书下邳桥千载我来问遗迹陵谷变迁人代遥祠堂豕卧榛莽塞门掩空庭午寂寥雨雪霏微侵薄暮朔风猎猎鸣野椒】沈荃阳翟祈雨辞【沟塍兮青禾望望兮滂沱卒圭璧兮神灵进椒酒兮芳馨巫觋既穷兮寜莫我聴着鞭兮土龙慰我兮三农迓海童兮走虬螭骖云车兮纷电旗捎飞亷兮遏朱曦君不来兮俨我思】傅作舟嵩髙篇【名岳如文人英华不可束秀既与天齐富仍傲地独览者得其肤谬云穷奥曲亦犹俭腹子未能窥多蓄我生嵩山下烟霞看不足巾裁御砦莲饭饱箕山粟愧逢太室縁于今始具襆思覔修月户难逢嫁女属樵夫狎石虎牧者骑田鹿是树老洪蒙有石皆金玉雨过廿四峯花鸟初着沐劳望九节草遍寻不怒木蕙藻香为佩瑶光味可服酒醉猿啸舞松亡鹤踯躅风怜子晋笙迳想武皇毂卢君东献笑潘子西仰告笑与告云何尔来何不速牀铫堪避乱浆髓胜求禄炼师药可就谟觞书可读青童作役使玉女亦眷族巢许髙栖后继者相徃复勿用一钱买胜处即清福何事尘朱顔终年苦趢趗我闻如解醒偕上中峯宿鸡犬出云中梦与八仙逐曙红俯下城防烟迷晓旭恍悟长生防瑶阙悬心目邱壑语壮逰识者痛其俗试问笋舆客几曾及半麓能同伯夀踪莫羡向平欲薄言婚嫁毕万古宅终卜】钱纶隋隄【步隋堤隋堤何窈窕淑气布晴光垂杨应春诏烟笼緑影醉迷离风曳柔条整复欹王孙射抑荣骝疾宫女描眉宝钿移三千殿脚拂低枝吁嗟乎隋堤栁但见枯舂伴杵臼】薛耳天中山顔鲁公碑【鲁公墨妙称入神天中碣石传其真苔痕班驳风霜古摩娑忽看龙蛇生千临万拟几能似衣冠优孟东家□我肃衣冠拜寒石眷怀千古骑箕人从来墨客笔成塜总留姓字还微尘鲁公所重宁在此吾侪应念皆王臣蘓武节无毛嵇绍衣有血即无笔墨落人间不道悠悠便湮失立名砥行会有原重我悲思泪如织】毛奇龄打虎儿行【打虎儿乃在汴梁之禹州禹州城外朱家楼小儿十一随父耕深林有虎斑毛成飕飗野风吹草根乘风攫人谁敢撄小儿不识虎乃亦闻虎名虎来小儿悸欲啼掀唇防父衔其肢儿啼直前前无怖手杙打虎断虎路三尺童子五尺杙打虎落毛伤虎臆虎惊顾儿舍父逃深林丰草皆无色禹州刺史呼小儿裹之以帛饱以糜予时在署识儿面身发穉弱直儿嬉问儿打虎虎何似举手张齿作虎势假虎隐慢恐小儿小儿翻悸将啼归当时见虎得无怖此事我亦昧其故禹州刺史省得知是日小儿知有父男儿七尺伤父心天寒弃父行求金安得仗剑若长杙与子同日还深林我所思打虎儿】王士祯铜雀台送陈竹居归临漳【铜雀台浊漳路台下悠悠漳水流西陵月照空烟树君家门对浊漳滨曾向漳流赋感甄今日相思那可道年年芳草邺城春】汪价梁园吟【忆昔梁园诸君子建帜中原执牛耳一时旗鼔走齐盟无异葵丘与首止岂料闯孽躏神州鏖杀名士如蚍螘霖苍朝宗相继亡洛下风流叹已矣犹存二子持家门吾道中衰得再起仲衡意气髙时趋恭士文章追正始我适看花来睢阳二子闻声叩行李入门一揖相坐谈数及平生泪如水忽焉长辨倒河源穷尽六经十七史只今天下谁英雄伧儿窃闻皆怖死我曾闻之计甫草朝宗古文篇篇好不经恭士订正之未敢轻易留其藁人为朝宗所服膺宜乎我见即絶倒我又闻之恭士言仲衡人物领诸昆荀陈已逝无可比王谢而在何足论我不待其言之毕入我眼内销我魂从来丈夫定相识彼此惊叹岂无根我来睢阳得二凤已足大慰嵩山梦二子各言吾辈碌碌岂云竒尚有宋子名荦字牧仲吾辈之中最年少提笔万言絶同调众人束手不复施惟有磨牙咋舌称独妙此是相国真龙驹不但玉树茏葱出光耀我一闻之便欲驰咄咄异人异人发狂呌二子为言奉王纶今补侍卫登　天庙后日长安道上遇汪生自然莫逆于心相视笑】傅而师洛阳古意【鹑首且莫唱汴梁且莫讴我家世住嵩山下听我长歌古洛州洛州卜宅邙山阿左瀍右涧北大河九坂旋门森迢逓轘辕伊阙互嵯峨玉书灵篆留緑字殻龙文涌碧波风雨为之防阴阳为之和周旦之所经始栁宿之所荡摩王城百雉缨虹带官道三条响玉珂銕马将军犀佩盌雕鞍公子金盘陀銕马雕鞍相照耀贵人拥路皆年少朝从猎骑过平泉暮携吴姬游青要偏袒惯来博塲呼白眼爱向山间啸生风出火放韝鹰豪竹哀丝歌水调共言日短当夜游不惜千金买一笑游倦归来过市防朱轮丹毂各喧阗外戚鸾旗喝道过王侯绀幰谢恩还苍头不惧洛阳令窦宪能夺公主田田园复阁连云起梓泽华林百余里苍虬天马动虚空扣砌周墙无表里琥珀林浮酒色红玳瑁梁映檐光紫沙棠乌禆岁常青卢橘芳梨冬不死帘挂水晶薰桂兰屏开云母杂芳防艶妇拥炉斗帐前侍儿吹火沈香底富贵荣华看不足豪门相竞留春住王恺涂残赤石脂齐奴击碎珊瑚树北里台前杨栁风南隣沼上桃花雨北里南隣谁与俦但信春来不信秋休夸戚里毺舘再唱街头翡翠楼楼上方看羣呼白楼前又见驻鸣驺处处开樽银作瓮家家留客防为毬杨弱栁天留影打鼔椎金夜不休红粉当垆钱满袖青娥敛鬓锦纒头红粉青娥顔胜花纨扇轻巾脸半遮姚氏牡丹插凤嘴伊流雪浪泻琵琶秋水为神骨是玉娇痴喜唱相思曲游人一盼尽销魂盟誓千年嫌太促岂料年光去若电转眼韶华不可见昨朝芳槿弄辉辉今日胭脂落片片宾筵未厌碧叵罗鼙鼓俄传白羽箭华屋堆成帝子坟□鸪飞上君王殿松楸留待市朝人草庐屈住王孙燕古往今来常若斯桑田沧海忽然变悲来乎已矣夫却想当年金腰褭却想当年锦屠蘓壮士漫言陈角觝美人无复戴珍珠我昨驱车洛州道瓦砾蓬蒿徧九衢城中夜夜哭寃城外时时泣老狐有泪不能为之洒有心不能为之吁感兹深窥生尅理始知天地一辘轳纵有负郭二顷地何如家山九节蒲游侠剧孟真刍狗牧羊卜式亦庸奴张华终乆台星折季子还因相印诛惟有贾生能自夀文章光无时无】王士俊劝农歌【给租
　　章耕田　　　　　　　　　　仓四十万兼四十万　　　　　　　　　　共将力穑报】
　　【君王循行章春风小队出城来烟树村庄次第开先向东南迤去翠旗髙飐禹王台分惠章劝农歌叶插秧歌黄酒青钱分给多酒落欢肠红上面青钱留取换饝饝瑞雪章一亩肥田一斗金勤耕苦种】
　　【圣人心万年圣节丰年雪压得蝗虫千丈深时章今春又得雨如油日更暄和风更柔百岁老翁惊异事一年要抵十年收播种章二麦收时荞麦芽髙梁小米豆兼瓜芒种一齐须下力平坡还插草棉花垦田章田开荒土水泉通更给耕牛付牧童多少庄家来告诉从今不怕饭箩空开渠章十里荷花緑水洲万株杨栁大堤头田家要看西湖景直把杭州作汴州种木章果实资生抵稻禾男攀髙树女攀柯男爱枣儿心最赤女爱冈榴子最多舆颂章】
　　【圣人泽比黄河遥圣人恩比嵩山髙大家饱吃丰年饭亿千万载乐陶陶】劝蚕歌【其一劝蚕第一劝栽桑槲叶何如桑笑指春郊千万树姑持金剪嫂持筐】










　　【逾珍宝制就衣裳悉绮罗其九星占天驷现祥芒昔照南方今北方要与】
　　【唐虞添气象男称农丈　　　　　　听田家唱竹枝往年记作劝农诗　　　　　　而今再补春蚕
　　曲总是升平击壤辞】
　　诗【五言古】
　　魏文帝孟津【良辰啓初节髙防搆欢娱通天拂景云俯临四达衢羽爵浮象樽珍饍盈豆区清歌发妙曲乐正奏笙竽曜灵忽西迈炎烛继望舒翊日浮黄河长驱旋邺都】又【遥遥山上亭皎皎云间星逺望使心怀游子恋所生驱车出北门遥望洛阳城】曹植送应氏【步登北邙阪遥望洛阳山洛阳何寂寞宫室尽烧焚垣墙皆顿擗荆棘上参天不见旧耆老但覩新少年侧足无行迳荒畴不复田游子久不归不识陌与阡中路何萧条千里无人烟念我平生亲气结不能言】又【清时难屡得嘉防不可常天地无终极人命若朝霜愿得展嬿婉我友之朔方亲昵并集送置酒此河阳中馈岂能薄宾饮不尽觞爱至望苦深岂不愧中肠山川阻且逺别促防日长愿为比翼鸟施翮起髙翔】刘桢禁省赠徐干【谁谓相去逺隔此西掖垣拘限清切禁中情无由宣思子沈心曲长叹不能言起坐失次第一日三四迁步出北寺门遥望西苑围细栁夹道生方塘含清源轻叶随风转飞鸟何翻翻乖人易感动泣下与衿连仰看白日光皦皦髙且悬兼烛八纮内物类无颇偏我独抱深感不得与比焉】王粲从军诗【朝发邺都桥暮济白马津逍遥河堤上左右望我军连舫逾万艘带甲千万人率彼东南路将定一举勲筹防运帏幄一由我圣君恨我无时谋譬诸具官臣鞠躬中坚内微画无所陈许歴为完士一言犹败秦我有素餐责诚愧伐檀人虽无刀用庶几奋薄身】杂诗【日暮游西围冀写忧思情曲池扬清波列树敷丹荣上有特栖鸟怀春向我鸣褰袵欲从之路险不得征徘徊不能去伫立望尔形风飚扬尘起白日忽已防回身入空房托梦通精诚人欲天不违何惧不合并】又【吉日简清时从君出西园方轨防良马并驱厉中原北临清漳水西看栢阳山回翔游广囿逍遥波水间】又【列车息众驾相侔緑水湄幽兰吐芳烈芙蓉发红晖百鸟何缤翻振翼羣相追投网引潜鱼强弩下髙飞白日已西迈欢乐已忘归】公防【昊天降丰泽百卉挺蔵蕤凉风撤蒸暑清云却炎晖髙防君子堂并坐荫华榱嘉肴充圆方防酒盈金罍管发徽音曲度清且悲合坐同所乐但遡杯行迟常闻诗人语不醉且无归今日不极欢含情欲待谁】应玚侍五官中郎将建章台集序【朝鴈鸣云中音响一何哀问子游何郷戢翼正徘徊言我塞门来将就衡阳栖往春翔北土今冬客南淮逺行防霜雪毛羽日摧頺常恐伤肌骨身陨沈黄泥简珠堕沙石何能中自谐欲因云雨防濯翼陵髙梯良遇不可值伸眉路何阶公子敬爱客乐饮不知疲和顔既以畅乃肯顾细微赠诗见存慰小子非所宜为且极欢情不醉其无归凡百敬尔位以副饥渴怀】阮籍咏怀【步出山东门北望首阳岑下有采薇士上有嘉树林良辰在何许凝霜霑衣襟寒风振山冈云起重阴鸣鴈飞南征鶗鴂发哀音素质由商声凄凄伤我心】又【徘徊蓬池上还顾望大梁緑水扬洪波旷野莽茫茫走兽交横驰飞鸟相随翔是时鹑火中日月正相望朔风厉严寒阴气下微霜覊旅无俦匹俛仰怀哀伤小人计其功君子道其常岂惜终憔悴咏言着斯章】刘伶北邙客舍【浃漭望舒隠黤黮夜隂寒鸡思天曙拥翅吹长音蚊蚋归丰草栢叶散萧林陈醴发悴顔色愉畅真心緼被终不晓斯叹信难任何以除斯叹付之瑟与琴长笛响中夕闻此消胸襟】
　　晋潘岳河阳县【防身轻蝉翼弱冠忝嘉招在疚妨贤路再升上宰朝猥荷公叔举连陪厠王寮长啸归东山拥耒耨时苗幽谷茂纎葛峻岩敷荣条落英陨林阯飞茎秀陵乔卑髙亦何常升降在一朝徒恨良时防小人道遂消譬如野田蓬干流随风飘昔倦都邑游今掌河朔徭登城眷南顾凯风扬微绡洪流何浩荡修芒郁岧嶤谁谓晋京逺室迩身实辽谁谓邑宰轻令名患不劭人生天地间百年孰能要歘如敲石火瞥若截道飚齐都无遗声桐乡有余谣福谦在纯约害盈由矜骄虽无君人德视民庶不佻】怀县【春秋代迁逝四运纷可喜宠辱易不惊恋夲难为思我来氷未泮时暑忽隆炽感此还期淹叹彼年往驶登城望郊甸游目歴朝寺小国寡民务终日寂无事白水过庭激緑槐夹门植信美非吾土祗搅怀归志眷然顾巩洛山川邈离异愿言旋旧乡畏此简书忌祗奉社稷守恪居处职司】登城内顾【静居怀所欢登城望四泽春草郁青青桑柘何奕奕芳林振朱荣渌水激素石初征氷未泮忽焉袗絺绤漫漫三千里迢迢逺行客驰情恋朱顔寸阴过盈尺夜愁极清晨朝悲终日夕山川信悠永愿言良弗获引领讯归期沈思不可释】金谷集【王生和鼎实石子镇海沂亲友各言迈中心怅冇违何以叙离思携手游郊畿朝发晋京阳夕次金谷湄回谿萦曲阻峻阪路逶迤緑池泛淡淡青栁何依依槛泉龙鳞涧激波连珠挥前庭树沙棠后园植乌禆灵囿繁石榴茂林列芳梨饮至临华沼迁坐登隆坻元醴染朱顔但愬杯行迟杨桴抚灵鼓箫管清且悲春荣谁不慕岁寒良独希投分寄石友白首同所归】潘尼三月三日洛水【晷运无穷已时逝焉可追斗酒足为欢临川何独悲暮春春服成百草敷英蕤聊为三日游方驾结龙旗廊庙多豪俊都邑有艶姿朱轩荫兰臯翠幙张洛湄临崖濯素手涉水搴轻衣沈钩出比目举弋落双飞羽觞乘波进素俎随流归】陆机赴洛道中【总辔登长路鸣咽辞宻亲借问子何之世网婴我身永叹遵北渚遗思结南津行行遂已逺野途旷无人山泽纷纡余林薄杳阡眠虎啸深谷底鸡鸣髙树巅哀风中夜流孤兽更我前悲情触物感沈思郁纒绵伫立望故乡顾影凄自怜】又【逺游越山川山川修且广振防陟崇丘安辔遵平莽夕息抱影寐朝徂衔思往顿辔倚嵩岩侧听悲风响清露坠素辉明月一何朗抚枕不能寐振衣独长想】赴洛【羇旅逺游宦托身承华侧抚剑遵铜辇振缨尽祗肃岁月一何易寒暑忽已革载离多悲心感物情凄恻慷慨遗安豫永叹废餐食思乐乐难诱曰归归未克忧苦欲何为纒绵胸与臆仰瞻凌霄鸟羡尔归飞翼】王浚从幸洛水饯王公归国【圣主应期运至德敷彛伦神道重火教元化被无垠钦若崇古制建侯屏四隣皇舆廻羽盖髙会洛水滨临川讲玅艺纵酒钓鳞八音以迭奏兰羞备时珍古人亦有言为国不思贫与蒙庙庭施幸得侧天钧羣僚荷恩泽朱顔感献春赋诗尽下情至感畅人神长流无舍逝白日入西津奉辞慕华辇侍卫路无因驰情系帷幄乃心恋轨尘】
　　宋孝武登鲁山【解帆憩通渚息徒凭椒丘粤值风景和升髙纵逺眸郢纪穷西路湘梦极南流杳哉汉阴水浩焉江界修】谢灵运九日从宋公戏马台集送孔令【季秋边朔苦旅鴈违霜雪凄凄阳卉腓皎皎寒潭洁良辰感圣心云旗兴暮节鸣葭戾朱宫兰巵献时哲饯宴光有孚和乐隆所缺在宥天下理吹万羣方悦归客遂海隅脱冠谢朝列弭棹薄枉渚指景待乐阙河流有急澜浮骖无缓辙岂伊川途念宿心愧将别彼美邱园道喟焉伤薄劣】顔延之北使洛【改服饬徒旅首路局险艰振楫发吴洲秣马陵楚山涂出梁宋郊道由周郑间前登阳城路日夕望三川在昔辍期运经始濶圣贤伊瀫絶津济台馆无尺椽官陛多巢穴城阙生云烟王猷升八表嗟行方暮年阴风振凉野飞雪瞀穷天临涂未及引置酒惨无言隐悯走衔悲威迟良马烦游役去芳时归来屡徂諐蓬心既已矣飞薄殊亦然】还至梁城【黙轨路长憔悴征戍勤昔迈先徂师今来后归军振防腃东路倾侧不及羣息徒顾将夕极望梁陈分故国多乔木空城凝寒云丘陇填郛郭铭志灭无文木石扄幽闼黍苗延髙坟惟彼雍门子吁嗟孟尝君愚贱同堙灭尊贵谁独闻曷为久游客忧念坐自殷】咏阮步兵【阮公虽沦迹识宻鉴亦洞沈醉似埋照寓辞类托讽长啸若懐人越礼自惊众物故不可论途穷能无恸】嵇中散【中散不偶世本自餐霞人形解騐黙仙吐论知凝神立俗迕流议寻山洽隐沦鸾翮有时铩龙性谁能驯】刘参军【刘伶善闭关怀情灭闻见鼓钟不足欢荣色岂能韬精日沈饮谁知非荒宴颂酒虽短章深衷自此见】阮始平【仲容青云器实禀生民秀达音何用深识微在金奏郭奕已心醉山公非虚觏屡荐不入官一麾乃出守】向常侍【向秀甘淡薄深心托毫素探道好渊观书鄙章句交吕既鸿轩攀嵇亦凤举流连河里游恻怆山阳赋】
　　梁刘孝绰太子洑落日望水【川平落日逈落照满川张复在沦波地沠别引沮漳耿耿流长脉熠熠动微光寒鸟逐槎漾饥鹈拂浪翔临泛自多美况乃还故郷榜人夜理楫櫂女阁成妆欲待春江曙争涂向洛阳】刘潜行过康王故苑【入梁逢故苑度薛见余宫尚识招贤阁犹怀爱士风灵光一超逺衡馆亦蒙笼洞门余旧色甘棠留故藂送禽悲不去过客慕难穷池竹徒如在林堂暧已空危桥隔树出回涧隐崖通芳流小山桂尘起大王风具物咸如此是地感予衷空想陵前剑徒悲垄上童】
　　陈孔范洛阳【洛阳夜漏尽九重平旦开日照苍龙阙烟绕凤凰台浮云翻似盖氷水迅成雷曹王鬬鸡返潘仁载果来】
　　北周邢劭三日华林园公宴【回銮自乐野弭葢属瑶池五丞接光景七友树风仪芳春时欲遽览物惜将移新萍已冐沼余花尚满枝草滋经芜没林长山蔽亏芳筵罗玉俎激水漾金巵歌声断以续舞袖合还离】
　　北周庾信同防河阳公新造山池聊得寓目【横阶仍凿涧对户即连峰暗石疑藏虎盘根似卧龙沙洲聚乱荻洞口碍横松引泉恒数开岩即千重北阁闻吹管南隣听击钟菊寒花正合杯香酒絶浓由来魏公子今日始相逢】入彭城馆【襄君前建国项氏昔棱威鶂飞伤楚战鸡鸣悲汉围年代殊氓俗风云更盛衰水流浮磬动山喧双翟飞夏余花欲尽秋近鷰将稀槐庭垂緑穗莲浦落红衣徒知日云暮不见舞雩归】卫王赠桑落酒奉答【愁人坐狭邪喜得送流霞跂窻催酒熟停杯待菊花霜风乱飘叶寒水细澄沙髙阳今日晚应有接防斜】将命至邺【大国脩聘礼亲隣自此敦张旜事原隰负扆报成言西过犯风露北指度轘辕交欢值公子展礼觌王孙何以誉嘉树徒欣赋采蘩四牢盈折俎三献满罍樽人臣无境外何由欣此言风俗既殊阻山河不复论无因旅南馆空欲祭西门眷然惟此别夙期幸共存】任洛州酬薛文学见赠别【子居河之曲英彦夲连踪盐形初变虎鼎气乍成龙若人承载德宫墙定数重五衢开辨路四照起文烽曰余滥推毂民愿始天从上洛分都尉农开附庸羊肠连九阪熊耳对双峰白日仙人芋青林隐士松北梁送孙楚西堤别葛龚故人倘书札黎阳土足封】聘齐秋晩馆中饮酒【欣兹河朔饮对此洛阳才残秋欲屏扇余菊尚浮杯漳流鸣二水日色下三台无因待清夜同此月徘徊】
　　隋卢思道春夕经行留侯墓【少小期黄石晚年游赤松应成羽人去何忽掩髙封疎芜枕絶野逦迤带斜峯坟荒隧草没碑碎石苔浓狙秦怀猛气师汉挺柔容盛烈芳千祀深泉闭九重夕风吟髙树迟光落下舂遂令怀古客挥泪独无从】庾自直初发东都应诏【二龙承玉轴万骑翊林塘纵观此何事廵驾幸淮扬伊洛山川转江河道路长照日秋原净分花曲水香稻梁叨岁月羽翮仰恩光后尘归旧里还如仙鹤翔】洪执恭奉和出颍至淮应令【睿情欣逸赏临泛入淮淝棹声喧岸疾颿影出云飞清流含日彩犇浪荡霞晖还如漳水曲鸣笳啓路归】
　　唐太宗临洛水【春搜驰骏骨总辔俯长河霞处流萦锦风前瀁巻罗水花翻照树隄兰倒插波岂必汾阳曲秋风发棹歌】春日登陜州楼【碧原开雾隰绮岭峻霞城烟峰髙下翠日浪浅深明班红妆蕋树圆青压溜荆迹岩劳傅想窥野访莘情巨川何以济舟楫伫时英】刘庭芝嵩岳闻笙【月出髙山东月明山益空山人爱清景散髪卧秋风风止夜何清独夜草虫鸣仙人不可见乘月近吹笙绛唇吸灵气玉指调正声正声是何曲三山鸾鹤情昔去落尘俗愿言闻此曲今来卧嵩岑何幸承幽音神仙乐吾事笙歌铭夙心】陈子昻东至淇门答宋叅军之问【南星中大火将子涉清淇西林启微月征斾空自持碧潭去已逺瑶花折遗谁若问辽阳戍悠悠天际旗】答洛阳主人【平生白云志早爱赤松游事亲恨未立从宦此中州主人亦何问旅客非悠悠方谒圣天子清宴奉良筹再取连城璧三陟平津侯不然拂衣去归从海上鸥寜随当代子倾侧且沈浮】宋之问使至嵩山防杜四不遇慨然复伤田洗马韩观主因以题壁赠杜侯杜四【洛桥瞻太室期子在云烟归来不相见孤赏弄寒泉与君濶松石于兹二十年田公谢昭世韩子秘幽埏忆昔同携手山栖接二贤笙歌入地诗酒生寥天旧友悉零落罢琴私自怜逝者非药误食霞意可全为余理还防相与事灵仙】雨从箕山来【雨从箕山来倐与飘风度晴明西峯日緑缛南溪树此时客精庐幸蒙真僧顾深入清净理妙断往来趣意得两契如言尽共忘谕观花寂不动闻鸟悬可悟向夕闻天香淹留不能去】张九龄九日登龙山【郡庭常窘束凉野求昭旷楚客凛秋时桓公旧台上清明好风日歴落江山望极逺何萧条中留坐惆怅东弥夏首濶西拒荆门壮夷险虽异时古今岂殊状先贤不接故老犹可访投吊伤昔人挥斤感前匠自顾本疎散未始忘幽尚为邦复多幸去国殊迁放将泛篱下菊还令郢中唱灌园亦何为于陵乃逃相】储光羲登商丘【河水日夜流客心多殷忧维艄歴宋国结缆登商丘汉皇封子弟周室命诸侯遥遥世祀逺伤古复兼秋鸣鸿念极浦征旅慕前俦太息梁王苑时非枚马游】至闲居精舍呈正上人【太室三招提其趣皆不同不同非一趣况是天游宫双岭前夹门阁道复横空寳坊若花积宛转不可穷流泉自成池青松信饶风秋宴景气迫晶明丹素功近将隐者隣逺与西山通大师假慧照念以息微躬】王昌龄酬裴鸿胪裴主簿雨后北楼见赠【暮霞照新晴云归犹相逐有怀晨昏暇想见登眺目问礼待彤襜题诗访茅屋髙楼多古今陈事满陵谷地久防子封台余孝王筑徘徊顾云汉豁达俯川陆逺树对孤城长天向乔木公门何清静列防森已肃不叹携手稀尝思着鞭速终当拂羽翰轻举随鸿鹄】髙适自淇涉黄河途中【茫茫独河注怀古临河滨禹功本豁达汉迹方由循坎德昔滂沱冯夷何不仁渤潏凌隄防东郡多苦辛天子忽惊悼从官皆负薪畚筑岂无谋祈祷如有神宣房今安在髙岸空嶙峋】宋中遇林虑杨十七山人因而有别【昔余涉漳水驱车行邺西遥见林虑山苍苍戞天倪邂逅逢尔曹説君彼岩栖萝径野蔓石房倚云梯秋韭何青青药苗数百畦栗林隘谷口栝树森回溪耕耘有山田纺绩有山妻人生茍如此何必组与珪谁谓逺相访曩情殊不迷檐前举醇醪灶下烹只鸡朔风忽振荡昨夜寒螀啼游子益思归罢琴伤解携出门尽原野白日黯已低始惊道路难终念言笑暌因声谢岑壑岁暮一攀跻】岑参虢州郡斋南池幽兴因与阎二侍御道别【池色争天碧水凉雨凄凄快风从东来荷叶翻向西性本爱鱼鸟未能返岩谿中岁徇微官遂令心赏暌及兹坐山郡不异寻幽栖小吏趋竹径讼庭侵药畦烽燧暗河洛潞陜震鼔鼙故人佐戎轩逸翮凌云霓行军在函谷两度闻莺啼相看红旗下饮酒白日低闻君欲朝天驷马临道嘶仰望浮与沈忽如云与泥夜眠驿楼月晓发关城鸡惆怅西郊暮乡书对君题】缑山西峰草堂【结庐对中岳青翠常在门遂耽水木兴尽作渔樵言顷来阙章句但欲闭心魂日色隐空谷蝉声喧暮村曩闻道士语偶见清净源隐凡闻吹叶乘秋眺归根独游念求伸开径招王孙片雨下南涧孤峯出东原栖迟虑益淡脱畧道弥敦野霭晴拂枕客帆遥入轩尚平今何在此意与谁论伫立云去尽苍苍月满园】巩北秋兴寄崔明允【白露披梧桐元蝉昼夜号秋风万里动日暮黄云髙君子佐休明小人事蓬蒿所适在鱼鸟焉能徇锥刀孤舟向广武一鸟归成臯胜槩日相与思君心鬰陶】至大梁却寄匡城主人【一从弃鱼钓十载干明王无由谒天皆却欲归沧浪仲秋至东郡遂见天雨霜昨夜梦故山蕙草色已黄平明辞鐡邱薄暮游大梁仲秋萧条景拔翅飞鹅鸧四郊阴气闭万里无皛光长风吹白茅野火烧枯桑故人南燕吏籍籍名更香聊以玉壶赠置之君子堂】自潘陵尖还少室居止秋夕凭眺【草堂近少室夜静闻风松月出潘陵尖照见六六峯九月山叶赤溪云淡秋容火防伊阳村烟深嵩角钟尚子不可见蒋生难再逢胜惬只自知佳趣为谁浓昨诣山僧期上到天坛东向下望雷雨云间见回龙乆与人羣疎转爱丘壑中心淡水木防兴幽鱼鸟通稀微了自释出处乃不同况本无宦情誓将依道风】祖咏夕次圃田居【前路入郑郊尚经百余里马烦时欲歇客归程未已落日桑柘隂遥林烟火起西还不遑宿中夜渡京水】崔曙颍阳东谿怀古【灵谿氛雾歇皎镜清心顔空色不映水秋声多在山世人乆疎旷万物皆自闲白鸥寒更浴孤云晴未还昔时让王者此地闭关无以蹑髙步凄凉林壑间】早发交崖山还太室作【东林气微白寒鸟忽髙翔吾亦自兹去北山归草堂杪冬正三五日月遥相望肃肃过颍上胧胧辨少阳川水生积雪野火出枯桑独往路难尽穷阴人易伤伤此无衣客如何蒙雨霜】李白题元丹丘颍阳山居【仙游度颍水访隠同元君忽遗苍生望独与洪崖羣卜地初晦迹兴言且成文却顾北山断前瞻南岭分遥通汝海月不隔嵩山云之子合逸趣而我钦清芬举迹倚松石谈笑迷朝曛益愿狎青乌拂衣栖江濆】送裴十八图南归嵩山【何处可为别长安青绮门胡姬招素手延客醉金樽临当上马时我独与君言风吹芳兰折日暮鸟雀喧举手指飞鸿此情难具论同归无早晚颍水有清源】又【君思颍水緑忽复归蒿岑归时莫洗耳为我洗其心洗心得真情洗耳徒卖名谢公终一起相与济苍生】杜甫遣怀【昔我游宋中惟梁孝王都名今陈留亚剧则贝魏俱邑中九万家髙栋照通衢舟车半天下主客多欢娱白刃讐不义黄金倾有无杀人红尘里报答在斯须忆与髙李辈论交入酒垆两公壮藻思得我色敷腴气酣登吹台怀古视平芜芒砀云一去鴈鹜空相呼先帝正好武寰海未凋枯猛将收西域长防破林胡百万攻一城献捷不云输组练弃如泥尺土负百夫拓境功未已元和辞大鑪乱离朋友尽合沓岁月徂吾衰将焉托存殁再呜呼萧条益堪愧独在天一隅乘黄去已矣凡马徒区区不复见顔鲍系舟卧荆巫临餐吐更食常恐违抚孤】赠李白【二年客东都所歴厌机巧野人对羶腥蔬食常不饱岂无青精饭使我顔色好苦乏大药资山林迹如扫李侯金闺彦脱身事幽讨亦有梁宋游方期拾瑶草】楼颍伊水门【朝涉伊水门伊水入门流惬心乃成兴澹然泛孤舟霏微傍青霭容与随白鸥竹阴交前浦栁色媚中洲日落阴云生弥觉兹路幽聊以恣所适此外知何求】刘长卿别陈留诸官【恋此东道主能令西上迟徘徊暮郊别惆怅秋风时上国邈千里夷门难再期行人望落日归马嘶空陂不愧宝刀赠惟怀琼树枝音尘倘未接梦寐徒相思】钱起早渡伊川见旧【昆鸡鸣曙霜秋风寒旅涉渔人昔邻舍相见具舟楫出浦兴未尽向山心更惬村落通白云茅茨隐红叶东臯满时稼归客欣复业】韦应物游龙门香山泉【山水本自佳游人已忘虑碧泉更幽洄赏爱未能去潺湲泻幽磴缭绕带嘉树激转忽殊流归又同注羽觞自成玩永日亦延趣灵草有时香仙源不知处还当候圆月携手重游寓】睢阳感怀【豺虎犯天纲升平无内备长驱阴山卒畧践三河地张侯本忠烈济世有深智坚壁梁宋间逺筹吴楚利穷年方絶输邻援皆携贰使者哭其庭救兵终不至重围虽可越藩翰谅难弃饥喉待危巢悬命中路坠甘从锋刃毙夺坚贞志宿将降贼庭儒生独全义空城惟白骨同往无贱贵哀哉岂独今千载当歔欷】萧颍士题裴丞壁【出硖寄趣少晚行偏忆君依然向来处官路溪边云兹路岂不剧能无俗累纷槐阴永未合泉声细犹闻弥叹春罢酒牵车从此分登髙望城入斜影半风薰】刘禹锡登陜州城北楼却忆京师亲友【独上百尺楼目穷思亦愁初日遍露草野思光悠悠尘息长道白林清宿烟收回首云深处永怀帝郷游】寄陜州姚中丞【八月天气肃二陵风雨收旌旗阙下来云日关东秋禹迹想前事汉台余故丘徘徊襟带地左右帝王州留滞悲昔老恩光荣彻侯相思望棠树一寄商声讴】韩愈暮行河堤【暮行河堤上四顾不见人衰草际黄云感叹愁我神夜归孤舟卧辗转空及晨谋计竟何就嗟嗟世与身】孟郊汝州陆中丞席喜张从事至同赋十韵【汝水无浊波汝山饶竒石大贤为此郡佳士来如积有客乘白驹奉义惬所适清风荡华馆雅瑟从瑶席芳醑静无喧金樽光有泽纵情孰虑损听论自招益愿折若木枝却彼曜灵夕贵贱一相接忧悰忽转易防合勿言轻别离古来惜请君驻征车良景难再觌】黄河【谁开黄河源流出混沌河积雨飞作雪惊龙喷为波湘瑟飕飗越宾呜咽歌有恨不可洗虚此来经过】汝坟防从弟楚材见赠时郊得入秦楚材适楚【朝为主人心夕作行客吟汝水忽凄咽汝风流苦音北阙秦门髙南路楚水深分泪洒白日离肠绕青岑何以寄逺怀黄鹤能相寻】早发邺北经古城【微月东南明双牛耕古城但耕古城地不知古城名当时置此城岂料今日耕蔓草已离披狐兔何纵横秋云零落散秋风萧条生对古良可叹念今转伤情古人已防防今人又营营不知马蹄下谁家旧台亭】朱湾七贤庙【尝慕晋髙士放心防沈防湛然对玉壶土木为我形下马覔陈迹披榛诣荒庭相看两不言犹为醉未醒长啸或可拟幽琴难再听同心不共世空见蘓门青】
　　宋欧阳修黄河【河水激箭险谁言一苇游坚氷驰马渡伏浪卷沙流树落新摧岸湍惊忽改洲凿龙时退鲤涨潦不分牛万里通槎汉千帆下漕舟怨歌今罢筑故道失难求滩急风逾响川寒雾不收讵能穷禹迹空欲问张侯】梅尧臣过开封古城【荒城临残日鸡大三四家岂复古阡陌但问新桑麻頽垣下多穴所窟狐与蛇汉兵堕铜镞青血为土花】自尉氏南至京皆水及人胫【陆行畏水深舟行畏水浅河流去时閤涂潦归时践事与时相违我惭行处蹇人生莫为客为客此安免】邵雍天津桥晚步【芝盖久稀疎暮云空坱圠千年旧都城一片闲宫阙禁籞尚连延觚棱犹嵲桥势横雌霓隄形偃初月瀍涧崖已深汉唐时未歇危亭独坐人浪把兴亡阅】陈师道咸平读书堂【昔人三百篇善世已有余后生守章句不足供嗫嚅一登铨选堂笔砚随扫除闭阁画眉妩隔幕闻歌呼奉公用汉律寜复事诗书俛首出跨下枉此七尺躯为邦得畿县政宻计自疏寜书下下考不慕麟玉符用意簿领外稍以诗自娱复作无事饮醉卧拥青奴桃李春风繁轩窻画景舒鸣屋鸠唤雨窥檐燕哺雏休暇散篇帙修篁献笙竽忻然一啓齿斯民免为鱼】苏轼送吕行甫倅河阳【结交不在乆倾盖如平生识予今几日送别亦有情子生公相家髙义乆峥嵘天才既超诣世故亦屡更譬如追风骥岂免覊与缨念我山中人乆与麋鹿并误出挂世网举动俗所惊归田虽未果不觉去就轻河阳岂云逺出处恐异程便当从此别有酒无徒倾】登啸台【阮生古狂达遁世黙无言犹余胸中气长啸独轩轩髙情遗万物不与世俗论登临偶自写激越荡乾坤醒为笑所发饮为醉所昏谁能与之较乱世足自存】黄庭坚登啸台【古城多瘦棘莽莽连荒台不见长啸人黄土空崔巍北顾蓬池上枯废生蒿莱当时大梁日还望已徘徊今我复怀昔岂不伤且哀呜呼有遗响英灵同土灰】邵雍过比干墓【精诚皦于日发出为忠辞方寸已尽破商辛犹不知髙坟临大道老木无柔枝千古存遗像翻为謟子】文天祥睢阳怀许逺【起师哭元元义气振天地百战奋雄姿脔妾士挥泪睢阳水东流双庙埀百世当时令狐潮乃为贼游説】
　　金雷渊九日少室絶顶同裕之【闲居爱重九佳人重相过登髙酬节物少室郁嵯峨迤逦谢尘土夷犹出烟萝歘如据鼇头万壑俯蜂窝浩浩跨积风弥弥渺长河日车昃红轮天宇凝苍波指防数齐州如觉氛埃多我无倚天剑有泪空滂沱惊鳞盼奥渚倦翼占危柯悔不与家来结茅老岩阿归涂睠老阮广武意如何】防善寺怪松【物生自有常恠特物之病嗟嗟此老苍恠恠生魁柄侏儒蹙髀股宿瘤拥腮颈蜿蜒蛟龙戏腾掷防虎竞须髯喜张磔意气怒狂迸匠石求栋楹节目足讥评蒭荛急薪槱坚悍空盼瞪静言观倚伏未易相吊庆虽违时世用顾免斤斧横阳秋莫荣悴歳月何究竟盘盘曲则全挺挺独也正小草悮扫迹茯神还养性傥随大中景广宇共相映】李献能追忆颍亭泛舟寄阳翟诸友【十月冬气寒清霜殒羣木轻舟泛颍水微风吹野服信流不知还石艇横老玉苔花锦烂斑县溜珠丽防颇离防市杂倒泻轩裳俗岁月今几何春草萋以緑怀归剧饥渴仰羡双飞鹄回首九山云迢迢伤心目】元好问缑山置酒【灵宫肃清晓细栢含古春人言王子乔鹤驭此上賔白云山苍苍平田木欣欣登髙览元化浩荡融心神西望洛阳城大道通平津行人细如蚁扰扰争红尘蓬莱风岛鬓毛日夜新殷勤一杯酒媿尔云间人】同雷渊希顔再登箕山【千年箕山祠萝径深以悄挂树不复见秃防余秋篠盘盘尽絶顶石塜平木杪长风万里来筋骸觉轻矫侧身望岩窦解衣憩林表是时夏春交野色乱青缥川光乍明防地脉互萦绕冈峦蚁垤出井邑蜂衙扰红尘洛阳昏白云太行晓元功信防漠一览疑可了悟彼东山人胸中鲁宜小】
　　元许衡苏门山【大山如蹲龙小山如踞虎烟岚郁苍翠逺近互吞吐我来苏门居遨游成乐土防杖望朝云卷看暮雨佳意豁尘襟胜槩入谈麈使我郁陶消使我劳瘵愈平生鄙吝心一洗出千古回首声名人何殊坐囹圄逺意非素怀况有跋涉苦吟鞭袅春风迟迟如去鲁芳菲二三月追游胜梅坞归来愿无违一觞乞对举】萨天锡早发黄河即事【晨牵大河上曙色满船头依依树林出惨惨烟雾收村墟杂鸡犬门巷出羊牛炊烟动茅屋秋稻上陇丘尝新未及试官租急徴求两河水平堤夜行盗贼忧长安里中儿生长不识愁朝驰五花马暮脱千金裘鬬鸡五坊市酣歌最高楼绣被夜中酒玉人坐更筹岂知农家子力穑望有秋裋褐常不充粝食常不周丑妇有子女鸣机事耕畴上以充国赋下以祀松楸去年筑河防驱夫如驱囚人家废耕织嗷嗷齐东州饥饿半欲死驱之长河流河源天上来趋下性所由古人有善备鄙夫无良谋我歌两岸曲庶达公与侯凄风振枯槁短髪凉飕飕】王磐游黄华山【林虑看太行峰峦一都防晴岚照郛郭朝日金翠盘盘黄华山髙秀众峰内万仞青芙蓉屹立见根蔕有泉不知源滂沛落云际初疑玉虹埀兼讶银河溃翻翻雪练飞汹汹风雷沸前年曾一游披览恨未细今兹重经过适与性客萃坐分石上苔行并林间辔缅怀雪溪老逺出辽海外飞声入中华遂占此山丽吾家墨灶峰卑小众所易婆娑百本松龙蛇防清閟烟一窻书作我幽凄地防看此名山永无黄华配江山无大小玩赏因人贵嗟我复何人题诗聊自戏】许有壬神山避暑晚行田间【田塍晚独来及此时雨晴东畦与西疃决决流水声丰年巳足欢清风复多情归来借草坐浊酒还自倾不用浇磊块我怀无不平】
　　明刘基大梁怀古【昔有信陵君乃在大梁城亲为贵介弟位冠诸侯卿倾家待国士倒屣延豪英诣门谒朱亥虚左让侯嬴袖椎夺兵符救赵蜚英声河外走防骜宗社頼扶倾于今不可见寂寞伤人情】又【在昔信陵君劳谦实宏度好士天下稀宾客逺倾慕救赵夺兵符扫清邯郸雾归来全大梁秦家詟东顾魏王木偶人朽心自成蠧谗言一以入危石不可据日落西河阴歌钟怨零露】髙啓睢阳庙【维昔天宝末君王宠奸虏雄边委强兵遗患同养虎叛闻遽西幸骨肉弃榛莽河北二十州义士谁御侮两公起誓众恸哭告祖横身遏其冲江淮保安土孤城无全堞百战霜月苦力穷援不来啮指骂益怒残兵日饥疲秋风仆旗鼔男儿不生降一死冠今古故郷有遗庙俗祭巫屡舞丹青网尘中爽气犹可覩嗟今属丧乱戎马正旁午临危肯捐躯如今未多数独立为悲伤斜阳下寒楚】黄河【黄河水西来一折一千里四折东流归渤海浑涛浊浪深无底旧传一清三千年圣人乃出天下安黄河之清一何少吁嗟至治何由还我愿河水年年清圣人在上圣复生千龄万代常太平】刘咸铜驼巷【古巷乃隘陋犹説铜驼名想当炎汉日冶工铸始成首山化金波棠谿泄金精洪炉气磅礴烈火光晶荧煽鞴神力助钳椎魄惊拱卫击五雷呵防烦六丁狰狞异兽出缭绕长虹萦千年镇后土留兹洛阳城摩挲几叹息防见荆棘生山海有倾竭陵谷多变更诗人重纪述感激伤吾情茫茫付陈迹余愤何由平】李梦阳登大梁故城【登髙与处卑由来虑多端登髙尚寡悰处卑焉能懽以兹歴荆榛褰衣蹑巑屼土壕带阴风楼橹危急湍岩岸苦崩奔葭苇何漫漫周望鲜故物俯察多忧叹潜鱼戢其鳞惊鸟无停翰云浮诚不任渊沈谅何难终附岩穴栖斯地非我安】艮岳十六韵【城北三土丘嵑对堤口黄芦莽瑟瑟疾风鸣衰栁云是宋家岳豪盛今頺朽我闻帝王富东京实罕有凿池通嵌窦移山媚户牖岌嶪楼观合歘吸风雷走岩阴翡翠吟海窟蛟鼍吼燕赵矜丽人搜剔充妃后君臣互沈湎斯道讵能乆呜呼花石费铢锱尽官取北风巻黄屋此地竟谁守迢迢五国城二龙回其首向使任忠良邦国得灭否余来值寒暮悲歌坐林薮狐狸窜古垒破瓦没藜莠孤城峙我前苍苍日将酉】漳津夕眺【扬舲乱北渚靡盖望西陵帐殿牛羊下歌台麋鹿升日夕松栢路萧萧响风树连沙改故浦空山没苍戍徘徊望霸气邺城在何处】览游百泉【束髪怀幽竒览籍冀有遇来登百门泉果协佳胜趣毖毖圆波涌蔼蔼浮阳聚止坎渟泓洌激石迅湍注昔闻沧浪濯今解川上喻岂惟伤卫歌兼以发蒙虑况值春序中羣物已改故菰蒲冐清深鳞介各有慕行羡浴渚鳬静对栖云鹭岩霏空潭影林蔼变朝暮极目北上帆朝宗感游寓】又【发鞍憩林木杖防陟陉岘岩连岭参错洲曲岸回转白日丽兰薄原緑静如洗啸台既清峻行窝更幽缅慨念昔时人瞻望泪已薜茘夕揺曳萝径复谁践碑版半磨灭石门积苔藓代异道岂隔事迈迹空显独采石门秀眷此何由展逝鹄无卑音潜蚪厌污浅旷哉今古意谁与世人辨】何景明渡河【夙征肇延津明晨临大河洪源下积石砥柱屹嵯峨梁宋区汗漫纵经过自非陵与岸于安障其波扬帆赴中流四顾莽无涯崇云徂广泽迅风夕吹沙积阴不可测鱼龙偃相加前无千尺梁一苇胡足夸人生寡恒居奚异波上槎岂无舟楫志漂泊当奈何】杨慎过河内【晨行河内道旷然清客心太行北麓近丹流东逝深丛芳金碧岸总翠瑛瑶林蒲梢递余馥柿叶埀繁阴在藻归乐泳迁乔闻好音客行虽云苦对此一开襟既怀击壤咏复动沧浪吟古风美乐土兹情念于今】周叙凤凰台【丹穴九苞凤来仪表殊祥光集于岐山后下于北邙一鸣帝德盛再鸣王道昌其音谐律吕其羽备文章竹实以为食醴泉以为浆咽潄沆瀣气栖上梧桐冈嗈嗈复喈喈济济仍跄跄见彼世有道表此国安康不知几何年翻然留洛阳至今访遗迹风雨髙台荒】樊鹏贤隐山【前贤已无及今日称贤山环拱抱申城苍翠青云间望之如芙蓉寒江对幽闲清荫逺相庇髙峯不能攀我随振鹭侣西眺开秋顔举酒啜佳茗极赏暮言还山头松月凄万古光区寰】何洛文行经平靖关【南山秋色髙潢河盘千里形胜椌淮南要害辖楚尾峭蒨入云平峥嵘拔地起岩岫何渺防冈峦多峛崺逺近见霞标髙下去天咫飞流瀑如练弥望树若荠蔽隐变日月峻絶饶壁垒中径巨灵擘箭括通迤逦一夫当莫开丸泥封可恃必争想齐梁雄吞吊申芊出入鸡自鸣陟顿马频委坂折摧车轮石危妨屐齿重茧疲征人济胜惬游子九塞此居一殽函壮堪拟屡憩始及巅崇墉冠峰阯古庙栖寒鸦萧条惟羽士踌躇天堑空关门气正紫惭非青牛驾彷佛逢尹喜旷缅俯中原悠然酌清醴圣德方无外车书混文轨出关无用传设险亦徒尔折冲属庙廊愿言图至理】刘黄裳登罗山落防台【牵车亦何适菉葹生中途挥袂抚云气去去归山隅巍邱突苍壁上有髙松枯台边忆往哲安能与世俱英物竟底事小异卑此趋谁采秋兰芳千载流烟孤老狐啸窈凤羽乖在笯此怀向谁宣且从山中夫】王延世同何宗伯泛舟浉河登钓鱼台【赫曦啓初伏澄霁及上澣哲匠眷良辰方舟遡流衍张组临洪波鸣笳应重巘逺情屡自适胜情时复展渐与连鄣近更觉澄潭转渊深信难测崖倾岂辞践乱淙既滴沥侧径复纡蹇俯眺荒林平仰挹飞流浅云霞互兴没洲渚递回缅赏心事有极葆性理无辨忘怀寄微尚嚣尘自兹逺】皇甫濓赴洛留别华阳兄【浮云薄髙山崇朝去还结游子不惮烦悠悠复徂辙宻亲自兹旷临流何能发衰林动逺风寒江冐轻雪遇物隆所悲兴愁顿难絶无以赴洛人怀哉但吟越】刘昌登曹操议台【荒台倚平野巍巍切髙寒西风披蔓草零露晨未干缅当汉献时纪纲不复完伊谁为厉阶侵攘构兵端缚虎既就殪效尤及曹瞒整旅向京洛欺天号迎銮还复坐此台集议图所安指顾汝颍间已防受禅坛卑辞欵袁绍师老致坐观荀生昧先几磬折投彼欢北海慷慨士杀身不为难班班盗汉鼎粉饰渐儒冠遂令登台者千古滋浩叹】乔宇渡伊洛【入山复出山上下尽坡坂人云行路难我悔见道晚嵩少去已遥伊洛来不逺二程轨辙存迷途防当返】薛蕙渡伊洛次韵【夕阳入东浦白露满秋坂孤鸿唫更悲芳草色已晚悠悠道路廹杳杳嵩少逺寄语山中人旦夕吾将返】徐渭蒋扶沟公【伯氏颇好道终岁事脩服道上逢异人髭须洒林竹脩礼重致问德音美如玉扣之转微茫焦螟游广漠冀得长奉侍双飞向王屋人命安可欺天犹互寒燠念别正徂暑墓草已更緑瀼瀼月中霜亭亭风际木逢师苦不早炼摄总成哭】髙叔嗣九日登城楼宋故都门【佳节倚秋城朋曹晚相逐窃怜坎心蹔寓登临目日落故乡林霜寒游子服百里览山河千年看陵谷生欣盛时康追叹亡运促帝功頺九五霸气消百六犹能识宫观但见登樵牧纵酒在髙楼悲歌对乔木身同司马病怀异步兵哭举头望长天万里来鸿鹄嘿寻阶除降独去归茅屋】王世贞赠汝南王荫昌【汝颍足名士燕赵饶悲歌此地复遇尔不醉当如何君自银不律我但金叵罗笑谓千秋业所得仲孰多流征杂清商大陆扬素波明年一匹练倘访青山萝】徐中行春暮将赴汝南广川舟中寄怀京邑游好【黄河多悲风白日广川阴惊沙蔽天地方舟犹滞滛踯躅将安适曳履援鸣琴一为清商曲灌木俱悲吟知音一以隔离思故难任在近多遗逺日月易浮沈伊余岁寒契莫忘初别心愿言厉髙羽千载乖词林瑶华倘可嗣引领伊川浔】吴国伦望龙山【桓公展髙防乃在龙山巅大防文与武冠盖相周旋谁知孟参军天质任自然堕防了不惊请笔辞翩翩兹风已千载朝市几屡迁山前有故邑化为陌与阡我欲矫双舄荆棘难可搴延伫发长嘅万壑生寒烟】发睢州留别鲁郑卿【褰裳涉睢浍登台览东夏修竹芜梁园古栢頺殷社新阡错如林旧郭平为野代谢曽须臾谁其后死者与此区中士携手涕如洒子岂惜豪华士非薄游冶微衷各有尚踯躅浮云下况乃此一时梦寐见龙马浩浩千古心黄河讵能泻去去怀昌言努力崇大雅】厉仲彰凤凰台【凤兮去已乆此地遗荒台世传无所徴令我生疑猜一自游阿阁还集岐山隈虽云叶汉瑞千年能几回隠见各以时览德犹徘徊圣人今在上和气蒸九垓梧桐岂不长竹实亦累累凤兮须有灵早晚还飞来】唐锜百泉咏【霭霭苏门山源泉在其下百翻沙涌一息未曾舍吐珠疑蛟龙毋乃好事者孰知造化力一气为陶冶滙潴涵清深莽流纵哀泻日月倒云天鸢鱼杂萍槚时生緑髪翁采莲自成把盘足青石桥同心共杯斚长啸入青防清风满林野昔闻荆楚士音髙和弥寡亦有邵尧夫寒暑无冬夏千古羲皇心浮云薄车马卫武复寥寥凭谁陈大雅月明见太行澄澄落檐瓦】刘绘春日元湖筑舍【苍精耀丹谷翠芳纷緑堤云龙啓佳辰星鸟悬晴曦谁谓元湖水彷佛髙阳池緑云披缛藻碧波漾彤荑斩茅葺松阁编荆防花篱旧馆鉴莲潴新轩蔚石坻鸣鸟一声去忽觉神理怡避喧悼已晚养僻谅在兹】又【少伯营海洲列御居郑圃人生非羽化栖迟焉无所藤蓠绕林帷篱豆牵户宇匪云事髙尚聊兹免凄苦大泽穿螘穴抢揄托蜩羽物类各有安造化随其取栢梁与铜雀转盼俱尘土达人知止足寄身聊为处日月不可计川原岂有主叹兹然躯天地乃逆旅】
　　皇清薛所蕴行经河阳【郁郁河阳邑郊坰丽蜿蜒天形幕北址洪流带南壖三城控形势绮绣错川原防貐恣凭陵烈熖灼璵璠人烟莽萧索草木亦焦燔四顾悲风来中心起长叹】杨思圣游嵩岳【乾坤结奥区灏气宅灵元羣峯皆内向屹然成一尊混混烟岚合终古白云屯彷佛神朝惝恍肃心魂对面少室开拱立如弟昆一柏自何代纵横盘地根冷冷天风吹似有声响吞下马剔残碑纒藤杂苔痕干戈頺金碧琳宫无一存怪石当路伏攫拏虎豹蹲鸣泉聒暗壁緑崖被蕙荪的皪野花明鸟雀满岩喧一僧峯顶来负担行步奔暂竚询所歴手指翠微樊防杖望絶巘飘隔天门我欲从之游徙倚已黄昏】硖石【凌晨过硖石土立如深壁昏旦亏阴晴天光窥一隙积雨泥淖滑行人苦逼窄牵扶强登涉仆马颇极力凭髙眼初放万壑明歴歴合防逺近青负势各争出岭顶泻飞泉崩奔若雷激蒙茸草树丰鸣鸟听不一峭絶千仞崖户牖当垒辟嵌空架数椽束还相汲稚子类猿猱见人满岩集当时避寇乱乆因托家室吁嗟乎鲜民何年脱险厄近闻多虎患白昼恣吞食天使人兽争安敢不战栗跂予望前途足趼空愁疾】熊伯龙过郾城赠别同门荆五令君【野草碧如丝埀杨緑欲齐羣鸟一何乐和鸣髙且低是时逢我友携手夕阳西七年一相见乍喜还惨凄同谿桃李花飞飞不同栖风吹忽复合顔色各已黧登君郾子城淑气扇春畦我来三年前犹闻虎豹啼狐防坐馆垣主人宿蒿藜长者何所为芳菲变旧蹊邦本惟民社钱谷岂尘泥公卿不作令国计终转迷敬君为君饮明发征马嘶相期崇令德终誉此蒸黎】沈荃啸台【阮公已千载髙台何﨑嵚荒城临四野万象郁以森我来登层阿夕阳散遥岑天风吹飕飕髣髴鸾凤音防思既有托髙寄不易寻三复咏怀篇踯躅伤我心】登广武山【我来广武山春色尚明冶麦陇何青青雉雊散满野登髙望大河浊流向东泻太行但一气万物类野马回首问楚汉壁垒讵有假龙虎两寂寞山川独潇洒层轩压嗟峨天风吹碧瓦古之狂歌人于此足陶写相思夫何如引领倾杯斚】彭宾咏孟嘉【幽兰秀岩中明珠辉水侧珍物世所知芳耀竟谁识褚裒得孟嘉乃在庾亮席扶入见天子声名益籍籍风吹戏马台落防有遗迹放达任天真风流迄未寂】汪价枋口【泛舟入枋口两壁一何陡风遏水为号水冲石共走百丈牵不前衔杯问我友絶巘与惊湍颇似三硖否寒威不可禁容易消此酒】傅而师海棠峪【阴阳自阖辟造物工显晦此峪孕何年无人窥外内入峪被幽光肢体生烟霭风走曲径长石根青防大翳明日月黑鬭力峯峦对层云开卦爻一龙唫淡瀩扑面树老丑经心鸟细碎帝殿占干方髙萝蒙户外雷公舍屋梁电母闪旌斾能施旱后雨不竭花前瀬是日空耳目苍天私我辈邱壑胸已多诡閟斯为最湿翠静不凋飞潜理无碍欲别难为别廓然太始防】冯樾登太室【杖防遵交岐驾言讨寥廓屯云按遥岑余晖澹穹壑宻树纷蔽亏流泉泻丛薄遐踪惬幽蹊赏心适防漠探阻既回缅陟椒复巉削和禽媚春条惠风披花蕚周览倦层阿防景啓丹阁聿想缑山人风吹雨衣落眷志情弥深抚物探今昨翰飞理空传借以脱尘】王士祯咏曹子建【阿瞒有才子怀抱罗春云飞翰一絶迹超然离垢氛展巧试作剧邯郸叹天人傅粉复袒拍击剑如有神胡舞五椎鍜逸气众宾驰突穷古今妙义纵横陈刘桢赋公防王粲歌从军奴辈茍容媚哫訾安足论】沈一澄还商城【城破三年后避乱如奔马回首无故乡安问风景也周游徧南北复窜空城下所见无亲人狐兔及古瓦寃夜夜鸣哀动城社踏足髑髅塲白骨跃而打或为故人骸亦有亲者踝混积不能辨至戚反苦假念我桑梓国哀痛莫能写转笑悲亦愚何事长叹且生者无生气多而人寡火盗尚未平谁保长年者】包韺谒许忠节公祠【武皇无储贰寜藩瞷天正公及防稽公抗辞竟授命大朝矜其节防后爵再赠生在重枌榆没亦祀辉映余忝领兹邑肃谒怀比兴当公宰乐陵稍迁备武定孤垒抵贼冲形危睢阳并及乎副江西颇疑得制柄庶几淮南谋逆折汲黯性奈何议牢□成功不相并天欲頺流中借公表一劲千载仰祠堂拂拭干神听】彭师度叔敖庙次韵【春秋楚僭窃灭蓼特其初庄王用叔敖霸烈诚不虚埋蛇有阴功作相谢髙车宵小既莫任公族亦不疎载怀虞丘荐眷德方踌躇负薪苦弱嗣亷名埀史书没乃封寝丘优孟良足誉庙食堪千秋衣冠肖其余烽火鼎再覆俎豆骈阶除良吏景遗徽和雪寜止予】彭始奋铜雀台怀古【内竖倾汉业乾坤付党锢羣雄皆自为割据不相附黄星起真人得以延其祚百战竟三分举世犹鼎沸建国夸富强筑台漳水路仰观浑如影芨叶压天雾香烟带邺都雄风拔官渡势割太行云映耀西门树寜知世代改繁华如朝露绮阁鞠茂草琼楼游狡兔台空夜月寒秋深旅雁骛鼙鼔付残霞歌吹空日暮登临感慨生中情不自固闲吟铜雀悲犹忆铜雀赋片瓦何飘零徘徊空四顾松柏望西陵止有曹公墓】汤斌吊长葛尹烈妇【中州昔死乱千里无完堵大将拥节旄闻风散部伍守令携印降忠孝弃如土而乃深闺人秉义不可侮长葛尹烈妇抱儿守茅宇仓皇贼骑来驱掠似风雨逼令舍其儿从之赴汴浒烈妇誓死殉大骂撄其斧数载天兵临妖氛不复覩安知非义魂助我王师武孤儿才且贤文章重词府诵诗废蓼莪泣血永怀苦投我沈公篇悲风满庭庑我母同节烈读之心欲腐】陈白过湍东【行行出东门一望何萧爽秋风飘然来入林更成响木杪见苍山长啸思独往】章贞祷雨纪事【炎威彻厚地旱虐风怒号愆阳岂无端苍昊情郁陶去年少霜雪春雨滋蓬蒿二麦一无获鸿雁声哀嗸史书六月雨天意岂屯膏夏建方在兹引领增心忉农父前致词农夫一何苦薄地山头耕亩收不盈甒奔命死不辞泪滴田间土泪滴亦何补落泪不如雨迎虎与迎猫土龙且击鼔昨年尚有秋粃糠结蓝缕今年灾赤地安得锄当午使君蹙曰吁疮痍难复数子妇且流离诚格理可覩境内今舞雩吁嗟空俯偻暴尫与鞭巫愚诞非稽古我昔闻莲峯澒洞真龙府神灵搏云雷精气此间取予为改容谢理实如君言山田硗且耸引灌非所论今者事急矣理幽道则存越巫刼龙井楚熖烧昆仑往往应时防灵爽无朝昏况复名山川职子元元燔柴与瘗玉同食天子恩岂如境外交而曰非我樊侧闻清济间飞蝗蔽天门此忧召豹虎出没无根君如寸诚结臣心通九阍南向俨再拜百灵来昼援使君蹙曰俞君言殊不贰恒厥示谴天人有精义云汉夏如何我心怛然顇尉也苏君前汝予成指臂山南一何阻山一何媚山根云气藏山涧蛟螭寐占昔有扰龙水官今不治谁使地天通往哉惟汝毖荥阳古战塲物郁为厉旱魃今回车山灵恍惚醉蜰堕地死商羊舞且恣皇穹德泽长灵雨三日至五日雨如注焦巻皆绿穉父老知有年泥首拭旧泪使君愁眉开左顾抱关吏昨雨何其艰今雨何其易禋祀精诚孚山灵应识字摇笔向山南跽谢元防赐蝌蚪雷吏封守臣惶恐识尉捧檄入山黄缁不得视诅呗焚緑章火中赤緑异寒入潇湘秋波翻洞庭气倐忽雷雨沈莫晓苍茫意大泽不崇朝氤氲万象费博物志名山神物不可议】吴宗孟登香山九老阁【崇朝丽云物缅怀山谷幽解佩趋郊莽愿言山泽游蜡屐登絶巘碧苔断碣搜所进境愈寂萧然越林邱微雨过招提烟霭淡沈浮凭虚履髙阁指顾临沧洲二龙自今古觞咏逸兴留新篁俯涧泉古柏列苍蚪莲社本非遥敢附乐天俦溯此清静理涣焉消百忧】王新命阅百门泉五闸改建石络偶赋【泉源载风诗水利由来乆居人建五闸蓄水灌畎亩卫河漕百万亦借此清浏每岁五月初启闸冇典守五月正农时农人良掣肘】
  </div>
  <div class="pagination">
   <a href="河南通志_page268.html">
    上一页
   </a>
   <span>
    ...
   </span>
   <a href="河南通志_page264.html">
    264
   </a>
   <a href="河南通志_page265.html">
    265
   </a>
   <a href="河南通志_page266.html">
    266
   </a>
   <a href="河南通志_page267.html">
    267
   </a>
   <a href="河南通志_page268.html">
    268
   </a>
   <span class="current-page">
    269
   </span>
   <a href="河南通志_page270.html">
    270
   </a>
   <a href="河南通志_page271.html">
    271
   </a>
   <a href="河南通志_page272.html">
    272
   </a>
   <a href="河南通志_page273.html">
    273
   </a>
   <a href="河南通志_page274.html">
    274
   </a>
   <span>
    ...
   </span>
   <a href="河南通志_page270.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
