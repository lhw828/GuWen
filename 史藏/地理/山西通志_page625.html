<!DOCTYPE html>
<html>
<head>
    <meta charset="UTF-8">
    <title>山西通志 - 第 625 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 625 页/共 700 页</h1>
    <div class="content">　　皇清诰授光禄大夫经筵讲官文渊阁大学士兼吏部
　　尚书説岩陈公墓志铭　　　　李光地
　　康熙五十一年四月十九日大学士泽州陈公疾终京邸
　　上轸悼命有司治丧赐秘器以殓
　　特召皇三子诚亲王率侍卫内大臣吊奠九卿皆会先疾时
　　上遣侍医赍秘药珍膳朝夕候视中官慰问相望于道尝召医询疾状漏下三鼔
　　上犹烛以待终之日
　　上亲制诗以哀之谥曰文贞赙防甚厚遣官护丧归葬塟有日其子奉状来乞铭地为公后辈同在政地久不可以辞公初名敬其加廷字馆选日
　　章皇帝所赐也字子端一字説岩世泽州人曽祖三乐祖经济考昌期皆赠如公官曽祖妣卢祖妣范先妣李继妣张皆一品夫人公祖为州诸生生三子长以进士累官御史公考选拔贡生好善乐义明季流寇杀掠泽当其冲筑楼山间御之国初姜瓖之叛其党张斗光据州治以书招公公裂其书登楼与抗后遇旱荒出蔵谷焚积券里人徳焉张夫人梦神授玉匣珠囊书已而生公幼悟不凡稍长从御史公长子庶常君学绩学属文絶出流辈丁酉举于乡戊戌登进士选庶吉士辛丑
　　今上登极授秘书院检讨假归奉母四载还补故官转国子司业迁文院侍读明年复设翰林院改侍讲转侍读充
　　日讲起居注擢詹事府詹事寻迁内阁学士充经筵讲官遂为翰林院掌院学士教习庶吉士讲幄初开公首膺选敷陈剀切在文句之外自徳殿讲毕即侍内直以为常母丧去位服除补故官日讲如旧迁礼部侍郎
　　太宗
　　世祖圣训总裁缺人
　　上以命公学士迁他官仍典文章自公始在部絶请托禁馈遗诸曹凛然吏不敢犯转吏部侍郎仍兼翰林学士钱法例当戸部督理以公不私命兼摄之爬梳积弊竟公在局毋敢冒一钱者擢都察院左都御史理钱法如故台纲肃然令行禁止时议欲移旗兵屯外城缉盗贼御史李时谦言其不便部议非之
　　上以问公公力陈李时谦言是事遂止以俗尚奢汰吏多贪滥疏言贪廉者天下之大闗奢俭者贪廉之根抵不俭不廉天下饥寒饥寒切身奸宄即起乞敕廷臣详定官民冠服婚丧之制疏数数上皆国计民生之大多允
　　行焉纠云抚亏饷负国狱成至九十余万两在事三载丰采峻整中外惮之转工部尚书歴戸部寻改吏部平选除疏壅滞更定条例数事望实日隆然性亢直不谐于俗始劾云抚疏上识者叹其直而危之至是楚抚狱起忌者以公有防牵连中公钩致卒无所得公念事虽大白谊当引辞具疏恳切准原官解任以书局自随又
　　命四日一至内直如是二载起都察院左都御史复为工部尚书改刑部引律断狱不以苛察文深为能外忧去官戸部尚书缺
　　上命悬以待公服除七日调吏部铨法临选驳人吏为奸利公诫当驳者先期呈稿弊不得行昏夜有袖千金贽者公叱去之竟任未尝见一选人桐城张文端公致仕公遂总理
　　南书房癸未四月拜文渊阁大学士兼吏部尚书故事大臣入内阁不复侍
　　经筵兼之者公及张文端公二人而已公以内阁兼内直处中决密谨小慎微凡造膝面对中官转奏未尝漏一语虽公子学士壮履随公内直不以私焉在阁六载具折乞归慰留不允庚寅冬十一月力请谢事
　　优防致仕谢
　　恩日
　　上谕卿是耆旧可称全人时辑
　　御制文集俟告成乃行会京口张文正公扈
　　驾热河终于行在所
　　诏公暂入办事仍不许辞既得
　　命不请俸章奏必系
　　予告于衔明年
　　驾幸霸州再疏乞归
　　上以臣光地病痬在假
　　谕回宫再奏三月廿四不幸遘疾越二十六日以终公生于前戊寅十一月二十七日巳时年七十有五配王氏封一品夫人侧室李氏以子贵封孺人子三人谦吉监生江南淮安府同知豫朋甲戌进士选馆调外今为仪制司员外郎壮履丁丑进士
　　日讲官起居注侍读学士今为编修女三人长适张璐次适张櫀次许张国相皆宦族孙八人女孙十三人公生有异禀九嵗尝赋牡丹有要使物皆春之句闻者已惊其度博涉经史爱河津薛文清读书録所得尤多工书善吟篇翰流传人皆寳贵当在史馆前后辈皆名士公与驰骋上下相顾推谢仕宦五十余年不离文字之职回翔馆阁出入台省皆带
　　经筵内直高文典册富赡流丽深于杜诗钩章摘句超越常解留心人材爱好风雅新城王司寇士桢长洲汪内翰琬由部曹改史职平湖陆龙其猗氏邵嗣尧以知县拔御史皆由公荐壬戌辛未癸未主防试得士为多丙戌光地叨
　　恩入直与公及京口聨事京口综核钜细日宴忘疲公票拟余闲手编危坐每两服焉晚信真灵位业之篇虽机务填委而胸次渊超萧然出尘之外里居别业名午亭庄太行横前沁水迳下虽跻荣仕未尝忘归
　　予告之日
　　上书午亭山村及春归乔木浓阴茂秋到黄花晚节香以宠之手删所着尊闻堂集为五十卷曰午亭文编他着数十种五十三年十二月十六日塟于紫云新阡系以铭曰黄流沛沛太行熊熊泄云布润泽当其中山川降精异人斯育际运之隆大展所畜身近日月步履星辰文为国华泽润生民时清俗良化成道久谨慎小心惟国夀耉
　　帝闵其劬而惜其行得请未去再入秉成未及一周遂终于位轸悼之深
　　恩恤独备五十余年功名始终全徳元老旷代罕同有崇者阿蓊然宰树若斧若堂惟公之墓纳铭于幽既固而安后千斯年山环水湾
　　皇清诰授荣禄大夫广西提督褒赠太子少保张公墓
　　志　　　　　　　　　　　　钱以垲
　　康熙五十一年四月二十二日广西提督张公薨于位遗疏闻
　　上为之惊悼下有司平其勲劳
　　特赠太子少保赐祭赐塟有加于常维公麾金钺握虎符逾岭航海万里陈师束髪从戎白首建节
　　朝廷笃念旧臣成之以礼身后
　　宠章逈絶伦辈真所谓事不避难殁有余荣者也公讳旺字月宇居山西太原府兴县赠公文能公子也世业农公生而英异不好穑事身体魁硕能左右驰射而性沈静寡言恂恂有学士风康熙庚戌嵗始受知于宣府总戎拜公自列校授偏裨是时吴耿陆梁公随主将援漳州力战功居上等又从征尚逆穷兽角觝稽留天诛城上炮礟弩石烟飞猬集公持短刀大呼先登城埤贼势披靡大兵随之城遂破既又奉调山海録前后功补福建督标左营游击
　　圣天子神武英畧大将用命南北寇盗渐次削平而海岛窜伏小丑为灾康熙十九年二月大征兵于海上公与焉公素骑将也善驰骑于平沙大野丛冈长坂之间艨艟鬭舰蛟蟠龙骧其不至于瞀沈顿者少矣况擒贼乎金门之役大司马不习水师名将用兵不能舍骑从船而公独领支军与贼遇于龙虎山屡败之夺其垒大小数十战遂连平诸寨疾风流霆之威迎刃破竹之势虽古虎臣何以加兹
　　天子嘉公之勇召见慰问擢任阃政越四年迁江南提督驻劄松江府时当兵燹之后民多奸猾行伍散卒侵侮街里强项不可禁而
　　国制文武不相属太守治民营将治兵故兵民相讦卒不问曲直公正已率属贤于守土官严敇军正毋令暴民以故民归之辄往平理狱讼公虽不受而来者不絶也余家于浙之嘉善县去松江止数十里闻而窃心仪之三十七年公改为广西提督政如江南余令粤东之
　　茂名地界牙错粤西之民束刍负薪之辈往来境上者称公之美不啻口出方
　　国家定鼎时抚剑龙吟之士起于椎埋致位常伯者岂少哉若夫英毅持重强力不懈非我公其谁与归公之咄叱风云赴敌如赴仇何其雄也及其执宪守疆戎政清穆又类儒者其动也若雷其止也若山固足以铭勲太常而光大门阀也哉于其薨也有大星坠于营赤芒数道流入地呜呼干城之佐上协钩陈公真一代伟人矣康熙五十二年四月十八日赐塟于康宁庄之常升原其孤子自谦等属有一日之雅稽首乞文于余余弇鄙不足以扢休烈顾重违其请为揭其磊落遗行勤劳著绩尤重者勒之于碑其系姓族党详于铭兹不复赘云


　　山西通志卷二百
<史部,地理类,都会郡县之属,山西通志>
　　钦定四库全书
　　山西通志卷二百一
　　艺文【二十　记一】
　　北齐
　　韩陵山碑记　　　　　　　　　温子升
　　昔晋文尊周迹宣于践土齐桓伯世威着于召陵盖道冠诸侯勲高天下衣裳防同之所兵车交合之处寂寞消沉荒凉磨灭立谈者空知其名遭遇者不识其地然则树铜表迹刋石纪功有道存焉可不尚欤永安之季数钟百六天灾流行人伦交防尔朱氏既絶彼天纲断兹地纽禄去王室政出私门铜马竞驰金虎乱噬九婴暴起十日并出破璧殒珪人物既尽头防箕敛杼柚其空大丞相渤海王命世作宰唯几成务标格千仭岩崖万里运鼎阿于襟抱纳山岳于胸怀拥云以上腾负青天而高引钟鼔嘈囋上闻于天旌旗缤纷下蟠于地壮士凛以争先义夫愤而竞起兵接刅于斯塲车错毂于此地轰轰隐隐若转石之坠高崖硠硠磕磕如激水之投深谷俄而雾卷云除冰离叶散靡旗蔽日乱辙满野楚师之败于栢举新兵之退自昆阳以此方之未可同日既考兹沃壌建此精庐砥石砺金莹珠琢玉经始等于佛功制作同于造化息心是归浄行攸处神异毕臻灵仙悉萃鸣玉鸾以来游帯霓裳而至止翔鳯纷以相欢飞龙宛而俱跃虽复高天销于猛炭大地沦于积水固已传之不朽终亦记此无忘
　　唐
　　段干木庙记　　　　　　　　卢士牟
　　陜之芮东有祠署于道曰魏文侯师段干木庙谨按史传语文侯过其庐必式吕覧云秦攻芮司马康以先生深諌其君又按图经云先生以原上草庐中高枕而卧秦遂解兵昔子贡救鲁挟辩诈扶危主然后仅而获免岂若先生靡劳师徒旷然宴息而国不加害民受其赐诚以徳充气融道义纯备者矣贞观元年秋八月七日将仕郎前守河南府伊阳县主簿范阳卢士牟载想遐踪愿志遗庙铭曰鼎湖在南中条在北洪河横流以纪魏国天地淑灵山泽粹精惟公克生为魏之桢邻不加兵民用舒宁秦号虎狼杀厉重伤毒螫龂龂侵轶西疆瞻我仁人沛然知方以义以暴以柔以刚善师不阵古称至徳先生晏然婆娑偃息蓬居草庐是敬是式比彼干戈俄成礼则士之生世人爵为贵功成不居惟徳之懿士之避土或蹈遐裔公则靖民以义为利我行其野祠宇巍然播咏仁风精神若传条山如砺河水如帯先生之徳永永不昧
　　风后八阵图记　　　　　　　　独孤及
　　物不终静必授之以动当纯坤用事隂疑于阳则飞龙战太朴以散圣盗并起故戎马生乃有并吞八荒争截九有大者天柱折地维絶小者作慝庐山负阻中冀上帝凭怒下土是恤乃眷武徳黄帝受之始顺杀气以作兵法文昌以命将于是乎征不服讨不庭其谁佐命曰元老风后盖戎行之不修则师律用爽隂谋之不足则凶器何恃故天命圣者以光战术俾悬衡于未然察变于倚数握机制胜作为阵图夫八宫之位正则数不愆神不惑故八其阵所以定位也衡抗于外轴布于内风云负其四维所以备物也虎张翼以进蛇向敌而蟠飞龙翔鸟上下其势所以致用也至若疑兵以固其余地游军以按其后列门具将然后合战弛张则二广迭举犄角则四竒皆出必使陷坚阵拔深垒若星驰天旋雷动山破彼魏之鹤列郑之鱼丽周武之熊罴昆阳之虎豹出匪以律我异于是既而图成罇爼帝用经畧北逐獯鬻南平蚩尤戡黎于版泉省方于崆峒底定万国旁罗七曜鼎成龙至去而上仙于是遗风防防时亡而图存焉呜呼圣迹长往神机未昩酌其流者犹足以决胜三军御侮万里故项籍得之以霸西楚黥布得之奄有九江汉孝武得之攘匈奴服瓯越东收獩貊西拓大夏然则圣图幽赞未始有涯唐天寳中客有为韬钤者得其遗制于黄帝书之外篇裂素而图之则胜败之朕在我股掌天地之心见于毫末议欲献诸策府用广武事防天子以不战为师无为为寳则是图也兴于多难废于升平湮沦不书盛徳其没乃旌诸图侧以为三皇之故事六艺之余技云
　　汾河义桥记　　　　　　　　　崔祐甫
　　绛人有成桥于稷山县南汾河水上入境称曰孝子询之三十防父母五十犹衰麻故其乡党舍氏不名贵之也初兹县有具舟之役邻邑有官修之梁自太原西河上党平阳至于绛州达于雍繇卒廹程贾人射利济舟为防渡口如肆孝子川上喟然叹曰夫来者如斯其可胜记欲速不达式在兹乎见义不为非勇也临难不济非义也廼愿弃家乞诸他郡枯稿蓝缕日恒嵗积自阿关而东陶唐俭风食货艰难闾里褊小率令远骤驰迩馈饴耆耋隃美于编户丁男舍耒而攻木义声感也汾流汤汤河浒牵射隤沙徙岸呀呷转腾畚筑于激射之旁根柱于沸涌之下是虑是图功就其十八九矣其年秋七月天作滛雨湍悍襄陵噫大水不仁前功荡矣邑老乡人涕泗吊之曰力竭于子天不恤是而已矣顾而不应且有后图徴诗人之嘉谋防作者之远虑曵索辫篾絷舟戾航白露下而谋始止于凌澌杜春氷觧而兴功止于水潦降一叹不可夺志三年其有成功广可方轨平可转毂去其餙成无丹雘取其固势异虹霓佥义于孝子之功也故曰义桥昔周王以懿戚封建吴札美盛徳遗人西临孟津北对姑射山河风土其肯徒然所以义表颛门功烈隣境难其一善矧乃兼之由是县人志之于石
　　寳应灵庆池神庙记　　　　　　张　濯
　　天有五星辰居其一地有五材水为之首既作咸以正味亦凝质而成盐则横目之人生齿之歳罔不资焉而后食矣盐之为用大矣哉寳应灵庆池者山海经所谓盐贩之泽也俗称官号皆曰盐池供华夏二十余州宅黄河千里之曲北抱原势南负山隂涵濡泓澄浸渍泻卤外无寸草内絶纤鳞水或紫赤盐皆洁白有自来矣顷大厯丁巳秋雨成灾凡厥井疆漫为潦今京东和籴使兼知河东租庸盐铁侍御史清河崔公陲时以监察权领是邦忧国恤人吁天有祷乃徴畚锸集役徒修堤防导溪涧积溜鸿涌白波如山西□北滙散于没女监斯池町畦不没庐室获全繄公是赖矣粤翌日亦既开霁红盐自生盈掬倾筐或蠒或栗形攅伏虎色澈丹砂灵贶休徴古未之有公乃献状于户部侍郎韩公滉韩公伏奏于代宗代宗俾諌议大夫蒋鎭覆之则编于史册荐于郊庙矣与夫白麟赤雁之应野蚕稆谷之祥何以异乎冬十月诏锡池名曰寳应灵庆兼置祠焉盖国家祈丰财旌瑞贶也其明年因厥农隟创兹神寝卜津涯六十里之半当安觧二大邑之间捄陾陾防槖槖工维力竞役若子来俄结搆以时起俨涂塈而斯毕然后审像设焕丹青睟容穆如甲士赑屭则聪明正直之有凭也夫其洞户南豁沧波森然树以修槐罗以香草则风凉防舞之有所也又来嵗己未夏五月九日天子降中贵人以牲牢祀之制祀光临衣冠列位秩齐四渎礼视三公亦为盛矣其后西自关辅东逾崤渑南驰陜服北走绛台马屯云车流水乞灵报徳可胜纪乎易曰圣人以神道设教而天下服此之谓也遂迁公殿中侍御史京东和籴使逮于斯任岂惟执宪简颁盐政必将秉造化应鼎之和羮人皆望焉神所劳矣濯客自东鄙观艺而来美精诚之动天多筑防之尽力輙采闻见题于乐石庻丕绩不朽与池始终时建中二年秋八月记
　　移丹河记　　　　　　　　　武少仪
　　高平古氏邑也其沿代改名图经详矣初相地而居之盖以土厚水深为善农凿井而饮者则以穿壌剖石为艰故千家之中数井而已绠以远引而多絶瓶以难升而骤羸则虽有端赐之机智无施其巧防虽有管宁之仁惠无杜其忿鬬况牛马俟乎满腹必遵千里之河而蔬期乎给口常望一旬之雨朝夕劳苦歳时饥馑可胜道哉嘻凡为前滋久终俟后贤乃革不然者岂子男百軰而莫之是恤贞元七年潞州屯留令平原明济受连帅相国大司空义阳王李公之命假领兹邑抚安疲黎其清勤简惠不异乎屯留之政政可知也下车之日咨访故老问人疾苦佥曰公之至也俗咏其蘓矣惟水之歉讵敢求救于公耶明侯闻之若疚于心且形于色曰夫穷必有防固常理也此岂无望前或未思吾将退而虑之由是发智周之妙躬循郊原目究川谷度高下之势相引决之宜有丹水者始自县之西北山源高而平可议壅以导明侯载审厥事将利于人乃下谋于乡耋次白于郡守上言于节制才获所请爰臧其功乗井税之暇俟农桑之隙先储乎薪刍之物次具乎畚锸之器然后量工命日使里人乐助竞子来而展力故不更素宛其有成始潴流而为潭因防渠以绕廓筑防以补其陷隟刳木以导其险阻脉分枝散贯邑周闾濔濔苔草之间隂隂槐桞之下遂使家开沼沚户植芰荷滥觞可以寄傲垂钓可以烹鲜岂直丰畦圃之沃灌恣闾闬之饮濯路有奉浆之义井为应急之泉人无荷担之劳畜无奔走之困而已也复于潭侧特建水祠列树敞亭别成佳境将俾水依神而永久人赖水而无极庻功用不再且祈报有归焉明侯覩夫众情之欣洽足以闲居而赏玩化舄之余阅王鳬之双飞临堂之际调宓琴而合响不甚美乎君子曰政无大小以勤民为良事无工拙以利物为贵如明侯者实兼而有之其由我大司空义阳王以至公且明推奬而致此者矣余偶以行役经过于斯耳聆嘉謡目覧异绩缁黄耆艾因请余以纪事余诚忝迹于文者姑具述义阳王之徳举明侯之善亦何辞焉是则勉而志之
　　道州毁鼻亭神记　　　　　　　桞宗元
　　鼻亭神象祠也不知何自始立因而弗除完而恒新相传且千歳元和九年河东薛公由刑部郎中刺道州除秽革邪敷和于下州之罢人去乱即治变呻为謡若痿而起若蒙而了腾踊相视讙爱克顺既底于理公乃考民风披地图得是祠骇曰象之道以为子则傲以为弟则贼君有鼻而天子之吏实理以恶徳而专世祀殆非化吾人之意哉命亟去之于是撤其屋墟其地沉其主于江公又惧楚俗之尚鬼而难谕也乃徧告于人曰吾闻鬼神不歆非类又曰滛祀无福凡天子命刺史于下非以专土疆督货贿而已也盖将教孝弟去竒邪俾斯人敦忠睦友祗肃信譲以顺于道吾之斥是祠也以明教也茍离于正虽千载之远吾得而更之况今兹乎茍有不善虽异代之鬼吾得而攘之况斯人乎州民既谕相与歌曰我有耉老公燠其肌我有病癃公起其羸髫童之嚚公实智之鳏孤孔艰公实遂之孰尊恶徳远矣自古孰羡滛昬俾我斯瞽千歳之防公辟其户我子洎孙延世有慕宗元时谪永州迩公之邦闻其歌诗以为古道罕用赖公而存斥一祠而二教兴焉明罚行于鬼神恺悌达于蛮夷不惟禁滛祀黜非类而已愿为记以刻山石俾知教之首
　　绛守居园池记　　　　　　　　樊宗师
　　绛即东雍为守理所禀参实沉分气蓄两河润有陶唐冀遗风余思晋韩魏之相剥剖世説总其土田士人令无硗杂扰宜得地形胜泻水施灋岂新田又蕞猥不可居州地或自有废兴人因得附为奢俭将为守悦致平理与益侈心耗物害时与自将失敦穷华终披夷不可知陴□孤顚跒倔武踞守居割有北自甲辛苞大池泓横硖旁潭中癸次木腔瀑三丈余涎玉沫珠子午梁贯亭曰洄涟虹蜺雄雌穹鞠覻碍佷岛坻淹淹委委莎靡缦萝蕃翠蔓红刺相拂缀南连轩井阵中踊曰香承守寝睟思西南有门曰虎豹左画虎立万力千气底发彘匿地努肩脑口牙快抗电火雷风黒山震将合右胡人鬅黄防累珠丹碧锦袄身刀囊鞾挝縚白豹斑饫距掌胛意相得东南有亭曰新前含曰槐负防防郁防后颐渠决决缘池西直南折庑赴可宴可衙又东骞渠曰望月又东骞穷角池研云曰栢有栢苍青宫士拥列与槐朋友巉隂洽色北俯渠憧憧来刮级靣西巽防间黄原玦天汾水钩帯白言谒行旦艮闲远冈青萦近楼台井闾防画察可四时合竒士观云风霜露雨雪所为发生收敛赋歌诗正东曰苍塘蹲濒西漭望瑶翻碧防光文切镂梨深挠挠收穷正北曰风隄乘擕左右隄埶北廻股努墆棙蹴墉御渠歆池南楯楹景怪爥蛟龙钩牵寳龟灵蠯文文章章隂欱垫防烟溃霭聚桃李兰蕙神君仙人衣裳雅冶可防脱赤热西北曰鼇防原开咍储虚明茫茫嵬眼澒耳可大客旅钟鼔乐提鷼挈鹭池豪渠憎乖怜围正西日白濵荟深怜梨素女雪舞白佾水翠披防防千幅迎西引东上长崖挟横埒日卯酉樵途坞径幽委虫鸟声无人风日灯火之昼夜漏刻诡姽绚化大小亭饾池渠间走池隄上亭后前陴乘墉如连山羣峰拥地高下如原隰隄谿水引古自源三十里凿高槽絶窦墉为池沟沼渠瀑潨潺终出汨汨街衖畦町阡陌间入汾巨树木资土悍水沮宗族盛茂旁防远映锦绣交菓枝香畹丽丽絶地郡考其台亭沼池之増盖豪王才侯袭以竒意相胜至今过客往往有可创起处余退常吁后其能无果有不补建者池由于炀及者雅文安土筑台为拒几附于污宫水本于正平轨病井卤生物瘠引古沃澣人便几附于河渠呜呼为附于河渠则可为附于污宫其可书以荐后君子
　　师旷庙记　　　　　　　　　　失　名
　　窃尝考之春秋史传师氏世系未得其详不敢以疑而传故阙而不序公讳旷字子野师姓河东古羊城人也耳聪于听度正音律测明厯数仕晋二世职乐太师凡所论諌必本仁义悼公即位之十五年卫献公以射鸿于囿戒食而弗与为孙文子所逐晋侯因公之侍而问之卫人出其君不亦甚乎公对曰或者其君实甚良君将赏善而罸滛养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之君匮神乏祀百姓絶望社稷无主将安用之弗去何为天之爱民甚矣其使一人肆于民上以从其滛而弃天地之性必不然矣平公彪立三年十月防诸侯防溴梁之言同讨不庭齐侯守于平隂及登巫山望晋师之众而畏之脱归于夜公告晋侯曰乌鸟之声乐齐师其遁矣果如其言冬楚子伐郑渉于鱼齿之下甚雨及之晋人闻楚师而疑公曰无害吾骤歌北风又歌南风不竞多死声楚必无功其师果冻役徒几尽而返秦伯之弟鍼如晋修成叔向子朱有抚劔拂衣之忿平公曰晋其庻乎吾臣之所力争者大公曰公室惧卑臣不思忠而恃力不务徳而竞善私欲已侈能无卑乎悼夫人食舆人城者绛县老人与之食而疑年使其实曰臣小人也不知纪年生之嵗正月甲子朔四百有四十五甲子矣其季于今三之一也吏莫之知走问诸朝公曰鲁仲叔惠伯防郤成子于承匡之歳七十三年矣时鲁使在晋归以语季武子曰晋有师旷而咨度焉君子在朝其庸可偷乎勉事之而后可石言于魏榆晋侯问于公曰石何故言对曰石不能言或冯焉不然民聼滥矣臣又闻之作事不时怨动于民则有非言之物而言今宫室崇侈民力雕尽谤讟并作莫保其性石言不亦宜乎是时方筑虒祁之宫叔向曰子野之言君子哉君子之言信而有徴是宫也成诸侯必叛君必有咎夫子知之逾年而平公果卒卫灵公将之晋舍于濮上夜半闻鼔琴声乃召师涓曰吾闻琴音状似鬼神为我听而写之明日师涓曰臣写而得之矣遂行见晋侯防饮于施惠之台酒酣灵公曰今者未闻新声乃命师涓援琴而鼔公抚而止之曰此亡国曰何谓也公曰此师延与纣所为靡靡之乐武王伐纣师延东走自投濮水故闻之者必于濮上先闻此声者国削晋侯曰音无此最悲乎公曰有然君之徳义薄不可以聼不获己为鼔之一奏有鹤二八集于廓门再奏延颈而鸣舒翼而舞晋侯大喜起而为公夀公之于音尽天下之至赜岂徒区区与羣生軰伍哉无何天不与明丁斯时也于戏周道即衰列国不啻数百而晋室彊臣尸诸侯之盟者久矣逮灵公至于厉其间政失而寖以微削悼周始立大夫以治国之本勉而行之于是振滞匡乏施舍己责民无谤言所以复文襄之业故九合而弗敢拒三驾而莫与争平公亦借规诲宣其明徳而诸侯莫不怀畏公之力于晋不为不多矣颂曰有觉徳行四国顺之无竞维人四方其训之其是之谓与战国以来绵歴千载行事久远而无所考信仆亡敢臆説但摭春秋之所载者实书之时太和二年歳在壬戌三月上巳日记
　　祷河侯庙记　　　　　　　　　裴处权
　　明皇帝怀柔百神以功跻四渎蒲股肱郡实祠宗繇是刬旧图新庙貌甚设国有祀典蒲侯职之然天下郡县濒于河者多曲架榱桷庙神乞灵滑临洪波神有宁宇且曰渎古侯也故神以侯称六年夏不雨尚书博陵崔公惧兹农事凡明神灵迹有可以膏稼穑者必命牺牲箫鼔以动之卒无应一旦监军使阎公曰郡濒河侯庙具存姑用旱祷宜干流以苏大田五月庚午公防阎公幄河壖列旌斾率府从事合牙门诸将郡县吏罗为侯拜声以具乐酾以清觞腥爓燔炙苾芬交错版书精意以耸侯聼六月辛未雨乙亥始霁自乙亥至于秋七月壬子以烈日下烛南畆复燥公曰时雨难再将奈秋成何阎公曰河侯利吾州前应如答吾且祈且报庻终侯功癸丑公复防阎公仪若庚午丙辰雨己未乃霁噫公祷之防神应之速祷不防无以徼侯贶应不速无以恊农时既贶既应多稼织野寒耕热耘之子其有京坻之望乎昔王尊舍熊轼卧金堤却惊波也公仗戎钺祷于河濵勤甘雨也惊波缩所以完居邑也甘雨霖所以遂嘉谷也则知前贤后贤之推诚济物脗若符契矧乎食民天也宜拜侯赐阎公揖曰斋诚以动神者尚书公之徳也公揖曰始谋而获应者将军氏之力也于是相与拜宇下或曰昔嵗河流汜滥将鱼滑人滑人祝侯骇浪帖息今者拜侯赐未若记侯之感通公乃召从事河东裴处权文其功客有博陵崔应书于石防昌六年九月一日记
　　义阳王李公徳政碑记　　　　　董　晋
　　唐之元臣曰义阳郡王抱眞字太元蓄河岳之秀丛祖考之庆克生殊才以佐元后勲茂绩可得而称也公体仁执忠抱素专直威厉霜雪气凌云霓沉毅足以建功寛裕足以安众召公相武之智申伯翊宣之筹尚父六韬之竒夷吾九合之业未冠公皆建之果为从父兄故相国抱玉所重期以远大荐于肃宗授汾州别驾仆固怀恩之平史盗也伐防刘之功恣暴戾之性不率朝典潜怀异图公髪冲危冠愤激忠节间道诣阙溃其奸谋而渠魁疾颠汾浒底定代宗竒之拜殿中少监永泰初又兼御史中丞充陈郑怀泽潞等五州节度留后恩光荐及辉耀当时谦不奉诏累有陈让上大器之改泽州刺史兼侍御史充节度副使廵内五州都团练使泽人欣欣如戴父母公防奉圣防专精吏职一年而流移复田壤辟军给人阜风淳俗美时属散卒聚钟鼔山肆其猖狂逞以驱刼议者请兵逐之公谓之曰夫人禀元和以生奉五常以立无不思顺无不惧逆理乱之道实由于政政和则礼让兴仁义着政败则刑罸滋盗贼起使其叛乱是徳之不修也姑务自咎岂可加兵乃申以祸福之门引以开防之路投戈箙矢休簸岩荡慰劳加等仁风载扬遂迁怀州刺史泽人去思之愤凝为愁云怀人来蘓之庆霈若膏雨为政未几怀如泽焉天子宠文翁之能旌龚遂之美以节使司徒公备戎于西乃授检校秘书监兼侍御史权知行军司马充潞泽节度度支营田观察处置使留后仍知潞州大都督府事公以殊恩寄任留务浩穣徘徊化源独与心计乃约故实财成庻政禁以安物薄赋以养农省徭以息孤惸均调以资士卒孝弟闻于乡党学校兴于里闾刑戮废于戎行鞭扑弛于官署阖境之内不日而化焉建中元年特授节制兼亷察本道兼领潞州大都督府长史练勤王之师修守土之备内劝耕食外扬武威布大君之诚以睦藩屏导圣朝之化以释危疑由是上泽得以下流下情得以上达君臣无间臻于太和公之力也属军戎之后虫旱为灾公请罪神祗忧见于色精感而飞蝗越境诚恳而霖雨应期稼穑获全异于他部古之循吏何以加焉公前后歴官一十八政再为侍御史中丞尚书常侍三领郡守一登亚相两践端揆封义阳郡王食实封六百户命为承弼同平章事俾平水土兼领司空量而深识达而朗常执虚以惊宠不求援而取贵起题舆登补衮简自皇极爵为元臣非徳及苍生忠贯白日何以臻此潞之缁黄耆老诣阙陈情愿立贞石帝嘉乃诚诏门下侍郎平章事董晋撰文以昭其功铭曰皇矣上帝降祚有唐蕴粹孕灵克生义阳明明天子贤能是奬乃命义阳鎭于上党烈烈义阳惟国之桢屹若崇山隐如长城用极于正性根于忠英风外驰明谟内融王度克遵惠此罢人以徳代刑散浇为淳军以威雄凶以定摄恢振皇纲辅弼天业帝曰抱眞允文允武俾登鼎铉锡之茅土名高方召道冠申甫刋石纪功用驾终古
　　伯乐川记　　　　　　　　　　孙　逖
　　太原元帅黄门侍郎李公国之宗盟朝之俊徳以元凯之忠肃兼桓文之节制戊辰歳秋七月公以疆场之事防幽州长史李公于伯乐川王命也公驾四牡锵八鸾斾旌悠悠车轞啴啴乙未出于北京戊戌次于横野己亥至于防封人戒备军吏宿设立防表于高阜辟辕门于大荒渔阳精鋭太原材力驷介八百徒兵三千戈如林羽若月少长有礼賔主不悖蚩尤衂其五兵若敖慙其六卒洸洸乎信可以慴穹庐而震高阙也于是地主致饩以昭飨宴之礼君子有仪以训上下之则歌蔓草之相遇笑投壶之失辞大庖既盈酾酒有藇胥乐周于卒乗属厌及于舆台慈惠之徳于是乎在夫幽州太原襟之地自河以北幽州制之自河以东太原制之在两军之交当二境之上厥有弃地皆为旷林守之则表里之势全舍之则候望之路隔公料以古今度其川原献方畧而入觐于王议工徒而东为此防爰究爰度匪游匪追蓐食无再舍之勤扞掫为一夕之卫不愆于素返斾而旋君子谓此防也能用典矣初公之始至太原也酌于人赋于事以为节用者国之善政于是乎减戍卒以寛其征修备者武之善经于是乎致秋集以裒其旅足食者人之所庇于是乎赏屯兵以艾其力近利者奸之所生于是乎禁私籴以惩其弊然后序山泽之险广亭燧之虞候骑出于长城爟火通于大漠画田定赋讲射训驺蓄信义为国寳修徳刑为战器行之一年军乃有节边鄙不耸龚黄之教也虽魏绛有和戎之利郤縠有敦诗之徳申伯之式是南邦韩侯之奄受北国曷云比议未足量力公之与幽州李公也义均伯仲芳若兰茝周诸侯以异姓为后晋大夫以同官为寮入亚六卿共行司马之法出膺九命俱受元戎之律诗曰维其有之是以似之其二公之谓矣不书所防将何述焉扬厥美于万斯年俾夫来世知二公相见在此川也
　　盐池记　　　　　　　　　　　梁　肃
　　黄河自昆仑山东防溟涨九折廻互盐泉各一儒者书以为海目则邭瑕氏之地渎流其长观乎北浴陵阜南濒山麓湛湛烟碧浩无春冬蒸腾云霓出入日月亦云广矣虽吞噏坰隧代増淳卤而利倍农穑有殷家邦贸惟从山涌不加海交两都之轨逵延万贾之资货是人不厌也当武后圣政务述省方呜銮载临流潦旋败洎皇明道泽渐殊垠天之既启盐乃旋复非夫蟠蚪神应坤次灵孕亦曷能旌昏明筹负胜矣帝所宜念贲然来思分天牧以涖择藩佐而贰贤能鲜坠于事则【阙二字】字通闬闳扼拓矶之左隅邻大邑之东部崇府库岁望乎储蓄枢管键夕俟乎闭藏兹乃虑终于始也邦贵康食戒之克勤人非忘劳道在悦使大命日下廵功岁移广岸砥平而可砺修畦绮分以如织是时也春光夺炎气兴洪沟浚白波腾或滀或汨以泙以漰状云泄而雨骇或花明而雪凝京坻蕴崇豆区嘉量□户徴算盐人掲书民无不供先薄税以从赋君孰与足逮黎庻而必分固非擅权利贵货易土登陆而雷軿流日骤水而云舻击星嵗律有变给用无絶传曰山泽林盐国之寳也兹其是焉若周物揆情易人推类施之求报大道之元徳也明则啓祚圣人之知变也降人纳汚明君之藏垢也羮餗调膳贤人之入用也包四美而世济资百工而国贞将以树善永年非石无以纪垂裕裔胄非文无以则我晋寳达于万方也
　　宋
　　重修应圣公庙记　　　　　　　闫光度
　　昔隋氏末季唐祚未兴四海黎民坠诸涂炭万方豪杰各举戈矛驱虎兕以鸱张统貔貅而蚕食载血腥原野暴骨成邱山时无定君人思真主唐高祖执义为柄唱义成师啸集羣雄谋清天下吊问乱世起救寰中师次吕氏前有勍敌攻即力寡战即兵羸飞挽距前水潦为患疑虑不决人心复摇是时也霍岳之神幽赞而起荡清逋役引导王师破宋老生霍邑县临汾既拔绛郡防平篲扫搀抢席卷氛祲擒窦建徳降王世充大风起而云物骆除太阳出而露华氷铄君临大寳神有力焉论曰天拨乱而啓圣功神献可而扶唐祚所以角力杰出者为唐之借蜂屯蚁聚者为唐之资而后立庙庭备洒扫天寳中伸祀典行册命四渎齿诸侯之秩五岳符三公之位冀州镇霍山神封为应圣公盖显幽赞答灵贶也书昆之美有霍山之多珠玉焉即此山也郦善长水经云霍太山其庙鸟雀不栖其林猛兽常守其庭即此庙也设险负固排空耸高东防太行西偶姑射扼夷防夏却敌藩边不可议也吐翠含芳罗植万类出云泄雨沛润百谷即春秋以生煞同天地之长养不可穷也戎师天水赵公节制是邦于今八载任金钺按雕戈登将坛分戎阃下车而民悦考绩而政成敌不侵边人皆勤业乡闾丰亨地方肃静盗贼屏息以义安都维鱼璋等广化羣心复搆新殿侔诸大壮焕乎成功云攅防蝀之梁似生岩嶂鱼贯碧烟之瓦诞下汀洲复严如在之容永享惟馨之祀将传不朽是述斯文干徳五年歳丁卯四月六日记
　　文庙古栢记　　　　　　　　　李　垂
　　植木之固而竒者惟松柏见经故君子多尚焉桐乡我夫子之庙环垣歩二百四十有五中树大柏二十有一离轩之阳径歩二十有八干立二株防荟相亚倚附如一余三七之状挺拔多峙俯者九十尺或越十围其昻偻横直若趋若侍者若将问道者若议古未正而抗色者殊形异质难乎同举致处其胜实称此也今不知当树之者谁非心乎孟轲信无勤于斯矣理列交往牙次而行伊前砌两隅并阙其所在即不知其所废右即遗本犹存徴诸老吏曰干徳中文秩赵鼎职宰于是伐之匠器于己矣知县慈卿诚乐乎圣人之徳将新其庙又访其阙构二堂以补之君子欤小人欤植之者何伐之利之者何曽不闻诗言甘棠勿剪何昔我先师生不逢世道匪通于今时在宋伐焉暨没则四海奔来而树封者千万矣茍名其儒孰敢罔尊乎教祖也且夫子为素王丘明得为素臣孰能幸丘明之学而得臣乎又敢不廷于夫子耶后之伐吾树木引其辜君子谓之大不恭迩歳以垣堵之隩其一自枯卿命匠为公宇之具然则去枯可也为公具可也彼后来有茹桂作毒而俟其枯者乌为之防也愼乎哉钦乎哉
　　创建后土庙碑记　　　　　　　裴　瑾
　　左氏传曰国之大事在祀与戎且祀者有国之徽猷化民之至教故王者以父道事天母仪事地郊社之礼三载一举莫不粢盛丰洁牲牷肥腯器币毕陈金石交奏所以昭其孝而息乎民也皇上嗣位之十一载天下无事百谷告成先是东兖士庻章奏继陈乞登岱封敇以纪太平之功我后乃勉徇舆情颁诏海内告有事于岱岳越三载举坠典备法驾复展义于汾脽是时稼穑之瑞草木之祥灵鹤庆云靡不迭现盖以圣后防奉柔祗恭孝祖考轸孤恤物之所昭感也有以见大宣皇明以烛其幽鲜行之礼告毕厐鸿之庆普施遐迩同欢鸟兽咸若故能致社稷之延长跻黎元于福寿者也今当县圣母庙者本脽上后土之祠从其新号今谓太宁在昔圣王亲遇灵应扫地以祭精诚上达实受其福千载而下经歴汉唐躬谒之君国典所载此不复书且王化之攸行政教之所及民之法则若草从风盖上能恭事天地尝命中贵大臣亲诣灵祠秘传圣祝春禘秋尝为民祈福嵗不愆期故庻民观上勤心格志亦以四时设祭而陈其荐也故不渝于风雨展于寅奉倚倦絶闻忽一日耆耋相谓曰今吾軰仓廪实衣食足田无灾害家获乂安无征戍以役乎丁务耕桑以成其业虽承帝力岂非神降之福哉且汾脽本庙地遥奈衰残之歩艰于往来今欲率羣情懋众力揆吉位创新祠奉苹蘩以达其心致潢汚以表其意使不乏其祭享岂不为禀灵秀而大隂隲耶众闻厥议忻怿佥同于是召信士以谋其始祝灵蓍以卜其方遂得县之坤兑隅为吉地乃命剪除荆棘刬削榛芜经之营之以严以饬于以见神听降灵人心响答商农工贾靡不乐推一之歳版筑之功设二之歳瓦木之用兴三之歳堂殿之修备四之歳塑绘之象成陈力者子来施财者云集欢声动而谷响嘉气积而云浮长廊远布以翼舒画栋高横而虹起朱碧交映罗仙仗以骈阗帐幄深严仰神仪而端睟孤峰俯峙共起嵚岑洪浪四流遥连浩汗则一境之内比屋之人覩良縁之告成贺大功之克就无不诚洁而来既望之俨然咸祭之如在乗福介祉知闇然而彰也今邑侯公下车以来二周星律以清白亷勤为己任示劝化正直以临民吏畏其明奸服其政绰然有古令尹之风且一邑仰肸蠁之灵覩庙貌之胜谓不盛事何以示将来不刻贞珉何以传不朽亦犹成山九仭亏功于一篑也余因邑君示命乡社见托以着斯文弗敢逊谢不才聊述浅昧用纪岁时在大宋天禧四年五月十五日也
　　重修北岳庙记　　　　　　　　韩　
　　天下之岳五独北之常方人目为大茂山而岳名不着岳有祠不知废于何代今庙于曲阳县之西附城距岳百余里考有唐以来记刻皆不载废迁之由故非质于图志人或不知岳之所在焉于礼祀莫大于天地而五岳次之古者天子坛以祀四望若时廵至其所既柴然后秩而望祀之庙而祭焉非古也其后世之文乎然则为之者诚有意焉耳夫崭然而石坳然而谷泉焉而众派别林焉而万榦擢岳之形也倐霁忽防伏珍见祥喜焉而风雨时怒焉而雷雹岳之神也人狎其形而易之也薪于是畋于是安知其所以为神哉君人者患民之不知也于是庙而像之以警民之耳目致其严奉之心使违祸而趋福虽文于古其于教也固益明矣若其视祭之品则三代以降皆以公有唐以王我朝抚有天下驯致太平眞宗皇帝绍祖宗之隆以建皇极封太山祀后土旷絶之礼无所不讲由是尊五岳而帝之复以安天元圣之号表于我神惧世人之未详也又制奉神还以明之盖爱民之意深则报神之礼重斯诚也虽万世可知矣故庙宫之制崇饰宏大惟礼之称着于定令以时缮修歴年既长吏职废忽日风月雨以圯以漏功大费广久焉不葺每岁立冬天子以所署祀册就遣守臣以袛祀事至则罗其笾豆洗酌之具与执事者升降于頺檐坏庑之间退而安然罔以为恤慢神渎礼莫斯为甚庆厯八年夏六月琦获领州事得居岳镇之下知庙之未完也由市材弗给役徒弗充而民罹水灾岁以大歉凡厥用度弗敢为扰防有诏毁乡民之擅为佛祠者得取其材以济之益兵暨工责成于邑吏而旷时不集通判军州事屯田员外郎游君开谨于其事愿尽力焉率其县主簿李奕留庙所百余日悦使其众而已焉弗懈于是敝陋朽挠之迹焕然一新又于其庭起士民荐献之宇俾勿防于神而神益以尊彩绘涂塈罔不精极宜神之喜肸蠁来宅皇祐六年冬十月九日以讫功来告僚属请以鄙文志于庙石而弗克让夫吏之为政也有善恶焉神之为鍳也有祸福焉善焉而以福恶焉而以祸神理之宜也或非是焉则非人之所知矣守臣当谨天子之命而治神之居洁神之祀修己以爱其民人惟神之所以祸福而已谨记皇祐二年碑在曲阳庙西碑楼自书
　　并州新修庙学记
　　三才各有主四时大运主于天万物大生主于地人伦大化主于夫子曰于道何主曰主其中者也然天地之主或不能常焉而吾夫子之主虽终天地而不变也凡为人君为人臣为人子者能勉而及吾夫子之主则其国治焉其家保焉其身安焉虽天地之主有时而戾固无预乎吾家所及然则人之道孰先于吾主哉有天下国家者可不知其本乎先儒称夫子者多矣独杜牧之谓自古称夫子之徳莫如孟子称夫子之尊莫如韩吏部盖言尧舜莫贤其徳而社稷莫加其尊诚哉后之学者虽欲极言而増大之又孰加焉唯郡县首长得施其教者能兴学以恢其徳崇庙以称其尊斯可以达其本者也太平兴国四年太宗皇帝平伪刘一天下坏太原古城徙州榆次又三年复迁于唐明当时经始者乗用武之后虑不及远不知并据都会异日为一道之本凡城隍官府门户衢陌之制一从茍简不中程度视夫子之庙尤为不急置城之东南隅体陋而削仅有祠所景祐中康靖李公若谷首即庙建学得赐田赡学徒而人始乐教庆厯初文烈明公镐又建礼堂于夫子之殿北而讲始有容然皆因仍故基地愈偪隘其后生员寖广至圬东西序所图诸弟子室而处之二时释奠三献从祀官与学生执事者不能徧列于庭半立庙门之外皇祐五年春某忝被州寄受署来谒知于礼之渎而未遑改作始奏隰州司户防军牛景充教授以专学职明年秋大穰民安事简于是驰使东鲁得仙源庙图像冠服之实买民庙北地命崇仪使并代州营内兵马钤辖张僎古侍禁兵马监押王守恩集工视役撤其旧而一新之然后广殿眈然而雄睟容俨然而尊顔氏以降诸弟子孟氏以降诸大儒或像而侍或图而列次序于堂庑之间焕然大备复徙庙东州兵之居以置学南书楼北讲堂东西斋舍庙学异门又设射侯于庙学之间以备男子之习至于起居饮食之事必严其所俾称是焉自始事底讫功凡度材治基逮涂茨丹雘之细一湏官用无及民者夫庙学之新其于为治之道窃有志达其本者而诸生其达学之本乎餙公斋萃公书洁公食日授经月课文昧其教者茍曰此欲吾艺之精取进士科富且贵而已噫如是则为学乃教人窃禄之地非有望于诸生也夫精艺而求仕末也得仕而行道本也然不由其末则不得施其本故由末而仕其末不可用而本或不存焉非窃禄何哉且晋之俗陶唐氏之俗也吾夫子之道二帝三王之道也岂习俗之易而习道之难哉盖习俗易者其法传习道难者其学废今学兴矣处吾学者其务外勤于艺而内志于道一旦由兹而仕也则思以其道为陶唐氏之臣心陶唐乎其君心陶唐乎其民能如是吾始谓之达其本至和元年月日记
　　重修宣圣庙记　　　　　　　　司马光
　　太古之人何如曰不今日如也何以言之曰古之人寒衣而饥食贪生而畏死不殊于今也喜怒哀乐爱恶畏欲与民俱生非今有而古无古之人食鸟兽之肉草木之实而衣其皮鸟兽日益殚草木日益稀人日益众物日益寡视此或不足视彼或有余能相与守死而勿争乎争而不已相贼伤相灭亡人之类盖可计日而尽也圣人者愍其然于人作而治之择其贤知而君长之分其土田而疆域之聚其父子兄弟夫妇而安养之施其礼乐政令而纲纪之明其道徳仁义孝慈忠信亷耻而教导之犹有狂愚傲狠之民悖戾而不从者于是鞭扑以威之鈇钺以惧之甲兵以震之是以民相与安分而保常养生而送终繁衍而久长也及周之衰先王之道荡覆崩坏几无余矣其不絶者纤若毫茫矣非孔子起而救之廓而引之闳大显融以迄于今则生民之众几何其不沦而为禽兽也今国家所以奉祀孔子非轻也庙食于国于州于县以岁时陈其爼豆呜其金石以礼享之自天子之尊亲北靣而拜焉所以然者非人之私为道存也然吏于州县者或以簿书期会为急务视孔子之祠及学校废为余事置之曽不谁何彼眞俗吏无足道者闻喜自前世固缙绅大夫之林薮也县有孔子庙咸平中武吏慈释囘修之尉李垂为之记厥后继而为长者其严事孔子之心不能及释囘于是庙屋隳倾垣墉圯缺草树荒椔碑石断仆况于乡饮酒之容弦诵之音固不得而睹闻矣今大夫马君至而叹曰为川者知防而不知濬则横溃而不禁为民者知怒而不知教则愁怨而不从故善为川者相高下而导之善为民者明是非而告之是以为者逸而从者易物遂性而功速成也今为吏者不能掲先王之道以教人而曰吾以刑法为治者是掩民之耳目而以陷阱俟之也不仁孰大焉乃属邑中之贤士大夫而告之曰今孔子之庙废不修士无所讲其业民无所承其化斯岂惟令之辜亦二三子之耻也皆曰斯固邑人日夜所不忘而不敢请者也今明府有命是天相圣人之道而以明府赐邑人也孰不奔走而承之乃相与敛财聚工葺屋之隳而壮大之修垣之圯而高厚之去木之椔而改树之起碑之仆而更刻之民不加赋吏不加劳不日而新庙焕然成矣其前为祠殿其后为讲堂左为斋宿之室右为爼豆之府其两旁皆为学舍然后邑中之贤士大夫得以朝夕诵尧舜之书咏商周之诗于其中彬彬然有造矣噫马君之于学也始正其基矣犹未也今之吏不三歳而更后之人继而为长者宜勿替马君之功而引伸之学者宜卒成马君之志而张大之知人之所以严事孔子者非徒餙其祠诵其文也固将明其道修其法心谕而身行之也是故近者观而化远者闻而慕繇邑及于乡及于家父靡不慈子靡不孝兄靡不友弟靡不恭夫然后睹学之成而知其为益大也夫道污隆岂有常邪人为之则存不为之则亡非道去人人去道也古之人或耕者让畔行者让涂暴乱无所生刑罸无所施若是者岂古则有而今则亡邪由教之未至故也今基既正矣若其余则勉之而已矣于庙之成也马君以书谓光必为之记光以不文辞不敢为使者三返而不获命窃慕马君知治之本而所存者远思附寄名其上以传于后不敢不悉所闻而书之时至和二年也
　　司空先生隐居记　　　　　　　乐　沆
　　距虞乡东十里乃王官谷唐司空先生隐居在焉先生讳图字表圣登进士第学问文章取重当世歴官兵部侍郎龙纪干宁间衣冠道丧先生絶意仕宦中条山下有先人别墅擅林泉邱壑之秀堂室亭宇环列左右弃官辞荣遁逸其间尝为休休亭山居记备载一时之胜土运迁徙朱梁以礼部尚书起于家不蹈乱阶竟废诏命晩年布衣鸠杖从幽人野叟之游自称耐辱居士保全令名终老岩石时移代变子孙不复守旧业往往分籍于民有墓俯天柱峰下世传昔之休休亭蓬蒿防翳士人惜之今頴州防御使彭城钱公治蒲之二年沆补乏邑下间以职事有请于府公曰吾境数百里昔贤之迹甚众无如司空之高遗址尚存子其留意会邑有羡材即因故地构亭而广之又标榜刻记于上别书其后告来者以无废取材以坚不以美命工以质不以华追山林独往之趣亦先生之志也至和三年二月十五日
</div>
    <div class="pagination">
<a href="山西通志_page624.html">上一页</a><span>...</span><a href="山西通志_page620.html">620</a><a href="山西通志_page621.html">621</a><a href="山西通志_page622.html">622</a><a href="山西通志_page623.html">623</a><a href="山西通志_page624.html">624</a><span class="current-page">625</span><a href="山西通志_page626.html">626</a><a href="山西通志_page627.html">627</a><a href="山西通志_page628.html">628</a><a href="山西通志_page629.html">629</a><a href="山西通志_page630.html">630</a><span>...</span><a href="山西通志_page626.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
