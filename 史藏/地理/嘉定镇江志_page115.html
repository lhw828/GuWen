<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 115 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 115 页/共 124 页</h1>
    <div class="content">　　 都仓兼籴纳一员
叙(缺)
曾旼元丰闲以秀州军事推官监润州籴纳仓军事推官今从事郎也太守许遵令旼采诸家文集始自东汉终于南唐歌诗赋赞五百余篇厘为十卷名曰润州类集
　　　　织罗务
润以土贡故有之 【详见公廨类库务】 【详见公廨类库务○ 【钞本公廨作官寺】 　案宋元志俱有公廨门而无官寺门 【元志内言详见公廨门者数处未有言详见官寺门者】 此处之织罗务又实在卷十二公廨门内 【库亦在公廨门内故连言之】 今特改正】 
　　　　　苏携
丞相颂之子监润州织罗务会课改宣德郎
　　 　都酒务一员
叙(缺)
 陈某
阙其名王安礼知润州器其材表监都酒务与参谋议榷酤课羡 【详见酒课及陵墓】 
　将佐 【将佐○ 【钞本无此二字】 　案元志内参佐与将佐判然为二此志下文云右都头兵马使以下是为将佐 【钞本在都头翟行约条后今案以下二字所包者广不但兵马使在其中即押衙大将亦在其中故移至大将陈佑条后】 则将佐亦另为一门非与参佐合而为一此二字之子目必不可不补矣】 
叙(缺)
　　唐都头以下
　　　都头 【都头○ 【钞本此下一段在下卷宰贰之末】 　案都头乃将佐中最尊之官若不列于都知兵马使之前而列于宰贰之后则与右都头兵马使以下之语不相应矣 【上文唐都头以下五字钞本脱去今据参佐门内唐别驾长史司马以下之例补列于此下文宋都统制以下亦仿此例】 】 
按唐会要都知兵马使之上有都虞候而都头无闻惟唐孔纬传载李顺节以天武都头领浙西节度又通鉴耀德都头李鋋为镇海节度推此则都头之职乃将军之尊称
　　　　唐翟行约
通鉴咸通中杜审权节度镇海行约为都头庞勋之乱审权遣行约将兵救泗州贼逆击于淮南围之城中兵少不能救行约及士卒尽死
　　　都知兵马使
唐官志元帅都统条下有前军中军后军兵马使会要元和四年中书门下奏应诸道军将官至常侍大夫职兼都知兵马使都押衙功绩显着本道无官职可奖者即任荐送是兵马使之上又自有都知兵马使也
　　　　唐张潾
高骈节度镇海潾为大将骈令潾分道击黄巢屡破之降其骁帅秦彦毕师铎李罕之许勍等巢贼遂趋广南后骈以潾为都知兵马使 【以旧唐书僖宗纪新旧唐书高骈传通鉴参定】 
　　　　张子良
　　　　李奉仙
　　　　田少卿
元和二年为浙西镇海军兵马使节度李锜反以宣州富饶有并吞意遣子良奉仙少卿将兵三千袭之三将夙有向顺志知锜必败与牙将裴行立同谋讨之召谕士卒曰仆射反逆欲使吾辈远取宣城何为随之族灭岂若弃逆效顺转祸为福乎部众大悦回戈趣城锜大惊曰何人邪曰张中丞也锜怒甚子良等以监军命晓谕城中逆顺且呼锜束身还朝左右以幕缒而出之送京师帝御兴安门问罪先是春三月彩虹入子良宅 【语见祥异】 及子良围城锜就擒擢子良检校工部尚书左金吾将军寻拜方镇封南阳郡王赐名奉国田少卿检校左散骑常侍左羽林将军代国公李奉仙检校右常侍右羽林将军邠国公 【以新旧唐书李锜传旧书宪宗纪通鉴太平广记参定】 
　　　押衙
唐会要其职与兵马使相次李景逊在浙西有左都押衙迕景逊意景逊杖之是押衙之上又自有都押衙
　　　　唐赵翼
通鉴咸通中杜审权节度镇海翼为押衙庞勋之乱审权遣翼将甲士救泗州 【详见刺守】 
　　　大将 【衙将裨将附】 
将校之职唐通典官志并不登载官志惟载上中下镇将会要通鉴云自艰难以来天下有军节将之权尤重遂于所管诸郡别置镇兵大将主之干扰郡政或为奸盗元和十四年宰臣因乌重嗣之请始奏罢诏诸道节度都团练都防御经略等使所管诸郡兵马并令刺史领之又会要开成三年敕今后诸道节度团练防御等使不得更奏大将充巡内上佐官推此则节镇宠任军将为上佐易骄难制其后至于差拨将校便为支郡刺史如钱镠杨行密之徒肆无忌惮矣今考润州将校多有忠勇立功之人亦有敢为叛逆者并列于左所以示来世当防微杜渐也
　　　　唐王栖曜
　　　　李长荣
　　　　柏良器
韩滉节度镇海三人为裨将李希烈陷汴州滉令将劲卒万人讨贼解宁陵之围 【详见兵防】 贞元三年栖曜长荣等已为浙西大将上以诸道大将有功劳者将擢掌禁兵增左右龙武军将军各一员以栖曜长荣等充之 【以新旧唐书韩滉栖曜良器传会要参定】 
　　　　赵琦
元和二年李锜节度镇海琦为大将锜反杀留后王澹监军使闻乱遣琦出慰止又脔食之锜死赠琦和州刺史 【以新旧唐书李锜传通鉴参定】 
　　　　裴行立
元和二年为浙西镇海军衙将节度使李锜之甥也锜反行立思向顺悉知锜之密谋与张子良等约还兵执锜其谋多决于行立及三将回戈趍城行立举火皷噪应于内引兵趍衙门锜大惊曰门外兵何人左右曰裴侍御也锜拊膺曰行立亦叛吾邪吾何望矣跣足逃女楼下亲将李钧引挽强三百趋出庭格鬬行立兵贯出其中斩钧传首城下锜闻之举族恸哭锜死擢行立泌州刺史 【以李锜传通鉴参定行立本传作泌州刺史】 
　　　　王国清
通鉴长庆二年为浙西大将作乱观察使窦易直讨擒之伏诛并杀其党二百余人
　　　　凌茂正
　　　　王克容
并为浙西衙将通鉴咸通中贼裘甫乱浙东观察使郑祇德求救于浙西 【语见杂录武事】 王式代祇德使茂正率同宣歙将白琮等解象山之围又命克容将水军巡海澨遇贼将刘简于宁海东贼弃船走
　　　　张潾
　　　　梁缵
干符闲高骈节度镇海潾缵为大将骈使潾缵分兵讨贼累捷降其首领数十人贼南趋岭表 【新旧唐书高骈传】 
　　　　张郁
通鉴光启二年正月镇海牙将张郁作乱攻陷常州六月节度使周宝遣牙将丁从实袭常州逐郁奔海陵宝遂以从实为常州刺史
　　　　刘浩
为润州衙将光启三年二月帅其党作乱攻府舍杀僚佐十二月钱镠命阮结克润州浩亡不知所在 【详见刺守】 
　　　　吴秦师权
　　　　陈佑
通鉴后梁贞明二年皆为润州大将秋七月衙将周郊作乱入府杀师权佑讨斩之
右都头兵马使以下是为将佐因镇海军置
　　宋都统制以下
　　　叙
 　都统制 【都统制○ (钞本此下一页余在元志卷十七)　案都统制之官设于绍兴十一年终南宋之世未尝或废故冯榯以上到任在嘉定九年以前者宋志之所载也刘琸以下到任在嘉定十年以后者元志之所续也今移其前半于宋志庶宋之将佐不致全缺(都统制之下尚有计议等官然元志既言其为嘉定志所无则不得移至此处矣)】 
绍兴十一年南北修好缘边诸军始置都统制领之其在京口者曰镇江府驻札御前诸军都统制旧都统司厅有壁记前记真州守鄱阳左昌时文续记司业袁燮文今不存
解元 【镇江军承宣使】 　王胜 【昭化军承宣使主管侍卫马军号王黑龙绍兴中镇江籍民丁以警夜人苦暴露而盗不息胜以诸军部分伺察于是奸偷屏迹居人安堵时户部侍郎蒋璨为书此事】 　刘宝 【武泰军承宣使主管侍卫马军绍兴三十年言补置制胜军三十一年以军律不严责散官安置张子葢后仍兼淮东招抚使再至】 　刘锜　成闵 【庆远军节度使主管侍卫马军京西河北等路制置招讨使召拜太尉为殿师王友直后再至】 　张子葢 【安德军为节度使绍兴三十二年解海州围】 　郭振 【奉国军承宣使主管侍卫步军】 　戚方 【宁武军承宣使主管侍卫步军】 　王友直 【宜州观察使召为步帅】 　李川 【武功大夫果州团练使主管侍卫步军司公事干道九年三月至】 　郭棣 【武功大夫荣州刺史主管侍卫步军司公事淳熙二年正月至】 　李思齐 【武功大夫英州刺史金州副都统制淳熙六年二月至】 　雷世方 【武夷大夫池州副都统制淳熙八年七月至】 　翟方道 【训武郎侍卫步军都虞候兼权侍卫马军司职事淳熙十一年闰十一月至】 　张诏 【武经大夫池州都统制淳熙十三年三月至】 　刘超 【武经郎带御器械淳熙十四年八月差充镇江副都统十五年四月至】 　阎世雄 【武节大夫鄂州江陵军副都统制就任改镇江都统制淳熙十六年九月至】 　王瑛 【武功大夫侍卫步军都虞候兼权侍卫马军司职事庆元六年十月至】 　李爽 【武德郎江州都统制嘉泰三年三月至】 　李郁 【武夷大夫忠州刺史侍卫步军司都虞候权侍卫马军司职事嘉泰四年四月至】 　李奕 【武德郎鄂州江陵府副都统制开禧元年四月改为镇江都统制五月至】 　郭倪 【金州观察使殿前副都指挥使改除镇江都统制兼知扬州淮东安抚开禧元年八月至】 　毕再遇 【忠州团练使右骁卫将军镇江副都统制开禧三年正月至扬州置司兼知扬州】 　彭辂 【忠州刺史主管侍卫步军司公事兼权侍卫马军司职事除镇江都统制开禧四年正月至】 　卢彦 【武修郎嘉定四年转武翼郎差充镇江副都统制扬州屯驻兼权都统制职事】 　刘元鼎 【武德大夫吉州刺史江州副都统制改除镇江都统制嘉定五年六月至】 冯榯 【武功大夫开州刺史主管侍卫马军司公事改除镇江都统制嘉定七年十月至】 
右都统制(缺)
嘉定镇江志卷十七
总目(缺) 【宰贰○(钞本无此二字)　案元志内宰贰与参佐分为二门此志宋通判以下叙中亦但言参佐不言宰贰则此卷之首必当补此二字无疑】 
 宰贰 
叙(缺)
 　丹徒县令〔丞佐附〕 【丹徒县令 (丞佐附) ○(钞本此下二页余在元志卷十六)　案钞本宋志内本无丹徒县今必移元志之前半为宋志者其证盖有四焉丹徒丹阳金坛三县皆属于镇江府而丹徒独为附郭之邑今丹阳金坛之令丞簿尉皆载于此志之中而丹徒独缺断无外县尚能采访而本城反遗之理且丹阳县令终于吴符(注云嘉定六年到)金坛县令终于王概(注云嘉定八年十二月到任)皆与卢宪同时而丹徒县令内之莫焕 (注云嘉定八年十一月十九日到)亦与卢宪同时然则陆肃以下莫焕以上俱是宋志而非元志矣此一证也张氏鉴论元志宋太守条云所记宋太守通判皆踵嘉定志作已见彼志者不重出今按张氏之说最为精确太守通判既不与宋志重复则县令亦必不与宋志重复矣夫元志所载丹阳县令始于朱天锡(注云嘉定九年至不言何月今考卢宪之去任在是年七月则天锡之到任必在七月以后矣)金坛县令始于厉思明(注云嘉定十二年至)皆在卢宪以后而丹徒县令内之倪祖义(注云嘉定十一年十二月三日至)亦在卢宪以后然则倪祖义以下始为元志而莫焕以上皆非元志矣此二证也元志之例惟姓名是大字其官阶年月无不小字而丹徒县令一段除壁记外其余皆是大字实与元志之例不同而与宋志之例相合王宏道传注云宰相世系表王纪传注云见徐骑省集侯道济传注云见伊川先生集虞丹徒季丹徒温丹徒等传皆引诗文为证陆肃及徐摛传后又有按语其例皆宋志宰贰门所有而元志宰贰门所无则非元志明矣此三证也下文丹阳金坛二县令下皆注云丞佐附此处丹徒县令下亦然故唐项斯为丹徒尉即列于唐丹徒令后宋陆安民为丹徒丞王深陈沂为丹徒簿叶梦得为丹徒尉即列于宋丹徒令之后皆宋志之例若是元志则丞佐等各为一门不得附于县令后矣金坛县令壁记前云今宰政壁记自咸平段备始其姓名比二邑为详者云云所谓二邑即指丹徒丹阳而言据此则宋志本有丹徒壁记无疑若壁记归于元志则是语为无着矣此四证也有此四证则钞本为传写者之误固显然矣】 
　　　汉陆肃
历丹徒令
按唐宰相世系表肃之父名稠稠之弟名逢逢之孙名穰犹为汉海盐县令于肃为侄行则知肃为东汉人也
　　　宋贾渊
齐书本传自太学博士出为丹徒令升明中萧道成刺南徐嘉渊世学取为骠骑参军
　　　齐沈巑之
为丹徒令以廉自守不事左右浸润日至遂锁系尚方叹曰一见天子足矣上召问之巑之曰臣坐清所以获罪上曰清何以获罪曰无以奉要人上曰要人为谁巑之以手板四面指曰此赤衣诸贤皆是上知其无罪复除丹徒令入县界吏候之谓曰我今重来当以人肝代米不然清名不立
　　　梁虞
丹徒忘其名润州类集有何逊答虞丹徒歌
　　　徐摛
本传晋安王移镇京口摛随府转带郯令
按宋齐志郯县侨治丹徒
　　　唐王宏道
历丹徒令 【宰相世系表】 
　　　季丹徒
忘其名类集宋之问有酬季丹徒见赠诗
　　　温丹徒
忘其名类集皇甫冉与之同登万岁楼有诗
　　　彭彦规
太和中为丹徒令建云腾庙
　　　项斯
会昌中擢进士第为丹徒尉杨敬之爱斯为诗所至称之诗云平生不会藏人善到处逢人说项斯
　　　五代段明府
忘其名南唐用为丹徒令类集有李建勋有赠丹徒段明府二诗
　　　顾彦回
南唐时为丹徒令
　　　宋王纪
太平兴国五年历丹徒令 【见徐骑省集】 
　　　李韶
长编太平兴国八年以殿中丞知丹徒县
　　　陈之奇
字虞卿庆历闲为丹徒令其为政主于爱而民亦爱之故相王岐公珪志其墓
　　　王国为丹徒令 【王国为丹徒令○ (钞本无国字)　案乾隆镇江府志嘉庆丹徒县志所载丹徒县令宋王纪李绍陈知奇之后皆有王国与此志次第正同今据以补入】 
</div>
    <div class="pagination">
<a href="嘉定镇江志_page114.html">上一页</a><span>...</span><a href="嘉定镇江志_page110.html">110</a><a href="嘉定镇江志_page111.html">111</a><a href="嘉定镇江志_page112.html">112</a><a href="嘉定镇江志_page113.html">113</a><a href="嘉定镇江志_page114.html">114</a><span class="current-page">115</span><a href="嘉定镇江志_page116.html">116</a><a href="嘉定镇江志_page117.html">117</a><a href="嘉定镇江志_page118.html">118</a><a href="嘉定镇江志_page119.html">119</a><a href="嘉定镇江志_page120.html">120</a><span>...</span><a href="嘉定镇江志_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
