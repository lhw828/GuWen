<!DOCTYPE html>
<html>
<head>
    <meta charset="UTF-8">
    <title>浙江通志 - 第 643 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 643 页/共 787 页</h1>
    <div class="content">　　浙江通志卷二百三十五
<史部,地理类,都会郡县之属,浙江通志>
　　钦定四库全书
　　浙江通志卷二百三十六
　　陵墓【二】
　　嘉兴府
　　嘉兴县
　　周徐偃王墓　至元嘉禾志旧在县西复礼乡广舆记在府城西北
　　【谨按韩愈偃王庙碑记偃王走彭城下民凿石为室以祀偃王则墓当在彭城又曰王之走不之彭城而之越城之隅弃玉几砚防稽水中今龙防有祠象山有庙而墓在嘉兴未知何据存以俟考】
　　周卫大夫墓　治嘉兴府志在嘉兴县西南图经云卫大夫宏演墓也卫懿公为狄所灭食其肉唯肝在地演剖己腹而纳焉【张尧同卫墓诗惆怅黎阳客飘零浙水濵定忘空腹恨知是赤心人】
　　【谨按汉书卫地在魏郡黎阳演墓何以在此黄涛赋檇李古迹以为卫泾叔清之墓因和张尧同诗云卫姓宣和后直臣多水濵前贤何所据诗吊纳肝人其辨良允】
　　吴相国伍员墓　治嘉兴府志在胥山上【详见祠祀嘉禾百咏考碑语有石栈自钱塘抵御儿之胥口凡十一字惜不得其全文又有磨剑石长二尺许剑痕在焉其巅相即子胥墓也徐春逰胥山诗伍员埋玉地千载閟烟霞草緑藏残碣泉香潄落花海天归老鹤林木怨啼鸦飞屩凌髙顶愁云入望賖】
　　汉朱买臣墓　至元嘉禾志在县东三里【万厯嘉兴府志东塔讲寺乃朱买臣故宅后有一邱相为买臣墓刘克庄朱买臣墓诗翁子平生最苦贫晚将丹颈博朱轮老儒五十无章绶归去何妨且负薪方孝孺朱买臣墓诗五十年前只荷薪瘦妻浑不耐家贫防稽太守黄金印方信诗书不负人吴伟业朱买臣墓诗翁子穷经自不贫防稽连守拜为真是非难免三长史富贵徒夸一妇人小吏张汤看倨傲故交庄助叹沈沦行年五十功名晚何似空山长负薪】
　　【谨按刘餗隋唐嘉话云东封之嵗洛阳平乡路北市东南得石铭汉丞相长史朱买臣墓又鳯阳府虹县归徳府夏邑俱有买臣墓买臣为会稽太守西汉之会稽由拳其属县也则墓在嘉兴为是又按梁元帝时有两朱买臣一武昌太守一宣猛将军或别有属耳】
　　汉吕氏荣塜　嘉兴府图记在由拳郭里墟北名吴义妇坂【详列女朱彞尊吕塜考半逻之南有吕塜相谓吴孱陵侯防塜也考吴志防卒于公安史不言其葬处而盛宏之荆州记云长沙蒲圻县有吕塜则塜之在楚可信矣按汉末黄巾之乱史有许升妻吕荣不辱于贼为所杀糜府君敛钱葬之嘉兴南土人号义妇堰然则吕塜殆吕荣之塜其音声相近遂讹荣为防尔】
　　晋刘伶墓　檇李诗系在胥山下俗呼金伶墓盖避吴越王讳也【苏轼刘伶墓诗甞笑刘伶死便埋岂伊忘死未忘骸乌鸢夺得与蝼蚁谁信先生无此懐岳元声刘伶墓诗鹿车一壶酒荷锸以自随云死即我埋旷达不可羁如何此墟曲有塜髙累累刻石记道旁无乃好事为】
　　齐施修琳墓　治嘉兴府志在县东二十里图经云齐长沙王府长史也【张尧同施修琳墓诗苍苔侵壊道晚雀散空林莫问人贤否浮生一古今】
　　陈顾野王墓　嘉兴府志补即顾节墩在嘉兴县东北十里【髙启顾野王墓诗南朝旧碑倒墓近樵苏道应与读书堆离离总荒草谨按吴地记云顾野王坟在横山东平陆地横山又名据湖山在吴县西南十六里则志补所载顾墓未知何据】
　　宋侍郎闻人鼎墓　嘉兴县志在徳化乡朱泾村鼎建之弟以子安道贵赠刑部侍郎安道弟安逺以子宏贵赠朝散大夫俱祔葬侍郎兆域
　　宋防政娄机墓　明一统志在府城南五十里楼钥撰神道碑【详名臣】
　　宋严处士墓　檇李诗系宋时卖药秀州遂家焉墓在蒯墖坊
　　元学士王防墓　旧浙江通志在王店市东
　　元经厯吴杰墓　治嘉兴府志在县东二十五里杰字景良元人仕至广州路总管府经厯赵孟贯撰墓记
　　明少卿髙巽志墓　旧嘉兴府志在地字圩奚家桥【详寓贤】
　　【谨按朱彞尊髙太常啬庵遗稿序云靖难师入自金川门太常少卿髙巽志洁身去其官走永嘉山中穷饿以死其门人翰林侍书同里兢敛而葬之芙蓉峯北野史所载盛庸兵败自经者误也则墓自在温州永嘉县其在嘉兴者当是衣冠葬处耳】
　　明侍郎俞山墓　嘉兴县志在县东南永丰都成字圩【详名臣】
　　明布政黄懋墓　明一统志在府城东北二里北板坊【详名宦】
　　明处士吴贤忠墓　旧浙江通志在嘉兴县春波坊虹桥之东贤忠旧居于此卒葬焉为兴国吴国伦六世祖【吴国伦感祖墓在嘉兴诗阙下仙班梦未回白头相望逺登台马经芒部山烟过雁带昆明瘴雨来万里论心天咫尺百年懐土日徘徊离离髙塜虹桥畔犹是延陵旺气开】
　　明文渊阁学士諡文懿吕原墓　嘉兴县志在县东南长水都宇字圩【详名臣】
　　明少保俞纲墓　旧嘉兴府志在五鹤泾纲字中立官至太子少保南礼部左侍郎成化戊戌卒赐葬于通济门外禾山之阳正徳初徙葬于此
　　明光禄卿陆淞墓　嘉兴府志在胥山东谕祭葬【详名臣】
　　明刑部尚书諡简肃孙植墓　嘉兴县志在永丰都麒麟坝明嘉靖间赐祭葬【详名臣明神宗谕祭文惟尔赋性朴忠持身亷介起身郎署洊陟部台歴三十余年清谨始终一节秋曹正席而南国腾声晚嵗悬车而邱园益贲遽闻长逝良轸朕懐祭葬特颁灵其歆服】
　　明兵部侍郎赠尚书徐必达墓　旧嘉兴府志在感化都石龙桥谕祭葬
　　明赠太仆寺卿谭昌言墓　嘉兴县志在白苎都一阳字圩【详循吏谭吉璁鸳鸯湖櫂歌市舶风樯五两飘桑东太仆墓非遥黄肠华表千年石长映双溪百尺桥】
　　明赠光禄寺卿王引昌墓　旧嘉兴府志在新行镇【详忠臣】
　　明赠太仆少卿徐世淳墓　嘉兴县志在感化七都王字圩【详忠臣】
　　明董节妇王氏墓　嘉兴府志王名桂芳夫卒自缢死邑令洪范葬于盐仓桥北嘉靖中佃为民居移窆清真观旁【详列女】
　　国朝
　　布政王庭墓　嘉兴府志在王店镇项家湾【详文苑】礼部尚书杜臻墓　嘉兴府志在县东马泾【详名臣】康熙年间
　　赐祭葬
　　内阁学士徐嘉炎墓　嘉兴府志在新十二都荒字圩
　　秀水县
　　汉严忌墓　名胜志塜庙记云忌墓在治西北新城镇世称严夫子墓【详文苑】
　　汉将军严助墓　名胜志在天宁寺毘卢阁后俗名严墩【详文苑旧嘉兴府志墓有古树大数寻枝叶皆西北向天将风雨辄作剑佩声章士稚严助墓诗言寻旧迹来山寺衰草离离识墓门太守楼船何日去将军碣石到今存文章不共烟霞散剑佩犹随风雨翻古木千年向西北牛车遗恨未须论】
　　宋沈演之墓　至元嘉禾志在望吴门外二十里【详名臣】
　　唐中书朱巨川墓　旧浙江通志在上蔡原之旧茔北海李符铭墓
　　周都官墓　嘉禾百咏考在秀水治西北水中旱不加髙潦不加没今尚存【许恂如周都官水葬墓诗序周都官疑唐宋时人佚其名墓对月波楼址在荷花池西水中用古水葬法也】
　　吴越御史中丞闻人珪墓　嘉兴县志在阜城门外竹桥之西珪汴梁人吴越王时赐铁劵居钱塘子新周显徳四年徙嘉兴
　　宋尚书闻人建墓　治嘉兴府志在澄海门外五里【嘉兴县志建天禧己未进士监秀州都监仓转秘书丞以子安夀贵赠工部尚书初葬徳化乡髙丰雀墓村后改葬白苎乡薛家兜桃花原鲍恂瑞芝墓颂序闻人尚书墓有芝出焉凡十二茎非尚书公忠义之气发于上则闻人氏之子孙必有以孝感而致之矣】
　　宋施府君伯成墓　秀水县志在思贤乡地字圩灵显庙中伯成九嵗为土神凡旱潦疾病有祷必应【互见祠祀】墓有灵丹树取叶煎服可治百病
　　宋知州赵叔近墓　秀水县志在真如寺叔近悼元王孙荣良公克之子建炎丁未知秀州王渊诬杀之殡于寺中
　　元同知李复墓　治嘉兴府志在县南三里复字希贤南阳人元员外郎后为嘉兴路同知卒葬于此
　　明兵部尚书赠太子太保諡襄毅项忠墓　嘉兴府志补在澄海门外五里【详名臣沈迈项襄毅墓诗名臣竹帛重千秋故国祠荒断碣留襄邓恩深犹说项平凉功着克安刘图残四壁侵蝌蚪气壮山河映斗牛石兽苔斑余旧赐英风谡谡起松楸】
　　明侍郎姚宏谟墓　秀水县志在白苎乡马当泾赠礼部尚书予祭葬
　　明工部尚书諡清恵丁賔墓　旧嘉兴府志在正收字圩万厯间予祭葬【详名臣计敬谒丁清恵公墓诗长别归何处春隂此独寻六朝名世业三问老臣心入庙威仪在瞻碑涕泪深暮风号石兽松柏更森森】
　　明大学士諡文恪朱国祚墓　秀水县志在百花庄【详名臣朱彞尊鸳鸯湖擢歌百花庄口水沄沄中是吾家太傅坟当暑黄鹂鸣灌木经冬红叶映斜曛】
　　明詹事府少詹事陈懿典墓　秀水县志在圆珠滩【详文苑】
　　明兵部侍郎岳元声墓　秀水县志在穆河溪【详名臣】明刑部侍郎赠尚书朱大启墓　秀水县志在县西北范滩【详名臣张有誉撰墓志予祭葬】
　　明烈妇杨氏墓　嘉兴府志在端平巷杉青道旁【详列女陈继儒吊丁烈妇诗撮土虽新骨尚香行吟到此尽沾裳剑花血溅千年碧墓草隂扄六月霜正气昼能驱魍魉清魂春不化鸳鸯道旁古塜累累者谁采溪苹荐一觞】
　　国朝
　　检讨朱彞尊墓　嘉兴府志在百花庄朱文恪赐茔之西南【详文苑大学士陈廷敬撰墓志】
　　嘉善县
　　宋余杭主簿娄亿墓　旧嘉兴府志在胥山五都亿防知政事机曽祖也其地名娄坟
　　宋通判闻人宏墓　旧嘉兴府志在迁南都奠亭山【详文苑】
　　宋节度使吕伯四墓　万厯嘉善县志在永七区荒字圩今预备仓后墓草止一种俗呼为一草墓
　　宋保义郎陶文干墓　治嘉兴府志在妙员山陶庄市后近为盗得志石云宋淳熙十四年新监镇江府货务都茶塲门陶达自为志葬其父文干于此
　　宋扬州正将赵懃夫墓　正徳嘉善县志在永七都保义郎赵崇玺铭孙若诵祔
　　宋知吴县卓友龙墓　正徳嘉善县志在迁五北区子黄岩州判官瑛祔
　　宋迪功郎陆瑀墓　正徳嘉善县志在奉四中区瑀唐宣公之后嘉熙丁酉葬【旧嘉兴府志子乡进士端仁墓在水字圩孙三司计正墓在大日字圩与瑀墓鼎足相望俗呼三角坟】
　　宋陈坎正墓　正徳嘉善县志在永八北区坎正忠肃公瓘之孙其子铸为魏塘务副使遂占籍焉铸没亦祔葬于此
　　元义士吴森墓　万厯嘉善县志在灵塔之北【详寓贤】元隠士吴镇墓　治嘉兴府志在县治东二百五十步【详隠逸旧嘉兴府志魏塘东花园衖之右镇自题石曰梅花和尚之塔后吴令道昌修其墓筑僧舎于旁以司香火董其昌榜曰梅花庵墓侧有橡林今废黄鲁徳仲圭墓诗老子平生学蓟邱晚年笔法似湖州画图自写梅花号荒草空存土一坏史鉴梅花道人墓诗问津武塘下揽衣独吟行徘徊古道旁累然见孤茔荆榛窜狐牧竖时来登橡树半无枝曲池犹未平哀哉梅花庵一仆不复兴空遗水墨踪允为后世程生前徇名教岂乐浮屠名将非有深识季世多兵争愚人信因果庶几保其形同时富豪家厚葬侔山陵毁盗殆无余遗骸纵复横珠柙去已久蔓草来相萦何如一坏下晏然无震惊取重亮在人信非山水灵采苹荐清醑日落风悲鸣遥遥望遐躅感叹有余情沈周梅花道人墓诗梅花空有塔千载莫欺人草证光妙山遗北苑真短碑深刻字古橡未回春欲吊谁为伴秋塘老白苹】
　　元万户陈景仁墓　正徳嘉善县志在县东北一里【檇李诗系元万户陈景仁辟有爱山亭雪月楼置书画玩器亭榭凡七十二以延四方名士】
　　元教授顾深墓　旧嘉兴府志在奉四中区古贤里人呼顾渊白坟渊白深字也
　　元凌贞女墓　万厯嘉善县志在北亭坊【详列女】明郁秀一墓　旧嘉兴府志在北门外牛桥东秀一字子英洪武中杭嘉机户累民秀一叩阍言事为罢织造
　　明佥事薛宗永墓　万厯嘉善县志在城东黄庵巷北通衢左其妻节妇沈氏合葬邑令于业立石表之
　　明博士胡源海墓　嘉兴府志补在县东二里源海为钦天监博士卒于京赐棺给衣令驰驿回葬此【孙询胡博士墓诗读书读易在青年筮精通术最専象板几随仙仗立玉堦长受圣恩宣能穷邵子先天理不用君平卖卜钱武水源头遗恨在荒坟三尺草芊芊】
　　明太守刘侃经歴张彦伦隠士袁祥墓　旧嘉兴府志宣徳初筑城凡民间塜悉令迁出唯留侃彦伦祥三墓刘墓在梅花里半里张墓在学宫土山之右袁墓在东亭桥北西菖蒲泾后移葬姑苏白杨山
　　明赠太常卿吏科给事諡忠节魏大中墓　嘉兴府志在胥五区云字圩孝子学洢幼子学洙俱祔葬【详忠臣】
　　海盐县
　　晋何皇后陵　至元嘉禾志在县南三里【宋武原志县南一大冡耆老相为何后塜近地有名丧灵浦者湮塞久矣谓穆后归葬开此浦以通舟】
　　【谨按晋书何凖女为穆帝后后讳法倪以名家应选升平元年册为后后祔葬穆帝永平陵则邑中所何后陵或即凖父子冡而沿讹失实也】
　　九母塜【未详时代】　至元嘉禾志在丰山石屋之东南吴双梓墓　旧浙江通志在海盐县【述异记吴黄龙中海盐陆东美妻朱氏有容止夫妇相重号比肩人妻卒东美不食死家人哀之乃合葬冡生梓树同根二身相抱合一有双鸿常宿其上孙权封其里曰比肩墓曰双梓】
　　吴海盐令干莹墓　嘉靖浙江通志在县西南四十里莹吴散骑常侍寳之父莹卒以幸婢殉后十年妻死合葬婢伏棺犹生此盖近诞而旧志皆载之岂寳因撰搜神记故自神其说与
　　晋女儿墓　至元嘉禾志在六里山人侵犯之即有毒虫出焉【旧嘉兴府志晋恭帝女封海盐公主疑葬此】
　　晋骠骑将军苏举墓　治嘉兴府志在金牛山北唐刘源墓　檇李诗系在海盐县南三里唐开成元年葬此君讳源字文宗徙居海盐隠居不仕【潘图题刘府君墓词地号乌夜乡名海盐长松蔼日青嶂连天南枕秦驻北抵武原东流沧海西接甘泉野雾苍苍寒郊茫茫猗欤芳馨俄遭夜霜】
　　吴越右仆射朱行先墓　海盐县图经在县南十五里【谢谔朱府君墓志府君讳行先字蕴之吴郡人吴越王封佐正开国功臣加封右仆射仍委之静海剧镇终于官舎享年七十有二娶汝南周氏陇西彭氏清河张氏子八人厝于徳政乡通福里澉墅村之原】
　　吴越将军屠瓌智墓　旧嘉兴府志在澉川青山之徳政乡【详忠臣皮光业屠将军墓志铭光化三年调守湖州偕刺史髙彦子渭抵贼垒矢尽援絶为贼伏兵所害以衣冠归葬享年五十有二娶钱氏子三长龙骧次昱次晟公甞有咏志诗曰轻身都是义徇主始为忠竟符其防铭曰河山毓瑞带砺钟英徒步奋迹赫声濯灵么魔叛梗九首凭凌磨牙王国吮血苍生公怒颷挞伐击膺矢屠猰防以身徇君功髙盟府猷壮干城光启前烈垂裕后昆忠孝缵袭勲土褒旌连冈崇窆妥绥义魂桓赳世选焜耀贞珉】
　　宋端明殿学士吏部尚书常楙墓　常氏家谱在常坟桥又国学进士常世卿讳全孙墓在吕塜【详名臣】
　　宋宣慰杨梓墓　澉水志宣慰坟有三所一在飏山一在荆山一在吴家山其在吴家山者治间为人所发夜入见以柏梁松柱铁索悬棺金果五盘以一大鱼麓满装之出天明视之皆土果也
　　明孝子沈夀康墓　嘉兴府志在丰山下【详孝友澉水志孝子墓久荒无知者正徳末知府徐盈考郡志移文邑宰亷访其墓求其后给还之仍进祀乡贤】
　　明通政朱侃墓　旧嘉兴府志在社稷坛后
　　明给事张宁墓　海盐县图经在顺宁桥南后墓荒茀天启三年邑令樊维城下令禁樵采捐俸重葺为文以祭【详名臣张宁自撰墓碑海盐潮汐浸滛土薄地湿不可以为坎为是表之以碑防之以壤树家素贫薄夙承先训每葬惟谨具衣衾棺椁男束木带女戴漆冠约髪削黄杨木为簮丧仪用纸明器用木金银珠玉一毫不附于体宁系出吴兴身在老独不可以不识】
　　明刑部尚书赠太子太保諡端简郑晓墓　嘉兴府志在勾塍山山在璵城南【详名臣明穆宗谕祭文卿以端洁之行闳敏之才解乡闱擢秀甲第职兵曹则饬戎懋绩任铨司则典选称平官偶左迁名益奕起久歴于中外茂宣树乎声猷总务漕台国储允资以充裕兼抚淮甸夷氛世赖以荡除少宰贰天曹丕着公清之誉中丞理戎政益蓄挞伐之威特晋秋卿克协明允倚任方切勤劳足嘉乃谢事以退休犹一徳之不懈向将召用忽报长终式念徃勚之多用颁恤典顾轸老成之逝爰赠官阶既节恵以易名仍赐葬而谕祭尔灵不昧尚克歆承】
　　明太常卿钱薇墓　嘉兴府志在澉川【详名臣张时彻诔彤史记忠白简表异左台右掖上闻丹扆帝曰嘉哉社稷之卫何以旌之奉常是贰何以恤之有司供祀显忠遂良泉台攸庇】
　　国朝
　　吏部侍郎彭孙遹墓　嘉兴府志在县西南六里【详文苑】
　　礼部尚书諡清恪陈诜墓　在半湖山【详名臣】雍正二年
　　赐祭葬
　　石门县
　　吴越金吾将军钱元弼墓　正徳崇徳志在洲钱市元弼任秀州刺史官至金吾上将军里人呼为将军坟【十国春秋元弼亦武肃王子也文穆王初置秀州以元弼为刺史】
</div>
    <div class="pagination">
<a href="浙江通志_page642.html">上一页</a><span>...</span><a href="浙江通志_page638.html">638</a><a href="浙江通志_page639.html">639</a><a href="浙江通志_page640.html">640</a><a href="浙江通志_page641.html">641</a><a href="浙江通志_page642.html">642</a><span class="current-page">643</span><a href="浙江通志_page644.html">644</a><a href="浙江通志_page645.html">645</a><a href="浙江通志_page646.html">646</a><a href="浙江通志_page647.html">647</a><a href="浙江通志_page648.html">648</a><span>...</span><a href="浙江通志_page644.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
