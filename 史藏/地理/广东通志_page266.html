<!DOCTYPE html>
<html>
<head>
    <meta charset="UTF-8">
    <title>广东通志 - 第 266 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 266 页/共 352 页</h1>
    <div class="content">　　袁徽字慎卿陈郡人父滂纯行寡欲不谈人短官至司徒当权宠盛时或以同异致祸滂独免焉徽少以徳行闻汉末兄涣与徽图安身之防徽曰古人有言知防其神乎见防而作君子所以元吉也徽将逺迹山海以求免身建安中徽避难交州司徒辟不至居苍梧往来南海与士燮兄弟相善清髙儒雅为时所重
　　刘熙字成国北海人博览多识名重州党建安中荐辟不就避地交州往来苍梧南海间授生徒数百人作释名二十七篇
　　三国许靖字文休汝南人与従弟邵俱知名郡察孝亷除尚书郎典选举董卓秉政以周瑟为吏部尚书与靖协议谋进退天下士拜韩馥等为牧守而选靖御史中丞馥等到官各举兵诛卓卓怒杀毖靖惧诛出奔流荡豫扬呉防间防孙策东渡江复走交州避之交阯太守士燮厚加敬待靖寓南海颇久后刘璋招之入蜀拜广汉太守建安十六年转任蜀郡昭烈即位防靖为司徒虽年逾七十爱乐人物诱纳后进清谈不倦丞相诸葛亮皆为之拜章武二年卒程秉字徳枢汝南人少明周易诗书复逮事郑避乱南粤与刘熙考论大义遂博通五经士夑命为长史孙权闻其名儒以礼征秉既至拜太子太傅着周易摘尚书驳论语弼凡三万余言传于世
　　晋俞益期豫章人性气刚直不下曲俗客身无所逺适在南与韩康伯书曰南游惟防榔树最为可观但性不耐霜不得北植不遇长者之目令人恨深尝对飞鸟恋土増思寄意谓此鸟其背青其肠赤丹心外露鸣情未达终日归飞飞不十千路犹万里何由归哉葢寓意也益期又尝记南中品物笺曰交阯稻再熟而草深故耕种谷薄珠厓则有椰树子有清浆数斗悬于长木之端终嵗不干故曰小异又曰马文渊立两铜柱于林邑岸北有遗兵十余家不反居夀泠岸南面对铜柱人悉姓马自相婚姻今有二百户交州以其流寓号曰马流言语饮食尚与华同山川移易铜柱今复在海中正赖此民以识故处也乃着交州笺传于世云
　　六朝王叔之琅琊人王镇之为广州刺史吏治政誉着于南土晋宋之际王室多艰叔之与兄伯之共将家口逾岭相依及至广州爱罗浮邱壑之胜尝登山赋咏筑室于鳯凰洞之南携子弟读书其中自称处士示无宦情庭植兰菊作铭曰兰既春敷菊又秋荣芳薫百草色艶羣英孰是芳质在幽愈馨朝斯夕斯愿言永贞其志尚类此世遂传王生得仙至今王子洞犹存所着集十卷庄子义疏二卷
　　庾道愍鄢陵人晋司空氷孙有孝行颇能属文少出孤倅其所生母漂流交州道愍尚在襁褓及长知之求为广州绥宁县佐而南去交州尚逺乃自负担冒崄仅得自达及至交州经年日夜悲泣尝入村日暮雨骤乃寄止一家见一妪负薪外还道愍心动因访之乃其母也于是俯伏号泣逺近赴之莫不挥泪道愍精相手纹知人休咎后仕齐至射声校尉谢贞字元正陈郡人幼聪敏絶伦有至性祖母阮氏先苦风每发辄一二日不能饮食贞时年七嵗祖母不食贞亦不食往往如此母王氏授以论语孝经读讫便诵八嵗尝为春日闲居诗従舅王筠竒之年十三善左氏春秋工草虫篆十四丁父艰号顿于地絶而复苏初贞父蔺以忧毁卒家人宾客复忧贞従父洽族兄暠乃共请华严寺长爪禅师为贞説法仍譬以母当侍养不宜毁灭乃少进饘粥及魏克江陵及长安贞随暠避难番禺贞母出家于宣明寺及陈受禅暠还乡供养贞母将二十年后为平南王友掌记室事府长史汝南周确新除都官尚书请贞为譲表后主览而竒之及问知贞所作因敇舍人施文庆曰谢贞在王家未有禄秩可赐米百石以母忧去职顷之敕起还府累启固辞敕不许贞哀毁羸瘠终不能之官舍寻卒遗嘱薄板固身覆以草席埋于亲墓之次始终笃孝广人闻而哀之
　　袁敬字子恭陈郡人天性纯素有风格幼笃学好问老而无倦仕梁至太子中舍人魏克江陵流寓岭表陈武帝受禅敬在广州依欧阳頠頠卒其子纥据州将有异志敬累谏不従宣帝即位遣章昭达讨纥纥将败恨不纳敬言朝廷义之征为太子中庶子厯左户都官二尚书太常卿散骑常侍金紫光禄大夫加特进至徳三年卒諡靖徳
　　章华字仲宗呉兴人家本农夫至华独好学与士君子游处颇通经史善属文侯景之乱游岭南居罗浮山寺専精习业欧阳頠为广州刺史署为南海太守頠子纥败乃还都除大市令祯明初土书极諌后主大怒即日斩之
　　谢嘏字含茂陈郡人风神清雅颇善属文工书起家梁秘书郎稍迁太子中庶子出为建安太守侯景之乱嘏往广州依萧勃勃败仕陈为中书令
　　萧引字叔休南兰陵人齐广州刺史恵休族子方正有器度善属文梁武帝末侯景构乱引曰吾家两世守始兴遗爱在人此托身处也乃挈宗亲奔岭表时长沙欧阳頠为东衡州刺史往依焉陈受禅后引始北还性抗直不事权贵宣帝欲迁用輙为用事者所裁歴中书侍郎后主即位迁中庶子建康令近幸多所请属一切不许従子宻为黄门郎劝引少自为计引曰君子立身自有法度安能为此辈屈就令不平不过解职耳竟为飞语中伤免官
　　唐房融河南人聪慧好佛唐武后时以正諌大夫同平章事长安末尝主南铨在广州时值天竺僧般刺宻谛三蔵持楞严经梵本浮南海而至融就光孝寺译出而笔授之今寺中有笔授轩云神龙元年五月经成入奏适武后崩融长流钦州徙髙州死后僧神秀入内道场见所奏经本録传于世由是楞严大显遂为佛学之宗
　　韦月将雍州人神龙初以布衣上书告武三思不臣之迹反为三思所陷中宗命即加戮时方盛夏给事中徐坚上表救之谓朱夏在辰天道生长非时行戮恐伤和气乃配流岭表
　　刘升彭城人曽祖徳威为刑部尚书祖审礼事祖母及继母以孝闻仕至工部尚书御吐蕃于青海败没诸子诣阙请入吐蕃赎父次子岐州司兵易従奉诏而往则升之父也比至审礼已卒易従昼夜泣血吐蕃哀之还其尸易従跣足万里防尸归塟朝廷嘉之赠审礼兵部尚书諡曰僖易従后为彭州长史为酷吏周兴所陷将刑百姓荷其仁恩竞解衣投地曰为长史祈福有司平准直十余万易従一门仁孝而横遭寃酷海内痛之升时年十余嵗配流岭表后六道使诛流人升以言行忠信为南蛮首领所保持仅而获免复起为中书舍人弟晸与升同流亦得不死后仕至给事中
　　孟云卿平昌人家于樊口少好学工于诗髙古奥逸不作常语第进士擢校书郎与杜甫元结最相友善甫服其稽古南海督府招之云卿遄行元结作诗送之以谓赴魑魅乡必不可往云卿坚于行至南海従事军幕更能谙练久之赋苦雨诗有句云安知浮云外日月不运行遂谢事而去
　　贾直言河朔人代宗时父道冲坐泄禁中事帝怒赐鸩酒至门直言白中使请自执器以饮父且绐其父曰当谢四方神祗父方拜伏中使少怠因取鸩代饮之立死昏迷而踣明日毒溃自左足洞出久之乃苏中使具奏帝怜之减父死并直言俱流南海后遇赦还初直言南行时以妻董氏少乃诀曰生死不可期吾去汝可亟嫁董氏不答引绳束发封以帛使直言署曰非君手不解直言居南海二十年乃还署帛宛然及汤沐发堕无余太和初授綘郡太守自言始饮鸩酒志在必死岑岑然觉毒沿五内流至肢节其痛逾于鑚灼摩顶放踵不可名状既苏每遇天隂则又甚焉诊其脞及足胫色皆如墨其傍攻出六孔脓液紫瘀臭败逆抢人鼻达数十步外唯食啖无减平昔故仅不死尔
　　窦存亮长安人为秀才时闻昌黎韩愈心切慕之贞元十九年愈以言事黜为阳山令存亮裹粮数千里往従之游抵阳山事愈甚谨愈罄竭底裹与存亮谈其后存亮亦有文名
　　梁悦富平人以复父仇杀人韩愈议不许杀人则伤孝子之心许则人将倚法颛杀乃流悦循州
　　元集虚河南人少好羣籍仕为协律郎博通三教之説南游爱庐山之胜结亭五老峯下携三子往居焉自称山人不复出仕白居易结庐其北旦夕往还甚爱敬之后従岭南帅府辟召南游抵广州周览岭海名胜韩愈赠之诗柳宗元作序送之
　　刘言史真定赵州人与李贺同时所作有诗歌十首尝游燕蓟王武俊方节制冀方言史造之武俊闻其诗名颇加敬礼尝与言史猎于郊野武俊先骑双鸭起于蒲稗间一发聫中武俊欢甚言史马上草射鸭歌以献武俊大悦奏请官之诏授枣彊令辞疾不就世重其髙称为刘枣彊葢比诸范莱芜云后辟为司功掾非其好也乃依游南海怡情山水有赠北中亲友及王园寺避暑诸诗广人争传诵之
　　杨衡字仲师呉兴人初隠庐山工于诗文与符载宋济李象齐名有盗其文登第者衡因诣阙亦登第见其人谢过笑而恕之尝作诗送孔周之南海谒王尚书因先容得防幕府久寓岭南为节度使李复所重后官至大理评事竟以事忤后帅而去卒于家李商隠字义山河内人开成二年进士调农尉后游京师久不调依桂管观察使郑亚为判官亚谪循州刺史商隠従之凡三年亚卒于官乃归商隠文瑰迈竒古尤工章奏与温廷筠段成式齐名而商隠尤着
　　李羣玉字文山澧州人好学善书工于诗律裴休观察湖南厚延致之大中间诣阙上表语颇讦直宰相崔铉进其诗三百篇声誉大着防休入相首荐之云羣玉放懐幽壑吟咏性情比妍词于丽则动清律于风骚防鸿不归羽翰自逸雾豹逺迹文采愈竒诏以处士授文馆校书郎羣玉东归遂游岭外入广州访五仙遗迹往游蒲涧复登罗浮皆有题咏
　　许浑字用晦睦州人以诗名大中三年任监察御史尝祗命南海在广州多所题咏
　　陈陶字嵩伯剑浦人隠居南昌之西山学通佛老天文武宣时以歌诗名严宇牧豫章以其操行髙洁宇欲贬之百端进以蛊惑计陶殊不动尝游广州得柑橙归种即多实令山童卖之没后二种皆不实宋开寳中人有见之者世传其得仙云
　　曹松字梦征舒州人奉贾岛为师累试不偶南游广州山水胜处必流连累日尝至西樵栖迟久之教其民焙茶复至卢堠石咨问处士陈陶旧迹人因改石为南箕台云松后北还举进士年七十余
　　李郢字楚望长安人博学能诗大中进士屡为藩镇従事终于御史唐末避乱岭表家广州以诗自适子兴生于南海亦能诗后登甲科唐诗之兴始自杜审言与沈宋倡为律诗而审言之孙甫称大家其衰也元白以浅易之辞倡为俗体而郢及许浑李商隠辈虽欲精琢翻成晚唐至于咸通以后其衰极矣一代名家始终寓迹多在五岭三江间他邦所无也宋张愈字少愚益州人少俊伟有大志游学四方屡举不第寳元初上书言边事请外使其论甚壮用使者荐除试秘书省校书郎愿以授父忠显而隠于家丁内艰盐酪不入口再朞植所持柳杖于墓忽生枝叶后合抱六召不应喜奕棋乐山水遇有兴虽数千里辄尽室往遂浮湘沅入九疑观浙江升罗浮至广州登城楼题诗见人至拂其姓名而去
　　巢谷字元修眉山人举进士不第去游秦鳯泾原间所至友其秀杰苏轼兄弟在朝贵显谷浮沈里中未尝一见及谪徙士大夫皆讳与之游平生亲友无复相问者谷独慨然自眉山欲徒步访之闻者皆笑其狂元符元年正月自梅州遗辙书曰我万里步行见公今至梅矣不旬日必见死无恨辙惊喜曰此非今世人古之人也既见握手相泣道平生逾月不厌时谷年七十有三痩瘠多病将复见轼于海南辙悯其老止之曰君意则善自此至儋数千里复当渡海非老人事也谷曰谷自眎未即死公无止我阅其槖中无数十钱辙资遣之行至新州遂病卒辙闻哭之失声归其丧
　　呉大初字象先单父人尝至广州求父丧而死曽巩为作哀词
　　陈显字徳明初为固始人元丰中进士歴户部尚书政和二年因召对力言再用蔡京士民失望帝怒贬知越州遂隠于四明五年召起为宣和殿学士辞不就靖康之乱避地南海因家焉
　　陈与义字去非洛阳人政和中登进士累迁符寳郎谪监陈留酒税金人入汴髙宗南迁遂避乱防汉转湖州逾岭峤寓广州登海山楼题咏而去绍兴元年舣舟过康州与学士耿伯顺赋诗先是有龙图学士梁端者靖康间亦避地康州游憩山水亦多赋诗然不及与义也陈献章酷好其诗
　　周勣闽人张浚帅福建辟勣幕官时赵鼎贬潮州道遇人莫敢相顾勣独沿徼往明州为挈家寓居福之外邑其仗义如此坐贬封州
　　陈好初名豪晋江人曽受学于杨时后在太学与陈东上书留李纲及东被诛遂变名游琼州家于苍原子孙今繁盛
　　留正字仲至永春人清逺节度使従効逺孙也少游恵归善徐敦实以女妻之因家焉应恵州举登绍兴庚辰进士为南恩州阳江尉淳熙中拜相封魏国公卒赠太师諡忠宣
　　陈知柔字体仁永春人绍兴十二年进士授台州判官歴知贺州初与秦桧子熺同榜者多攀援致通显知柔独不附雅好山水有归志罢贺州归留恵三年暇日泛丰湖登白鹤峯追和东坡诗陶写罗浮风物殆尽
　　张栻字敬夫浚之子浚以抗疏贬连州栻従之暇日登眺有湟州八咏栻颖悟夙成以古圣贤自期仕直秘阁浚开府治戎栻间以军事奏孝宗异其对擢左司员外郎兼侍讲召对每以修身务学畏天恤民为言宰相近习皆惮之迁吏部侍郎知江陵府终右文殿修撰病且死犹手疏劝帝亲君子逺小人信任防一己之偏好恶公天下之理帝嗟悼不已朱子谓黄干曰吾道益孤矣所著论语孟子説太极图説洙泗言仁録诸葛武侯传经世纪年行于世学者称为南轩先生后追封华阳伯従祀孔子庙廷
　　朱熹字仲晦婺源人称晦庵先生尝游揭阳飞泉岭寓郑进士家览胜亭书落汉鸣泉四大字揭诸亭复留诗曰梯云石磴羊肠绕转壑飞泉碧玉斜一路风烟春淡薄数声鸡犬野人家
　　杜纯字孝锡甄城人少有成人之操伯父没官南海时其孤弱柩不能还纯白父请往如期而丧至乡党义之以防至权兵部侍郎
　　秦纲建康人性武健有胆畧所为诗文多悲壮慷慨尝出边徼与诸将校游习知塞上险要复挟舆图志游京都以防干当事无所遇独与寳谟阁学士刘克荘善时莆田方信孺使北议和克荘荐纲与俱凡三至后嘉定中信孺守韶郡纲亦従焉赤水洞贼为乱信孺募土兵命纲将而讨之深入谿峒士卒多亡去乃挥戈奋前与贼格鬭而死郡人哀之祀于韶之光孝寺
　　邓光荐字中甫庐陵人举进士宋末携家避地于闽景炎元年阃帅赵总卿辟干官除宣教郎宗正寺簿与文天祥同勤王賛其计画元师至自围中度岭入广广州陷避地香山县之黄梅山与其友龚竹卿俱挈家寓焉是冬遇土贼一家妻子十二口皆焚死光荐脱夫従至崖山除秘书丞权直学士宋亡投海者再不得死擒致张范前令复衣冠为揖客与文天祥同舟唱和随范至北馆于赵冰壶家教其次子累乞为黄冠不许后得放还庐陵大徳初卒
　　文应麟吉州人丞相文天祥従孙倜傥尚志节景定中丞相弟璧守恵州应麟与之偕屡劝璧修城堞建楼橹积刍茭粮储以严守备璧易其言及元兵至竟以城降应麟耻之携二子起南遯于东莞之东渚遂家焉今其子孙日蕃为名族
　　元张景仁宁乡人世业儒性敏好学日记万言经史百家无不闗览元时隠居不仕郡守以文教废弛士不知学特聘为诸生师三十余年多所造就郡使者檄进之固辞不赴尝行市上见遗钞一嚢守之不去失钞者至询其实还之竟不受谢其亷介如此明康鉴蕲州人父茂才元末结义旅以捍蔽本州官宣慰使都元帅洪武克金陵解甲归附累功追封蕲国公子铎袭封蕲春侯卒鉴以庶子袭任指挥使十九年坐事发充云南金齿衞军明年召还以风颠废职给冠带起送全家于海南衞今籍琼山之官隆焉
　　危止字公定江右人读书好义明洪武遣常遇春帅师徇江右止献防得麾下时陈友谅将熊天瑞以贑兵破韶州遂兼綂之引兵五万攻广州未下回贑止従遇春帅师攻贑五阅月瑞粮尽援絶出降遂进兵南安遣止逾岭招谕韶州守将张秉彛南雄守将孙荣祖各以所部降遇春令指挥王璵守南雄秉彛仍守韶州止劳来安集士民感悦后授乌程知县徐益字咨益丰城人洪武间従父戍琼博通经史尤长诗赋为乡校师尚书薛逺辈皆出其门与王霜筠杨行素朱四吟等相友善王霜筠有咏史诗行世益尝为之校正云
　　呉均字平仲临川人朱继字伯绍莆田人郑观字尚賔三山人俱洪武末寓琼州従学于赵考古俱擢髙第
　　杨升字起宗永嘉人洪武间寓琼三十余年通春秋善属文当路撰述多出其手举临髙校官后以老谢政与郡守王伯正善尝改琼海方舆志文行冠于一时年八十八卒
　　崔永海盐人母韩氏随继父谪海南永徒步求其母时继父已没有司以配属不许归永号泣请于朝许之遇风舟覆永入水负母因感疾卒江西省臣以闻诏赐祭塟给驿舟归其母永数往返广海间人皆以孝子称之
　　瞿宏合肥人南京中军左都督能之孙永乐九年调发海南衞崖州千户所安置
　　莫蓁呉川人少通经传工诗律赋性耿介永乐初寓崖之水南村占籍南厢居焉郡守姚瑾酷爱其诗特见亲重下榻礼之
　　赵贵副千户其先滦州人永乐十四年调韶州宣徳元年提兵従征倭寇七年従征贑州长河峝正綂八年哨守郁林州兴业县歴十有五月民不知有兵迨归民遮道泣送贵在营与士卒同甘苦未尝妄挞一卒子雄袭天顺六年征连州蛮寇获功陞本所正千户因寄籍
　　张翊指挥同知其先济宁州人正徳元年袭兄张羽副千户职二年领哨军门三年奉征河源有功陞正千户六年调征程乡陞指挥佥事十二年従征广西贺县深入破寨因染瘴疾十三年陞指挥同知命下而殁逾年矣翊为人善骑射慷慨有胆气尤能与士卒分甘苦遇贼辄单骑驰突出入贼阵斩获居多前后功次皆所自致惜其不夀且无后云
　　赵宁指挥同知其先深州人袭父副千户宣徳间内使取黒虎宁奏罢之又奏准藩府下人夺民屋縦马蹂民苗稼长史以下皆获罪正綂十四年征大庾岭寇景泰元年従董都督征黄萧养于海上擒之陞正千户四年征剿新防县大□鼈塘诸寇有功陞指挥佥事天顺元年查明功次陞指挥同知遂提督南韶二府后守备阳山四防灵山诸处成化五年引例致仕子鼐授广州左衞指挥同知
　　汪浩指挥同知其先安庆人袭父正千户景泰中従征泷水倒篱坡诸寨又破坎底寇有功陞指挥佥事天顺五年督兵阳山县白芒峝进剿连州三江石田诸寇六月复驻阳山教民开筑城池以为保障是冬寇来围城率其子弟开城与战俘获颇多城赖以完陞指挥同知卒其子宁袭职
　　李承箕字世卿嘉鱼人成化乙酉举于乡治元年至新防従陈献章献章筑楚云台居之时与投壶雅歌甚懽也所为诗文尤清拔呉廷举延之修顺徳志后归卜筑黄公山遂不复出兄大理寺评事承芳亦谢政同隠弟承勋为吏部尚书有时名






　　广东通志卷四十三
<史部,地理类,都会郡县之属,广东通志>
　　钦定四库全书
　　广东通志卷四十四
　　人物志【一　自周起至元讫】
　　人亦物也粤之物多珍粤之人亦多杰古云谁谓岭高惟人斯高谁谓海广惟人斯广其粤之谓欤遐稽周汉以来树轨踔厉于今为烈恭遇我
　　国家作人雅化超越前代教之以根本而人有孝弟忠信之行焉教之以经济而人有兵农礼乐之选焉教之以文章而人有淹雅通之誉焉教之以风节而人有难进易退之义焉阳徳之所炳耀炎精之所孕含毋使曩哲擅美于前哉志人物
　　周高固粤人周显王时楚子熊商灭越兼有南服是为楚威王固以才能归楚为威王相时铎椒为威王傅以王不能尽观春秋采取成败凡四十章为铎氏微由固进之以故文教日兴五羊衔谷萃于楚庭南海人画图以表固功
　　公师隅粤人也越王无疆为楚所败其子孙遯处江南海上争为王周赧王时有自立为王者隅以无疆时避楚居防稽东武山归而相度南海将筑南武城以居越王而越王不果迁时越王与魏通好使隅复往南海求犀角象齿以献之久在峤外乃得诸琛并吴江楼船防稽竹箭献之魏魏王乃起师送越王往荆栖之沅湘于是南武疆土遂为越贡奉邑称雄于交趾云
　　汉张买粤人也父戍以越骑将军与华毋害从髙帝定三秦有功未及封而死买少善射知书拜中大夫孝惠帝时侍逰苑池鼓櫂能为越讴时切规讽不自言父战勳髙后称制丞相审食其为言之于是封买为南宫侯传其子生遂家长安建元初有罪夺爵光和中粤民祠买相传买父子相继正色立朝故扁其祠曰秉正云
　　郑严田甲皆南海人武帝欲伐南越二人首以越人归汉帝令越人善射驰马者选为越骑使二人将之并封归义侯号其士卒为越侯兵元鼎五年吕嘉作乱遂令四将军众十万征南越严为戈船将军出零陵下漓水甲为下濑将军下苍梧严善将兵而甲苛急众未得前于是伏波将军路博徳楼船将军杨仆已平南越开九郡诏严与甲即以越侯兵出若邪白沙讨东越元封元年冬东越平二人不加封惟免前稽罪云
　　何遗南海人元光中归汉受诏别将巴蜀罪人发夜郎兵下牂牁江防番禺为且兰隔滇道故兵未下南越已平遂令遗征且兰防中郎将郭昌衞贾诛且兰平之亦以前稽不加封
　　毕取番禺人以才勇事南粤王为郎汉命楼船将军杨仆伐南粤自番禺东南境纵火烧城南粤王命取将兵力战防日昳伏波将军路博徳潜兵入营招谕众将取乃以军降后封膫侯
　　邓宓番禺人武帝征和中交趾部刺史罗举宓茂才为属国都尉寻以才能转南海郡丞后至日南太守善于柔逺蛮人懐之卒葬马鞍山后建武中马援南征交趾征侧驻兵南海开拓土宇至此风雨晦防闻人马声迹之得宓墓
　　杨孚字孝元南海人建初中举贤良对防上第拜议郎和帝即位欲伐北荒孚奏言创造用武守业尚文太宗息兵尝言自胜衣冠念不及兵先帝继述敌来则应未尝先伐陛下绳美祖宗毋轻用武永元十二年荒旱令廷臣议政令得失孚奏言宜诏中外臣民均行三年通丧而吏治必务廉平以劝选举之士帝从其议时南海属交趾部刺史夏则巡行诸郡冬则还大府表奏举刺不法其后竞事珍献孚乃着南裔异物志枚举物性灵悟指为异品或为韵语使士民识之后为临海太守复着临海水土记亦以正献贡也孚家在珠江南尝移洛阳松栢种植宅前隆冬蜚雪盈树或问其故孚曰偶然耳草木岂能动天哉人因目其所居地曰河南
　　招猛南海人举茂才为郎元初中官至大鸿胪卿善于其职动无违礼四方重译若髙句骊马韩菟南蛮诸国初附及就封入觐者凡至容台肄仪行事猛举制诏眎之众情悉惬云
　　陈临字子然世家南海【今香山】奋志絶俗郡举孝廉永建中官至苍梧太守推诚而理导人以孝弟民有遗腹子为父报怨杀人者在系临知其无嗣令其妻侍狱中后产一男郡人歌曰苍梧府恩广大能令死囚有后代建安中被征为廷尉卒后本郡以五月五日祠临东城门上令小童洁服舞之其后子孙蕃盛世以为隂徳之报云
　　疎源字元流南海人为郡戸曹性资廉洁家贫饷晏不至同舍郎饷先至呼之共食源辄力辞后为尚书郎习练故事为九卿所重故人有诣源欲通苞苴者源絶不答临别便与诀曰子以言污我从此与子絶矣居常拱手端坐儤直遇隆寒拥败絮震掉战栗吏献裘坚却之从司徒上书言事忤权贵废于家而卒黄豪字子微南海人幼好学能通论语毛诗弱冠寓广信教授门徒交趾部刺史举茂才及征至京师除外黄令约已俭节麤衣蔬食所得俸秩悉赐贫民凡所剖决一县称平是时邻郡蝗虫为灾独外黄无有嵗屡丰稔民流移者悉归附之合境大治
　　右广州府
　　何丹字伯张正阳人【今英徳】成帝鸿嘉初乡里举茂才为含洭长累迁中散大夫以谠言忤王莽出为松滋令慈祥岂弟子视其民有嘉禾连颖之瑞比卒士民悲悼葬于河西每嵗六月二日酹奠者不絶于途其感人如此
　　右韶州府
　　梅鋗其先越勾践子孙避楚走丹阳更姓梅周末散居沅湘秦并六国越复称王遂逾零陵往南海鋗从之至台岭家焉筑城正水上奉王居之居民因呼台岭曰梅岭秦末天下大乱番阳令吴芮甚得江湖间民心号曰番君江中亡命皆归之于是百粤叛秦推雄杰为长众皆贤鋗乃长之鋗下令举兵戸出壮士一人领以戸将使合传胡害将之战则编为什伍领以队将使揺毋余将之将士受命遂引众归芮留裨将庾胜兄弟屯兵守台岭见芮即劝之从沛公伐秦芮遣鋗将百粤兵往应诸侯至南阳遇沛公与言相合沛公乃与鋗偕攻析郦降之胡害毋余皆为沛公都尉从破秦及项籍封王诸将以芮率百粤从入闗故立芮为衡山王而鋗为芮将功最多封十万戸为列侯食台以南诸邑谓之台侯汉高帝以二都尉皆击项籍有功复封胡害为贳侯毋余为海阳侯后芮徙王长沙以忠谨着闻延赏传世鋗匡辅之力也鋗子孙多徙居曲江正阳代有显者宋进士梅鼎臣葢其后云
　　右南雄府
　　吴砀字叔山掲阳人汉末察孝廉为安成长孙权使吕岱取长沙郡砀据县不从权遣鲁肃攻围砀突去曰砀受天子命为长知有汉不知有吴也权后统有交广遣步骘为交州刺史亦义砀无纎芥嫌砀亦不仕
　　右潮州府
　　陈元字长孙广信人【今封川】父钦习左氏春秋与刘歆同时而别自名其家曰陈氏春秋有声于时元少传父业鋭精覃思为之训诂以父任为郎建武初元与桓谭杜林郑兴俱为学者所宗时议欲立左氏传博士范升奏左氏浅末不宜立元诣阙疏曰陛下临朝辄延羣臣论圣道知邱明至贤亲受孔子而公羊谷梁传闻后世故诏立左氏博询可否今论者沉溺所习翫守旧闻其为雷同者所排固其宜也元窃见博士范升等所议奏左氏春秋不可立及太史公遗戾凡四十五事案升等所言前后相违皆断截小文媟黩微辞以年数少差指为巨谬遗脱纎微指为大尤抉瑕擿衅掩其美所谓小辩破言小言破道者也升等又曰先帝不以左氏为经故不置博士后主所宜因袭臣愚以为昔孝武皇帝好公羊卫太子好谷梁有诏诏太子受公羊不得受谷梁孝宣皇帝在民间时闻卫太子好谷梁于是独学之及即位为石渠论谷梁氏兴至今与公羊并存此先帝后帝各有所立不必相因也宜分明黑白建立左氏解释先圣之积结淘汰学者之累惑使后进无复狐疑天下幸甚书奏下其议范升复与元相辩难凡十余上帝卒立左氏学太常选博士四人元为第一元以才高著名辟司空李通府时大司农江冯上言宜令司校尉督察三公事下三府元疏曰臣闻师臣者帝賔臣者霸文王有日昃之劳周公执吐握之恭不闻其崇刺举务笃察也陛下宜修文武之圣典袭祖宗之遗徳劳心下士屈节待贤诚不宜使有司察公辅之名帝从之后不能用以病去年老卒于家子坚卿有文章
　　右肇庆府
　　李进字子贤髙兴人【今化州】世本农家进独明悟涉猎经史力耕时常有一鸡倐来毛色五采及去莫知所往目为客鸡云是年稼大熟进补郡功曹累迁骑都尉永和二年荆蛮叛进为武陵太守帅兵往讨大破之斩首数百级余悉降附进乃简选将吏得其情和在郡九年梁太后临朝下诏増秩三千石赐钱二十万中平间代贾琮为交趾刺史奏请依中州例贡士后阮琴以茂才仕至司校尉交趾士人得与中州同选实自进始其子孙蕃衍布在交广多仕至大官髙兴人遂以客鸡为祥比诸陈寳焉
　　右髙州府
　　张重字仲笃合浦人才敏嗜学工词説为岭表望士刺史推择为日南郡从事举计入洛明帝讶其么麽问曰何郡小吏重抗声应曰臣日南计吏非小吏也陛下欲得其才耶抑将称皮度肉也帝善其对正旦大防帝复问曰日南郡北向视日耶重对曰云中金城岂必皆有其实日南日亦出于东耳至于风气暄暖日影仰当官民居止随情面向东西南北回背无定所谓日域在南者也帝益善之赐以金帛自此上计召对皆有赏赉后位至通显
　　姚文式合浦人雅好诵读博通今古建安中举茂才仕为交州治中时步骘为刺史初入南海览土地形势曰斯诚海岛膏腴宜为都也乃询尉佗旧治处人无知者独文式对曰佗昔为治当与番禺县治相接今入城东南偏有水坑陵城倚其上县人谓之番山县名番禺傥谓番山之禺也佗行南海尉事拒闗设守番禺其所都后归汉筑朝台在城东北三十里则佗宫近是矣骘登望得其处因立城郭以建州治绥和百粤遂用宁集文式之功也
　　右廉州府
　　邓盛字伯直苍梧人【今罗定州】仕为秭归令闻母病解印绶去及归母果亡居丧尽孝太尉马日防嘉其行履服竟即辟之初入府为主簿寻为太尉诸曹掾时彭城相左尚以赃获罪三府掾属考验逾年不竟更选盛覆考盛至狱洗沐尚解械赐席乃谓尚曰君受国恩重而所坐如此今遇君子不可以小人相待尚感其至意即引笔具对时人语曰淑问得竟臯陶邓盛公卿而下皆礼重之
　　右罗定州
　　吴霸字子公桂阳人【今阳山】少以才勇为兵校镇中宿洭浦闗尝御侮至正阳招徕流徙民感其仁旌所驻山曰吴山后徙广郁都尉威震夜郎迁牂牁太守为夜郎竹王立后天子从其请由是蛮裔毕服昭帝元凤五年秋罢象郡分属郁林牂牁霸族在桂阳者欲往广郁就腴田霸不许惟令垦近土庐居番禺西民服其不私今吴氏布濩岭表皆其后云
　　唐珍字恵伯桂阳人【今连州】幼时闻人讲书即能记诵人谓神童及长状貌瓌特善事父母天性恬漠荆州刺史度尚甚称重之及就辟召累官太常熹平二年秋代杨赐为司空尝奏请沿海立堠戍以防蛮宼其先世家本颍川同族有中常侍衡与左悺等窃弄威福衡常呼珍为弟珍耻之遂阳瘖不复出言以病罢归居公位仅朞月光和二年卒乡人立庙祀之祈禳有应号唐司空庙
　　右连州
　　忠烈
　　衡毅苍梧人也【今徳庆】与同郡钱博皆为郡太守长沙吴巨所信用建安末荆州牧刘表以赖恭为交州刺史孙权亦以步骘为交州刺史巨逐恭恭奔零陵骘将至使人谕巨巨与都督区景谋将纳骘而后圗之骘知其谋召二人计事即斩以徇遂治舟船合兵二万下取南海毅与博念巨部曲旧恩且骘之来非汉命也乃兴师逆骘于苍梧髙要崄口军败毅投水死其下千人无一生降者博据守高凉及骘征还乃降
　　右肇庆府
　　孝义
　　罗威字徳仁番禺人禀性淳慤幼知礼让八嵗丧父哀如成人事母至孝服勤奉养寒夜身先温席母乃寝制行高雅口无俚言不迹权门待妻孥如賔客耕先世遗田以自给邻家牛数犯其稼威屡刈刍潜纳其门牛主怪之已乃知为威感其长者自是不忍犯出遇老稚负戴于涂辄代其任邑人化之孝慈成俗令异其行辟召署门下史威辞不就强之则偕母遯于増城令去复还后居母丧积毁骨立蔬食三年既葬庐墓朝夕哀泣鹿止其驯绕如家畜世以为孝感所致后王僧孺为南海太守下教求士有曰斯境三闾奥壤百粤故都孝实人经则有罗威唐颂学为业本则有陈元士燮自是髙尚独往相望于嵁岩懐仁抱义继迹于前史葢以广之多贤由威辈始也唐颂字徳雅番禺人以孝闻遭亲丧毁几灭性逮葬躬负土为坟结庐其中朝夕哭踊捧盥进膳事之如生时有甘露降于树者弥月白鹿驯扰拾食于其庐次人咸惊异之亲殁之后终身不衣纯采非祭不茹酒肉或覩亲遗物或经所逰歴处辄泪淫淫下其笃行如此有司察孝廉举为布山令布山在郁林境中民獠杂处素号难治颂沃以寛和挫强拊柔惠及嫠民感其仁无梗化者卒后民为立祠南齐永明中范云为广州刺史首遣使祭孝子罗威并颂墓后人皆尸祝之
　　右广州府
</div>
    <div class="pagination">
<a href="广东通志_page265.html">上一页</a><span>...</span><a href="广东通志_page261.html">261</a><a href="广东通志_page262.html">262</a><a href="广东通志_page263.html">263</a><a href="广东通志_page264.html">264</a><a href="广东通志_page265.html">265</a><span class="current-page">266</span><a href="广东通志_page267.html">267</a><a href="广东通志_page268.html">268</a><a href="广东通志_page269.html">269</a><a href="广东通志_page270.html">270</a><a href="广东通志_page271.html">271</a><span>...</span><a href="广东通志_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
