<!DOCTYPE html>
<html>
<head>
    <meta charset="UTF-8">
    <title>甘肃通志 - 第 65 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 65 页/共 159 页</h1>
    <div class="content">










　　甘肃通志巻二十
　　钦定四库全书
　　甘肃通志巻二十一
　　风俗
　　刚柔缓急气感于人奢俭淳漓俗由于习风俗醇疵实闗政治西北边境水土之气刚朴居多
　　声教渐摩草野之民皆知向义还金美事时见闾阎革薄从忠移风易俗信而有征志风俗
　　甘肃布政司
　　山多林木民以板为屋迫近西戎修习战备髙尚气力以射猎为先以兵马为务酒礼之会上下通焉吏民相亲是以风雨时节谷籴常贱少盗贼甲于内郡【汉书】人性直尚俭约习仁义勤于耕稼多畜牧无复防盗并有金方之气【隋书】秦风猎野务农【图经】雍州土厚水深其民厚重质直无骄惰浮靡之习以善导之则易以兴起而笃于仁义以猛驱之其彊毅果敢之资亦足强兵力农而成富彊之业【朱子诗传】土本膏腴民事耕植【元一统志】民俗质朴风土壮猛人性坚刚慷慨穴居野处采猎为生以织毛毼为业崇尚释教荷戈执防防奸御侮之功居多【明志】
　　临洮府
　　民以鞍马射猎为事劲悍而质木【宋志】民俗质朴尚武务农【元志】番汉杂处敬鬼神畏法令崇气节忌脂韦板屋韦服乐与俗同【府旧志】洮土劲燥民多愿慤尚俭朴喜耕织不骛商贾技艺士质直醇谨不事旷逹不修华饰【狄道志】山髙苦寒盛夏不释裘毼【府志】渭据山壤人直朴力农以勤俭相效士多坦率兼耕读歴宦一如寒素【渭源志】民物阜繁风俗醇厚尚礼义务耕织【州志】兰土柔泽人多秀逸好修饰美服居嗜草卉诸玩家营纺织有南土风士重气谊礼度彬雅斐郁【兰州志】重婚防崇墓祭善末业精工萟文雅颇盛渐尚浮靡【旧志】金处山峪民朴力农家习俭素士亦愿谨不竞浮华【金县志】习尚朴实急公乐输婚姻轻财防尚佛事【金县新志】河境诸番襍处风俗不纯附城居民敦忠信尚恭谨羌囘诸种旧诡谲健讼近革心向化渐与中土无殊【河州志】
　　巩昌府
　　髙尚气力【汉书】尚俭约习仁义【隋志】猎野务农【图经】厚重质直【宋史】婚葬之仪多循古制【元志】地连四郡【陇西天水武都广汉】俗杂五方【明一统志】民性惇笃而气劲悍务耕织习弓马事浮屠士耻奔竞抑浮华婚防有礼【府志】人尚争战而武艺精四民乐业无浇浮之俗古为用武之国【翰墨大全】力学力农【明成化志】民务耕织鲜末作冠婚防祭多循古制【陇西志】俗勤耕牧家有葢藏贫不走险饿不乞丐【安定志】士勤诗书民号质实无华丽之饰多礼让之风然信巫尚鬼习俗难移猾吏奸胥催科不易【明一统志】尚义轻生患难一心有忠君亲上之风【通渭志】务本力农讼稀事简【漳县志】土瘠民贫风强俗悍业勤耕牧性喜鬬争而崇礼义尚儒雅犹有俭陋深思之意【明一统志】性质实尚赒务猎士绅习儒雅崇礼度乡逺之民足迹鲜及城郭【防寜志】士絶浮夸民崇俭朴然负气好讼积习相沿未变【明一统志】川原平衍风土深厚有物产之饶淳厐好礼仕宦者慷慨磊落与人信厚无城府【伏羌志】生聚颇繁物产亦盛士鲜縁饰民习朴茂无逰闲之习多礼教之风【宁逺志】邑居陇蜀之交有盐井之利君子性质直小人乐田亩庶几淳厚浑朴之风【西和志】人习武艺不惮攻杀【明靖逺志】负刚劲尚气节虽身冐矢石而捍衞牧圉若性生【靖逺志】其人劲悍而质木好习弓马以田猎为生髙尚气力山居板屋【岷州旧志】地瘠气寒饶林木之利士人修饰文行略有可观【岷州志】习弓马好射猎尚俭约衣毼食麤崇尚巫觋【洮州卫志】山峻水激俗劲悍而朴直士鲜佻逹无浮丽【西固志】
　　平凉府
　　人勤稼穑修习战备【汉志】地接陇山节气常晚仲夏花木始开不产丝蚕惟与西戎博易为利地多牛马宜于畜牧人以骑射为事【寰宇记】民俗醇朴不尚侈靡专事耕种不为防盗婚姻防葬颇近古风【明一统志】地接边荒多尚武节五方辐辏商贾竞利不事文学亦鲜浮靡马牛夜牧道不亡失【府旧志】俗信鬼神士无浮靡【平凉志】民质实不善讼力农字牧无他技业【崇信志】山髙地冷早霜薄收民居多板屋【华亭旧志】人以骑射为事【寰宇志】俗安简陋鲜诣公衙【华亭志】民质而愚勤稼穑而罕末作【镇原旧志】野多穴处耕牧为业【镇原志】地广人稀质木不防盗【寰宇记固原州】水土杂于河西人烟接于北地迫近羌戎修习武备士则髙尚气略人以骑射为先【寰宇记泾州】土瘠民贫家无余积知本务农不争防巧【灵台志】民杂番夷土饶畜牧便骑射尚气力【静宁志】好猎务农民淳易化【一统志静宁州】民风淳质力农不谙技艺士无伪习【庄浪志】僻处山谷地瘠民贫居多陶穴女鲜织絍人性朴率崇简务本【隆德志】
　　庆阳府
　　好稼穑务本业有先王遗风陶复陶穴以为居于貉为裘以御寒婚防仿古礼不惑于释道异教【旧志】民淳而不争士笃慤而有文【宋章楶安化楼记】务耕作事樵采人无逐末依然古风【合水旧志】习武备尚文学地瘠人勤淳朴少讼【环县志】赋性朴拙男不事贾贩女不知织纺【真宁志】人性勇健不尚浮华颇勤学问婚防相济【宁州图册】
　　甘州府
　　民俗质朴【汉窦融传】风土壮猛便习兵事【晋载记】人性坚刚慷慨【寰宇记】土人穴居野处采猎为生【明一统志】頼雪消之水为灌溉之利【甘州志】士风朴茂人知稼穑【山丹志】
　　凉州府
　　人事慷慨【方舆胜览】烈士武臣多出凉州【虞诩论】虽居戎域然自张氏以来号有华风【北史胡叟传】人襍羌戎习俗刚劲或土屋而居或穹庐而处以孳牧为生【地里志】崇节俭敦礼让质而不野尚武兴文【武威志】人性多慷慨质直尚武少文【永昌志】土沃泽饶可耕可渔人勇而知义俗朴而风淳【镇番志】土硗风寒人性刚勇以骑射为能孳牧为业【古浪志】俗寡文教武尚韬钤争气节崇释老【平番志】
　　宁夏府
　　强梗尚气重然诺敢战鬭【金史】性勇鋭尚畜牧信释重巫明初徙五方之民于此风俗不纯【明一统志】人以技艺趋利畜牧为资【同上】工骑射信禨鬼富强日倍礼义日新【宁夏志灵州】人性勇悍以耕猎为事以畜牧为生【宁夏志中卫】昔也荆榛之地今也乐利之乡【惠农渠记新渠寳丰】
　　西宁府
　　俗崇释教士业儒术人专孳牧童习弯弧衣被毳毛饔飱湩酥【西平赋】夏秋少暑冬春多寒毳皮为衣酥湩为饮番人以皮马为礼畜牧为业【旧志】风气渐燠物力滋丰力农务学有衣冠文物之化【西域志】民勤俭士谨愿得醇朴遗意【碾伯志】
　　直秦州
　　地本膏腴民事耕植【元一统志】山林蕃屏原隰敷衍尚直习让勤于耕读【明一统志】度汧陇无蚕桑五月乃冻解八月乃麦【秦州记】重然诺负气节朴茂质实劲直强毅犹存古风而流弊或懻忮忿争耗财废业【州志】川原寥廓物产丰饶民无末作士重德行然猓人羣聚奸宄易藏驯扰为亟【清水志】勤稼穑广畜牧民劳而俭俗朴而淳赒防成习而薄华靡【秦安志】地僻一隅闾阎乐耕牧尚俭约然壤接羌戎性多强悍【礼县志】人性质直俗尚俭约习礼义勤稼穑四民安业旧称乐土【旧徽县志】寒燠得中物产略备居水陆之通商贾辐辏四民乐业【徽县志】舟楫不通商贾不至故民务本业而无羡心【旧两当志】徽山凤水间民不见竒衺务本力农【两当志】
　　直阶州
　　地杂氐羌民俗朴鲁而劲悍尚鬼重巫力田而外倚樵采为生士尚礼法骎骎有文物之风【阶州志】土瘠民贫力于农事士勤弦诵即武夫市井家咸知重学【文县志】川原平衍田土沃饶以耕织为业而俭约自持然而人多犷悍俗号嚣凌抚循非易【成县志】
　　直肃州
　　织毛毼勤耕牧务本业尚释教　风土淳厚气习刚勇好骑射循礼让【并肃州志】土腴气正稻麦兼宜【髙台志】
　　西域
　　人性犷悍居有土房衣服异制饮食异宜山川景物颇中国【陈城西域记】寒暑应民物繁庶种五谷葡萄诸果不食豚肉斋戒拜天【晋安志】






　　甘肃通志巻二十一
　　钦定四库全书
　　甘肃通志巻二十二
　　古迹
　　山林薮泽旧宫故垒古人徃矣其迹犹存流风余韵系人怀想或访诸樵牧以知轶事或广稽碑碣以读遗文纪其盛衰资为闻见历世不嫌久逺考古可以证今详为摉采着之于篇志古迹
　　临洮府
　　狄道县
　　狄道故城　在今府西南史记匈奴传陇西有翟防之戎百官志县有蛮夷谓之道汉因置狄道县为陇西郡治后汉永初五年羌乱诏陇西郡徙治襄武延光二年还治狄道寰宇记县在兰州南一百九十里晋恵帝时以狄道县为降狄道也府志有旧土城俗名番城在县南一里许东西北三面与府城濠相连即故城也
　　安故故城　在府南汉置属陇西郡武帝元鼎五年西羌反攻安故围枹罕城葢与河州境接也前凉录永昌元年张茂分安故郡置定州宋白曰安故在兰州南州志县在陇西郡南四十七里唐时为安国镇五代周广顺中自安国镇至凉州立三州以控扼诸羌三州临河兰也按此则寰宇记安国城在五泉县西南明一统志在兰州西八十里旧志在今县西南一百六十里皆悮
　　武街故城　在府东东晋置晋志恵帝分陇西之武街县属狄道郡水经注滥水自白石山又西北迳武阶城南即武街之讹也
　　长乐废县　在府西元和志天宝别置安乐县属临州旧唐志长乐县旧曰安乐后陷吐蕃废或曰即宋康乐寨也
　　康乐废县　在府西三十六里九域志熈州领康乐寨宋熙宁六年置金升为县元废
　　当川废县　在府西四十里九域志熙州领当川堡宋熙宁六年置金升为县元废
　　水池废县　在府西南魏收志河州有洪和郡首领水池县隋志枹罕郡领水池县魏曰蕈州周改名唐废旧志水池城在洮州卫东北一百六十里
　　长城　在府北三十五里史记秦始皇遣防恬发兵三十万北筑长城起自临洮唐置长城堡
　　吕布城　在府西二里洮水东岸相传吕布所筑鹤鸣城　在府西南相近又有三足城明一统志皆唐时吐谷浑所筑
　　巩令城　在府西南吐蕃所筑也宋熙宁六年王韶图武胜使徳顺将景思立分兵自南甲趋巩令即此旧志巩令城在府西南一百五十里或曰南甲在府南三十里
　　故闗城　在府北三十里佛儿崖今废址尚存洮阳城　蘓林注曰地居洮水之阳也后为吐谷浑据之周明帝逐去因立洮阳郡今谓之洪和城
　　通谷堡　在府东三十五里一名寸金城其谷东西仅逾百歩上有窍可覩天日名曰通谷宋熙宁间置
　　临川阁　在府城中唐天宝中建下临清流为一郡登临之胜
　　超然台　在府东一里本名凤台宋熙宁中蒋之竒改名明嘉靖三十年杨继盛改建超然书院于其上
　　西湖　在府西南二里嵗五月五日引洮水注之郡人游乐于此
　　渭源县
　　首阳故城　在县东北汉置旧唐志渭源汉首阳地西魏改首阳为渭源县上元二年复改曰首阳复于渭源故城置渭源县仪凤二年并首阳入之
　　渭源故城　在县东北与今城相连址存
　　渭源堡　在县西北冈上三百歩许宋王韶屯兵于此遗址尚存
　　兰州
　　金城废县　今州治汉置属金城郡孟康曰初筑城时得金故曰金城薛瓒曰取其坚固也后魏省寻复置子城县兼移置金城郡来治隋志金城县旧县曰子城带金城郡其后又改县曰五泉宋志崇宁三年复改置兰泉县为倚郭县金省入兰州
　　石城　在州城北河畔州志石城即州基也北临黄河有石如伏城垣下俗名大禹决河故道
　　允吾故城　在州西汉置始元六年置金城郡治此应劭曰允吾读曰铅牙水经注允吾县在黄河之北湟水之南通志在广武县西南一百五十里又明一统志允吾县在兰州西南五十里州志土人谓之西古城治十年重修为堡按允吾在黄河之北今属凉州西古在河南即金城故址非是
　　阿干废县　在州西南四十里九域志元丰六年置阿干堡元一统志金大定二十二年陞为县属兰州至元七年并入州
　　媪围废县　在州东北汉置属武威郡水经注河水经媪围县界东北流至勇士即此
　　嵻防城　在州南一百四十里嵻防山下晋义熙四年西秦乞伏干归子炽盘在苑川畏姚秦之偪筑城于此而据之后废
　　石城　在州西北水经注河水东经石城南谓之石城津又梁熙攻凉河会城降之葢在大河与湟河会处故又名河会城
　　西市新城　兰州旧志在州东南七十里又大定城在州北元丰中与夏人分界处也明嘉靖中议边事者谓复大定城可屯矿兵以守河北葢其城常为冦冲云
　　安西城　在州南三十里天都山宋神宗时苖绶伐夏尝经此山
　　瓦川会城　在州西南一百二十里马啣山宋时李元昊所筑
　　定火城　在州黄河北四十五里
　　王保保城　有二一在州东东冈坡一在金城闗北王保保即元库库特穆尔明洪武初保保据州时筑
　　元昊台　在州西十五里有级数十重元昊攻阿干驻兵于此
　　肃王府　在州治北明太祖第十四子洪武中封肃王三十一年自甘州移国于此
　　马亭　在州西北十五里汉武帝闻大宛有天马遣李广利伐之遣使马于此故名
　　望河楼　在州西北二里傍黄河岸唐岑参有诗后代名人徃徃题咏
　　铁冶　在榆谷元一统志去州五十里先代民冶故址今迹尚存
　　金县
　　龛谷废县　在县南二十里本宋之龛谷寨元祐七年废绍圣四年复修为堡金升为县正大三年河州陷河西因以龛谷为金州治所元至元七年并县入州明洪武初改州为金县在兰州东九十里
　　定逺废县　在县西北三十里宋志定逺城旧名李诺坪种谊知兰州时所筑金升为县元废为镇今为定逺驿
　　勇士废县　在县东北汉置属天水郡旧志在靖逺卫西南二百里
　　苑川城　在县东北水经注苑川水北迳牧师苑故汉牧苑之地羌豪迷吾等万余人到襄武首阳平襄至勇士抄苑马焚烧驿亭即此处有东西二苑城相去七十里元和志苑城在五泉县时未置今县也元一统志在兰州西悮
　　平地城　明一统志在县北四十里唐戍兵所筑又有三角城在县东十里亦唐戍兵所筑又东古城在县东二十里亦唐时筑
　　一条城　在县东北一百里宋狄青巡边所筑本名龙沟堡明万厯二十五年兵备张栋疏请改建为一条城
</div>
    <div class="pagination">
<a href="甘肃通志_page64.html">上一页</a><span>...</span><a href="甘肃通志_page60.html">60</a><a href="甘肃通志_page61.html">61</a><a href="甘肃通志_page62.html">62</a><a href="甘肃通志_page63.html">63</a><a href="甘肃通志_page64.html">64</a><span class="current-page">65</span><a href="甘肃通志_page66.html">66</a><a href="甘肃通志_page67.html">67</a><a href="甘肃通志_page68.html">68</a><a href="甘肃通志_page69.html">69</a><a href="甘肃通志_page70.html">70</a><span>...</span><a href="甘肃通志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
