<!DOCTYPE html>
<html>
<head>
    <meta charset="UTF-8">
    <title>闽都记 - 第 7 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 7 页/共 21 页</h1>
    <div class="content">　　上洞江　在至德里，马江之左次港也。舟人候潮，咸集于斯。
　　


　
卷之十三　郡东南闽县胜迹
　　

　　出水部门而南为镇海桥、劈岩庵、象桥、进贡厂、尚公桥、控海楼、天妃宫、路通桥、五龙塘、后浦、忠烈祠、直渎新港、灵沟庙、高湖墩、郑蕴中宅、桑苎园、龙头桥、洋头庵、壶屿、白湖铺、白湖亭、下廉、凤山、饮井、龙卧铺、芦州。
　　镇海桥　水部门外城边，木梁。
　　劈岩庵　今名碧石庵，九仙山之支也，在城外。岩岫林塘颇幽。嘉靖间，有神像漂河滨停泊，里人异之，遂建庵。
　　明林彦弼《劈岩庵》诗：“石阁崔嵬倚半空，炎歊不到绿阴中。林深昼润常疑雨，地过凉生若御风。僧带残云归古刹，鹤听玄语出雕笼。回看河朔俱陈迹，对景休停碧玉筩。”王应山“和”：“理屐共追寻，因过双树林。清风起苹末，烈日閟萝阴。促席闻高论，鸣琴接梵音。泠然鑑塘里，相对涤烦襟。”
　　象桥　在高惠里。民居鳞次，河口要冲也。
　　进贡厂　在河口尾。琉球入贡，驻泊于此，有柔远驿。
　　控海楼　在进贡厂内。正德间建，隆、万间屡修。
　　明陈朝锭《吟控海楼》：“绮阁冲高汉，沧溟接大荒。汉廷柔属国，周室重怀方。闽越关山险，京华贡路长。遐瞻炎海上，久矣不波扬。”林世吉诗《醉歌行》：“城南危楼高百尺，楼势嵯峨侵太乙。朱构晴栖渤澥霞，雕檐晚宿扶桑日。载酒春风邀我攀，下凌倒景超尘寰。当轩千江走空碧，绕坐八面攒青山。红妆小妓仙姿逸，一曲霓裳当绮席。彩云片片逐歌飞，乱拂金樽争劝客。我怀春来愁莫倾，今日双眼方逢青。溪边桃花尽开口，嫣然似笑山人醒。”
　　天妃宫　在河口尾。元建，国朝成化间重修。
　　路通桥　在河口尾，宋建。古谶云：“南台沙合，河口路通。先出状元，后出相公。”
　　五龙塘、后浦　在高惠里一图。长三百丈。宋守蔡襄疏通水利，附郡城诸处，溉田至三千六百余顷，至今利之。
　　忠烈祠　旧涌泉庵也。成化间，改祀都给事中姚铣。
　　直渎新港　在河口尾。初郡城水关四：一在西门，引西禅浦江潮，凡三十六曲，至柳桥以达西河。一在水部门之东，引南台河潮，自河口直渎，凡三十有六曲，由水关入城东西，环合以萃风气。直渎又北通东湖，受东北诸山之水，其流甚迅。国朝弘治间，督舶内臣始凿新港，径趋大江，便夷船往来，土人因而为市。东际三十六湾遂废，堪舆家以为不利。嘉靖初，谢给事蕡疏复不果。万历初，屡事疏筑，以故复道，豪门规利与奸民拥害，迄无成功。十八年，巡抚都御史赵参鲁采舆言，毅然塞之，今复冲断。
　　灵沟庙　在下郑洋。元至正间，溪水泛溢，忽一木像乘浮槎，往来洪沟者数日，忽自登于巨石上。是夜，里中父老咸梦一绯衣神曰：“吾素习岐、黄，济人为多，今当庙食。”翊日，各言所梦皆同，因立庙。凡疮疡者祷之尽愈。
　　高湖墩　在光德里。小浦通潮缭绕其间，郑氏居之。
　　郑蕴中宅　在高湖。蕴中，官贵池令，有清操，卒年九十馀，事详郡志。
　　桑苎园　吏部郑善夫别墅也。自书“少谷柴门”，颜其堂曰“清野”、亭曰“迟清”。今颇寥落。
　　何景明《寄题郑园》：“三山今有郑公园，避俗从来亦避喧。萝竹青青垂谷口，花林霭霭覆桃源。天边鸿雁春寥廓，海畔蛟龙昼曲蟠。南海尺书招隐意，白云丛桂几攀翻。”(景明，信阳人，官学宪，与善夫为文字交。)
　　龙头桥　在光德里江边，林氏居之。
　　洋头庵　在高湖道周，万历间建。
　　壶屿　在光德里。有山形如倒壶，故名。山之东有巨石，水甚清冽，亢旱不竭。又有麓平山，林、郑二氏居之。
　　白湖铺　上接江南铺，下通龙卧铺。
　　白湖亭　在官贤里迤南。洪武四年建，近又作庵其侧。
　　下濂　在白湖亭之南，李氏居之。
　　凤山　在仁惠里。山形如凤凰展翅，又名黄山，多砺石。郑氏居之。
　　明郑善夫《岁晚入黄山治田》：“幽栖已傍凤山远，长日看云意独深。漾漾江涛喧永夜，冥冥萝月散青林。田园春近存生事，鵰鹗天高寄远心。避地休歌饭牛曲，惊风落木岁方阴。”
　　饮井　在凤山下。有泉极佳，亢旱不涸。
　　显应庙　在饮井西麓。神陈姓，名，初与其弟观察使岩同庙，祀于里之芦川。宋嘉祐七年春，一夕雷雨大作，神香火忽迁今所，遂立庙祀之。开禧、嘉定间，水旱蝗雹，屡祷辄应。宝庆元年赐额曰“显应”。开庆元年，封曰“仁济侯”。侍郎陈公益撰庙记。
　　龙卧铺　在饮井之东。
　　芦州　在凤山之南。又名芦下，宋时陈氏居之，即仁济侯之后，膴仕蝉联。今靡孑遗。其地有故祠，中祀宣圣，左祀其祖先。今有后裔在莆阳，颇蕃衍。
　　由凤山折而东，为平山福地、林瀚宅、甘泉山、瑞迹寺、林廷墓、邵岐、翁岐、琅岐、闽安镇、棠屿、叶烈妇墓、海雷石、文笔山、动石、五虎山、福斗山、荷溪、白田山、林硕墓。
　　平山福地　有堂阁。今废为泰山东岳行祠。
　　明林瀚《平山怀古》：“翠辇金舆载恨游，岂缘南越觅丹丘。钟声落日孤村寺，海色西风万里舟。王气销沉天地老，胡尘溟漠古今愁。伤心最是濂江水，还绕行宫山下流。”林炫《平山怀古》：“聚景湖山作意游，谁知闽海有平丘。百年庙社三春梦，万里风涛一叶舟。落日鼓声寒不起，中原草木惨多愁。至今遗恨江心水，石激潮声夜夜流。”
　　林瀚宅　在濂浦。瀚之先累代居此。知府元美始拓其基，瀚益大之。嘉靖季年，倭寇宅毁。隆庆间，大宗伯庭机鼎新堂宇，复作祠堂。
　　甘泉寺　在平山之南，今废。其山多岩石，少草木。有泉，色白味甘，不盈不涸。山之东，有林氏祖茔。初，赠尚书林观有隐德，尝卜地葬亲，得吉壤。术者言：“后当数世公卿。”观曰：“吾田野人，敢望此乎？”乃取族人火葬者二十四瓮，俱掩其中。“必有福与吾宗共之。”后以子孙贵，赠太子太保。
　　瑞迹寺　在开化里甘泉山之东。唐大中六年，有邵环者游山，闻异香，白光灿然。环迹其光而往，见银色化为佛。须臾入枯木，光亦不散。因现巨迹于盘石。后人凿之，其迹随灭。咸通元年建寺，岁久倾圮。国朝万历初重建。
　　明林炫《登瑞迹绝顶》：“突兀层峰古树齐，穿云遥见海门西。丹枫露下青丘近，白鹤峰前红日低。牧子前村漫吹笛，山人何处来杖藜。松楸扫罢偏增感，烟火空林一鸟啼。”林世吉《登瑞迹寺》：“鹫岭摩青汉，鸡林隐翠微。山深僧住少，地远客来稀。野鸟衔花落，岩泉带雨飞。夕阳萝径暝，愿丐一灯归。”
　　林庭墓　在樟林山。庭历太子太保、工部尚书，赠太保，谥康懿，有司营葬。
　　邵岐　在濂浦之东。连上、下董诸村，黄氏居之。
　　翁岐　在永福里，有山曰大翁。
　　明林赐《题翁石山房》：“玉涧随处深，萝衣谢时早。幽栖同鹿门，胜地即蓬岛。缅怀京国游，却恋云山好。何日赋归来，相期拾瑶草。”
　　琅岐　在绍惠里。临大江，其山高耸。有龙井，亢旱不竭。
　　闽安镇　在江右里。有巡检司，铁缆横江，为闽中要害。
　　棠屿　在江右里，林氏居之。
　　叶烈妇墓　在嘉登里。翁文禧妻也。隆庆三年，海贼虏，不肯行。以刃迫之，断两臂而死。
　　海雷石　在嘉登里。石为海涛穿蚀成窍，风荡激，则訇然有声，若迅雷然，故名。
　　文笔山　去城百里而遥。与王埔山对峙，居人多渔业。
　　塘头土堡　在合北里。嘉靖季，倭夷为患，里人董世道捐赀倡筑土堡，一乡赖之。
　　动石　在合北里。其石甚巨，一指推之则摇，力推则屹然不动。
　　五虎山　在嘉登里，有巡检司。
　　福斗山　在嘉登里。与琅岐、青洋俱列海澳中。
　　明林良箴《福斗山》：“载酒入江色，应寻福斗游。委蛇山翠晚，汹涌海涛秋。屿合双龟近，门深五虎浮。风恬鲸练净，月出蚌珠流。”
　　荷溪　地名龙井。近溪，有元中训计议郑恺所居，碑刻“跃龙津”三字。
　　白田山　在钦仁里。产蕉草，可为布。坑曰“蕉坑”，溪曰“蕉溪”。
　　林硕墓　在合北里长湾山。硕，永乐间官布政使。
　　由凤山折而南，为城门山、郑湜宅、虹桥、真隐院、西峡江、大象山、珠山、枕峰寺、方南铺、青布岭、灵济宫、琅峰、苦竹溪、白鹿峰、大田驿、陈暹墓、陈全之墓、昭格庙、绿榕桥、荣绣里、安民桥、长坑桥、义溪铺、尤铺、常思岭。
　　城门山　在永福山之巅。有鳌顶峰，峰之东有魁岩，峰之中有飞来石。石之西有龙观井。峰之下有宋省元林执善宅，子孙世居之。
　　郑湜宅　在城门山鳌顶峰之东。湜，庆元中为起居郎。湜墓亦在城门，卒谥文肃，事具郡志。
　　虹桥　一名红桥，跨永福、归仁二里。桥南有亭，成化二十一年重修，响卜有灵，远迩咸集。
　　真隐院　在永福里。唐光化二年建。地近西峡，往来必憩于此，有“且止堂”，今为公馆。
　　宋吴千《且止堂》诗：“无心终日看云飞，空梵犹如鸟道遗。欲问堂中常住相，黄花翠竹几人知。”
　　西峡江　在永福里。受永福印溪之水，流十四里与东峡江合。东峡跨归仁、高详二里。两山夹峡，上纳汀、建、延、邵之水，下吞兴化、泉、漳潮汐。阔可数计，其深叵测。中流有石如砥柱，名浮焦。焦下有潭，龙潜其中。岁旱，有祷辄应。江南、北各有亭待渡，官募大、小舟十数，往来如织。
　　宋林亦之《过西峡渡》：“白鹿山头云欲颓，峡门滩下水如雷。锦囊破裂元无用，席帽嵚崎还更来。我自未能逃世俗，人谁便解脱尘埃。扁舟且趁牛羊渡，莫问如今第几回。”
　　明郑善夫《渡峡江》：“凛秋行日夜，短别去故里。倦此有所思，陟山复临水。重峡亘天堑，下足顿逸轨。廻飚激伏澜，绝流渡濛汜。西崦积暝色，翳翳敛夕靡。所忧风波集，击柝志未已。至人乘虚无，君子虑终始。蹈险乃真见，履顺有灭趾。矢言涉大川，勿负横江耻。”张时彻《峡江道中》：“玉峡江深驾鹳，青楼夹岸转流霞。帆樯返照穿红叶，山郭浮云拥白沙。久客盘餮谁是伴，满城砧杵正思家。自怜朱瑟那能御，独坐长更望斗槎。”顾大典《渡峡江》：“岸廻潮痕出，江迥峡路长。云帆不可辨，海气更微茫。”陈翰臣《渡峡江》：“云来峡气长，朝旭动海树。地穷天堑见，下马问古渡。舟凌寒潮征，帆带孤鸟鹜。苍茫南北廻，烟岸渺何处。中流破急浪，恍若轻滟滪。风波销客魂，惨淡起百虑。岂不戒垂堂，勉强趁归路。登岸慰脱险，回首尚馀怖。”杨德政《渡西峡》：“岂忘垂堂戒，何因涉险行。青山吹欲动，白浪涌如崩。鸥鹭惊飞尽，蛟螭结伴行。谁云舟楫好，未若羽毛轻。”陈价夫《西峡》：“西峡风涛天地廻，海门无日不喧豗。雪晴罟网春犹集，江冷鱼龙秋自哀。芳草远连螺女庙，暮云深傍越王台。长年三老愁看汝，舟楫于今莫浪开。”
　　大象山　在高详里。高耸插天，为城南大障。其分脉，为西峡临大江之珠山，高百丈。
　　珠山　为大象分脉，周遭溪水环绕，九山若九龙戏珠焉。
　　黄石山　脉连珠山，有蟠环之势。
　　枕峰寺　在归义里。宋建隆元年建。西峡江之南，驿道往来，候潮稍憩于此。国朝正统九年重建。又吉祥寺，宋景祐初建。国朝成化间，知府唐珣重建。
　　宋刘克庄《游枕峰寺》：“石磴招提古，松萝暝不分。排云双树转，隔水一钟闻。林影迎残雨，山光倚夕曛。醉来归路远，秋思正纷纷。”王十朋《饭枕峰寺》：“门外峰如枕，宜眠清净身。禅僧自面壁，谁是枕峰人？”“饭罢匆匆别，劳生可奈何。不能留一宿，有愧此峰多。”
　　明王应钟《枕峰登眺》：“招提千仞倚高峰，上界平临浩劫空。万迭西来云海尽，一灯东度粤南通。山中乔木含秋气，天外昙花落晚风。试问元龙登眺外，新诗题遍几株松。”陈邦注《题枕峰寺壁》：“粉壁龙蛇怪，苍岩鸟迹深。客来僧隐定，凉月落前林。”
　　方南铺　在方山之南。上接枕峰，下通梁山。
　　青布岭　在积善里。又名青铺，林氏居之。
　　陈炜墓　在积善玉水山。炜官布政使，事具郡志。
　　灵济宫　在金鳌峰下。五代时，二徐真人下闽屯兵处也。左有龙湫，潭水湍急如龙之喷瀑，通苦竹溪，流至林埔，抵西峡江。林浦前有金墩，石出土中，如金色，中有战场及试剑石。真人徐姓，兄弟二人，兄曰知证，封江王；弟曰知详，封饶王；并南唐主知诰之弟也。率师入闽，秋毫无犯，闽人德之。晋开运二年，闽人为立祠鳌峰下。宋太平兴国八年，里人方珏立祖庙于芝屿。祥符元年，又立庙于潢溪。政和七年，潢溪庙废，并迁今所。国朝永乐十五年，奉旨拓其基而大新之。又有庙，曰“旗龙仙祠”，初为坛壝。宋政和七年，祷雨有应，创祠。先是成祖文皇帝北征，弗豫，百药罔效。梦二真人施灵符，敷以妙药，寻愈。用是加封神号，伯曰“清微洞元冲虚妙感慈惠洪恩真人”，仲曰“高明宏静冲淡妙应仁惠洪恩真人”。旧号如故。赐庙额曰“洪恩灵济宫”，勅有司勒之贞珉。给洒扫五户，春秋享祭，岁易衣袍，遣官赍祭。有御制碑文，竖于新庙之左，又立庙京师祀之。
　　成祖御制诗：“天产英灵为世杰，出人幽明犹一覕。生著勋劳保瓯越，没为明神崇伟烈。茫茫海甸倚茈樾，雨旸寒燠调以燮。冬无凌兢夏无竭，沴气殄阳靡飓。十稔高黍岁穰桀，驱扫不祥走妖孽。晨钟暮鼓乐髫耋，卓彼鳌峰峻且嶻。蜿蜒廻抱天造设，春兰荐芳秋菊飶，寒泉白石濑清洁。神之游兮羽葆翳，飞云翩翩道幢节。歘来忽往灵僁僁，呼吸响应速以偈。济利溥博无时歇，四时报享繁献醊。卫朕之力畴与埒，维矢铭心与刻骨，思恩著德立坚碣，垂示万古昭日月。”
　　明陈严之《谒二真君祠》：“金玉隆徽册，琼台侈上仪。祀从天帝庙，传自永皇时。宫锦殊恩锡，龙章太史词。瑶编应有述，灵异至今疑。”
　　琅峰　在绍惠里。高耸如旗。龙井水在东，甚甘泠，亢旱不竭。峰之下，江潮环绕。
　　白鹿峰　在积善里。峰之左有雷鼓潭，龙居之。岁旱，乡人祷雨多应。唐元和中，僧道洪自晋江领徒住北山，有白鹿之异，故名。入山十五里，有溪曰榕溪。
　　明汪文盛《乌龙潭祷雨》诗：“灵穴缘崖惯，龙宫请水频。登坛千叶动，洒地万花新。青铺原非远，乌潭定有神。甘霖慰渴想，枯槁荷洪仁。”
　　大田驿　在西集里。下通宏路，上达会城。
　　大田铺　在驿之东。
　　明王世懋《大田道中》：“疏雨溟濛海气饶，双旌南去渡江遥。山烟巧簇千林叶，驿路骄侵十月潮。啼鸟似呼泥滑滑，行人厌听马萧萧。何时一曲横塘里，细浪轻阴引画桡。”
　　陈暹墓　在大田驿后。暹，广东布政使，事详郡志。
　　陈全之墓　在驿西石官山。全之，官山西参政，著有《蓬窗日录》行世。
　　昭格庙　在义溪之东。宋陈禾第三子煇居大义，尝官长沙丞。所携长沙王香火，乡人祀之，以为土神，庙貌岿然。
　　绿榕桥　在义溪之东。古榕二本，荫桥东、西，故名。成化十六年，知府唐珣重建，陈炜记之。
　　荣绣里　在西集里，俗呼大义坊口。宋陈恺者，禾之孙也。其先居大义，禾徙龙泉。后恺典乡郡，充安抚使。乡人更西集，为荣绣里，取制词“荣哉此行，何殊昼绣”之语。
　　安民桥　跨义溪之上。
　　长坑桥　大义坊口南去里许。成化十六年，知府唐珣因造绿榕桥并修之，岁久倾圮。万历间重建。
　　义溪铺　上通大田，下达尤，十里而近。
　　尤铺　上通义溪，下达常思岭，有古木荫翳，故名。
　　常思岭　界闽、福清二县。高数千仞，袤二三里，又名相思岭。高处有福海庵，有亭以憩行者。
</div>
    <div class="pagination">
<a href="闽都记_page6.html">上一页</a><span>...</span><a href="闽都记_page2.html">2</a><a href="闽都记_page3.html">3</a><a href="闽都记_page4.html">4</a><a href="闽都记_page5.html">5</a><a href="闽都记_page6.html">6</a><span class="current-page">7</span><a href="闽都记_page8.html">8</a><a href="闽都记_page9.html">9</a><a href="闽都记_page10.html">10</a><a href="闽都记_page11.html">11</a><a href="闽都记_page12.html">12</a><span>...</span><a href="闽都记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
