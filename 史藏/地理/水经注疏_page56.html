<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 56 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 56 页/共 77 页
  </h1>
  <div class="content">
   又东过白牛邑南。
湍水自白牛邑南，赵云：按《后汉书 注》白牛盖乡亭之号，在邓州东。守敬按：《一统志》，白牛城在邓州东北三十里，今为白牛店。建武中，世祖封刘嵩为侯国。守敬按：《后汉书 安成孝侯赐传》，赐卒，子闵嗣，建武三十年，帝复封闵弟嵩为白牛侯。东南径安众县故城南，朱东南上衍湍水又三字，赵同，戴删。守敬按：汉县属南阳郡，后汉、魏因，晋省。《九域志》，南阳县有安众镇。在今镇平县东南。县本宛之西乡，守敬按：《汉志》，安众，故宛西乡。汉长沙定王子康侯丹之邑也。赵云：按《史表》丹以元朔四年封。守敬按：《史》、《汉表》同。湍水东南流，涅水注之。水出涅阳县西北岐棘山，会贞按：《地形志》，涅阳有涅，下脱水字。当以此《注》订补。又西鄂有棘山，即岐棘山。西鄂与涅阳接界也。今涅水源出镇平县西北九十里之骑立山，俗讹岐棘为骑立耳。东南径涅阳县故城西。守敬按：汉县属南阳郡，后汉、魏、晋、宋、齐、梁因。在今镇平县南。汉武帝元封朱封讹作朔，戴同。守敬按：《史》、《汉表》俱是元封，今订。四年，封路最为侯国。全云：《汉表》，涅阳侯最，朝鲜相路人子，似失其姓。又云在齐，《地理志》，齐郡无涅阳，未详其义。又《史表》吕胜亦封涅阳，《索隐》曰，县属南阳。则《汉表》疑误，抑或食邑在齐耶？王莽之所谓前亭也。应
劭曰：在涅水之阳矣。守敬按：《汉志》颜《注》引应说同。县南有二碑，碑字紊灭，不可复识，云是《左伯豪碑》。朱讹作左桃伯，《笺》引《列士传》，羊角袁、左伯桃相与为死友。赵云：《隶释》引此文作左伯豪，黄本原是豪字。《后汉书》，左雄，字伯豪，涅阳人，是也。《列士传》之左伯桃，未能知其葬处。《魏书 地形志》濮阳郡 邱县有左伯桃冢。《宝刻丛编》引《访碑录》云，《左伯桃碑》在安肃县西十五里，皆去涅阳甚远。朱氏不引范《史》而杂引他传，盖好奇之过也。守敬按：《御览》四百二十二引《列士传》，伯桃死后言，与荆将军冢近。《寰宇记》汝阳县下言，荆将军庙即六国时荆卿也。昔羊角哀梦左伯桃与荆卿战，乃自刎以助伯桃。今轲冢犹存。又《舆地纪胜》江陵府有左伯桃墓，《注》，见《九域志》，则以墓在楚境为合。安肃之说皆非，而此则的是伯豪，非伯桃。明钞本作伯豪，与黄本同，惟吴本误作伯桃而朱沿之，又倒作桃伯也。涅水又东南径安众县，堨而为陂，谓之安众港。会贞按：安众港详见《淯水》篇。魏太祖破张绣于是处，与荀彧《书》曰：绣遏吾归师，迫我死地。会贞按：《魏志 武帝纪》，建安三年五月，公与荀彧书曰，贼来追吾，吾策之，到安众，破绣必矣。及破绣还许，或问前何以策贼必破？公曰，虏遏吾云云，此钞变其辞。盖于二水之闲，以为沿涉之艰阻也。涅水又东南流注于湍水。会贞按：今涅水自镇平县西北，东南流至邓州东入濡河。
又东南至新野县。守敬按：县详《淯水》篇。
湍水至县西北，东分为邓氏陂。守敬按：陂在今新野县西北。汉太傅邓禹故宅，与奉朝请西华侯邓晨故宅隔陂，朱与讹作其，华讹作亭，赵同，戴改。守敬按：《后汉书 邓禹、邓晨传》，俱新野人。建武十九年，定封晨西华侯。《一统志》，禹宅在新野县板桥里。《元和志》，晨宅在新野县北二十四里。晨初起兵新野，王莽焚其冢墓，污其宅。《寰宇记》，晨宅在废新野县北二十里。《一统志》从《元和志》作二十四里。邓扬谓晨宅 存焉。朱谓讹作为，戴、赵改。守敬按：邓扬，三国魏人，见《魏志 曹真传》及《注》，无此语，其人亦不闻有著述。考《名胜志》引《南雍州记》[原脱南字，依《一统志》补。]，禹与邓晨宅隔一陂，虽垣墙已平，基堑可识。《南雍州记》为郭仲产作，此当是郭仲产谓晨宅基略存焉，郭与邓形近致误，又误仲产为扬也。
东入于淯。朱此四字接上又东南至新野县下，赵同，戴在此，明钞本四字在此。守敬按：今湍河自镇平县西北，东南流经邓州至新野县西北，入白河。
　均水
均水出析朱作淅，赵同，戴改淅作析。守敬按：《汉志》析县下无钧水，而丹水下有水东至析入钧之文，知本有钧水也。然诊其川流，除卢氏之育水外，别无可以当钧水者，故《水经》于淅县变称均[钧、均古通。]水以通之，而郦氏因于下文显揭之。淅县详《丹水》篇。县北山，南流过其县之东。守敬按：之字
当衍。赵云，《寰宇记》邓州内乡县下云，析水即《水经》之均水也，[一九]出析县北，南入于沔，谓之均口。《郡国县道记》，析水径析县东。今析水径县西，盖郦氏之《经》有误矣。守敬按：郦《注》之析水，在《丹水》篇，出析县西北，又径县北，又径县东入丹，与今水道毫无参差，安得以析水当均水，且均水出淅县东北，原委皆不经析县西，乐氏此说殊谬，赵氏亦信之，何耶？
均水发源弘农郡之卢氏县熊耳山，会贞按：卢氏之熊耳山详见《洛水》、《伊水》二篇。今水曰老鹳河，出内乡县西北杏花山。山南即修阳、葛阳二县界也。赵云：按《魏书 地形志》，析州修阳郡领修阳、盖阳二县。盖、葛音同通用。双峰齐秀，望若熊耳，因以为名。齐桓公召陵之会，西望熊耳，即此山也。太史公司马迁皆尝登之。会贞按：《史记 封禅书》，齐桓公南伐至召陵，登熊耳山以望江、汉。《索隐》引《荆州记》，耒阳、益阳二县，东北有熊耳山，东西各一 。如熊耳状，因以为名。齐桓公并登之。[二〇]据《御览》四十二引盛弘之《荆州记》略同，知是弘之说，而作耒阳、益阳，误。[二一]《汉书 郊祀志》颜《注》作顺阳、益阳，亦误。当以此正之。此作修与《地形志》同。作葛，亦与盖音近。益则与盖形近致讹也。修阳详《丹水》篇。弘之，刘宋时人。《宋志》无葛阳，脱耳。在今内乡县西北。县即析县赵删此字。之北乡，故言出析县北山也。朱无山字。赵云：按《经》文是出析县北山。戴增山字。会贞按：县详《丹水》篇。均水又东南流径其县下，朱作流注，衍注字，赵同，戴删。南越南乡县，戴以下字属此句，云：按下越南三字有舛误，当作又南径。会贞按：
《丹水》篇云，历其县下。《江水》篇云，径郫县下，即其辞例。戴不察耳。南径亦偶变作南越，文无舛误。又南流与丹水合。会贞按：今老鹳河自内乡县西北，南流至淅川厅东南入丹江。
又南当涉都县北，朱邑下有县字。赵删云：《续志》筑阳有涉都乡。《汉表》，武帝封南海守 子喜为涉都侯，则西京已有是邑，而未为县。师古曰，邑繁于县，县字羡文。全、戴删同。守敬按：黄省曾本作涉都县邑。《通鉴》齐永元元年《注》引同。此传钞倒作邑县也。依《沔水》篇，此当删邑字，存县字，详见彼篇。南入于沔。
均水南径顺阳县西，汉哀帝更为博山县，明帝复曰顺阳。守敬按：《汉志》博山，哀帝置，故顺阳。颜《注》引应劭曰，明帝改曰顺阳，在顺水之阳。《续汉志》，顺阳，故博山。合观之，是县本名顺阳，哀帝改为博山，明帝复改为顺阳。此综诸说为文。汉县属南阳郡，后汉因。魏属南乡郡，晋属顺阳郡，宋因。齐曰从阳，属从阳郡。梁复曰顺阳，属顺阳郡。后魏为顺阳郡治。在今淅川厅东南。应劭曰：县在顺水之阳。今于是县，则无闻于顺水矣。守敬按：应劭凡遇县有阳字，皆云某山、某水之阳，其实多无此山水。章帝建初四年，封卫尉马廖为侯国。朱廖讹作康，赵改，马康是马廖之误，见范《史 马援传》。晋太康中，立为顺阳郡县，朱脱郡字。赵增云：见《晋志》，戴增同。西有石山，南临 水， 水又南流注于沔水，谓之 口者也。朱 水作汋水， 口作
汋口，《笺》曰：《梁书》曰，齐建武末，魏主托跋宏寇没南阳等五郡。明帝遣太尉陈显达率众复争之，师入汋均口。冯道根说显达曰，汋均水迅急，难进易退。魏若守隘则首尾俱急，不如悉弃船舰于酇城，方道步进，建营相次，鼓行而前，如是则立破之矣。显达不听，及败走，多不知山路。道根每及险要，辄停马指示之， 赖以全，寻为汋均口戍副。李子田《析迹》云，《水经注》顺阳县西有石山，南临汋水，汋水又南流注于沔，谓之汋口，与均水实一水，故谓之汋均口。赵汋并改均，《刊误》曰，汋口当作 口。《北史》，魏广阳王建弟嘉，孝文南伐，诏嘉断均口。益验《梁书》 均口之误。何焯曰：《梁书》 均口均字，是读者所音，后人误以入行。《魏书。孝文纪》只作均口，虽易以今字，尚不至重复也。今人读史，不知 、均重音，改作 均口。戴汋并改均同。会贞按：何说是也。《文选 上林赋 注》引应劭作 ，六朝史多作均，亦或作 。郦氏好奇，故前依《经》作均，至此又变称 水、 口。戴、赵未见及，尽改作均。失郦意矣。今老鹳河自内乡县西北，南流至淅川厅东南入丹江，又南至均州东入汉，即《沔水》篇所谓均水入沔谓之均口者也。故《地理志》谓之淯水，赵淯改育，下同，云：《汉志》卢氏下云，育水南至顺阳入沔。全氏曰：育、淯之不可混，犹汋、 之不可通也。盖与过邓入沔之淯水有别也。下同。守敬按：《汉志》卢氏、郦县两育水。《说文》淯字下并载之。育、淯同，盖水有别，字无别也。《广韵》、《集韵》并云， ，水名。作汋者传钞误耳。全说并为一谈，不谓赵亦为所惑。言熊耳之山，淯水出焉。又东南至顺阳，入于沔。赵云：《书 指南》曰，《水经》均州地名曰龙井今龙井之文，见《沔水》篇育溪《注》中，均之为育，益可信矣。守敬按：《沔水》篇 育溪后，又 甲水，乃 龙井，且去均州远，何足为均育之
证？赵引失考。
　粉水
粉水出房陵县，守敬按：县详《沔水》篇。东流过郢邑南。守敬按：此郢邑无考，疑字误。
粉水导源东流，赵导源下增房陵二字，云：《寰宇记》粉水出房陵县东流，盖本《水经》以立文也。[二三]会贞按：《淯水》篇《经》言淯水出卢氏，《注》言淯水导源东流，与此一例。盖《注》承《经》为说，不必指明导源之地，自于言外见之。且亦有不承《经》而文同者，如《沮水》篇青溪水导源东流，《赣水》篇豫章水导源东北流是也。则此本无脱文。故《御览》六十五、《寰宇记》、《舆地纪胜》引此并同。[二四]赵增作导源房陵，于《淯水》篇增作导源卢氏，未知《注》例耳。《初学记》六引盛弘之《荆州记》，粉水源出房陵县，《述异记》上，粉水出房陵永清谷，今曰粉青河，出房县西南山。径上粉县，朱径讹作注，赵同，戴改。赵云：按上粉县不知何时所立，两《汉》、《晋》、《宋》、《魏》诸《志》皆无之，岂曹氏所置而旋废者与？《寰宇记》房陵县有粉城。《沔水》篇《经》、《注》均有是县，此与《浿水》篇之临浿县同一卷中之可疑者也。会贞按：据《沔水经》堵水出上粉北流注沔。此《经》云，粉水出房陵，《注》云，粉水自房陵东径上粉，堵水在房陵之西，出上粉北，径房陵，粉水在房陵之南，出房陵东，径上粉，合观之，是上粉在房陵之东南，即今房县东南也。取此水以渍粉，则皓耀鲜洁，有异众流，故县水皆取名焉。会贞按：《寰宇记》引《南雍州记》，萧
何夫人渍粉鲜洁，异于诸水，因立名。盛弘之《荆州记》略同。
又东过谷邑南，守敬按：筑阳本汉县，隋开皇七年改为谷城，本《春秋》谷国。《寰宇记》谓在谷城县北五里，《经》称谷邑，盖谓此。而《沔水》篇则称谷水。东入于沔。
粉水至筑阳县西而下汪于沔水，会贞按：县详《沔水》篇筑水下。《九域志》，谷城有粉水。《明 地理志》房县有粉水，流入汉，皆据旧籍为说也。今粉青河自房县西南，东北流至保康县西，入南河。谓之粉水口。朱作粉水，戴、赵改水作口。守敬按：《书钞》一百三十五引盛弘之《荆州记》今谓之粉水口，则是脱口字，今增。粉水旁有文将军冢，朱脱旁字，全校增，戴、赵增同。墓隧前有石虎，石柱，甚修丽。闾丘羡为南阳，朱羡下衍之字，下同。守敬按：《御览》五百五十九引此无之字，今删。闾邱羡见《晋书 杨佺期传》。葬妇，守敬按：引此作父，误。墓侧，将平其域，夕忽梦文谏止，羡不从。后羡为杨佺期所害，论者以为文将军之祟也。守敬按：《太平广记》三百八十九引《荆州记》，筑阳粉水口有一墓，石虎石柱，号文将军冢。晋安帝隆安平，闾邱[当有羡为二字。]南阳，将葬妇于墓侧。是夕从者数十人皆梦云，何故危人以自安？觉说之，人皆梦同，虽心恶之，耻为梦回。及葬，但鸣鼓角为声势，闻墓上亦有鼓角及铠甲声转近。及至墓，死于墓者二十人，即殪之。后闾邱为杨佺期所诛，族人皆以为文将军之祟。
　白水
白水出朝阳县西，东流过其县南。守敬按：汉、魏县属南阳郡，后汉、魏因，晋属义阳郡，宋属顺阳郡，后废，在今邓州东南八十里，互见《淯水》篇朝水下。《隋志》，穰县有白水。《一统志》，白水在新野县西南。考今无此水，盖邓州、襄阳、新野之交，地势平衍，其水久已湮塞也。汪士铎求其水而不得，谓即《淯水》篇之浊水，不知郦氏明云，浊水上承白水，则白水自有源委，不得混之为一。
王莽更名朝阳为厉信县。朱讹作王莽更之曰朝阳也为厉信县，全、戴但删之字也字，赵删曰朝阳也四字。应劭曰：县在朝水之阳。会贞按：《汉志》颜《注》引应说。今朝水径其北而不出其南也。盖邑郭沦移，川渠状改，故名旧传，遗称在今也。会贞按：《淯水》篇朝水东径朝阳县故城北，此同，乃郦氏据当时之水道，以证应说之违异也。应说多为郦氏所驳，此则不直斥，而以邑郭流移川渠状改曲解之。
又东至新野县西，戴改西作南。守敬按：西字是也。东入于淯。[二五]
　　比水
比水出比阳东北太赵作大，下同。胡山，朱比讹作泚，通篇同。赵云：按泚阳，《汉志》、《续志》皆作比阳，误也。应劭曰，比水东入蔡，或是传写之讹。《后汉书 光武纪》，与甄阜、梁邱赐战于比水西。章怀《注》云，沘水在今唐州沘阳县南。庐江 县亦有沘水，与此别也。沘音比。竟作比字矣，大非。戴俱改比，云：按比，近刻讹作泚，《注》内同。卷之三十二沘水，亦讹作泚。考《汉书 地理志》南阳郡比阳，应劭曰，比水所出，东入蔡。又庐江郡 县沘山，沘水所出，北至寿春入芍陂。师古曰，音比，又布几反。今据以订正二水之名。守敬按：各书比、泚错出，未易定为孰是。洪颐 以作泚为是，与赵同。王念孙曰，作比者正字，作沘者或字，作泚者讹字也。若《志》文本作泚阳，则当音且礼反，今《注》内无音，则其为比字甚明。洪氏《隶释》载《汉北军中侯郭仲奇碑》云，举廉，比阳长。又《吉成侯州辅碑阴》有比阳张超，其字皆作比。《水经》云，比水东南过比阳县南，[今本作泚非，依新校本改。]泄水从南来注之。善长驳之云，比阳无泄水，盖误引寿春之沘泄耳。比与沘同音，故《水经》误以为寿春之沘水。若字本作泚，则不得有斯误。以此知《水经》之本作比也。又比水或谓之泌水，唐置泌阳县，即因水以立名。[汉比阳故城即在今泌阳县西。]比、泌一声之转，犹寿春之沘水，或谓之淠水也。若水本名泚，则不得转而为泌矣。《后汉 和帝纪》、《刘圣公传》、《东海恭王传》、《清河孝王传》，比阳字皆不误。而《章德窦皇后纪》、《桓帝邓皇后纪》、《窦宪
传》、《鲍昱传》皆讹作泚阳。[比或作泚，讹而为泚。]《吕氏春秋 处分》篇[今本分讹作方，据篇内三分字改。]章子与荆人夹沘水而军，今本亦讹作泚水，盖后人多见泚，少见沘，故沘讹作泚。然各史志中之比阳县，则无作泚阳者。《汉志》、《续志》、《晋志》、《宋志》、《后魏志》皆作比阳，正与汉碑相合。《光武纪》作沘，章怀《注》云，沘水在今唐州沘阳县南，音比。其言亦必有所据。乃赵氏皆以为非，而唯误本《水经》是从，傎矣。王说至为详核，足征此篇全、赵作泚非，戴作比是也。东南流过其县南，朱过讹作径，赵同，戴改。泄水从南来注之。
太胡山在比阳北，如东，三十余里，[二六]广圆五六十里，守敬按：《元和志》作太湖山，云，在慈邱县东南，比水所出。今水曰泌河，出泌阳县东北七十里太湖山。张衡赋南都，所谓天封太胡者也。朱《笺》曰：胡与狐通。赵云：按《太平御览》引《注》文作大胡。又云：胡一作狐，《南阳图经》云，山有大石如狐。范《史 樊英传》作壶山，音同通用。全、戴改作狐。守敬按：张衡《南都赋》见《文选》，作大狐。李《注》，或曰天封，山名。《一统志》称《通志》天封山一名大胡，则是本一山也。应劭曰：比水出比阳县，东入蔡。守敬按：《汉志》颜《注》引应说。《经》云：泄水从南来注之。朱无注之二字，赵据黄本校增。戴增同。然比阳无泄水，盖误引寿春之沘泄耳。朱沘讹作泚，赵改云：寿春之泚水是沘字，字或作淠，淠、沘音同。泄水流合焉。《经》云，沘水出庐江 县西南，霍山东北，东北过六县，东北入于淮。泄水出博安县北过芍陂，西与沘水合，西北入于淮。是泄水与
入蔡之泚水了无关涉。此篇《经》云，泄水从南来注之，自是《经》误。道元故辞而辟之。守敬按：赵氏辨寿春是沘水，是也。惟不知本篇泚为误字耳。余以延昌四年，蒙除东荆州刺史，州治比阳县故城，守敬按：《北史》本传，延昌中，为东荆州刺史。考《地形志》不载东荆州，魏孝文《吊比干墓碑阴》有都督司、豫、荆、郢、洛、东荆六州诸军事咸阳王，《魏书 杨大眼传》，世宗初为东荆州刺史。《隋志》，后魏置东荆州，西魏改为淮州，皆此东荆州之证。《元和志》唐州下，后魏太和中置东荆州，理比阳故城。《寰宇记》唐州下引《周地图记》，后魏太和中置东荆州于比阳古城，与此合。汉县属南阳郡，后汉、魏、晋属南阳国，宋属广平郡，齐、梁因。《元和志》后魏属江夏郡。《地形志》江夏郡脱此县，在今泌阳县西。城南有蔡水，出南盘石山，故亦曰盘石川，西北流注于比，守敬按：《一统志》，蔡水在泌阳县南，俗名田市河。出盘古山，即盘石山，在县南三十里。非泄水也。《吕氏春秋》曰：齐令章子与韩、魏攻荆，荆使唐蔑赵作薎。应之，夹比而军，欲视水之深浅，荆人射之而莫知也。有刍朱作菡，赵同。《笺》曰：一作刍。戴改刍。守敬按：《名胜志》引此作刍。者曰：兵盛则水浅矣。章子夜袭之，斩蔑于是水之上也。守敬按：《处分》篇文。比水又西，澳水注之。水北出茈丘山，东流，屈而南转，又南入于比水。会贞按：《通鉴》周赧王十四年，秦庶长奂会韩、魏、齐兵伐楚，取重丘。胡
《注》引《吕氏春秋》及此文云，意者重丘即茈丘也。《元和志》，慈邱山在慈邱县西五十里。茈、慈一声之转。《一统志》，澳水今俗名凉河，出泌阳县西北五十里慈邱山南，流入泌河。按《山海经》云：澳水又北入视，不注比水。会贞按：《中山经》奥山，奥水出焉，东流注于视水，即《瀙水》篇所云瀙水，又东得奥水口，水西出奥山，东入于瀙水者也。郝懿行谓此澳似别一水，而郦氏引《山海经》，又自为驳难，盖以证下文澳当作 耳。余按吕忱《字林》及《难字》，《尔雅》 言 水在比阳，守敬按：《隋志》，梁有《难字》一卷，张揖撰。又释玄应多引周成《难字》，揖、成并魏人。《尔雅》无 字，此恐有误。《南都赋》李《注》引字书， 水出沘[原误泚。]阳，盖合《字林》、《难字》等书言之。脉其川流所会，诊其水土津注，宜是 水，音药赵云：按此二字乃《注》中《注》。守敬按：《广韵》同。也。比水又西南，历长冈月城北，守敬按：城当在今泌阳县西。旧比水戴、赵移旧字于月城北上。会贞按：非也。守敬按：观下文水流遂断，故渎尚存，则郦氏时比水已不与马仁陂水会，故言旧比水会马仁陂水，盖惟旧时与之会也。《名胜志》引此作旧比[原误泚。]水。右会马仁陂水，朱右作又，赵据孙潜校改。戴作右。会贞按：明抄本作右。水出潕阴北山，会贞按：潕阴县详《潕水》篇。今有昆河，源出泌阳县西北山，即马仁陂水也。泉流竞凑，水积成湖，盖地百顷，谓之马仁陂。陂水历其县下西南，堨之以溉田畴。公私引裂，水流遂断，故渎尚存。会贞
按：马仁陂互详《潕水》篇。《宋书 自序》，沈亮为南阳太守，修治马人陂，民获其利。人、仁通，则宋前有此陂矣。《通典》称马城陂，城、仁音近。《一统志》，上有九十二岔水，悉注陂中，周五十余里，四面山围如壁，惟西南稍下可泄水。汉太守召信巨筑坝蓄水，复作水门，以时启闭，分流碌●等二十四堰，灌溉民田千余顷。故迹犹存。今昆河自泌阳县西北，西南流至唐县东入泌河。比水又南径会口，与堵水枝津合。朱堵讹作绪。赵改云：《淯水注》，《地理志》曰，比[原误泚。]水、堵水皆言入蔡，互受通称。戴改同。会贞按：此即《淯水》篇所云堵水枝分东南至会口入比者也。比水又南与澧水会。澧水源出于桐柏山，与淮同源，而别流西注，故亦谓水为派水。守敬按：淮出桐柏大复山，见《淮水》篇。据彼篇，醴水与淮水同源俱导，东流为淮，西流为醴，醴、澧同。《文选 吴都赋》刘《注》引《字说》，水别流为派，故澧水别流西注，有派水之名。今曰澧河，源出桐柏县西。澧水西北流，径平氏县故城东北，守敬按：汉县属南阳郡，后汉、魏因，晋属义阳郡，宋省，齐复置，属淮南郡。据《隋志》，平氏旧置汉广郡，则后魏有平氏，为汉广郡治，而《地形志》脱此郡、县，至《志》广州、荆州，俱有汉广郡，非此地也。在今桐柏县西北。王莽更名其县曰平善。城内有《南阳都乡正卫弹劝碑》。赵云：按《金石录》作《街弹碑》，详见三十一卷《滍水注》《卫为碑》下。守敬按：此碑欧、赵皆不著录，盖已佚。澧水又西北合溲水出湖阳北山。朱阳讹作南。赵云：按疑有误文。抑亦是大胡之
南也。山南曰阳，水北曰阳，即湖阳之北山也。戴改阳。守敬按：明抄本作阳。《名胜志》引此作阳，明钞本同。湖阳县在下。《隋志》，枣阳有溲水。《寰宇记》比阳下载溲水。《舆地纪胜》，南搜河在枣阳东北一百里，北流入唐州界。今曰秋河，出枣阳县东北山。西流北屈，径平氏城西，而北入澧水。守敬按：今秋河自枣阳县东北，北流经桐柏县，至唐县东南入澧河。澧水又西注比水。守敬按：今澧河自桐柏县西，西北流至唐县南，入唐河。比水自下，亦通谓之为派水。昔汉光武破甄阜、梁丘赐于比水西，斩之于斯水也。守敬按：《后汉书 光武帝纪》，更始元年，复与甄阜、梁丘赐战于沘水西，大破之，斩阜、赐。《元和志》比阳县下作即斯水也，当从之。《通鉴》王莽地皇三年，《注》引此亦误。比水又南，赵、澧二渠出焉。戴改此作醴。守敬按：下作醴，然郦氏或故意错出。二渠俱详下板桥水。比水又西南流，谢水注之。水出谢城北，守敬按：《续汉志》刘《注》引《荆州记》，东北百里有谢城。《一统志》，谢城在唐县南。当在今唐县西北。其源微小，朱其讹作二，赵据《寰宇记》校改。戴改同。至城渐大。城周回侧水，申伯之都邑，朱无此五字，赵依《寰宇记》引此增。戴增同，也作邑。守敬按：申见《淯水》篇，封在周初，其后中绝，至宣王时，以王舅改封于谢。《诗》所谓申伯番番，既入于谢者也。守敬按：《大雅 崧高》篇文。世祖建武十三年，封樊重少子丹为谢阳侯，即其国也。守敬按：见《后汉书 樊宏传》作射阳，《注》引此作
射水、射阳，而以临淮之射阳县为远。盖射、谢通用，射水即谢水，射阳即谢阳也。故《樊毅碑》有谢阳之孙之文。然则是水即谢水也。高岸下深，朱脱高字，赵据《名胜志》校增。戴增同。浚流徐平，时人目之为渟瀯水，城戍朱讹作成，《笺》曰：一作戍。全、赵、戴改戍。守敬按：明钞本作戍又以渟瀯为目，非也。其城之西，旧棘阳县治，守敬按：县详《淯水》篇堵水下。故亦谓之棘阳城也。谢水又东南径新都县，左注比水。守敬按：水在今新野县东北。比水又西南流，[二七]径新都县故城西，守敬按：汉县属南阳郡，后汉废。在今新野县东。王莽更之曰新林。《郡国志》以为新野之东乡，朱志下衍曰字，戴、赵删。故新都者也。守敬按：《续汉志》，新野有东乡，故新都。刘《注》，王莽封也。
又西至新野县，南入于淯。
比水于冈南，全云：此冈即上《注》云长冈也。会贞按：上长冈在今唐县东，此冈当在今新野县东南，相去甚远。全氏奈何混而一之？西南流，戍在冈上。比水又西南，与南长 门二水合。赵云：按 门水即下板桥水也，未知水有二名也，抑误字也？会贞按：下板桥水凡四见，此 门盖板桥之误。其水东北出湖阳东隆山。会贞按：上所云二水，以《注》考之，板桥水在北，长直水在南。观图，今枣阳县东北有二水，北水曰长直水，南水曰铺北河，盖误以板桥水为长直水，以长直水为铺北河
也。《注》言此水出湖阳东隆山，即枣阳东北之北水，当出今唐县东南。山之西侧有《汉日南太守胡着碑》。会贞按：此碑欧、赵皆不著录，洪但载郦说，盖已佚。子珍，骑都尉，尚湖阳长公主，即光武之伯姊也。会贞按：《后汉书 宋弘传》，时帝姊湖阳公主新寡，谓珍没也。庙堂皆以青石为阶陛。庙北有石堂。珍之玄孙桂阳太守玚，以延熹四年遭母忧，于墓次立石祠，勒铭于梁，石字倾颓，而梁字无毁。会贞按：此铭欧、赵皆不著录洪但载郦说，盖已佚。盛弘之以为樊重之母畏雷室，盖传疑之谬也。会贞按：《书钞》一百五十二、《类聚》二并引盛弘之《荆州记》樊重母畏雷，为石室避之，悉以文石为阶砌，今犹存。《续汉志》湖阳《注》、《初学记》一、《御览》十三但称《荆州记》。郦氏庙堂云云，凿凿言之，而斥盛说之谬，乃别有所据，今不可考矣。[二八]《一统志》，樊重石室在唐县南，故湖阳县界，则仍从盛说也。隆朱作陆，《笺》曰：孙云，疑作隆。戴、赵改隆。会贞按：《名胜志》引此作隆。山南有一小山，山 朱作圾，《笺》曰：一作 。戴、赵改 。有两石虎相对夹隧道，虽处蛮荒，全无破毁，作制甚工，信为妙矣。会贞按：《魏书 蛮传》，永平初，东荆州表[阙二字。]太守桓叔兴，前后招慰大阳蛮归附，请置郡、县。诏前镇东府长史郦道元检行置之。延昌元年，叔兴拜南荆州刺史，居安昌，隶于东荆。四年，表请不隶东荆。道元即于是年除东荆州刺史，治比阳故城。是上安昌在故湖阳西南，比阳在东北，是地为蛮境。此处凡所 述，大率
以目验得之者也。世人因谓之为石虎山。其水西南流，径湖阳县故城南。守敬按：汉县属南阳郡，后汉、魏因，晋省。在今唐县南八十里。《地理志》曰：故蓼国也。赵改蓼作廖，云：《汉书 地理志》湖阳县下云，故廖国也。师古曰，廖音力救反。左氏传作飂字，其音同耳。汉六安国有蓼县，则是舒蓼之蓼，音六，盖字形之似，而其地相去甚远。全、戴改廖同。会贞按：《续汉志》棘阳，刘《注》引《前志》蓼国湖阳是，作蓼，与此同。疑郦氏所见《汉志》本作蓼，故《左传 桓十一年》杜《注》，蓼国，今棘阳县东南湖阳城。《太康地记》，蓼国先在湖阳。亦作蓼，今本《汉志》作廖，传写异耳。赵依改，戴从之。失于不考。《竹书纪年》曰：楚共王会宋平公于湖阳者矣。守敬按：今本《竹书》系于周简王十三年，即楚共王之十八年。[二九]东城中有二碑，似是《樊重碑》，悉载故吏人名。守敬按：此碑欧、赵皆不著录，洪但载郦说，盖已佚。司马彪曰：仲山甫封于樊，因氏国焉。爰自宅阳，朱《笺》曰：宅阳乃比阳之误。赵云：按以《隶释》校是宅阳。守敬按：《续汉志》河内修武下，阳樊、攒茅田，《注》引服虔曰，樊仲山之所居，故名阳樊；修武故南阳。宅阳或南阳之误。今有宅阳币，出土甚多，疑亦地名也。徙居湖阳，能治田，殖至三百顷，广起庐舍，朱落广字，赵据《名胜志》校增，戴增同。高楼连阁，波陂赵二字改陂渠。守敬按：《名胜志》引此作陂渠，《东观汉记》作陂池，尤胜。灌注，竹木成林，六畜放牧，鱼蠃梨果，檀棘
桑麻，闭门成市。兵弩器械，赀至百万。其兴工造作，为无穷之功，朱脱功字，何焯以钞本《隶释》校增。戴、赵增同。巧不可言，富拟封君。世祖之少，数归外氏，守敬按：《寰宇记》湖阳下引《周地图记》，湖阳，光武外祖樊重邑也。及之长安受业，赍送甚至。世祖即位，追爵敬侯。守敬按：《樊宏传》作追爵，谥为寿张敬侯。盖寿张其爵，敬其谥也。诏湖阳为重立庙，置吏奉祠。巡祠章陵，常至重墓。守敬按：《后汉书 樊宏传》，南阳湖阳人也。其先仲山甫封于樊，因而氏焉。父重，字君云，世善农稼，好货殖云云，与司马说互有详略。其水四周城溉，守敬按：四周城溉，《注》有此辞例，见《晋水》篇。城之东南，有《若令樊萌、中常侍樊安碑》。赵云：按《隶释》，《汉故中常侍骑都尉樊君之碑》，君讳安，字子仲，南阳湖阳人也。延熹三年冬十有一月，勒石。守敬按：《樊安碑》载《古文苑》九，误子仲为子佑。《集古录》误同。《樊萌碑》，欧、赵皆不著录，洪但载郦说，盖已佚。城南有数碑无字。守敬按：碑之无字者，或因未得撰文之人，见《泗水》篇，此数碑盖岁久漫漶。又有石庙数间，依于暮侧，栋宇崩毁，惟石壁而已，亦不知谁之冑族矣。其水南入大湖，湖阳之名县，藉兹而纳称也。守敬按：水自湖阳县之南，南入大湖，则县在湖之北，水北曰阳，故知县以此称。湖水西南流，又与湖阳诸陂散水合，谓之板桥水，又西南与醴渠合，又有赵渠注之。二水上承派水，会贞按：派
水本澧水之异名，自澧水注比，比水亦有派水之名，故此二水承比水，郦氏变言承派水也。南径新都县故城东，两渎双引，南合板桥水。会贞按：二水当在今唐县西南。板桥水又西南与南长水会。会贞按：会处在今枣阳县西北。水上承唐子襄乡诸陂散流也。会贞按：此今枣阳东北之南水。唐子陂以唐子乡得名，疑此本作承唐子乡诸陂散流，襄字衍文？唐子陂在唐子山西南，有唐子亭。会贞按：《续汉志》、《隋志》并言蔡阳有唐子山，[三〇]山在今唐县南百里，枣阳县北五十里。《枣阳县志》，唐子山南有莲花堰为邑北胜境，广阔数里，即唐子陂。唐子亭又名松子亭，见下。汉光武自新野屠唐子乡，杀湖阳尉于是地。会贞按：见《后汉书 光武帝纪》。陂水清深，光武后以为神渊。会贞按：张衡《南都赋》松子神陂，李《注》引习凿齿《襄阳耆旧记》，神陂，在蔡阳县界，有松子亭，下有神陂也。神陂盖即神渊，据郦说是神渊本松子陂矣。西南流于新野县，与板桥水合，西南注于比水，会贞按：今枣阳县东北之北水、南水，西南流于枣阳境，合为一水，又西南至襄阳县东北入唐河。又西南流注于淯水也。朱脱注字，戴、赵增。会贞按：黄本有注字，《名胜志》引同。今泌河自泌阳县东，西流经唐县，为唐河。又西南流，经新野县，至襄阳县东北，入白河。
校记
[一]　「水发白石山」　按：原「出」字误，诸本皆作「发」，依改正。又《疏》于「水发白石山」下写疏，据《通鉴》晋咸康五年文，当作「水发白石山西」，据之「西」属上读。《方舆纪要》二十九「西」属下读。
[二]　「北径郑卫尉城西」　按：沈钦韩《疏证》云：《梁书 郑绍叔传》：「天监初，入为卫尉卿。加冠军将军。三年，魏军围合肥，绍叔以本号督众军镇东关，事平，复为卫尉。」杨《疏》漏引，当依补。杨书《凡例》云：「近时有沈文起之《注疏》稿本未刊板，吾不得见。然吾兄沈氏之《左传补注》，发明无多，其书即传，恐亦所见不逮所闻。」既未见其书稿本，实亦不宜轻下评 ，嫌于武断。即如上文杨校「投水而死者数千」依诸葛恪者作「数万」，沈氏书中亦有之。
[三]　「戴年下增立字，云：脱立字」　按：沈氏《疏证》云：「立字不当有。」
[四]　「王逸曰，太湖中有包山」　按：检《楚辞 九歌 湘君》「邅吾道兮洞庭」，王逸《注》云：「洞庭，太湖也。」洪兴祖《补注》云：「按吴中太湖，一名洞庭，而巴陵洞庭亦谓之太湖。逸云太湖，盖指巴陵洞庭耳。」王逸《注》但言《楚辞》之洞庭，一名太湖，初未言包山。杨《疏》误引。
[五]　「乃别一罗浮，高比此稍逊」　按：《书钞》一百八罗浮石鼓条引《罗浮山记》云：「罗浮山东别有山，有两石鼓，扣之清越。」为杨《疏》所本。
[六]　「《越绝书》二，由锺穷隆山者，古赤松……子所取赤石脂也」　按：孔本《北堂书钞》百六十引
《越绝》曰：「吴中穹隆山，古赤松子所取赤石脂也。」今本《越绝书》讹作「由锺穷隆山者，古赤松子所取赤石脂也」。孔校云：「古今逸史本、汉魏丛书本《越绝》因曲误由，仍作锺穷，非是。」今按：孔校是，当据正。
[七]　「《宋志》引《吴记》……后改为县」　按：《宋书 州郡志》引《吴记》如此，且曰「非也」。《寰宇记》亦引沈约以为非之语。沈以为「汉旧县」。据沈氏则立盐官为海昌都尉治，非晋太康中立。杨氏以为别有晋太康分立之说，或县当废而晋复立，以弥缝之。实则立县自汉始也。
[八]　「《御览》五百五十六引乐资《九州岛志》文……较详」　按：《注》「为美人死葬于山上」云云，而《御览》所引，文不明晰，乃云「秦始皇过此山而美之，死因葬焉」。其事与美人无涉，《疏》云较详，近于皮相，且云足以正《名胜志》山上有美人庙之妄，但曰误，已足，语气过当。杨《疏》于它书往往诋诃过当，亦文人积习也。
[九]　「孔奕《会稽志》作虞国」　按：孔奕即九晔，二字音同，赵一清避清康熙帝改字。
[一〇]「今受有大穴， 水入焉」　按：《蜀都赋》「演以潜沫」下《注》云：「《禹贡》梁州云，潜既道，有水从汉中沔阳县南流至梓潼汉寿县，入穴中，通冈山下，西南潜出，今名复水。旧说云《禹贡》潜水也。」杨《注》引过略。
[一一]「《括地志》潜水一名澓水，亦作洑水」　按：《史记 夏本纪 正义》引《括地志》云：「潜水一名复水，今曰龙门水，源出利州谷县东龙门山大石穴下也。」不作「澓」，亦无「亦作洑水」语，杨氏
不知所据何本？
[一二]「《九域志》流江，古賨城，有古碑」　按：检《九域志》七流江县下无「古賨城」以下，当在古迹中。
[一三]「《江水》篇谓宕渠水即潜水，渝水与此同也」　按：《寰宇记》百三十八流江县下云：「宕渠水一名渝水，在县东二里。」
[一四]「县有车骑将军冯绲……冢」　按：《寰宇记》百三十八流江县下云：「汉宕渠县城在今县东北，俗号为车骑城。」当以绲故。范《书 绲传》：「巴郡宕渠人也。」章怀《注》云：「宕渠县，故城在今渠州东北。」
[一五]「又《史》、《汉表》是元封元年，此作元朔，非也」　按：朱《笺》本侯国下有《笺》云：「按《史记》是元封元年。」
[一六]「不复穿井，仰饮此水》　按：「仰」原作「即」，《续志。注》「即」作「仰」，《御览》六十三同。「即」虽可通，「仰」有据，义犹仰给，据订。
[一七]「汉司空王畅、太傅袁隗为南阳太守，令县月送三十余石」　按：「令」上原无「太守」，《类聚》八十一作「为南阳太守，令县月送三十余石」，文义较明，据补「太守」二字。
[一八]「引见《书钞》七十九、一百二」　按：「一百二」下原有「五百八十九」、《书钞》一百六十九耳，安得有五百八十九，《疏》误衍，今删。下页「《书钞》一百二」下又见一次，亦删。
[一九]「《寰宇记》……析水即《水经》之均水也」　按：检《寰宇记》（金陵局刻本），「均水」作「 水」，《注》云「音巾」。
[二〇]「齐桓公并登之」　按：「并」上原有「太史公」，检《索隐》，但云齐桓公并登之，无「太史公」三字。熊氏臆增，盖误解「并登」字义。《索隐》所言并登，指熊耳之东西二 言。郦《注》所云太史公司马迁皆尝登之，意与「并登」同，言东西二 皆登之也。「太史公」三字今删。又《索隐》驳郦《注》云「或云弘农熊耳」，下云「望江汉」，知非也。
[二一]「《御览》四十二引盛弘之《荆州记》略同，知是弘之说，而作耒阳、益阳，误」　按：《御览》引《荆州记》云「南县修县北有熊耳山」，不作「耒阳、益阳」，熊氏不知据何本？
[二二]「晋桓温伐秦水军自襄阳入 口」　按：《晋书 温传》及《苻健载记》皆作「均」，不作「 」。（晋桓温……」一节文今据台兆本删。）
[二三]「《寰宇记》粉水出房陵县东流，盖本《水经》以立文也」　按：《寰宇记》原文作「粉水源出县东北永林山。《水经注》云：粉水导源东流经上粉县云云」，则《寰宇记》引《水经注》有「导源东流」四字，本无「房陵」二字。赵不当云「落」字。
[二四]「《御览》六十五……引此并同」　按：《御览》六十五云：「《注水经》曰：越嶲粉水导源东流，经上粉县云云。」句疑有误。粉水在房陵不在越嶲，不知何据。
[二五]「东入于淯」　按：朱《笺》本「淯」讹作「涓」，《笺》云：「淯当作涓。」《疏》径改，未录《笺》语。
[二六]「如东，三十余里」　按：沈氏《疏证》云：「如、而通用。」
[二七]「左注比水，比水又西南流」　按：「又」上原无「比水」，今补此两字。戴校本重「比水」二字，全、赵本不重，朱《笺》本亦无此二字。王氏合校本从戴。《疏》本不从。检《大典》本亦不重。
[二八]「《御览》十三但称《荆州记》。郦氏……斥盛说之谬，乃别有所据，今不可考矣」　按：此条《书钞》无文石之「文」字，《类聚》有之。《御览》十三引称盛弘之《荆州记》，熊说不知何据。但作《荆州记》者《续汉志》刘昭《注》也。
[二九]「今本《竹书》系于周简王十三年，即楚共王之十八年」　按：「三」原作「二」，「八」原作「七」，今本《竹书》简王十三下书「晋厉公卒，楚共王会宋平公于湖阳」，据知当在简王十三年，即楚共王之十八年。今订。
[三〇]「《续汉志》、《隋志》并言蔡阳有唐子山」　按：《续志》蔡阳《注》但言有松子亭，《襄阳耆旧记》谓神陂在蔡阳县界有松子亭。
《水经注疏》卷三十
　　后魏郦道元撰
　　　　　　宜都杨守敬纂疏
　　　　　　　　　　　　　　　枝江熊会贞参疏
　淮水
淮水出南阳平氏县胎簪山。守敬按：《类聚》八引此作昭稽，误。《禹贡 疏》作胎簪。东北过桐柏山。
《山海经》曰：淮出余山，在朝阳东，义乡西。守敬按：《海内东经》文。《禹贡锥指》，余山乃桐柏之别名。[一]汉有朝阳县，见《比水》篇。《元和志》，桐柏县，汉平氏县之东界，梁于此置义乡县。盖取故义乡为名。《尚书》：导淮自桐柏。守敬按：《禹贡》文。《地理志》曰：南阳平氏县，王莽之平善也。守敬按：平氏县见《比水》篇。彼篇已言王莽更名平善，此复出。《风俗通》曰：南
阳平氏县桐柏大复山在东南，淮水所出也。淮，均也。守敬按：《四渎》篇文。《春秋说题辞》曰：淮者，均其势也。守敬按：《御览》六十一引势作务，《风俗通》同，然《古微书》作势，与此合。《释名》曰：淮，韦也，韦绕扬州北界，东至于海也。守敬按：《释水》文。今本《释名》，韦俱作围。《御览》引亦作围。《尔雅》曰：淮为浒。守敬按：《释水》文。然淮水与醴水同源俱导，西流为醴，东流为淮。守敬按：澧水出桐柏，与淮同源而别流西注，详见《比水》篇。澧、醴同。 流地下，朱 流上有自字。赵同，云：按下有脱文。戴删。三十许里，东出桐柏之大复山南，谓之阳口。守敬按：《御览》四十三引《荆州图副》，桐柏山云峰秀峙，林惟椅柏， 润吐溜，伏流数里。与此言 流三十许里异。考《续汉志》刘《注》引《荆州记》，桐柏淮源涌发，其中 流三十里，东出大复山南。《古文苑》载《桐源庙碑》，淮出平氏，始于大复， 行地中，见于阳口。郦氏合而为文。按《书》言导淮自桐柏，以导渭自鸟鼠同穴、导洛自熊耳例之，淮出桐柏审矣。《汉志》、《风俗通》称桐柏大复山，则桐柏、大复一山。而《荆州记》以桐柏淮源东出三十里为大复。又《水经》云，淮出胎簪山，东北过桐柏山；《元和志》，桐柏山在桐柏县西南九十里，《寰宇记》，胎簪山在县西北三十里[二]不同。《水道提纲》谓大复、胎簪皆桐柏之支 也。《禹贡锥指》，《桐柏县志》云，县西三十里有淮井，有泉三处涌出，伏流地中，经六七里成川。今俗名淮河。水南即复阳县也。守敬
按：汉县属南阳郡，后废，在今桐柏县东。阚骃言复阳县，胡阳之乐乡也。全、赵胡改湖会贞按：《汉志》，复阳，故湖阳乐乡。阚所本。湖阳县见《比水》篇。《史记 高祖本纪》作胡阳，胡、湖同。宣帝元康元年置，朱讹作元帝元延二年，全、赵、戴同。会贞按：《汉书 王子侯表》，复阳侯延年，长沙顷王子，宣帝元康元年正月封。当是宣帝元康元年置县，以封延年，此文既误宣帝为元帝，又误元康元年为元延二年，元延是成帝年号，亦非元年也，今订。互见《淇水》篇。在桐柏大复山之阳，会贞按：此应劭说。《汉志》颜《注》引之。《史记 高祖功臣侯表 索隐》引作在桐柏山下复水之阳，误。故曰复阳也。《东观汉记》曰：朱佑少孤，归外家复阳刘氏。会贞按：《后汉书》本传同。传言佑，南阳宛人。章怀《注》引《东观记》曰，佑作福，避安帝讳。刘攽据之，谓此人当名佑。山南有淮源庙，会贞按：《风俗通》十，淮庙在平氏。《续汉志》刘《注》引《荆州记》，桐柏山南有淮源庙。《元和志》，淮渎庙在桐柏县西六十里，桐柏山东北。《南阳府志》，庙初建于桐柏镇西，汉延熹六年改建桐柏镇东。在今桐柏县东。庙前有碑，是南阳郭苞立。又二碑， 是汉延熹中守、令所造，文辞鄙拙，殆不可观。赵云：《集古录》曰，桐柏庙碑磨灭虽不甚，而文字断续，粗可考次。盖南阳太守修庙碑也。其辞云，延熹六年正月乙酉，南阳太守中山卢奴君。奴下正阙一字，当是其姓。其后有颂亦可读，第不见太守姓名。然不着他事，惟修庙祀神尔。朱氏彝尊曰，碑云卢奴张君，特未详其
名。其碑甚完好。疑为后人所重摹。一清按：其一碑见《隶释》第二卷，即道元所谓文辞鄙拙，殆不可观者也。会贞按：此碑已佚，《隶释》载碑阙姓，与《集古录》同。朱氏所见作张君之本，乃重刻者，据《古文苑》八补字。《古文苑》以此碑为王延寿撰，又其一碑及郭苞所立之碑，欧、赵皆不著录，洪但载郦说，盖已佚。故《经》云东北过桐柏也。淮水又东径义阳县，朱此八字讹作《经》，戴改《注》，全、赵同。守敬按：即下义阳县也。此方径县境，下乃径县城。县南对固成山。山有水，注流数丈，洪涛灌山，遂成巨井，谓之石泉水，北流注于淮。守敬按：《方舆纪要》谓固城山即下石城山，非也。《随州志》，固城山俗称田王寨，在州北一百七十里。山有悬泉无数，飞注岩闲，下流东南入 ，东北入淮，即《水经注》之石泉水也。此《注》则但载北流之水。淮水又径义阳县故城南，朱此十字讹作《经》，戴改《注》，全、赵同。义阳郡治也，世谓之白茅城，朱脱之字，全、赵、戴增。会贞按：《晋书 桓玄传》，魏咏之、刘藩破桓石绥于白茅。亦见《宋书 向靖传》，即此城也。其城圆而不方。阚骃言晋太始中，割南阳东鄙之安昌、平林、平氏、义阳四县，置义阳郡于安昌城。又《太康记》、《晋书地道记》， 有义阳郡，守敬按：《宋志》引《太康地志》，义阳郡属荆州。以南阳属县为名。汉武帝元狩四年，封北地都尉卫山为侯国也。朱元狩作元光，《笺》曰：孙云，按《史记》，元狩四年，卫山封义阳侯。戴、赵改元狩。守敬按：
《史》、《汉表》同。有九渡水注之，水出鸡翅山，溪朱作磎。赵同。戴改。涧潆朱作瀯，赵同，戴改。委，沿 九渡矣。守敬按：《寰宇记》引， 作泗。其犹零阳之九渡水，赵脱水字。守敬按：零阳之九渡水，详《澧水》篇。故亦谓之为九渡焉。于溪之东山有一水，发自山椒下数丈，素湍直注，颓波委壑，可数百丈，望之若霏幅练矣，下注九渡水，九渡水又北流注于淮。守敬按：《方舆纪要》，鸡翅山在信阳州南九十里，一名鸡头山，有九渡水。《一统志》因之，谓九渡水一名九曲河，出鸡翅山，径州东南，又东北合浉水。不知九渡水与浉水中隔油水，且入淮，不入浉，则所指非此《注》之山，亦非此《注》之水也。《随州志》，九渡水出州北百九十里九龙山，东北屈曲流，左右涧流争注，又北合白水岩水，水自龙潭涌出，灌注岩间，为瀑布。岩高八九里，远望如白练。似为得之，其水北至淮河店北入淮。
又东过江夏平春县北。朱无又字，戴、赵同。会贞按：依例当有又字，今增。
淮水又东，油水注之。朱此八字讹作《经》，戴改《注》，全、赵同。水出县西南油溪，东北流径平春县故城南。守敬按：汉县属江夏郡，后汉、魏因，晋属义阳郡，[此从《宋志》引《太康志》，《晋志》作属江夏。]后改为平阳，徙废。宋复置，仍属义阳郡，齐、梁属南义阳郡，后魏废，在今信阳州西北。汉章帝建初四年，封子全为王国。朱章帝讹作和帝。赵改云：建初是章帝纪年，子全见范
《史 章八王传》。戴改同。油水又东曲，朱油水讹作淮水。赵同，于东下增径字，连下曲岸北为句。戴但改淮作油。岸北有一土穴，径尺，泉流下注，沿波三丈，朱沿下衍流字，戴、赵删。入于油水，乱流南屈，又东北注于淮。守敬按：《周书》天和二年省油州，入纯州。初盖取此水以名州。《隋志》，淮源有油水。《随州志》谓水出州东北一百里田山上。《一统志》，在信阳州西五十里，合白鹭水下入淮。今谓之游河。淮水又东北径城阳县故城南，赵城改成，下同。守敬按：《汉志》作成，《地形志》作城，汉县属汝南郡，后汉废，梁复置。魏因。[见下。]在今信阳州东北。汉高帝十二年，封定侯奚意为侯国，守敬按：此从《汉表》，《史表》无奚字。王莽之新利也。朱新利讹作利新，赵据《汉书 地理志》改。戴改同。会贞按：《通鉴》晋太康元年，《注》引此作新利。魏城阳郡治。会贞按：《地形志》仵城郡有城阳县，萧衍置，魏因之。城阳郡，萧衍置，魏因之，领义兴等四县。则城阳县不属城阳郡，城阳郡非治城阳县。又《隋志》城阳县旧废，梁置。又有义兴县，后魏置城阳郡，与《地形志》略同，而并与此城阳郡治城阳异。窃意梁复置城阳县并于治此置城阳郡，至天监三年，魏陷义阳，地入魏，不改。故郦氏云然。及东魏郡徙于义兴，而县度属仵城。《地形志》以武定为说，《隋志》亦沿其说，遂与此殊耳。淮水又东北与大木水合，朱此十字讹作《经》，戴改《注》，全、赵同。水西出大木山，会贞按：《晋书》作大木山，与此同。又《隋志》城阳有大木山，《通典》桐柏有大木山，而《元和志》作
天木，云俗名天目山，在桐柏县东北五十五里，山上有池，时人号为天目。今水曰明港河，出信阳州西北界天目山白龙潭。山即晋车骑将军祖逖自陈留将家避难所居也。会贞按：《十六国春秋》，祖逖为豫州刺史，将家属避难于大木山。《寰宇记》引之，亦见《晋书》本传。其水东径城阳县北，而东入于淮。会贞按：今明港河自信阳州西北，东南流至州东北入淮。淮水又东北流，右会湖水，朱此十字讹作《经》，右讹作左。戴改《注》。全、赵同，并作左。会贞按：当作右，观下傍川西南出云云，则湖水在淮水之右，非左会明甚。今订。今信阳州北四十里，有车辋湖，东三十五里有台湖，皆州境锺水处，盖《注》所指之湖水也。傍川西南出，穷溪得其源也。会贞按：由下流逆溯水源，与《河水注》三 契水、禄谷水，《漾水》篇 东流水、刺稽水同，乃变例也。淮水又东径安阳县故城南，朱此十一字讹作《经》，戴改《注》，全、赵同。守敬按：汉县属汝南郡，魏、晋、宋、齐、梁因，[惟晋称南安阳。]后魏属义阳郡，在今正阳县西南。江国也，嬴姓矣。今其地有江亭。守敬按：江国始见《春秋 僖二年》，文四年为楚所灭。《汉志》安阳颜《注》引应劭曰，故江国，今江亭是。《续汉志》，安阳有江亭，故国，嬴姓。《春秋 文公四年》，楚人灭江，秦伯降服出次，曰：同盟灭，虽不能救，敢不矜乎？守敬按：《左传》文。朱此下有《地理志》曰四字，赵同，戴删。汉乃县之。文帝八年，封淮南厉王子刘勃为侯国，朱作吕后八年，《笺》
曰：孙云，按《史表》文帝八年，淮南厉王子勃，封安阳侯。戴改文帝。全云：按《索隐》以为冯翊，非也。冯翊自惠帝以后不封国，故胡三省亦主善长之说。会贞按：《汉表》同。王莽之均夏也。淮水又东，得浉口水源，南出大溃山，朱此十四字截上八字讹作《经》，下六字仍属《注》文。戴改《注》，全、赵同。守敬按：《御览》六十七引《信州[有讹文。]图经》，师溪水源出黄 山北面，在弋阳县东南一百一十里。昔有隐士胡超居此，众人师之，故名师溪。则本作师。故《地形志》义阳郡平阳有师水。《通鉴》宋泰始二年，魏兵至师水。《注》引《南北对境图》师河在今信阳军罗山县西北界。并作师。然《通鉴》齐建武二年《注》引此作浉，则此自作浉。《□典》、《九域志》亦称浉水。今浉河出信阳州西南界山。《注》所云大溃山，无可考。据《隋志》应山、义阳并有大龟山。《寰宇记》，山在应山县北六十里。《荆州记》云，义阳郡南一百三十里有石，自然若龟形。龟、溃音近，盖即大溃山也。东北流翼带三川，乱流北注浉水。守敬按：《水道提纲》，浉河三源，一出平靖关北流，一出东南，一出其西者并会。稍异。又北径贤首山西，守敬按：《通鉴》齐建武二年，魏刘昶等攻义阳，王广之救义阳，分兵与萧衍，从闲道夜发，径上贤首山，即此。《舆地纪胜》，山在信阳军南七里。在今信阳州西南七里。又北出，东南屈，径仁顺城南，故义阳郡治，分南阳置也。晋太始初，以封安平献王孚长子望，本治在石城山上，因梁希赵云：按希字疑误。侵逼，徙治此城。梁司州刺史马仙 不守，朱梁讹作齐，仙 讹作鲜卑。赵云：按《通鉴》梁天监三年，魏人闻蔡道恭卒，攻义阳益急。上遣宁朔将军马仙 救义阳，元英纵兵击之，仙 大败而还。蔡灵恩势穷，降于魏。魏置郢州于义阳。《梁书》本传，天监四年，仙 迁南义阳太守，仍督司州诸军事。正指此事。《注》云马鲜卑，不知传写之误也，抑南北流闻之讹也？何焯云：鲜卑，《齐》、《梁书》、《南史》俱作仙 。戴改梁，改仙 。魏置郢州也。守敬按：《地形志》南司州，正始元年改为郢州。孝昌三年陷，萧衍又改为司州，武定七年复，改置。所云郢州，即此郢州也。梁改司州，及后魏，复改南司州，皆郦氏后事。昔常珍奇自悬瓠遣三千骑援义阳行事庞定光，屯于浉水者也。守敬按：《宋书 殷琰传》晋安王子勋以庞定光行义阳郡事。蛮田益之攻定光，常珍奇自悬瓠遣三千人援定光，屯军柳水。柳水是浉水之误。《魏书》常珍奇附《毕众敬传》，作屯于灌水。灌水亦浉水之误。浉水东南流，历金山北，会贞按：《魏书 世宗纪》，永平元年，郢州刺史娄悦破萧衍将马仙 于金山。《隋志》，义阳有金山。《舆地纪胜》，在信阳军南十里。在今信阳州南五十六里。山无树木，峻峭层峙。浉水又东径义阳故城北，赵义阳下增县字。会贞按：《通鉴》宋泰始二年，《注》引此无县字。晋义阳郡尝治此，即上所云治在石城山上，故此下亦云城在山上，是郡昔所旧治也。然则当增郡字。城在山上，因倚陵岭，周回三里，是郡昔所旧治城。城南一十五步，对门有天井，守敬按：《舆地纪胜》引《十道四蕃志》，石城山南有天井。周一百余步，深一丈。东径锺武县故城南，朱脱县字，戴、赵增。守敬按：汉县属江夏郡，后汉省，宋复置，属义阳郡，齐属北义阳郡，后魏废，在今信阳州东南。故江夏之属县也，王莽之当利县矣。又东径石城山北，山甚高峻，守敬按：上义阳郡旧治山上，即石城山。此又云径石城山北，足知此山非惟高峻，而且延袤甚远。《地形志》，县有石城山。《括地志》，山在申州钟山县东南二十一里，山上有故石城。《舆地纪胜》引《元和志》在县西南二十一里。在今信阳州西南七十里。《史记》曰：魏攻冥阨。《音义》曰：冥阨或言在鄳县葙山也。会贞按：《魏世家》，无忌谓魏王曰，秦不敢伐楚而攻冥阨之塞。《集解》徐广曰，或以为今江夏鄳县是。并郦所本。此作魏攻冥阨，盖郦记忆之误。《括地志》亦不考原书而承之。[《舆地广记》同。]《志》又引注《水经》云，或言在，指此山也。今《注》县葙二字误，当据订作指此山也。《左传 定四年》，楚左司马戍请塞大隧、直辕冥阨。后冥阨或变称冥山，又称冥隘，又称黾塞，鄳隘之塞，屡见典籍，且直以充九塞之数，最为显著，故郦氏特举之。然《齐志》谓义阳有三关之隘。《地形志》载石城山于县，即《史记 正义》之平靖关。又乐宁载武阳关，[三]东随载黄岘关，平靖关即冥阨，武阳关即直辕，黄岘关即大隧，形势天险，历代皆为重镇。案《吕氏春秋》九塞，其一也。会贞按：见《有始览》，冥阨居九塞之第二。亦见《淮南 墬形训》，冥作渑。浉水径鄳县故城南。会贞按：两《汉》、《晋》、《宋》、《齐志》俱作鄳。《后魏志》作。与鄳通。汉县属江夏郡，后汉、魏因，晋[此从《宋志》引《太康地志》，《晋志》属江夏。]属义阳郡，宋因，齐属北义阳郡，梁属西汝南郡，后魏属齐安郡，在今信阳州东北。建武中，世祖封邓邯为鄳侯。朱鄳下衍县字，赵删，说见下。全、戴删同。守敬按：《后汉书 邓彪传》，父邯，中兴初，封鄳侯。案苏林曰：音盲。朱《笺》曰：宋本作鄳县侯，衍，去案字。赵云：非也。鄳县当作鄳侯，案字仍存。戴同。全云：六字《注》中《注》。守敬按：《汉志》颜《注》引苏说同。又云，音萌，又音莫耿反。浉水又东径七井冈南，守敬按：冈当在今信阳州东北。又东北注于淮。守敬按：今浉河自信阳州西南，东北流至罗山县西北入淮。淮水又东至谷口。谷水南出鲜金山，会贞按：《隋志》，乐安有金山，盖即此山。与义阳之金山别也。今水曰竹竿河，出罗山县南掘山。北流，朱此下衍至字，戴、赵删。瑟水注之。水出西南具山，会贞按：《地形志》，县有霸山庙。《元和志》，涩水出钟山县南霸山，去县七十五里。《寰宇记》同。澀水即瑟水，霸、 音同。知此本作 山，後人傳鈔脫左半土字，又訛貝為具也。今水曰小黄河，出罗山县西南灵山。东北径光淹城东，会贞按：城在今罗山县西南。而北径青山东，会贞按：山在今罗山县西南。罗山西，会贞按：《地形志》，保城有罗山庙。《元和志》，罗山在罗山县西南九里，在今罗山县南十里。赵据《名胜志》罗山西下增俗谓之仙居水句，戴增同。守敬按：非也。《寰宇记》仙居县下谷河水在县西八里。注《水经》云，其水南出鲜金山，北流合瑟水，东北合淮水，俗谓之仙居水。考唐天宝中， 改乐安县为仙居县，乐安山为仙居山，[四]仙居水乃因此得名。则郦氏时无仙居水之目。俗谓句盖乐氏语，《名胜志》亦沿乐氏文，赵遂据增，戴从之，皆失于不考。东北流注于谷水。会贞按：今小黄河自罗山县西南，东北流至县东，合竹竿河。谷水东北入于淮。会贞按：今竹竿河自罗山县南，东北流至县东北，光山县西北界，入淮。
又东过新息县南。朱过讹作径，戴、赵改。会贞按：《初学记》六引此作过。
淮水东径故息城南。守敬按：《说文》息作鄎。息国始见《左传 隐十一年》，庄十四年为楚所灭。《正义》引《世本》息国，姬姓。杜《注》，息国，汝南新息县。郦氏分故息、新息为二，则息在新息地，非即新息治也。淮水东流，先径故息，后径新息，则故息在新息之西，与下应说合。在今息县西南十五里。《春秋左传 隐公十一年》，郑、息有违言，息侯伐郑，郑伯败之者也。淮水又东径浮光山北，朱此九字讹作《经》，戴改《注》，全、赵同。守敬按：《元和志》作光山，云，在光山县西北八十里。《九域志》亦作光山。《寰宇记》，浮光山在县西北八里，脱十字，即今县西北八十里。亦曰扶光山，孙星衍曰：浮、扶音近，浮从孚声。守敬按：《明一统志》，一名浮弋山。即弋阳山也，朱无阳字，赵据《寰宇记》引此增，戴增同。守敬按：《汉志》弋阳，颜《注》引应劭曰，弋山在西北。《元和志》，光山一名弋山，疑作弋山是。然《后汉书 郅恽传》郑敬隐于弋阳山。章怀《注》，《前书》云弋阳山在西北。盖就山言曰弋山，就县言曰弋阳山也。《隋志》乐安下，又分浮光、弋阳为二山。出名玉及黑石，堪为碁。其山俯映长淮，每有光辉。朱无此十九字，赵据《寰宇记》引此增，戴增同。守敬按：《元和志》， 玉坑在古息城东南五步，其玉洁白，堪为器用。地与此山近。淮水又东，朱脱此四字，全、赵、戴增。径新息县故城南。守敬按：汉县属汝南郡，后汉因，魏为汝南郡治，[据《注》城内有《魏太守程晓碑》，则郡已移此。]晋因，宋至后魏曰南新息。宋、齐、梁属汝南郡。后魏为郡治。今息县治。应劭曰：息后徙东，故加新也。守敬按：《左传 疏》引应劭同。《汉书》颜《注》作孟康。《寰宇记》亦作孟康，殆本应说而孟承用之乎？王莽之新德也。光武十九年，封马援为侯国。守敬按：见《后汉书 马援传》。外城北门内有新息长贾彪庙。守敬按：贾彪《后汉书 党锢》有传。《元和志》，贾君祠在县北一里。彪为新息长时，小民多不养子，彪严其制，所活数千，佥曰贾父，后为立祠。庙前有碑。守敬按：此碑欧、赵皆不著录，盖已佚。下碑同。面南又有《魏汝南太守程晓碑》。朱晓讹作尧。赵改云：《魏书 程仲德传》云，分封少子延及孙晓为列侯。晓嘉平中为黄门侍郎。裴松之《注》引《世语》曰，晓字季明，有通识。《隋书 经籍志》有《程晓集》二卷，《梁有录》一卷。即其人也。戴改同。守敬按：《魏志》，晓迁汝南太守。魏太和中，蛮田益宗 诚，朱诚讹作域，戴、赵改。立东豫州，以益宗为刺史。守敬按：《魏书 田益宗传》，太和十九年，于新蔡立东豫州，以益宗为刺史。《北史》同。考《地形志》东豫州[治广陵城。]领汝南郡南新息县。《隋志》，新息，后魏置东豫州，与此
《注》合。则《魏书》、《北史》新蔡，为新息之误。胡三省知之，故《通鉴》梁天监七年《注》言，州治新息广陵城。《钱氏考异》广陵城，今光州息县地。淮水又东合慎水。朱慎下衍县字，戴、赵删。水出慎阳县西，守敬按：《集韵》，滇，水名，在汝南，或作慎。《元和志》，慎水出真阳县西南二十里。《寰宇记》，滇水出真阳县西北二十里，注入淮。《一统志》，慎水在正阳县南一里。而东径慎阳县故城南，会贞按：《汉》、《魏》、《晋》、《宋》、《齐志》作真阳，后魏同。梁并属汝南郡。后魏天平四年置义阳郡，治此，在郦氏后。《地形志》，真阳有真阳城。在今正阳县北四十里。县取名焉。朱《笺》曰：孙按，《史记 索隐》，慎阳属汝南。如淳曰，音震。阚骃曰，合作滇阳，永平五年，失印，更刻，遂误以水为心。汉高帝十一年，封栾说为侯国。会贞按：《汉表》作乐说，此从《史表》。颍阴刘陶为县长，会贞按：《后汉书 刘陶传》，颍川定阴人。[五]检《续汉志》，颍川郡有颍阴，无定阴，可据此《注》以证其误。又《传》作除信阳长。观《黄宪传》，汝南慎阳人，章怀《注》，南阳有慎[当作顺。]阳国，而流俗书此，或作顺阳者误。则《陶传》作顺阳亦章怀所谓流俗之误也。考《诗》毛氏古文作应侯顺德，三家《诗》今文作慎德。《易》费氏古文作慎德，京氏今文作顺德。[详臧庸《拜经日记》。]《孟子》王顺，《汉书 人表》作王慎。《史 诸侯年表 索隐》引《系本 鲁慎公》、《左传 文十六年 疏》引《鲁世家》作顺公。《史 王子侯表》邵侯刘慎，《汉表》作顺。顺、慎古通，梁玉绳之言不可易也。汝南之慎阳作顺阳，则与南阳之县混，故章怀以为误。然两汉县同名者不少也，观《殇帝纪》葬孝和皇帝于慎陵，章怀亦云，俗本作顺者误。《光
武帝纪《战于顺水北。章怀又云，本或作慎者误。殆未识慎、顺通用字也。政化大行，道不拾遗，以病去官。童谣歌曰：悒然不乐，思我刘君，何时复来，安此下民？会贞按：《类聚》五十引司马彪《续汉书》政化云云，与此全同，是郦所本。而陶作騊，慎阳作涢阳。《御览》二百六十七亦引，而陶作騊駼，慎阳作涢阳，并误。范《书 陶传》小异。见思如此。应劭曰：慎水所出，东北入淮。会贞按：《汉志》慎阳，颜《注》引应说，脱所字，北当作南，此下当有枝水左出焉至城南积而为陂十二字，方与《汝水》篇，汶水首受慎水于慎阳县故城南陂相应。《一统志》，汶水、慎水分流也。慎水又东流，积为燋陂。陂水又东南流为上慎陂，又东为中慎陂，又东南为下慎陂，皆与鸿郄陂水散流。会贞按：散流下当有会字，下阪水散流，下合慎水，正应此句。其陂首受淮川，会贞按：《史记 河渠书》，好事者争言水利，汝南引淮穿渠溉田，盖即此水，而后世遂为陂之上源。左结鸿陂。会贞按：《汉书 翟方进传》，汝南旧有鸿隙大陂。《隋志》，汝阳县有鸿 陂。隙、 、郄同。《元和志》、《寰宇记》并云，陂在汝南县东十里。且《注》下文明云起塘四百余里，则陂直从淮北以至汝东皆是。而考《注》所 ，则但在淮北。盖自东汉安帝诏以陂假与贫民，于是渐废。至后魏时，惟余淮北之陂，故道元据以为说。而《隋志》、《元和志》、《寰宇记》盖俱指遗迹耳。汉成帝时，翟方进奏毁之。会贞按：《方进传》，关东数水，陂溢为害，奏罢之。建武中，汝南太守邓晨欲修复
之，会贞按：《后汉书 邓晨传》，建武十八年，兴鸿郄陂。知许伟君[六]会贞按：许杨字伟君。晓知水脉，召与议之。伟君言：成帝用方进言毁之，寻而梦上天，天帝怒曰：何故戴作敢。败我濯龙渊？[七]朱龙讹作子。赵云：案《许杨传》作龙，戴改。是后民失其利，时有童谣曰：败我陂，翟子威，会贞按：方进，字子威。反乎覆，朱作及子覆。赵云：按《后汉书》作反乎覆，《水经》多引异文，可并存也。全云：按及子覆者，指其子义之祸。戴改反乎覆。会贞按：两《汉书》俱作反乎覆。《元和志》、《寰宇记》同。反乎、及子，形近致误。陂当复。明府兴复废业，童谣之言，将有征矣。遂署都水掾，起塘四百余里，百姓得其利。会贞按：自成帝时以下，《后汉书 许杨传》文，稍有删节。《翟方进传》谣辞更详。陂水散流，下合慎水，而东南径息城北，又东南入淮，朱又东下衍径字。全、赵删，南下增流字。戴但删径字。会贞按：水自今正阳县西北，东南流至息县东入淮。《一统志》谓慎水东北入汝，盖后世所指之水也。谓之慎口。淮水又东，与申陂水合。水上承申陂于新息县北，守敬按：陂在今息县北。东南流分为二水。一水径深丘西，守敬按：此一水为正流，在今息县东北。又屈径其南，南派为莲湖水，南流注于淮。守敬按：谓合莲湖水注淮也。水在今息县东。淮水又左迤流结两湖，谓之东、西莲湖矣。守敬按：湖俱在今息县东。淮水又东，右合壑水。朱此八字讹作《经》，戴改《注》，全、
赵同。水出白沙山，守敬按：《魏书 世宗纪》，景明四年，镇南将军元英，大破梁将吴子阳于白沙。盖此山有白沙关，亦曰白沙戍，详《江水》篇。据彼篇倒水南流径白沙戍西，则关置于白沙山而近南，壑水则出山北也。山在今光山县西南百余里。东北径柴亭西，守敬按：亭当在今光山县西南。俗谓之柴水。守敬按：《寰宇记》，柴水源出仙居县南，屈曲流一百一十里入淮。《九域志》亦云，仙居有柴水。皆本俗说。《方舆纪要》谓之寨河。又东北流，与潭溪水合。水发潭谷东北流，右会柴水。守敬按：水在今光山县西北。柴水又东径黄城西，守敬按：黄国始见《左传 桓八年》，僖十二年为楚所灭。《汉志》弋阳，颜《注》引应劭曰，故黄国，今黄城是。《史记 陈 世家 索隐》引《系本》，黄国，嬴姓。《括地志》，黄国故城，汉弋阳县也。春秋时，黄都在光州定城县西十里。[八]《元和志》在定城县西十二里。在今光州西十二里。故弋阳县也，守敬按：汉县属汝南郡，后汉因，为弋阳郡治，魏、晋、宋、齐、梁、后魏因。《地形志》，弋阳有弋阳城。城内有二城，西即黄城也。会贞按：《陈书 宣帝纪》太建五年，鲁天念克齐黄城小城，齐军退保大城。胡氏《通鉴 注》以此黄城当之，引《注》文云云，钱氏《考异》辨其误，谓是黄阪城，非此也。柴水又东北入于淮，守敬按：今寨河自光山县西南，东北流至光州西北入淮。谓之柴口也。淮水又东北，申陂枝水注之。朱此十一字讹作《经》，戴改《注》，全、赵同。水首受陂水于深丘北，东径钓台南。守敬按：台在今息县东北。台在水曲
之中，台北有琴台。又东径阳亭南，守敬按：亭亦在今息县东北。东南合淮。守敬按：水在今息县东。淮水又东径淮阴亭北，会贞按：亭当在今光州西北。又东径白城南，朱此十五字讹作《经》，戴改《注》，全、赵同。楚白公胜之邑也，会贞按：《史记 楚世家 集解》引服虔曰，白，邑名，楚邑大夫皆称公。《括地志》，白亭在豫州褒信县南三十二里，又有白公故城。谓此城也。下言东北去白亭十里，白亭在今息县东北八十里，则此城在县东北约七十里。《方舆纪要》引《县志》西南七里有故白城，盖出后人傅会。白公事详《汝水》篇吴城下。东北去白亭一十里。朱东上衍又字，赵同，戴删。守敬按：亭详《汝水》篇。淮水又东径长陵戍南，会贞按：《地形志》，萧衍置长陵郡及县，盖取此戍为名。在今息县东八十里。又东，青陂水注之，朱此上十六字讹作《经》，戴改《注》，全、赵同。会贞按：此即《汝水》篇所云青陂南入淮之水。分青陂东渎，会贞按：青陂东渎即《汝水注》所云青陂又东分为二水，一水东南径白亭北者也。东南径白亭西，又南于长陵戍东，东南入于淮。会贞按：水自今息县东北，东南流至县东入淮。《一统志》谓青陂久废，此南入淮之水道，今亦不可问矣。淮水又东北合黄水，朱此八字讹作《经》，戴改《注》，全、赵同。水出黄武山，会贞按：《地形志》，弋阳有黄水。《江水注》之倒水，出黄武山南，黄水则出山北。《寰宇记》，潢水源出黄土、白沙两山之间，则两山间即黄武山也。今曰潢河，出光山县西南界山。东北流，木陵关水注之，全云：案
木陵即《左传》之穆陵，《南史》俱作木。会贞按：《左传》，南至于穆陵，北至于无棣。《史记 齐世家 索隐》，今淮南有故穆陵门，[当作关。]是楚之境。无棣在辽西孤竹服虔以为太公受封境界所至，不然也，盖言其征伐所至之域。全以为据，故言木陵即《左传》之穆陵。惟谓《南史》俱作木，则未审考《梁书 夏侯夔传》攻魏穆陵关，克之。《南史》作穆同。《通鉴》梁大通元年亦同。全氏失检。《元和志》，木陵故关在光山县南一百三十二里，齐置此关，以为禁防。周因不改。然观《通鉴》梁天监元年，将军张嚣之侵魏，取木陵戍，则关非始于北齐，故此《注》有木陵关水之目。水导源木陵山，朱脱源字，戴、赵增。会贞按：《元和志》作穆陵关，云在麻城县西北八十八里，穆陵山上，[九]则关取山为名。今水曰泼陂河，出光山县南山，穆陵关北，西北流入潢河。西北流注于黄水。黄水又东径晋西阳城南，守敬按：此谓晋之西阳郡也，故《一统志》引此作晋西阳郡城。两汉有西阳县，属江夏郡，魏属弋阳郡，晋初因。《宋志》，晋惠帝分弋阳为西阳国。《晋书 汝南王亮传》，子羕，太康末，封西阳县公，元康初，进封郡王。《寰宇记》，太康十年，封羕为西阳县公，惠帝改封西阳郡王，居此县。永嘉乱后，郡、县并移置故邾城上流五里，[句有讹文。]其城遂废。所云移置者，即《江水》篇之西阳郡及县也。此城在今光山县西二十里。又东径光城南，南光城郡治。朱讹作径南光城南光郡治，赵同。戴删径下南字，郡上增城左二字。守敬按：宋置光城县，为光城左郡治，齐因，[一〇]后魏有北光城、南光城二郡。北光城领光城、乐安二县，不言治所。南光城领光城、南乐安二县，云郡治光城。据《隋志》新息县下云，梁置北光城郡，由此知魏之北光城在新息，其南光城治光城即此《注》所云也。然则当作径光城南[《通鉴》梁天监元年，《注》
则此作径南光城南。]南光城郡治戴未尽合。今光山县治。又东北径高城南，守敬按：城在今光州西南。故弦国也。朱弦下衍高字。全云：弦高是郑商，安得有国？且非郑地也，将无误记江黄道柏之姻而妄系以名？戴删高字。会贞按：郑氏何至有此，盖不学者传钞，因上高城而妄增。轪县，故弦国，详《江水》篇。而《御览》一百六十九引《十道志》，光州弋阳郡，春秋时弦子国，汉为西阳县。《通典》同，则相传有此说，故郦氏又山为故弦国而两存之。又东北径弋阳郡东，守敬按：即治弋阳县之弋阳郡，详上。《宋志》，弋阳太守，魏文帝分汝南立。《通典》，魏分江夏、汝南，置弋阳郡。赵以东字属下句，非。有虞丘郭，守敬按：虞邱子荐孙叔敖，见《史记》、《说苑》、《列女传》，此虞邱郭岂其里居乎？南有伍相庙。朱讹作子相，赵据《初学记》校改子胥，戴改同。会贞按：《初学记》八引此作伍子相，并不作胥。[一一]考《寰宇记》光山县下，引此作伍相，又证以后文江水祠，俗谓之伍相庙。足见《初学记》衍子字，此则误伍为子，是当改子作伍，不当改相作胥也，今订。黄水又东北入于淮，会贞按：今潢河自光山县西南，东北流至光州，东北入淮，与《注》所 水道合。旧图此水于州东会白露河，经固始县入淮，误。《水道提纲》亦沿其误。谓之黄口。淮水又东北径褒信县故城南，会贞按：县见《汝水》篇。而东流注也。朱注下衍之者二字，赵同，戴删。
又东过期思县北。守敬按：汉县属汝南郡，后汉、魏因，晋属弋阳郡，宋、齐因，后魏徙废。《地形志》，
安宁有期思城。在今固始县西北七十里。
  </div>
  <div class="pagination">
   <a href="水经注疏_page55.html">
    上一页
   </a>
   <span>
    ...
   </span>
   <a href="水经注疏_page51.html">
    51
   </a>
   <a href="水经注疏_page52.html">
    52
   </a>
   <a href="水经注疏_page53.html">
    53
   </a>
   <a href="水经注疏_page54.html">
    54
   </a>
   <a href="水经注疏_page55.html">
    55
   </a>
   <span class="current-page">
    56
   </span>
   <a href="水经注疏_page57.html">
    57
   </a>
   <a href="水经注疏_page58.html">
    58
   </a>
   <a href="水经注疏_page59.html">
    59
   </a>
   <a href="水经注疏_page60.html">
    60
   </a>
   <a href="水经注疏_page61.html">
    61
   </a>
   <span>
    ...
   </span>
   <a href="水经注疏_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
