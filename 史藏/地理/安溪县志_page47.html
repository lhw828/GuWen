<!DOCTYPE html>
<html>
<head>
    <meta charset="UTF-8">
    <title>安溪县志 - 第 47 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安溪县志 - 第 47 页/共 60 页</h1>
    <div class="content">
敕赠南京镇南卫经历司经历林敏

奉天承运皇帝敕曰：凡群臣之能效力于在朝者，则国家有锡命之典以推及其亲，所以遡其所自也。尔林敏乃南京镇南卫经历司经历珪之父，能以善庆植家，用贻其子，子有位叙，尔实启之。兹赠尔征仕郎南京镇南卫经历司经历。告之泉壤，以贲幽灵。

进阶南京镇南卫经历司经历林珪

奉天承运皇帝敕曰：凡卫之有幕官，所以赞文檄而核簿会也。南都诸卫，则统领亲军以翊护旧京，而制重中外，其体固不同矣。而幕官亦得以通籍于朝，固荣选也。尔南京镇南卫经历司经历林珪，明习法条，试政钜邑，乃擢兹任，用以慎敬，克举攸司。兹当庙典覃恩，乃进尔阶征仕郎，锡之敕命。朕方宏播宠厘以推施，在廷不遗下位。所以振励能者，酬其材劳，使皆得以蒙泽而自奋也。尔尚勉尽厥思，益祗乃绩，朕亦不遗于尔。钦哉！嘉靖二十四年十二月初二日

二、士翰

夫文翰艺也，而道寓焉。《安溪志》所载，凡古今诗文，悉因旧而录之，盖不敢有所择也。志《士翰》。

记

新建清溪县记

詹敦仁（后周县令）

夫万户而置郡，千户而置邑，古制也，泉之为郡古矣。小溪场西距漳、汀，东濒溟海，乃泉之一镇守也。地广二百余里，三峰玉峙，一水环回。黄龙内顾以骧腾，朱凤后翔而飞翥。土之所宜者，桑麻谷粟；地之所产者，獐麈禽鱼。民乐耕蚕，冶有银铁，税有竹木之征，险有溪山之固。两营之兵，额管二千余人，每岁之给，经费六万余贯。地实富饶，是岂不足以置县欤！

敦仁奉命以来，视事之始，既嘉山川雄壮，尤喜人物伙繁，思筑而县之，乃以状请于郡太守。未几而报可之令下，增割南安近地，新揭清溪美名。敬奉以还，大惧弗称。矧新邑发冈自乾、亥而来，转势从辛、兑而入。向丙、巳以奉离明之化，流寅、甲以伸震叠之威。左环右接，如抱如怀；前拱后植，若揖若拜。析为四乡一十六里，通计一邑几三千余户，梓列以图，卜契我龟。当三农收敛余暇，适二营番戌休闲。便近之户，役止三日，而民不告劳；筑作之工，计不逾年，而兵不殚用。崇门竖楼，所以严其势；绳廊周宇，所以处其吏。屋不华而加壮，寝仅足以为安。居民鳞次，雍雍然以和；官廨翼如，济济而有辨。由陆而至者，必出其途；自水而运者，会流于下。坐肆列邸，贸通有无；荷畚执筐，各安职业。土沃而人稠，风淳而俗朴。真东南形胜之地，实疆埸冲要之区也。初经营于显德大火之首冬，遂落成于明年小春之下浣。苟完苟美，不至侈矣；曰庶曰富，又何加焉！

其奈地华人夷，业儒者寡，是岂教有未及者欤，殆亦习俗有待而化者欤！岂知夫秦奢魏褊，俗若未易以转移；夷清惠和，闻者尚能以兴起；顾在上之人所以作之者如何耳。敦仁不能远引古者之说以为喻，请以乡邦之事而昌言之，可乎？尔闽之初，人未知学；自常公观察以来，有欧阳四门者出。岂曰彼能而我否，孰谓昔有而今无！盖未然者，犹有所待而然；未至者，当有所勉而至。齐变至鲁，鲁变至道。盛事鼎来，以答山川之灵；雄名日起，以续龙虎之号。曰教之，令固不敢不勉；而从令之教，尔邑之人当交相劝勉，以副令之愿望。猗欤休哉！丙辰十月甲辰记。

美　报　亭　记

钱师尹（宋县尉）

绍兴丙子之夏，令尹李公来治是邑。既视事，言于僚寀曰：“出治之序，莫先于学校，尤莫重于社稷。是邦凋敝之久，二者圯而弗修，其无乃旷于吏治！”邑尉钱师尹赞之曰：“韩吏部有言：‘天下通得祀者，惟社稷与孔子。’句龙、弃以功，孔子以德。今学校、社稷之未修，上无以称国家崇德报功之意，下无以慰士民之望，二者诚为切务。”公曰：“诺！然是二役也，不可以并作，子为我以次董之。”其冬先葺黉舍，仆者兴，缺者补，释菜鼓箧，訚訚可观。越明年冬，乃致功于社稷。除蓁芜，周峙墉，干二坛，崇新特；因旧址复为三坛于侧。西向南上，风雨雷师位焉，所以省役而便民也。攻位既成，旁列茂松，前植细柳。有亭屹然，以处礼官；檐楹翼之，以待执事。礼行事举，农益知劝，公乃命以“美报”揭亭之额。

夫春祈秋报，祀有常典；丰凶旱溢，岁无常数。今独以报待神，则公之留意斯民，愿其岁享屡丰之乐，盖可见矣。又况蓝溪之阴，凤山之阳，县治居之；而斯亭之作，乃当凤咮之上，岩壑环绕，有以占一方之胜概；而亭之篆额，得公妙笔，雄健奇伟，又有以增一亭之佳致。其赏心快目，殆若神物秘藏，久而不发，以待公之来也。所宜遵仰景贶，年谷顺成，风雨惟时，迅雷不作，载芟之祈，岁无觖望，则美报之意，邑人推其所自，且不专赛于神矣。休哉！

书　丞　厅　壁　记

陈　宓（宋县令）

亲民莫如令，由汉以来，必置丞以贰之。曰丞者，赞助正救之云耳。令有疑必咨于丞，丞有言必忠于令。事或便民，议而行之；少有不便，止之惟恐或后。可否相济，不立私见，惟是之归。丞苟得人，令亦寡过。然则丞之任不轻矣！

安溪地逾百里，僻远而民贫。令于民事，固当究心；丞于邑事，尤不当坐视而不之告也。然居是职者，往往参而关市之征，曰：“吾能宽民薄税足矣”，至于邑事弗理，则曰：“非我也”。如是而曰“不负丞”，可乎？

书　主　簿　厅　记

前　　人

安溪为邑几三百年，司簿领者固多贤士，寓处壁记不立，漫莫可考。时传充员逾岁，复廨宇于县治之西，宗学教授陈德一概记其事矣，问先后名氏于耆老，才得二十人。窃谓居是官者，往往卑之，玩岁愒日，不屑以事业自见；况穷山小邑，益不足起其怠。是岂设官之意哉！

勾稽之事于民最切，民之休戚在贰，岁之出入在薄，书吏并缘为奸，特原于此。苟吾爱民之心不至，惮劳好佚，其害有不可胜言者，而以官卑自恕可乎？

重　建　鼓　楼　记

余克济（邑人，知州）

方唐之季，是邑仅以场名，至保大中始改为县。时则清隐先生詹君肇基此土，首披荆棘以创县治，虽仿佛古子、男之制，而间关草昧，百度犹阙。

我宋龙兴，版图混一，膺民社之寄者，皆奉天子之命而来。讯之图谍，萧君仁宪而下，增敞旧址。至于吴君在木，以县前地形高仰，乃平而就下，建鼓楼于其上，俾四承之会，顺流而南，自此风气以开，民物丰阜。

近世得人，邑治之中，百废具举。于是公堂有宇，既巳鼎新，敕书有楼，又尝再葺。惟鼓楼日两衙，夜五漏，所以宣德而耸观听者在是，历年滋久，东倾西坠。

嘉熙四年冬，三山黄公坚叟来宰兹邑，以为阙典。明年鸠工庀材，即冬至之日始事，尽撤朽腐而新之，又明年冬十月毕工。正楼居中，挟楼旁翼，二亭两峙，东为“宣诏”，西以“观民”。材木魁梧，势面雄壮，杰出乎溪山之上。篆县额者，苏潮文颧也。

重　修　大　成　殿　记

梁椿选（宋右正言，邑人）

咸淳元年春，上饶锺侯国秀来领县事。仲秋释奠，将彻馔，微闻殿宇騞騞有声，心甚恐；竣事亟往视，则栋桡矣。召诸生告之曰：“礼殿蠹腐如此，无以植教基，奈何？”诸生曰：“姑补葺。”侯不可，命撤之。捐金为倡，授匠指画，僚佐邑属暨职事员秩致助有差，学长苏君巍等分董其役。旧址增高二尺，两庑各广拓如之。栋宇崇宏，像设俨备。始事于是岁之腊，明年夏五月讫工。苏君令诸友请记。

惟我朝以儒立国，重道右文，尊崇先圣先师，秩之祀典，是岂徒循旧比哉！上下四方之宇，往古来今之宙，非此一脉行乎其间，人之类殄久矣！夫子之道，固不以庙兴废为存亡；然示学者之依归，尊正传之宗主，赖有此尔！

今为吏者，惟知汲汲簿书期会之间，上以督责为功，下以取办为能，至有漠然视学校为传舍，圣师之居，颓敝摧压，漫不之恤。风俗日卑，人才日陋，莫有知其故者。锺侯于邑焦熬，不惮撙节兴此巨役，是则可书也巳。

复　赡　学　田　记

黄坚叟（宋县令）

圣朝以儒立国，每加意于养士。绍兴间，上命农丞钟世明经往闽中，取寺观绝产，隶郡国养士。一哉王心，其重吾道也至矣。今在州县，皆有废寺以充学廪，惠至渥也。

溪邦曩者，学无赢廪，教养仅三十员，因复斋陈先生新拨上乘废刹以赡之，增员遂至四十，嗣益增广，今五十有七矣。经明行修之士，芥拾巍科，肩摩袂接，厥有以也。

坚叟学制于兹，景慕尤切，讵意纳粟鶡弁，狡焉肆寇攘之谋，假窃势家，凭陵善类，席卷学租，奄为已物。谓林儒藻僧以谓县莫之何，诣府白之国银卢公，力赐公断，节判林公，力扶公论。彼以颓然负固，奸贪愈炽，天幸判府侍郎颜公，以禁从弹治京畿之绪余，续文昌涵濡佛国之遗泽，神明之政，天地其公，以诛心之法治横逆，以砥柱之力障狂澜，田几失而复还，道几微而复续，公之功大矣，公之虑则又远矣。三砧基簿之置，互相稽考无欺弊，一语规诲至切，固宜克已奉行，毫厘无慊，节剂量增三员，而为六十，以体我公之心，则楩楠杞梓，皆从此出。然则侍郎先生之主盟吾道，揆之复斋，功齐力倍矣。报功之德，又当何如。噫！士气者，道脉之所关；道脉者，国脉之所系。公以体国为心，以养士为念，士蒙教育，惟能以道自重，则上不负天子，下不负所学，抑于公无负焉。故书之，以诏来者云。

惠　民　药　局　记

陈　宓

安溪视诸邑为最僻，深山穷谷，距县有阅五六日至者。又气候多燠，春夏之交，雨淖则河鱼腹疾，旱则瘴痞作焉。俗信巫尚鬼，市绝无药，有则低价以贸州之滞腐不售者。贫人利其廉，间服不瘳，则淫巫之说益信。于是有病不药，不夭阏幸矣！诗曰：“蓝水秋来八九月，芒花山瘴一齐发。时人信巫纸多烧，病不求医命自活。”呜呼！兽且有医，而忍吾赤子诞于巫、愚于贾哉！

嘉定庚午冬，为和剂局于中门之内。招明医一人，躬诊视、修制之事；吏一人佐焉，掌凡出入之籍；工一人，供凡役。创惠民局于大门外，一吏掌之，月一易，所以佚其劳、革其奸也；主簿兼督之，所以重其事也。

夫长民使民有疾无医，有而不备，何以为心乎！后之君子，孰无是心！惟以是为民命所系，敬而无忽，务广本朝仁民之德，而不屑屑于计利，则不独人享其福也。天地鬼神，不可欺也。本钱五百缗，岁取赡安养院之余者入焉。

安　 养　 院　 记

陈　宓

古者鳏寡、孤独、疲癃、残疾，皆上所养也。明诏州、县立安济坊、居养院，实三代遗意，州、县奉承，职所当举。

安溪距城百里，计绝一隅，地无重货，商旅不至，惟贫困无聊之民，僦力执事，往来山谷间。地势幽阻，秋冬之交，病作相望，伥伥无所栖。其或得托庐以息，而居人恐其或死累已，驱去之唯恐不速。以故羸困颠顿，往往不免，官无由知。

宓来兹一年，日所伤恻，乃相地于近县西南，立屋十四间，庖湢粗备，名曰“安养院”以待之；择忠厚者二人谨视之；取废寺之粟，岁若干石以粥之；为惠民局于邑东以药之；病愈则裹粮以送之；不幸有故，则棺殓以葬之。尽心所及，尽力所为，庶无负圣天子仁民之意。　
</div>
    <div class="pagination">
<a href="安溪县志_page46.html">上一页</a><span>...</span><a href="安溪县志_page42.html">42</a><a href="安溪县志_page43.html">43</a><a href="安溪县志_page44.html">44</a><a href="安溪县志_page45.html">45</a><a href="安溪县志_page46.html">46</a><span class="current-page">47</span><a href="安溪县志_page48.html">48</a><a href="安溪县志_page49.html">49</a><a href="安溪县志_page50.html">50</a><a href="安溪县志_page51.html">51</a><a href="安溪县志_page52.html">52</a><span>...</span><a href="安溪县志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
