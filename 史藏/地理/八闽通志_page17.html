<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 17 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 17 页/共 184 页
  </h1>
  <div class="content">
   36　乾隆《汀州府志 山川》作“县东十里”。
　　37　乾隆《汀州府志 山川》作“今水仍复故道”。
　　38　乾隆《汀州府志 山川》作“在城东八十里”。
　　39　乾隆《汀州府志 山川》作“郡人正已开凿”。
　　40　乾隆《汀州府志 山川》作“登高岭，在县北门内”。
　　41　乾隆《汀州府志 山川》作“城门障山”，谓卓立如屏障。
　　42　乾隆《汀州府志 山川》作“在灵隐山东北十里”。
　　43　乾隆《汀州府志 山川》作“在县南四十里”。
　　44　乾隆《汀州府志 山川》作“在县东北五十里”。
　　45　乾隆《汀州府志 山川》作“在县北六十里”。
　　46　乾隆《汀州府志 山川》作“在县东一里”。
　　47　乾隆《汀州府志 山川》作“在县东北七里”。
　　48　乾隆《汀州府志 山川》作“蓝布池”，应改“地”字为“池”字。又“在县北二十里”。
　　49　乾隆《汀州府志 山川》作“在县北四里”。与此不同。
　　50　乾隆《汀州府志 山川》作“紫金山”，民国《上杭县志 山川》亦作“金山”。
　　51　乾隆《汀州府志 山川》及民国《上杭县志 山川》均作“挂袍山”。
　　52　乾隆《汀州府志 山川》作“势若屏障”，宜据改。
　　53　民国《上杭县志 山川》作“在县南十里”。
　　54　乾隆《长汀县志 山川》及民国《上杭县志 山川》均作“在县南十五里”。
　　55　民国《上杭县志 山川》作“在县东箩峤山下”。
　　56　乾隆《汀州府志 山川》作“在县西十里”，民国《上杭县志 山川》作“在县西十五里”。
　　57　民国《上杭县志 山川》作“在县西二里”。
　　58　乾隆《汀州府志 山川》志“在县东十五里大溪中”，民国《上杭县志 山川》作“在县东北七里”。
　　59　民国《上杭县志 山川》作“胜运湖，一在县南胜运里，一在北门外，有二湖，亦名天井”。“新”字宜改为“胜”字。
　　60　乾隆《汀州府志 山川》及民国《上杭县志 山川》均作“在县北长汀界”。
　　61　民国《上杭县志 山川》作“在县东十五里”。
　　62　乾隆《汀州府志 山川》作“昭阳门”。
　　63　康熙《武平县志 山川》作“在县北十里”。
　　64　康熙《武平县志 山川》作“在县北十五里”。
　　65　康熙《武平县志 山川》作“在县东二十五里”。
　　66　康熙《武平县志 山川》作“在县西十里”。
　　67　康熙《武平县志 山川》作“在县北八里”。
　　68　康熙《武平县志 山川》作“在县北三十里”。
　　69　康熙《武平县志 山川》作“在县北一百五十里”。
　　70　康熙《武平县志 山川》作“在县南五十里”。
　　71　康熙《武平县志 山川》作“石狮岭，在县西十里”。
　　72　康熙《武平县志 山川》作“在县南八十五里”。
　　73　康熙《武平县志 山川》作“在县南一百里”。
　　74　康熙《武平县志 山川》作“在县西六十里”。
　　75　康熙《武平县志 山川》作“在县东二十里”。
　　76　乾隆《汀州府志 山川》作“在县东坊郭里”。与此不同。
　　77　乾隆《汀州府志 山川》作“在县东坊郭里”。
　　78　乾隆《汀州府志 山川》作“在龙津桥畔”。
卷之九

　　地理
　　　　山川
　　　　　　汀州府

 连城县
　　后龙山在县北在城里。山之脉自清流县半山东南逶迤而来，至县境，为旗石峰，为西宝山，为三军山，至是屹然峙于县治之后，实县之主山也。　金鸡山旧传尝有人至山中，见一庵有金鸡飞鸣，因寄宿庵中，及觉，遂失庵所在。　银屏山磅礴屹立，每冬睛雪霁，若银屏然。　笔架山三峰联属状若笔架。(上三山在南顺里。)　云山峰峦峻耸，势凌霄汉，时有云气出其上。　高贵人山挺拔端重，秀出群山之表。(上二山在河源里。)　白云山在表席里。棱层奇崛。高入青苍。时有白云覆其顶，故名。(已上六山俱县南。)　西宝山在县西南顺里。相传尝夜有白光发林麓间，或者以为金银气，故名。　莲峰山旧名东田石。峭壁攒峰，盘礴数十里，绝顶坦夷，石泉流衍，宋彭孙尝居之。外有石梯、石巷，仅容一人。官置三寨其上，遇寇警则移民以避于此。又有定光道场，号“白云洞天”。元马周卿取山间奇胜，命题凡十三，以隶书刻石，曰“苍玉峡”，曰“云栈”，曰“天梯”，曰“豸冠”，曰“桃源”，曰“清如许”，曰“芙蓉波”，曰“金字泉”，曰“白云深处，曰“天光咫尺”，曰“苍谷”，曰“灵虚”，曰“小崆峒”。　金柜山山形方正如柜。　天马山怪石昂藏起伏，若天马争奔。旧传遇风雨夜则嘶，嘶则乡里不靖。元末雷击其首。　狮子山怪石嵌呀蹲踞，状若狮子，故名。　三仙山旧传尝有三人聚会山中，优游谈笑，一日皆乘鹤而去，因名。　上峡山两山夹立，中有一路达北安铺。(上六山俱县东北安里。)　文笔峰在县南表席里。尖耸如笔。　分水峰与长汀县接界。岭之水西入长汀，东南入连城，故名。　彭地岭相传宋开国侯彭孙尝驻兵于此。(上二岭在县北北安里。)　垂珠岭在河源里。相传宋文天祥起兵勤王，经此岭回首垂涕，邑人因表之曰垂珠。　远水岭在表席里。路接上杭县界，行人遵此岭以避重滩之险，故名。(上二岭俱县南。)　塔背岭在县东在城里东塔寺之左。　虎忙岭在县南南顺里，陡峻而长，谓虎过之亦苍忙也。岭半有庵。　灵峰岩　南峰岩中有佛庵。(上二岩俱县南。)　石门岩两石相峙，壁立万仞，中有宿云庵、总宜亭、悠然阁。　鹫峰岩势如腾云，旁有瀑布泉及石仓。(上二岩俱县东。)　滴水岩在县东北□□里。有水一线出石窦，直泻岩下。相传定光佛尝驻锡于此。　七星冈在县南南顺里，冈凡七，环列如星文布。　龙子冈在县南南顺里。因后龙山脉过此，故名。　迎春石窠在莲峰山上，邑民遇立春日，皆诣迎祷。　龙爪石在县南表席里两山之下，形如龙爪。　香炉石在莲峰山玄真堂前。圆仰如香炉状。　文溪在县治前。旧名清溪，源出长汀磜1，经新林寺，回环屈曲，到县凡九折，东入清流县界。　莒溪在河源里。源出龙岩县山中，下接汤家渡，入长汀县界。　新泉溪在表席里。源出上罗地，下抵汤泉溪，合流入上杭县界。(上三溪俱县南。)　石门潭在县北北安里乌石岭下，夹溪两石对峙，潭居其中，深不可测。　杨花潭在文溪之下，夹岸多杨树，故名。其下有莲花潭，相传渔人没水，见潭底有石如莲花。其下又有龙潭，旧传有龙居之，岁久湮塞。　杨梅滩在县北北安里。滩之源出长汀县界，合虎忙岭及清泰里，从流而下，滩流险隘，上多植杨梅，故名。　莲塘在县西一里。泉水所潴，旧为放生池，今多产莲，故名。　沙水池在县南南顺里，冬涸夏溢，姚坊之田赖其灌溉。　瑞泉在县治前东畔。　汤泉在县南表席里。　三龙井在县南□□里。有云腾井上即雨。旧传有三龙居其中，岁旱祷雨辄应。　福仙井在县西福仙观侧。　古佛井在县西南。

 归化县
　　龙西山在柳杨里。其山奇峭，高约千余丈，中有圣水岩，泉出石中，深尺许，不盈不涸，虽百十人饮之不竭，俗传人或涴其水即雷鸣。　娥眉山2在县治前。群山联属中，一峰正对县门，若娥眉然。(上二山县北)。　楼台鼓角山数峰连属，有高耸似楼台者，有圆而似鼓者，有长而似角者，实邑之主山也。　印诰山山形高而平正，故名。(上二山俱县北。按今县治北向，而此二山实县治后山也。)　象山以形似名，即南山也。　屏风山方正而高，若屏风然。　龟山一在晏坊，一在石珩村。其形如龟，下有甘潭，深可三丈，水极甘冽。(以上六山在归上里。)　莲花山在中和里。峰峦皆石。若莲花瓣然。(已上四山俱县东。)　小三台山在县学之前。三峰联属如台星，故名。　响石山其山皆石，以语则响应。(上二山在县西归上里。)　飞凤山在县东北归上里。望之若凤之下平原。　五马山有五峰周遭联属，其中土地平衍，居民殷富，俗谓之“五马归槽”。　云台山高入云霄，故名。(上二山在归上里。)　旗山在归下里。高约三百丈，其形如旗。(已上三山俱县东南。)　银瓶浪盏山在县西南归上里。四峰联属，中一峰圆尖如瓶，余三峰圆小如盏，故名。　笔架峰在县东□里3。三峰联峙，形如笔架。　仁寿峰其山最高，云起即雨，人以为候。　五雷峰峰之旁有石如雷，因名。(上二峰俱县西。)　大黄岭在县南归上里。其土黄色得名。　铁岭在县东□□里4。路通延平、将乐县。　滴水岩在县北□□里5。有水滴下，亢旱不竭。西有洞，阔可数丈。其石扣之韸韸然，下有水流地中，约数十里，俗传仙人堂滚水即其所出也。　圣隐岩在中和里。悬崖峭壁，樛木联阴。相传尝有异人栖息于此，后隐去，故名。(按此见《将乐志》。盖旧属将乐县，今分属本县。)　狮子岩在晏坊。状如狮子。一石室约阔数丈，里人建庵为游赏之所。　凤凰岩在龙湖市。内有一石形如凤凰。(上三岩俱县东。)　黄杨岩在县东南□□里6。去岩二里许有侍郎岩，旧名翠云岩，其旁又有观音洞，并界归化、永安二县间。(详见《永安县志 山川》。)　腾云嶂在县东归下里。高数百丈，周回百余里。其顶常有云气。　玉岩洞在县西□□里7。岩石光莹如玉，洞内虚明。相传尝有金鸡夜唱。　狮子洞在县西北□□里8。怪石蹲踞，状如怒猊。中有数石室，虚明深邃，一柱屹立，文如雕镂。洞外草木葱茏，风景殊胜。　紫云台在县东□□里9。高约千丈，周回二十里，其顶平夷，有田塘、水碓，居民三百余家。气候多寒，虽盛夏无暑气。每日色岚光相掩映，紫气氤氲，故名。　碁盘石在□□里10。平正而大。　八卦石在桂山下11。涧中一巨石状如龟纹，又有八小石龟绕之。故名。　门槛石在珩溪12。有石沿渚夹峙一里许，水从中流，如门槛状。　金盘石在□□里13。形圆色黄，状若金盘石。(上四石俱县东。)　印石在县西北罗汉寺溪口，以形似名。相传创寺时每月朔旦其石自能浮动。　儒冠石在县东南归上里太平桥外。状若儒冠，俗呼秀才石。　明溪在县东象山下，自腰带水而来，流绕福林庵侧，经龙湖涧，接珩溪。又有瀚溪，在县东兴善里，源出龙湖涧，流接雷霆溪。又有布溪。在县东归下里，源接吉溪。(已上诸水俱流接沙溪。自是溪始大，可通小舟，奔汇于岩前而去。)　腰带水在县学前。源出五通凹，流至黄溪头始大，环抱学前，形如腰带。　珩溪在石珩村。　雷霆溪在兴善漈头。沿渚十里，乱石礸砊，声激如雷。　沙溪在归下里。　石硖涧在县西南二里许。源出山下石硖间，流至惠利桥与腰带水合。　龙坑潭在县东兴善里山间。深不可测，有龙居然祷雨辄应。　百丈漈在县东□□里14。源出山巅，喷如雷花。　白水漈在县西□□里15山巅。流下如瓶之斟，高约五丈。　滚水在县东仙人堂小溪自水底石隙喷出，高一二尺，如散珠然。　水帘在县东中和里张源漈石崖间。一派流下，状如垂帘，高约十三、四丈。　鉴池一在布政分司堂后，一在漳南道堂后。成化八年参政赵昌、佥事周谟凿。　泮池在儒学棂星门前。成化八年建学时所凿，形如半壁。　砚沼在儒学门东。成化八年，教谕陈冠、训导张恂节缩廪饩，买地凿之，以便诸生。　白莲塘在县西觉林寺，广可五丈。　甘泉在县西五里叶舍坑山。石窍中溢出，四时不竭，味冽而甘。　汤泉在县东南中和里。源出漈头，热可熟物。)　东泉井在东泉阁下。　西泉井在儒学后。(上二井水泉皆佳，虽旱不竭。)　仙人井在县东太平桥外。

 永定县
　　卧龙山在溪南里。自茫荡山一脉蜿蜒而来，实县治主山也。　铜鼓山高数十仞，周回数里，山有岩窦、井泉，石壁上有倒书“千年”二字。旧传尝有铜鼓坠山中。谚云：“铜鼓声闻则岁大稔。”山下左右各有湖，皆广袤数丈；其一或涸，一虽大旱不涸。　笔架山以形似名。高出群山，为邑之望。　虎冈山两山相合，林木阴翳，旧传烟雨晦冥，辄有虎咆哮其上，又名虎光山16。山凹中有坑如巨舰，名金船塘。每急雨，山之土四流，略不淤塞。(上三山俱在于太平里。)　黎袍山蓊郁苍翠，远望如画。　茫荡山17盘据上杭、永定二县间。山势崭绝，人迹罕至。(二山在胜运里。已上六山俱县北。)　挂榜山邑之前山也。横方如屏，正对学宫，故名。　龙门山峰峦连属，与贵人峰并峙，为邑之左镇。(上二山在县南溪南里。)　印匣山在县西溪南里，为邑之右镇。平夷方正，若印匣然。　莲花山在县东北太平里。峰峦丛峙，状如莲花。　满山红山在县西南溪南里。森耸雄丽，与潮州接界。　三峰自梌山嶂发脉，萦纡起伏，至于卧龙山。　双髻峰两峰并耸，状如双髻。(上二峰在溪南里。)　凉伞峰在胜运里。岗峦崒嵂，亭亭若盖。故名。(上二峰俱县北。)　水珠峰两山相向，奇秀特出。上有瀑布泉，又名“双飞蝴蝶”。　雪竹峰陡峻插天，为邑之胜。(上二峰在县南溪南里。)　贵人峰在龙门山之左。峭峻端重如人形。　新村岭在梌山嶂下。延袤十余里，路通胜运里田。　缘岭在县东丰田里，接漳州界。岭脊有圆墩，故名，盖误以“圆”为“缘”也。　分水岭在县西北溪南里。石径险隘，一水分流南北，入胜运溪南二里，一名猪槽凹。　三层岭在县东南金丰里。层岗三折，最号险隘，今设巡司18于上，以察是非。　龙显岩在黄田山麓。昂然一石如龙，奋足掀爪，鳞甲具备。岩壁间有笋突出如牛首，今结小庵于其下。　狮子岩形势庞厚，状如狮子。　石钟岩中有石乳。(上三岩在县北太平里。)　吴坑岩在县南丰田里。空洞深窈，中有石如龙蟠。　梌山嶂在县北胜运里。山势峻特，绵亘百里，林木笼葱，四时不改。上有石如马。谣云：“石马鸣则兵。”成化十四年，草寇窃发，太监卢胜合军士毁其首而碎之。　松柏嶂界饶平、永定二县间19。迭巍峨，林木蓊郁，昔人多避寇于此。　桃坑嶂山高林茂，乡民尝建炉冶于此。(上二嶂在县南溪南里。)　杨梅在金丰里。高峻磅礴，盘亘数十里，多产杨梅，故名。　牙梳在胜运里。以形似名。界上杭、永定二县间，水分南北。(上二俱县南。)　伯公坳在县南溪南里。路通潮州。　寒水坳在县西胜运里。路通上杭县，石径岩险。行者以为病。成化十七年，知县王环凿石开道，人颇便之。　横龙石　头巾石上二石俱以形似名。(在县北太平里。)　莲花石在大溪中。郡石丛生，状如莲花，溪湍怒激，舟行稍失势，辄有覆溺之患。上有石壁，隐然有文，如女妇逐一鹅。又名“渔矶石壁”。　蓝盘石雄据水涯。　九磴石巨石层迭为阶级者九，故名。　蜡石色如蜡，居民因以蜡石名乡。(上四石在县南溪南里。)　马迹石在胜运里小涧中，广二尺余，厚四之一，面背皆有马迹。每大水，巨石皆浮离故处，惟此石不动。　鳌石在平田中。杭陂水绕其下。(上二石俱县西。)　晏湖在儒学县。周围约百丈余，陂水来注，潴而为湖，春夏泄以溉稻，秋冬闭以畜鱼。　涵水湖在县西。今名龙安寨。湖澄湛萦环，中起一阜，旁有温泉迸出。　大洲溪在县南溪南里。源出龙岩火地20，经高陂，由丰田过县治西趋，折而南流至广东潮州入于大海。　文溪在县北太平里。源出孔夫，至深度合武溪。　武溪在县东丰田里。源出寒袍，经缘岭下，由龙潭深度合文溪。　金砂溪在县北金砂村。源出分水岭南，分流经金谷寺，出古溪桥。(以上三溪皆流入大洲溪。)　丰稔溪在县北胜运里。源出龙岩县界，经上杭黄潭过丰稔寺前，会跳鱼溪水，合流至汉际崆，入于大溪。　跳鱼溪在县南胜运里。源出梌山嶂，经丰朗至丰稔寺前。　信丰潭在丰稔寺西。其深莫测。　齐头潭旁有民居，因以潭名村。(上二潭在县南胜运里。)　龙潭在大洲溪。旧传有龙居焉。　鸬鹚潭在县西。常有鸬鹚群聚捕鱼，故名。　县溪诸滩磨石滩。在县北太平里江沿隔。水势澎湃，舟人至此加谨。　箭滩。水急如箭。　罗滩。湍流奔急，居民因以滩名村。(上二滩在县南溪南里。)　憔滩。在县西。水势奔激，舟人过此有惧色。　箭滩汤泉在溪南里。源出小涧不涸。　下洋汤泉在金丰里。自石壁流出，四时不竭。(上二泉皆可盥浴。)　里田汤泉在胜运里。其汤最热，可熟物，旁亦有冽泉，盥濯者恒取以相济。(上三泉俱县南。)　大洲汤泉在县东隔溪。泉出池中，可盥浴。　双井在县南溪南里吴坑。其水澄澈不涸。

　　　　　延平府

 南平县
　　龙山一名龙骑山。城壁环其巅，山之半，道南祠在焉。　西山旧南剑州治之西，郡学据其绝顶。(上二山在府城北隅。)　九峰山在剑津里。九峰岧相接，为郡境诸峰之冠。　展旗山在□□里21，以状名。宋黄裳诗：“峥嵘南揖展旗山，旗鼓相临缥缈间。”(上二山俱府城南。)　衍仙山在府城东衍仙下里，旧名含源山。晋衍客结庐炼丹其上，传以为仙去，因名。山有支峰，岩中一石峙立如佛，名石佛山。衍，一作演。　虎头山在县治之右，形如虎踞。旧县学在其下。　莲花山在天竺里。重峰迭嶂，如莲花然。　溪源凤山在剑津里。山上一泉井有龙居焉，岁旱祷雨辄应。　天柱山在大源里。屹立凌空如柱。　筼筜山在安福里。旧多竹。　宝云山山势秀拔，时出云气。　文笔山一峰耸秀，如卓笔然。(上二山在资福里。)　天马山在太平里。刘禹锡诗：“山如天马奔。”(已上八山俱府城西。)　百丈漈山在府城东北新兴里，高峻临水。　云顶山高与云齐。　宝龟山平田突出，一石如龟形。(上二山在府城西北梅西里。)　九龙山在长安北里。九峰蜿蜒如龙。又有石如狮子状，号狮子岩。左有石，壁立峭耸，号禅岩。下有书院，祀宋杨时、罗从彦、李侗、朱熹四先生，废址就存。　金山在余庆里山侧，有石洞名金钟。相传昔有仙居之。　龙湖山四山环峙，中为平原，旁有龙湖寺。　虎掌山以形似名。(上二山在保福里。)　群山在晋安里。群峰竞出，故名。(以上五山俱府城东南。)　南山在罗源里。宋罗从彦家其下。　金凤山在太源内里。高出群山，其形如凤。　金宝山山形高耸秀丽。　米头山相传岩畔有石窍出米，山下道庵赖以给日食。后有吴释子者，大其窍，米遂绝。(上二山在开平里。以上四山俱府城西南。)　文笔峰在府城南罗源里。高出群山，摩切霄汉。　小鹫峰在衍仙下里。屴崱如鹫鸟状。宋元祐间，漕使曹子方过此，爱其奇秀，有诗云：“面前山好无人识，定是飞来小鹫峰”。　莲花峰在崇福里。层峦迭嶂。状若莲花。(上二峰俱府城东。)　紫芝岭在北隅。岭道逶迤，民居稠杂，通郡学之西山。下有忧水井22，水清冽，汲之者甚众，不竭，至炎月愈甘美，故名。　石鼓岭在梅南里。其山高耸绝，方圆数丈，中心尺余，以石扣之，其声如鼓，故名。(上二岭俱府城北。)　湖头岭在府城东衍山下里。昔张觷设伏败张彻于此。23　梧桐岭在府城西资福里。多产梧桐。　黄源岭　白沙岭上产白沙。　清风岭高出群山。(上三岭在府城东南金沙里。)　美岩在云盖里。唐刘圣者于此坐化，遗庵尚存。　麂坑岩在寿山里。相传山多魔，故名。(上二岩俱府城西。)　容照岩　百花岩剑溪之东，石壁峭立，方春，百花鲜丽，故名。下有碧云洞。(上二岩在崇福里。)　中岩在衍仙下里。高出众山，有瀑布自岩中飞下。　云顶岩在汾常里。常有云气冒其上，故名。(上四岩俱府城东。)　西岩其石崔嵬。相传唐宝历初，有蔡、柳二禅师创庵，山神示现，二师拔松倒植于地，而松倒生，山神乃归向。　天井岩山石中一窍通明，故名。(上二岩在大源外里。)　圣泉岩在天竺里。当道旁有岩泉清而甘，岁旱不涸，夏日行人竞饮之。相传有圣僧道此，凿以济渴。　碧岩在长沙上里。相传曾出异石。　青岩在梅东里。四时青色隐隐，故名。(已上五岩俱府城西。)　白土岩在府城东北新兴里。山产白土，人取以制粉。　郭岩在府城西北寿岩里。相传梅福炼丹于此。又云，上有仙翁庵，仙翁郭姓，故名。　举岩在长安北里。　虎掌岩在余庆西里。状如虎掌，故名。　紫岩岩石皆紫色。　文笔石岩尖峰如笔。(上二岩在晋安里。以上四岩俱府城东南。)　闻猿洞在城南玄妙观之右。昔有方士袁深尝炼丹其中，二白猿住来而狎，风晨月夕，时闻清啸，故名。□深诗：“闻猿何似不闻猿，闻得终妨一夜眠。息个心猿如了得，洞门深锁月明天。”　莲花洞在府城北梅南里。岩石赤纹，状如莲花。　隐鳞洞在崇福里。左依百花岩，右旁藏春峡，直抵双剑化龙之浒。宋隐士吴仪尝渔钓其中。　石觜洞在衍仙下里。(上二洞在府城东。)　花心洞在剑津里。上有九曲，似花心焉。　金源仙洞在梅东里。元至正中，有方士隐其姓名，修真于此，赐号“显迹道场”。(上二洞俱府城西。)　平寇颂石李先锋系降寇坐此。郡人刻颂。　花纹石有五采纹。　虾蟆石临水如虾蟆状。居迩此石者，夏月无蚊，今铁冶是也。　笏石　幞头石上二石皆以状似名之。(以上五石俱在府城南剑津里。)　金星石其色黄莹如金，故名。　凤味石相传昔有孝子，母思凤肉成疾，遇仙指曰：“此石味同凤肉。”击块煮而食之，疾愈。(上二石在任州里。)　仙书石在崇福里萧坑之前。或指以为仙书。(以上三石俱府城东。)　卤水石　玳瑁石如玳瑁状。(上二石城在府城东长砂上里。)　盘陀石在府城东南杜溪里。一石坦夷，方广丈余，四山环峙，清泉涌出其旁，嘉禾阴森，景绝幽雅，宋李侗、朱熹二先生尝游息其上。　马鞍石在府城西南。状如马鞍。　归云峡在府城北衍仙下里。雨后常有云气。　峡在府城南长安北里。两岸青山回合，溪流转折而去。　藏春峡在府城东崇福里剑溪之东。两山崇拥，繁花杂卉生其间。　筼峡在府城西天竺里。山多产竹。　大洲在寿山里安济铺前。其地多民居。　雝洲在长沙上里，水中平地，民多居焉。(上二洲俱府城南。)　濛洲在汾常里。仙洲有山介二水之间。(上二洲俱府城东。)　黄龙洲一名黄龙沙。在府城东南张司空祠前。每春水后，土人视洲之沙多寡，占岁丰歉。宋黄裳诗云：“看取黄龙沙斗起，满城歌吹入丰年。”　金沙　白沙(上二沙在金砂里。)　小沙在崇福里。(以上三沙俱府城南。)　鳖湖在府城南罗源里。　龙湖在府城东保福里　三溪在府城南。西溪，源出长汀县，经将乐县，东流至顺昌县，西与邵武溪合，又东流经王台驿前，至沙溪口，与沙县溪合，四十里至剑潭，东溪源出浦城、崇安、松溪三县，凡五派合流，会于建宁城外，南流一百二十里，至剑潭，遂合流而下。俗呼为丁字水者，曰南溪，又九十里与尤溪水合，直抵福州而入于海。　大芹石桥溪长沙里二小溪，发源尤溪县界丹岭下，约三十里至此。　太平里溪溪源自沙县界黄泥隔，约三十余里至筼筜。　开平里溪发源自大原里，流五十余里至汉口，又十余里抵大溪。(上三溪俱府城西。)　罗源里溪发源自咸溪，流经本里，至寿山里。　云盖里溪发源自尤溪林平，聚流成小涧，又二十里经罗源里，至寿山里，合罗源溪。　大源里溪发源自本里，经大地，历岩头蔡坑口，至伏溪口，约二十里，至大芹石桥下。　杜溪发源自坑柄岭下，十里会流入崇仁里，又四十里至水东口。(上四溪俱府城南。)　遵教里溪在府城东南。发源自建安界小溪，流经本里小演溪，约五十余里，至黄源。(以上八溪皆流入三溪。)　常坑在府城东演仙下里。坑即涧也。　小常村坑　小湆村坑　大湆村坑　凿滩坑　小凿坑　大凿坑　峰溪村坑(上七坑俱发源演仙下里山谷间。)　马坑在府城西。发源自小浴岭后兴化院前，及林坑、胡坑源合流至坑口化龙桥下。　西门坑发源小浴岭下，至旧县尉司前石桥下。　花心洞口坑源出溪源，经大浴岭下，约十余里，至罗源镇口镇安桥。(上二坑在府城西剑津里。)　水磨坑源出剑津里尤坑，约七里至坑口。　田坑在府城南。源出广教寺之东西坑，至中岩合流，经水云村至府城西四鹤桥下。　林塘坑在府城南寿山里。(已上一十四坑水俱注入三溪。)　万丈潭在府城南剑津里灵源庵之前。其深莫测，潭上有亭，以潭名名之。　九里潭在府城东南金砂里。上下皆急滩，惟潭九里澄碧，其平如掌。　百丈漈在府城北新兴里。　罗源漈在府城南罗源里。　东溪诸滩曰汾，曰竹林后，曰高桐，曰凿，曰黯淡。此下直至剑津，接西溪。其中黯淡一滩，古称最险。宋天圣中，郡守刘兹开其港道。元丰中，朝命其地僧院主之，岁度僧一人导湮塞。绍兴间，郡守上官愔、督漕晁谦之、范同、通判吴逵、知县吴叔虎谋以义财，募闲民，凿其险为港，阔三丈，又为二乾港，阔减三之一，官复以钱三十万付院僧收以佐用。于是东溪之险悉平。　西溪诸滩曰石柱，曰扛猪，曰张八嫂，曰三门，曰小黄口，曰大黄口，曰张岩，曰虎口，曰樟槎口，曰苏坑口，曰星窟，曰大湍，曰小湍，曰城门，曰将军，曰黄墩头，曰慈油，此下直至剑津接东溪。　南溪诸滩曰剑鞘，曰嵩口，曰大伤，曰小伤，曰五港，曰天柱，曰鸠道、曰同场，曰龙窟。其中大伤、天柱、龙窟诸滩，古亦称最险。宋绍兴间，郡守上官愔等既开黯淡滩，愔复议大开诸滩。有僧祖日者，能相滩势，因命董其役。漕司助钱百万凿此滩。愔复请于朝，愿益助费。事下漕司如章，又益钱一百五十万，而南溪之险悉平。　剑津在府城南。建宁、邵武二水合流之所。晋雷焕子所佩剑，跃入水化为龙，即其处也。唐欧阳詹诗：“想像精灵欲见难，通津一去水漫漫，空余昔日凌霜色，长与澄潭生昼闲24。”　放生池一在府城东迎思亭之前，旧为宋南剑州放生池；一在溪南玄妙观下，旧为宋剑浦县放生池，即剑潭25上下水深处。禁渔捕。　绿净池在府治东。地名天河，古放生池也。　莲花山在田坑南山之阳。　叶家池在府城梅山麓。　茯苓泉在府城北中岩畔。旧有古松，根下结茯苓，泉出其侧。故名。　槃涧泉在剑津里。源出山巅，盘回石涧，泓深清洁，其味甘美，土人饮焉。　育德泉在延平书院横翠楼之右。其泉寒冽，宋罗从彦、李侗、朱熹三先生讲道于此，饮此泉，取蒙象卦之语名之。(上二泉俱府城南。)　金泉在西府城二里许。潭中有沙，人淘之，往往得金。　佛智泉在开平寺方丈之后，极清冽，遇旱不竭。　谯楼门内井味甘而美，遇旱不涸。　七星井水味甘美，夏月不竭。　双井在府仪门前左右。成化初，知府郑时凿，泉味甘冽，四时不竭。(上四井俱府治南。)　学粮仓街井在府治东。俗呼夏郎仓井，水带铁气。　南山下井在衣香巷。其泉自下涌上，漫溢平地，色清洁而味甘美，酿酒尤佳。　河泊所前井(上二井俱府城西。)

 将乐县
　　西台山一名钟楼山，邑之主山也。巍然高峙，其上坦夷如台，因名。山之麓有真济洞。　封山其山高大，群峰环拱，为一邑之镇山。南有王隆万寿宫，昔杨道真君炼丹于此。山麓有小洞名真君洞。宋杨时有记。(上二山在龙池都。)　龟山实封山之支峰。其状如龟。宋杨时世居山之下，因以为号。今有书院在焉。　百丈山在崇善都，与江西南丰分界。悬崖绝壁，高出群山，苍藤古木，高翠拂云，昔越王尝于此建置台榭。　五台山在永吉都。峰峦环拱，林木森然。(以上五山俱县北。)　翠帘山苍翠高耸，如垂帘状。上有天湖山，三面峰环，中夷而旷，有龙窟承天潴水，曰天湖，山因以名。　大阶山一名“蹬”26。屴崱高若升天，相传赤松子采药处。有玉华洞，洞有二石门相去一二里许，中分二路，会于后门。初窥之黑暗，秉炬而入，中有雷公、溪源、杨梅、果子、藏禾、黄泥六洞，又有灵泉、龙井、石泉合为涧而出，怪石奇伟万状。内产药石，品类颇多，若石英、寒水、禹余粮、井泉砂、钟乳、石燕、龙骨、狗牙，此其最名者八。其邃处有一小窍，上通天光。洞之外苍藤古木，鸟韵蝉声，清人心目，游者忘归。洞之阴曰宝华洞，其中仅容周旋。一石穴，泉寒而冽，不涸不盈。其阳曰南华洞，石室方平，景物尤胜。昔人称为三华。　灵泉。遇旱祷之辄应。　龙井。泉极寒冽。　石泉。其泉微温。(已上俱在玉华洞中。)马鞍山两峰突兀，状若马鞍。(上三山在玉华都。)　石壁山苍崖壁立，周回三、四里，险阻难登。　金泉山《建安记》云：“山南枕溪，有细泉出沙，淘之得金。”　五马山五峰森列如驰马状。　东宝山在南胜都。其山高耸，甲于诸山，朝暮尝有光焰，如宝气烨烨，因名。　天柱山在三溪都。其山孤特撑云，望之若天柱然。(以上八山俱县南。)　九仙山重冈叠陇如龙翔凤翥。相传尝有九异人炼丹其上。　石帆山耸峰如帆，故名。《坤元录》云“将乐石似张帆”，即此也。(上三山在忠孝都。)　孔子山层峦矗起溪滨，山半有石窍，深邃玲珑，遇水涨则巍然孤立，如石垒然。旧传山有兽人形，名曰27。扶味切，又谓切。　仙桥山山势横截如飞桥然。(上二山在富谷都。)　云衢山在高滩都。势高木茂，时生云气。(以上五山俱县东。)　含云山朝暮间常有云气氤氲。其山下有寺，宋杨时尝筑室读书于此。　凤山两峰对峙，状若飞凤。(上二山俱县治西。)　三石山在县西南。山上有三石，色红白如人形，俗呼为三郎石。　太阳峰在万安上都，高插霄汉。日初出，此峰先得其光，故名。　山门峰在永吉都。高耸云霄。下有两石，对峙如门，其中小径可通往来。(上二峰俱县北。)　羊角峰在隆安都。两峰并秀，如羊角然。　丫峰两峰对峙如角状。　塔峰其峰岧出云汉之表，绝类浮屠，故名。(上二峰在中和都。)　君子峰在南胜都。宋政和间，邑人汤岩居筑室隐居于下。其人文行修洁，时称君子，因以名山。(上四峰俱县南。)　笏峰在县东高滩都。卓立如笏。　太灵峰在县东北上衢都。峰峦峭拔，树木阴翳，人迹罕到，岩穴嵌宝。相传有灵物藏其间，故名。　马岭在龙渡都。峻绝难跻，如怒马奔跃，故名。　张源岭在张源都。岭路盘曲十余里。(上二岭俱县北。)　亭岭在玉华都。其岭崔嵬，难于行步。岭半旧有亭，以为行人休憩之所，因名。　三崎岭在胡管都。其岭陡峻三崎，顶有山泉一脉，清澈可爱。　湛岭在蛟湖都，又名蛟湖岭。岭道仅一里许，极险峻，上有古木数株，俯视大溪。蛟湖在其下。　铁场岭在兴善都铁场铺，一名铁岭。岭道险峻。可五六里。(上四岭俱县南。)　星窟岭在龙池都。路出山巅，下有落星穴，故名。　五岐岭在积善都。岭道峻绝难跻，其岐有五，故名。(上二岭俱县东。)　藤岭在县西二里。其岭高峻，起伏萦回。岭侧多藤蔓，故名。　油云岩在县北龙渡都。岩石礧砢，瀑泉流其间。每天欲雨，则云气油然而生，故名。　瑞云岩在桃源都。一名补陀岩。下有石室，中立观音像。　永兴岩在兴善都。岩石峭然，藤萝垂绿可玩。　春岩在水南都，又名春谷。林谷阴翳，花卉繁植，四时如春，故名。　金溪岩在石壁山之巅。旁有惠应禅师庵，右有亭翼然，俯瞰溪流为邑人游乐之所。(上四岩俱县南。)　甘露岩在高滩都。相传尝有甘露降其巅，故名。　龙津岩在龙池都。岩石森耸，下临龙潭。(上二岩俱县东。)　白云岩左有石室，杨道真君尝炼丹于此，丹灶尚存，祷雨多应。旁有马仙祠。　圣水岩岩穴中有泉一脉，病疫者饮之辄愈。　仙井岩在阳岸都。孤峭崔嵬。岩畔有泉一泓如井，深不可测，故名。　普照岩在隆兴都。巉岩耸立，一览之际，景物无穷。　圣者岩其岩最绝处有灵泉，祷雨辄应。　花岩多产佳茗。(上二泉在隆荫都。已上六岩俱县西。)　虎头岩在玉华都。一名龙池头岩。峰峦秀绝。旁一石形类虎，有石门自山下通山顶，其中明爽可居。下有佛刹，重楼复阁，为一邑胜处。　东岩在龙安都。岩窦出泉，或谓神龙窟宅，岁旱祷雨多应。(上二岩俱县东南。)　石门洞在龙池都。相传嵩真人炼丹于此。　石燕洞在崇善都。崖壁陡绝，洞方广可丈余，中有数石如燕。　油云洞在龙渡都。洞门划然，泉清石洁。相传宋淳熙间有萧公者遇异人于此，遂得道，至今有庵存焉。(上三洞俱县北。)　金华洞在永康都。山高数十丈，洞口风出甚急，内多蝙蝠。宋有僧普盈结庵居之。遇旱祷雨多应。　铁华洞在大里都。不甚深广，其中云气吞吐，泉声清亮，亦一佳境也。　龙居洞在君子峰之巅。岩谷幽邃，石泉清泚，常有云气蒙洞外，或疑有龙居之，故名。(上三洞俱县南。)　灵源洞在县东忠孝都。山峦秀绝，由石径而上一里许，苍崖陡壁，泉响如雷。一石室广可六、七丈，旁一窦，俯伛而入，其中深邃微明，多小石奇润，好事者采归，植菖蒲以供清玩。下有泉水，遇旱祷雨辄应。　星穴在县南蛟窟之右。旧传村民一夕闻震声如雷，起视之，见一星大如屋，黎明地陷为圆穴。　蛟窟在县溪南。相传昔一小儿见溪旁一巨螺，拾归，穴地潴水畜之，未竟日，其地横溃，水势汹汹。民惧以经卷铁器投之，方息。今周回宽亩许，水清澈不涸。　三公石三石峭立，俨如人形。　金鸡石相传昔人凿石，一金鸡飞出，石穴尚存。(上二石在县北龙都。)　麻子石在县南翠帘山下，其石散碎，色斑斓如麻子然。　龙津岩石光润可为砚。　石剑石鋩刺类剑，故名。　雷公石与石剑相望。相传石罅中有泉清莹，土人祷雨，汲之即有雷声，故名。(上三石在龙池都。)　圣石相传尝有僧祷雨于石，顷之雨澍，故名。　石门隔石光润可为碑为砚。(上二石在忠孝都。)　七贤石在高滩都。里人余氏世居其旁，相继登科者七人，因名。(已上六石俱县东。)　石狮石在县西北大里都铁场山。屹立如狮之蹲。　竹洲在县南竹洲都，当溪之中。林竹深茂，故名，亦因以名都。　饭箩洲在县东龙池都。每值诏岁，溪中或涌出小洲，形如饭箩，则邑士有预荐者。　浮洲在县西蛟湖都渡溪中。其洲高峙广袤，民居十数家，上有佛庐。相传昔人尝立寨避兵于此，俗呼水砦。　蛟洋湖在县北阳源都。孤峰绝顶，水光澄澈。相传尝有巨蛟于此化为龙。　西湖在县南桃源都。一名野水，自桃源漈而下，至此汇而为潭，深碧如镜。　大溪在县南水南都。发源南自清流，北自建宁、泰宁，合流至县金溪，萦纡经县前折而东，至顺昌，会邵武溪，至府城入三溪。　安福口溪在积善都。源出泰宁县界，经万安寨前。　龙池溪在龙池都。源出泰宁县张源岭下。　小莫溪在高滩都。源出沙县界。　小常溪在富谷都。源出常源村涧。(上四溪俱县东。)　水口溪在永康都。源出沙县黄源岭下，经南胜都，与龙安都石牌场溪合流，至此抵大溪。　莫溪28在睡龙都。　竹洲溪(上二溪发源俱自泰宁县分水而来)　常溪源出宁化县。(上二溪在竹洲都。)　将溪在义丰都。源出石牌场。　桃源小溪在桃源都。源出桃源口。(已上六溪俱县南。)　望江小溪在子教都。源出本都山谷，会诸涧之流。　獬村小溪在桃源都。(上二溪俱县西。已上十二溪皆流入大溪。)　海溪29按《大明一统志》，在县西北八十里，询诸邑人皆不之识，姑志以俟知之30。　黄坑口涧源出顺昌县盖竹村。　石帆小涧源出灵源洞。(上二涧在高滩都，俱注大溪。)　白石潭在县南蛟湖都，下连黄竹滩。洲多白石，故名。　龙潭在县东龙池都。二水夹流，汇而为谭，灵物潜焉；每风雨晦冥，则波涛汹涌可愕。　金溪潭在县西南石壁山下。湛碧静深，崖畔有亭。　白水漈在池湖都。一水自高崖而下，可百余丈，望之如白虹。　桃源漈在桃源都。飞瀑悬崖。(上二漈俱县南。)　重滩在阳源都。乱石岏，湍势迅驶如注。　摇溅滩在义丰都。滩势曲折，巨浪惊涛，舟过则摇曳然。　黄竹滩在桃源都；乱石龈腭，水势奋涌约一里许。(上三滩俱县南。)　三涧滩在积善都，滩中聚沙成洲，春涨一分为三，萦纡而下，约一里许，复合为一。　白渡滩怪石屹立，水势奔泻，如建瓴然。　常滩中有沙洲，二水分流，浅水急31仅一里许，较之他滩是为常焉32。(上二滩在富谷都。)　濑口滩在高滩都。石濑险驶，其声潺潺。(已上四滩俱县东。)　硿头滩俗呼谢家硿，又名林滩口。左列乱石，右峙沙洲33，当中一石岿然。　延涧滩遇暴雨辄涛浪掀轰，晴明则可厉而涉。(上二滩在县西睡龙都。)　将溪滩在县西北竹湖都。怪石屹立其中，水势迅急，舟师患之。　仙池一名仙塘。在县南大里都陇竹山之上，大旱不竭。　龙池在县东龙池都。唐大历中廖藏真人祖廖太岁尝以二水交流，渊深莫测，指有龙居其中，名之曰龙池。后因以名都。　灵泉在封山之巅。相传昔人祷雨于此，有泉涌出，汲而洒之，辄雨，故名。今有石穴无泉。　金泉在石壁山下。其山如金星，泉出其下。　汤泉在池湖都灵山寺东崖之巅。其泉混混而出，气温如汤。　仙泉在大里都仙塘之侧，其泉时盈时涸。(上三泉俱县南。)　蟹眼泉在高滩都。岩上有两石窍如蟹眼状，泉出其中。　藤岭泉在藤岭之下，泉味甘美，长流不竭。　古井在儒学前。(上二井众汲不竭。)　龙井一在玉华洞内，一在宝华洞后岩石上，一在县南兴善都一石穴，大如盘。三井泉味甘美，遇旱不竭。　含云井在县西含云寺之前。

 尤溪县
　　伏狮山自两髻山南陇逶迤起伏行三十里为贵人峰，峰回突耸而起，状如伏狮，为县之镇山。　双髻山双峰峭拔万仞，如双剑倚于天外，又名双峰山。有堂祀观音。山之巅生异草二种：一如妇人束鬓篦，俗名观音篦，一如蜡烛灌油，可燃以照夜，俗呼观音烛。　小双髻山状如丫髻。　碧鸡山以形似名。(上三山在七都。)　董山在二十都34。上有石室广丈余，相传为董真人炼丹之所。(已上五山俱县北。)　眠象山　在青印溪之南。　席帽山在二十都。(上二山俱以形似名。)　仙灵山唐末有王道人者，结庐炼丹其上，后不知所终，人皆以为仙，以此山为仙灵窟宅。山有十奇：曰双鉴池，曰灵泉井，曰飞星坛35，曰卓笔峰，曰宿云洞，曰鹰嘴岩，曰白云庵，曰棋盘石，曰狮子石，曰仙乐台。俱在峰顶。　蟠龙山状如龙蟠。(上二山俱在二十三都。)　灵旗山在二十五都。望之如旗帜然。　龙门山在二十六都。高耸千余丈。其巅有石穴，源极清澈，岁旱不涸，相传有龙居焉。(以上六山俱县南。)　应仙山在十都。其山极秀丽，好游者临绝顶，群峰一览在目。旧名鸡心山。山半有亭曰应仙，因改今名。　参拜山在湖头溪之东。山势起伏若趋拜然。(上二山俱县东。)　屏帷山在县治西。自贵人峰旁出，环抱县之西市，如屏帷然。　鸡笼山在五都，以形似名。　仙山在六都。其山峻绝，势凌双峰山之巅。一石穴吞吐云气，深不可测。相传有牧竖掷石其中，声隐隐若雷，即有异禽飞出。牧竖病死。乡人戒勿亵，因以仙名之。　灵龟山在二十九都。山形如龟。　银瓶山在三十一都。其状如瓶。旧于此闸办银课。“瓶”或作“屏”字，误。(上四山俱县西。)　登高山在县西北二百步许。屹起群山之间，邑人士多于此登眺。　石井山在县东南十八都。下有龙潭。　鸬鹚山　在二十四都。其山三面壁立千仞，鸬鹚滩环其下，一径盘旋至山巅，如羊肠然。寇乱，乡人多携家避此。　金楼山在二十七都。翠耸云间，状如楼阁。　九仙山在二十八都。峰峦秀拔，人迹罕到。上有金鲫池、石棋局、黑白二石马、炼丹灶。时有仙人往来，仿佛闻鼓乐音。昔乡人林五六樵山中，见二人奕，徙倚观之，二白鹤啄杨梅，坠一颗于地，奕者指令拾之，因俯拾以食，遽失奕者所在。暨抵家，遂辟谷之火食，颇知人休咎。(上三山俱县西南。)　莲花峰在七都，以形似名。峰之顶有天湖，水色绀碧，莫知泉脉所自出，极深，岁旱不竭。鱼鳖充物，人不敢取，盖有神物凭借焉。宋时每现五色云间并蒂莲36，则岁大稔，乡人　以是占之，屡应。　卓笔峰在三都。高数千丈，尖耸如卓笔然。(上二峰俱县北。)　毓秀峰在县溪南。宋朱文公生于此，故名。有南溪书院。　文笔峰在县南二十五都。高数百丈，状如卓笔。　牛角峰在县西七都。以形似名。　皇华峰在县东北十一都。下有亭名仙亭，宋重和元年旱，邑人祷雨于此，忽香火楮钱坠地，有神降于巫体，自称神姬马姓第五，欲托迹山下，致霖雨以苏此方。语毕，雨随沾37。　高原岭县之龙山自此而来38。　丹溪岭在十二都。又名桃木岭。界南平县，萦回可十五里，自岭趾至其巅，凡三迭，皆数百丈。回视数十里之中，川源隐隐，沟塍棋布，如身在霄汉间。(上二岭俱县北。)　分枝岭在二十三都。南临泉洲、德化，岭居二县界。上有大树，南北两枝分二县境，故名。又其上有关，俗呼大关岭。　黄坑岭在二十九都。黄筝，苦竹，涧水潺湲。　板岭在□□都39。(上三岭俱县南。)　松山岭在二十五部。下有松山院。　小村岭在□都40。(上二岭俱县东。)　戴公玲在三都。岭道纡回，凡三十二折。　枣岭萦回可五里，有瀑布泉泻其巅。　杉岭崕峻绝，青印溪□源发于此41。　安州岭山石岿然，临于潭上，俗呼虎头山。(上三岭在六都。)　佛仔岭岭道有石梯。旁有僧伽祠，乡人有祷颇应。　小王岭通泉、漳二府。岭道艰于跻攀，邑人朱绂别开坦道，岭遂废。(上二岭在七都。)　麒麟岭在二十八都。以形似名。　铁山岭在二十九都。山产铁矿。　急坑岭在三十一都。山峻险，涧水流甚急。　白沙岭在三十八都。岭道高峻，多白沙。　蓝岭岭之石阶皆蓝色。　新岭岭下有寺。宋淳熙中，寺僧新开此道。(上二岭在五十都。已上十二岭俱县西。)　褒溪岭　在八、九都42。萦纡约六、七里。　大帽岭在十五都。以形似名。(上二岭俱县东北。)　黄林岭在县东南□□都43。　柿岭在三十六都。山产铁矿。　马军岭在二十九都。昔人尝屯军御寇于此。(上二岭俱县西南。)　白鹤岩在县南二十三都。与石梯岭相望。　珍岩在县东□□都44。　赖岩在五都。其上怪石万数，巨者如屋，绵亘可三里，宛然一洞府也。洞口缘：梯而上，石室联属，皆有窦如户。俯而入，其中流泉可爱，石罅如窗牖者数百所。宋时尝有怪孽，为鬼，为蛇，为美妇，变态百出，为乡人患。僧智收寓岩中45，趺坐几昼夜，怪遂鬼。绍熙初，建寇叶亮犯县，乡民匿其间，保安全者千余人。　铜盘岩在六都。悬崖峻峭，竹树阴翳，鸟道萦纡，流泉溅沫如雨，岩下有潭，广可四五丈，岁旱，乡人祷雨辄应。　流溪岩在二十九都。高约百余丈，其上不毛，其崖石皆铁矿也，凿之皆可煽铁。　高峰岩在三十九都，顶有佛庵。岩窟涌泉如渊，深数丈，旧有龙潜焉，乡人遇旱，祷雨辄应。(上四岩俱县西。)　虎窟岩悬岩陡峻，前逼流水中，有一窟，可列坐数十人。岩下旧有起传庵。　彭坑岩有巨石迭其巅，或云有物凭之，夜发火光，间出虚响，如鼓角声。　石门岩在□□都46。(上三岩俱县东北。)　灵惠岩在县西北四十五都。岩壁峭拔，去地三丈许，有窦可入，内若厅事者二所，可环坐千人。有泉出石缝间，随饮者多寡，为之盈缩，号“圣泉”。旧名“师姑岩”，又名“佛窟岩”。山阴为沙县界。土泥极腴，每三大斗可粪田一亩，农夫经百里来市之。　连莒岩在县西南一十九都。岩石峭绝，时有猿数百为群，经此而去。　观音洞在双髻山之阳。昔有陆道人庐山间，历览奇胜，得一石室，见其泉石可人。他日偕一僧，由石室旁扪萝而上，至高崖极峻处。崖隙中有小石塔，惊异之，遂谋募众力建阁。洞前。方凿石为趾，深及寻尺，得一像如世所谓观音者。众共骇愕，因以名洞。旁有泉一脉，深可尺许，未尝见其溢，然终岁汲之不竭。　龙门洞在县南二十六都。洞口广仅四尺，而其深莫测。中有石龙，状石棋局、棋子。石窦滴水如雨，又名“滴水洞”。其水流入石穴，不知所之。入百步许，蝙蝠百千为群，其大如鸦，扑人面，再不可得而入矣。宋朱松诗：“拄藤危磴响，濯足细泉洁。能诗有老休，联句媲前哲。拟结汗漫游，更待搀枪灭。”47　凌霄洞在县西三都。山崖壁立，惟一窦可跻。宋绍兴三十年寇乱，乡人皆即以避难，自后僧庐其间。　天神洞在县东北八、九都褒溪之旁。　藏剑峡在县东七都。相传张真斩蛟溪上，匣剑藏峡中。　石牛石在小演村。状如卧牛，天欲雨则汗。　龙爪石在西华村。有池方广约六丈，池中一巨石，青色，高七尺许。龙爪痕入石者四。(上二石在县南二十四都。)　宝珠石在县西五都山涧中。相传尝产异珠，光采夜发。　三龟石三石状如龟，屹立溪中，俗谬呼为“三姑石。”　仙人石在沅潭岸侧。昔尝有人凿之，其声轰然，惧而止。(上二石在县东北八、九都。)　石鱼石在连莒溪之左。状如鱼，长丈余，大可三尺，首尾鬐鬣毕具。　石龟石在连莒溪中。天将雨，此石湿润如汗，乡人占此为雨候。(上二石在二十九都。)　青印石在宣化门外平水滩。唐异僧黄涅盘过此留偈云：“塔前青印见，家家亲笔砚，水流保安前，尤溪出状元。”先是尤溪未有登第者，自宋庆历中，林积登进士第，邑人始知学。逮宣和中，士风渐盛。南渡后，青石如印，则比屋弦诵矣。石今尚高丈余。(已上三石俱县西南。)　洗马洲在永丰门外。方广平夷，宜洗马。　应龙洲在县治东水口。堪舆家以为县山行龙处，故名48。　尤溪洲在县东洲多尤姓，故名。今尤氏自言其上世本姓沈，避王审知讳故改姓尤。非也。　黄沙在县西黄沙岭。　沅湖49在县东北十都。两岸巉岩怪石，缘波泓渟，可二里。　青印溪50在县南。其源出县西九十里沙县界。东行迤逦会山坑溪、王卫溪、牛皮溪、新坑溪、渡源溪、胡鳌溪、飞溪、戴公溪、杉溪、杉岭溪、莒积溪，凡十又一溪，经县前入于湖头溪。　湖头溪即尤溪，在县东。其源出泉州德化县，至尤溪境西北，迤逦会汤泉溪、岩下溪、牙坑溪、上踝溪、上下池溪，小湖溪、黄乾溪、石堰溪、茭洋溪、莽荡洋溪、石圳溪、沈村溪、汤溪、白石溪、上芹溪、漈头溪、盖竹溪、横当溪、黑藤溪、青印溪，凡二十源51。自是转北流，是为湖头溪，至尤口涵会剑津。按《太平寰宇记》谓“尤溪之源发于双髻山下”。殊不知一源出德化县白石上斤，二源出龙岩县，源流之长几三百里。双髻山在县北二十五里，细流溅溅，深不逾尺。盖当时记者考之不审耳。　忱溪两山崇拥，石壁如削，瀑水下注，高千余仞。山□放木筏至此52，蹑石磴循山而行，其筏则释令其随水射潭底，移时自浮出，或了无寸木可寻者。　胡鳖溪溪有龙潭，深不可测，乡人创龙祠其上，岁旱，祷雨辄应。　保峰潭　鬼坑潭在八、九都。昔乡老有陈归者，见黑龙横亘水面，奔告乡人，皆见之，士人五度状其形，刻于潭侧石壁，以表灵异。后人祷雨，以铁搅潭，有赤蛇见，雨则露沛。(上二潭俱县东。)　曲尺潭在六都。石壁嵌岩，临于潭上，瀑泉泻下如飞练然。潭中多产鲔鱼而不可渔钓。以其形如曲尺，故名。　虎跳潭在宝城门外青印溪。水澄碧，深不可测，有龙潜焉。宋赐额号“丰潭”。潭之上双崖相逼，俗以虎可跳而过，故名。　苦竹潭在二十八都凿棕潭下流。有五龙潜其中，人尝见之。相传尝有人见龙，疑其非是，投以石，少顷波间电起，风雨暴作。　莒溪潭其深莫测，有龙潜焉。岁旱，祷雨辄应。　凿柄潭潭侧峭壁万仞；攀萝扪石，方可进跬步。山多猿猴，每千百为群，遇之，或以石投人。(上二潭在二十九都。)　大井潭在三十一都石堰、茭洋二水会处。山陡水深，为潜龙之窟。乡人岁旱，多祷雨于此。(以上六潭俱县西。)　沅潭在县东北八、九都。　落里潭在县东南十八都。其水深碧，有龙潜焉。宋侍郎陈旸自闽清来，致奠祷雨，雨随注。　百丈漈在县北十都。高凌云际，林木蔽亏，水极清澈，飞瀑百余丈。　悬剑漈在县南七都。水若悬剑。　杨柳漈在县西三十九都。极高，水如悬练。下有潭，其深莫测，有龙居于此。　湖头溪诸滩　曰大截。占湖头溪上流，上踝上下二池二溪，会小湖溪激而成滩，德化县于此截界，故名。　曰侧枕。有石状如侧枕，故名。　曰春墙。两旁石壁如墙，水冲其间。　曰带。延袤七里如带。下此为樟木潭。潭下流凡六滩联属，曰鱼煎，曰鸬鹚，曰樟根，曰大连兴，曰小连兴，曰大石头。下三十里为莽荡洋。洋下凡八滩：曰吴令，曰大览，曰小览，曰大昌，曰小昌，曰三夷，曰钟山，曰连乾53，由是疏为张四谾。下流又八滩：曰猿，曰白羊挨，曰太极尽，曰冲，曰沉，曰黄坑，曰牛角，曰鲙54。(自此以上诸滩俱在湖头上流，下一百一十里，为滩三十，注尤口函。)　放生池在县东积善坊。旧以保安寺后广英亭前之塘为之。宋庆元中，知县詹丙以为浅陋，不称臣子祝寿之意，移就县溪。东自峡头，西至湆坑口，下至小村口，禁鱼捕。于东西门外立石，镌“放生池”三大字以识之。　西园池在县廨之西。　双鉴池在仙灵山三峰之下。　根口汤池在县西南二十九都。　长沆泉在县治南。发源毓秀山。四时滔滔不竭。宋朱熹诗所谓“源头活水”即此是也。　龙井在县东十七都。高峰千仞，下有二石井，琢削天成。每欲雨，必有龙缘崖上下，或盘旋波间，人多见之。岁旱辄祷雨于此。　通驷井在县治西通驷坊。味甘冽，潴水石斛仅广二尺，长一寻。朝夕汲之，虽数百人不涸也。相传尝有小金鲫出其间，汲者欲涸水取之，遽失所在。宋秘书黄声居其侧，尝纪异而刻于石斛。　灵源井在县西灵源院前。深十余丈，每遇米价高，则涌溢四出，平则止四五尺，乡人以是卜米价低昂。
　　校　注
　　1　“磜”疑为“漈”之误。
　　2　民国《明溪县志 地理》作“蛾眉山”，并谓：“一中峰正对县门若蛾眉然。”
　　3　民国《明溪县志 地理》作“笔架山”，谓：“在县西三里。”
　　4　乾隆《汀州府志 山川》作“在县东兴善里”，民国《明溪县志 地理》作“在县东北三十里”。
　　5　乾隆《汀州府志 山川》作“在县北五里”，民国《明溪县志 地理》作“在城东北六、七里”。
　　6　民国《明溪县志 地理》作“在县东南八十里”。
　　7　民国《明溪县志 地理》作“在城西二十里之永安铺”。
　　8　民国《明溪县志 地理》作“在县西北二十里”。
　　9　乾隆《汀州府志 山川》作“在县东归下里”。
　　10　民国《明溪县志 地理》作“在县东黄陂”。
　　11　民国《明溪县志 地理》作“在县东二十五里之瀚淫中”。
　　12　民国《明溪县志 地理》作“门限石”，谓：“在石珩之太平桥下，如门限然。”
　　13　乾隆《汀州府志 山川》作“在县东岩前溪中”。
　　14　乾隆《汀州府志 山川》称：“百丈漈有二：一在县南五十五里之邝坊；一在县西北三十五里之谢地。均石壁峭立，水势湍激。”与此所载不同。
　　15　民国《明溪县志 地理》作“在城西十余里之新兴铺”。
　　16　民国《明溪县志 地理》作“又名斧光山”。
　　17　乾隆《汀州府志 山川》作“茫荡洋山”。
　　18　乾隆《汀州府志 山川》作“巡检司”。
　　19　乾隆《汀州府志 山川》作“绵亘永定、大浦二县间”。
　　20　乾隆《汀州府志 山川》作“源出龙岩大池”。
　　21　嘉靖《延平府志 地理》作“在府城之南”，嘉庆《南平县志 山川》作“在资福里”。
　　22　嘉靖《延平府志 地理》作“夏水井”，谓：“在郡城紫芝岭下。”嘉庆《南平县志 山川》则作“夏井”。
　　23　据《宋史 张佳》，“张彻”应作“叶彻”。
　　24　嘉靖《延平府志 地理》、嘉庆《南平县志 山川》均作“昼寒”。
　　25　嘉靖《延平府志 地理》、嘉庆《南平县志 山川》均作“剑津”。
　　26　“蹬”疑为“磴”之误。
　　27　“”为“”之误，亦作“”或“□□”。即狒狒。
　　28　嘉靖《延平府志 地理》作“漠溪”。
　　29　嘉靖《延平府志 地理》作“梅溪”。
　　30　“知之”当为“知者”之误。
　　31　嘉靖《延平府志 地理》作“浅而急”。
  </div>
  <div class="pagination">
   <a href="八闽通志_page16.html">
    上一页
   </a>
   <span>
    ...
   </span>
   <a href="八闽通志_page12.html">
    12
   </a>
   <a href="八闽通志_page13.html">
    13
   </a>
   <a href="八闽通志_page14.html">
    14
   </a>
   <a href="八闽通志_page15.html">
    15
   </a>
   <a href="八闽通志_page16.html">
    16
   </a>
   <span class="current-page">
    17
   </span>
   <a href="八闽通志_page18.html">
    18
   </a>
   <a href="八闽通志_page19.html">
    19
   </a>
   <a href="八闽通志_page20.html">
    20
   </a>
   <a href="八闽通志_page21.html">
    21
   </a>
   <a href="八闽通志_page22.html">
    22
   </a>
   <span>
    ...
   </span>
   <a href="八闽通志_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
