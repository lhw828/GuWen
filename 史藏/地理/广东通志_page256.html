<!DOCTYPE html>
<html>
<head>
    <meta charset="UTF-8">
    <title>广东通志 - 第 256 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 256 页/共 352 页</h1>
    <div class="content">　　陈绍字用光上虞人嘉靖乙未进士授庐州推官以廉能征拜监察御史出知韶州减丁粮革吏弊正民风修名贤祠宇鉴别髦士馆谷于濂溪书院郡中大治英徳熟猺负险而巢时出剽掠请置猺官辖之乙巳大饥发粟躬赈是嵗四月不雨至六月日事雩祷感病濒危闻雷雨作复苏俄顷而卒笥无长物惟书籍衣服而已【下郡佐】
　　许进上海人永乐中同知韶州府甫涖职辄以俸赀倡修学校除害兴利子畜其民有明开国以来佐郡者以进为最
　　王询吉安永丰人永乐十九年任韶州府推官以经术润饰吏事时中官郑和赍金币劳赐海外诸番防行军官颇横捕韶民三人以去家人号呼赎以金不许询至舟径取以归
　　藤员瓯宁人正统三年同知韶州府明察精敏值嵗祲公庾无积员辄倾囊吿籴邻郡命里正先籍其至贫者朝夕给之已乃设法劝赈郡治改为淮王府王迁国于饶得请复为郡规制侈大且吏胥无所于处员削雕还朴复其常式又度地为吏舍限其出入自昔郡吏惟取充数鲜通律例每假手于人用是多奸弊员选习法者试吏为公牍式以示令其草创而润色焉地当江闽湖之冲客戸倍于土著少拂其意辄相煽动而翁源乳源尤甚员巡行开谕许其占籍遂与编戸无异寻以忧去比服阕耆老数百人诣阙乞再任防代者已到遂擢礼部郎中殁于土木之难赠奉政大夫官其子
　　杜宥字叔寛江阴人景泰甲戌进士拜监察御史谪尉定安天顺二年擢知英徳厘积弊辟荒芜修隄防戸口日增督府韩雍高其能荐擢韶州通判兼理南韶戎务六邑皆有治迹至今犹称之
　　范贤栁州人嘉靖初以举人授韶州府通判职司督储不受常例三年秩满卒无以殓僚寀服其廉介皆自以为不及
　　符锡新喻人嘉靖三年判韶州翁源贼李英诱九连山剧寇千五百人流劫境内逺近震骇锡督兵防讨大破之获李英郡中驿传烦扰遂议征银发驿至今便之十七年以太仆丞擢知本府【下县令】
　　吉昌北庭人元忠臣吉星之子少以孝行着闻举于有司洪武初令曲江才守兼美有政声征拜尚寳司丞擢监察御史出为山东按察司副使
　　张安仁字体静九江人洪武元年由荐辟知乳源以廉能着声城池公署学宫坛祠皆其创始数百余年人犹思之
　　熊本诚洪武二年知翁源时田野荒芜本诚多方招徕躬临村落教之开垦经营规画不啻治家累迁福建防政
　　索彦胜燕山人洪武二年以经明行修举授乐昌知县邑无城池百姓散处山林间彦胜甫下车即劳来安集宣明政教建立城池民相继复业乃兴学校定彊界均赋役民立碑颂之
　　史彬溧阳人登进士永乐十三年知乐昌勤政爱民时山贼为患彬督主簿吴政讨平之民安其业尝创希圣亭以教士之有志行者士民徳之
　　李冕襄阳人永乐十五年知乳源县敷政平恕以廉着声
　　曹徳懋宜章人正统七年以贡士知乐昌日勤政务夕则微行访民间诵读纺绩勤者劝之怠者戒之士女修省不淫不惰至今称之学宫坛壝所在树松杉仰其遗植焉
　　柯茂湖口人景泰四年以举人知乐昌以俭率民痛抑侈靡之习访孝弟力行者造庐慰劳之于是桑麻蔽野道不拾遗九载秩满士民复留后三载乃去李淮清安福人成化初以学行荐府经歴擢知仁化清心涖政节用爱民阖邑戴之
　　刘信鳯阳人成化末知乳源为人醇笃政简刑清事母董氏至孝母嗜己酉大旱多华不实信防祝于天一株结九十九子阖邑异之次年母卒信一恸而絶清贫无子士民哀之葬于县东
　　李文上高人治六年知乳源廉介自守兴学校崇礼教政化大行比卒士民流涕是时明彝为尉亦廉慎爱民有平笋洞功并祀名宦
　　顾节嘉兴人治中知翁源涖官清俭值嵗饥以状闻民获赈给邑之羊迳山高路隘盗贼伏其间大为民害节治为坦途居民行旅咸便之
　　保睿江南通州人治十二年以贡士知曲江锄奸恤贫清介自守尝曰剥民以媚上吾不能寻谢病归民多流涕者
　　姜寛苏州人以贡士知曲江慈祥恺悌深得民心为邮客所不满谮于当道被谴积忿而卒
　　黄天旸南安人正徳九年以举人知英徳刚正严明不畏权势时中官遣取英石旸曰此石何益于用徒劳民耳傥羡其瑰伟请诣九嶷观之及调去民攀号者千计
　　李增龙溪人正徳十年以贡士知乐昌先是邑东西诸山猺寇啸聚流毒三省增至训兵缉捕所向皆克后流贼千余攻围邑城增开门延敌斩获甚众贼遁去明年三省调兵防征楚兵执黄圃平民诬为贼增请于兵道王大用躬至营覈之获释民皆尸祝焉张慎惠安人嘉靖初知英徳廉明简静先教化后刑罚当亢旱民以水利讼者即冒暑决之后子岳以侍郎镇两广孙宇复知英徳廉能茂着并祀南山呉邦俊秀水举人宰乳源清诡寄革滥所编赋役视前省十之三修邑志多所发明凡有规画皆禆风化
　　严遵试贺县人万厯间宰英徳英毅敏干谳决称平赎锾悉令薙毒草根以代轻死之风顿息时税珰炰烋噬民稍违辄行题奏含洭之津梁尧山之锡矿羣奸因此啸聚遵试严缉奸宄戍配之因议补其税编入条鞭民得不扰
　　张于宸全州人崇祯二年宰英徳值流贼焚劫清溪于宸率兵亲冒矢石相持者三日贼不能渡江乃退去日习练排门夫以壮声势境内不罹蹂躏者于宸之力一载以觐行宦槖萧然其家鬻田始得归周民初字鹿园昆山人宰英徳为政简静不苛直行己意时当明季九连乗变披猖征兵转饷无虚晷山寇焚劫大陂等乡甚民初廉得奸匪范七勾引擒而枭之炎暑中遂统兵进屯东乡之黄塘属吏郑昌瑞向导贼方酣睡袭斩几尽四乡稍以安堵觐行后奸吏赂署事者紊其旧规民初回任毅然申请清厘羣情悦服【下教职】
　　吴奎新喻人少受业梁演洪武中以进士教谕乐昌孜孜训诲能成就人材布政使白思谦防政苏恭则皆出其门后以恭则荐为颍川推官
　　林永龄字延年莆田人有学识学者多从之游成化中教谕翁源病邑染蛮风乃令诸生习礼三月方训以诗书后摄英徳卓有政绩西山贼乱赖其保障二年卒于官
　　林嵓莆田人以孝廉教谕仁化博学多才诗文下笔立就善真草四入棘闱多得名士教人为学以敦孝行为先人或迂之力请归休以子祥鳯贵赠御史右韶州府
　　叶景龙丽水人洪武初知南雄府于城西河塘村筑陂引凌水灌田五千余亩民号叶公陂
　　左孟诚东昌人秀才洪武中知南雄府雄民不事耕桑孟诚劝民树桑且教之蚕巡行陇亩督民耕作自是民殷课办
　　潘长寿字焕文长兴人恬静好学洪武中举人材歴佥都御史永乐中左迁知南雄府慈祥恺悌不任刑威时夏秋旱长寿募民掩遗骼率官属斋戒以祷得雨三日嵗大稔
　　宋玒祥符人永乐中以太学生拜御史出为南雄知府公廉正直严于律己僚吏敬畏之雄粮旧输清逺诸卫急饷贫民多鬻子女以供玒条利害上闻诏得留州民至今徳之
　　陈赐字孟嘉瓯宁人永乐七年以进士授监察御史迁知南雄府涖事精敏寛猛得宜吏畏而民安之庙学久敝悉加修治洪熙中疏免虚粮二千余石民困苏焉
　　杨铎长洲人以太学生授给事中出知星子县正统元年歴署南雄府事廉正自持门无私谒教民孝弟劝课农桑优师儒而重学校所注厝民咸便之郑述字季述莆田人永乐中进士正统初判惠州修宋璟之政饬民营瓦屋以杜火患监司檄委丛集事无不办以荐改知南雄政急先务兴利除害修凌陂砌岭路知庾关夫役久累为之节省均调阖邑赖之所招集流亡不下二百余戸以循良着声
　　张瑛陈州人正统中以太学生同知辽州擢知南雄资性刚毅涖政严明吏民畏而爱之继前守之志成太平桥迄今利涉
　　李春庆逺人天顺间以太学生知南雄府凌江官运向以驴车其驴责民牧之驴死役存累及子孙春条陈累民状诏尽罢之又疏言郡无蚕桑赋丝徒苦百姓请罢赋丝减米三之二民解倒悬云
　　刘实字嘉秀安福人进士天顺间由治中擢知南雄性廉介不阿府为江广要道商税钜万至者盈餍或以要誉于宾旅实至惟取羡余一二以缮郡学树岭松而已此外一无所染有中官度岭觇实供帐菲薄谒见困辱之郡民大哗趋入为谢翼实以出中官已知其廉召谢之坚不往慙怒遂论实不恭逮赴京实具言臣从官三十年不以妻子自随餐粗衣敝欲为国家爱养所部不忍费劳之触忤内使无所逃罪帝霁威得释亡何以病卒郡人祀之称为铁板刘罗俊字承彦江西泰和人进士成化中为御史以直言谪尉新防迁知仁化歴知南雄府公廉寛厚有古循吏风两广盗起都御史韩雍讨之墨吏希指请多树木栅意在侵渔俊不从第筑新城以备寇民卒无扰后卒于任
　　汪璞字伯温贵溪人进士成化中为南雄知府器识英迈废坠毕举尝合两学为一创大中书院重修太平桥上疏创通济镇居停客货取资以代虚赋帝从之民懐其惠祀于景徳祠
　　黄伟字孟伟同安人进士嘉靖中知南雄府清介自持行部省驺从人不知其为守也禁妇女嬉游毁淫祠罢诸无名征赋及榷商诸弊政以直道忤时称疾去
　　丘道隆字懋之上杭人进士嘉靖中以御史擢知南雄庄严廉正僚属奉法吏不敢欺常大揭畏天愍人字以自励
　　胡永成安福人进士初知泾县赈荒得法擢刑部主事以议张延龄谪同知和州歴知南雄府事念虚赋病民宜折轻赍乃条减力役十之六始兴令翟务实旷职辄斥去之僚属肃然桥关榷税出入严明豪猾不敢睨视或倚贵势挠之永成正色曰国有正法其何敢低昂贵人慙沮雄故孔道守多饰厨传称过使客永成或供圃蔬池鱼而巳时诏有司召民鬻受僧田所司督趣永成不可曰民贫不能售此岂可强耶奸商怀竒货者欲析岭路嘱雄民告言之永成条六议难之事得寝尝修府志考覈谨严晋广东副使兵备海南卒于任【下郡佐】
　　徐仲端台州人洪武中同知南雄府事田多荒芜率经歴范澄知事范仕范巡行劝农开垦扩地五十余顷粮二百石
　　李汝舟金谿人永乐中以太学生同知南雄府嵗旱巡行乡都修筑陂池民受其利贫民鬻子女者每捐赀赎之悯荒田虚赋为民累请豁六千余石
　　凌永浙之新城人永乐中为南雄推官居法曹详审精当囹圄无寃比去民怀思之
　　程规字惟范龙溪人永乐中以太学生判南雄府事明敏材辨兴学校崇賔射礼时始兴虎为害规祷神命猎戸捕之一日获四虎害顿息
　　郑建怀安人正统中以进士判南雄清慎自持政从仁恕尤重学校以艰去士民思之
　　陈翰英字廷献诸暨人以三礼冠浙中成化八年同知南雄府勤政恤民惟徳化是务癸巳秋广右流贼攻始兴延及保昌郡中骚动翰英画策破之俘获数百人都御史韩雍劳以金帛录功第一甲午摄郡驿传夫役一切从省节百姓称便政暇诣学宫课诸生劝勉备至始兴盘坑有纱帽石为祟触之即死贼匿旁谷恣其剽掠翰英烈火焚之患寻息乙未夏旱百姓嗷嗷躬斋沐以祷雨如注嵗大稔尤善抚绥流民复业者三百余家在任三年善政不可胜纪
　　欧文通苏州人洪武中以荐辟任南雄知事勤于防赞尝奉檄招龙南诸县流民还集六百余戸安措有法
　　龙归荔浦人永乐中任南雄知事署始兴招集流民令各复业请豁赋累三千六十余石【下县令】
　　张仕国莆田人洪武初知始兴县兵燹之余百事草创仕国抚疮痍惠鲜兴作而民不扰其所规制足为后式
　　岑仁忠洪武中知保昌县为政廉平多筑陂塘以资灌溉民永赖之
　　徐子善梧州人永乐中以太学生知保昌县政崇简易不尚苛刻修学校课农桑恤鳏寡利民之事咸竭力为之
　　蒋科全州人廉而好施予尝自改建斋舍以课邑诸生有胥贫不能葬科赒之诸生有待以婚嫁者去县数十年士民思之祀于名宦
　　高辅字世助广昌人嘉靖初以太学生知始兴县均田赋筑河防重学校表贞节奉公举职鋭于任事竟以诖累卒民甚惜之
　　廖轾崇仁人嘉靖十一年以举人知保昌抑豪强表贞节政声籍籍南海霍韬起为吏部侍郎所至长吏无不跪迎者轾独长揖不拜韬愈重之亡何南海令缺冢宰汪鋐以钜邑难其人韬曰无逾廖轾者遂迁知南海时邑中多显者卿相侍从闾里相望轾不少徇人多其介谓不负所举云
　　萧琦字韩若吉水人进士崇祯十一年任始兴县令寛仁待下政治称平修立城垣改正南门兴教劝学士民咸歌颂之【下县佐】
　　熊志良闽人嘉靖中为始兴簿出槖金助迁邑学董诸工役视若家政时具牛酒劳之领贼曹鼠窃屏迹清理编甲不索规例士民尸祝之【下教职】
　　彭朂字祖期广信永丰人永乐中进士陈情除南雄教授博学善教规范严恪擢南直提学御史吏部考功司郎中所着有书传通释行于世
　　李奎弋阳人永乐中任保昌教谕学有渊源师范严谨诱掖后进孜孜不倦擢提学御史累官大理寺少卿
　　陈山沙县人永乐中为始兴教谕以育才为己任诸士多成就者用荐超擢吏科给事中累官戸部尚书谨身殿大学士
　　刘文字彦质安福人宣徳中为保昌教谕徳性淳朴学术纯正时督学彭琉亦安福人虽礼遇文文未尝借其意气笃谨自励琉益重之擢国子助教其后有莆田林同者亦以明经学精训诂着声
　　右南雄府
　　万迪东平州人洪武元年知惠州兴废举坠不受私谒泽及于民去郡而人思之
　　滕康字景晋瓯宁人正统初为惠州通判郡病水灾而海运益急康力请得近输又减虚税之病民者民徳之嵗己巳广州寇起康竭力警备与民固守寇诇知有备引去藩臬交荐之陞惠州知府有能声段鉴上元人景泰中守惠州冰蘗自持时遣其子就学使与诸生齿御吏肃然凡规度皆可式时桂林人苏润同知惠州亦尽心利民修学筑堤建桥咸有劳焉公暇复修辑郡志
　　吴绎思莆田人成化中守惠州涖政果断属邑有豪蠧害民痛绳以法守御军政为上官所更张伍卒忿其不便将为梗绎思闻之往谕以祸福咸帖服尝增修诸邑学宫众务咸举累官右布政使
　　吕大川字中源浙之新昌人进士治中守惠州才识精敏判决如流簿书米盐皆有条法郡城东北濒江恒患冲齧大川始裒土甃石为巨堤以捍水正徳丁卯征剧贼张权大川随军督饷察诸俘之胁从诖误者辨而释之所过乡聚召耆老谕之以礼义番禺张翊曰吕惠州可谓雪霜之阳和戎马之俎豆也卒于官
　　方良节字介卿莆田人进士正徳初知惠州首询民瘼时归善徭役视诸邑独苦为减之如例巨珰擅威索贿所至奉之惟谨良节屹不为动时兴师讨贼良节练饷绥民协力平盗尝筑拱北南隐榕丫三堤扞西湖水浚池甃石镇湖之流辟城西关引湖环而东注形胜以完又大修学舍葺防英诸祠人士向风擢广东按察副使去后而民思之
　　甘公亮字钦采永新人正徳中知惠州先是都御史王守仁以平浰贼奏立和平县乃遣谍四谕故所招附竟帖然无扰和平城池筑凿完固厥功多焉革桥税以羡余修大通桥置漏泽园筑榕树堤遗民永利葺文信公五坡祠置像祀之秩满去
　　陈祥字应和高安人以进士歴官御史正徳乙亥知惠州廉公有威加意防独均赋役省冗费兴学校戒游赌禁私屠严巡警条纲振饬吏胥不敢为奸博罗陈祖荣归善王雪真皆大猾捕寘于法深山穷谷莫不慑服寻迁广东按察副使官终都御史
　　李传字希説叙州人进士嘉靖初知惠州廉谨岂弟常扁视民如伤四字以自警凡征役必求端委孰为粟米孰为力役凡制典所无涉于加派者一切刬除先是郡大水禾稼没溺传请蠲田租十之三民困苏息任数年政尽革
　　蒋淦字汝洁全州人进士嘉靖初知惠州政先仁恕听讼得情属造册籍飞诡规避悉杜絶之徭役适均贫民称便尤加意学校及城濠道路皆葺理不烦民三年擢河南防政官至工部侍郎
　　金志字允立浙之山阴人登进士嘉靖庚戌以御史知惠州躬先廉洁日绳责舞文作奸犯科者胥吏救过不暇又善察吏事有骩法者率面诘责属吏惴惴恐有所闻贪墨咸望风解绶五载卒于官
　　张存义建安人登进士嘉靖中知惠州慈祥恺恻时寇盗充斥水旱不时道殣相望存义哀之捐俸及罚锾市棺置亭中令亭长守视无者予之常被盗失库金防祷于神忽有神降言用某往擒盗当得之果然人以为至诚所感在任六年擢运使
　　李畿嗣蕲水人进士万厯二年知惠州时大寇初平盗萌未息畿嗣至严厉振刷捕铢两之奸筑东平城起钟鼓楼两学堂殿西湖亭台焕然一新三年境内大治生齿渐蕃擢监军副使驻肇庆惠人见之如父母云
　　黄时雨字润寰常熟人进士以刑部郎知惠州寛以平法严以鉏奸履亩核田膏腴无匿赋斥卤皆减额罢铁税八百金岑冈寇乱设竒剿平录死节王度后俾世嫡奉祠在惠六载多惠政歴迁云南防政程有守歙县人进士万厯二十二年知惠州廉而有威嵗旱步祷赈饥平粜羡余辄行诸县积谷视事至日旰一蔬一粥复理簿书创黉宫复科举额留心文治擢海南学使
　　何伟新喻人进士万厯二十七年知惠州刚介廉明庶务修举葺黉宫建郡坊改宾馆设北关皆营缮之有益于士民者陞惠潮道副使【下郡佐】
　　王爌字存约黄岩人登治进士初为给事以直谏谪惠州推官惟一仆自随理淹系哀无辜囹圄肃清且好训士赒其贫而秀者未几迁秩去官终都御史林应麒台州人嘉靖中同知惠州一以守职奉公矫正世俗吏事精敏剖断如流入赎有贫者多蠲免之尝言讼贵速决留狱妨民吾不忍也佐郡一嵗余以母忧去
　　吴浩云和人嘉靖庚戌为惠州推官廉平近民尝视篆归善值大饥发仓赈济在郡五年多惠泽迁姚州知府
　　杨载鸣江西泰和人登嘉靖进士歴吏部郎谪将乐典史量移惠州推官为人方正听讼无私修惠郡志成一家言未几擢南吏部主事后以督学至粤大有造于粤士歴官通政
　　陈谨闽县人嘉靖中大魁天下以修撰谪惠州推官夙有才名多士快覩之为人温恭和易晋接不倦箧中藏书尽出以示诸生造门请业者无虚日其折狱不以明察自多而哀矜平恕克称厥职云
　　郭文通庆都人嘉靖末以掾为碣石卫经歴时征贼伍端参将谢勑失机连营数十无不破者独文通所部大营门使卒环坐持满贼不敢逼居民赖之后屡征贼有功擢肇庆府同知尝语人曰吾有三不寳不寳官不寳财不寳命以掾吏积功官至大夫云高守谦浙之临安举人万厯二年通判惠州时寇初平余党复炽守谦行县募乡兵自随屡馘贼首台司称能委摄永安篆招徕流民度地居之披草垦土常废寝食见白骨累累拾而掩之阅五月以劳瘁卒于官
　　温国竒宁都人万厯丙辰进士惠州推官廉明果断署郡事兴除利害时归善博罗多流移悉编之什伍土著乃安富民苦报鹾商有携赀求免国竒以寺租羡抵其饷令勿报清隐占而屯无失额建泗州塔而人文蔚起声望翕然征入为侍御史
　　高祺浙之临安举人为惠州推官法平不苛廷鞫片语立剖辟有疑者即白监司减死惓惓于兴化善俗劝民孝弟后擢涪州守
　　余化淳将乐举人天啓二年同知惠州廉介有才每摄邑征赋戸给一易知单使如数输纳里胥无得容奸屯田清军按额稽覈严絶侵渔奉檄防海还箧中惟文章数卷而已
　　呉希哲字睿卿淳安人崇祯中由进士为惠州推官案无留牍疑狱无不立解谿刻自处经年不用官物署郡篆值建州连平画疆定制凡城隍位署祠宇壤赋堡屯之规割俸董其成擢刑科给事中【下牧令】牟应受贵筑人崇祯八年以永安知县调陞连平知州弓田定赋立兵营撰州志勤劳安集以奠民居有创造之功士民尸祝
　　徐仕高瑞州人洪武十年知河源县廉勤自励威惠并行邑无废事民不见吏未几以忧去百姓思之桂孟成温州人洪武中知河源县鲠介廉勤赏罚明信搆亭县治之后公暇召诸生谈经校艺一时兴于文学焉
　　邓文张宁都人洪武中知河源县奉职循理敏于政事先是莽有伏戎民多流徙邑虚税多至五千九百七十四石文张请于朝悉蠲除之
　　陈敬字行简祥符人洪武二十一年知龙川县时盗起民无乐业都指挥陈让领军追捕未获敬出竒计诱其魁擒之余党四散遐迩称异诣阙言事称防擢吏部侍郎
　　习韶字尚镛永丰人洪武末知长乐以孝弟化民勤于抚字劝课劳来各安其业秩满迁官至兵部侍郎夏则中武昌人洪武二十二年以监生知兴宁值寇周三之乱民苦于盗及重军压境民又困于兵则中率郷老愬于总兵始免横酷后嵗凶发廪劝分沟中复起招携安抚流亡始集时官田税重莫肯承籍则中请减额同民产民感其惠不忘
　　林和莆田人永乐初知博罗县以寛服人不施鞭扑而事办增修苏村堤以防水患民受其利
　　陈宗顺沙县人洪熙中知长乐县导民以忠信礼义冠婚丧祭循用古曲久之耻让成俗囹圄几空三载卒于官人咸嗟悼之
　　孙赋字国用福安人正统中由太学生知龙川为政明敏轻徭薄敛重农劝学寛严得宜数嵗之间增垦田米三百余石奏蠲屯田倍征米五百余石十四年黄萧养乱捍御城邑招集流亡民爱之秩满固请致仕归
　　潘镛字克鸣上元人景泰进士天顺间知长乐刚介有为时贼罗刘宁众千余流劫程乡兴宁长乐之境屯据汤田黄寨破兴宁乗胜攻长乐镛先设备城守甚坚援兵至并力御之贼因解去民赖以安
　　邵铜字振声闽县人景泰进士天顺中以寿光知县改博罗涖政严明能厘宿弊吏卒不敢为奸尝督造册籍括为易见图至今式之
　　秦宣字徳敷曲江人成化初为龙川县简徭薄敛一意休息民便之秩满去咸不忍释
　　秦宏临桂人成化元年以举人知兴宁明达刚介庶务修举削强锄暴豪猾敛迹奏立城池不阅嵗而完固三年卒于官
　　张澄安福人治初归善主簿摄长乐事日持糜蔬坐公署厘庶务弗懈撙节民财计虑周悉嵗少歉发粟以赈请不待报期年卒邑人哀之
　　洪祉字天惠江西安仁人治乙卯知龙川视民如子县故用里甲供具祉峻却之卒于官囊无遗赀邑人防其榇归复构祠祀焉
　　林若周字吾从莆田人正徳初知博罗县性静肃精练听讼无越宿者己夘秋流寇入境百姓骚动若周还自棘闱即集民兵袭败之寻征入为南京监察御史
　　祝允明号枝山长洲人正徳十年以举人任兴宁有豪致善诗文工草书所着有南征丛稿有正徳兴宁志尝旬日不视事一坐堂皇积案悉剖肃清盗薮旋判应天
　　刘琰字廷荣宣城人嘉靖二年以监生知和平邑新设琰至创公署建月城招徕居民以实闾井治学宫立社学择民间子弟教之化顽梗捕反侧尽心经始以垂后式擢判衢州卒民为立祠
</div>
    <div class="pagination">
<a href="广东通志_page255.html">上一页</a><span>...</span><a href="广东通志_page251.html">251</a><a href="广东通志_page252.html">252</a><a href="广东通志_page253.html">253</a><a href="广东通志_page254.html">254</a><a href="广东通志_page255.html">255</a><span class="current-page">256</span><a href="广东通志_page257.html">257</a><a href="广东通志_page258.html">258</a><a href="广东通志_page259.html">259</a><a href="广东通志_page260.html">260</a><a href="广东通志_page261.html">261</a><span>...</span><a href="广东通志_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
