<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 70 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 70 页/共 184 页
  </h1>
  <div class="content">
   4　“雁鹭”疑为“雁鹜”之误。
　　5　万历《福州府志 官政》作“开禧初尉古田”。
　　6　《宋史 列传 佞幸》作“曾觌”。
　　7　万历《福州府志 官政》作“如数乃已”。此处“经”字疑衍。
　　8　嘉靖《建宁府志 名宦》作“索衣”。循其意，“杉”疑为“衫”字之误。
　　9　嘉靖《建宁府志 名宦》作“陆长源，字泳之”。
　　10　嘉靖《建宁府志 名宦》作“斩首百余级”。
　　11　嘉靖《建宁府志 名宦》作“皇祐间知建宁”
　　12　嘉靖《建宁府志 名宦》作“贸迁盐鹾”。
　　13　嘉靖《建宁府志 名宦》作“字彦文”。
　　14　按中华书局一九七七年版《宋史 傅伯成传》称：伯成曾“以集英殿修撰知建宁府”。该书“校勘记”谓：“建宁府，原作‘建昌府’，刘克庄《后村先生大全集》卷一六七《傅伯成行状》作‘建宁府’。今改。”
　　15　嘉靖《建宁府志 名宦》作“赵彦绳”。
　　16　光、宁指宋光宗、宁宗。
　　17　嘉靖《建宁府志 名宦》作“濬州卫县人”。无“父名”二字。
　　18　同治重刊乾隆《泉州府志 名宦》作“泉人刻碑记德”。
　　19　同治重刊乾隆《泉州府志 职官上》及《泉州府志 名宦》均作“赵子”。
　　20　同治重刊乾隆《泉州府志 名宦》作“抚谕东南”。此处“输”字显为“谕”字之误。

卷之三十八

　　秩官
　　　　郡县
　　　　　　漳州府
　　〔唐〕　韩泰字安平。初为户部郎中，以附王叔文，贬虔州司马，历漳州刺史。悉心为治，官吏惩惧，百姓安宁。韩愈剌袁州，尝举以自代。
　　〔宋〕　许巽知漳州，有廉声。详见兴化府《人物志》。　綦崇礼字叔厚。高密人，后徙维之北海。建炎间知州事。漳俗悍强难治。属有巨寇起建州，声撼邻境，人心动摇。崇礼牧民御众，一如常日。讫盗息，环城内外安堵此故。　胡铨字邦衡，庐陵人。绍兴间知州事。初为兵部侍郎。时宰相汤思退与张浚和战异议，浚罢政。未几，金人犯难，铨上章言：“臣不忍见今贼之入门。”由是遗铨措置海道，寻改知泉州。《宋史》本传谓铨“乾道初知漳州”。未知孰是1。　廖刚绍兴中知州事。州人素尚侈靡，婚葬皆逾制。刚首立条约，亲为文谕之。尝应诏言事，乞早正建国储君之号。　李弥逊绍兴中知泉州。以兴学校为事，始复庆历旧规。郡人立崇学祠以祀之。朱文公守漳，尝为文祭之曰：“力辟和议，见忌群臣；出守此邦，治行亦著。”　刘才邵字美中，庐陵人。宣和中中宏词科。高宗即位，以亲老居闲十年。廖刚荐之，累迁为中书舍人，兼权直学士院。尉宰忌之，出知漳州。即城东开渠十有四，为牐与斗门，以潴汇决，溉田数千亩，民甚德之。　邓邦宁知漳州有声称。详见邵武府《人物志》。　林孝泽隆兴间知泉州。军兴，调兵戍边；及还，罗立廷下，索添支钱不去。孝泽坚坐不动，曰：“若辈岂欲反？幸先杀太守，添支不可以强取”。叱令还营，取一二老者置之法2，遂皆帖服。余见兴化府《人物志》。　黄启宗淳熙中知漳。有诏：“启宗清廉律己，抚字有劳，除秘阁修撰。”再任。　朱熹淳熙中知州事。奏除属县无名之赋七百万，减轻制钱四百万。以习俗未知礼，采古丧葬嫁之仪，揭以示之。时即学校训诱诸生，请业问难者，就接不倦。土俗崇信释氏，男女聚僧庐为传经会，女不嫁者，为庵舍以居，熹悉禁之治漳仅期年，僚属励志节而不敢恣所欲；仕族奉绳检而不敢干以私；胥徒易虑而不敢行奸伪；豪猾敛迹而不敢冒法禁；一时政化大行。熹常病经界不行之客，会朝论欲行泉、汀、漳三州经界，熹乃访事宜，择人物及方量之法上之。而土居豪右，侵渔贫弱者，以为不便。宰相留正，泉人也，其里党亦多，以为不可行，因相与沮之。明年，遂以子丧请祠去。漳民怀其德，立祠祀之。　赵伯逷知漳州有惠利于民。详见泉州府《人物志》。　傅伯成庆元中知州事。以律己爱民为本，推朱文公遗意而遵行之。创惠民局，济民病，以革机鬼之俗3。由郡南门至漳浦，为桥三十五，治道千二百丈。尝劝人户粜，有林仁寿者，告其兄尧寿户钱之高，令先粜谷，伯成判曰：“官司宁可无二百石谷，而兄弟告讦之风不可长。”　赵汝嘉定中知州事。修学校，广生徒，造南门石桥，奏蠲经总制无名钱。“”一本作“谠”。按《宋史》汝谠有传，并不言其尝知漳州。恐作汝谠为是。　庄夏嘉定中知州事。始建通济桥，奏罢高荒俵寄产钱，纳苗米，听民自概量。　危稹字逢吉，临川人，旧名科。淳熙中举进士，孝宗更今名。嘉定中知州事。漳俗视不葬亲为常，往往栖寄僧刹。稹命营高燥地为义冢三，约期责之葬其无主名，若有主名而力弗给者，官为葬之，凡二千三百有奇。废淫祠，创龙江书院，横经自讲，人用歆动。邑令有贿闻者，劾去之，籍其财，以还民。郡有经总制无名钱，悉奏罢之。　赵以夫字用文，长乐人。端平初知漳州。始下车，邻寇猝至，诸道之兵皆会于郡，调度繁兴，应之裕如。卒生擒其渠帅，槛车以献。劳赐吏士，费以千万，民不加敛。先是，漳民苦于丁钱，以夫奏以废寺租代民输之。安抚真德秀闻而击节，上于朝曰：“漳州此举，可为分符守土者法。”诏可其奏。　李韶嘉熙初知州事。捐己俸，置学田，创虎渡口石桥。治以廉平称，民号为“李生佛”。　章大任淳祐中知州事。兴利除害，知无不为，而尤崇重学校，奖励诸生。郡人为立生祠。　柯述熙宁中通判漳州。以救饥得民。有双鹊栖其厅事，逮去，鹊亦逆之，漳人异焉。　黄琮宣和初通判漳州。时乡人方冀为守，琮与之可否相济，卒成美政。会金虏入寇，命琮统督建剑土兵，以备攻守。寻更盐法。　蔡襄天圣八年擢甲科，为漳州军事判官，处之以静，公余吟咏最多。　彭汝砺字器资，鄱阳人。治平二年举进士第一，历漳州军事推官，有能名。王安石见其所著诗，议补国子直讲。　赵善绰庆元中，司理参军。属邑鹾商有群聚杀人者，内二囚俱曰“陈十三”，盖同姓名而异首从。吏受赂，故出入之。狱成，下左院。善绰引囚讯问，得其实，力争于郡不听，遂投印而去。郡守改容从之。莅官三年，无私交，独与郡人陈淳游。秩满，淳尝为序送之。　陈可大漳州工曹，兼右推，谳狱有声。详见兴化府《人物志》。
　　〔元〕　要忽难至元中为漳州路达鲁花赤。筑城以备不虞，保民以安其业，民至今德之。　迭理弥实字子初，合鲁温氏，西域人也。性刚介，事母至孝。至正末为漳州路达鲁花赤。时兵余民困，迭理弥实乃厘庶务之利病而兴除之。敏于吏事，而务存忠厚，不事苛细。居三年，民甚安之。国朝兵既取福州，兴化、泉州皆纳款，迭理弥实仰天叹曰：“吾荷恩厚，有死而已。”及闻招谕使者至，乃具公服北面再拜，引斧砍其印文，又大书手版曰：“大元臣子。”即端坐取佩刀刺喉中以死。既死，犹手执刀按膝坐，俨然如生。时郡人相聚哭廷中，敛其尸葬东门外。　张泉逸延祐间为泉州路总管。宽以恤民，严以取吏，以学校为己任，漳人翕然向化。　金玙后至元初为总管。淳厚廉谨，吏不敢欺。在任百废俱举。　乌古孙良祯泽之子也。初以荫补江阴州判官，调武义县尹，有惠政，改漳州路推官。狱有疑者，悉平反之。上言：“律，徒者不杖，今杖而又徒，非恤刑意，宜加徒减杖。”遂定为令。移泉州，益以能称，复转延平判官。　阚文兴为漳州万户府知事。至元庚辰陈吊眼寇漳州，招讨傅全及其一家俱遇害，官军死者十八九，文兴力战死。妻王氏被掠，义不受辱，绐曰：“葬吾夫即汝从”。贼为积薪焚尸，王氏赴火死。事闻，褒赠立庙。按翰林揭徯斯所撰《双节庙碑》，有云：“文兴不知何许人，至元十三年，从贾万户戍漳州。”而判官后安所撰《旌表烈妇王氏祠记》则云：“文兴以建康士军隶傅招讨为军府知事，出戍于漳。”二说微不同，未知孰是。
　　〔国朝〕　潘琳山西平阳人，洪武初漳州知府。历十载，治政卓然，一时郡守无能出其右者。　王仲谦洪武初知府事。廉谨自持，而为政有方，讼亦清简。又崇奖士类，学者用劝，郡民德之。　钱古训洪武中知府事。以文章饰吏事。表著忠孝，激励风俗，当时甚有声称。　甘瑛丰城人。正统间知府事。兴学校举废坠。时军卫横取，其弊日甚，瑛奏革之。海门山民恃险为非，瑛复奏移近地，而籍废寺之田给焉。　谢骞当涂人。景泰间知府事。为政以锄奸恶、翼善良为务。海民通番舶为盗，骞下令随地编甲置牌，而设长以统之，复印烙其船，以五六尺为度，听其生理。一时境内盗息民安。　王祎字子充，义乌人。洪武初为漳州通判。文学政事推重一时。尝作《风俗》十詠。　陈思贤广东茂名人。洪武末府学教授。以忠孝礼义帅诸生，随才教育，多所成就。　漳州卫　顾斌凤阳人，袭父职为漳州卫指挥佥事，有勇略。正统戊辰，沙、尤寇邓茂七倡乱，其党杨福率众数万围漳城，吏民震慑，无敢出敌者。时斌督兵备倭海上，闻之，夜率兵冒围入城，尽散其家资，募敢死士，亲督为前锋，开门进战。贼大败，斩首及溺死者甚众，余悉奔溃，城赖以完。事闻，擢福建都指挥佥事。
 龙溪县
　　〔宋〕　林迪知龙溪县，县人爱之。详见兴化府《人物志》。　翁德广淳熙中知龙溪县。朱文公熹尝奏荐之，谓其天资刚直，才气老成，不为赫赫可喜之名，而每有恳恳爱民之实。其于刑狱，能上体国家哀矜庶狱之意；其于词讼，能使百姓无屈抑不伸之讼；其于财赋，能足用裕民，而无抑配科敛之患，盖庶几乎古之循吏者。　储惇叙龙溪县丞。民爱之。详见泉州府《人物志》。　〔元〕　唐大年以行省知事摄龙溪尹事。宽以惠下，毅以任重，吏不敢欺以私，民不敢违其令。　邓朝阳龙溪县尹。为政以兴利除害为务。又择学行之士为师以教民，犷悍之俗因以尽革。民甚爱之。　〔国朝〕　刘孟雍洪武末龙溪知县。革诸弊政，吏畏民怀，秩满，升知祁州，龙溪民奏乞还任，朝廷从之。祁州一本作安州。

 漳浦县
　　〔宋〕　吕知漳浦县。有治政，邑民祠之。详见泉州府《人物志》。　傅希龙字廷允，知柔从父也。知漳浦县，开河达县学之前，人为立石为学曰“傅公河”。　沈造字次仲，缙云人。知漳浦县。时海寇作乱，将及境，闻造政声，悉引去。　陈舜申知漳浦县。大有惠利于民。部使者以治状闻，累迁著作部。

 龙岩县
　　〔宋〕　杨中立知龙岩县，有惠利于民。详见泉州府《人物志》。　林介卿知龙岩县，治绩甚著。详见泉州府《人物志》。　吴珏知龙岩县，治有嘉绩。详见兴化府《人物志》。　傅知柔知龙岩县，邻寇惮其威名。详见兴化府《人物志》。〔国朝〕　赵荣祖淮安人。洪武初龙岩知县。为政以安民为首务，弊无不革，利无不兴，凡百废坠，悉皆修举。

 长泰县
　　〔宋〕　黄知长泰县，兼权龙溪县尉，二邑之民皆爱之。详见兴化府《人物志》。　王序知长泰县。政尚爱民，民蒙其惠。详见泉州府《人物志》。

 南靖县
　　〔元〕　扈海至正中南靖县尹。兴学校，均赋役，抚字勤劳，政清讼简。时畲寇扇乱，海屹不为动。既而贼夜入，海骂曰：“尹承上命，以父母汝者，汝欲杀父母耶？”贼皆骇散。其后盗息民安，民为立“去忍碑”。“至正”一本作“至元”。
　　〔国朝〕　杨通洪武间南靖知县。均平赋役，兴起学校，毁淫祠，创廨宇。既去，民有遗思焉。　刘深洪武末为南靖县典史。练达有为，坚于持守，抚字勤劳，民怀其惠。教谕植士，谦上其绩，升知宜兴县。

　　　　　　汀州府
　　〔唐〕　陈剑大历中刺史。汀自开元置郡，累迁东坊口，岁屡不登，民多疾疫，咸谓治非其所，剑乃更卜卧龙之白石，即今之郡治也。　刘岐大中初刺史。自迁郡以来，庶事未备，岐乃筑子城，创罗城敌楼，郡之壁垒至是始具。　林披初为临汀曹掾。郡多山鬼，披著《无鬼论》。刺史樊冕表为临汀令，廉使李承昭奏授临汀郡别驾，知州事。
　　〔五代〕　王继业其父延宗尝为汀州刺史。天福初，继业复出守，父子相代，俱有治绩。
　　〔宋〕　王嗣宗字希阮，汾州人。太平兴国中知州事。太宗遣武德卒潜察远方事，有至汀者，嗣宗械送京师，因奏曰：“陛下不委任天下贤俊，猥信此辈以为耳目，臣窃不取。”太宗怒，遣吏械嗣宗，下吏削秩。既而怒解，嘉其直节，特迁其官。　方峤英宗时，汀、虔盐寇剽劫为暴，朝廷急择守，遂除知汀州。峤至，悉以计平之。详见兴化府《人物志》。　陈轩字元舆，建阳人。无丰中知州事。治尚清静。黄庭坚诗云：“平生所闻陈汀州，蝗不入境年屡丰。”　陈粹字伯光，福州人。元符间知州事。劝农桑，创学舍，禁博戏及宰杀耕牛，尤申严溺子之令，奏课为天下第三，赐书褒宠。考满，民借留之。　詹时升知州事，有治绩。详见建宁府《人物志》。　郑疆4字南美，长乐人。绍兴初知州事。时庙学荒圮，疆首卜地建之，且市腴田以增饩廪，择严师以职教导，于是升堂者数倍于昔，人以不学为耻。越三年，登进士四人。后立祠稽古阁下，春秋祀焉。　张昌绍兴间知州事。政尚宽和，民不忍犯，时以“张佛子”呼之。　程大昌徽州休宁人。淳熙中知汀州。贼帅作乱，戍将萧统领与战死，闽部大震。漕檄统制裴师武讨之，师武以未得帅符不行。大昌手书趣之曰：“事急矣，有如帅责，君可持吾书自解。”时贼谋攻城，先使谍者裹甲纵火为内应。会师武军至，复得谍者，贼遂散去。后知建宁府。　江满淳熙中知州事。先是银坑发泄，岁代建昌，临川输银六千两，二郡岁偿绵、绢。后经兵火，二郡绵绢不至，坑场停开，仍取于民。满疏陈其害，获旨蠲免。　陈晔字日华，长乐人。庆元初知州事。为治精明，岁以郡帑钱二百贯助学。又以隶官田百亩充诸生廪饩，减户口食盐价，以纾细民。作义冢以掩遗骼，殡无所归者以千数。汀俗尚鬼信巫，晔痛惩禁之，俗为丕变。　陈映晔之弟也。嘉泰初知州事。为政一守其兄之法，首蠲积逋，以宽属县，葺兵营屋千余间，甃清流路百四十余里。晔尝创桥于南山高滩角上流，至映方毕工，邦人因以“棠棣”匾之。秩满，皆迁广东宪，人以为荣。　赵彦嘉泰间监登闻鼓院。时韩侂胄方柄用朝士悉趋其门，彦切叹惋，出知汀州。州民叶姓者，啸聚汀、赣间，彦遣将捕戮之。　李华字实夫，建安人。绍定间以安丰倅来摄州事。有才略。时磜寇猖獗，禁卒欢呶，华悉剿平之。朱积宝为乱，岁且荐饥，华移粟给食，全活甚众。复念民力凋瘵，乃削苗斛盐价，置济仓5，邦人赖焉。　胡太初宝祐间知州事。爱民好士，有古循吏之风。开庆间，值岁歉，捐米数千斛入均济仓，以活饥民。大兴学校，规制伟然，士民德之，为立生祠。　郭祥正字功父，当涂人。通判汀州，有善政。公暇辄与太守陈轩登山临水，觞咏酬唱极多。　陈吉老绍兴间丞清流，以绩最迁通判军州事。赣寇侵郡境，势甚炽。吉老誓众与战，大破之。时境内寇旁午，吉老每督捕，长子希造即为先锋，累战皆捷。后与贼胡保钟十四花战于武平，偶应兵后期，遂遇害。吉老忍痛再率兵破贼。凯旋，郡将道迎慰问。吉老笑曰：“马革裹尸，南八男儿，吾人所喜慕，大丈夫特患死不得其所耳。吾儿报国，死得其所，又何憾耶！”六县感之，皆为立祠。至今父子血食于汀。　赵师璱通判汀州，有靖寇功，郡人祀之。详见泉州府《人物志》。　王杆字元佐，无为军人。绍定初通判汀州。时郡将陈孝严引外寇朱积宝兄弟为腹心，仇视禁卒，黄宝等愤而叛。杆谕以祸福，不从。俄有欲杀孝严者，杆怒叱之曰：“若欲杀守，须先杀我。”众感动解去。孝严度不为众所容，因付郡章于杆。杆固辞弗获，乃权摄州事，众遂安。既而积宝兄弟失势，亦叛，啸聚几万人，屡犯州域。杆指授方略，力捍御之。汀赖以全。民感其德，比屋祠之，曰“权郡王生佛”。　刘师尹字伯任，长乐人。绍兴间为汀州录事参军。时长汀县令陈梦远诬郡士叶椿等以死罪，郡倅向士俊党梦远，欲传致其狱。师尹知其宽，抗辨再三。士俊怒，督之益急。师尹乃取款状书其尾曰：“吾宁弃官，不可陷人于非命。”毅然纳禄而去。后帅司体究得实，梦远、士俊俱镌秩，椿等始获免。邦人德师尹，绘像祠之。　黄樵仲淳熙中为汀州佥事参军。详见漳州府《人物志》。　赵公週绍兴末汀州司户，有政绩。详见泉州府《人物志》。　赵希錧字君锡，汀州司户。峒寇米元砺方起，汀人震惧，郡会僚佐议守城。希錧言：“距城三十里有关曰古城，若悉精锐以扼其冲，贼不足虑矣。”守以付希錧，遂审形明问，申令谨候6。贼遣谍窥关。希錧纵其举火相示，而羸以误之，然后严兵待贼。夜半贼数百衔枚突至，希錧命矢石俱下，贼无一免者。余党闻风而遁。诏升州推官，治疑狱，决滞讼，慑下邑，弭乱卒。去之日，军民遮道泣送者数十里。李光字泰发，上虞人。靖康初，以侍御史极论蔡攸、朱勔，谪监汀州酒税。
　　〔国朝〕　宋忠崇阳人。洪武间知清流县。兴学劝农，剔奸刬蠹，有惠爱于民。以艰去。寻升户部员外部。清流民思之，奏于朝，升汀州知府。　王得仁宣德间汀州府经历，升推官。正统末，沙县寇攻城，得仁划策捍御之。民匿山中者，守御官以为贼，欲擒杀之，得仁力争乃止。又老稚三百余人来避者，官军亦诬为贼，得仁辨而释之。未几卒于营。民哀慕不忘，请于朝，立祠祀焉。　汀州卫　黄敏洪武中为汀州卫指挥佥事。广贼谢在真寇武平，敏率军剿捕，贼惊走，因追擒之。又于武平筑城，分军守御，境内卒以无虞。
 长汀县
　　〔宋〕　张景休其先洛阳人。初为荆南戎判。公贞廉谨，手不释卷，馆阁知名。秩满，以著作佐郎为长汀令。　杨朏字持正，闽县人。元符初，以渭水推官摄长汀县事。催督租赋，不扰而集。时多盗贼啸聚，朏捕治首要，境内肃清。　吴枥绍兴初知长汀县，有治效。详见建宁府《人物志》。　谢周卿嘉定初知长汀县。创县治，建社坛，给田以赡学职，除诸乡逃绝户盐。　宋慈有繁治剧之才。绍定间，招捕使陈晔檄慈同监军李革平汀寇，参赞之功居多，遂辟知长汀县。时当师旅饥馑之余，慈明于听断，境内大治。　陈显伯淳祐间宰长汀，有惠爱于民。增广学舍，规钱以养士，士民爱戴，生祠之。　张振古清江人，淳熙间长汀主簿。刚正有守。郡督诸乡税急甚，振古悯小民困穷，且多逃绝户虚，数告于郡将，乞宽期限。郡将怒，欲加谴责，振古曰：“我不忍奉上官，暴贫民。”即纳印而去。

 宁化县
　　〔宋〕　危建侯元祐间知宁化县三年，民怀其德，生子有以危为名者。　邹括泰宁人，知宁化县。详见邵武府《人物志》。　施禔建炎间知宁化县，有治绩。详见建宁府《人物志》。　周尧卿绍兴间知宁化县。提刑杨铉入境，见有被刑而耘苗者，就询其故，对曰：“贫以利故，为人直其枉，令不我欺，而我欺之，我又何怨？”铉以所闻荐之。　赵时錧绍定间知宁化县。当寇乱之后，修学筑城，创县治及诸官廨舍。复旧观。　〔国朝〕　梁永乐间知宁化县。视民如子，不事苛刻。莅任数年，政修利举。　韦清景泰初知宁化县。清俭勤慎，植弱抑强，勤于抚字。未三载，卒于官，民哀慕之。　荣清洪武间宁化县典史。奉职勤敏，存心笃实，政务举，案牍清，人以为贤。　景忠永乐□□间宁化县典史。廉公爱民，守法尤谨。

 上杭县
　　〔宋〕　孙瑞绍兴末知上杭县。首创学舍，给田以养士。暇日辄戾学，与诸生讲论经史，自是士风稍振。　陈朝章乾道间知上杭县。先是宰郑稷从民之请，将迁县治于郭坊，方任始，遽以忧去，继之者，未暇及也。朝章至，慨然以为己任，于是区处分划廛井涂径，俱有条理。　赵彦挺嘉定间知上杭县。尝重新学舍，增置学田。　赵时钺绍定间知上杭县。寇平之后，城垒、县治、官廨鲜有完者，时钺悉营创以复其旧。　李务行宝祐间知上杭县。尝葺庙学，创朱、杨二先生祠于学之西。　何镐上杭县丞，有惠政。详见邵武府《人物志》。　〔国朝〕顾详永乐初知上杭县。常禄之外，一无所需。其为政，以崇儒士、抚弱抑强为首务，故吏不敢欺，而民畏爱之。　岑嵩德州人。正统末知上杭县。寇乱之后，绥怀有方，流亡悉复。　胡钺嵊县人。成化初知上杭县。清勤公正，不喜谀佞。时初调千户所守御兹邑，悍兵骄卒，往往肆虐于民，钺白于当道，而以法绳之，自是军民各安其业。

 武平县
　　〔宋〕　翁仲通知武平县有治绩。详见建宁府《人物志》。　陈阐知武平县。洞獠手刃贩盐，久为民害。阐立斥堠，训丁壮，境内晏然。　上官损武平主簿。详见邵武府《人物志》。　孙鼛字叔静，钱塘人。武平县尉。捕获名盗数十，谢赏不受。

 清流县
　　〔宋〕　刘叙元符初知清流县。时县初创，叙实经理之。抚民处事，俱有条法。　黄藻延平人。乾道间知清流县。兴学养士，躬课试而激劝之。县有贴银钞盐钱，素为民害，藻请于朝，一切蠲免。凡有催科，尤必究其利病，惟恐厉民。岁尝大歉，藻行劝分之法，民以不饥。邻寇作乱，自相戒曰：“彼有善政，慎勿犯也。”秩满而去，老稚攀辕，数日始得出境。　〔国朝〕　朱仲恭江西兴国人。洪武初知清流县。时当元季寇乱之余，招徕流亡，劝课农桑，修学校，延明师，以训学者，政事卓然可见。　李庠西安人。永乐间知清流县。先是县毁于寇，庠至，新县治，建学宫，定役法，以均差徭，严课试以励学者。莅任凡十有五年，始终如一。民至今思之。　吕镛湖广蕲水人。正统间知清流县。抚字有方，邑民悦服。岁己已，沙、尤贼邓茂七寇县境，镛尽力保障。民或逃窜，则躬巡历招抚之。未几，贼众二万余攻县。镛率民兵与战，众寡不敌，为贼首陈正景所执，欲逼降之，镛大骂不屈而死。邑民哀思，遂于其被害之处构草舍祀之。成化丙午，复请于朝为立祠。

 连城县
　　〔宋〕　卓庠绍兴间以长汀丞摄连城县事。时县初创，庠揆方审势，悉自指授廛井涂径，条理秩然。　丘钦若绍兴间知连城县，未期年，邻寇窃发，钦若经划地势，筑城三百丈，率其民捍御之，寇不得入境。　刘国瑞绍兴间知连城县。肇建学舍，给官田百亩以赡，弟子员士由是知学。　刘爚由饶州录事调连城令。罢添给钱及纲运例钱，免上供银钱及纲本二税、甲叶钞盐军期米等钱。大修学校，乞行经界。寻改知闽县。　米巨宏绍定间知连城县。当寇乱之余，创廨宇，修学宫，给田以养士，定纲运额，立卖盐法。郡守李华上其功，特改合入官7。　〔国朝〕　邓昇南丰人。洪武间知连城县。性严恪，勤于抚字。国初郡邑草创，凡廨舍坛祠宇皆创建一新。　刘雍平阳人，洪武间知连城县。勤于政事。暇即读书。首建学校，崇礼师儒。教民耕种，民受其惠，去任之日，老稚攀留不忍释。　孙麒海宁人。洪武末知连城县。为人谦谨廉勤，尊礼贤士，招徕逋逃，自奉日蔬食而已。卒于官，邑人哀之。　冯源仁和人。永乐间知连城县。政治精明，废坠修举，而尤以学校农桑为先。　吴衡江阴人。宣德初知连城县。为政明恕廉勤，而于学校尤加意焉。　许利海阳人。永乐初连城主簿。公平勤慎，佐政有方，决壅如流。去任之后，民犹思之。

　　　　　　延平府
　　〔宋〕　刘滋天圣中知州事，多善政。详见建宁府《人物志》。　曹修古天圣中知州事。始建学馆，市田饩士。为诸郡倡。政平讼理，吏民畏服。　葛源庆历间知州事。属吏尝有隙于源，同进者因谗之。源察其旨，不听，而以为举首，人服其明。　葛宫字公雅，江阴人。皇祐间知州。土豪彭孙聚党数百，凭依山泽为盗，出害吏民，不可捕。宫遣沙县尉许抗谕降之。并溪山多产铜银，吏挟奸罔利，岁课不登。宫一变其法，岁羡余六百万。三司使闻于朝，当赏，卒不言。　程博文元丰间知州事。政尚宽平，以僧牒募人凿黯淡滩，往来者自此无覆舟之患。　博文，元丰间知州事，一本作“皇祐”，未详。　王汝舟元祐间知州事。廉明不阿，兴学校，奖进士类，赈恤孤贫，时有治声。　萧伯仪元祐间知州事。性通敏，廉明不阿。治专爱民，讼至廷，晓以义理，多退听者。僚属有不法，反覆善谕之，俾之自新，时称其德。　上官恢知州事，有时名。详见邵武府《人物志》。　林遹宣和间知州事。治尚清简。时福州兵叛，害其帅8，拥众数千，道出南剑。遹遣司录谢如意谕以祸福，众乃缚渠魁至，斩之。　张觷建炎初摄郡事。郡卒丘虞等结党为变，觷得其籍，捕而杀之，无漏网者。后守剑州，会建寇范汝为谋据福唐，遣叶彻寇南剑。时统制官任士安不肯力战。独率州兵，分为数队，将战，则先食之。更迭交战，兵力不乏，彻中流矢死，众溃。觷知士安惧无功，函彻首与之，州兵皆愤。觷曰：“贼必再至，非与大兵合力，不能破也。”士安得之大喜。后彻二子引众声言复父□9，士安遂与州兵夹攻，大败之，城赖以全，濒海四郡皆不罹其祸。及卒，南剑民为立庙。《宋史》本传谓“庙食邵武”，未详。　林积知南剑州。尝送张天师子狱中，而奏云：“其祖乃汉贼，不宜使子孙袭封。”绍兴中仕至侍郎。朱文公举其事以告门人，谓“一时人皆信之，而彼独能明其为贼，其所奏必有可观者。”　刘子翼绍兴间知州事。政尚清简，发奸摘伏如神。州学兵毁，子翼卜地改营之，功成民不告劳。详见建宁府《人物志》。　曹枢绍兴间知州事，有善政。修学，增置学田，以赡生徒。　李文渊绍兴间知州事。治尚简易，讼有可已者，辄谕以义，使归思之，狱无滞囚。修学养士，创阁以存御书。　路采绍兴间知州事。律己甚严，为政以爱民为本，重兴学校，以循廉名。　郑椿年绍兴间知州事。修学，广生徒，政尚平易，吏民率服。　胡舜举绍兴间知州事。清静恺弟，吏不忍欺。尝置田于学，以充养士之费。　翟绂乾道初知州事。兴利除害，奖劝士类，以善治称。　王纲乾道间知州事。政善民安，寇盗屏迹。公余亲诣州学，为士子讲说经义。　李庚乾道间知州事。廉勤有为，创丛冢，为掩骼埋胔之地，分男女左右两塔，造庵宇命僧守之。　张次卨淳熙间知州事。廉敏有为，兴学校，赈贫困，士民颂其德政。叶筠嘉泰间知州事。性慈惠，州俗贫家生子多不举，筠请立举子仓赈给之。为政大率以爱民为本。　余嵘嘉定初知州事。性清介，为治简严，疾恶如仇，而乐道人之善。桀驽之徒屏气，善类赖焉。　赵崇祉嘉定间知州事。宽平公直，布上恩，恤民隐，兴学劝士，亲为讲说经义，儒风振于东南。　刘允济嘉定间知州事。州俗，贫家生子辄不举，允济善诱而严戒之，举者给粟赈贷，不举者罪焉，俗为之易。留应祖嘉定间知州事。廉慎有治声。尝以士之肄业于学者，焚膏继晷，费无所出，月出公帑钱二十千给之。　朱端常嘉定间知州事。为政贵宽和，先德化，人称其惠。尝创惠民仓，歉岁民赖以济。　林洁己嘉定间知州事。强敏有才。置漏泽园，听民从便安厝，戒民火葬及弗得委柩僧舍，郡民德之。　陈宓嘉定间知州事。时大旱疫，蠲逋赋十数万，且弛新输三之一，躬率僚吏持钱粟药饵户给之。仿白鹿洞规制，创延平书院，延明儒主教事，置田以赡生徒。他善政尤多。　赵汝造嘉定间知州事。通敏博学，遇事剖决如流，黠吏不能困。沙县有地曰岩前，山僻民犷悍，时或窃发为盗。汝造据险立寨，置帑庾养士兵防御之，患遂息。　傅康宝庆初知州事。廉慎自持，创祠堂，祀周敦颐、张载、程颢、程颐、司马光、陈瓘、杨时、罗从彦、李侗、朱熹、廖德明、黄诸君子。籍废寺田入延平书院，以赡生徒。创安福庵，遇有丧不能举者，为备衾槥敛葬焉。详见泉州府《人物志》。　赵遵夫绍定初知州事。政专恤民宽属邑。始至郡，蠲逋租，兴学校，节缩他费之赢入学，充养士之费，缙绅颂焉。　陈绍定间，知南剑州兼福建路招捕使，亲提兵至沙县、顺昌、将乐、清流、宁化，督捕盗贼，所至克捷。　黄垺绍定间知州事。廉介自立，为治严而有则。沙寇丘文通会合晏头陀寇将乐，垺挺身入贼垒，谕以祸福，郡寇遂降。　董洪端平初知州事。治身严，奉法令甚谨。州治凋敝，勤而拊之，遂复旧观。州有延平书院颓圮，且其址逼危山，临急湍，洪迁于邃坞而新之。创剑浦弓兵营，营卒感其德，为立生祠。详见泉州府《人物志》。　徐元杰淳祐初知州事。会峡阳寇作，元杰擒斩其渠魁，余释不问。郡有延平书院，会诸生，亲为讲说。民讼，以理化诲，多感悦而去。输苗听其自概，合郡德之。　杨告字道之，绵竹人。皇祐间通判南剑州。晓法令而不事苛刻，时号能吏。　吴逵初知顺昌县，继通判南剑州，俱有治效。详见建宁府《人物志》。　朱倬字汉章，闽县人。绍兴间通判南剑州。建寇阿魏众数千，剑邻于建，兵软不可用，倬重赏募卒擒获，境内迄平。　董居安淳熙间通判南剑州，多惠政。先是，州有物力钱，州县两处差科吏肆其奸，民不堪命，逋负者逃亡居半，其积蔽，盖百余年矣。居安摄郡事，尽为释去，郡民感悦，相与绘像于梅福院祠之。　林深之熙宁间为建州松溪尉，历南剑州录事参军。时侍御张汝贤察访闽部，方按建、剑，讼牒堆积，欲择吏阅定，或谓深之有吏能，汝贤急委之。深之为一一条具白，某事可行，某人当治。时他郡连起大狱，追逮相属于道，二州独赖深之以免。　谢如意邵武人。宣和间为南剑州司录参军。尝以太守林遹命，往谕福州叛兵之在南剑者。叛兵听命，缚其渠魁二十余人，至斩之，一郡帖然。　辛炳字如晦，侯官人。登进士，累官殿中侍御史，以疏蔡京发运之弊，谪监南剑州新丰场。持己廉慎，有善政。后复召为侍御史。时福建八州添差至八十余员，炳言艰危多事之时，冗食之官无益，当罢，从之。　方偕监南剑州石碑场，月入白金余三万两。　陈师孟绍兴间教授南剑州。襟怀冲旷，外物不能扰。尝曰：“官以教民。不教人，则实违名也；教不本诸身教，犹不教也。”朝夕饬励群行，以倡诸生，合郡称贤师。　薛舜俞同安人。早攻文艺，登进士，教授南剑州。晚年学问淹贯，为文长于表启，有文集三百余卷。　张敦颐绍兴间教授南剑州。性精密，不妄嬉笑，读书务明义理，士子翕然从化，学□士田10久籍于僧寺，敦颐力请当路复之。　严有翼绍兴间教授南剑州。学精理明，动以师道自任，搜剔经髓，讲授诸生，意融而言随，闻者争听，户外之履常满。　黄櫄绍熙中教授南剑州。详见漳州府《人物志》。　杨宏中侯官人。开禧初教授南剑州。复杨时故宅，祀罗从彦于杨、李之间。　林公俊绍定间教授南剑州。博学善属文。其教人则一以诚笃为本，学者多慕效焉。　蔡念成九江人。嘉定初长延平书院。学博而精，行谊尤明粹，一时学士倚为斯文桢干。西山真德秀帅长沙，未上，亦来预讲。冠履趋跄，弦诵洋洋闻朝夕。
　　〔元〕　赵巩缙云人。前至元间剑州路总管。时兵戈甫息，巩至，苏痿起痍，一以廉静不挠为先务。及三年，乃完城郭，创候馆，建浮梁，百废俱举。尤重学政，简职员，励课业，土风复振，诸生立碑颂焉。历邵、汀、建、漳创五路总管，爵蒙城郡侯，谥懋康。　文富庐陵人。宋丞相天祥之孙。至正间守延平路。博学善文，慷慨重节义，重新庙学，奖劝士类，莅民多善政，士论归之。　朱彬崇安人。文公四世孙。至正间为延平路知事。读书有文，克绍家学，士子从游者甚众，誉流列郡。　郭圭至正间为延平路学录。德器温粹，所交皆当世名士，于六经百家之书无不究之，虽事物度数之微，亦皆讨核其异同。大抵其学濂、洛诸儒为宗，粹然一出于正。
　　〔国朝〕　唐铎虹县人。洪武初知府。首建学校，以崇风化，抚绥凋瘵，不事苛刻，吏不忍欺。及召赴京师，民怀其德，不忍舍去，留一靴悬于仪门之右。俞廷芳丽水人，洪武间知府。政尚简易，尤笃意学政，蠲役劝士，儒风渐振。民多其德，既去而尤思之。　李显乐平人。洪武间知府。廉明宽厚，存心爱民，长于吏事，而不尚苛刻。比及三载，囹圄几空。尤好尚德，见一善士，辄倾身下之。卒于官，吏民悲泣如赤子之失慈母。　胡寿昌字子祺，吉水人。洪武间知府。政尚宽平，修饬学校，躬励士子，建祠祀李愿中，务以礼化。期年，百废俱举，郡民敬信。　雷诚丰城人。宣德间知府。性廉介，不阿不诡，抚民以仁，为政务植善良而抑强暴。兴学校，修祠宇，誉闻烨然。　孟钊泌阳人。天顺间知府。刚正廉明，不喜谀佞。汀寇起，官兵道延平，需饷严甚，郡民震怖。钊调度有方，秋毫不取于民，民按堵如平时。　马文饶金华人。宣德、正统间延平府经历。廉明正直，勤于赞政，务以恤民为先。寻升高州府通判，民思之不忘。　艾廉长沙人。宣德间延平府照磨。好读书，用儒饰吏，有声于时。　李珽济宁人。正统间延平府学教授。有学行，勤训迪。沙、尤寇叛，攻郡邑，生徒遑遑思窜匿，珽辄以龚遂所谓“小丑弄兵潢池，不足深虑”之言开谕之，讲课弗辍。　延平卫　丁泉汶上人。正统间为延平卫指挥同知。沙、尤寇罗丕众猖獗甚，泉率兵御敌，倡勇而先，杀获甚多。捣破岩贼垒，俘首恶萧政通、林福禄，以功升都指挥佥事。　金广固始人。景泰间为延平卫指挥佥事。沙、尤寇邓茂七就戮，余孽未殄，广躬率壮兵，迫至政和县力战，俘首恶金洪三，余党悉平。以功升本卫指挥同知。
 南平县
　　〔元〕　王益子元贞间，为南平县主簿。持身廉洁，以文学饰吏事，士民敬爱之。　〔国朝〕　刘居信扬州人。洪武初知南平县。廉慎勤敏，抚恤凋瘵，仁意备至。凡百建置，俱有条理，而尤急于兴学校，振士风，清誉闻于列郡。　朱孟常余姚人。永乐间知南平县。性恺弟，为政不尚苛严，有古循吏之风。西芹河泊所业户凋残，鱼课累岁逋负，孟常奏蠲之。县有强寇赵子贵，数为民患，购置于法，士民悦服如父子然。　徐中鄞县人。正统间知南平县。慈惠廉明，捶楚不施，一毫不取诸民，民甚悦服。　欧阳兴安福人。景泰间知南平县。性简静，为政先德化而后鞭扑，有古循吏风。未四载，力请致政，士民留之弗得。　刘冔万州人。天顺间为南平县丞。宽惠有干才，持身谨，遇贤士甚谦。创庙学，修坛壝，条划有方，而民不告劳。在官仅六载，力请致仕归。冔，一本作灵山人。　杨忠青州人。洪武间为南平县主簿。廉静质直，不苟阿同于人。粗衣粝食，泊如也。尤恤民重士，君子以清贫苦节高之。

 将乐县
　　〔五代〕　郭显忠固始人。伪闽王延政时为镛川刺史。政尚清简，化民以德，民有丧不举者，捐俸赙之。岁歉，辄发廪赈贷，民不知饥。及卒，立祠祀焉。〔宋〕　上官基光泽人。知县事，有治绩。详见邵武府《人物志》。　傅汶初尉清流，捕盗改秩，知将乐县。朝廷以军兴鬻僧责之县，他邑视民产均敷之，汶遣吏赉度牒往三山，减直而售，官出余直以足数，不扰而辩。余见兴化府《人物志》。　陈摅四明人。绍兴间知将乐县。性敏达仁恕，政尚宽平。初，邑民贫者生子多不举，摅严禁止，仍给官钱周之。岁歉辄发廪赈贷，民赖以存活者甚众。卒，立祠祀焉。　方大琮开禧初，南剑州学教授。上官送所昵士，拒不纳。后为将乐知县。其教授南剑时，已封崇罗仲素墓，至是，式杨时庐，偕其孙曾款谒松揪，祀八贤于学，务以礼逊迪。　叶尧蓂知将乐县，有治绩。详见建宁府《人物志》。　黄去疾邵武人。咸淳间知县事。详见邵武府《人物志》。　〔国朝〕　王克纲临淄人。洪武间知将乐县。持身廉洁，为政仁明，知民疾苦，吏不敢欺。由是民获力农，渐致富庶。　吴信进贤人。洪武间知将乐县。公明廉慎，政尚宽恕，均徭省赋，视民如子，凡所施为，酌之以礼，而断之以义，黠吏不得少逞其奸，民甚德之。

 尤溪县
　　〔宋〕　宋咸建安人。庆历初知尤溪县。端慎公廉，剖决无滞，能名冠一时。重建庙学，教养有方，多士翕然从化。邑人林积始以文学进士，实咸诱掖之力也。　王廷彦字英臣，庐陵人。元祐间知尤溪县。性朋敏，力锄强悍。县人王象为郡都吏，不输租，廷彦以事谒郡，退即馆，呼象至，示以断案，杖之，乃趋郡廷请罪，守萧伯仪因是益器重焉。监司有滞讼疑狱，辄委决于廷彦。漕使陈宗，按部过县境不入，留诗拏洋驿云：“畲田高下趁春耕，野水涓涓照眼明。莫道深山最深处，人人解说长官清。”　张溥字道济，开封人。绍圣间知尤溪县。晓达吏事，剖决如流，廷无留讼。公余手不释书卷，尝取孝钦、慈爱、谦逊、忠信、勤俭五善，作文以谕俗。　刘正字道醇，侯官人。建炎间知尤溪县，廉明不阿。绍兴初，建、剑寇起，正训练民兵，以卫县境。弓手余招酗酒跃马入队，扰其众，队长不能止，正斩以徇，部下肃然。未发，乡民林悌、郑郁招集亡命欲为乱，正廉得其情，执而戮之，民赖以安。　彭亿字宋延，福州人。绍兴间知尤溪县。明敏有干才，尝徙建县学，增置学田及建县治。邻封盗起，民多流窜，亿募精兵固守，贼不敢犯。诸生立祠于学，民亦立祠祀焉。　林行可三山人。绍兴间知尤溪县。博学敷行，为缙绅所重。时尤溪政务蠹坏，殆不可为，铨曹无肯就注拟者。诸司以行可荐。至官，修政事，办财计，禁苛扰，振士风，其政治术业，可以历世遵行。　石字子重，会稽人。乾道间知尤溪县。始至，官吏以财匮请借民租。不答，但日治税簿，见民逃绝而田入见户，及鬻产而不能更其籍者正之。又谨视其出纳之际，吏不得容其奸。关市之征，亦损其数。县学校久废，命其友古田林用中来掌教事，而增其弟子员，亲卒佐吏宾客往临之，因为陈说圣贤修己治人之学，而讲求其义理至当之归，闻者兴起，异邦之人亦或裹粮就学，乃广学宫，买田市书以充入。既成，为考古制，举乡饮酒礼以落之，于是士始知学，而民俗亦变。远乡有据险自豪，数十年不输租赋，日与邻比为仇敌者，为榜谕之，即敛手听命。民有犯罪，具狱上，府吏邀求无厌，欲致之死，争之不听，则请自对狱代民死，民乃得免。岁大疫，多治药饵，遣医散之村落，赖以活者甚众。及代去，民画像祀之。　黄揆字端甫，三山人。淳熙间知尤溪县。为人勤敏，济以仁厚。时县乘累年弊政之后，困匮不支，揆理财抚民，不为表暴，家给人足，而田里相安。升知琼州，民为立生祠于福星堂。　坦淳熙间知尤溪县，廉明有吏才。至官，当县凋弊之余，每事振刷自立，井井可观，士民颂之。　朱松宣和间补尤溪尉。时承平日久，境内绝桴鼓声，且邑居僻左，终岁无将迎。松于公事之余，读书力学，无一息少废。子熹生于尉之官舍，是为文公。　林用中乾道间教尤溪学。博通经史，极深性理之学。以余力为文，辞畅而粹。其笃行类邹鲁士，民彦率化，而顽傲之徒亦翕然服之。　〔元〕　文殊海涯字贯道，南昌人。至正间监尤溪县，廉介明敏。时寇难屡作，规划措置悉有方轨，平徭简赋，戢奸抑暴。有陈十军、陈合一者，素犷悍，各聚党为乱。海涯捕其渠魁，置于法，余党尽释之。尤重儒雅，兴学政，增置弟子员。凡乡社俱令立学，择师儒以主教事，士民咸慕，为立祠于南溪书院。　金刚奴至元间为尤溪主簿，廉慎有干济才。赈贷饥荒，扶植善良，挫抑豪猾，政有不便者，辄改为之。　曲惠字顺卿，真定人。至正间为尤溪尉。郡守郑文瑞重其才，檄摄县事。不越月，决滞讼六十余事。红巾寇压境，惠谓其子师善曰：“臣死忠，子死孝，大节也。吾父子皆食君禄，万一不幸，愿以合门徇。”乃行保甲编伍之法，发常平赈民，劝巨室出粟赡兵，首倡勇敢拒战，邑赖以全。后承阃檄，率兵抵晋安，死于贼。闻者痛悼。　〔国朝〕　张可大将乐人。洪武间知尤溪县。廉明公直，遇事条理不遗。先是，山民顽犷，不输赋税，不供徭役。可大示以约令，谕以祸福，民始帖然归顺。　黄采字宗素，苏州人。洪武间，由监察御史改知尤溪县。政尚宽恕。先是，县用市民，拘絷里胥以集事，采即释之，示以信义，事集民安，逃亡者亦皆复业。后复召为监察御史。　梁观增城人。永乐间为尤溪县丞。廉直有吏才，为政宽简，不事苛刻。心一于爱民，民多德之。　张奉先偃师人。洪武间尤溪县主簿。廉明而宽，黠吏畏之，不敢欺。轻刑简役，兴学劝士，民仰之如父母。既去，尤眷眷不忘。　张敏徐州人。正统间尤溪主簿。莅政廉勤，存心忠厚。沙寇罗丕犯县，敏率众御之。或以贼势猖獗戒勿行，敏曰：“吾受命莅职兹土，忍视民患而不救乎？吾尽吾职，即死无憾。”遂倡勇而先。贼据险与战，兵少，力惫而死，民痛惜之。　陈仕渊绍兴人。永乐间为尤溪英果寨巡检。刚毅有膂力，尤溪氓吴十师寇德化诸县，仕渊谋于耆老叶文祯等，率众往捕之，十师就戮。余党复起；势张甚，官兵至，惧不敢进，仕渊倡勇力战于罗舍场，兵败死焉。

 沙县
　　〔唐〕　曹朋字仲镒，固始人。中和中，以汀州司录摄沙县事。与崇安镇将邓光布协谋，徙县治于沙箦坂，即今县治是也。有功德于民，民多爱之。　邓光布字明远，固始人。乾符初为崇安镇将。智略绝人，与摄沙县令曹朋协谋徙县治。后黄巢破闽，光布率众御之，误中流矢而死，沙民立祠祀焉。　〔宋〕　谢浚邵武人。绍圣间知沙县。多善政，吏民悦服。尝捐俸创平津桥。　王瓘字元玉，明州人。崇宁间知沙县。改福建转运司主管，领县事，历任岁久，多善政，民为立生祠于太平兴国寺。今寺僧祀为土神。“瓘”，一本作“权”。　郭汝贤字舜卿，建安人。宣和间，以兴化军通判摄沙县事。治绩彰明，遂实授知县。廉明简重，吏民怀其德，亦畏其威。　叶先处州人。绍兴间知沙县。政尚宽厚，严于除害革弊。秩满，民欲留，弗果，为立祠于灵卫庙。　万谔字叔康，饶州人。绍兴间知沙县。宽厚，有惠爱于民。广寇犯闽境，谔被漕檄，督饷事，慨然率巡检吴铸、尉陈永忠以乡兵千余人逆拒之，贼遁追蹑逾日，履险坠空，从舁还治，卒。民感其忠义，为立祠。　连三益知沙县，民爱之。详见泉州府《人物志》。　王浔字景渊，合州人。嘉泰间知沙县。政尚宽简，民得其惠。尝捐俸建石桥。开禧初解职去，民立祠祀之。　王洪之建宁人。嘉定间知沙县。廉明不苛，吏畏民怀，时称能吏。调拜大理评事。　宋南强字子居，山东人，绍兴、淳祐间知沙县。治专德化，不事刑罚。劝农桑，兴学校，缮修桥梁道路。凡一考，解职去。民为甘棠路碑，以表去思之意。碑在县东南感义里。　赵希佞开禧间为沙县丞，有治声。详见泉州府《人物志》。　黎靖德永嘉人。嘉祐间为沙县主簿，摄县事。清谨，善理繁剧，博学能文词，尝修《沙县志》。　刘纯建阳人。沙县主簿。持身廉而遇事果。适岁大疫，躬治剂药救疗存活甚众，其死者作大冢瘗之。　许抗字损之，南城人。宣和间为沙县尉。时草寇彭孙啸聚亡命，阻山为固。抗挺身，□垒，说而降之。转运使陈荣言于朝曰：“若许抗者，可谓能减九重之焦劳，救一方之涂炭。”擢大理评事，改知仙游县，亦有能声。　李纲宣和初，以起居舍人疏陈时政，出监沙县税务。题詠正多，略不以黜谪自沮。官至宰相，谥忠定。　〔元〕　陈洪至正间尹沙县。为政廉明而济以宽简，民讼纷纠，剖决无滞，久而民自畏服，无敢至讼廷者。进土曹道振，尝作《平狱颂》以美之。　〔国朝〕　陈善夏邑人。洪武初知沙县。廉勤仁惠，捕灭冯谷保寇党，民获安息。兴礼让，重贤良，革奸暴，吏不欺而民悦服焉。　倪峻字惟岳，无锡人。洪武末知沙县。廉静寡欲，禁淫祠，兴学校，厥字坛，莫不一新。郡五邑税粮，先是悉转输镇东卫。山民不谙海道，舟多覆溺，辄责使赔偿，民甚苦之。峻为疏其状于朝，遂改输福州卫及延平卫，民感其德不忘。　彭修洪武间为沙县丞。持身廉洁，为政务先爱民，自奉甚薄，无异布衣时。寻召为监察御史。　张善教琼山人。永乐间沙县学教谕。学行粹洁，嶷然以立，师道修明职业。弗踰年，士皆从化。倡诸生以新文庙，县父老闻之，欣然来助，迄底于成。

 顺昌县
　　〔五代〕　林揆伪闽王延政时为永顺场官。南唐升场为顺昌县，仍以揆为令。当干戈相寻之际，政尚简易，民多德之。　〔宋〕　俞伟字仲宽，四明人。元祐初知顺昌县。初，县民生子多不举，伟集耆老谕以理，贫者许赡以粟，所活不可胜计，多以伟之姓字名之。俗婚娶尚侈，伟戒以俭，而省浮费。民有健讼者，伟反复开谕，悉感谢去。县治前大溪艰涉，伟率富民出资，编舟为梁以济之，复籍废寺田数十亩，储租以备缮修。为县凡两考，木生连理，粟一茎十二穗，民歌颂焉。　丘之立字斯行，建阳人。绍兴初知顺昌县。廉明仁惠，县遭寇乱之余，民多困惫，之立力抚摩。政先农业，田之荒者借种与牛，宽其租限。未几，讼息刑简，而民日阜安。　赵公岘字唐卿，绍兴间知顺昌县。廉明勤敏，而政尚宽简，廷无留讼。岁歉，辄发廪赈贷，民不乏食。有辛大者谋窃发，诉者踵至。公岘阳叱之以为妄，众皆愕然。密遣擒捕，尽获其党。民有停柩者，谕之葬，而贫甚不能举者，则官助其费。修学养士，文风大变。张魏公帅闽荐于朝，遂改秩去。　王奎字景文，四明人。绍兴间知顺昌县。政尚宽简，心先爱民，不深鞭罚，而民畏服。　董居安字子安，松溪人。乾道间知顺昌县，清俭如寒士，遇事明敏不倦。时县之鹾法更变，帑藏空虚。吏请如旧令，计民产赁钱，谓之纲本。居安以为赋外之敛，不昕。优游措划，不烦而办。凡追所逮，传符下里，未尝一遣公皂至民家。先是，令以只日晨兴收讼谍。居安无昏听，至则进之，冤枉易达。讼者多饰词，凡所连逮，吏规以为利；居安推摘一二切要，余无所问。民为立生祠祀之寿考12。　熊遹字述之，建阳人。绍兴初为顺昌县丞。明敏绝人，而浑然有长厚之德。令丘之立，遹同里人，甚相友善，遹事事与之协济，故兵乱之后政无不举。而又持己廉，待人恕，吏服其断，民被其惠，时以循吏名。　许安仁字仲山，少从苏轼学诗，有声称。晚以累举授官，政和间为顺昌尉，甚得士民之誉。　陈焕字其华，建阳人。绍兴间为顺昌尉。宽和廉静，不迫不扰，邑政赖以裨益者甚多，而未尝自以为能。人乐其政，号之曰“陈佛子”。　〔元〕　刘思礼字季和，高唐人，至顺间为顺昌县尹。廉明公正，疾恶如仇。民有亲属因财而讼者，以理谕之，遂悔悟息争。江西民有为钞者13，事发，妄攀指别县平民。县吏因乘机诈为文移，追逮无辜以谢利。思礼一见印文，洞知其诈，人以为神。　鲁崇仁字子元，蜀郡人。至正间为顺昌县尹。为政简易，深得民心。先是，邑公田最为民病。崇仁至，因民情所欲，而为之法，民亦乐输，而弊自除。遇岁歉，严私粜之禁，仍谕储粟之家假贷赈饥，粟不增价，民无匮乏。兴学校，崇祀事。他善政尤多，人民立碑颂德。
　　校　注
　　1　按《宋史 胡铨传》称：“乾道初，以集英殿修撰知漳州，改泉州。”本志失检。
　　2　光绪《漳州府志 宦绩一》作“置为首者一二人于法。”
　　3　光绪《漳州府志 宦绩一》作“以革鬼之俗”。“机”应为“”之误。
　　4　乾隆《汀州府志 名宦》作“郑强”。
　　5　乾隆《汀州府志 名宦》作“置均济仓”。此脱一“均”字。
　　6　乾隆《汀州府志 名宦》作“申令守斥堠”。
　　7　“特改合入官”疑为“特改令入官”之误。
　　8　乾隆《福州府志 祥异》载(转录《宋史》)：“靖康元年八月，福州乱军杀知州事柳廷俊。”当指此。
　　9　据嘉靖《延平府志 名宦》所脱为“仇”字。
　　10　据嘉靖《延平府志 名宦》所脱为“赡”字。
　　11　据嘉靖《延平府志 名宦》所脱为“入”字。
　　12　嘉靖《延平府志 名宦》作“立生祠祀之，以丐寿考”。
　　13　嘉靖《延平府志 名宦》作“有伪造钞者”。

卷之三十九
  </div>
  <div class="pagination">
   <a href="八闽通志_page69.html">
    上一页
   </a>
   <span>
    ...
   </span>
   <a href="八闽通志_page65.html">
    65
   </a>
   <a href="八闽通志_page66.html">
    66
   </a>
   <a href="八闽通志_page67.html">
    67
   </a>
   <a href="八闽通志_page68.html">
    68
   </a>
   <a href="八闽通志_page69.html">
    69
   </a>
   <span class="current-page">
    70
   </span>
   <a href="八闽通志_page71.html">
    71
   </a>
   <a href="八闽通志_page72.html">
    72
   </a>
   <a href="八闽通志_page73.html">
    73
   </a>
   <a href="八闽通志_page74.html">
    74
   </a>
   <a href="八闽通志_page75.html">
    75
   </a>
   <span>
    ...
   </span>
   <a href="八闽通志_page71.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
