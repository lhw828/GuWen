<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 690 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 690 页/共 700 页
  </h1>
  <div class="content">
   柳梢青【应州客感】
　　金鳯城偏沙攒细草柳擘晴绵九十春来连宵雁底几日花前　禁他塞北风烟虚想像湖南扣舷梦里频归愁边易醉不似当年
　　清平乐【马邑道中】
　　客何爲者日日风尘惹燕子春来秋又社万事不如归也　家书字字行行秋深只道还乡不信行人更逺黄沙白草茫茫
　　鎭西【送陈六谦之官安邑】
　　雪晴鳷鹊正酸风交射河桥外鴈壶重泻沉吟者计邮签此去娘子关西春光满野琴堂到时元夜　兰烛灺玉钩山翠绕昼静也料哦松合多亭榭堪游冶笑丞哉何负尾交箝龙蛇恣写须添墨池官
　　河渎神【妒女祠集句】
　　山木女郎祠【王维】西路翩翩去时【韩翃】防旛新翦绿杨丝【韦庄】槐花防散罘罳【陈元初】　练带平铺吹不起【李贺】漠漠黄花覆水【朱放】绣领任垂蓬髻【杜牧】含情咫尺千里【鱼元机】
　　菩萨蛮【登云中清朔楼】
　　夕阳一半樽前落月明又上阑干角边马尽归心乡思深不深　小楼家万里也有愁人倚望断尺书传鴈飞秋满天
　　采桑子【云州书感】
　　去年一丈天山雪冻鹊枝头畅好春游到得春来祗是愁　炎风匹马黄尘里又盻清秋凉月南楼到得秋来总是愁
　　燕山亭【清明日王湛求方伯招同刘津逮赵秋水毛子霞孔子威饮金粟园杏花下】
　　钟鼓新晴立马斜阳满树胭脂透深映短墙曲防危阑更缀数行风柳燕外游丝惹多少粉香红溜依旧正一笑花前去年时　况値寒食佳辰问挑菜何人鬬鸡曾否春衫试罢玉笛吹残须尽百壶清酒刚得黄昏又疎影月明如昼搔首想来岁故园渡口
　　兰陵王【过晋藩旧邸】
　　马蹄防遥望参差雉堞斜阳外芳草断垣朱邸犹存旧城阙平台歌吹絶禁得黄鹂调舌妆楼畔烟柳树株时见柔条路人折　闲寻老翁说记带指黄河圭翦桐叶霓旌千骑春山列任桂树招隐鴈池斟酒回眸琴瑟看尽灭问谁是豪杰　明月最凄切听短笛飘零哀角呜咽葳不闭牕纱裂有药鼎霜碓画廊尘屧罘罳深鎻兔苑冷一片雪
　　虞美人【云中送俞右吉之邺下集句】
　　来时万里同爲客【司空文明】广武原西北【张祜】看看北鴈又南飞【施肩吾】愼莫愁思顦顇损容辉【王维】　无端更渡桑干水【贾岛】行路难如此【杜甫】萧萧羸马正尘埃【罗隐】烟里歌声隐隐【鱼元机】入丛台【上官仪】
　　消息【度雁门关】
　　千里重关凭谁踏遍鴈衔芦处乱水滹沱屑霄氷雪鸟道连勾注画角吹愁黄沙拂靣犹有行人来去问长涂斜阳瘦马又穿入离亭树　猿臂将军鸦儿节度说尽英雄难据窃国眞王论功醉尉世事都如许有限春衣无多山店酧酒徒成虚语垂杨老东风不管雨丝烟絮
　　满庭芳【李晋王墓下作】
　　独眼龙飞鸦儿军至百战眞是英雄沙陀去后席巻定河东多少义儿子将千人敌一一论功争夸道生来亚子信不媿而翁　前驱囊矢日三垂冈上置酒临风叹绿衣天下回首成空冷落珠散尽残碑断不辨鱼虫西林外哀湍斜照法鼓影堂中



　　山西通志巻二百二十六
&lt;史部,地理类,都会郡县之属,山西通志&gt;
　　钦定四库全书
　　山西通志巻二百二十七
　　艺文【四十　杂著六】
　　上古
　　握奇经　　　　　　　　　　　风　后
　　八阵四为正四为奇余竒为握奇或总称之先出逰军定两端天有冲圆地有轴前后有冲风附于天云附于地冲有重列各四队前后之冲各三队风居四维故以圆轴单列各三队前后之冲各三队风居四角故以方天居两端地居中间总为八阵阵讫逰军从后蹑敌或惊其左或惊其右听音望麾以出四奇天地之前冲为虎翼风为蛇蟠围绕之义也虎居于中张翼以进蛇居两端向敌而蟠以应之天地之后冲为飞龙云为鸟翔突击之义也龙居其中张翼以进鸟掖两端向敌而翔以应之虚实二垒皆逐天文气向背山川利害随时而行以正合以奇胜天地以下八重以列或曰握机望敌即引其后以犄角前列不动而前列先进以次之或合而为一因离而为八各随师之多少触而长天或圆而为动前为左后为右天地四望之属是也天居两端其次风其次云左右相向是也地方布风云各在后冲之前天居两端其次地居中间两地为比是也纵布天一天二次之纵布地四次于天后纵布四风挟天地之左右天地前冲居其右后冲居其左云居两端虚实二垒则此是也
　　晋
　　客傲　　　　　　　　　　　　郭　璞
　　客傲郭生曰玉以兼城为宝士以知名为贤明月不妄映兰葩岂虚鲜今足下既以拔文秀于丛荟防弱根于庆云陵扶摇而竦翮挥清澜以濯鳞而响不彻于一皋价不登乎千金傲岸荣悴之际颉颃龙鱼之间进不为谐隠退不为放言无沈冥之韵而希风乎严先徒费思于钻味摹洞林乎连山尚何名乎夫攀骊龙之髯抚翠禽之毛者而不得絶霞肆跨天津者未之前闻也郭生粲然而笑曰鹪鹩不可与论云翼井蛙难与量海鼇虽然将袪子之惑讯以未悟其可乎乃者地维中絶干光坠采皇运暂回廓祚海淮龙徳时乗羣才云骇蔼若邓林之会逸翰烂若溟海之纳奔涛不烦咨嗟之访不假蒲帛之招羁九有之奇骏咸总之于一朝岂惟丰沛之英南阳之豪昆吾挺锋骕骦轩髦梓竞敷兰荑争翘嘤声冠于伐木援繁乎拔茅是以水无浪士岩无幽人刈兰不暇防桂不给安事错薪乎且夫窟泉之潜不思云翚熙氷之采不羡旭晞混光曜于埃蔼者亦曷愿沧浪之深秋阳之映乎登降纷于九五沦涌悬乎龙津蚓蛾以不才陆槁蟒以腾骛暴鳞连城之宝藏于褐里三秀虽縻于丽采香恶乎芬贾恶乎在是以不尘不防不骊不骍支离其神萧悴其形形废则神王迹麤而名生体全者为牺至独者不孤傲俗者不得以自得黙觉者不足以渉无故不恢心而形遗不外累而智丧无岩穴而防寂无江湖而放浪元悟不以应机洞鉴不以昭旷不物物我我不是是非非忘意非我意意得非我懐寄羣籁乎无象域万殊于一归不夀殇子不夭彭涓不壮狄豪不小太山蚊泪与天地齐流蜉蝣与大椿齿年然一阖一开两仪之迹一冲一溢悬象之节涣沍期于寒暑凋蔚要乎春秋青阳之翠秀龙豹之委頴骏狼之长晖元陆之短景故皋壤为悲欣之府胡蝶为化物之器矣夫欣黎黄之音者不颦蟪蛄之吟豁云台之观者必閟带索之欢纵蹈而咏采荠拥璧而叹抱关战机心以外物不能得意于一悟往复于嗟叹安可与言乐天者乎若乃庄周偃蹇于漆园老莱婆娑于林窟严平澄漠于尘肆梅真隠沦乎市卒梁生吟啸而矫迹焦光混沌而槁杌阮公昏酣而卖傲翟叟遯行以倏忽吾不能几韵于数贤故寂然玩此员防与智骨
　　唐
　　晋问　　　　　　　　　　　　柳宗元
　　吴子问于栁先生曰先生晋人也晋之故宜知之曰然然则吾愿闻之可乎曰可晋之故封太行犄之首阳起之黄河迤之大陆靡之或巍而髙或呀而渊景霍汾浍以经其壖若化若迁钩婴蝉聫然后融为平川而侯之都居大夫之邑建焉其髙壮则腾突撑拒聱岈郁怒若熊罴之咆虎豹之嘷终古而不去攫秦搏齐当者失据燕狄惴怯若卵就压振振业业觑关牒戸惕若仆妾其按衍则平盈旋缘纡徐夷延若飞防之翔舞洄水之容与以稼则硕以植则茂以牧则蕃以鱼则庶而人用是富而邦以之阜其河则濬源昆仑入于天渊出乎无门行乎无垠自匈奴而南以介西鄙冲奔太华运肘东指混溃后土濆浊麋沸鼋鼍诡怪于于汩汩腾倒防越委泊涯涘呀呷欱纳摧杂失坠其所荡激则连山参差广野壊裂轰雷怒风撼于崩石之所转跃大木之所擢抜漰泙洞踏者弥数千里若万夫之斩伐而其轴轳之所负橦樯之所御鳞川林壑隳云遁雨目而下者榛榛沄沄百舍一赴若是何如吴子曰先生之言丰厚险固诚晋之美矣然晋人之言表里河山者备敌而已非以为荣观显大也吴起所谓在徳不在险皆晋人之借也愿闻其他先生曰大卤之金棠谿之工火化水淬器备以充为为茅为铩为钩为镝为镞为槊为鍭出太白徴蓐收召招摇伏蚩尤肃肃褷褷合众灵而成之博者狭者曲者直者岐者劲者长者短者攒之如星奋之如霆运之如萦浩浩奕奕淋淋涤涤荧荧的的若雪山氷谷之积观者胆掉目出寒液当空发耀英精互绕晃荡洞射天气尽白日规为小铄云破霄跕坠飞鸟弓人之弓函人之甲胶角百选犀兕七属乃使跟超掖夹之伦服而持之南瞰诸华北詟羣夷技击节制闻于天下是为善师延目而望之固已拳拘喘汗免胄肉袒进不敢降退不敢窜若是何如吴子曰夫兵之用由徳则吉由暴则凶是又不可为美观也先轸曰师直为壮曲为老况徒以坚甲利刃之为上哉先生曰晋国多马屈焉是产土寒气劲崖坼谷裂草木短缩鸟兽坠匿而马蕃焉师师兟兟溶溶纭纭轠轠辚辚或赤或黄或元或苍或醇或駹黭然而隂炳然而阳若旌旃旗帜之煌煌乍进乍止乍伏乍起乍奔乍踬若江汉之水疾风驱涛击山荡壑云拂而不止羣饮源稿迥食野赭浴川蹙浪喷震播洒渍渍焉若海神驾雪而来下观其四散惝怳开合万状喜者鹊厉怒者人搏决然坌跃千里相角风騣雾鬛斸山抉壑耳摇层云腹梢众木寂寥逺逰不久而复攫地跳梁坚骨兰筋交颈互齧鬬目相驯聚防更嘘昻首张龂其小者则连牵缴绕仰乳俯龁蚁杂螽集啾啾潗潗旋走丛立其材之可者收敛攻教掉手飞縻指毛命物百步就羁牵以荀息御以王良超以范鞅轩以栾鍼以佃以戎兽获敌摧若是何如吴子曰恃险与马者子不闻乎故曰冀之北土马之所生是不一姓请置此而新其説先生曰晋之北山有异材梓匠工师之为宫室求大木者天下皆归焉仲冬既至寒气凝成外凋内贞沈液不行乃坚乃良万工举斧以入必求诸岩崖之欹倾磵壑之纡萦凌巑岏之杪颠潄泉源之淦瀯根绞怪石不土而植千寻百围与石同色罗列而伐者头抗河汉刃披虹霓声振连峦柹填层谿丁丁登登硠硠棱棱若兵车之乘凌其响之所应则溃溃漰漰汹汹薨薨若骞若崩若螭龙之鬬风霆相腾其殊而下者札捎杀摧崪坱圠霞披电裂又似共工触不周而天柱折鹍鹳鹙鸧号鸣飞翔防豻虎兕奔触詟栗伏无所入遯无所脱然后防度收罗捎危颠芟繁柯乘水潦之波以入于河而流焉荡突硉兀转腾冒没防秦神驱石以梁大海扺曲鳞蹙滙流雷解前者汨越后者廹隘乃下夫龙门之悬水折拉頺踏捽首轩尾澒入重渊不知其几百里也涛波之旋滔山触天既渟既平弥望悠焉良久乃始昻屹涌溢挺抜而出林立峰崪穿云蔽日涣然自挠复就行列浑浑而去以至其所唯良工之指顾丛台阿房长乐未央建章昭阳之隆丽诡特皆是之自出若是何如吴子曰吾闻君子患无徳不患无土患无土不患无人患无人不患无宫室患无宫室不患材之不已有先生之所陈四累之下也且虒祁既成诸侯叛之先生曰河鱼之大上迎涛波壅津涯千里雷驰重马轻车遂以君命矢而纵观焉大罟断流修网亘山罩罶防罣织纴其间巨舟轩昂仡仡回环水师更呼声裂商顔于是鼔噪沓集而从之扼龙吭抜鲸鳍戮白鼋逐毒螭叱冯夷立水湄搜搅流离掬缩推移梁会网蹙腾天弥围掉躃拥踊以登夫歴山之垂如川之归如山之摧如云之披其有乗化会神振抜涟沦摛奇文出怪鳞腾飞涛而上逸生雷电于龙门者犹仰纶飞缴顿踏而取之莫不脱角裂翼呀吓匍匐复就脔切莫保龙籍甘揉五味布列雕俎风云失势沮散逺去若夫鯋鲿鲔鲤鰋鳢鲂鱮之琐屑蔑裂者夫固不足悉数漏脱纮目养之水府而三河之人则已填溢餍饫腥膏舄卤闻脍炙之美则掩鼻蹙额贱甚粪土而莫顾者也若是何如吴子曰一时之观不足以夸后世口舌之味不足以利百姓姑欲闻其上者先生曰猗氏之盐晋宝之大也人之赖之与谷同化若神造非人力之功也但至其所则见沟堘畦畹之交错轮囷若稼若圃敞兮匀匀涣兮鳞鳞逦弥纷属不知其垠俄然决源酾流交灌互澍若枝若股委曲延布脉写膏浸潗湿滑汩弥髙掩庳漫垅冒块决决没没逺近混会扺值堤防瀴瀛沛偃然成渊漭然成川观之者徒见浩浩之水而莫知其以及神液隂漉甘卤宻起孕灵富媪不爱其美无声无形熛结迅诡回眸一瞬积雪百里皛皛幂幂奋偾离析锻圭椎璧转的皪乍似陨星及地明灭相射氷裂雹碎巃嵸増益大者印累小者珠剖涌者如坁坳者如缶日晶熠煜萤骇电走亘步盈车方尺数斗于是裒敛合集举而堆之皓皓乎悬圃之巍巍皦乎溔乎狂山太白之淋漓骇变化之神奇卒不可推也然后驴驘牛马之运西出秦陇南过樊邓北极燕代东逾周宋家获作咸之利人被六气之用和钧兵食以征以贡其赍天下也与海分功可谓有济矣若是何如吴子曰魏绛之言曰近宝则公室乃贫岂谓是耶虽然此可以利民矣而未为民利也先生曰愿闻民利吴子曰安其常而得所欲服其教而便于已百贷通行而不知所自来老幼亲戚相保而无徳之者不苦兵刑不疾赋力所谓民利民自利者是也先生曰文公之霸也援秦破楚囊括齐宋曹卫解裂鲁郑震恐定周于温奉册受锡夹辅纠逖以为侯伯齐盟践土低昻玉帛天子恃焉以有诸侯诸侯恃焉以有其国百姓恃焉以有其妻子而食其力叛者力取附者仁抚惟徳义立信让示必行明所向达禁止一好尚春秋之事公侯大夫防文马驰轩车出入环连贯于国都则有五筵之堂九几之室大小定位左右有秩禽牢饩馈交错文质飨有嘉乐晏有庭实登降好赋牺象毕出犒劳赠贿率礼无失六卿理兵大戎小戎钟鼓丁宁以讨不恭车埒万乘卒半天下鼓之则震斾之则畏其号令之动若水之源若轮之旋莫不如志当此之时咸能驩娱以奉其上故其民至于今好义而任力此以民力自固假仁义而用天下其遗风尚有存者若是可以为民利也乎吴子曰近之矣然犹未也彼霸者之为心也引大利以自向而搂他人之力以自为固而民乃后焉非不知而化不令而一异乎吾向之陈者故曰近之矣犹未也先生曰三河古帝王之更都焉而平阳尧之所理也有茅茨采椽土型之度故其人至于今俭啬有温恭克让之徳故其人至于今善让有师锡佥曰畴咨之道故其人至于今好谋而深思有百兽率舞凤凰来仪于变时雍之美故其人至于今和而不怒有昌言儆戒之训故其人至于今忧思而畏祸有无为不言垂衣裳之化故其人至于今恬以愉此尧之遗风也愿以闻于子何如吴子离席而立拱而言曰美矣善矣其蔑有加矣此固吾之所欲闻也夫俭则财用足而不淫让则遵分而进善其道不鬬谋则通于逺而周于事和则仁之质戒则义之实恬以愉则安而久于其道也至乎哉今主上方致太平动以尧为准先生之言道之奥者若果有贡于上则吾知其易易焉也举晋国之风以一诸天下如斯而已矣敬再拜受赐
　　答问
　　有问栁先生者曰先生貌学古者然遭有道不能奋厥志独被罪辜废斥伏匿交游解散羞与为戚生平向慕毁书灭迹他人有恶指诱増益身居下流为谤薮泽骂先生者不忌陵先生者无讁遇揖目动闻言心惕时行草野不知何适独何劣耶观今之贤智莫不舒翘扬英推援朋叠足天庭魁垒恢张羣驱连行奇谋髙论左右抗声出入翕忽拥门填扄一言出口流光垂荣岂非伟耶先生虽读古人书自谓知理道识事机而其施为若是其悖也狼狈摈僇何以自表于今之世乎先生答曰敬闻命然客言仆知理道识事机过矣仆懵夫屈伸去就触罪受辱幸得聫支体完肌肤犹食人之食衣人之衣用人之货无耕织居贩然而活给羞愧恐栗之不暇今客又推当世贤智以深致诮责吾缧囚也逃山林入江海无路其何以容吾躯乎愿客少假声气使得详其心次其论客曰何取先生曰仆少尝学问不根师説心信古书以为凡事皆易不折之以当世急务徒知开口而言闭目而息挺而行踬而伏不穷喜怒不究曲直冲罗陷穽不知颠踣愚憃狂悖若是甚矣又何以恭客之教而承厚徳哉今之世工拙不欺贤不肖明白其显进者语其徳则皆茫洋深闳端贞鲠亮包并涵养与道俱往而仆乃蹇浅窄僻跳浮嚄唶扺瑕陷厄固不足以趦趄批捩而追其迹举其理则皆谟明渊沉剖微穷深劈析是非校度古今而仆乃缄钳塞黙耗眊窒惑扶异探怪起幽作匿攸攸恤恤卒自旤贼固不足以睢盱激昻而效其则言其学则皆揔揽罗络横杂博天旋地缩鬼神交错而仆乃单庸撇莩离防空虚窃聴道涂颛嚚防愚不知所如固不足以抗顔摇舌而与之俱称其文则皆汗漫辉煌呼嘘隂阳轇轕三光陶镕帝皇而仆乃朴鄙艰澁培塿潗湁毫聫缕缉尘出坱入固不足以摅摛踊跃而渉其级兹四者悬判虽庸童小女皆知其不及而又裹以罪恶纒以羁絷客从而挤之不亦忍乎且夫白蚁騄耳之得康庄也逐奔星先飘风而跛驴不出泥滓黄钟元间之登清庙也铿天地动神只而鸣鸠咬哇不入里耳西子毛嫱之蹈后宫也皎朝日焕浮云而无盐逐于郷里蛟龙之腾于天渊也弥六合泽万物而虾与蛭不离尺水卓诡倜傥之士之遇明世也用智能显功烈而麽连蹇颠顿披靡固其所也客又何怪哉且夫一渉险阨惩而不再者烈士之志也知其不可而速已者君子之事也吾将窃取之以没吾世不亦可乎乃歌曰尧舜之修兮禹益之忧兮能者任而愚者休兮蹮蹮蓬藋乐吾囚兮文墨之彬彬足以舒吾愁兮已乎已乎曷之求乎客乃笑而去
　　设渔者对智伯瑶
　　智氏既灭范中行志益大合韩魏围赵水晋阳智伯瑶乘舟以临赵且又往来观水之所自务速取焉羣渔者有一人坐渔智伯恠之问焉曰若渔几何曰臣始渔于河中渔于海今主大兹水臣是以来曰若之渔何如曰臣防而好渔始臣之渔于河有魦鱮鳣鰋者不能自食以好臣之饵日收者百焉臣以为小去而之龙门之下伺大鲔焉夫鲔之来也从鲂鲤数万垂涎流沫后者得食焉然其饥也亦返吞其后愈肆其力逆流而上慕为螭龙及夫抵大石乱飞涛折鳍秃翼颠倒顿踣顺流而下宛委冒懵环坁溆而不能出向之从鱼之大者幸而啄食之臣亦徒手得焉犹以为小闻古之渔有任公子者其得益大于是去而之海上北浮于碣石求大鲸焉臣之具未及施见大鲸驱羣鲛逐肥鱼于渤海之尾震动大海掉巨岛一啜而食若舟者数十勇而未已贪而不能止北蹙于碣石槁焉向之为食者反相与食之臣亦徒手得焉犹以为小闻古之渔有太公者其得益大钓而得文王于是舍而来智伯曰今若遇我也如何渔者曰向者臣已言其端矣始晋之侈家若栾氏祁氏郤氏羊舌氏以十数不能自保以贪晋国之利而不见其害主之家与五卿尝裂而食之矣是无异魦鱮鳣鰋也脑流骨腐于主之故鼎可以惩矣然而犹不肎寤又有大者焉若范氏中行氏贪人之土田侵人之势力慕为诸侯而不见其害主与三卿又裂而食之矣脱其鳞鲙其肉刳其肠断其首而弃之鲲鲕遗莫不备俎豆是无异夫大鲔也可以惩矣然而犹不肎寤又有大者焉吞范中行以益其肥犹以为不足力愈大而求鱼愈无餍驱韩魏以为羣鲛以逐赵之肥鱼而不见其害贪肥之势将不止于赵臣见韩魏惧其将及也亦幸主之蹙于晋阳其目动矣而主乃慠然以为咸在几俎之上方磨其舌抑臣有恐焉今辅果舍族而退不肎同祸段规深怨而造谋主之不寤臣恐主为大鲸首解于邯郸鬛摧于安邑胸披于上党尾断于中山之外而肠流于大陆为鱻薧以充三家子孙之腹臣所以大惧不然主之勇力强大于文王何有智伯不悦然终以不寤于是韩魏与赵合灭智氏其地三分
　　谕晋隰慈州檄　　　　　　　　马　燧
　　兴元元年八月某日河东保宁奉诚军行营副元帅北平郡王燧檄告晋州要君廷珍隰州毛君朝□慈州郑君杭及将士吏等盖闻率土莫非臣盍念在三之训明王伐不敬有严讨贰之刑义士不求生以害仁智者能转祸而为福其毕弃咎咸与维新国家几叶继明亿年凝命天保以上采薇以下内抚外从濮铅以北祝栗以南徳洋风普神旌递列窫窳咸诛尧治时雍犹有青邱之梗舜仁天帱未诛丹蒲之凶李懐光奋渤海之俘授蒲津之节始谓狙诈之作使不虞鹰犬之易飏犇命醴泉粗展勤王之绩请朝行阙輙衷犯上之谋犹念前勲屡縻好爵张萌芽于霜雹悖木水之本原升鸾之谋肆行巢父之使弗返夺二军而殱良将剽三老而翦近畿豕心莫悛鸮音不革已复汉京之日月载用旅之霆雷幕府承命齐坛建牙列镇正正之旗堂堂之陈莫我敢承赫赫厥声濯濯厥灵有征无战浑侍中率同陜之士韩仆射统邠宁之师唐节度虎视鄜坊骆将军熊跱镇国风云助气草木为兵诏参伐以清氛命招旌而缮怒不竢前矛之遏坐成独栁之诛惟尔三州之士夫夙被累朝之徳泽峤从处仲适受逆污遵事隗嚣岂为贼守鼎鱼假息穴兎阽危犯大义者众必携作不善者神弗赦歴数古今所记未闻叛逆获全惟岳阻兵汔膏齐斧朱泚窃号亦枭藁街矧兹狄孥敢千天罚犬马犹有主覆载不容鳄鲵取以封胁从罔治圣上禹汤罪已文武行仁凡鸣狐假王之妖首鼠观衅之将莫不匿瑕宥戾磢垢涤汚虽三子犹存蓬艾之间岂大阳不囬葵藿之照尚式王命共惟帝臣勿相依于辅车以俱焚于玉石傥能洗心效顺解甲来归勣献闗东疏封带砺融全河右纪烈旂常若迷复怙终犹豫不断蹈干显戮谥为至愚岂惟敷虐多方亦将遗臭千载请择二者永肩一心耆定尔功复见弓櫜而戈戢式化厥训庶几世变以风移檄到如章书不尽意
　　拾甲子年事　　　　　　　　　罗　隠
　　大和中张谷纳邯郸人李严女备歌舞具及长大妍丽丰足殆不似下贱物又能传故都声以牵课人摧沮有时凉晓哀转歴歴见赵家之遗台老树虽惊离吊往之懐似不能多也雅为谷所爱因目曰新声及刘从谏得父封谷以穷途逰佐其事新声亦从去然性本便慧虽谷之起居谋虑皆预有承迎故颇闻中外消息时从谏得志后勾聚亡命以窥胁朝廷大为四方人怪讶有实其事于谷者谷不以介意新声曰妾于公直巾屦间狎玩者耳除歌酒外不当以应顾命然食人之食忧人之忧理常也况妾乎前日天子授从谏节度使时非从谏有战野之功抜城之绩盖以其先父挈齐还我去就间未能夺其嗣耳而公不幸为其属则牵制之道在此不在彼也自刘氏奄有全赵更改嵗时未尝闻以一缕一蹄为天子夀而指使辈率无赖人且章武朝数镇颠覆皆以雄才杰器尚不能固天子恩况从谏擢自儿女子手中一旦袭如何家业茍不以法而得亦宜以不法而终此倚伏之常数也而又卒伍佻险言语不祥是不为齐鬼所酬而死于帐下者幸矣孰谓公从其事反不知其事者哉姑不能早折其肘臂以作天子计则宜脱族西去大丈夫勿顾一饭恩以骨肉腥健儿衣食言讫悲涕流落谷不决者三月新声复进以其业不用也缢杀之会昌中从諌死以其子露父意族之谷竟从连呜呼谋及妇人者必亡而新声之言惜其不用余前过太行时有传吏能道当时事因拾于编简
　　説鱼　　　　　　　　　　　　司空图
　　蒲之东七十里山秀而瘠故其水迅激不能蓄鬐介之族着于方志焉王城谷司空氏曰祯贻溪其岩瀑尤为陗束愚常派贮于庭欲资涵泳之翫或致于他所亦不更夕輙暴去前年捧诏西上复移疾华下则邻之佛者遽至言石窦泉隟鱼皆充牣愚熟念竟不能究其説而佛者谓吾久于是溪虽才啬而命防然抚其爱育之心足以达其物盖斯鱼之产是欲信吾心于方将耳而愚尚以为愧也且为羇渉嵗而后鱼集于故山之泉彼能达吾之心宅幽而逺害是有物致之且感愚之妄进姑欲全吾道而保退安耳敢不自警也哉
　　临晋县太原郷牒　　　　　　　髙　曜
　　牒曰符称得前同州郃阳县令王顔状郷名太原者本因逺祖屯屯生卓屯汉末为冀州刺史卓在晋为司空河东太守薨时属刘聪石勒乱太原晋阳不遂归塟屯塜墓在今猗氏县西次郭门外卓塜在临晋县东南解故城西二里子孙因居河东公私谱牒遂着河东郡望子孙始居之地名太原郷又按天后朝陈拾遗子昻集有中州司马【缺】济翁墓志云塟于长夀原至今郷有太原号也又按唐衣冠谱第是开元初勑栁冲修撰载广州都督元珪幽州都督夀阳公方平更称太原王氏顷属羯胡逆乱百姓逃去永泰元年县司遂废省前件郷并人戸入解城郷顔等今属【缺】孝理之时宗望将坠逢时不举后嗣何知望请复立太原郷名且废解城之号如解城古城临【缺二字】假郷□若太原名之不存则宗无所据伏请详览如防矜允仍望各牒诸县宗人知者临晋县百姓王顔等状请改解城郷复名太原郷旧号理崇族望事叶敦本执案谘取处分牒下所由者中丞判下县具勘上者得县申称得里正程宪状太原郷去永泰元年为人戸破散符下合入解城有实伏请【缺】上者具状録申者临晋县太原郷去永泰元年并入解城郷今王顔状请却复太原郷执谘取处分讫下县准状仍任散牒宗人知者中丞判亢宗务本曰敬且仁克叶礼经是谓通识准处分者准符各牒知者故牒大歴十四年四月十五日吏髙曜牒尉孙方晋
　　宋
　　免晋绛等州人戸逺请蚕盐牒　　欧阳修
　　当所访闻晋绛慈隰四州百姓每年所请蚕盐并于解池请领近闻省司指挥支移往三门盐仓请领道路遥逺窃知百姓多不愿往彼搬请须议専行公文者右具如前今欲牒州候牒到日请不移时疾速详前项事理如委实省司有此指挥及百姓情愿依旧送纳盐钱不请三门官盐仰立便差人前路晓示百姓各令逐便不得勒抑监催须令前去免使麦蚕农忙之际虚劳百姓逺路艰辛兼当所已具一面施行奏闻仍请具已施行公文疾速人马递囬报当所不管迟延住滞者
　　相度并县牒
　　当所体量得潞州八县内屯留黎城壶闗三县地居僻逺戸口凋零全少词讼盗贼逐县虚占令佐及诸色公人色役今欲擘画将三县并省分割入隣近县分可以寛减民役兼省吏员须议差官相度利害者右具如前今欲牒上党县郐主簿请详上项事理躬亲遍往屯留等县相度地里逺近接连疆畔就近可以分割并省利害务令人戸穏便仍具可以分并地里画成纸图及取索逐县见在戸口赋税见役诸色公人数目画一开坐连申无致卤莽者
　　相度铜利牒
　　当所据泽州进士阎玠司法叅军万颐等状并为河东皷铸铁钱盗铸者不少窃见绛州稷山垣曲县三处皆有铜鑛欲乞遍往有铜鑛处密切询访采取烹炼皷铸钱币者当所检寻古迹翼城县有唐钱坊一在县东十五里翔皋山下又有唐王城冶在县北平城三十六里又有曹公冶在县东南七十五里又有废铜窟在县西三十里稷山县甘祚郷有铜冶村绛县有唐古铜冶在县南五十里含山谷内垣曲县有钱坊在县西北九十二里程子村铜源监内自唐以来绛州旧曽鼓铸铜钱鑪冶古迹见在其废已久山泽铜鑛产育必多兼访知绛州人戸多私采铸货卖铜器近年钱币阙乏以来亦曽有人献言乞寻铜鑛烹铸前后差官寻访多是不晓事体张皇惊扰私铸之家避犯禁之罪不肎指引采取又鑛铜侧近民居惧见官中兴置炉冶各相蔽固并称无铜所差官员又不尽心多方求访遂使铜宝不能兴发须议専委通干之官密切求访者右具如前欲牒绛州管界巡检孙借职仰细详前项事理只作界内巡警名目遍至四县多设方略先且诱赚得民间私卖铜器一两件然后询求出鑛之家及细问烹炼之法须使奸民不能隠蔽或须要私铸之人指引烹炼即设权宜许其免罪或别加酧奬务要求出铜宝不为民间藏闭见次第密具公文囬申无至张皇悮事者
　　唐李长者行迹　　　　　　　　张商英
　　唐李长者皇枝也讳元童但言沧州人开元七年至太原盂县大贤村有髙山奴延纳安居长者每日惟食枣十颗栢叶饼子一枚自尔不交外人掩室独处含毫临纸曽无虚时如是三稔一日舍山奴至马家谷古佛堂自搆土室寓于其侧端坐晏然于斯十年后复囊挈经书遵道而去次冠葢村忽逢一虎驯伏长者告以吾欲著论释华严经可与吾择一栖止处言毕虎起徐而抚之遂将所挈经囊挂于虎背于是虎望神福山原直上二十余里当一土龛收囊于内龛之四旁旧无涧泉长者始来之夕风雨暴作抜去一松化为一潭僭阳之嵗祈求必应长者制论之夕心穷元奥口出白光以代灯烛居山之后忽有二女子容华絶世皆可笄年俱服布衣悉以白巾幪首姓氏居处一无所言汲水焚香供给净馔莫知所止歴有五祀著论将终遂尔絶迹长者身长七尺二寸广眉朗目丹唇紫肌长髯美茂修臂圆直发采绀色毛端右旋殊妙之相靡不具足首冠桦皮身披麻衣长裙博袖散腰而行居常跣足放旷人天忽一日出访旧止之里适值野人聚族合乐长者曰汝等好吾欲将归众乃必谓却还沧州挥泪恳留长者曰纵在百年会当归去于是众送还龛所复众曰去住常然汝等可各还家翌日长叟结徒礼但见姿容端严已坐化于龛中报龄九十有六时当三月二十八日也旹大宋崇宁元年七月宗胜立
　　金
　　故物谱　　　　　　　　　　　元好问
　　予家所藏书宋元祐以前物也法书则唐人笔迹及五代写本为多画有李范许郭诸人髙品就中薛稷六鹤最为超絶先大夫铜山府君官汲县时官卖宣和内府物也铜碌两小山以酒沃之青翠可摘府君部役时物也风字大砚先东岩君教授郷里时物也铜雀研背有大钱一天禄一坚重致密与石无异先陇城府君官冀州时物也贞祐丙子之兵藏书壁间得存兵退予将奉先夫人南渡河举而付之太原亲旧家自余杂书及先人手写春秋三史庄子文选等尚千余册并画百轴载二鹿车自随三研则瘗之郑村别墅是嵗寓居三郷十月北兵破潼关避子女几之三潭比下山则焚荡之余盖无几矣今此数物多予南州所得或向时之遗也往在郷里常侍诸父及两兄燕谈每及家所有书则必枚举而问之如曰某书买于某处所传之何人藏之者几何年则欣然志之今虽散失其缀缉装褶籖题印识犹梦寐见之诗有之维桑与梓必恭敬止以予心忖度之知吾子孙却后当以不知吾今日之为恨也或曰物之阅人多矣世之人玩于物而反为物所玩贪多务取巧偷豪夺遗簮败履恻然兴懐者皆是也李文饶志平泉草木有后世毁一树一石非吾子孙之语欧阳公至以庸愚处之至于法书名画若桓元之爱玩王涯之固防非不为数百年计然不旋踵已为大有力者负之而趋我躬之不可必矣我后之恤哉予以为不然三代鼎钟其初出于圣人之制今其欵识故在不曰永用享则曰子子孙孙永宝用岂为圣人者起然逺览而不能忘情于一物耶抑知其不能必为我有而固欲必之也盖自庄周列御冦之説游世之诞者遂以天地为逆旅形骸为外物虽圣哲之能事有不满一笑者况外物之外者乎虽然彼固有方内外之辨矣道不同不相为谋使渠果能寒而忘衣饥而忘食以游于方之外虽眇万物而空之犹有托焉尔如曰不然则备物以致用守器以为智惟得之有道传之无媿斯可矣亦何必即空以遣累矫情以趋达以取异于世耶乃作故物谱
　　元
　　书邢氏贤行　　　　　　　　　吴　澂
　　晋散骑侍郎贺乔妻于氏养其夫仲兄贺羣之子率为子乳哺鞠育同于已生使乔广置侧媵后有妾子曰纂于亦子之今观大同穆氏妻邢氏子夫兄之子与夫妾之子恩勤备极二事适相然于氏为士大夫之妻通经史能文章咸和五年上表于朝援引古今辞义蔚然以此妇人而有贤行固其宜也邢氏生长民间非有见闻之益斆学之功也而其贤不减于于可不谓难能者哉呜呼近世士大夫不能正身以御家纵其妻悍妒无道无子而不肎子兄弟之子钳制其夫不令有妾阻隔其妾不令有子卒至絶嗣为不祀之鬼者吾见多矣闻邢氏之风独不内愧于心乎夫妇人无非无仪岂欲善誉之闻于人而君子乐称邢氏之贤亦将愧夫世之不贤者也
　　明
　　纪二馆人【一称庖人一称宰夫】　　　　　　王世贞
　　余守比部时见南来人道任兵宪环馆人事奇之兵宪始丞吴时倭暴至台檄丞以郷兵百勦之兵故市人子仓卒应募不习战遇贼輙鸟兽散走而丞方独身从亲信扺射贼贼中勇敢者奋持大刀隃沟来击丞馆人挟抱丞上马丞上马则贼已刃尾之馆人乃直前手搏贼连中数枪手不舍竟死丞以间得逸去余使三辅遇韩戸部叔阳亦称其馆人云始韩以金华令入觐过淮隂改陆车辚辚从氷上行也已氷薄车破之韩与馆人俱溺焉馆人急持韩衣裾不置会旁有施绳钩下救者缗且及馆人号曰左被发而溷为令救令有重赏救者乃移缗钩令起宛转间竟失馆人弗及矣余闻而悲其事问二人姓名俱不得以为恨呜呼士居平诵读诗书信眉目掀鼻昻颊鼓掌称仗节者何限一旦事起而抱首防窜相接也恩至则许人以死过则背之非其初许谬也亦死生之际深矣夫二馆人鄙人耳岂有师友讲义之素其死亦岂以是为名哉仓卒颠沛之际达其一念所不容已者而已夫达其所不容已而其究乃竟有所济则岂为徒死哉
　　适晋纪行
　　余以庚午六月起于家过大江北道齐鲁歴汴扺卫出修武发宁郭驿三十里扺清化镇山西之冶器集焉渡清河田禾益茂嘉树滃郁居人引泉水为长沟以灌有水碓水磨之属未饭万善驿四旁栽白杨萧萧悲风殊益人旅怆乃知少府斋中之不易也自是始入太行亦不甚险恶舁夫鱼贯而上久之以为絶顶矣乃复有山障之愈上愈不穷至碗子城为豫并界两山相对数十百丈巨壑絶无防中为岭道石梁如玉雪又复数岭回顾中原惝恍无尽平楚郁郁纷吐苍翠日色与云气争长俄而雨缭数十里中亘其半狂风骤发万窍怒号食顷雨亦随至诵唐人三晋河山皆北向二陵风雨自东来语宛然若画为小憇民居久之以迫暝强发上下峻坂泥滑马足凿落与人趾错先后甚窘扺星轺驿初鼓尽矣是夕凉甚五皷不成寐初九日黎明冒雨发道有古祠刻石崖表曰孔子囬车处按赵杀鸣犊孔子临河而返此去河逺盖傅防语也泥泞益甚未扺泽州饭太行驿道始平得一小舒暝扺樵村驿复小雨夜凉如前夕黎明复冒雨发辰饭髙平午后饭长平驿即秦白起坑赵卒四十万人处也问居人不能指其所第云傍村人锄地尚得铜镞如緑玉按自此而北为长子以至晋阳皆赵地赵既筑甬道秦何以得絶之赵卒四十万人为二万五千骑中断不能并力合而为一又不能选五万精卒击秦絶甬道军即粮垂絶当以死激士心决鬬犹可庶几万一因循至于饥相食十十五五不能军而始出罢士身搏战不亦晚乎且秦王尚自至河内发男子十五以上絶甬道而赵王不能发晋阳邯郸未传者与之角何秦之巧而赵之拙也前后四十五万人命冯亭始之而成之者平原君马服君子耳过长平为丹岭复上下险阻可三十里而稍平暝复小雨扺长子县赵襄子所不欲走地也即险当亦不如晋阳毋论茧丝也十一日五鼔发防潞安王守宫用来谒少止午饭余吾驿复陟髙岭至数重四望皆山云日映带如万玉雉叠障髙低作银海冲涛决排状已黒云从东南至大雨骤降道路几絶嵲峗轻舆中下见数足蹒跚旁皆絶壑乃知浮沧海帆长江车太行道以危身借快目不易也薄暝渡漳河宿禠亭驿十二日凌晨发午饭沁州又四十里小憇铺舍大雨忽复作转入深谷中两旁皆峭壁中通涧道雨益甚飞瀑争悬崖而下声如轰雷又似苍虬吐须鬛欲搏人车马溅湿涧道水暴发舁夫股栗计别取髙岭箭括一门十步九退时时行絶蹬间阳壁直上不可扪隂壑数十百丈大约如蜀中左担山而髙下急不可状壁间飞流时时絶道竭力争而度久之扺一铺且暝矣众前白更十五里为西塘河骤涨不易涉也顾视铺室皆已倾无所不受雨而民居仅土穴数家不能容幸雨小霁乃决防弃行李挟其人使佐舁束燎而前凡数渡水始扺西塘河河流砰湃噌吰若击数千金钲汹涌冲突目不可正视麾导骑试之马足虽凌兢然不能逾腹因贾舁者勇乱流讙呼拥而渡相庆且脱险矣行里许复逶迤攀髙岭其峻陿视前更倍雨复大作束燎皆灭舁夫固众然不能以左右辅舆第号呼舁者使自力而已勉上輙前踣下輙后踣跬武虀粉度不可却奋而又里许道差寛而权店驿火亦至稍稍定扺驿将二皷矣呼酒自劳且以劳从者察其容皆有泪渍痕因自哂奈何以六尺徇一官也是夕雨不止十三日已刻稍晴防行李亦至乃发两岸皆髙山絶云中为巨涧沿涧水而北泉声益奇崩峡束流为瀑布为为怒虬为渴虹者不一盖自是山皆石骨矣第左道尽则渡而右右道尽复渡而左其险视西塘不啻之凡数十渡气竭兴亦尽矣未至南关驿薄暮宿来逺镇民家二鼓始见月十四日五鼔复微雨已饭盘陀驿山自是尽见平土矣申扺徐沟县近城十里皆行沮洳问十五日四鼔发至城门署邑者始以月食告不及救遂行道沮洳益甚从骑多委顿泥中讙呼之声相属久之始毕渡大扺自万善至盘陀七百余里无非山者其中嘑为涧涧旁稍髙为道道稍有羡地则为市舍羡地稍寛而稍阜险则为城邑之所不尽坡陀上下则为田其最下所视中原不啻数百千丈矣徐沟八十里至太原太原四塞天险其南出泽州平定北出代州道皆行万山中独西南扺平阳山以次大辟为康庄耳太原城壮丽甚二十五睥睨輙作一楼即神京所不如也莽苍有气槩若赵襄子尔朱荣髙欢李克用俱于此创霸唐神尧李庄宗刘髙祖至用以基大业刘继元最后平张孝纯最后下即周世宗宋艺祖之神武尼堪之雄强而不能遽得志者亦地利然耳偏惬而其口无所不绾毂非帝王都防也十六日履任
　　秘録　　　　　　　　　　　　李梦阳
　　初今上即位青宫旧阉等日导上狗马鹰兔舞唱角扺渐弃万几罔亲时号八虎而段敏黄伟虽旧阉以端慤斥不信用防段坐病免死于是戸部尚书韩文每朝退对属吏言辍泣泪数行下以阉故而郎中李梦阳间説之曰公大臣也义共国休戚徒泣何益韩公曰奈何曰比谏臣有章入交论诸阉下之阁矣夫三老者顾命臣也闻持谏官章甚力公诚及此时率诸大臣死争阁老以诸大臣争也持必更易力易为辞事或可济也韩公于是捋须昻肩毅然改容曰善即事弗济吾年足死矣不死不足以报国翼日早朝韩公密叩三老三老许之而倡诸大臣诸大臣又无不踊跃喜者韩公乃大喜退而召梦阳令具草草具韩公读而芟之曰是不可文文上弗省也不可多多览弗竟也而王岳者亦青宫阉也刚厉而无阿颇亦恶其阉侪初阁议持谏官章不肎下诸阉者业窘相对涕泣防诸大臣疏又入于是上遣司礼者八人齐诣阁议一日而遣者三而阁议持卒不肎下而岳者八人中人也顾独曰议是明日忽有旨召诸大臣诸大臣者盖人人惴也既入左掖行吏部尚书许进首咎韩公曰公疏言何韩公于是故曳履徐徐行而使吏部侍郎王鏊趋诣阁探动静阁老刘健语鏊曰事已七八分济矣诸公第持莫轻下至左顺门阉首李荣手诸大臣疏曰有旨问诸先生诸先生言良是无非爱君忧国者第奴侪事上久不忍即置之法耳幸少寛之上自处耳众震惧莫敢出一语答李荣面韩公曰此举本出自公公云何韩公曰今海内民穷盗起水旱频仍天变日増文等备员卿佐靡所匡救而上始践祚輙弃万几游宴无度狎匿羣小文等何得无言韩公言虽端而气不劲又鲜中肎綮于是李荣哂而曰疏备矣上非不知今意第欲寛之耳诸公遂閧然而退盖是日诸阉者窘业自求安置南京而阁议犹持不从诸公乃竟尔尔退惟王鏊仍前谓荣曰设上不处如何李荣曰荣颈有铁裹之邪而敢壊国事荣入而事变矣是夜立召刘瑾入司礼而收王岳范荣诏窜南京寻杀二人于途已又连斥刘谢二老顾独恳留李而韩公辈詾詾咸抜茅散矣变之起大抵莫可详而李荣则曰诸大臣退而瑾侪绕上前跪伏哭痛首触地曰微上恩奴侪磔餧狗矣上为之动而瑾辈輙进曰害奴侪者岳也上曰何也曰岳前掌东厰也谓谏官曰先生有言第言而阁议时岳又独是阁议此其情何也夫上狗马鹰兔岳尝买献之否上心所明也今独咎奴侪既而益复伏地哭痛上于是怒而收王岳瑾又曰夫狗马鹰何损于万几今左班官敢哗而无忌者司礼监无人也有则惟上所欲而人不敢言矣上于是诏瑾入司礼监此其説亦近第难尽信耳又闻阁议时健尝椎案哭谢亦亹亹訾訾罔休独李未开口得恳留云
　　旱魃解　　　　　　　　　　　李维桢
　　繁峙女恠或以为旱魃非也云汉之雅曰旱魃为虐传旱神也笺旱气生魃而害益甚疏引神异经曰南方有人长二三尺袒身而目在顶上走行如风名曰魃所见之国赤地千里一名旱母遇者得之投溷中即死旱灾消此言旱神盖是鬼魅之物不必生于南方可以为人所执获也韦曜毛诗问曰旱魃传曰天旱鬼笺曰旱气生魃天有常神人死为鬼不审旱气生魃奈何答曰魃鬼人形眼在顶上天生此物则将旱天欲为灾何所不生而云有常神耶艺文聚引神异经语又云一名狢检韵书説文曰旱鬼也周礼有赤魃氏或作妭文字指归云女妭秃无发所居之处天不雨周礼赤魃一作叐按此则旱魃神鬼之属不产于人今女乃人产不合也魃目必在顶俗谓天恐雨下伤其目故旱今目不在顶不合也马端临文献通考齐后主时死魃面顶各二目列之人疴中正以其非魃有二目在面耳魃已异矣似魃非魃异之异者也前汉书五行志皇之不极是谓不建厥咎眊厥罚恒隂时则有下人伐上之疴后汉书五行志同而引雒阳上西门外女子生儿两头异肩共胸又引刘仓妻生男两头共身以前一事为董卓之应魃主旱而两汉志主恒隂其不合愈较然矣前汉书传又言凡草木之谓之妖妖犹夭胎言尚微虫豸之谓之孽孽则牙孽矣及六畜谓之旤言其着也及人谓之疴疴病貌言寝深也故此女恠谓之人疴其灾异在山东牛恠上
　　先师孔子回车庙解　　　　　　陈　棐
　　鄢陵陈子给事谏垣以进言谪外稍迁知泽郡经太行天井关关有孔子庙号曰回车石上辙迹深尺长数十武庙则倾敝朽漏弗堪后讲堂惟故址陈子至郡首葺广之完展壮丽矣客有问回车之説者陈子曰孔圣之车未尝登太行也按史记世家孔子不得用于卫将西见赵简子至河而闻窦鸣犊舜华之死临河叹曰美哉水洋洋乎予之不济此命也乃还息乎陬郷作陬操以哀之而返乎卫斯世家所谓至河者黄河也禹贡导河东过洛汭至于大伾北过洚水至于大陆括地志曰大伾山今黎阳东山索隠则曰大陆在钜鹿及入我朝黎阳即北直濬县而钜鹿之大陆泽则宁晋境也是古之黄河过洛汭即东北流而卫国在其东南故自卫之晋必过河而后太行过太行而后晋境孔子当时既临河而返是未济河也既未济河是未诣太行之下也其太行之巅有逥车之辙者妄矣客曰孔子无逥车太行矣何以有庙欤陈子曰余闻其説矣水经魏郦道元注曰野王西北有故邘城当太行南路邘水又东南迳孔子庙东庙庭有碑魏太和元年孔灵度等以旧宇毁落上求修复野王令范众爱河中太守元真刺史咸阳公髙允表闻立碑于庙且云按诸子书史籍之文并言仲尼临河而叹是非太行逥车之言也鲁国孔氏官于洛阳因居庙下以奉烝尝斯言至矣盖孔因迁山下追思圣祖故立庙存飨耳其犹刘累迁鲁立尧祠于山东矣水经之言明可考见如此夫郦道元后魏人也太和魏孝文年号也已云旧宇毁落是此庙元魏以前西汉三国时所建然建之自孔氏始客曰诚若此何以汉魏水经即以逥辙称也陈子曰欲往晋而卒未往者孔子之实也适晋之路而当晋之境者太行也升太行之巅苍然逺望而可指见者黄河济渡处也后人思孔圣者徘徊行山之巅望孔子临河旋辕之处庙曰回车亦何不可况我孔圣道在天下功在生民自国都以迨郷塾皆宜祀之故先正曰自天子至于邦邑通祀遍天下惟社稷与孔子又曰仲尼之道与王化逺迩盖春秋释奠于先师者诗书礼乐之师也孔子则人道之主也有君臣父子之所在即祀祠之所在也庙于关镇未为多矣客曰车辙石迹则何始乎陈子曰此不可遽以为信也斯不由于天成则出于人为耳古之人亦有精诚动金石者如射石而矢没羽刺山而泉涌出者盖其一时事际迫切义气愤激动触天地偶然事也即使孔子逥车于太行亦何所迫切愤激而志动于石乎况太行路迳数十里何独此寻丈之辙迹乎地志沁水西孔山穴洞内石有车辙耆旧传云此自然成者非人力所就也予谓此迹若非穴内车所不及之地则后亦必指为仙灵之迹孔庙之迹或此不然则好事者因回车之名而为之也胡可据以为信耶客曰此地名天井关然俗亦名拦车者父老传为孔子见黄防拱立或曰小儿拱揖因之逥车也今车迹曰妄矣父老传岂必尽诬陈子曰天井名关旧矣古地志曰髙都县有天井关蔡邕曰太行山上有天井关在井北遂因名焉故刘歆遂初赋曰驰太行之峻坂入天井之乔关史汉光武建元二年遣司空王梁北守天井关击赤眉别校是关亦两汉三国前所设至于拦车之名果俗因回车之妄附防之而狼车则又拦车流讹也今直名天井可矣拦车狼车之名宜尽革削以絶谬传于是客盱衡而诘曰鄙人五疑而公五释之回车之义昭然矣请以示夫人人因遂书为回车庙解俾贻夫主祠祀者
　　任公平倭纪事　　　　　　　　周八龙
　　复庵任公名环字应干山西长治人也以嘉靖二十三年进士又九年为苏郡丞倜傥谅廉武仁恕其莅事皆以衷诚笃之不以市名人谓煦煦専为惠公盖任心而行明年壬子闰三月始以倭警闻时承平久兵猝起逺近震骇公率众御之宝山洋卫尉张治以甲士五十前锋杀贼一人或横刺之堕众溃走公叱止之不得曰士未训固不可责以死明日乂出独前搏贼贼愕不敢动相守数日贼潜遁去追之不及四月又犯太仓蔡中丞亟奔命然士望风走乃入城守适有飞语蔡遂如苏檄公讨之付兵三百皆新募公厉以必死无旋踵不入与家人诀为书付之而行亲介胄临阵士以公激之无敢不从特贼锋鋭甚势不敌屡战尝缩然贼亦惮不敢肆公蹑之随所向设拒敝衣芒履与士襍行濡雨际昏黒无休舍依草间囓饮水同劳苦且喻勉以古义烈事故士遂归心与公死生之矣贼潜出没公夜追之出其前后宰夫佩欲免公尝衣公衣介马而驰故贼不知所取公尝堕沟中贼过之不知匿至明士始迹得又遇之矢连集士以死悍公亦被伤士舁之趋滨水梁已撤丈余超而过追急佩留御之死焉乃免公已求得其元为流涕亲酧之属公疾犹强力起巡垒众怜公壮气或上其状使者檄公归郡七月贼萧显等陷上海自吴淞出洋中戈船要之不得前以五百人据南沙又檄公率解明道兵往击适新冦至众盛相与守之至十二月命将汤克寛来讨汤虽世将骄敌士侨玉又不相中驱之入贼伏中而败失亡千人公恨汤不足与仪真兵覆没长兵利镞皆为贼得借以攻我督将万表又遇之败失狼藉势遂大张民逃避无所号呼震野焚掠惨不可胜门不敢啓拥塞蹂践乘埤者望之而叹攀縁上者又缒絶而堕公适还自仪真曰奈何坐视之纵有觇谍我在何患身自坐辟门令男女以列进且察之贼闻窃入即缚讯骇以为神累日所活盖数万人复以解明道兵出疾力战贼退入太湖吴江兵用舴艋邀之乃弃所获饵我因得逸出平望去公又以功进秩参藩复视事甲寅正月陷崇明复由平望入公以沙上兵列沮洳欲截之不克防吴江守已固遂去四月柘林贼复犯县境按使者周公如斗移檄公合幕府调集彭氏苗夷及守林公懋举督俞大猷等诸军夹击之盛墩斩三千级又合丞熊公桴等击之泖湖斩七十三级贼始大挫五月又一支突至郡分为二一从陆抄掠一入太湖公追之急贼漫入川渎恣其忿然为我所扼不得逞由常熟去在柘林者复来陆泾幕府又移公合诸师捣之战始交获其舟三明日贼复帆直上公以夷兵鏖之坝上自辰至申贼披靡斩首八百几殱焉六月余贼二千又自昆山至郡城下公以解明道兵与战败之又有至平望者公急往据盛墩乘之浙兵亦至贼遂絶迹去而公以奉讳亟徒跣归居丧摧毁过甚又以前奋不顾身防犯矢刃伤痕遍体疾大作亡何卒郡人闻而巷哭私相与俎豆之者众使者乃上其状得请为祠郡内额以褒忠嵗时祀守亲莅夫以公声烈即质之典制劳定国死勤事捍灾御患皆兼有之矣尝闻公居家孝友发自天性遇家人极义恩婣戚党族无不敦恤至行孚备即自丧其亲而毁迄不自全以不逮养为慽则其诚仁可知一旦起儒生当事变惟忠国卫民安全之图危忘死尽节官下此岂有意富贵舍不赀之重窃冀非望耶诚激以大义厉死绥之志虽得全亦非始所料将帅之臣平居自诡立功名及与公同赴敌皆失措色死灰矣公勇气方倍从容麾之则岂常情所能矫厉哉若城下之役开门延敌则城社与百万众系之公决策纳外入者胆智絶人逺矣余时亲见伤残者栗不安公出涕相接亲为裹创士卒最下者皆与通饮食古称不乘骑不张葢投醪分少絶甘士不就顿不先休公特不足言也其功在国社名在简竹恩在东南诸郡邑而苏尤被公泽深余于公之御冦始卒又亲所覩记并得之所传闻亦甚核阅二十余年为万歴甲戌蜡直载之书不以文
　　法书
　　绛帖宋尚书郎潘师旦集古法帖
　　集右军将军王羲之书宋李垂夫子庙记
　　王世贞曰绛州夫子庙记宋人集右军书圣教序犹是真迹中集者此又从序书及它石本摹刻形似之外风流都尽矣虽然记得朱紫阳好曹孟徳书刘共父好鲁公书朱以时代讥之刘答曰固耳吾唐忠臣若汉贼也朱乃屈笑此夫子庙记不当胜作奘师序耶吾姑为此石解嘲耳
　　碧落碑石刻在州仪门内碑隂刻唐郑承规释文遭宋元兵燹缺裂譌谬有后人新刻一碑仅存形似郡人陶滋亦有释文未及刻本
　　明仁孝皇后劝善书曰绛州碧落观有天尊石像髙丈余于龙朔中刺史李谌为母氏大妃追荐所造也上有文未刻字前有二道士来为使君篆刻其文云我二人天下名篆也约殿内四面封闭不得人窥只我二人在中候三日即毕使君从之二道士挈一布囊入自阖其门至三日开之只见白鸽一双自门飞出及视篆文已毕余一及字但有一画不成而去使君神之
　　宋濂云绛州碧落碑唐髙宗咸宁元年庚午嵗韩王元嘉之子训等为其妣房氏造碧落天尊像于龙兴宫而刻其文于背故以名碑不知何人书据李旋之玉京宫记以为陈惟正李汉黄公记以为李训之弟譔殆莫能定而翠岩龚圣予则又以为宗室瓘其或别有所考耶吴叡张天雨读吅为喧为曜者非当以释文邻字为是俞希鲁辨叨作叩亦大佳而释文则又讹矣盖此碑杂出于钟鼎篆籀诸文其亦戛乎难知哉从水从人説文中音乃歴翻弱则音奴吊翻释文今借防为弱亦恐非本字之义而其它可疑甚众考礼之冗未暇及之姑识其后俟博雅君子正焉王世贞云绛州碧落碑篆书在石像背州将以不便摹榻别刻置庙中今本乃别石耳李旋之辈以为陈惟正李譔李瓘书不可辨按洛中纪异録称刺史李谌为母房太妃追荐造像成忽二道士来云君刻石须篆书乎我天下能篆者李异之聴所为则扄戸三日乃开化二白鸽飞去篆文宛然像背矣此渉诞妄不可信然李阳冰览之七日而不忍去习之十二年而不得其妙如此岂惟正譔瓘小子所辨乎字书杂出颉籀钟鼎欵识以故与斯体小异聊识之以俟知者
　　毋邱衍云字虽多有不合法处然布置美茂自有神气当以唐碑观之世传阳冰卧看三日毁其佳者数字又言道士写毕化鸟飞去后及字欠一笔尤为可笑不知古文正当如此耳
　　元贾鲁书文庙鼔楼二记
　　鲁书取裁于晋而气骨苍穏絶去近世佻巧之态昔人谓元人书法有复古之功岂不信然惜其碑为风雨剥蚀日就湮灭好古者不能不为之动念绛之艺文以帖为重明宣徳间石移晋宫久而湮没竟使好书者悬千金购之而不可得惜哉所余者仓颉史籀诸刻尚矣即碧落传双鸽之神泮宫副右军之墨犹与棘璧并珍焉若乃晚近名公钜卿骚人赋客抚时摩景情见乎词而勲伐有铭忠节有传又当并垂不朽矣
　　国朝
　　太原考　　　　　　　　　　　顾炎武
　　太原府在唐为北都唐书地理志曰晋阳宫在都之西北宫城周二千五百二十步崇四丈八尺都城左汾右晋潜邱在中长四千三百二十一步广三千二百二十二步周万五千一百五十三步其崇四丈汾东曰东城贞观十一年长史李勣筑两城之间有中城武后时筑以合东城宫南有大明城故宫城也宫城东有起义堂仓城中有受瑞坛当日规模之闳壮可见自齐神武创建别都与邺城东西并立隋继修宫室唐髙祖因以克关中有天下则天以后名为北都五代李氏石氏刘氏皆兴于此及刘继元之降宋太宗以此地为创霸之府又宋主大火有参辰不两盛之説于是一举而焚之矣宋史太宗纪太平兴国四年五月戊子以榆次县为新并州乙未筑新城丙申幸城北御沙河门楼尽徙余民于新城遣使督之既出即命纵火丁酉以行宫为平晋寺陆游老学庵笔记曰太宗太平兴国四年平太原降为并州废旧城徙州于榆次今太原又非榆次乃三交城也城在旧城东北三十里亦形胜之地本名故军又尝为唐明镇有晋文公庙甚盛平太原后三年帅潘美奏乞为并州从之于是徙文公庙之故趾为州治又徙阳曲县于唐明镇而榆次复为县然则今之太原府乃唐明镇明洪武中封晋藩始展北东南三面而太原县不过旧都城之一隅耳其遗文旧迹一切不可得而见矣
　　恒岳释疑　　　　　　　　　　徐化溥
　　凡遥邈之事疑信已尔原于理则确然无他説盖不特信者可信而疑者并可信所谓覼缕陬维根柢正论即亿千百年之久终豁如也曲阳舛祀聚讼纷纷至累朝烦名臣之牍予得与修恒志本其所见效西昆之解嘲为作释疑云溯其事始于汉武之误以至傅防飞石口实弱宋究且诬纪诬岳诬大舜曷言乎始于汉武武帝多欲之主也雄才大略而性好渎祀不祀山川而祀庙犹然太一五畤宣房之非帝谁其燧人氏乎曷言乎始于汉武之误望祀使然也武帝未至恒山遥遥柴望仪曹奉行故事是以成其错谬云帝何以不至恒山心乎封禅使然也茂陵遗颂实起侈想躬焉泰岱踵跸七十二君之后四岳草草翠华所不暇矣帝即误而何以独误于曲阳曲县郡名误之也曲阳恒山以地名浑源恒山以山名天下事偶相值者甚多即以祀典论之唐虞都冀以霍州霍山为中镇汉武以衡阳太逺祀庐州霍山为南岳此一霍山彼亦一霍山阳侯天使为谁二霍之偶合不犹两恒之相冒乎曲阳诚诬飞石何以传奇好事者为之也胥胥姑诸不具论露台之石奚以涌庆山祁阳之钟何以走白鹤无翼之讹所由来矣文成五利种种为幻怪安知非夜半有力者舁之耶曲阳不自宋何以贾弱耳论者执迹也汉宣以后歴代因仍石晋割地何与建隆竟以不明之祀为千古不振之寃嘲之不可解也如是夫诬纪何説也志恒者其有忧乎鱼豕相承世无西河畴其辩之如虎林之飞来出自竺僧之言人人竺僧则世世子虚矣曲阳碑碣尽为顺非信史也哉诬纪并以诬岳何説也论世者其考衷乎旧志谓宋绍兴七年岱华嵩恒皆陷于金是矣前汉郊祀志言神爵元年遵武帝故事祀北岳于上曲阳南渡千余年以前谁陷之而云然乎不书诬而书陷元玉黝牲神久吐之矣大哉虞舜万古天纵之圣亦曰与纪与岳并诬又何説也尊经其正论乎飞石一案列于兰台史载帝至大茂为大雪狂飚所阻何荒唐之至是推之不得其故将无大言者寓焉耳李太白作古离别曰尧幽囚舜野死重瞳坟知谁是斯言若然安往可以无疑置于大麓烈风雷雨弗迷何以垂在典谟甚矣片石之冉冉大谬也説者又曰厘正累朝不行多以倪文毅为成例文毅一代名臣方与马端肃协恭两贤相厄疑其有他説或见于曲阳之为正祀也及读李温陵列传乃知文毅在容台不喜更张维时程敏政欲易从祀文毅曰马融王弼虽可议而训诂后多引用七十二弟子自史迁以来已有定论无事纷更则曲阳仍旧亦此也复何疑今者惟
　　王尽制
　　天子议礼千秋之诬祀顿改一代之
　　大典已昭原礼于理而疑亦可信乐书曰理即礼礼也者理之不可易者也考世君子信理而已矣作释疑凡后有释释疑者幸以教论曰分土建官治民事神皆钜典也诸凡郡邑首建文庙葢谓徳尊道崇
　　天子尚致释奠之诚况于守土者乎至于祭之载在祀典者其族不一天地山川其大者也礼曰天子祭天地山川山有五岳辩方正位北方之岳至尊莫如恒往因飞石之诬祀于曲阳歴代相沿莫之能正淇惟
　　国朝开代亶聪明作元后举数千年之聚讼广集耆英博搜典籍上下千古订谬正譌而望祀大典至今乃正其详备见于恒岳志但疏内辩曲阳之诬其説多端而有致详于飞石者予独取防内所云宗岳固于羣峦中择其崇峻者以为表志则祀典之肇举原于山非原于庙也又有云飞石之説或以为虞舜时或以为贞观时相传互异皆属矫诬其石与洞之尺寸大小或以为不爽或以防差是皆不足深论卓哉千古不磨之正论执此已足决曲阳庙祀之非已至志前代禋祀多获瑞应如祷旱魃而雸霖降禳马灾而云锦蕃精禋感格固有禆于国家兵食之计苐内有云求奇花异草于曲阳无以应得灵芝十二本于此地予以为此不过偶然之事耳山灵之所以瑞人国者应自有在诗不云乎惟岳降神生甫及申维申及甫维周之翰四国于蕃四方于宣今
　　圣上厘正秩典百神受职定产蕃宣之佐翊赞治平于无疆斯乃神祐我
  </div>
  <div class="pagination">
   <a href="山西通志_page689.html">
    上一页
   </a>
   <span>
    ...
   </span>
   <a href="山西通志_page685.html">
    685
   </a>
   <a href="山西通志_page686.html">
    686
   </a>
   <a href="山西通志_page687.html">
    687
   </a>
   <a href="山西通志_page688.html">
    688
   </a>
   <a href="山西通志_page689.html">
    689
   </a>
   <span class="current-page">
    690
   </span>
   <a href="山西通志_page691.html">
    691
   </a>
   <a href="山西通志_page692.html">
    692
   </a>
   <a href="山西通志_page693.html">
    693
   </a>
   <a href="山西通志_page694.html">
    694
   </a>
   <a href="山西通志_page695.html">
    695
   </a>
   <span>
    ...
   </span>
   <a href="山西通志_page691.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
