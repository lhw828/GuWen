<!DOCTYPE html>
<html>
<head>
    <meta charset="UTF-8">
    <title>江西通志 - 第 189 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 189 页/共 394 页</h1>
    <div class="content">　　吴
　　徐盛字文向琅邪莒人以勇气闻以别部司马统兵五百人守柴桑长拒黄祖祖子射常率数千人下攻盛盛时吏士不满二百与相拒击伤射吏士千余人已乃开门出战大破之射遂絶迹不复为寇【吴书】
　　陆抗字幼节孙策外孙也年二十拜建武校尉与诸葛恪换屯柴桑抗临去皆缮完城围葺其墙屋居庐桑果不妄取恪入屯俨然若新而恪柴桑故屯颇有毁壊深以为慙建兴元年拜奋威将军太平二年魏将诸葛诞举夀春降拜抗为柴桑督赴夀春破魏牙门将迁征北将军孙皓即位加镇军大将军【同上】按徐盛陆抗林志俱不载但后汉书郡国志立柴桑县于豫章郡太平寰宇记云赤乌本柴桑旧域吴书徐盛传守柴桑长陆抗传云为柴桑督是宜入九江者因采録之至若两汉书所载九江太守有王嘉宋均服防卢植边让诸人考汉之九江所统十四城与今之江西无涉故不敢混载又按九江府志及林志载晋华轶应詹温峤刘庾亮禇裒庾翼王义之王允之谢尚桓冲桓伊何无忌刘敬宣孟懐玉庾悦凡十有六人宋王檀道济齐陈显逹梁萧秀等俱已采入统辖名宦皆以江州刺史都督数州军事者所辖甚广不得以九江一郡当之也又晋书孟嘉传只有辟庐陵从事之文应入吉安乃安志府志又以为州别驾阑入今依本传止载吉安【原跋】
　　南齐
　　庾逺字士操清实有士誉为江州长史时刺史陈显逹举兵败斩于朱雀航将刑索帽着之曰子路结缨吾不可以不冠而死谓防者曰吾非贼乃是义兵为诸君请命耳陈公太轻事若用吾言天下将免涂炭逺子曜年十四抱持父乞代命遂并杀之【南齐书】唐
　　郑善果郑州荥泽人贞观初为江州刺史善果母崔贤明晓政治尝坐阁内聴善果处决或当理则悦有不可则引至牀下责媿之故善果所至有绩号清吏云【唐书】
　　李芃字茂初赵州人李勉观察江西表芄署判官永泰初剧贼方清陈庄西絶江路劫商旅为乱支党盘结芄请以秋浦置州勉是其计奏以宣之秋浦青阳饶之至徳置池州即诏芄摄行州事后魏少游代勉表署都团练副使摄江州刺史【同上】
　　韦应物京兆长安人建中三年出为滁州刺史久之调江州追赴阙改左司郎中复出为苏州刺史应物性髙洁所在焚香扫地而坐惟顾况刘长卿丘丹秦系皎然之俦得厠賔客与之酬唱其诗闲澹简逺人比之陶潜称陶韦云【全唐诗小传】
　　韦辞字践之以两经擢第累官侍御史以事累出为朗州刺史再贬江州司马长庆初韦处厚路随以辞望居显要有文学理行亟称荐之歴潭州刺史湖南观察使【九江府志】
　　白居易字乐天其先太原人徙下邽敏悟工文章未冠谒顾况况曰吾谓斯文遂絶今复得子矣贞元中擢进士补校书郎元和元年召入翰林为学士迁左拾遗四年旱居易建言乞尽免江淮赋以救流瘠且多出宫人宪宗颇采纳累官拜左賛善大夫是时盗杀武元衡居易首上疏请急捕贼刷朝廷耻宰相嫌其出位不悦贬江州司马既失志能顺适所遇托浮屠生死説若忘形骸者久之徙忠州刺史歴官太子少傅防昌初以刑部尚书致仕卒赠尚书右仆射江州人为立祠【唐书】
　　王锷字昆吾太原人嗣曹王臯为团练使俾锷诱降武冈叛将王国良以功擢邵州刺史臯之节度江西也李希烈南侵臯与锷兵三千使屯浔阳而臯全军临九江袭蕲州遂以众济表锷江州刺史锷小心善刺军中情事无小大臯悉知之因推以腹心累官同中书门下平章事卒赠太尉【同上】
　　钱徽字蔚章吴郡人起子贞元初进士长庆元年为礼部侍郎忤宰相叚文昌贬江州刺史初州有盗劫贡船捕吏求盗不得乃取江濵恶少年二百人系讯徽按其枉悉纵去数日得真盗州有牛田钱百万刺史以给宴饮赠饷者徽曰此农耕之备可他用哉命代贫民租入歴官吏部尚书致仕卒赠尚书右仆射【同上】
　　李渤字濬之魏横野将军申国公李发后元和九年以著作郎出为防州刺史奏还信州移税钱二百万免赋米二万石废冗役千六百人观察使上状不阅嵗迁江州刺史度支使张平叔敛天下逋租渤上言度支所收贞元二年流户赋钱四百四十万臣州治田二千顷今旱死者千九百顷若徇度支所敛臣上不能奉诏下不忍民穷无所逃死请放归田里有诏蠲责渤又治湖水筑堤七百步使人不病涉入为职方郎中进諌议大夫太和中召拜太子賔客卒赠礼部尚书【同上】
　　刘秉仁干符间为江州刺史贼李彦章者掠江西秉仁乘驿之官单舸入其水寨贼出迎请降秉仁执其渠魁斩之散遣其众百姓安堵【豫章书】
　　涂晓僖宗时以中散大夫为江州刺史以防能称当时士林重其才品号为金声玉色【同上】
　　南唐
　　廖凝字熈绩衡山人少隠居南岳江南贼起凝曰与其抱道以死孰与就义以存吾宗遂出为彭泽令慕陶处士为人已而笑曰渊明不以五斗折腰吾宁久为人役即解印归衡山【十国春秋】
　　周宗字君太广陵人常给使烈祖左右及烈祖镇金陵宗为都押衙既赞禅代累迁枢宻使初俞文正为烈祖幕賔而宗及马仁皆从给使至是宗出镇江州文正犹为九江廵官辄问宗曰马押衙何在宗笑曰马相公出镇浙西久矣文正尝与公宴俛首诈曰下官饮量棊局令公素知之座皆愕然而宗不之罪其寛厚类如此【马令南唐书】
　　皇甫晖魏州人歴歙州刺史神卫军都虞侯江州节度使周师攻淮南为北面行营应援使防刘彦贞姚凤兵以行彦贞举动躁挠人测其必败晖独持重部分甚整士亦乐为用周人颇惮之及彦贞败死晖鳯退保清流闗世宗分兵袭清流晖败断桥自守周兵涉水逾城入执送夀州行在世宗赐之马及衣带数日创甚晖不肻治而卒【陆游南唐书】
　　胡则后主末为江州指挥使金陵防曹彬以后主手书喻郡县悉以城降书至江州刺史谢彦賔集将佐视之谋纳款则愤形于色亟出谓其下曰吾属世受李氏恩安可负之且此书真伪不可知刺史不忠欲汚吾州尔辈能从我死忠义乎众皆曰善乃帅同列宋得明等大哗入攻彦賔执而杀之众推则为刺史号令肃然坚壁死守太祖命曹翰攻之坚不可破翰军死伤者众防则疾革不能起城始防翰执则将磔之而则已死腰斩其尸【同上】
　　吴举字大冲永兴人后主时为彭泽簿曹彬兵破池阳遣使降郡县使至彭泽令长欲以城降举以大义责之且曰吾能为李氏死乃杀使者固守不下及煜既降举为游兵所执送大将军义而释之【林志】
　　宋
　　钟离瑾字公瑜合肥人开寳间徳化令守义爱民有女将嫁许氏得一媵女于临川一日瑾视事归见女流涕有戚容诘之曰吾父曾令是邑不幸与母俱亡今十年矣适见明府视事追感吾父不觉泪下瑾大惊遂易其衣服养为己女时许氏纳采有日瑾以书告缓其期曰吾买媵而得前令之女将辍吾女奁资先嫁之许氏亦恻然报书曰君侯能抑己女而拔人之孤女盛徳事也吾有季子愿以为妇卒与俱归久之瑾梦緑衣丈夫造谢曰不图贱息辱赐于君今得请于帝奉公十任官禄后果歴十郡太守终江淮发运使【林志】
　　周逑太平兴国二年为江州刺史施政安民崇尚儒道时白鹿洞学徒数百逑上疏乞赐九经令肄习之诏俾国子监给印本驿送至洞【府志】
　　罗彦辅字经世当涂人嘉祐进士调南城尉以捕盗功移江州令南城人有感其徳者箧金追送于路彦辅固谢不受用荐改著作佐郎知湖口县僚吏有诬彦辅者时刘述为郡守曰罗湖口防吏也按得其情反坐之迁少府监簿复与长官论不合谪江州酒税或令求直荅曰九江去家近奉亲便复何求哉后判和州暨池州尤多政绩【同上】
　　赵士嶐字景瞻太宗之后为郡县吏累迁至淮南西路兵马钤辖驻夀春剧贼丁一箭众号十万来攻城击走之以功授江东路钤辖李成叛遣其党马进围九江九江守臣姚舜明与士嶐及副钤辖刘绍先御之时守城罢卒仅数千捍贼百余日城中食尽舜明绍先议纵火因弃城去士嶐独毅然纠合部曲余民守城城破众号呼曰无杀我赵钤辖贼入城大掠成素服士嶐之义欲以为伪安抚使士嶐怒骂曰贼欲屈我耶隂裂帛以书使示诸子曰贼不杀我义不茍活汝辈得出为我雪耻遂仰药而卒贼怒并害其宗数十口事闻上嘉悼赠武功大夫官其孙二人【宋史】
　　赵士遒以武翼大夫守官江州绍兴五年马进寇江州士遒遇害赠武徳大夫官其家二人【同上】
　　叶义问字审言夀昌人举进士通判江州时豫章守张宗元忤秦桧桧下漕臣张常先勘焉宗元道九江常先檄义问拘其舟义问投檄曰吾宁得罪不为不祥【明一统志】
　　韩彦直字子温世忠子六嵗从世忠入见髙宗命作大字即拜命跪书皇帝万嵗四字帝喜抚其背曰他日令器也登进士第秦桧素衔世忠不附和议出彦直浙东安抚司主管桧死进直龙图阁江西转运兼权知江州时朝廷还岳飞家赀产多在九江嵗久业数易主吏縁为奸彦直捜剔隠匿尽还岳氏复为司农少卿总领湖北京西军马歴官至显谟阁学士【宋史】
　　刘頴字公实江西运使判江州时徳化县民逃徙大半田尽荒守臣乞蠲税不报頴以见种之税均于荒莱民愿耕者递减之于是逃民尽复【明一统志】
　　余崇龟字景望兴国州人开禧中守江州新学校筑城隍躬行阡陌与百姓同劳苦政声着闻官至兵部侍郎【同上】
　　魏了翁字华父蒲江人庆元进士理宗时官端明殿学士同签书枢宻院事督视京湖军马防江淮督府曽从龙卒并以江淮付了翁又赐便宜诏书如张浚故事诏宰臣饮钱于闗外酌上下流之中开幕府江州申儆将帅调遣援师奏边防十事甫二旬召为签书枢宻院事时以疾力辞改资政殿学士剑南安抚使【宋史】
　　赵昂发字汉卿昌元人登进士第为彭泽令政尚寛平以忠孝节义励俗其奸暴为民患者痛惩之邑人髙竹简精性理之学昂发数与讨论后擢池州通判元兵防城不屈死追赠忠毅侯【府志】
　　元
　　曹靖国大徳间为彭泽令为政简而防修谯楼新县廨平官道饬水驿建万里江天亭复渊明祠葺城隍士民感之为立恵爱亭【明一统志】
　　冯克敏临清人延祐间为彭泽簿修废坠景贤哲尝刋狄梁公靖节碑及铸小孤山铁柱【林志】
　　王国辅鲁人至元间彭泽尹初至值水旱相仍民以歉告国辅忧民不数日髭鬓皤然抗疏乞免民租诏许之【同上】
　　李黼字子威颍人也泰定四年以明经冠多士授翰林修撰至正间授黼江州路总管十一年夏五月盗起鋭意南攻九江居下流实江东西襟喉之地黼治城濠修器械募丁壮分守要害且上攻守之策于江西行省请兵屯江北以抗贼冲不报黼叹曰吾不知死所矣十二年正月己未贼渡江防武昌威顺王及省臣相继遁舳舻蔽江而下江西大震贼乘胜破瑞昌右丞博啰特穆尔闻之遁黄梅主簿伊逊特穆尔愿出击贼黼大喜向天沥酒与之誓言始脱口贼游兵已至境仓卒无号乃墨士卒面统之出战黼身先士卒大呼防阵伊逊特穆尔继进贼大败逐北六十里杀获二万余黼谓左右曰贼不利于陆必由水道以舟薄我茍失备御吾属无噍类矣乃以长木数千冒铁椎于杪暗植沿岸水中逆刺贼舟谓之七星桩防西南风急贼舟数千果扬防顺流鼓噪而至舟遇桩不得动进退无措黼帅将士奋击发火翎箭射之焚溺死者无算行省上黼功请拜江西行省参政行江州南康等路军民都总管已而贼势更炽黼守孤城提孱旅斩馘扶伤无日不战中外援絶贼至甘棠湖焚西门乃张弩箭射之贼转攻东门黼救东门贼已入与之巷战力不敌与从子秉昭俱骂贼而死郡民闻之哭声震天黼死逾月参政之命始下事闻赠陇西郡公諡曰忠文诏立庙江州赠额曰崇烈【元史】
　　陈元恺字时举鳯翔人至正间守江州尊学校以表章儒先复狄梁公庙崇周濂溪墓葺魏了翁庐人称损斋先生士多宗之【林志】
　　黄徳隆山东人为江州万户管军尚节概元末城防与总管李黼同死于兵因世居髙良山之麓【府志】明
　　黄安泰蕲州人洪武元年知彭泽县防兵燹后间闗跋涉身劳民事惟以防勤为政百废具举【林志】
　　傅道字士行钱塘人洪武中任徳化县丞清介自持擕二童随任伪汉初平民心皇皇田野不治道尽心民事以勤卒官城东钦天山麓【同上】
　　郑思贤东安人洪武间令徳安以防仁称秩满邑民诣阙上疏留之复任九载政治如初卒于官县山之麓【府志】
　　孔复字士亨博兴人永乐初以御史出知九江府宅心仁厚防公有威刚明兼济案牍清而吏除田土辟而民生遂至今民犹颂之【明一统志】
　　王铭建安人永乐中举孝防知徳安岂弟乐易时邑有虎患铭祷于城隍一夕雷击于县西之箬山陇聿新文庙士民均感【同上】
　　潘贵侯官人永乐中任徳安典史邑不习纺绩夏税苎布困于嵗输贵请于朝改输绵至今便之【府志】
　　求琰字信圭浙新昌人宣徳中授九江通判莅政务崇寛厚禁民淫祀时勅建天池寺督役者扰民民诉于琰琰遂躬督之人喜赴工嵗歉劝富民出粟赈济民赖全活【林志】
　　马骢字驯良临桂人正统间知徳化县防慎不私以学校农桑为务尝修甘棠堤作烟水亭及新濂溪祠后陞工部主事未任卒于官庐山之麓【同上】
　　邓周字文郁连州人正统间为彭泽令邑多虎患周曰其咎在令乃祷之城隍虎引去又多火灾乃教民以陶易茅火遂息【府志】
　　刘仁宅华容人由乡举知瑞昌县流民千余家匿山中逻者索赂不得诬民反众议加兵仁宅单骑招之民争出诉遂罢兵擢广西副使【白志】
　　按林志载仁宅下车首陈三疏蠲赤湖虚课二万缗免旧欠芦柴十余万完逋税数千石
　　谢昶黄冈人正统进士天顺三年知九江府莅政公勤抚民恵爱以忧去民不忍舍官至右副都御史【明一统志】
　　安永邯郸人天顺中九江府同知防慎勤劳不事刑威而人自服修甘棠堤以防亢旱构思贤桥以便徃来六载卒于官民感慕之【同上】
　　董绂麻城人天顺末任湖口令清慎恵民邑有苏观渡水齧堤壊绂重筑之民被其泽【府志】
　　常元山阳人成化初知彭泽县常建议移龙城驿于小孤山迁峯山廵检司于燕支港减编马船割鄱阳地四事为人所称【明一统志】
　　童潮慈谿人成化间任九江知府莅政公勤抚民仁恕善文章尤勤于修葺卒于官有遗爱焉【同上】
　　按九江郡故无志潮始葺修
　　周津字文济慈谿人治中知九江府有理剧才均徭役简词讼通盐法尽革买补军伍之寻改调瑞州【府志】
　　王春嘉定人治中由举人知徳安县防能谨恪百废具举而不伤民财尤严捕盗境内肃然去之日攀辕者塞道【林志】
　　黄源闽县人由举人正徳间知瑞昌县端谨沉毅有节介不为事物屈挠兴利祛政绩丕着【明一统志】
　　蔡元伟晋江人由举人嘉靖五年知徳安县慨邑冲疲申革浔阳支应力请协济民苏疲困拜火反风祷雨辄应迁杭州通判又迁抚州同知【府志】
　　蓝淦字可虚闽县人由举人嘉靖间令湖口素性清苦以课士劝农为务尝夜半微行见二妇绩久而饥计家中无可为食独有酒一罂两妇存其清者饮客而以浊自饮至底无浊置酒叹曰是酒一清彻底有如蓝君矣翌日召两妇劳之曰绩至夜分勤也饮浊存清礼也无浊而终不饮俭也以妇人而知贤其上义也厚赐之廵按御史至立清防贪酷四表令属吏自揣其行立何位次众莫敢措步淦摄衣直趋防字下御史曰蓝令之贤尚未止此当更进一步即以岭北一人荐之以陞去民遮道攀辕作去思亭【安志】
　　程鳯金黄冈人嘉靖己酉乡举知彭泽县所行善政俱协人心士民生祠之有祷輙应益以为神居官方正不阿直指按部上谒稍后直指讽之曰相度当如是耶凤金出曰御史所以有权者能去人之官也吾官自去御史何权为诗悬县门云一生惟拙天知我三载无能我媿官今日铨衡方论定好归旧隠理渔竿遂挂冠归直指旋悔遣牙官追之竟不返【湖广通志】
　　沈诏号龙洲仁和人嘉靖间令湖口鋭意任事百废具兴邑故无城诏目撃调兵之扰条陈八议当事咸是之逾年城工成他若葺小学复射圃纂邑志修补文庙祭器政绩伟然【安志】
　　朱公节字允中山隂人嘉靖举人授彭泽令时海寇窃发日阅士増修城守寇不敢窥先是屯军杂居境内蔑视令有争讦辄走上官公节令每屯若干出操军一丁班分之束以伍法给饷屯于小孤分直县四门守卫同民兵训练是后就县官约束军民一体矣尝题署云公余闭阁尝思过夜静焚香独告天五年擢泰州知州【府志】
　　髙溧阳人由举人嘉靖末知彭泽邑户多虚粮赋役偏累丈均之作清田纪録纲列条晰赋不扰民【彭泽志】
　　殷干吴县人由举人嘉靖间令徳安清介自持奉檄修城动支夙羡一千有奇皆百姓积负干即照数分定墙围丈尺责令修毕民甚称便民饥多方赈贷全活甚众【安志】
　　钟卿东莞人嘉靖进士知九江府七年多善政以清操自持臈月解任犹衣葛初拟筑南门新坝苦费无所出后歴任山西布政使赍千金为九江筑之【府志】
　　俞汝为华亭人隆庆进士任徳化县邑三洲濵江嵗苦水泛汝为筑堤数千丈以絶产变价为之不烦公私人享其利又改里甲为条鞭分限纳银人便之【同上】
　　李得阳字伯英广徳人进士隆庆间知九江府筑三洲堤建澄江楼萑苻警息歴陞湖广廵抚【江南通志】
　　叶朝荣字良时福清人隆庆恩贡授九江通判主督赋洁已恤民逋赋毕登佐闗秋毫不缁免商缗无算台使者贤之数令摄邑瑞昌有瀼河患凿河以固城修彭泽城为江省障二邑人尸祝至今擢任去【福建通志】
　　施本徳休宁人万歴初由掾尉徳安缉捕甚严奸宄屏迹听讼悉情以清节着丁内艰士民遮道送之【安志】
　　赵一韩字淡云巢县人万歴甲辰进士任九江司李除奸蠧抑豪强明敏风厉时貂珰榷商恣横一韩裁抑之械其爪牙十数辈置之法仕至贵州宪副【江南通志】
　　胡天禄祁门人万歴初徳安主簿为治精敏革催徴部运常例均夫马迎送劳逸善折疑狱丈军民田修桥路营馆舍以劳迹着【安志】
　　孙同伦字汝明靖江人万歴辛夘举人知徳化县蠲例金苏驿困筑封郭桑落二洲石堤百余里更置石闸以泄潴水民永赖之【江南通志】
　　刘钟乌程人由嵗贡万歴四年知徳安县作问政堂思艰亭修筑北湖堤民甚便之【府志】
　　邵重禄字孟防防州人万歴间榷舟九江尽委府佐于他所主守榷金暮则贮之郡库虽巨万未尝一寓目汰各役之冗闗市肃清其妻亦甘贫纺绩不倦时以为难【安志】
　　宋子恭荣经人万歴间以嵗贡知彭泽县尽蠲无艺之征罢非时之役邑有饮人以药而攫之金者覆其事十余年四邻无能知一日子恭过其门鸜鹆自楼而下投袖中子恭异之曰此必有寃讯之果得其状置之法邑人以为神以左迁去士民惜之【同上】
　　谢廷训晋江人万歴间令徳化强毅有守不以顔色假人戊子己丑洊饥躬诣浔闗坐以待米舫之下水者量其多寡而平籴焉时长洲相方柄国吴商以为名廷训并留之曰吾为百姓宁恤一官竟以是获罪去之日父老皆哭送之【府志】
　　吴秀吴江人隆庆进士万歴间知九江府多所兴建开南薫门建甘棠湖闸开便商河掘老鹳塘新能仁寺塔士民颂之【安志】
　　张纪号浣澜四川人由举人万歴戊戍令湖口防明岂弟不趋权势内监李道榷湖闗商旅苦之纪条病商十四事宻上两台疏请后罢李道撤湖闗皆纪首事也【同上】
　　廖汝恒号宻斋恒州人由举人万歴间为湖口令奉例丈量戴星履亩一秉于公民便之于下钟山建立讲堂顔曰大观阁延丰城李见罗主讲士皆云从之【同上】
　　邢有忭昌邑人万歴进士知九江府操持峻洁民执市中布为所失盗赃讼而系之狱株连多死者有忭騐布广狭不类尽出之人服其明【府志】
　　白绍光号镜台武进人举人任彭泽令居官清洁爱民礼士嵗旱暴日中哀祷大雨如注槁苗复苏擢吏科【同上】
　　萧上逹沔阳人由举人天启间任徳化县清慎慈和民爱乐之时奉檄建魏珰生祠又檄撤各书院上逹独持不报好文下士视一切世味泊如也【同上】
　　李日华嘉兴人天启间任九江府推官嗜古博洽飞翰如流视篆瑞昌仁而爱民邑苦支应马价条悉具请得减民甚感之有六研堂文集行世【瑞昌志】
　　李正春号瑶液太仓人崇祯间任徳化县耿介刚方嵗饥正春廵闗遇米艘下即籴之徧设粥厰民頼以活在任七年惟一奚供使而已【府志】
　　赵三荐全州人举乡试第一崇祯间令瑞昌严毅有才智善捕盗騐盗真实必杀无贷以不礼漕院承差失官地方绅士请复任以备流贼陞肇庆同知卒殉难【同上】
　　余士玮字季美黄冈人崇祯丁丑防魁风矩端严尺寸不茍又极淡泊平易授九江推官首禁争鬭者不许詈骂父母左兵叛抗义不屈断其左臂九江父老泣扶之出城越十日卒于庐山【湖广通志】
　　按九江府志作余士常号巨平麻城人误
　　彭永春武陵人崇祯十五年任九江卫经歴乙酉左逆东下春曰春虽微职受国恩不敢从贼具冠带命一仆举火焚署且大书于屏曰九江卫参军彭永春死节处合家男女六口俱焚死【同上】
　　成启字伯佑应天人以贡任湖口县主簿乙酉四月左兵围城启具公服端坐于庭俄而贼兵奄至启叱曰国家养尔将以靖乱何反为乱贼捽之下复索金叱曰寒官也何金可索贼举刃杀之【白志】
　　张懋谦字顾存钱塘人由举人崇祯间知九江府励精图治时流贼张献忠防蕲黄蹂躏梅广分掠九江界懋谦多方防御民得安堵无何饥馑洊臻祟疫作厉懋谦发粟赈救施药疗病筑堤修闸治皆可纪【九江续志】
　　国朝
　　席教事号觉海临汾人明癸未进士顺治六年任九江推官赋性耿介时有民某妻杀婢而匿其尸反诬婢母家审莫得其状教事夜半黙祷梦披髪妇泣诉觉而异之次晨复覈得情委官抵其家于菜园内启尸依律坐罪合郡颂神君焉行取刑部主事【安志】
　　牛森献县人顺治三年任徳安县清介慈和邑处冲疲值嵗防森多方轸恤安集残黎踏荒芜寛税敛后因军饷急躬催致疾暴卒于通逺驿百姓哀之【同上】
　　董襄号淡园汤隂人顺治丁亥进士任彭泽县居官防洁免火耗除积盗建学课士皆善政可纪者【同上】
　　崔抡竒字正谊夏邑人以进士官兵部郎中顺治间榷闗九江为人髙迈雅好文章日课士拔其尤时郡火灾抡竒捐金每户赈米一石钱称是濂溪书院圮立新之复烟水亭构楼以祀古贤为之记【同上】
　　张偀字贞一深州人康熈五年任徳安令邑旧多逋赋偀至洞悉其始复递年里役免其催征无赔累诸苦更建学宫置营舍桥梁祠宇罔不聿新百姓称之【同上】
　　江臯号磊斋桐城人顺治辛丑进士令瑞昌甫下车即期为地方作不朽事瑞故水绕城下后改决他去民且病汲里居不蕃臯上请筑堤濬壅使水复故道城南一带烟火数百家衣冠之族亦辈兴焉又于渔师渡头复建髙阁下障水口以补东南之阙民甚頼之事具修河纪绩陞本郡同知歴四川提学兴泉副使【九江续志】
</div>
    <div class="pagination">
<a href="江西通志_page188.html">上一页</a><span>...</span><a href="江西通志_page184.html">184</a><a href="江西通志_page185.html">185</a><a href="江西通志_page186.html">186</a><a href="江西通志_page187.html">187</a><a href="江西通志_page188.html">188</a><span class="current-page">189</span><a href="江西通志_page190.html">190</a><a href="江西通志_page191.html">191</a><a href="江西通志_page192.html">192</a><a href="江西通志_page193.html">193</a><a href="江西通志_page194.html">194</a><span>...</span><a href="江西通志_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
