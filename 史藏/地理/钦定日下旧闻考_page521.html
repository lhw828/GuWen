<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 521 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 521 页/共 698 页</h1>
    <div class="content">一带农家独速畦边秧马更番岸上水车牧童牛背村（上竹下遂）馌妇钗梁野花辋川图昔曾见摩 
诘信不我遐臣等谨按北远山村御制诗恭载首见之篇余不备录北远山村东北度石桥折而西为 
湛虚翠轩又西为耕云堂又西为若帆之阁湛虚翠轩东数十武有闗帝庙圆明园册臣等谨按若帆 
之阁下层额曰御风泠然上额曰平临天境与湛虚翠轩诸额皆御书北远山村西南有室临河西向 
为西峰秀色河西松峦峻峙为小匡庐后有龙王庙西峰秀色之东为含韵斋又东为一堂和气又东 
南为自得轩后垣东为岚镜舫西为花港观鱼圆明园册臣等谨按西峰秀色四十景之一兹额及含 
韵斋一堂和气自得轩额皆世宗御书岚镜舫花港观鱼诸额皆皇上御书乾隆九年御制西峰秀色 
诗轩楹洞达面临翠巘西山爽气在我襟袖后宇为含韵斋周植玉兰十余本方春花气袭人宛入众 
香国里嵦地高轩架木为朱明飒爽如秋时不雕不斵太古意讵惟其丽惟其宜西窗正对西山启遥 
接峣峰等尺咫霜辰红叶诗思杜雨夕绿螺画看米亦有童童盘盖松重基特立孰与同三冬百卉凋 
零尽依然郁翠惟此翁山腰兰若云遮半一声清磬风吹断疑有苾蒭单上参不如诗客窗中玩结构 
既久苍苔老花棚药畤相萦抱凭栏送目无不佳趺榻怡神良复好春朝秋夜值几余把卷时还读我 
书斋外水田凡数顷较晴量雨咨农夫清词丽句个中得消几丁丁玉壶刻但忆趋庭十载前徊徨无 
语予心恻是地轩爽明敞戸对西山皇考最爱居此臣等谨按西峰秀色御制诗恭载首见之篇余不 
备录西峰秀色迤东东西船坞各二所北岸为四宜书屋五楹即安澜园之正宇东南为葄经馆又南 


为采芳洲其后为飞睇亭东北为绿帷舫四宜书屋西南为无边风月之阁又西南为涵秋堂北为烟 
月清真楼楼西稍南为远秀山房楼北度曲桥为染霞楼圆明园册臣等谨按四宜书屋四十景之一 
额为世宗御书皇上即于其地略仿海宁陈氏安澜园之意因以命名详御制安澜园记并御制安澜 
园十景诗恭录卷内葄经馆诸额皆御书御制安澜园记安澜园者壬午幸海宁所赐陈氏隅园之名 
也陈氏之园何以名御园盖喜其结构致佳图以归园既成爰数典而仍其名也然则剏欤曰非也就 
四宜书屋左右前后略经位置即与陈园曲折如一无二也四宜书屋者圆明园四十景之一既图既 
咏至于今已历二十年也土木之工二十年斯弊故就修葺之便稍为更移费不侈而一举两得也彼 
以安澜晹额则因近海塘似与此无涉也然帝王家天下薄海之内均予戸庭也况予缱念塘工旬有 
报而月有图所谓鱼鳞土备南坍北涨诸形势无不欲悉安澜之愿实无时不厪于怀也由其亭台则 
思至盐官者以筹海塘而愿其澜之安也不宁惟是凡长江洪河与夫南北之济运清黄之交汇何一 
非予宵旰切切闗心者亦胥愿其澜之安也是则予之以安澜名是园者固非游情泉石之为而实蒿 
目桑麻之计所谓在此不在彼也乾隆九年御制四宜书屋诗春宜花夏宜风秋宜月冬宜雪居处之 
适也冬有突厦夏室寒些骚人所艳允矣兹室君子攸宁秀木千章绿阴锁间间远峤青莲朵三百六 
旬过隙驹弃日一篇无不可墨林义府足优游不羡长杨与馺娑风花雪月各殊宜四时潇洒松竹我 
乾隆二十九年御制安澜园十咏园别有记入园门朴室三间背倚峰屏右临池镜颜曰葄经不减陈 
氏藏书楼也縆年默记复潜神那拟班家戏答宾枕藉亦非耽博古欲推实政善安民右葄经馆为圆 
明园四十景之一因岁久修葺略为更置宛然盐官安澜园皇考御额在焉春夏秋冬无不宜所宜乐 
总读书时何须千里盐官忆即景吾方勉近思右四宜书屋界域有边风月则无边轻拂朗照中吾不 
知为在御园在海宁矣月藉风清摇籁影风邀明月奏琅音三千界外三千界踪迹无边那可寻右无 
边风月之阁西临长河波光翻影动摇楣梠间坐此可悟南华堂襟西向额含秋金水相生厥有由不 
论何时此偶坐总如爽气面前浮右涵秋堂房筑假山上而远纳西山秀色所谓全宾全主近低微远 
见遥髙峰侧岭横翠莫韬此即泰山一指喻重华明目为去声斯劳右远秀山房名曰染霞而实近水 
每来常爱坐此池上层楼敞紫甍水中楼影亦含清自知不是餐霞侣孤负横楣浪与名右染霞楼曲 
廊宛转构水上偶一凭槛烟水在襟袖间何必真舫临水何妨即舫之成阴树是绿油帷了无逐浪为 
行止那有随风作转移右绿帷舫一峰秀拔亭据其上每当纵望园外稻塍千顷皆在目中直与农夫 
田父共较雨量晴矣低俯鳞塍迥据山犁云锄雨绘民艰问应飞睇于何处只在隅园咫尺间右飞睇 
亭四宜书屋之后延楼髙敞不施厨障为纳烟月契神处又似在陈氏竹堂月阁间一轮古月真无匹 
几缕空烟清莫加朗照轻笼寥廓表便成句亦谢雕华右烟月清真楼是芳皆可采不必学楚骚注意 
兰荃澄波之上敞轩临蔌蔌芊芊满碧浔是药文殊胥命采此芳宁向楚骚寻右采芳洲臣等谨按四 
宜书屋安澜园御制诗恭载首见之篇余不备录四宜书屋之东临池楼宇为方壶胜境上下各五楹 
南建坊座二其北楼宇为哕鸾殿又北为琼华楼哕鸾殿东为蕊珠宫宫南船坞后有龙王庙圆明园 
册臣等谨按方壶胜境四十景之一额为皇上御书坊座南额曰芝田日永曰阆苑春深北曰凤鸣珠 
树曰鹿寿灵台方壶胜境楼宇上额曰宜春殿曰敬胜怠哕鸾殿楼宇上额曰用厥中曰有真赏在琼 
华楼额曰潄芳润及蕊珠宫额皆御书乾隆九年御制方壶胜境诗海上三神山舟到风辄引去徒妄 
语耳要知金银为宫阙亦何异人寰即境即仙自在我室何事远求此方壶所为寓名也东为蕊珠宫 
西则三潭印月净渌空明又辟一胜境矣飞观图云镜水涵拏空松栢与天参高冈翙羽鸣应六曲渚 
寒蟾印有三鲁匠营心非美事齐人搤掔只虚谈争如茅土仙人宅十二金堂比不惭臣等谨按方壶 
胜境御制诗恭载首见之篇余不备录方壶胜境西北为三潭印月又西北度桥为天宇空明其后为 
澄景堂堂东为清旷楼西为华照楼圆明园册臣等谨按三潭印月天宇空明诸额皆皇上御书澡身 
浴德在福海西南隅即澄虚榭正宇三楹东向南为含清晖北为涵妙识折而西向为静香馆又西为 
解愠书屋西南为旷然阁圆明园册臣等谨按福海亦称东湖周广凡数顷澡身浴德四十景之一也 
额为皇上御书联曰好雨知时岑峦添远碧熏风叶奏殿阁有余清亦御书乾隆九年御制澡身浴德 
诗福海西壖平漪镜净黛蓄膏停竹屿芦汀极望弥弥浴鳬飞鹭游泳翔集王司州云非惟使人情开 
涤亦觉日月清朗芩香含石髓秋水长天色不竭亦不盈是惟君子德我来俯空明镜已默相识鱼跃 


与鸢飞如如安乐国臣等谨按澡身浴德御制诗恭载首见之篇余不备录澡身浴德之北度河桥为 
望瀛洲其北为深桞读书堂堂北为溪月松风圆明园册臣等谨按望瀛洲额皇上御书深桞读书堂 
溪月松风额皆世宗御书平湖秋月在福海西北隅正宇三楹西为流水音东北出山口临河为花屿 
兰皋折而东南度桥为两峰挿云又东南为山水乐其北为君子轩为藏密楼圆明园册臣等谨按平 
湖秋月四十景之一额为世宗御书流水音花屿兰皋诸额为皇上御书乾隆九年御制平湖秋月词 
调寄浣溪纱倚山面湖竹树蒙密左右支板桥以通步屐湖可数十顷当秋深月皎潋滟波光接天无 
际苏公堤畔差足方兹胜概不辨天光与水光结璘池馆庆宵凉蓼烟荷露正苍茫白傅苏公风雅客 
一杯相劝舞霓裳此时谁不道钱塘臣等谨按平湖秋月御制词恭载首见之篇余不备录蓬岛瑶台 
在福海中央门三楹南向正殿七楹殿前东为畅襟楼西为神洲三岛东偏为随安室西偏为日日平 
安报好音由蓬岛瑶台东南度桥为东岛有亭为瀛海仙山西北度桥为北岛正宇三楹圆明园册臣 
等谨按蓬岛瑶台四十景之一旧名蓬莱洲后易今名额为皇上御书门额曰镜中阁与畅襟楼随安 
室额皆御书神洲三岛日日平安报好音瀛海仙山诸额皆世宗御书乾隆九年御制蓬岛瑶台诗福 
海中作大小三岛仿李思训画意为仙山楼阁之状岧岧亭亭望之若金堂五所玉楼十二也真忘一 
如小大一如能知此是三壶方丈便可半升铛内煮江山名葩绰约草葳蕤隠映仙家白玉墀天上画 
图悬日月水中楼阁浸琉璃鹭拳净沼波翻雪燕贺新巢栋有芝海外方蓬原宇内祖龙鞭石竟奚为 
臣等谨按蓬岛瑶台御制诗恭载首见之篇余不备录接秀山房在福海东隅正宇三楹西向后稍东 
为琴趣轩其北方楼为寻云东南为澄练楼楼后为怡然书屋寻云楼稍东佛室为安隠幢接秀山房 
之南为揽翠亭圆明园册臣等谨按接秀山房四十景之一与揽翠亭额皆世宗御书琴趣轩寻云诸 
额皆皇上御书乾隆九年御制接秀山房诗平冈萦回碧沚停蓄虚馆闲闲境独夷旷隔岸数峰逞秀 
朝岚霏青返照添紫气象万千真目不给赏情不周玩也烟霞供润浥朝暮看适兴户接西山秀窗临 
北渚澄琴书吾所好松竹古之朋仿佛云林衲携笻共我豋臣等谨按接秀山房御制诗恭载首见之 
篇余不备录接秀山房之南有敞宇北依山南临河为别有洞天五楹西为纳翠楼西南为水木清华 
之阁阁西稍北为时赏斋圆明园册臣等谨按别有洞天四十景之一额与纳翠楼水木清华之阁诸 
额皆皇上御书乾隆九年御制别有洞天诗苑墙东出水闗曰秀清村长薄疎林映带庄墅自有尘外 
致正不必倾岑峻磵阻绝恒蹊罕得津逮也几席绝尘嚣草木清且淑即此凌霞标何须三十六臣等 
谨按别有洞天御制诗恭载首见之篇余不备录别有洞天迤西为夹镜鸣琴南为聚远楼东为广育 
宫前建坊座后为凝祥殿宫东为南屏晚钟又东度桥为西山入画为山容水态夹镜鸣琴之西为湖 
山在望为佳山水为洞里长春圆明园册臣等谨按夹镜鸣琴四十景之一额为皇上御书广育宫奉 
碧霞元君殿额曰恩光仁照与西山入画湖山在望佳山水洞里长春诸额皆世宗御书广育宫前坊 
额曰含弘光大曰品物咸亨与凝祥殿南屏晩钟诸额皆皇上御书凝祥殿联曰茂育恩覃昭圣感资 
生德溥配坤元亦御书乾隆九年御制夹镜鸣琴词调寄水仙子取李青莲两水夹明镜诗意架虹桥 
一道上构杰阁俯瞰澄泓画栏倒影旁厓悬瀑水冲激石罅琤琮自鸣犹识成连遗响垂丝风里木兰 
船拍拍飞鳬破渚烟临渊无意渔人羡空明水与天琴心莫说当年移情远不在弦付与成连臣等谨 
按夹镜鸣琴御制词恭载首见之篇余不备录涵虚朗鉴在福海东即雷峰夕照正宇其北稍西为惠 
如春又东北为寻云榭又北为贻兰庭为会心不远其南为临众芳为云锦墅为菊秀松蕤为万景天 
全圆明园册臣等谨按涵虚朗鉴四十景之一额为皇上御书旧悬湖西澄虚榭后移置湖东雷峰夕 
照轩宇内惠如春寻云榭诸额亦御书乾隆九年御制涵虚朗鉴诗结宇福海之西左右云堤纡委千 
</div>
    <div class="pagination">
<a href="钦定日下旧闻考_page520.html">上一页</a><span>...</span><a href="钦定日下旧闻考_page516.html">516</a><a href="钦定日下旧闻考_page517.html">517</a><a href="钦定日下旧闻考_page518.html">518</a><a href="钦定日下旧闻考_page519.html">519</a><a href="钦定日下旧闻考_page520.html">520</a><span class="current-page">521</span><a href="钦定日下旧闻考_page522.html">522</a><a href="钦定日下旧闻考_page523.html">523</a><a href="钦定日下旧闻考_page524.html">524</a><a href="钦定日下旧闻考_page525.html">525</a><a href="钦定日下旧闻考_page526.html">526</a><span>...</span><a href="钦定日下旧闻考_page522.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
