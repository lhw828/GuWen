<!DOCTYPE html>
<html>
 <head>
  <meta charset="utf-8"/>
  <title>
   至大金陵新志 - 第 48 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   至大金陵新志 - 第 48 页/共 73 页
  </h1>
  <div class="content">
   唐翰林供奉李太白 【名白往来金陵具载本集】 
唐山南西道节度参谋孟东野 【名郊栗阳尉】 
南唐司徒致仕李致尧 【名建勋赐号钟山翁】 
太师徽国文公朱元晦 【名熹淳熙除江东转运】 
南唐内史舍人潘佑 【见江南录】 
枢密使济阳武惠王曹国华 【名彬开宝升州行营统帅】 
尚书忠定公张复之 【名咏祥符知升州再任】 
中丞恭惠公李幼几 【名及淳化升州观察推官】 
枢密孝肃公包希仁 【名拯天圣知江宁府】 
丞相忠宣公范尧夫 【名纯仁治平江东运判】 
宗正寺丞纯公程伯淳 【名颢嘉佑上元主簿】 
监安上门郑介夫 【名侠清凉寺有祠】 
少师龙图学士文靖公杨中立 【名时尝家溧阳】 
参政庄简公李泰发 【名光绍兴宣抚使】 
太师丞相魏国忠献公张德远 【名浚绍兴留守都督】 
秘阁忠襄公杨希稷 【名邦乂建炎知溧阳县迁通判】 
太师丞相雍国忠肃公虞彬文 【名允文绍兴督府参谋】 
安抚殿撰宣公张敬夫 【名栻督府机宜文字】 
太师正肃公吴胜之 【名柔胜生于金陵】 
太师参政文忠公真希元 【名德秀嘉定江东运使】 
右祠有周应合作记 【按闽士陈宗上制置姚希得书略云宗支郡底僚滥叨幕议日过阁适值制幕诸文以乞修饰卞祠为请宗谓此旌表往贤以激励今士也卞晋人也其死节固有可称者然已有祠矣修不修未害也本朝苏文忠公其雄文博学廉行直节为今古所宗其它言动靡不秀拔艺能靡不绝出青溪祠先贤凡四十一人皆以其生于斯仕于斯居且游于斯者乃独舍文忠而不祠焉斯非一大阙典乎我橘翁制使先生风弭宪节实莅赣城为文忠特创祠于赣亦以文忠归自鲸波夷犹二水睠言怀之精爽如在于是修梁巍栋峻阁深堂以奉文忠庙貌洒扫有卒职掌有士至今过者俨焉如见遂以此祠并为先生之憩棠今斯事之阙固在前人而补阙之机则在今日此一段公案何以异于赣祠先生怃然曰前人之阙乎此者岂亦不知文忠之游于斯邪子宜搜其往迹成此佳话正恐缺不止是也宗拜而退退而寻诸箧中则仅有文忠诗焉见文忠在金陵为诗凡十有五篇其一萹序曰去岁九月二十七日在黄州生子名遯小名干儿颀然颖异至今年七月二十八日病亡于金陵作二诗哭之又四绝句则曰次荆公韵未一篇则曰同王胜之游蒋山其它次叶致远韵释者曰致远投东坡诗正从介甫于金陵也次裴维甫韵释者曰维甫解石于秣陵也次假缝韵释者曰缝家居金陵也不特此也绍兴元年又至金陵得钟山泉公书寄诗为谢并赠和老诗又不特此也建中靖国元年公还自海又至金陆又次韵清凉寺诗此则文忠经行金陵吟咏之最着也邵子文闻见记录一事朱晦能载于文忠言行曰王介甫与苏子瞻初无隙吕惠卿忌子瞻才高辄问之中丞李定亦介甫客也不服母丧子瞻以为不孝作诗诋之定以为恨劾子瞻作诗谤讪遂下御史狱谪居黄州后移汝州过金陵见介甫甚款子瞻曰轼欲有言于公介甫色动意子瞻辩前日事也子瞻曰轼所言者天下事也介甫色定曰姑言之子瞻曰大兵大狱汉唐灭亡之兆祖宗以仁厚治天下正欲革此今西方用兵连年不解东南数起大狱公独无一言以救之乎介甫举手两指示子瞻曰二事皆惠卿启之安石在外安敢言子瞻曰固也然在朝则言在外则不言事君之常礼耳上所以待公者非常礼公所以事上者岂可以常礼乎介甫厉声曰安石须说此文忠经行金陵事迹之最伟者也其题长短句于赏心亭着观音颂于崇因寺至今碑刻人多摹之此则文忠经行金陵墨迹之尚存者也而阙之可乎文忠怀欧阳文忠之诗曰先生经行处草木皆可敬在今亦当云然安有祠诸贤而不祠文忠者乎亦当时区处祠事者之偶遗耳或者曰建康志亦载邵子文闻见录矣宗曰公于元丰三年正月谪黄七年二月移汝由汝移至金陵今志载是事于元丰三年则是当时秉笔之士犹且于此疑惑其不知文忠之游金陵可知也非有意阙而不书也犹幸是祠初定为四十二人欲祠前制使马裕斋之大父野亭裕斋曰野亭自有祠于漕司矣此不必列贤哉是言可以观君子之所存矣天其或者盖将补文忠之阙于今乎亦当时议者之说虽沮于裕斋犹曰今祠位尚虚其一后之君子当有列野亭于北祠以备其阙者吁夫亦漫言耳后之君子亦惟有成裕斋之美而行裕斋之言耳今欲钧慈行下有司径以此祠居文忠之像以世代之先后定时贤位次文忠与程纯公同时纯公亡在元丰八年行年五十二时文忠方年五十小纯公二岁合在纯公之次中间郑介公亦当时人年事猝难契勘但介公系文忠门生官亦甚小则文忠合在介公之上至如涓刚奉祠厥有典故非底阙之所敢僣而文忠之赞非先生之大手笔则无以发明而振举也宗为太学生与陈宜中黄镛刘黻等攻史嵩之丁大全被斥丁败后登第擢制司幕官故有是书云】 
转运司有丞相忠宣范公祠参政文忠真公祠
颜鲁公祠 【在句容县】 
一拂先生郑介公祠 【读书清凉寺登第诋新法被谪还乡所存惟一拂耳】 
南轩先生祠 【在天禧寺方丈后先生旧读书处也】 
忠肃刘公祠 【淳熙二年大旱刘公珙赈济有方五县令共绘像祠之于蒋山东庵】 
马庄敏公祠 【一在城隍庙东庑一在报恩光孝观东庑今存市西水西门东岳庙青溪上四祠并废】
　　历代贡士
　　　贡额
晋元帝初制扬州岁举二人
宋制丹杨郡岁举二人
隋制蒋州岁贡三人
唐制升州岁贡三人 【有才能者无常数】 
宋中兴初建康府解额一十名绍兴二十六年增作一十一名端平元年特增两名共以一十三名为额
　　　贡院
建康府贡院在青溪南秦淮北即蔡侍郎宽夫宅旧址干道四年留守史正志建绍熙三年留守余端礼修广嘉定十六年端礼之子嵘为守撤而新之陈天麟杨万里尝为记
转运司贡院旧皆寓试僧寺嘉定九年真文忠公德秀始建贡院于青溪西 【是岁习庵陈埙首荐淳闱明年为礼部进士第一】 
进士题名自庆历二年张识至开庆元年平天佑凡一百一十六人李琮余（上□下木）李回段拂秦桧□□□良臣巫伋吴渊吴僣等皆详见前志
　　崇学校
　　　路学
□□定制路府州县正官提调学校路学设教授一员主管钱粮教育等事教授学正学录各一员主提调课讲纠正学务大学小学分斋视钱粮多寡礼请教导训诲生徒又设正学职员人吏分掌出纳钱谷礼器文籍建康路自至元十二年归附因前宋府学差官主教寻设教授又设江东道儒学提举司 【居前宋教授东厅今为仓及学录厅西厅为教授厅学正所居即宋射圃提举司沿革见前官守志】 至元三十一年诏学校之设所以作成人材仰各处正官教官钦依先皇帝已降圣旨主领敦劝严加训诲务要成材以备擢用仍仰中省省议行贡举之法其无学田去处量拨荒闲地土给赡生徒所司常与存恤大德四年秋八月庙学灾惟尊经阁及二教授厅存五年行台大夫彻尔公首与僚属谋劝谕巨姓出私钱创建正殿郡人王进德独建讲堂七年总管陈元凯府判百寿推官韩居仁高仁与教授赵由暲协力节费重构周围廊庑斋舍先贤祠教官直舍仓库庖湢内外一新复置大成乐器行台监察御史杨演撰记 【建业襟江淮带湖海自六代为都邑民物浩繁人材辈出寔士林之渊薮也越至元乙亥皇元渡江平宋四海混一钦惟圣天子体道御历以人文化天下屡颁明诏崇贲孔祀兴学养士太平之风超越前皇大德庚子秋八月庙宇火惟尊经阁仅存其经籍脱灰烬之厄斯文未丧天实相之明年春行台御史大夫彻尔公悯学校之焚毁慨然谓僚属言兹风化之本源我辈职宣风化不致力兴复可乎乃劝谕巨姓出私钱代公帑刱建正殿郡人王进德即向风慕义以构讲室府推韩居仁图其规制指授面画极其轮奂余役有所未遑逮癸卯总管陈侯元凯下车以身任之适文儒赵由暲来主教席遂同志协谋节浮费倾学廪所属贤大夫士咸（口十）力以助鸠工庀役土木偕作府判百寿推官高仁治事之暇亲董其役由暲究心经度朝斯夕斯仅再闾岁而厥功告成有廓庑以绘贤像有斋序以居生徒先贤之享堂教官之直庐下逮廥帑庖舍户牖楹楯丹雘彰施靡不完具经阁颓圯易旧以新山出云飞轩然耸于烟霄之表为郡中杰观又置大成乐儒生肆习春秋释奠衣冠整肃礼容可观延耆儒讲书训诲诸生执经问义彬彬焉有洙泗之风矣一日郡士来请于僚友郝君文李君蕃合计来言曰朔望拜谒载瞻庙貌悉增旧观非他郡所能比再造之勤愿有述以励方来三辞而请复至窃惟吾夫子纲常之道载在方册见诸日用不越乎君臣父子兄弟夫妇朋友五者而已古之为学非独玩空言以千世取禄惟躬行力践勉勉循循以求进德之地所以欲平天下者先治其国欲治其国者先齐其家欲齐其家者先修其身且夫一亩之宫瑰堵之室一有敝陋则修之唯恐弗亟岂特宫墙为然哉今頖宫修矣吾二三子来游来歌道存目击反求诸身盍思亦有未修者乎于是貌仞墙之崇峻则思斯道之尊严观经阁之富盛则思移在阁之经在腹移在腹之经在日用闻金石之铿锵则思一言一行有条有理如律吕之合节如是则不惟式副圣上乐育之心抑亦不负台察勉励之意凡在门墙其以是相谂庙之兴废始末备载金陵志中兹不复书大德乙巳良月朔记】 至大二年廉访使卢挚撰重修孔子庙碑 【文云上元年诏以兴学作士为王政先务申饬郡县甚至二年秋八月建康孔子庙成校官文学先生群诸生相与言曰吾州都会六代自国淮江之南学遂为首善之地故宋播浙兹维陪都其守臣把留钥制阃外其选必儒有重望故具升校规制雄整肩于成均殆甲东南学毁一旦迨复已十阅岁其毁其复吾辈所戚所欣吾道所关也不辞诸玟以诏来者可乎其毁大德四年闰八月其复始庚子者见监察御史杨君演记始己酉者台宪御史大夫公霍弥敕中丞廉公及其僚佐属官董其役者路之治中梁普华右其事为书檄士子掾文学江宁贡师仁来宣有请于退使承郡卢挚校成矣宇士者备矣养士者具矣公有以教之振吾升校也夫孔子之道如日月之照亘古今万世莫不戴其明以行于世固不以栋宇崇庳加损今夫众君子所以肫肫于予者岂不以崇孔祠为增国家右文之光懿台臣郡守重道之志也遂作诗俾升之士息游歌之以金玉弦诵之勤庶几有所感起报荅筦风尚者乐育之意其诗曰孰升于穹夫子之宫孰毁于昔而复于今崇基有严植纲斯邦维教斯明维士斯蘉爰才爰工于址干栋维宇斯替维构斯隆既翼其居乃晬其容曰章曰缝乃粒乃饔乃艺铅椠乃声笙镛繇条集成始玉金终乃洋圣谟以铺德音士习维羽而校斯林或蜚而冥或喙于阳或采其翰而仪其翔之习之印而宾于王士式台菜而楩而楠于焉度之以柱明堂升校之光升士毋忘】 先是学毁祭器存者十不二三是年造完监察御史刘泰记之 【夫先王之立礼也有本有文忠信礼之本也义理礼之文也本以主乎中而不敢懈文以着乎外而不可阙所谓无本不立无文不行也矧器数制度莫不起于时之宜事之当而有以成施于祭祀必尽已以实内外一致方能感格斯五礼中尤为难者其本与文一或有阙致诚亦不至虽勉卒事不陷于如不祭者几希是故扩忠信义理于斋庄恭敬拜起坐立仪不少愆者亦本之所以立也簠簋笾豆行列有数物不少差者亦文之所以行也故曰器有一之不备则礼有一之不行是以本既立矣文既行矣内外交尽不虚矣明则人物怀其仁幽则鬼神飨其德必至乎是则祀事孔明庶无悔矣建康为江南名郡又台察莅焉庙貌岿然学校修整祀器毁于大德壬寅之火存者十不二三若弗补完是文不行于外而内虽有本安得独立耶我堂堂圣元大兴文治加封孔子报德报功礼隆丁祀有司奉行固不敢不致如在之诚然而忝稷之馨弗实于簠簋水土之品弗登于豆笾虽曰明德惟馨亦奚指彼以明此哉于是台察上下议论佥同遂命提学官本路治中额森布哈购铜访得冶金之攦工者仍俾董其役既成形制高古凡三阅月而功毕衄于至大己酉之良月以数计之一千八十二可谓大备矣噫器之未具也粢盛庶品一或不登无以表其明德今器既具矣庶品既登矣诚或不足于有事之际虽黍稷之馨神亦不飨所谓诚为实礼为虚也有事于豆笾者可不谨乎校官游郑良学正方机学录刘应参恳求文石辞弗获兔忘其固陋为之记】 皇庆二年儒学录胡助重撰祭器记 【始建康学铸祭器若干以为大备御史刘公泰为之记会教授张君拱辰至有事于上丁陈其簠簋尊豆罍爵不合仪式顾犹有阙者退谋之提学官治中梁侯额森布哈曰吾尝不满于是君意雅合弗可以弗完爰禀宪台复购铜召旧匠开冶命学正贾君汝霖董其役凡三月毕工教授俾助以数具书于石庶来者有考焉按簠二副簋一副爵二十一坫五十有七此南唐旧物仅存者尔山尊二着尊二大尊二壶尊六象尊六牺尊六罍洗三副龙杓一十三怗八十有二爵一百舟九豆一百七十有四副簠一百二十有二簋如簠之数而加一焉大炉二大缶四此前铸之目刘公所记者也罍洗一龙杓一爵十小炉二十有五豆一百舟九此后铸之目旧新后先摠以件计一千四百一十有八器至是而始备惟张君主席三年以教以养以兴以补台评士论翕然称之若他役倍是不书而独书祭器者尊礼也可谓知所重矣助之不敢不书以是夫皇庆二年春记】 至治二年教授汤弥昌复取沙洲乡学田有记 【建康郡学宋绍兴间秦丞相以己赀买江宁县沙州乡黄鱼庄等处芦地十有五顷畀乡校具载碑籍至元十三年后开田百顷有奇十八年营田司以田拨隶财赋府仅以地四顷七十一亩二分归于学三十一年权豪占佃开四顷为田其后经理丈量羡田四十亩地三十亩凡为田四顷四十亩地一顷一亩二分奄据租入二十有七稔弥昌备员掌教询知有司文移不辍明为学产遂建白于行台洎察院于是路县参考文案拟断归学至治元年二月省札准断郡俾县主簿朱端卿偕弥昌履亩交业而田始来归从行者直学谢庆德知书王梦桂县吏郭滋府给文据公堂掌之以相授受始末备着文卷佃者岁纳田米七十九石有奇地租钱二十五贯自元年始然非定额有愿增租者佃可易欤惟学事因循弗举岂特斯田哉明年夏四月作亭以覆玉兔泉闰五月新创灵星三门焕然改观此皆职所当为而前人惮事难役巨弥昌勉为之赖台察宗主力克有成谨识形石田图四至佃名刻之下方至治二年良月日记】 学计租入视宋增损不同 【田土总一万八百五十九亩四十六步四分六厘二毫五丝水沟二二十二条田一万六千九百六十亩四十七步九分四厘九毫五丝地二千六百一十亩二角二十七步五分五丝山二百一十七亩二角一十六步芦地八百四十九亩一角堽四十五亩五十阙步塘一百五十四亩一角三十三步七分六厘二毫五丝杂产二十一亩一十步水池一角一十八步水塌二角二十六步房屋七十四间三厦七溜白地八十七假粮斛总五千二百三十五石六斗二升九合五抄米四千五十三石三斗四升三合七勺五抄小麦一千一百一十四石七升四合七勺大麦二十七石四斗七升七合一勺黄豆三十七石一斗五升一合五勺荞麦三石五斗八升二合至元钞总八定二十九两四钱一分六厘租钱一定三十七两四钱四分房钱六定四十一两九钱七分六厘丝一十二两四钱九分八厘山柴六十七束芦三百束】 科举兴以贡士庄田粮积贮待发大晟乐器设掌乐主之惟春秋二丁释奠则用书籍则景定志所云赐书板刻买置者兵火散失殆尽归附后于诸路裒集及捐学计续刊设职收掌所买经史子集图志诸书视他郡亦略全备 【十七史书板计纸二万三千张史记一千八百一十九前汉二千七百七十五后汉二千二百六十六三国志一千二百九十六晋书二千九百六十五南史一千七百七十三北史二十七百二十一隋书一千七百三十二唐书四千九百八十一五代史七百七十三杂书板金陵志四百八十贞观政要书二百朱子读书法一百七十南唐书一百八十礼部玉篇二百七十集庆志一百三十五修辞衡鉴五十六农桑撮要五十八救荒活民书一百五十曹文贞公诗集二百八十五宪台通纪五百一十五陈子廉先生诗二十鲁斋先生诗解大学一十九乐府诗集一千三百八十厚德录六十刑统赋六十有三】 庙学时有阙坏随事修补无大更易六斋延训导六员大学四 【常德守中小育材追德】 小学二 【兴贤说礼】 生徒常二百人设宾序员赡恤贫寒老病之士乡贡进士于学敦遣朔望祀享行台官躬视礼仪监察御史时至勉励公卿大夫居江左者率遣子弟就学今仕为名臣者多集庆弟子员于戏盛矣
　　　建设书院
明道书院仍宋旧规无所更易南轩书院迁旧仪宾馆地基大德元年刱盖南轩先生华阳伯张宣公祠堂江东书院在城内永安坊盬仓街至治元年五月郡人王进德刱建子霖又为营度庙屋通六十余间地临秦淮南竹木修茂置田溧阳九百亩供胆生徒前翰林学士草庐吴公尝于其中讲授群士往从受业甚众泰定元年定今额又有昭文书院在湖熟镇北有台高十余丈下临秦淮亦名太子台旧传梁昭明太子宴游之所景定志太子台下东桥之东有太子东湖昭明尝植莲其中台上有昭明像宋咸淳丁卯方拱辰扁曰昭文精舍里人杜氏守之至元间定今额凡书院皆省设山长掌钱粮教育与路州学皆有府设直学赞焉
　　　州县学校
江南归附初各县学仍设主学寻令所属行省宣慰司差注教谕掌钱粮教育江宁县学殿宇田粮皆仍宋旧上元县学后至元五年县尹田贤重修进士李桓有记 【郡城之东偏□□□□入数十□□□□□□□流之象北直平畴连衍无际□□□□□□□深旷远不翅乎林壑垧牧之居者会□□□之旧址而上元邑学之所建也考其□□□□百年矣盖当宋氏之既南郡为大藩阃帅临视学政之修致隧于郡而在邑则否迨其季年公阙蜚英之为令昉为之经始顾已迫于国胜之枪攘故制特绵蕞而完美之功有不暇焉者混一之久莫这能加则以帑庾之弗赢缉弊支危仅以自守一旦更张而为之也实难呜呼治邑者有能匹休前人以俎豆为事因其故而损益之亦何难之有至元五年岁在己卯大名田侯来尹是邑职专于学观其废阙惧无以副国家设学之意亟以请于邑长曰长责在余图之惟时谓礼器之其所宜先焉则冶铜为爵坫四十为簠簋十有八为勺二为钟一竹为笾者三十为能者五木为俎者二十以补其未备若豆若尊若罍洗炷熏之有炉植烛之有檠灌沬之有壶举易其锲璺杇窳而新之而凡器用之□□□给继之以庙学之葺则扩礼殿之基左右□□□以立十哲之□作灵星门修戟门之腐□堂及二序皆贲治之改筑成已轩敞其后为□楹构连檐以彻于堂而凡栋宇之坏无不饬□后峙华表于门外飞石梁于水次列栅以为□周垣以为蔽绘门弟子暨先儒之像于缣素以更图辟之旧而凡尽饰增严为经久之计者实无不用其极内外相侔功倍于厥初来观翕然感斯文之作兴跂望朝夕思服善教昔之大儒尝佐斯邑化俗之美流于亡穷侯之为是举也其可以无愧与大学为政本先圣王之所勤修而吏率慢焉世降殷周治不古若职是之由自侯之至究心于民夙夜弗怠邑之庶务咸得其理讼狱既清甿俗以安敏惠廉明着于一时故上元之政为属邑最今又能达其本而崇礼义之化使民有所观法益可尚也藉非具列□□何以勤来者□长曰□□□曰□贤□□□□□簿李良臣教谕汤骏典史朱辉承命谨而用力劳者邑掾陈□也金石土木之工合九百三十有奇弗之出于田侯者为钱五千缗是皆不可略也附记于碑而为之记】 句容县学颇废于兵火至元三十年县令乌延瑛创屋三间扁曰芳润至大二年县尹赵靖撤旧重建继以县尹程恭延聘名士训诲生徒远近向慕邑民献地增广学宫设唐刘邺张常洧二祠于讲堂西后至元三年刻累朝封号纶音于石置礼器雅乐绘两庑从祀至正二年建屋于中堂后扁曰止善监县尹闾县尹李允中李博教谕刘德秀等实纲纪焉学计悉有常数 【江宁县学田一十二顷七十五亩有奇上元县学基地纵横三十丈学田山地水潭通计一千一百二十一亩二角三十三步额租外荒地逐时开垦句容县学基一十九亩六分一厘田一十六顷一十八亩七分一厘地一顷六十二亩四分一厘山五顷五十七亩三分一厘塘五亩六分四厘夏租小麦八十二石六斗三升大麦一十四石三斗八升八舍中统钞五定三十四两七钱八分秋租米二百二十六石五斗三升七合黄豆一十六石八斗七升三合中统钞五定三十四两七钱八分】 详见县志
溧水州归附初为县设主学教谕元贞元年升州设教授二年知州仪武义教授刘建行竖建大成殿及神庖修理学舍一新易明伦堂扁曰□□易四斋扁曰笃实自得明理观善铸祭器□□元年同知倪顗教授陈瑞究复蒲塘渡有记阙年以教思亭为□□亭立加封碑延佑四年绘从祀像泰定三年阙台札准监察御史顺昌承德言增加田赋置册立碑至元元年知州李衡教授宋升重建明德尊道二堂修殿及两庑增设训导生徒加旧其学计见于碑刻 【旧额田土田三十四顷六十二亩七分六厘地一顷九十四亩七分二厘山九十五亩五分河渡一所房屋一十四间随屋地基租课糙粳米七百二十四石七斗八升七合小麦六十一石三斗六升三合籼稻八百三十四斤黄豆一石一斗丝一十七两二钱中统钞七定一十六两二钱二分新增田土田八十五亩四分九厘地五十六亩三分山二十七亩五分堽地一十一亩七分九厘芦墩二亩五分房屋三间半零一厦随屋地基及带屋小巷一条租课糙粳米二百七十五石七斗四升九合五勺小麦二十一石六斗五升五合黄豆一斗六升五合丝六钱中统钞一十一定八两六钱三分】 并书板详见本州岛志
溧阳州归附初为县设主学教谕元贞元年升州即以前宋县学改为州学设教授大德五年教授班惟志修学宫建斋舍东曰养正丽泽西曰明德藻德设小学斋增学田三百八十余石卞应午记之大德十一年改创大成殿至治元年教授孔涛置雅□建讲堂及先贤祠校官廨舍规模有加于旧其学计征于官者 【租粮白米二千□百二十三石四斗六升三合贡士庄四百五十五石二斗六升五合赡学一千九百五十七石三斗九升八合租钞一十九定】 详见本州岛志
　　科第进士
延佑四年丁巳溧水州人刘泳江浙省乡试第二十名明年会试下第
延佑七年庚申溧阳州人李士良江浙省第六名明年会试中选殿试第三甲同进士出身受将仕郎绍兴路余姚州判官
至治三年癸亥郡人李桓江浙省第二十七名明年会试下第恩例受余干州教授
大历二年己巳郡人李懋江浙省第十六名明年会试中选殿试第二甲同进士出身受将仕郎饶州路□阳县丞
　　儒籍
路学抄数儒人一百六十五户明道南轩书院上元江宁县学各有儒籍至元十二年乙亥正月制置赵溍弃城宵遁徐都统等率军民纳款二月二十七日大军入城平章阿珠占居明道书院军士舁弃圣像野中书院儒人古之学等诣丞相淮安王前告给榜文还复书院房屋租产招安秀才当奉钧旨令书院依例复旧由是诸学弦诵不辍至元二十八年南方儒人有德行文章政事可取者许各路岁举一人量材录用元贞元年诸路凡儒知吏事吏通经术性行修谨者各路荐举廉访司试选每道岁贡二人省台委官立法考试中式录用大德十一年系籍儒户杂泛差役并行蠲免至大二年儒人免差延佑元年设科取士儒风大振其明年再诏隶籍在学儒人毋得非礼科役烦扰是后有司奉行不至儒者杂于编户癸酉科后停试惠宗皇帝元统二年特降圣旨儒户免差有德行学问者选充教官至正阙年复行科举取士法所以作养多士者至矣阙庆儒户多前代故家宋末进士有包秀实国华陈仲谋吴季申皆以文章政事名世其后衰微不可考知今可见者董烈 【宋相文清公槐之后累官朝奉大夫知池州】 房元龙 【宋进士承议郎怀远军节度判官】 李钧 【宋太师襄国公琮之后进士累官承直郎制司干官沿江屯田分司】 王良耜 【宋相荆国文公安石之后贡士累受沿江制司干官】 赵崇回 【宋进士累官通直郎知建康府句容县】 杨公漙 【宋待补进士】 戴俊卿谢克仁 【皆宋贡士】 归附后子孙相继以科第儒术仕进显荣其家所谓君子之泽久而不泯者亦朝家崇儒兴学之效也 【曹钧溧水后志载朱虙者寿昌四世孙登宋政和八年第建炎二年官左从事郎潭州浏阳令四年军贼杜彦等陷浏阳虙力战三日死之湖南安抚司闻诸朝赠通直郎与其子柔嘉将仕郎恩泽因柔嘉历仕赠至大中大夫三世孙绍远明远四世孙用泰栋俱擢科第五世孙立之佑之以易学授徒于家忠孝之有后儒者之世泽彰着如此他如句容樊渊之孝廉溧水汤大阙之五世同居轻财急义汪立信冢妇李氏刘英杰妻吴氏陈登妻乐氏之贞节经圣朝旌异悉出世儒之家其被服礼义之教有自来矣然则列历代之崇尚儒雅欲以化民成俗其效岂虚也哉附于志未俾后可览观焉】

至大金陵新志卷十
元　张铉　撰
　兵防志
兵者圣人所以讨强暴平乱世夷险阻捄危殆恒不得已而用之观其本起于阴阳之相胜善暴之相形而济之以器故善用兵者必审天时察地利顺民心三者皆得则可以战敌而亦圣人所慎吴晋六朝建都江左天下望为正统文物殷富宝器在焉然其分裂之际毒民于兵其备御大要在于据江防淮治城浚隍以逸待劳攻不足而守有余至其道穷数极中国举之若摧枯振槁故曰坚革利兵不足以为胜高城深池不足以为固严令繁刑不足以为威由其道则兴不由其道则废宋自高宗南渡以建康为陪都总以重臣宿兵峙粮常数十万及天兵下襄樊沿江诸将或降或遁不数月而社为墟曩之治险畜兵其胜安在今天下一统城郭沟池悉废为耕艺而中土之兵分翼镇守装出其家米盐仰给县官统属器械各有名籍不着着其设置巡防大较作兵防志 【自形势至战舰皆据旧志纂述以备参考】
　　形势
诸葛亮曰锺阜龙盘石城虎踞真帝王之宅　李纲曰天下形胜关中为上建康次之宜以长安为西都建康为东都　卫肤敏曰建康实古帝都外连江淮内控湖海为东南要会之地　刘珏曰金陵天险前据大江可以固守　张浚曰东南形势莫重于建康实为中兴根本　陈亮曰旧日台城在锺阜之侧据高临下东环平冈以为安西城石头以为重带玄武湖以为险拥秦淮青溪以为阻是以王气可乘而运动如意　江默曰自淮而东以楚泗广陵为之表则京口秣陵得以蔽遮自淮而西以寿庐历阳为之表则建康姑孰得以襟带表里之形合则东南之守不孤其来尚矣余见江防
　　攻守
张敦颐曰晋蔡谟曰时有否泰道有屈伸暴逆之寇虽终灭亡方其强盛皆当诎而避之要终归于大济而已为今之计莫若养威以俟时王羲之曰以区区江左营综如此天下寒心久矣中兴之业政以道胜宽和为本力争武功非所当作二人者能言之而不得行之行之而足以安江南者孙权一人耳陆瑁尝劝权曰九域盘互之时率须深根固本爱力惜费陆逊尝劝权曰施德缓刑宽赋息调权报之曰发调者盖谓天下未定事以众济若徒守江东修崇宽政兵自足用何以多为顾坐自守可陋尔以此知权之志未尝不在于天下然以传考之亦未尝肯求逞于中原曹公来侵则破之拒之而已治舰立坞筑堤遏湖作涂塘明烽燧始终所以备魏者至矣及移笺于曹公曰足下不死孤不得安则权固未尝得志也嘉禾中因蜀寇魏一攻淮南闻明帝东行遽则敛避诸将之攻樊城司马懿救之亦引军亟退自后观之谓之怯可也而权不以为耻岂非天下之势既未有可投之隙与其力争而取败不若退守而待时也耶史称权继父兄之业有臣以为腹心股肱爪牙兵不妄动故战少败而江南安此权之所以为治也及嗣主立诸葛恪为政首侵边以怒敌东兴之战幸捷顾不能持胜复违众大举一败涂地恪既丧躯而孙氏之业因以衰焉则权之兵不妄动利害果何如也其后孙皓用诸将计数侵盗晋鄙陆抗曰苟无其时虽复大圣亦宜养威自保不可轻动今不务力农富国审官任能明黜陟慎刑罚训诸司以德拊百姓以仁而听诸将徇名穷兵黯武动费万计士卒凋弊寇不为衰而我已大病矣夫争帝王之资而昧十百此人臣之奸便非国家之良策也抗之言兼有陆瑁陆逊蔡谟王羲之论而皓不知用此其所以亡也东晋自庾亮经营征伐皆不能有成谢安父子乘苻坚倾败之余图之如恐不及至于渡河入邺讫无尺寸之得宋文自恃富强加兵元魏擅道济再行无功诸将以败继败而边尘遂至瓜步梁武遭魏世之乱陈庆之以数千兵入洛而嵩高之袭几至歼尽及贪河南之地纳叛将弃睦邻而身国颠覆陈宣帝辟土宇于北齐旋失淮泗于后周虽以桓温刘裕非常之才度越历代诸将而温伐苻健慕容暐皆几成而败裕平南燕灭姚秦亦既得而失则六朝用兵攻伐之策可见矣 【古今论守国事宜范蠡最高陆抗所言次之余非确论也】
　　江防
吴聿曰江出岷山自湖口合流而下奔放荡潏吐吞日月山或矶之则其势悍怒触舞大艑兀若转梗至其广处旷数百里断岸相望仅指一发而舳舻上下中流遇风则四顾茫然亡所隐避自金陵抵白沙其尤者为乐官山李家漾至急流浊港口凡十有八处称号老风渡而玩险阻者至是鲜不袖手　吴志曰魏文帝有渡江之志望江水盛长弥漫数百里便引退自叹曰魏虽有武骑千群无所用也　干宝晋纪曰魏文帝之在广陵吴人大骇乃临江为疑城自石头至于江乘垣以木植衣以苇席加采饰焉一夕而成魏人自江北望甚惮之曰彼有人焉未可图也乃还　宋书元嘉二十七年魏人声欲渡江太祖大具水军为防御之备领军将军刘遵考左将军尹弘守横江少府刘兴祖守白下建威将军黄门侍郎萧元邕守裨洲羽寺左监孟宗嗣守新洲上建武将军泰容守新洲下征北中兵参军向柳守贵洲司马到元度守蒜山咨议参军沈昙庆守北固尚书褚湛之先行京陵使仍守西津徐州从事史萧尚之守练壁征北参军管法祖守谯山徐州从事武仲河守博落尚书左丞刘伯龙守采石寻迁建武将军淮南太守仍总守事游逻上接于湖下至蔡洲陈舰列营周亘江畔自采石至暨阳六七百里船舰盖江旗甲星烛皇太子出戍石头徐湛之守石头仓城　齐书建元元年魏主宏闻太祖受禅其冬发众遣丹阳王刘昶寇司豫二州明年诏众军北讨初虏寇至缘淮驱略江北居民犹惩佛狸时事皆惊走不可禁止乃于梁山置二军南置三军慈姥置一军烈洲置二军三山置二军白沙置一军蔡洲置五军长芦置三军徐浦置一军以备之魏不能攻　周世宗问江南虚实孙忌荅曰本国虽小甲兵尚三十万世宗曰江南不过十数郡何见欺也忌曰精兵虽止十余万然长江一条飞湍千里险过汤池可敌十万之师国老宋齐丘乃至猛谢安之徒又可敌十万　张虞卿曰历考前世南北战争之地魏军尝至瓜步矣石季龙尝至历阳矣石勒寇豫州至江而还此皆限于江而不得骋者也然江出岷山跨郡十数备之不至一处得渡皆为我忧使吾斥候既明屯戍惟谨士气振而人心固矣恃江为阻可也虽无长江之险亦可也苻坚百万之众马未及一饮江水谢玄八千锐卒破之于淮淝岂非其效欤不然五巢以奇兵八百泛舟即渡吴人有北来诸军乃飞过之语韩擒虎以五百人宵济采石守者皆醉遂袭取之由是观之徒恃江而不足与守鲜克有济矣曹操初得荆州议者谓东南之势可以拒操者长江也操既得荆州蒙冲战舰浮江而下则长江之险已与我共之独周瑜谓舍鞍马而仗舟楫非彼所长赤壁之役果有成功至于羊祜之言则以南人所长惟在水战一入其境长江非复所用他日成功略如祜言故臣以谓有如瑜者为用则祜之言谓之不然可也无如瑜者则祜之言不可不察也彼为说者谓敌人以马为强而江流迅急渡马为难敌人便于作筏而江流迅急非筏能济是未知侯景以马数百一夕而渡王浚自上流来未尝作筏也州县一也有最为要害者津渡一也有最宜备豫者苻坚自项城来寿阳侯景自寿阳移历阳孙恩自广陵趋石头王敦渡竹格苏峻泛横江侯景渡采石考前世盗贼与夫南北用兵由寿阳历阳来者十之七由横江采石渡者三之二至于据上流之势以窥江左者未论也　建炎三年冬金兵自黄州渡又自马家洲渡时杜充在建康闻金人至以军六万列戍江南岸而闭门不出师无统一皆无斗志明年夏四月韩世忠提舟师截大江以邀金兵相持黄天荡四十八日乌珠遣使与世忠约日会战世忠募海船百余艘进泊金山下仍植一旗书姓名表其上金人望见大笑曰此吾几上肉耳 【按宋史世忠伏兵金山庙几获乌珠】 世忠预命工锻铁相联为长绠贯一大钩遍授诸军之强壮者平旦敌拥十舟噪而前比合战世忠分海船为两道出其背每缒一绠则曳一舟而入敌不得渡遣使愿还所掠及献马三千世忠不听曰只留下乌珠乃可去时达兰所遣之兵在仪征江南北两岸皆敌众世忠据中流风帆浪楫飘忽若神乌珠闭垒不敢出谓诸将曰使船如使马何以破之乃欲自建康谋北归 【乌珠兵在南岸故自镇江沿江西上求济】 凡古津渡又被世忠八面控扼不得去或献谋于芦场地凿大渠二十余里 【今芦门河是在黄天荡南】 上接江口舟从江背出世忠之上流一夜渠成次早出舟世忠大惊尾击败之敌终不得济 【按宋史金人悉趋建康于冶城西南凿渠则今新开河是故汪藻谓开两河也】 一曰敌乘天霁无风我所用海舟皆不得动彼乃以轻舠绝江而遁世忠戒其下勿追使去乌珠面江北屯六合达兰在山东遣人诮乌珠入侵无功盍止于淮东候秋高相会再侵江南乌珠以前日渡江之危为辞吕颐浩言金人多诈难测诏刘光世分兵以备江岸　绍兴三十一年金万户高景山以兵数万犯扬州刘锜提大军御之于清河金以毡裹舟载粮挽而上锜募善没者凿舟沉之金人大惊俄犯扬子桥锜以兵扼瓜州金骑逼江锜遣麾下员琦设伏于皂角林与敌接战诱敌入张弩俄发敌大败斩景山俘数百人金亮亲统细军驻和州之鸡笼山临江筑坛刑马祭天必欲由采石而渡朝廷诏王权诣行在以池州都统制李显忠代权命督府参议官中书舍人虞允文趣显忠交权兵时显忠未至允文夜见建康留守张焘议御敌之计焘但言已当死守留钥丙子金亮登坛建黄绣旗二中张黄盖亮执小红旗麾众渡江时王权所留水军车船咸在而诸将未有统属莫肯用命尽伏山崦惟提举张振王琪稍任其责允文自建康至使人督之敌舟稍近振琪与统制时俊盛新等徐出山崦列布江岸敌初未之觉一见大惊欲退不可我军用海鳅船迎击士皆死斗敌舟沉溺者数万其回北岸者亮皆杀之遂不能济丁丑金人往来望见车船遽却我军复以海鳅船先往北岸截横林渡口用克敌弓射之金兵弃船上岸者悉陷泥中而毙上急羞杨存中措置守江虞允文亦自建康驰至镇江时江岸有车船二十四艘敌已瞰江恐临期不堪驾用存中允文临江按试命战士踏车船径趋瓜洲迫岸复回金兵皆持满以待其船中流上下回转如飞金众相顾骇愕亮愈忿召诸帅约三日毕济过期尽杀之诸帅谋曰南军有备如此进有渰杀之祸退有敲杀之忧奈何有总管万戴者曰杀郎主与南宋通和则生矣众曰诺乙未诸帅集兵射杀亮并杀其太傅三妃与谋事者十余人　绍兴中诏沿边修守备吴表臣言大江之南上自荆鄂下至常润其要紧处不过七渡下流最紧者二建康之宣化镇江之瓜洲是也当择官兵修器械以谨其防　王彦恢言建康古都乃用武之地欲保建康必内以大江为之控扼外以淮甸为之藩篱又必措置兵食以赡国费然大江以南千里浩渺决欲控扼非战舰不可大江以北万里坦途欲遏长驱非战车不可舒庐滁和良畴百万欲措置军食非营田不可舟车之法以轻捷为上彦恢所制飞虎战舰傍设四轮每轮八楫四人旋斡日行千里又有神武战车下安四轮略同飞虎顶张布帷以避矢石傍斜冲击其用如神又有拒马车一人之力可以转用比之蒙冲偏箱鹿角此尤至要淮西良畴不可以数计不须朝廷给本秪以有无相济并力营田计其户口什一养兵则淮西可以守矣如许令彦恢招兵教习只乞那融淮西数州财赋可足舟车之用及以数州秋成所得那融营田可足兵食之费万一金人入侵及盗贼猖獗彦恢当以此舟车摧锋陷阵以此士卒斩将搴旗以此种莳飞刍挽粟保守江淮决无疏失诏彦恢就本军措置　宋之论边防要害者有曰自古倚长江之险者屯兵据要虽在江南而挫敌取胜多在江北故吕蒙筑濡须坞而朱桓以偏将郄曹仁之全师诸葛恪修东兴堤而丁奉以兵三千破胡遵之七万转弱为强形势然也淮甸郡县不必尽守故城各随所在择险据要置寨栅守以偏将敌来仰攻固非其利若长驱深入则我缀其后二三大将浮江上下为之声援敌之进退落吾计中万全之策也又有曰无为军巢县之濡须及东西关山川重复盖昔人尺寸必争之地大率巢湖之水上通焦湖濡须正扼其冲东西两关又从而左右辅翼之馈舟既已难通故虽有十万之师未能便出大江得逞其志淮西虽号地平而水陆要害皆可战守稍加措置未易轻犯又有曰若金重兵出淮西则池州军出巢县而江州军出无为军便可为淮西官军之援又有曰自建康至姑孰一百八十里其险可守者有六曰江宁镇曰碙沙夹曰采石曰火信口其上则有芜湖繁昌皆与淮南对境其余皆芦荻之场或碕岸斗绝水势湍险难施舟楫又有曰采石渡在太平州界下马家渡在建康府界上宣化渡在府界下采石江阔而险马家渡江狭而平相去六十里皆与和州对岸者金人入侵直犯马家渡杜充以万众不能捍亦尝分兵犯采石太平州以乡兵御之遂退虽杜充处置有未尽善亦形势使然马家渡比采石尤为要害又有曰和州乌江县界可自江北车家渡经冲建康府马家渡滁州全椒县可自江北宣化渡径冲建康府之靖安兼泗州盱眙有径小路由张店上下瓦梁盘城亦可径至宣化不满三百里乌珠曾于此路来至六合下寨并自上瓦梁下船直至滁河口可以入江宜于靖安渡碙沙夹相对三处防守所有北岸滁河口宣化两处来路应和州东地分宜严切堤防 【又有曰昨来金人自黄州张家渡渡江由湖北鄂州武昌县上岸方入兴国军大冶县界取山路以犯江西宜于兴国军大冶县道山等处摆布防拓又有言曰汉阳沌口系汉江下流湖北师司所隶尤宜严切堤防】 隆兴二年议幸建康张浚受任督府讲论军务不遑寝食招来山东淮北忠义之士以实建康镇江两军凡万二千余人万弩营所招淮南壮士及江西群盗又万余人要害之地城壁皆筑其可因水为险者皆积水为堰置江淮战舰诸军弓矢器械悉备两年冬金人屯重兵十万于河南为虚声胁和有刻日决战之语将士望金人至成大功而金人亦知宋有备卒不敢动及是浚又以宰相来抚诸军将士踊跃思奋敌闻浚来亦檄宿州之兵归南京沿边清野以俟淮北来归者旦夕不绝山东豪杰悉愿受节度金人益惧 【分屯建寨建康太平池三郡江面计一千七十一里共建大小二十九建康八屯曰下蜀曰马家步曰沙河曰韩桥曰王沙曰新开河曰下三山曰汪蔡港太平七屯曰濮家圩曰褐山曰乌石矶曰白泥浦曰上三山曰板子矶曰周家庄池州十四屯曰菖蒲山曰大通曰梅根曰穴港曰戚家沟曰李三河曰宝寨矶曰黄石矶曰吉阳洑曰祝家矶曰乌石矶曰香口曰双山三郡诸屯共创寨屋一万一千九十五间本府一千七百间太平四千四百间池州四千八百间将佐衙屋不计焉今各处万户府差军守把多系前代屯戍之地亦有废不守者此不及详着】
　　营寨教场
潘家寨在上元惟政乡开宝中潘美下江南驻兵有潘亭塘去城十里都监寨在上元县地太平兴国元年置侍卫马军与都统司参错如古南北军之制各以统制统领出三衙马帅领之号行司干道七年移屯置寨建康凡八其选锋军寨在西门崇道桥前右中左后五军寨一在虎头山一在黄家塘南一在塘北一在阴山东者并南门外蒋山南者在东门外驻札御前诸军各有统制统领官置都统制副都统制领之绍兴十二年移屯建康置寨凡六其游奕军前右中左后军寨一在清化坊之北新街一在桐树湾北一在高阳楼及东门外一在保宁寺街一在北门内大街东一在上元县之西景阳台之南厢禁军营屋始皆革覆绍兴中章森易以瓦数千间号新营其禁军曰武雄第一指挥威果第十三第十四第十五第四十四指挥忠节第十一指挥全捷第六指挥有马雄略第十一指挥横江水军三指挥忠义指挥等诸营一在广济新仓东一在证圣院东一在院西一在转运衙西一在太平桥北一在清化市南之下街西一在总领衙后通附营凡七其厢军效勇第一第二牢城第一第二指挥剩员指挥营并在城内西北隅沿江制置司诸军寨其游击军前右中左后五军寨一在武定桥南一在桥西北一在北门内二在桃源洞有参议官胡居仁撰记游击军新寨在马帅衙东开庆元年马光祖建买民地拓基五百二十亩屋三千间制领将佐衙十一所屋一百三十间点亭庙寨门共四十间甃井廾五亭十二防江军寨在北门外耆阇山下效用军寨三在直街之能仁寺后武定桥南小寨在罗帛巿破敌军寨在大西门里精锐军寨在都统衙后亲兵左右部营在鹿苑寺侧策胜军中军寨在城内东北角右军寨在北门城内制效军寨一在虎头山一在城内杏花村龙湾游击水军寨在靖安镇靖安唐湾水军寨在古龙湾茅草冈义士雄武二军附游击军寨江东安抚司亲兵寨史正志建在府治东后废刘珙复建为两寨在宫城东及北庆元乙卯守臣张枃复建军房甲仗库合千二百八十七楹又建亭为主将号令点集之所东曰观礼西曰教忠游九言撰记淮西江东总领所总效军寨凡四一在江宁县北真武庙南一在兴严寺北一在马司选锋寨东一在报恩观东北诸军教场有三御教场在行宫东亲兵教场在府治东中军教场在蒋山东干道志禁军东南第五将正副将各一员及兵马钤辖分管之厢军兵马都监四员及驻泊兵马都监分管之又庆元志嘉佑四年江宁府就置禁军驻泊三指挥以威果为额熙宁五年以议者言东南兵寡而多盗又以三千人戍扬州杭州江宁府自章森建新营隶兵者始不与居民杂比又江东转运司尝于江宁府聚十州兵祗备上纲置小营见王逢原广陵集句容有管界下蜀东阳三寨溧水有管界巡检寨在栖贤桥西溧阳有山前巡检寨在县北三十五里旧县巡检寨在县西四十五里 【今益都万户唐公廨即旧游击军寨地北门大街旧准捷寨翔鸾坊小马司寨今并为军营大马司寨街旧游击军寨游击右军寨并建养济院安怀院东北隅旧戎司左军寨今为益都新军营又旧递铺营处铺兵今录事司是其地今龙湾军营即旧游击朮军寨地旧御教场今为教场余并为民居园地】
　　尺籍
建康府厢禁军隶安抚司四千人亲兵一千人驻札御前诸军隶都统制司兵五万人马五千人十七匹侍卫马军移屯建康府以三万人骑为额沿江制置司增置军额防江军三千三百人内步军三千人 【胜捷五百人吐浑一千人雄威一千五百人】 马军三百人效用军一千四百五十五人破敌军一千四十四人精锐军二千五百三十一人亲兵左右部共一千人策胜中右两军一万人制效两军二千三百二十六人靖安唐湾水军五千七百二人龙湾游击水军二千九人金山团窝制效军六百五十九人游击军五军共一万二千四百一十二人雄武军五百八十七人义士军一千八百七十三人宁江新军六千二百八十人又有良家子新招帐前将官等兵至元十二年归附之际军民溃散徐王荣所领投拜者悉名新附军分差各处与汉军相参镇守故略着其额云
　　军器
景定志云除戎器戒不虞传于易砺锋刃锻戈矛誓于书修车马备器械序于诗有备无患其来尚矣汉帝使人视吴汉何为方修战攻具乃有隐若一敌国之叹祖逖用二千人起冶铸兵固知其有誓清中原之志李德裕请甲人于安定弓人于河东努人于淛西于是兵器皆犀利而蕃诏不敢窥焉修政安边兹非急务乎本朝建阃金陵藩屏畿甸兵甲四出则北援淮东备海南控荆楚西助巴峡开庆景定间凡甲冑戈剑弓矢之需取具于升者无虑数十万计取之不竭备有素也至元乙亥沿江制置赵溍闻兵至取行宫公帑金帛宵遁而所积器械资储悉归行省
　　战舰
李纲尝奏宋高宗曰臣闻生于陵者安于陵生于水者安于水南方之人习水而善没其操舟若神而北人有惧舟楫而不敢登者习与性成也骑兵施于南方非所便而南人教之水战必可取胜昔曹操以数十万众顺流袭吴周瑜以三万人逆战于赤璧因风纵火焚其船筏遂大破之操自此不敢有窥江表之心而鼎足之势立其后曹丕复以大兵次广陵观长江风涛汹涌吴人戈甲旌旗之盛恐惧而退晋有江左苻坚以百万之众次淝水而谢玄以八千人破之众皆奔北闻风声鹤唳皆以为王师将至则东南之兵养育训练因地利而用之亦足以自守其地应沿河沿淮沿江帅府要郡凡临流去处宜仿古制以造战船上设楼橹可以施弓弩下运橹棹可以破风涛颁法式以授之仍募习水者为水军以时教阅激赏敌舟济渡会合掩击以我之素习击彼之蹔济其势必胜得一胜则敌心破胆不敢有窥东南之心矣嘉佑中范仲淹上言乞于河阳置战舰水军以防契丹当时以为迂阔不果行使用其说刱设至今则大河有备靖康初金人岂能遽济渡哉先事而言则近乎迂事至而后图之则无所及其实今日之急务也所有诸路合置战船募水军欲乞专差官前去措置建康府制置司累政修造战船自淳佑九年以后大略可考造船修船共三千五百只详见前志
　　本朝兵戍大略
至元十二年中书左丞相淮安惠武王巴延总襄阳兵南伐用宋将吕文焕程鹏飞范文虎等为乡导败贾似道兵于丁家洲池州守将以城降沿江制置赵溍弃建康宵遁马步军副总管权制置司徐王荣及翁都统等帅军民于太平州纳款二月十二日大兵至南城外雨华台下寨廿七日丞相平章吕参政等官入城于府治玉麟堂开省调兵大犒军士立建康宣抚司招安江东诸路以万户廉希愿招讨索多兼宣抚使三月三日遣黄头先锋哨马数百人至句容瓜渚杀知县葛秉县民巫及元率众诣军前纳款授本处总管同二李百户偕往招安三月十八日立寨文孝庙禁止剽掠来降者各授总把俾领其众溧水溧阳二县以次降附是夏以暑热驻师建康设江宁上元二县尉秋七月丞相巴延入觐上都以上万户追封曹南王阿喽罕权行省事平章河南王阿珠万户追封汝南王张弘范等屯兵瓜洲宋将姜才张世杰孙虎臣水陆逆战相继败绩行枢密院驻札镇江宋转运判官赵淮起兵溧阳宜兴县界屯据长塘湖函山一带阻水拒守冬十月右丞相至自京师留左丞相阿珠右丞张惠等行省瓜洲断淮东援兵自与阿喽罕参政董参政分兵三道水陆并趣临安十一月参政右师破东埧寨拔溧阳建平广德四安长兴诸县辟独松关遣千户奇塔特总管徐王荣等破赵淮屯兵十二月大兵破常州进次临安之长安镇遣徐王荣诸瓜洲行省计禀差新野奕千户陈翼于建康宣抚司起新附军五百汉军二百招捕溧阳未下乡寨十三年正月十一日徐王荣等败宋兵执赵淮解赴瓜洲行省杀之徐王荣以功受骠骑卫上将军苏湖招计使带已降虎符充建康路总管兼府尹十四年罢宣抚司为建康路总管府立江东道宣慰司以参政阿喽罕保定万户张弘范行宣慰使自是连岁出兵保定奕及福建奕廉万户常州宋万户宁国乔万户泰州奕孟万户诸军并诸附军相继分镇建康各县置尉司专主巡捕在城录事司以判官兼凡路府州县达噜噶齐皆兼提控捕盗铺兵止递文书十五年张元帅追宋二王涯山江淮行省发水陆师二万从行十六年二月宋境悉平廉宋两万户军移屯各处十八年调兵东征日本至元二十二年江淮等处行枢密院开府建康元贞元年溧水溧阳升州设捕盗司以州判一员兼领各镇寨俱设巡检司佥拨弓兵专以巡防捕盗凡一十二处 【江宁镇秣陵镇竹筱龙都茅山下蜀东阳东埧高淳白马桥旧县山前】 其州县镇守官军则从万户府轮差千户百户管军分戍要害至元末年行枢密院例革各万户府径隶枢密院及江浙行省提调保定奕张副枢军马移屯武昌孟万户移屯泰州乔万户奕对迁宁国大德元年益都新军万户府自宁国路移镇建康于前宋游击军营内置府达鲁花赤万户副万户而下军官千户百户弹压通设一百余员所管蒙古汉军新附军按月于有司支请盐粮其汉军本户元佥免粮田四顷岁以所出为封装钱给当役者所在正军专一守把城池仓库局院坊廊要害去处军官不得多余占使非奉省院明文诸衙门不许差高集庆亲隶行台按治岁时教习纪律严明龙湾有教习水军万户府系行枢密院于江北河南行省管下蕲黄邓新扬高邮真滁杭州等奕万户府拨军二千余名前来屯戍专以教习隶万户府提调凡军之新旧名籍船舰军装器备及军器局逐年成造器械悉有额定工程名件此不详着防戍地境有图见首卷 【续报谔噜讷四处亳州宁国广德江阴许浦通事马军军器则岁造黑漆铁甲二百三十付真皮盔甲袋全四色水牛皮甲二百二十付紫真皮盔甲袋全羊肝漆明稍角弓五百五十五张手箭一万八千只箭葫芦弓袋杂袋八十付其起解积贮本路具有文卷】
至大金陵新志卷十一上
元　张铉　撰
　祠祀志一
礼莫大于报本反始天地者生之本也先祖者类之本也鬼神者阴阳四时之本也故天子祭天地诸侯祭境内山川卿大夫祭五祀庶人祀其祖尊卑巨细各有等差而诚敬之道着焉传曰我战则克祭则受福又曰惟圣人为能飨帝惟孝子为能事亲言积其至诚之感而气之散者聚游者反精微之应非圣人孰能知之周衰礼废诸侯或僣郊祀而大夫旅泰山又其弊也淫祀兴而民德滥焉君子亦反经而已矣金陵故为都邑其以王者礼乐祀天地山川之属甚众吴大帝赤乌十年始为康居僧会建寺崇佛又为僊者葛玄立观方山自是代有增加梁陈于佛尤所重其三茅君蒋子文祀皆原于汉吴蒋累号为帝而茅山之祠肇自隆古书缺莫得而详今其处传多薶瘗 【玄帝命东海神埋鼎秦汉常瘗金壁】 由晋迄宋死事之臣及有功德于民皆特立祠最著者卞壸谢玄刘仁赡曹彬杨邦乂姚兴王珙我朝定江南淮安忠武王巴延河南王阿珠曹南王阿喽罕皆以功最受封淮安立祠杭州河南祠汴梁而曹南王今立祠集庆礼所谓崇德报功者邪因前志所纪辑录历代郊社佛道祠宇以下具着之作祠祀志
　　古郊庙
南郊坛案建康实录晋太兴三年所筑郭璞卜立之在宫城南十余里 【注云在长乐桥东篱门外三里又云今县南有郊坛村即吴南郊地】 吴大帝初称尊号武昌南郊祭用玄壮后自以偏方不郊太元元年始祭南郊在秣陵县南十余里 【吴志大帝时群臣上奏宜修郊社以承天意帝曰郊祀当于中土今非其所于何施此重奏曰普天之下莫非王土王者以天下为家若周文王都于酆镐非必中土帝不听终吴之世郊祀庙社缺然无可纪者】 晋元帝渡江大兴三年始议郊祀立南郊于已地建武二年定郊兆于建邺之南 【唐会要晋元建武二年定郊兆于建邺之南去城七里一坛之上尊界杂位十五百神实录云大兴三年作南郊在宫城南十五里郭璞卜立之图经云在今县东南八里长乐桥东篱门外三里其县南郊坛村即吴南郊也】 宋孝武大明三年迁郊兆于秣陵牛头山西在宫之午地废帝复旧 【废帝以旧郊吉复初齐始屋员兆外常侍庚昙崇启曰祭天尚质秦从坛域无宫室者诏付外详祠部李撝议周礼凡祭张旅幙张尸次宗庙旅幙今为栋宇郊祀毡案宜制担甍】 梁武帝即位南郊为坛在国之阳常与北郊间岁普遹六年改作南北郊 【隋志梁南郊坛高二丈七尺上径十一丈下径十八丈其外再壝四门运历图云梁武帝中大通五年郊祀异者三至神光五色圆照满坛陈武帝又修缮南郊圆坛高二丈二尺五寸广十丈柴燎白天金陵故事云梁武帝时改作四周筑土壝宫三重便殿一所兆壖数里今其地在城东南与娄湖相近】 南唐郊坛即梁故处在长乐乡去城十二里宋为藏永所
北郊坛按实录在旧江宁县东八里潮沟后东近青溪晋元帝立南郊未立北郊明帝大宁三年始议立北郊未及建而帝崩成帝咸康八年追述明帝前指于覆舟山南立之制度一如南郊 【宋书云江左未立北郊地祇众神共在天郊成帝立二郊天郊则六十二神五帝之佐日月五里二十八宿文昌北斗三台司命轩园后土太乙天以太微勾陈北极雨师雷电司空风伯老人六十二神也北郊则四十四神五岳四望四海四渎五湖五帝之佐沂山岳山白山霍山医巫闾山蒋山松江会稽山钱塘江先农凡四十四神也江南诸小山盖江左所立犹如汉京关中山水皆有望秩也文帝元嘉十六年有事北郊复下其议于是八座奏省四望松江浙江五湖等座其钟山白石既土地所在并留如故文帝立儒学馆于北郊十二年尝阅武于此】 宋孝武大明三年移北郊于钟山北原今钟山定林寺山巅有平基二所阔数十丈即其地 【宋书云北郊晋成帝世始立本在覆舟山南宋太祖以其地为乐游苑后以其地为北湖移于湖塘西北其地早下泥湿又移白石村东又以为湖乃移于钟山北原道西与南郊相对后罢白石东湖北郊还旧处】 梁武帝北郊为方坛上方十丈下方十二丈高一尺四面各有陛其外为壝再重陈北郊为坛高一丈五尺 【晋王恭反前将军王珣入守北郊宋元嘉中每阅武于北郊徐嗣徽引齐兵为寇侯安都距齐军于北郊坛绍泰中齐萧轨等渡江亦屯于北郊坛又按散福亭在县东北钟山乡去城四里旧传晋宋郊祀回銮赐胙之所】 
禖坛石按通典江东太庙门北有石文如竹叶小屋覆之宋文帝元嘉中修庙所得陆澄以为晋孝武时郊禖石然则江左亦有此礼矣或曰百姓祀其傍或谓之落星石 【今在城隍庙内】 
明堂在城东南七里不详其处宋书晋元帝受命中兴依汉故事宜享明堂宗祀之礼江左不立明堂故阙焉大明五年有司奏国学之南地实丙已爽垲平畅足以营造其墙宇规范宜拟则太庙惟十有二间以应期数但作大殿屋雕画而已无古三十六户七十二牖之制是年五月新作明堂丙巳之地宫苑记云在博士省南 【博士省在国学南国学在太庙南】 梁武帝天监十二年诏以明堂地居卑湿可量就埤起以尽忱敬陈亡焚毁皆尽将作监大匠宇文恺量台趾丈尺写样奏闻 【今按宋齐梁陈各有制作梁尝毁宋太极殿以材构焉】 
晋太庙旧址在秦淮西晋大元十六年二月庚申改筑太庙秋九月新庙成案地志太庙中宗置郭璞迁定在今处帝常嫌庙东迫淮水西逼路至此年因修筑欲依洛阳改入宣阳门内尚书仆射王珣奉以为龟筮弗违帝从之于旧地不移更开墙裨东西四十丈南北九十丈宋以后仍之至陈乃废
　　社稷诸坛附
府社坛旧在城西南江宁县社坛同处庆元元年留守张枃移置下水门内秦淮南归附后迁置南郊城南门外越城之后卜地十亩有奇周筑垣墙内按方地设社稷风雷雨师坛及官厅廨宇以时祭祀
上元县社坛旧在白下门外尉司东
江宁县社坛旧在县西南府社坛东 【绣春园之西置】 
溧水州社坛旧在州西南二里 【绍定四年知县史弥巩移建于县治西北望京门之里景定元年二月权县事赵介如重修大德五年移置州南筑三坛至大四年知州卢朝请克治重修】 
句容县社坛旧在子城北后移在青元观西南 【今养济院基是旧社大德间移于葛僊翁庵西后监邑尹闾敦武以其地卑隘置民地去旧坛西约百步设今坛】 
溧阳州社坛在州西南二里 【金渊志在西门内】 
风伯雨师坛 【附府社坛】 
祭龙坛旧在江宁县西南阴山上 【宋景德三年置】 
古太社稷坛晋元帝建武元年初立宗庙社稷在古都城宣阳门外郭璞卜迁之左宗庙右社稷玄风观在太社西偏对太社御街东即太庙地社立三坛帝社太社稷各一在唐江宁县东 【按宋书晋元帝建武元年依洛京二社二稷礼左宗庙右社稷历代因之洛京社稷在庙之右而江左又然也吴时宫东开雩门疑吴社亦在宫东与庙同所也宋仍旧无所改作实故常二社一稷初太康中诏并二社之祀傅咸奏宜如旧诏一依魏制至元帝又依洛京二社一稷隋志梁社稷在太庙之西盖晋元帝所创有太社帝社太稷凡三坛门墙并随其方色在旧江宁县东二里】 雩坛按通典晋穆帝永和中有议制雩坛于国南郊之傍依郊坛远近注阮谌云在已地隋志天监九年有事
雩坛遂移于东郊在籍田域内 【武帝以雨既阴类而求之正阳其谬已甚东方既非盛阳而为生养之始则雩坛应在东方祈晴宜于南方今按雩礼本施于夏月武帝所言亦非确论也】 籍田坛在城东十五里按隋志梁普通二年诏移籍田于建康北岸筑兆域大小列种梨柏便殿及斋官省如南郊别有望耕坛在坛东帝耕毕登此以观公卿之推别有祈年殿梁书云普通二年徙籍田于东郊外 【诏曰平秩东作义不在南前代因袭有乘礼制可于震方间求沃野具兹千亩】 大同五年又筑雩坛于籍田兆内 【绍泰元年齐徐嗣徽复入至玄武湖陈武帝遣侯安都扼之战于耕坛南即此地也】 钟山坛在钟山南岩上苻坚大军至寿春晋武祷于坛神曰当助攻坚见八公山上草木尽为人形又闻风声鹤唳皆言王师至坚众溃西走 【今蒋山有坛基在讲经台下俗传为李王拜郊所疑即此坛也】
　　祠庙
城隍庙唐天佑二年置旧在城西北今在台治南御街东太庙街内 【归附后郡民重加修建】 
东岳庙在城内西南斗门桥之东 【宋雍熙二年置绍兴十一年重建今至正癸未郡民宋通甫等重修】 
江渎佑德庙在城西清凉寺东
  </div>
  <div class="pagination">
   <a href="至大金陵新志_page47.html">
    上一页
   </a>
   <span>
    ...
   </span>
   <a href="至大金陵新志_page43.html">
    43
   </a>
   <a href="至大金陵新志_page44.html">
    44
   </a>
   <a href="至大金陵新志_page45.html">
    45
   </a>
   <a href="至大金陵新志_page46.html">
    46
   </a>
   <a href="至大金陵新志_page47.html">
    47
   </a>
   <span class="current-page">
    48
   </span>
   <a href="至大金陵新志_page49.html">
    49
   </a>
   <a href="至大金陵新志_page50.html">
    50
   </a>
   <a href="至大金陵新志_page51.html">
    51
   </a>
   <a href="至大金陵新志_page52.html">
    52
   </a>
   <a href="至大金陵新志_page53.html">
    53
   </a>
   <span>
    ...
   </span>
   <a href="至大金陵新志_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
