<!DOCTYPE html>
<html>
<head>
    <meta charset="UTF-8">
    <title>浙江通志 - 第 200 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 200 页/共 787 页</h1>
    <div class="content">　　呉越春秋水行山处以船为车以檝为马
　　汉书地理志呉越之君皆尚勇故其民好用剑左思呉都赋士有陷坚之鋭俗有节概之风
　　隋书地理志江南之俗火耕水耨食鱼与稻以渔猎为业信鬼神好淫祀君子尚礼庸庶敦厐
　　宋史地理志人性柔慧尚浮屠之教厚于滋味善进取急图利而竒技之巧出焉
　　葛澧钱塘赋歌唐诵虞咏仁蹈德长者皆不厌不倦幼者亦克岐克嶷升降以齿人遵长幼之序渐摩有素俗安礼义之守学古者不知力农之劳通鬻者不知竒巧之法熙熙陶陶含哺鼓腹沐浴皇灵优游化国
　　咸淳临安志有车船橇檋之迹故其人至今忠以勤有苗山封爵功德之会故其人至今劝于为善有犀贝橘柚之贡故其人至今知尊君而爱亲
　　志雅堂杂钞两浙上直天市垣故市易浩瀚
　　周起莘雷琴记两浙人文区薮浙以西之文华而靡浙以东之文清以淑
　　旧浙江通志浙东多山故刚劲而隣于亢浙西近泽故文秀而失之靡
　　杭州府
　　钱塘县【附郭】
　　仁和县【附郭】
　　后汉书张霸传郡中争厉志节习经者以千数道路但闻诵之声
　　隋书地理志川泽沃衍有海陆之饶珍异所聚故商贾并凑
　　欧阳修有美堂记其民富足安乐其习俗工巧邑屋华丽
　　苏轼上执政书三呉风俗自古浮薄而钱塘为甚虽室宇华好被服粲然而家无宿舂之储
　　苏轼表忠观碑其民老死不识兵革四时嬉游歌鼓之声相闻
　　晁补之七述杭俗尚工巧家夸人鬬穷丽殚好八方之民车凑舟会角富而衍宝
　　秦观雪斋记其俗工巧羞质朴而尚浮华且事佛为最勤
　　葛澧钱塘赋俗享再稔之利妇蚕八育之绵
　　梦粱録杭州湖光山色之秀钟为人物所以清竒特杰为天下冠
　　方舆胜览市列珠玑户盈罗绮湖山信美于他邦狱讼亦烦于诸郡
　　武林旧事制度礼文彷佛东京之盛
　　戴表元学古堂记三呉之州莫大于杭其地山秾水妍其人机慧疎秀而清明其俗通商美宦安娯乐而多驰驱
　　万厯杭州府志省城士夫多爱惜名检不敢以贵势凌人乡人以事争竞来质者多闭门谢之无敢武断凡置买田宅皆平价贸易若度越疆界公行占据者輙为清议所摈山泽舟航之利世业在人不忍攘之以自封殖盖虽无公仪拔葵风度而自放于礼法之外者鲜矣至于大夫守令有恺悌宜民者同声颂之无异词其执持公道崇尚清议为列郡称首庶民虽日觐上官威仪至以狱讼造庭者蒲伏不敢出气其驯良畏法如此
　　万厯杭州府志乡先达有于肃愍之戮力王室不顾私家故其民尚竒节而耻言势利有胡端敏之慷慨致身见形察影故其民长虑却顾而务抉幽微有王佥宪琦之清介絶俗故其民知廉洁而好义有项郎中麒之力却餽遗故其民多检饬而恶贪近世如江大防玭之世笃忠贞惠宪副隆之杜门扫轨张少防铨之不昵贵幸翁太守相之静退自甘许右史应元之内外修洁髙文端仪之正色立朝江学宪圻之纯孝清修此数君子者大则成功于再造次则义烈于乡邦次则行修于一已斯皆足以激厉士心敦厚风俗为杭之表式彬彬盛矣
　　徐一夔告乡贤文兹邦以德行文学事功风节显者代不乏人
　　钱塘县志妇女虽喜华服饰而闾阎之习尚勤率作每日络丝褙纸及箴纫履袜之日可入钱糊口
　　仁和县志地无旷土田无不耕
　　海宁县
　　胡珵儒学记盐官地并海民逐鱼盐为生列肆负贩自张九成师弟以儒学显一时三年之间磊落相望
　　陈昱盐官县防壁记耕桑之地足以衣食鱼盐之利足以资给
　　刘基送张知县序大民儒儒小民愉愉朝出暮归讴歌满涂
　　张安茂儒学记盐官地滨东海盖僻壤云然人文之盛甲于四方邑之隶武林者九弗能尚也
　　海宁县志风俗简俭农耕妇织家给人足俗尚敦慤鲜有游惰其民操牢盆者输盐租治桑麻者任土贡
　　富阳县
　　杨维桢曹侯惠政碑富阳无沃土美壤以当大府之需故民劳而贫俗讦而浇
　　宣德富阳县志富春虽滨江居民不以鱼盐为业男力耕耨女勤蚕织田野朴厚士习礼让慕髙逸亦专科举之习有诵之风焉
　　杭州府志业诗书者崇气节居畎亩者敦朴素富阳县志邑人率造纸为业老小勤作昼夜不休村落多种桕树参差成行采子为膏以应造烛之用余杭县
　　刘希贤潜公井记尊爱长吏有两都余风
　　徐一夔县学记余杭山水之邑其民多秀而知学嘉靖余杭县志早作晏休开辟种艺务尽地利之所有男务耕作女勤织纴尤善御蚕闾阎童穉皆知服业百工技艺旧皆外郡之人今多出本邑
　　嘉靖余杭县志俗近还淳富室子弟循循雅饬崇朴素而去浮华远诈伪而近礼义差役乐于趋事士大夫皆崇尚名节昏嫁丧葬一从简约
　　余杭县志山水清佳风气朴茂孝弟力田有太古之遗
　　临安县
　　孙觌县学记居大山谷中桑麻丝枲之富自足而无贫民
　　徐一夔县学记风俗淳固其人素知诗书
　　黄汝亨县志序其俗简朴而勤
　　嘉靖临安县志民尚朴素争讼寡少士知学问礼义渐兴男务耕桑女勤蚕织疾病多信巫鬼丧葬多尚佛老
　　临安县志俗重迁徙数十世不忍析居故着姓较他邑独蕃山多田少鲜巨富只竭力农桑以给公输乏珍产无竒技淫巧妇女缫丝北工于南商贾贸茶南多于北
　　于潜县
　　邵文炳衮绣堂记俗俭而质民劲而武难服而易化爱敬而不忘
　　于潜县志男务耕桑女务纺织治生之勤逾天下山多田狭赋税不及省会大县十一朴鲁尚质务本寡讼笃信巫鬼丧葬多用佛老
　　新城县
　　方亷县志序新城为县僻处山间地瘠而产薄俗啬而用俭敦厚朴茂之风未始或泯山居野处不竞纷华男耕女织不习浮旷君子以俭小人以啬
　　万厯杭州府志讼简民安闾阎之乐可想见也新城县志草莱尽辟机杼声闻有淳厚之风士民冠服布素礼汰繁文仕则廉谨持法不茍狥荣禄昌化县
　　陈居仁县学记僻在岩谷务本力田教明俗化俊秀辈出衣冠相望
　　钱钺谯楼记民朴以茂恒事耕作樵采以自食其力少争鬬讼讦
　　万厯杭州府志刀耕火种力殚于山菑畬刈获力尽于地楮漆薪炭货殖于商勤生啬用视弃一钱如拱璧家延经师争自磨淬章缝之盛倍于往昔民有疾辄巫祷故知医者少
　　昌化县志环山而处敦土为安俗尚淳厐多至性【杭州府志冠礼男子年十六筮吉日选宾僎告诸家庙三加训戒女子于归日母为之加笄重昏媾也昏礼士大夫家以门第相尚谋诸媒氏通东问名佐以簪珥防币谓之传红彼此持帖往还又谓之拜望次行纳采咸尚丰美又次纳征复以羊酒东饵相餽谓之加笄婚期尚行亲迎古礼间用防轿华灯鼓吹前导迎至中堂壻妇行交拜礼合巹后盛服出拜翁姑次及尊长至闾巷细民多从简约丧礼始卒男免女髽分讣受唁亲朋多致赙奠犹存古意七日一祭好作佛事葬时灵輀前陈列方相铭旌导以鼔吹仙梵墓所亲友绋毕集合窆始归阅三日展祭新阡谓之覆墓祭重生辰讳日牲牷酒醴备极豊洁清明各携殽核香烛亲诣封莹展拜酹酒焚楮十月扫墓亦如之立夏祭先荐陈时物较他府为独重至岁时伏腊或祭于家或祭宗祠丰俭不一皆借是以展追远之敬也梦粱録元旦士大夫交相贺细民男女亦鲜衣往来拜节游玩琳宫梵宇竟日不絶】
　　【西湖游览志正月朔为椒柏酒以待亲戚隣里以春饼为上供粟炭于堂中谓之旺相贴青龙于左壁谓之行春插芝麻梗于檐头谓之节节髙签柏枝于柿饼以大橘承之谓之百事大吉自此少年游冶翩翩征逐至十八日收灯然后学子攻书工人返肆农商各执其业】
　　【杭州府志元宵前后五夜张灯通衢委巷悬额缀防皆以锦縀防绣为之如入万花谷中终夕鼔吹不絶乡村妇女于十五夜召厠姑以卜一岁吉凶并蚕田丰歉】
　　【梦粱録二月朔中和节民间以青囊盛百谷果子种互相遗送为献生子花朝都人往钱塘门外至玉壶古栁林云洞嘉会门外包家山张太尉园玩赏竒花异木包山桃开如锦障极可爱杭州府志二月花朝以往士女争先出郊谓之探春畵舫轻舟栉比鳞集先南屏次放生池湖心亭岳王坟卢舎庵后入西陵桥放鹤亭比来臯亭山刘坟村每当春日桃花盛放一望如锦游人多问津焉】
　　【武林旧事清明人家上冢南北两山间车马纷然而野祭者尤多如大昭庆九曲等处妇人澹妆素衣提携儿女酒壶殽核村店山家分馂游息至暮则花栁土宜随车而归】
　　【钱塘县志上已出游西湖士女皆带荠花】
　　【海寜县志四月立夏日以诸果品杂置茗椀亲隣彼此餽送名曰七家茶】
　　【西湖游览志四月八日俗传为释迦佛生辰僧尼各建龙华会以小盆坐铜佛浸以糖水覆以花亭铙鼓迎往富家以小杓浇佛提唱偈诵布施财物】
　　【昌化县志四月八日寺僧以栋叶染米作乌饭供佛或分送檀越】
　　【梦粱录端午日家买桃栁葵榴蒲艾并市茭糭五色水团时果五色瘟纸当门供养佩赤灵符采百草制药以辟邪】
　　【杭州府志端午祀神享先毕各至河干湖上以观竞渡龙舟多至数十艘岸上人如蚁近日半山龙舟争盛俱于朔日奔赴游人杂沓不减湖中】
　　【西湖游览志七夕市中以土木雕塑孩儿衣以防服号为摩防罗】
　　【梦粱录七夕女郎望月曕斗列拜次乞巧于牛女或取小蜘蛛以金银盒盛之次早观其网丝圆正名曰得巧中秋登楼临轩酌酒髙歌为竟夕欢】
　　【元和郡县志江涛常以月十日二十五日最小三日十八日极大每年八月十八日数百里士女共观舟人渔子泝涛触浪谓之弄潮】
　　【西湖游览志九日以苏子微渍梅卤杂和蔗霜梨橙玉榴小颗名曰春兰秋菊】
　　【梦粱录九日以五色粉塑成狮蛮以小防旗簇之以熟栗为细末入麝香糖蜜和之贳酒玩菊以应节序】
　　【武林旧事十月杭人竞售锦装新厯门神桃符钟馗狻猊虎头及金缕防花春帖旛胜之为市甚盛】
　　【梦粱录十月朔士庶出郊扫墓冬至岁节士庶所重餽遗仪文及举杯相庆祭告宗禋加于常节除夜换桃符门神钟馗祭祀宗祖夜则迎神备香花供物围炉团坐谓之守岁】
　　嘉兴府
　　嘉兴县【附郭】
　　秀水县【附郭】
　　葛邲贡院记得江山之助其人秀而文
　　方舆胜览土膏沃饶风俗淳秀文贤人物之盛前后相望百工技艺与苏杭等
　　至元嘉禾志罕习军旅尤慕文儒不忧冻馁颇勤农务
　　杨维桢聚桂轩记秀在宋为文物之邦至今士多兴于学处廛者亦皆鸿生硕彦
　　治嘉兴府志嘉禾之俗终岁勤动饷给于国而尺寸之土必耕衣被他郡而机杼之声不絶士人好文而崇学衣冠文物焕然可观
　　万厯嘉兴府志春秋时檇李当呉越之交自越王甲粢乙黍丙菽丁粟非夫人之织不衣而农桑重呉王铸山煑海而盐铁重务本节用寖以富强
　　万厯嘉兴府志声名文物冠裳济济逡巡揖让无少惰容秉礼之家不逾矩矱
　　萧子鹏思乐堂记章甫缝掖之士訚訚秩秩
　　李贞开烟雨楼赋城郭森罗市廛错列髙门纳驷甲第连云红粟流衍礼乐孔殷
　　蒋静黄田港闸记富商大贾长栰巨舶夷蠙海错鱼盐米布之属辐辏城市居民富饶市邑繁盛
　　李日华秀水百咏序赋税日增生齿日盛才杰辈出为时名卿第宅宫庐不让两京陆无险树艺得食其膏水无冲激艅艎得以走集
　　黄洪宪县志序邑人士多饶秀文章接黻传圭弁冕呉越
　　秀水县志秀邑人士斤斤自好以孝弟力田为本务
　　嘉善县
　　钱福水利成功碑记嘉善膏腴之壤平铺如席无髙山大泽赋税户田最为繁盛
　　治嘉兴府志士慕文儒沃土腴壤民不劝而耕乐从乎上视他邑固易易也然而信巫鬼崇异教岂旧习未革欤
　　胡洁表贤录序邑之俊造皆师古好学其民淳朴易治
　　章士雅县志序人文鬰勃风气淳厐土沃而民饶莫大勲儒学序魏塘忠孝节义甲于嘉禾理学科名声髙东国麟麟炳炳自昔攸闻谓非教育涵养者深欤
　　姚谟筑城碑记乐田亩重兴作
　　海盐县
　　李正民儒学记海盐地形髙仰潮汐之至非有山谷隄防而人居以安其土黄壤其井泉甘鱼盐之利既溥又沟洫之水不可潴畜故民皆服田力穑利于早熟市廛编户家给人足喜教子弟以诗书士大夫之裔亦各世守其业地既斗絶一隅舟楫人迹罕至无竒货异产动其耳目故能安习而不迁
</div>
    <div class="pagination">
<a href="浙江通志_page199.html">上一页</a><span>...</span><a href="浙江通志_page195.html">195</a><a href="浙江通志_page196.html">196</a><a href="浙江通志_page197.html">197</a><a href="浙江通志_page198.html">198</a><a href="浙江通志_page199.html">199</a><span class="current-page">200</span><a href="浙江通志_page201.html">201</a><a href="浙江通志_page202.html">202</a><a href="浙江通志_page203.html">203</a><a href="浙江通志_page204.html">204</a><a href="浙江通志_page205.html">205</a><span>...</span><a href="浙江通志_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
