<!DOCTYPE html>
<html>
<head>
    <meta charset="UTF-8">
    <title>临汀志 - 第 16 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>临汀志 - 第 16 页/共 17 页</h1>
    <div class="content">　　端平二年乙未吴叔吉榜　刘并字清叔，宁化县人，事继母以孝称。调会昌尉，当鹾寇往来之冲，常勒弓手中警，寇不敢犯。嘉熙间，王漕野差临川和籴，时朝廷降见钱充籴本，他官皆易以楮，并独戒更无得效尤，遂先办。后宪司论擅易籴本钱事，黜者数人，并愈见知，辟大庾令。会谭如海啸聚，宪司檄督捕，擒如海。后调辰州判官，江西宪辟知瑞金县，筑城建学，能声益著。以平峒寇功，就任改京秩，终奉议郎。
　　嘉熙二年戊戌周坦榜　曾华字荣叔，长汀县人。调赣州瑞金尉，梅州教授，终文林郎南安军判官。赵与冈字可如，寓宁化县。调邵武南尉，广州东莞盐场，终藤州司法。
　　淳祐四年甲辰刘梦炎榜　潘仝字会道，长汀县人。调赣州安远尉，转文林郎、广州观察推官。张廷辅字车父，宁化县人。调潭州攸县尉。
　　淳祐十年庚戌方逢成榜　伍功甫字勋伯，宁化县人，唐之孙。以太学上舍释褐，终常德府教授。范廷杰字俊卿，长汀县人。四魁乡荐登第，终赣州信丰县主簿。
　　宝祐四年丙辰文天祥榜　黄潜字浩之，宁化县人。终广州番禺县尉。伍安然字文卿，宁化县人。吉州永新县主簿。
　　特奏题名
　　熙宁六年癸丑　伍锡字康侯，宁化县人。汀州长史。
　　绍兴五年乙卯　陈贯字道夫，长汀县人。永州文学。
　　八年戊午　伍利用宁化县人。连州录事参军。　刘易简字至德。武平县人。循州龙川县丞。
　　十二年壬戌　谢郏字元鼎，长汀县人。韶州录事参军。　叶彦先长汀县人。龚州平南主簿。　罗訚长汀县人。　王弁长汀县人。　欧阳元亨长汀县人。　伍伯思字安行。宁化县人。潮州司户。
　　十五年乙丑　雷靖字明夫，宁化县人。惠州海丰县主簿。
　　十八年戊辰　伍时可清流县人。　伍致远清流县人。
　　二十七年丁丑　王仕字鲁真，长汀县人。泉州永春县令。　王佐字之才，仕之弟。循州司法。
　　兴隆元年癸未　陈肃字原休，长汀县人。融州司理。　吴与权字周辅，长汀县人。融州司理。　巫晦字明先，宁化县人。赣州信丰县丞。徐衍字敷言，宁化县人。南安军上繇令。　雷硕字潮清，宁化县人。嘉州文学。　雷彦国字振文，宁化县人。眙州恭城县尉。　张九思字德二，清流县人。英州含光县令。
　　乾道二年丙戌　黄槐字上达，宁化县人。肇庆府高要县尉。　伍冕宁化县人。永州文学。
　　五年己丑　陈才邵字兼善，长汀县人。潭州湘乡县主簿。　黄彬字彦畸，长汀县人。莲州连山县尉。
　　淳熙二年乙未　钟迪字德明，长汀县人。赣州宁都主簿。　钟遂字德茂，迪之弟。潭州湘乡主簿。　赖绍烈字景先，长汀县人。韶州曲江县尉。
　　八年辛丑　钟秀颖字德宏，迪之弟。广州司户。
　　十一年甲辰　萧雍字国宝，长汀县人。迪功郎监潭州南岳。　阴一鹗字和仲，宁化县人。潮州潮阳县丞。
　　十四年丁未　曾遹字士美，清流县人。安德府司法。　伍必胜清流县人。
　　绍熙元年庚戌　吴筠字子坚，长汀县人。封州司法。　丘殿爱字国铭，宁化县人。　曾义节字士忠，宁化县人。南安军南康县主簿。　吴梦得字必强，清流县人。　萧梦兆字商老，清流县人。
　　五年甲寅　伍周字叔度，文成侄。韶州曲江主簿。　曾光宗字升卿，宁化县人。肇庆府高要尉。
　　庆元三年丙辰〔2〕　黄拱字少章，宁化县人。迪功郎监潭州南岳庙。　赖天灵字汉辅。清流县人。
　　庆元五年己未　谢傅霖清流县人。
　　嘉泰二年壬戌　李克己字子复，长汀县人。雷倬字友章，宁化县人。
　　开禧元年乙丑　李蹊字成之，长汀县人。张焕字明仲，长汀县人。建宁府崇安县尉。
　　嘉定元年戊辰　张昊字绍龙，长汀县人。潮州潮阳县主簿。　罗宗友长汀县人。潮州潮阳主簿。　巫梦文宁化县人。
　　嘉定四年辛未　郑与字师点，长汀县人。德庆府端溪县丞。　黄镐字叔京，长汀县人。　陈子遇字逢时，清流县人。梅州司法。　张谦宁化县人，澧州澧县县丞。
　　嘉定七年甲戌　巨光远字耀卿，长汀县人。南安军南康主簿。
　　嘉定十三年庚辰　巫潜字行可，宁化县人。广州怀集县尉。　丘鳞字起潜，莲城县人。师事杨淡轩，赣州赣县尉，有廉声。归值绍定寇，郡委摄莲城令。画计御寇，率民登东田石，全活甚众。招捕使陈鞾奏其功，辟知邵武军建宁县，终承直郎。
　　十六年癸未　刘谔字仲甫，清流县人。潮州揭阳主簿。　钟自强字行可，武平县人。漳州龙岩县尉。　吴柔胜字子常，长汀县人。国学内舍，福州永福县丞，宣教郎致仕。　李恕字行之，长汀县人。　罗子纯字粹卿，长汀县人。
　　宝庆二年丙戌　伍升宁化县人。漳州龙岩主簿。　丘方字正叔，莲城县人，鳞之侄。赣州宁都县丞。
　　绍定二年己丑　吴昊字成之，长汀县人。赣州瑞金县主簿，再任岳祠，终文林郎。　李泾字德清，长汀县人。　赖炳字季文，长汀县人。
　　五年壬辰　王梦昌字文甫，长汀县人。赣州会昌县主簿。
　　端平二年乙未　丘梦周字克明，宁化县人。全州清湘县丞。
　　嘉熙二年戊戌　陈怡字叔悦，长汀县人。南安军南安县主簿。
　　淳祐元年辛丑　郑文可字再卿，长汀县人。循州司理。　江天锡字顺之，长汀县人。潮州潮阳县丞，岳祠。　晏景春清流县人。袁州萍乡主簿。
　　四年甲辰　赖应发字儒藻，长汀县人。南安军南康簿。　邹丁字成父，长汀县人。建宁府崇安尉。　赖记字士逊，长汀县人。再任岳祠。　黄大中字应之，长汀县人。赣州兴国县丞。　伍叔辉字清叟，清流县人。再任岳祠。
　　宝祐元年癸丑　欧阳应星字瑞卿，长汀县人。赣州宁都县主簿。　黄旂字显文，宁化县人。赣州石城主簿。
　　开庆元年己未　黄荣字仪夫，宁化县人。上州文学。
　　特奏名岁月贯字官称之不备者　伍子正字适道，宁化县人。福州文学。　徐行中字适正，宁化县人。韶州曲江县丞。　伍仲询宁化县人，袁州司法。　林讲长汀县人。邵州司法。　伍邦彦宁化县人。将仕郎。　伍民瞻字表臣，宁化县人。福州司户。　伍文炳字积中，宁化县人。韶州仁化县令。　伍文资宁化县人。广州增城县尉。　伍见独子居厚，宁化县人。潮州司户。　伍纯中字纯甫，宁化县人。潮州司户。　阴炅清流县人。　吴必胜清流县人。　黄唐臣字尧佐，宁化县人。韶州曲江主簿。　刘黼字遵义，宁化县人。　姜文茂长汀县人。　吴融长汀县人。　吴仲衡长汀县人。　巫藻宁化县人。
　　校　注：
　　〔1〕　当漏一“人”字。
　　〔2〕　庆元二年为丙辰，庆元三年为丁巳，此处“庆元三年丙辰”有误。疑为“庆元二年”。

　　○武　将
　　山西出将，岂择地哉，习俗成之也。汀民勇悍好斗，有善兵器者，众辄自为大师，委身愿学，故保伍纠集，足以御非常；而奸宄相挺，亦善梗郡县。龙、蛇、虎、鼠，反掌间耳，使得为朝廷用，安知不能折冲敌忾，以就功名？是以愚于彭伍诸人之事而有感焉。
　　彭孙　字仲谋，莲城县人。少以勇敢自负。皇祐间，刘石鹘寇江南，募骁壮格捕，孙率里侠应募剿荡。论功不平，斗伤颇众，自度法不便，乃遁山林，诏宥其罪。会田元獈害辰州，用湖北察访荐，讨平之。继讨岭南交阯，屡捷。廖恩寇闽，朝旨命孙专征，乃便道单骑造贼垒曰：“尔曹人不若官军之众，粮不及官军之万一，与其假息旦夕，孰若悔过享终身之利。幸我来，不然，祸乃矣。”恩等感泣听命，协从者孙为区别，全活者近三千人。会巨盗詹过等起巴陵，逆诛累年，又诏孙讨之。孙默计：遇众势锐，非诡计莫胜。乃矫制谕贼曰：“有诏赦！尔等宜解甲拜恩。”果听命。宴犒未已，悉擒戮之。后泸南蛮乞弟叛，召对，访以策将安出，孙曰：“彼负固阻险，急攻则失利，缓则患未已。计其粮其食不过耕种惟时，以兵挠之，使不得从事于田亩，不久当自效顺。”会与韩存宝议不合，乞归任。明年再召，上曰：“存宝果逗留不进，已令处置。”孙从容奏曰：“存宝材武，边将中不易得，愿宽贷以责后效。”上宥之，闻者叹服。乃令孙自择精兵进讨。无何，西夏寇灵武，趣孙赴敌，至则大军已行。孙独以三千军护辎重六万敌势犹骜，上召问状，对曰：“此寇未易猝除，宜坚壁以守，且耕且战，期以岁月，则兵力不顿，虽缓实笃。”明年，复建言愿得精兵五万，不为经略节制，则灵州可得而捣。进札凡十通，皆边防机密事，会神宗不豫，遂寝。寻告老。累官莱州防御使，陇西郡开国侯，食邑一千六百户。历事四朝，数立奇功，赏赉甚厚。天性忠实，不改故常。享年七十九，卒于东昌，因家焉。子孙居家者数十人。
　　邓詧　字慎之，莲城县人，彭孙之婿。有材武，好读兵书。孙平詹遇，詧谋居多，论功擢为皇城使。性刚严，驭下有礼，与士卒同甘苦，故皆乐为之用。熙河久叛不能平，詧画策收复，超迁熙河兰会都统。詧忠勇，战则陷阵先登，殁于王事，终武功大夫。四子以父荫补官，后皆通显。
　　伍全　长汀县人。状貌雄伟，膂力过人，号“黑龙”。绍兴间，齐述婴赣城以叛，势熏灼，募勇敢士讨捕，全以土豪应命招募。与陈某等协力围城，述坚壁以守，独全叠被铠甲，攀缘登城，持铁戟重百斤转战，万夫披靡，遂入城启关。以故诸军第十七将。时边事方棘，全乞边任，屡立奇功，累迁襄阳府诸军都统。会金虏犯顺，虏有骁将求挑战者，制帅察军中惟全可当之，全亦不辞，挺身勇往，以素所服习铁戟前击之，虏将应手而毙。功上闻，转十官，赐金甲名马，赏赉优渥。虏人识其旗帜，见则辟易。终武显大夫。侄廷植受遗泽，终武显郎，知容州北流县。
　　曾先　字彦登，长汀县人。少刚骜好侠，因交亡命拘囚。朝旨下汀招募义锐手戍边，时畏缩无敢行者，先独倡勇应募，由是得千余人。郡守傅公康嘉其忠勇，俾部押以往，隶黄州屯驻。寻因战捕，进勇校尉雄关军统领，累迁至武经郎，知南军兼权琼管。


　　○遗逸正烈
　　名禄不及曰遗，志操俱高曰逸，守节不屈曰正，见义敢为曰烈。衡茅之下，闺阃之间，讵能悉知而悉纪哉！今索之故牒，质之寡闻，所书仅此，宜阙左方以俟〔1〕。
　　邓春卿　字荣伯，长汀县人。甘贫乐道。崇宁间，诏举隐逸，郡守陈公粹以春卿应。后诏举八行，郡守章公清又以名闻，但辞不就，卜筑南山之阿而老焉。二公累过其庐，一日，章公清访之，春卿谢不能肃，诗云：“在巷愧无颜子志，过庐难称魏公心，望尘不敢希潘岳，云满南山雪满簪。”章次韵属和者数十章。自是高卧，年九十六，矍铄不少衰。忽感微恙，索浴更衣而逝。有诗文三卷。
　　王格　字伯庸，长汀县人。素有乡曲之誉。尝与计偕，恬于进取，以授生徒为乐。少与陈公轩厚善，陈来守，辍已俸五十万馈之，格不为己有，悉归诸郡庠，且裒劝县共买田数百亩，白郡倚税，汀学有田自格始。年逾壮无子，夜梦三四人来访，曰：“吾，十哲徒也。”后生四子，皆以哲名。宗哲、明哲、宣哲皆举进士中第，濬哲贡辟雍早卒。格年六十有五，一日薄暮值雨，公子盖自郡庠归，忽有人相依而行，曰：“君数止是，但以君教导多阴德，得展一纪。”有顷不见，格始悟其为神。后果考终七十有七。以子贵，累进朝奉郎。
　　徐唐　字守中，宁化县人。未冠，受《春秋》于乡先生吴杲，不两月，诵析如流。宰晏君奇之，俾受业旴江李泰伯。李曰：“胡先生讲《春秋》于上庠，子盍造焉。”于是负笈京师，质疑问难，旁通群经，诸子屈服，遂见知于欧阳文忠公，亟致其馆，未几荐之。仁宗朝，召见讲《易》，嘉赏，赐银绢百。欧阳公勉就科举，不听。嘉祐三年，奔母王夫人丧以归，迄庐墓侧不复出。时王荆公为峨眉令，志其母之墓。
　　李元白　名齐，以字行，宁化县人。博览强识，不能俯就举子业，乃大肆其力于诗。出入少陵集中，几逼真。既纂杜诗为押韵，又集其句为一编，皆行于世。尝集《大观昇平词》十首以进，得初品官，即归故庐，笑傲泉石而终老焉。集句始于王文公，而孔毅甫、葛亚卿及元白相继而作，俱有闻于时。
　　宣明　字南仲，长汀县人。尝贡辟雍，即浩然有归志。爱城南五里岩洞幽窈，泉清木茂，乃疏池筑馆，卜隐其间。郡守谢公洞榜曰“宣岩”，与其子吏部外郎敞时往访之，觞咏其间，暨豫章洪刍、纠曹龚守、户曹谢喆皆有留题。
　　雷观　宁化县人。靖康间以太学上书，略曰：“当今夷狄内侮，国势阽圮之秋，扶颠持危，其急于一相。前日以白时中老缪罢斥，公议称快，意必得贤相当此重任；翌日宣麻，乃递迁张邦冒辈，士民失望，咸谓张邦昌乃前朝辅相之无状者，例从罢黜已为晚矣，今又相之，将焉用哉！”又云：“汉陈龟有言：‘三辰不轨，擢士为相；四夷不恭，拔卒为将。’此何等时而递迁贵臣耶？”其言激切，士论韪之。
　　邓旦　字日升，莲城县人，都统使詧之族。少颖悟，博极群书。为文典雅，四举于礼部。年甫强，即无复任意，日以诗酒自娱。士大夫竞馆致之，寻亦弃去。作《归田记》，卜筑县东十里石门岩之侧，旁小斋曰“尚友”，自为记。客至，则高谈痛饮。该免举恩，同侪移书趣行，答曰：“勿复败吾佳兴。”隐居凡四十三年，竟以寿终。
　　贞节
　　叶氏　石城赖冲元妻，本长汀县人。父善习道术而匿其名，从士大夫游，多谈方外事。叶归冲元，事舅姑无间言，勉夫以宦学，处寒素怡然。冲元游岭南表未还，建炎四年盗作，虔化凶锋直捣石城，叶以夫游，舅姑年老，势不能通，委命以待。俄而寇至，闾里妇女，悉罗驱迫，至叶，叶曰：“宁受死，义不为窜辱。”左右为不善者或甚以苟免，叶极口骂贼，以身自触白刃。寇怒，断其喉并舌，害其儿女。邑人闻之，悉为陨涕。见《章贡志》。晏氏　清流县人，适宁化管下大陂村曾家，孀居。会绍定庚寅群寇猖獗，宁化管下诸堡寨皆陷于寇，惟晏氏义不为贼辱，合亲族田丁据守山寨，倾家资廪饷。贼攻围寨，晏氏选壮丁百人为先锋，亲挝鼓督战，捐首饰金宝等物赏用命者。贼屡攻不能下，乃移檄云：“道路梗塞，汝将焉之？沟渎自经，谁其知矣。”晏不为动，卒能保护一乡。招讨使陈公鞾闻于朝，封恭人，仍官其一子。
　　校　注：
　　〔1〕　汉字直行书写为从右向左，“阙左方”即留下空白之意。

　　○仙　佛
　　三仙二佛之名，于汀尚矣！仙事茫不可索，佛应日现著，邦人崇向日严以亲，是不可不书。
　　富国先生　姓王氏，名中正，字平叔，长汀县人。初名捷，咸平中，贾贩至南康，遇羽衣士自言赵姓，一见如平生欢。约再会茅山，得铅汞黄金之术，且密缄小环神剑遗之，戒曰：“非遇万乘勿轻出。”中正挟比，屡走京师，无阶以进。至上饶，佯狂呼叫，坐流岭南。复邂逅羽衣者，曰：“姑候他日。”遂复逃至京师，为所司所捕。供奉官谢德权异之，以闻。上命皇城司刘承珪问状，中正请面奏，承珪为改今名。对龙图阁下，具陈灵异，如唐吉善行由同秀之说，具献所为白金。遂特授许州参军，留居城隍司廨舍。景德、祥符间，灵异叠见，诏置诸圣祖殿，每归功中正，屡增显秩。遇大典礼、大徭役，率为金以进。景灵宫上梁及庆成，进黄金四千九百两，白金万有二千七百四十两。前后金累巨万，绚烂光彩，不类世珍。诏书褒谕，累官金紫光禄大夫，检校礼部尚书，右神武卫大将军，赐第甘泉坊以卒，赠镇南节度使。命内侍周怀正护丧事，葬开封县槲冈村。又命武宁军节度使检校夏竦志其墓，谥富国先生，塑像于景灵宫，为圣祖辅命中书侍郎景灵宫使，向敏中奉词以告。词曰：“具官王中正，素怀至艺，洞究真诠。严奉灵宫，克精斋洁。遵承朝命，颇竭寅恭。每追念于忠勤，特赐修于素像，俾侍倅仪之侧，仰酬道荫之恩。爱契良辰，用陈馨荐，式伸昭告，愿鉴虔诚。”仍出所进金铸为宝牌，分给在京宫观并诸州天庆观及名胜景宫观去处。事载本朝《事实》。所藏盘龙宝鉴，广尺厚寸，秤之，重百两，举之如毫毛。鉴阴有颂，曰：“天地氤氲，万物化生；龙盘六瑞，鸾舞双旌。得吾神鉴，契道合真，燕云效顺，可验销兵。二帝三王，为之远征，英烈著圣，以成中兴。”遗言示子孙曰：“俟开边日出进。”宣和甲辰，出师燕山，五世孙保奉鉴以进，补右阶。惜不传其留进之意云。富国王捷，《渑水燕谈》云：“捷少商，江淮遇人受黄金术，后流岭南，逃京师，挝登闻鼓，上命之官，更名中正，寓中官刘承珪家。珪数闻中正与人语声云：我司命直君也。’中正尝以药金银助国，谓之烧金王先生。建祠元宁院。”《西郡志》云：“谥富国先生，塑像景灵宫，为圣祖辅。”
　　梁野人　名戴，长汀县人，兵部郎頠之弟，自号野人。家居天庆观左，盛暑率昼寝三清殿后。一日就寝，梦金人长丈余，持其左手，以一金钱按其掌心，嘱曰：“子欲钱，但缩左手袖中，振迅则随用而足。若妄费，漏言，则钱不复出矣。”戴曰：“诺。”既觉，左手犹微痛，隐然有钱文，试之，果然。虽所亲莫敢以告。益放旷歌酒，施舍贫乏，人目为狂。其母常诮之曰：“吾生二子，汝兄取科第矣，于汝何望！今雨弥旬，薪粒告尽，奈何？”戴曰：“所须若干？”母曰：“多多益好。”翌朝，戴引薪米数十担，施施从外来。母曰：“强哉！儿，多固好，顾安所得钱乎？”戴曰：“幸毋虑。”振袖偿值，一一如数，无欠无余，母方异之。即告游方外。天圣初，頠守庐州，因投剌上谒，曰“梁野人”，頠延见惊喜，举酒相属，因曰：“吾身为刺史，弟蓝缕如是，得无辱乎？”命叠浴更衣。戴正色曰：“兄何索我于外耶？”拂而起，曰：“暂出复来，要钱也否？”頠曰：“汝狂犹未歇。”忽不见。使人交驰于市，求之弗得。明午，旅邸有告曰：“昨有道人，薄暮抵宿，夜半闻穿排钱声，疑其为盗；隙窥之，室暗无所睹，晨起窥之，但见钱垛半壁。”頠于是遣官吏破开，钱上有书云：“弟野人以烟萝侣久俟，不果辞，惟冀珍重。有少钱，烦周贫乏。”仍遗下所服敝衣，异香袭人，殆非人间所有。验其去踪，乃拨瓦罅而出。頠感叹久之。自后，杳不知所往矣。
　　黄先生　名升，字正道，长汀县人。少不禁荤酒，能呼钱之沉没江河沟壑间者，积之既多，悉以周济贫乏。又能内求口中〔1〕，运真气炼之一昼夜成白金，名曰阴炼。先是，蔡道人自蜀来，升与之厚，死城外五里邸中，升为棺殡。一日，忽有自赣携蔡书来者，具言在崆山相候。始盖疑之，如是者十余信，升遂俟崆山下，久无所见，兴屡尽，俄见山腹有人引手招呼，升往即之，再拜祈请，愿从先生后。蔡曰：“汝无功行，未可以俱。吾向时所寓之地，有文字笔砚等在墙隙间，汝归诵之足矣。”忽不见，升号泣以归，发其殡则空棺而已，即往彼处取其书读之。自是能以考召法役鬼神，前知人祸福，治病全活者众，务行方便，不苟取。年八十六，髭发如漆。绍圣戊寅，以符篆授其子，端坐而死。后十年，里人有见其与蔡道人者并行江乡市中，追之弗及，岂所谓尸解者耶？。
　　敕赐定光圆应普慈通圣大师　郑性，法名自严，泉州同安县人。祖仕唐，为四门斩斫使。父任同安令。师生而异禀，幼负奇识。年十一，恳求出家，依本郡建兴寺契缘法师席下。年十七，得业游豫章，过庐陵，契悟于西峰圆净大师，由此夙慧顿发，遂证神足，盘旋五载。渡太和县怀仁江，时水暴涨，彼人曰：“江有蜃为民害。”师乃写偈投潭中，水退沙壅，今号龙洲。又经梅州黄杨峡，渴而谒水，人曰“微之”，师微笑，以杖遥指溪源，遂涸，徙流于数里外，今号乾溪。乾德二年届丁〔2〕，之武平，睹南岩石壁峭峻，岩冗嵌崆，怃然叹曰：“昔我如来犹芦穿于膝，鹊巢于顶而后成道，今我亦愿委身此地，以度群品；若不然者，当使殒碎如微尘。”发誓已，摄衣趺坐。数夕后，大蟒前蟠，猛虎旁睨，良久，皆俯伏而去。乡人神之，争为之畚土夷堑，刊木结庵。民有祈祷，辄书偈付与，末皆书“赠以之中”四字，无愿不从。淳化间，去岩十里立草庵牧牛，夜常有虎守卫，后迁牧于冷洋径。师还岩，一日倏云：“牛被虎所中。”日暮有报，果然。师往彼处，削木书偈，厥明，虎毙于路。复感一青□猴〔3〕，为牧三年，后忽抱木毙，师梦来乞名，与名曰“金成王”，仍为建庙。民有询过去未来因者，师皆忠告，莫不悚然。同道者惧其大甚，师曰：“只消吾不语耳。”遂不语。一年，岩院输布，师以手札内布中，监临郡倅张公晔见词，闻于郡守欧阳公程，追摄问状，师不语。守、倅愈怒，命焚其衲帽，火烬而帽如故；疑为左道，以彘血蒜辛厌胜，再命焚，而衲缕愈洁，乃遣谢使归。自是白衣而不褐。初，南康盘古山波利禅师从西域飞锡至此，山有泉从石凹出，禅师记云：“吾灭后五百年，南方有白衣菩萨来住此山。”其井涌泉，后因秽触泉竭，舆议请师主法度以符古谶，师许之，乃泛舟而往。江有槎桩，常害人船，师手抚之曰：“去！去！莫为害。”当夕无雨，水暴涨，随流而逝。至山，观井无水，遂以杖三敲云：“快出！快出！”至中夜，闻有落泉溅崖之声，诘旦涌出满溢。终三年，复返南岩。祥符初，有僧自南海郡来告曰：“今欲造砖塔，将求巨舰载砖瓦，惠州河源县沙洲有船插沙岸，无能取者，愿师方便。”师曰：“此船已属阴府。”僧复致恳，师乃书偈与僧，僧持往船所，船应手拔。运塔砖毕，有商假载木，俄恶风飘荡，莫知所往。四年，郡守赵公遂良闻师名，延入郡斋，结庵州后，以便往来话次。遂良曰：“庵前枯池，劳师出水。”投偈而水溢，今名“金乳”。复曰：“城南有龙潭害民，望师除害。”亦投偈而祸去。于是遂良表闻于朝，赐“南安均庆院”额。遂良授代以晴请，运使王贽过岩以雪请，皆如答应。真宗朝，尝斋于僧，对御一榻无敢坐者。上命进坐，僧答曰：“佛祖未至。”少顷师至，白衣衲帽，儒履擎拳，即对御就坐。上问：“师从何来，甚时届道？”答曰：“今早自汀州来。”问守为谁？曰：“屯田胡咸秩。”斋罢，上故令持伊蒲供〔4〕赐咸秩，至郡尚燠。咸秩惊竦，表谢。上乃谓师为见世佛，御赐周通钱一贯文，至今常如新铸。咸秩闵雨，差吏入岩祈祷，师以偈付来吏，甫至郡而雨作，岁乃大熟。胡解印入觐，历言诸朝列丞相王公钦若、参政赵公安仁、密学刘公师道皆寄诗美赠。八年正月六日申时，俄集众云：“吾此日生，今日正是时，汝等当知妙性廓然，本无生灭示有去来，更言何事？”言讫，右胁卧逝，春秋八十有二，僧腊〔5〕六十有五。众收舍利遗骸骼塑为真相。遗偈凡百一十七首，其二十二首乃亲书墨迹临刊，文义雅奥，不可思议而得也。师见在，民呼曰“和尚翁”，亲之也。师灭度，民皆曰“圣翁”，尊之也。名公巨卿，大篇短章致赞叹意，无虑数百篇。东坡苏轼云：“定光石佛，不显其光，古锥透穿，大千为囊。卧像出家，西峰参道，亦俗亦真，一体三宝。南安石窟，开甘露门，异类中住，无天中尊。彼逆我顺，彼顺我逆，过即追求，虚空乌集。驱使草木，教诲蛇虎，愁霖出日，枯旱下雨。无男得男，无女得女，法法如是，谁夺谁与？令若威怒，免我伽梨，既而释之，遂终白衣。寿帽素履，发鬓皤皤，寿八十二，与世同波。穷崖草木，枯腊风雨，七闽香火，家以为祖。萨埵御天，宋有万姓，乃锡象服，名曰定应。”山谷黄鲁真云：“石出山而润自丘壑，松不春而骨立冰霜。今得云门拄杖，打破鬼窟灵床。其石也将能万里出云雨，其松也欲与三界作阴凉。此似昔人，非昔人也，山中故友任商量。”熙宁八年，郡守许公尝表祷雨，感应，诏赐号“定应”。崇宁三年，郡守陈公粹复表真相荐生白毫，加号“定光圆应”。绍兴三年，虔寇猖獗，虔化宰刘仅乞灵于师，师于县塔上放五色毫光，示现真相，贼遂溃。江西漕司以闻，绍兴二年，嘉“普通”二字。乾道三年，又嘉“慈济”，累封至八字大师。民依赖之，甚于慈父。自淳熙元年，郡守吕公翼之迎真相入州后庵，以便祈祷，从民请也。后均庆屡请还岩，郡不能夺，百夫舆至中途，莫能举，遂留于州。绍定庚寅，磜寇挺起，干犯州城，势甚岌岌，师屡现显。贼驻金泉寺，值大雨水不得渡，晨炊粒米迄不熟，贼众饥困。及战，师于云表，见名旗，皆有草木风鹤之疑，遂惊愕奔溃，祈哀乞命。汀民更生，皆师力也。嘉熙四年，州人士列状于郡，乞申奏赐州后庵额。有旨，赐额曰“定光院”。续又乞八字封号内易一“圣”字，仍改赐“通圣”。今为“定光圆应普慈通圣大师”。详见《行实编》。定光，泉州人，姓郑名自严。乾德二年，驻锡武平南安岩。淳化二年，别立草庵居之。景德初，迁南康郡盘古山。祥符四年，汀守赵遂良即州宅创后庵延师。至八年终于旧岩。见周必大《新创定光庵记》。定应大师，《鄞江集》云：“初，波利尊者自西土来住盘石，即有谶曰：‘后五百岁，有白衣菩萨自南方来居此山。’”即是定光佛也。至定光大师乃应谶。
　　敕赐威济灵应普惠妙显大师　叶姓，法名惠宽，宁化县人。幼通悟，善根夙植，长得业于本郡开元寺，遍游诸方，悟旨而返。州境山谷深窈，虎豹出没为害。师以解脱慈悲力，为之训饰柔服，众异之，号伏虎禅师。南唐保大三年，憩于平原山麓，见左右有龟峰狮石，遂卓锡于此。蹑其巅，以开元钱已为开山兆。有樵者拾其一以归，诘朝复返故所，耆老欢传，咸起敬慕。程力督工，为创庵，名曰“普护”。庵侧一岭刺天，号吊军岭，道过其上，苦渴水，师于盘石上顿锡出水，至今不竭。七年，汀苦旱，靡神不宗。郡将闻师道行，结坛于龙潭侧，延师致祷。师云：“此方旱气燔甚，实众生罪业自速其辜，今当普为忏悔。七日不雨，愿焚其躯。”及期旱如故，师延跌坐，命厝火于薪。众骇愕，火未及然，油云四起，甘雨倾注。师曰：“未也，水流束薪乃已。”未几，果然。见闻赞叹。宋朝建隆三年九月十三日示寂，塑其坏身于庵，凡有所祷，应如响答。熙宁三年，郡列状以闻，赐庵为“寿圣精舍”。延平之庵，白“油滩”、曰“小芹”、曰“白砂”。绍兴七年，敕封“净戒慈应大师”，时在汀者犹未封圣院。乾道三年，改赐“广福”，师所经从辄成也。至十二年，乃赐号于汀曰“威济”。乾道三年，加号“灵应”。淳熙十一年，复加“普惠”，皆以救旱功。自淳熙元年郡守迎均庆院定光真相入州后庵，复于广福院迎师真相差肩为宾主，以便祈祷。绍定群寇犯城，多方保护，显大威力，师与定光实相叶赞。嘉熙间，州人士列状于郡，乞申奏加赐师号，复加“妙显”，累封至八字，今为“威济灵应普惠妙显大师”。
　　校　注：
　　〔1〕　“内求”疑为“内汞”。“内”即纳。
　　〔2〕　“乾德二年届丁”，“届丁”应是“甲子”之误。
　　〔3〕　原空一字，用以形容猴者。
　　〔4〕　“伊蒲供”又称“伊蒲馔”，梵语，义为僧之斋供。
　　〔5〕　“僧腊”，为僧一年称一腊。
　　〔6〕　上文《寺观 广福院》记“以开元钱七为驻锡兆”，此处云“以开元钱已为开山兆”，疑“已”为“七”。

　　○道　释
　　道学仙，释学佛，以明心见性，积功累行为本。若幻小智奇术，衒惑当时，已为仙佛罪人，况未能清净，未断贪嗔者乎？今氅袂方袍相属，未知其修为何如也！
　　晏仙人　失其名，清流县人。生明溪田家，年甫冠，樵苏山间，忽闻有旁耳而语者，回盼见一道人，余半桃以遗之。晏食已，欲与之语，忽不见，惟觉腹痛。茫茫然归家，暴下，累日若醉若寐，家人省问，似不能言者。旬余小愈，即不复烟火食，所嗜惟果食清泉，而朱颜漆发，肌肤泽润，步履如飞，且能言人祸福。乡人异之，悉呼为晏仙人。自是远近辐辏，晏惧泄天机，遂寡言语。邑令遗礼招之，不纳。士夫有踵门者，长揖而已。间有一二可知者，今疏于下：里有富民某氏，创居颇雄丽。落成之日，晏过其门，富民延坐，扣曰：“屋好否？”晏曰：“光荡荡。”富民喜，以为佳兆。越三年，染疾无噍类，众始悟前时之言。一日，父遣如郡输租，泊揽子家，见其母所储寿器，从而抚之，曰：“便著，便著。”时媪亡恙，众目为狂。晏〔1〕未几，媪果然暴死。明年冬，又至郡毕输，告别，挽揽子之臂啮之二，自是不复来。比及三年，不疾而逝。自食桃之后，阅十五年，逝之日乃生之日也，惜其家人不晓，以释氏茶毗法化之〔2〕。
　　曹道翁　不知何许人，宣和间始至县，邂逅道庵初成，遂与居焉。仪状甚野，青巾短褐，对人兀坐，终日不谈。居数年，稍合药济人，得者辄愈。入市必大醉而归，平时未尝赴供持钵，又无所储生计，而衣食百项略无窘状；或经旬不爨，人问其故，则云就食于市。有尾而伺之者，但见其径趋酒家，据床独坐而酌，取金于袖，无欠无余，至茶食肆亦如之。诘其所以，至于再三，乃以实对，曰：“我能呼钱尔。”或求其术，曰：“吾所呼者，皆深沟巨壑久湮而不出之物，汝传之，必睨人之帑藏，祸将及身，幸无启齿。”庵中养鸡一犬一，不敢升堂。登真观道士丘居通慕而师之，尝假金一千二百为制衣用，翁令取诸故祠，果得之如数。为翁碾药，翁令自摩具顶，曰：“可使须发不白。”后居通八十四，无一茎白者，独皤然其须。或扣之，曰：“碾药时须犹未出也。”邑人有赖岫者，携女子来游，翁取药小剂令咽之，抚其首，曰：“尔终身无病，通夕无便旋矣。”果如其言。一日，戒其徒曰：“吾将逝矣，葬我庵后，必以吾纸伞、布巾为殉。”语毕而瞑目。自是鸡犬横肆堂上。后数曰，庵邻江泽者，见翁腰巾、肩伞过济川桥，即与语曰：“吾宿约当归，且寄声若而人。”江还邑，知翁已死，发土启棺，枵无一物，乃悟其尸解。今塑像庵中。
　　张道成　乃长汀县人，号款庵。少依梁教师学黄老术，得业于赣之宁都金精山，住宁化凝真观，后弃去，遍游方外。性孤介，不徇流俗，终日闭关而坐，晚归住山隐观。嘉定间，忽一日，使人遍辞素无往来者，至期鸣鼓集众，观者如堵，乃留偈云：“七十四年命幻身，临行动众动群伦，鸣钟击鼓浑闲事，一点圆明不动真。咦，擘破乾坤一玄牝，挐将日影挂林梢。”长揖大众曰：“一睡八百年。”登榻曲肱而逝。
　　庐山罗汉院小南禅师　名系南，张姓，长汀县人。初住云居，继嗣法罗汉，诸方以“小南”呼之，有语录行于世。绍圣甲戌在罗汉，一日，忽更衣白众云：“今日到骑铁马，逆上须弥，踏破虚空，不留朕迹。诸人还见么？夜来风起满庭香，吹落桃花三五树。”语讫，趺坐示寂。山谷黄鲁直为之伤悼，不食肉者累日，颂以祭之曰：“一点黑漆，原无缝罅。罗汉云居，天上天下。出入奋迅，三界无家。以除烦恼禅，打鼓弄琵琶。沉却法船，留下戽斗，欲得不沉，戽干札漏。”既葬，复为铭以表其塔。
　　僧慧昌　张姓，长汀县人。母冯氏，襁褓中，常谓冠此儿，当为法器，迨冠，勉之曰：“为官不若为僧，我原来世，亦复如是。”未几祝发，遍参丛林，卒业小南禅师席下，住南岳雷峰。晚住云盖山，忽梦母来见，时亡十七年矣。无何，乃兄寄母真像自汀至；又有童子，林姓，自福清来，年方十七。昌默契于心，曰：“此吾母也，愿力来矣。”于是展真堂上，命童子侍侧，演说因缘，赞之曰：“前身女，后身男，清净摩尼触处参，应现顿忘前后际，从今青出胜于蓝。”乃立名汝襄。召大众曰：“去水从襄，即吾母也。”明年为僧，士夫更赞迭咏，无虑百篇，镂板成集。昌素以担板翁自号，一日升坐视众，曰：“担板老翁，性本虚空，永劫不死，明月清风。”奄然坐逝，时年八十一矣。创塔云盖山，有语录传世。襄亦屡主名刹，嗣灯传服。
　　广照大师契证　吕姓，长汀县人。以试经为僧，嗣法桃林倩禅师，住赣之天宁洪之翠岩上蓝。所至，禅衲辐辏。一日在上蓝，令侍者修启状告违师座及郡官檀信。翌午，命浴更衣，留颂云：“七十年来自在，临行一著无碍，不向北斗藏身，直入法林三昧。”归丈室趺坐而化。留一七日，神色不变，及茶毗，舍利五色圆明，人竞拾得之盈掬。
　　僧彦圆　胡姓，长汀县人。靖康己酉五月不雨，至于七月，苗将就槁。守二僚属并走群望，邈然无应。圆乃具椟，请郡积薪龙湫之旁，跌坐其上，昼夜梵呗。五日不雨，欲焚其躯，守将如约，郡倅许公端夫争曰：“水旱，数也。姑少迟之。”越三日，乃雨，槁苗复苏，上下胥庆。许公贻之诗，曰：“净戒当年赛愿身，积薪危坐志通神；应诚甘霖苏群品，今有高人继后尘。”
　　僧宗佑卜　宣姓，长汀县人。母梦金紫人入室，曰：“吾故本州令公，来为尔嗣。”自是而娠。既生，骨相特异。龆龀中祝发，少长，遍礼十方，归主开元，云会百众。每杖锡所向，率前夕梦金紫人至。郡守黄御史彦臣入境之初，亦作是梦，意讵朝官属首迓者，必异日经贵人。凌晨，乃佑上谒，人物藏昂，宛如梦中所见，甚异之。贻之诗，曰：“潇灑丰姿迥不同，少年来住此禅丛；谁知今日佑和尚，便是当年钟令公。”陈侍郎轩踵至，尤雅重之。赞其真容曰：“不是十二面，虚堂空寂寂。不是一千年，丛林声呖呖。奇哉丹青者，具增减不得。珍重四方闻，一介善知识。”
　　祖镜大师从密　郑姓，长汀县人。幼颖悟多技能，且工吟咏。初住石霜山，临米书逼真。为人作字，率预言祸福，人皆珍重藏袭，至今多有者。又能隐形出神，剪纸为禽马，使之飞走。宗门宿德或以此咎之，晚方弃去。自号未理翁，继往富沙之天宁。江给事帅福建，延主东禅法席，历九夏，忽示颂辞众，曰：“阅尽人间七十秋，万缘今日一时休；虚空扑破浑闲事，惊起全身露地牛。”趺坐而逝。有语录行世禅衲间。或传示寂时，以俗礼葬，逾月启棺，空然无有，谓之尸解去。
　　禅鉴大师智孜　萧姓，长汀县人。尝住福之白鹿，豫章之上蓝。机法之外，尤长于诗。《四皓吟》曰：“忠义合时难，云林共掩关。因秦生白发，为汉出青山。不顾金章贵，终披白氅还。如今明圣代，高躅更难攀。”当时擅诗名如洪驹父见此作，击节称赏，与之酬唱。青山郭功父亦有往来篇章。自是见知名胜，缁素争传其后，门人编次几三百篇，板行曰《南山集》。一日，书颂示众，曰：“五十春秋，如电如露；月映寒江，分明归去。”揖众摄衣，端坐而逝。
　　僧了证　钟姓，武平县人。生不茹荤，年十九，礼禅果院僧道松寿，且亟游诸方。一日，遇崇首坐者，机缘相契，以黄龙三关语勘之云：“我手何似佛手？”证曰：“不劳拈出。”又云：“我脚何似驴脚？”证曰：“两重公案。”崇云：“如何是座上生缘？”证便喝，崇云：“凭着什么？”证曰：“这老汉犹未知落处。”崇乃印可。一坐十年，后崇驻锡常之东禅，证与之分座说法，学者宗仰。宣和初，道松以言招之，曰：“吾将老矣，未闻般若。知子得道，幸归一见。”证曰：“吾有誓，若得己事明白，愿普度一切，况吾师乎？”乃归一见之，悲喜而悟，有古灵之风。绍兴元年，郡倅许公端夫摄郡事，延驻开元一年，震潮音〔3〕，衲子云会。未几，有桴鼓之警，亟归灵洞，结茅以居。五年二月，送客出洞归，谓侍者曰：“吾缘尽矣！当紧锹草鞋为别。”侍者请颂，证曰：“咄哉呆子。吾平居且倦为此，况临行乎？”请益坚，乃强草大字云：“来时本无，去亦非有；珍重诸人，月明清昼。”掷众趺坐而逝。三日茶毗，五色舍利粲迸如雨。塔在灵洞院。
　　僧文雅　林姓，号正庵，长汀县人。总角游方外，得业于毗陵，遍参丛林，顿悟宗旨。善医术，好儒书，以诗琴自娱，诸方知识呼为“小雅”，归主开元法席逾三十年。每游诸庄，梦户多先梦钟令公来。嘉熙间，一日忽沐浴更衣，遗偈云：“萨埵〔4〕装严已现成，老僧恰合去游循；有人问着西来意，天上无僧地绝尘。”遂趺坐而化。及茶毗，五色舍利灿然，骨骼不解。
　　僧普济　张姓，清流县人，住县北归仁里〔5〕狮子岩。不事检柅，好赌博饮酒。取溪鱼作羹，但饮其沈，放鱼于水，复活而逝，人颇怪讶。邻境雨旸不时，诸祷辄应。嘉熙间，一日忽写偈云：“记得黄梅气我时，忽然天气报君知。逆行顺化无交涉，撒手毗卢顶上归。”又云：“山僧普济堂堂去，圆满天台旧故乡。”趺坐示寂，乡人以不坏身塑于岩中。
　　刘氏女　宁化县人。父安，上攀龙乡豪也。女生不茹荤，美艳而慧，喜文墨。九龄与羽人谈道，以不嫁自誓。年及笄，父母夺其志，许石城何氏子。御轮卜吉强之，不获已，乃勉治奁具，首饰务清洁素白，玉颜丹脸，不御铅华。刘氏聚族往送之，导从甫超境，忽有白鹅从空下，女即乘之以飞，所亲哀悼，竟莫穷其所往。土人异之，置祠于上升之地。郡以诏闻，赐其地为蓬莱观。原有纪刻，岁月滋久，漫灭不可读。郡守陈公轩未第时过其下，题诗观中云：“蓬莱观下瑞烟飘，刘氏曾经此地超。桃圃昔谐王母约，烟霄自赴玉皇朝；白鹅乘去人何在？青鸟飞来信已遥。若使何郎有仙骨，也须吹引凤凰箫。”
　　校　注：
　　〔1〕　“晏”为衍字。
</div>
    <div class="pagination">
<a href="临汀志_page15.html">上一页</a><span>...</span><a href="临汀志_page11.html">11</a><a href="临汀志_page12.html">12</a><a href="临汀志_page13.html">13</a><a href="临汀志_page14.html">14</a><a href="临汀志_page15.html">15</a><span class="current-page">16</span><a href="临汀志_page17.html">17</a><a href="临汀志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
