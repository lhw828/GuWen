<!DOCTYPE html>
<html>
<head>
    <meta charset="UTF-8">
    <title>大清一统志 - 第 165 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 165 页/共 202 页</h1>
    <div class="content"><史部,地理类,总志之属,大清一统志,南宁府图>
<史部,地理类,总志之属,大清一统志,南宁府表>
<史部,地理类,总志之属,大清一统志,南宁府表>
<史部,地理类,总志之属,大清一统志,南宁府表>
<史部,地理类,总志之属,大清一统志,南宁府表>
　　钦定四库全书
　　钦定大清一统志巻三百六十四
　　南宁府【在广西省治西南一千七百六十里东西距四百三十里南北距三百三十五里东至浔州府贵县界三百四十里西至太平府罗阳土县界九十里南至广东亷州府钦州界二百七十里北至思恩府武縁县界六十五里东南至亷州府灵山县界五十里西南至安南界三百六十里东北至思恩府賔州界一百二十里西北至思恩府白山土司界三百十里自府治至　京师八千三百十二里】
　　分野天文翼轸分野鹑尾之次
　　建置沿革禹贡荆州南裔周百粤地秦为桂林郡地汉为郁林郡领方广郁等县地三国属吴晋大兴元年分置晋兴郡治晋兴县宋齐以后因之隋平陈郡废县仍属郁林郡【宋书州郡志晋元帝置晋兴郡治晋兴县隋书地理志开皇十八年改晋兴县为宣化属郁林郡李吉甫元和郡县志作开皇十四年废郡为晋兴县属简州大业初始属郁林郡与宋隋二志不同】唐武德四年分置南晋州贞观六年改曰邕州【元和志因州西南邕溪水为名】干封元年置都督府【元和志后为彞獠所防移府于贵州景云二年州界平定复置都督府】天寳元年改曰朗宁郡十四年置邕管经畧使乾元初复曰邕州属岭南道【唐书方镇表乾元二年升经畧为节度使上元元年废为都防御经畧使广徳二年废属桂管大歴五年复置都防御使元和十五年废长二年复置】咸通三年于州置岭南西道节度五代属南汉改建武军节度晋天福七年避庙讳改曰諴州汉初复故【见乐史太平寰宇记】宋曰邕州永宁郡建武军节度仍置都督府属广南西路元至元十六年置邕州路总管府兼左右两江镇抚泰定元年改南宁路属广西道明洪武初改南宁府属广西布政使司
　　本朝因之属广西省领州三县三土州三
　　宣化县【附郭东西距二百七十里南北距一百六十五里东至永淳县界一百三十里西至隆安县界一百四十里南至土忠州界一百里北至思恩府武縁县界六十五里东南至广东亷州府灵山县界五十里西南至新宁州界七十里东北至思恩府宾州界一百二十里西北至武縁县界一百里汉郁林郡领方县地晋元帝分置晋兴县为晋兴郡治隋开皇十八年改县曰宣化属郁林郡唐为邕州治五代及宋因之元为南宁路治明为南宁府治　本朝因之】新宁州【在府西七十里东西距一百八十里南北距六十里东至宣化县界六十里西至太平府崇善县界一百二十里南至土忠州界四十里北至太平府罗阳土县界二十里东南至宣化县界六十里西南至崇善县界一百三十里东北至罗阳土县界三十五里西北至崇善县界二十里汉郁林郡地晋以后为晋兴郡地唐武德五年析置如和县属钦州景云二年改属邕州五代因之宋景祐二年省入宣化县复置羁縻武黎州属邕州左江道元废明隆六年始分宣化及忠州江州地置新寕州属南寕府　本朝因之】隆安县【在府西北二百四十里东西距一百六十里南北距一百五十五里东至宣化县界一百里西至果化土州界六十里南至太平府永康州界七十五里北至思恩府武縁县界八十里东南至太平府万承土州界一百十四里西南至太平府都结土州界八十里东北至武縁县界七十里西北至归德土州界六十里汉郁林郡地晋以后为晋兴郡地隋为宣化县地唐景云后分置思笼县属邕州宋开寳五年废入宣化明嘉靖七年始分置隆安县属南寕府本朝因之】横州【在府东南二百四十里东西距一百十里南北距一百三十里东至浔州】
　　【府贵县界六十里西至永淳县界五十里南至广东亷州府灵山县界四十里北至永淳县界九十里东南至亷州府合浦县界九十里西南至灵山县界一百里东北至贵县界九十里西北至思恩府宾州界一百二十里汉郁林合浦二郡地三国吴永安三年分置寕浦县又于县置合浦北部都尉晋太康七年改置寕浦郡宋齐因之梁増置简阳郡隋开皇中二郡俱废改置简州十八年改曰縁州大业二年州废属鬰林郡唐武徳四年复置简州六年曰南简州贞观八年改曰横州天寳初复曰寕浦郡乾元初仍为横州属岭南道五代属南汉宋属广南西路元至元十六年置横州路总管府元贞初复降为州属广西道明洪武初以州治寕浦县省入改属浔州府十年降为县属南寕府十四年复为州　本朝因之】永淳县【在府东二百里东西距九十五里南北距一百四十二里东至横州界二十里西至宣化县界七十五里南至横州界三十五里北至思恩府宾州界一百七里东南至横州界五十里西南至广东亷州府灵山县界八十五里东北至宾州界一百七里西北至宣化县界五十里汉领方县地唐贞观末置永定县又于县置峦州后废开元十五年复置天寳初曰永定郡乾元初复曰峦州属岭南道五代属南汉宋开寳五年州废以县属横州熈寕四年省县入寕浦元祐三年复置更名永淳仍属横州元因之明洪武十年并州改南寕府　本朝因之】上思州【在府西南二百里东西距一百里南北距一百四十里东至永淳县界五十里西至迁隆峒界五十里南至广东亷州府钦州界七十里北至宣化县界七十里东南至钦州界七十里西南至安南界八十里东北至宣化县界七十里西北至土忠州界三十里汉郁林合浦二郡地晋后没于蛮唐置羁縻上思州属邕州都督府宋属左江道元属思明路明宏治十八年改属南寕府　本朝因之】归德土州【在府西北二百六十里东西距一百二里南北距六十里东至思恩府武縁县界十五里西至思恩府上林土县界八十七里南至隆安县界三十里北至思恩府都阳土司界三十里东南至武縁县界二十里西南至隆安县界三里东北至都阳土司界十五里西北至思恩府白山土司界五十里古槃瓠百蛮地宋熈寕中置归徳州邕州横山寨元属田州路明初因之后属广西布政使司治十八年改属南寕府　本朝因之】果化土州【在府西北四百二十里东西距七十五里南北距五十一里东至隆安县界四十五里西至思恩府上林土县界三十里南至太平府佶伦土州界五十里北至思恩府白山土司界一里东南至太平府都结土州界四十里西南至佶伦土州界三十里东北至隆安县界五十五里西北至上林土县界三十里古槃瓠百蛮地宋置果化州属邕州横山寨元属田州路明初因之后属广西布政使司宏治十八年改属南寕府　本朝因之】忠州土州【在府西南一百九十里东西距一百十里西北距四十里东至宣化县界五十里西至太平府土思州界六十里南至上思州界二十里北至新寕州界二十里东南至上思州界二十五里西南至迁隆峒界二十里东北至新寕州界二十里西北至太平府土江州界三十里古槃瓠百蛮地宋置羁縻忠州属邕州左江道元属思明路明初属思明府隆三年改属南寕府　本朝因之】
　　形势西接南蛮仍据黄峒控两江之犷俗居数道之游民【唐咸通三年勅】内制广源外控交阯【宋杜邕管议】金城之固铜柱之封【宋狄青贺防表】九洞襟带列城唇齿【宋余靖平蛮颂】
　　风俗地隘民瘠俗唯种田服用唯蕉葛【图经】俗尚鸡卜轻医药重鬼神【宋史范旻传】
　　城池南宁府城【周五里三百歩门六宋皇祐间筑有濠　本朝雍正二年乾隆六年重修】新寕州城【周四里九十四歩门四明隆中筑　本朝雍正四年重修】隆安县
　　城【周一里二百二十步门四濠濶三丈　　八尺明嘉靖中筑　本朝康熙九年重修】横州城【周十里门六东西北三面有濠明初筑　本朝康熈六十一年重修】永淳县城【周二里一百二十歩门四有濠明正统中筑　本朝康熈五十七年雍正七年重修】上思州城【周二里一百五十六歩门四明宏治中筑有濠　本朝康熈间屡修】归德州城【土垣】果化州城【土垣】忠州城【土垣】
　　学校南寕府学【在府治北宋寳中建　本朝康熈四年雍正二年重修入学额数二十名】宣化县学【在府学旁　本朝顺治初重建康熈间屡修入学额数二十名】新寕州学【在州治东明隆六年建　本朝顺治康熈间屡修入学额数二十名】隆安县学【在县治东明嘉靖中建　本朝康熈中屡修入学额数十五名】横州学【在州西门外元时建　本朝顺治十四年雍正二年重修入学额数二十名】永淳县学【在县治西　本朝康熈二十一年建入学额数十五名】上思州学【在州治东明嘉靖中建　本朝顺治康熈中屡修入学额数十五名】敷文书院【在府治北明嘉靖七年王守仁建明末燬　本朝康熙九年重建后屡修又永淳县有徐公书院康熈四十六年建又各州县俱设有义学社学按郡志郡治旧有东泉东郭西郭中郭四书院明万歴年建又横州有淮南书院在城西明正徳年建悟斋书院在乌石岭嘉靖年建又永淳县有腾蛟书院在城内嘉靖年建大同书院在南门内崇祯年建今俱废】
　　户口【原额人丁二万五千零十一又滋生人丁二十二万五千九百七十八】
　　田赋【官民田地山塘共一万一千零四十一顷七十六畆九分三厘额徴地丁银四万二千零八十七两七钱四分五厘米七千三百八十六石六斗七升二合零屯田共三百六十一顷二十四畆七分零额徴银一千三百三十八両八钱一分七厘零】
　　山川青秀山【在宣化县东二十里一名泰青峯嵯岈秀防障邕水之口】都茗山【在宣化县东六十里寰宇记在封陵县西六十里其山出茶土人食之因呼为都茗山旧志又有都石山满山皆石不产竹木】横山【在宣化县东八十里其山高险横截江流宋置横山寨于此为市马之所】石燕山【在宣化县东九十里上有石燕天将雨则飞】圣岭山【在宣化县西五十里峯峦秀防云生则雨】武号山【在宣化县南十里山势雄峻拱向城郭为邕江之砥障一名五象山】道人山【在宣化县北十里】马退山【在宣化县北十五里栁宗元记是山崒然起于莾苍之中蛇奔云矗亘数十百里尾盘荒陬首枕大溪诸山来朝势若星拱苍秀诡状绮绣错杂】罗秀山【在宣化县北二十里其山髙峻俯瞰北湖上有罗潭亦曰罗山】苦竹山【在宣化县北三十里产苦竹】思玉山【在宣化县东北六十里寰宇记其山有石似玉因名旧志山跨賔州界险峻难越】昆仑山【在宣化县东北一百二十里巉嵒峻防高出羣山有道极险隘古设関于此】石鱼山【在宣化县西南六十里濒江滩下有石壁如鱼形】铙钹山【在宣化县西北二十五里下有龙潭流入大江】都龙山【在宣化县西北六十里寰宇记作都笼山在府西北九十里周二百四十里山石壁立内平外险旧志都龙山蜿蜒起伏势若游龙逺近诸山皆相映带】鬪鸡山【在新寕州东五里有二山隔江对峙如鸡鬪舞其右者一名飞鳯山中有小峯平列为印山下有渠乐川】岜旺山【在新寕州东十里竦峭蹲踞絶顶平坦有泉曰普望圣泉郁水出此又东为玉屏山六合山】聚霞山【在新寕州西七里周广十余里日夕有霞气羃其顶】芭蕉山【在新寕州西四十五里濒江絶顶嵳峩不可攀陟又五里为搢笏山】金印山【在新寕州南四十里髙广秀丽顶有方石如印】乌风山【在新寕州西南七十里有岩髙大可藏千人相迎曰西柱山下有洞又广寨山在州西南七十五里山秀丽中有泉】青云山【在新寕州西北三里隔江周四十余里髙可三百仞壁立嵳峩为州巨镇羣峯聨络其最胜者笔架峯金鸡岩】三台山【在隆安县东二里大江之东脉自归德九峯山迤逦而来歴百余里三峯耸起江水流绕其下旧名岜横山】金榜山【在隆安县东十里俗名桂榜山又名岜野山峭壁耸防有三层岩可容千人顶有天然石池其南麓一谷尤竒絶从麓拾级而升中有玉女井上有明和洞三层极深宻邃再上为雷坛深处为飞云谷白猿崖多雾横烟障香炉峯皆名胜】逍遥山【在隆安县东四十里四面皆大山旋绕此山特立其中上有灵池】陇雅山【在隆安县东六十里石岩髙十余丈周濶二十余丈其中石如人物形怪异迭出不可名状】葢桥山【在隆安县南三十里其上一岩有古木横梁相传自古迄今不朽】火焰山【在隆安县东北三十里髙出归德武縁诸山之上毎二三月及六七月中山有火尤自发故名一名夜光岭其上有泉】白马山【在隆安县西南八里三面峭壁下有泉曰咘刀】岜仆山【在隆安县西南四十里旁有大岩可容千人明初为峒猺巢穴郡志作岜幞山上一石突出似幞头故名】空笼山【在横州东二十里山半有窍东西通明】天窟山【在横州东三十里一名月林山山有二岩多怪石钟乳有窟通天日光洞口有潭冬月出嘉鱼又母株山在州东四十里有十二灵泉】乌蛮山【在横州东八十里寰宇记乌蛮所居故名旧志在今州东六十里江北古江口下有乌蛮滩其隔江对峙者为青旗山】鸣石山【在横州南五里山海经长石之山山多鸣石即此】大路山【在横州西二十里盘鬰万丈多竹木路通永淳一名大麓山】緑矾山【在横州西六十里下有緑矾泉】寳华山【在横州南二十里树色葱蒨形如翠屏】古鉢山【在横州北七里一名古鉢岭山形圆耸为州镇山左曰九珠山右曰九鳯山】震龙山【在横州北一百里崷崒入云为横淳賔贵诸山之祖其顶有潭相传蛟龙所居下注山腰分为三溜至于山麓散为九溪禄蓝东班之水出焉】巽山【在横州东南十里鹿江水合于此俗名大岭】洪崖山【在横州东南五十里东麓接广东灵山县界置堡其上】东山【在横州东南八十里东西南三面皆接灵山县界盘纡几百里髙数千丈多樟柟之木武流水出焉】罗蚕山【在横州东北二十里石峯拥簇其形如蚕】秀林山【在横州西南十里以林木郁秀而名一名盛山并峙者曰笔架山】逗口山【在横州西南一百里与灵山县接界両崖逗合中通一路仅容一人行故名山产荳蔲又名荳蔲山】圣山【在横州西北四十里一名大瓠山其旁为仙女山盘鬰数百丈】鱼流山【在永淳县西六十里中有溪每水潦泛涨輙有鱼自溪顺流而下】龙章山【在永淳县北四十里相传昔有龙见此山文彩焕然】挂榜山【在永淳县西北隅城环其上石壁临江亦名屏风山下有珠岩俯临水涯】东晓山【在上思州东十里又十里为蕾西山】鳯凰山【在上思州西十里形如翔鳯又弄朴山在州西三十五里】十万山【在上思州南八十里接广东钦州界羣峯防岏百溪分注明江源出此】思山【在上思州北二里州以之名一作狮山以蹲踞若狮也并峙者曰丈岭亦名三台山山隂五里有布透温泉泉冬温夏寒】望州山【在上思州北十里官路所经俯瞰州治】东香山【在上思州北四十里山髙险下有弄懐岩怪石层叠】归峯山【在归德州西北二十里明统志在归德州治西有奔趋归向之状故名】独秀山【在果化州西八里又州南一里有青秀山】马鞍山【在忠州治西】髙峯岭【在宣化县三十里长十五里髙二百余丈北接武縁县界】五花岭【在宣化县东北里许脉自望仙坡分为五支蜿蜒入城如五花然】那龙岭【在隆安县南半里岩嶂层叠下有泉味甘而冬温】梅龟岭【在隆安县东南五十里居九曲上流广三十里树木丛蔚旧尝设堡】登髙岭【在横州西北隅州城跨其上明景泰二年建敌台于此】大人岭【在永淳县北五十里形势髙耸上有古寨旧为避兵之所】囬车岭【在上思州东十二里上有土城】四方岭【在上思州西三十里岭势陡防上有天池溉田甚广】恃武岭【在上思州东南十里与回车岭对峙其东峯髙百丈有土城相传马援所筑又东为湖恃岭亦有土城】囬龙岩【在宣化县南一百里岩中有水澄澈相传有龙蛰此】邓近岩【在新寕州西三十里山围如屏岩方一丈有泉不竭下入大江】聚乐岩【在新寕州南五十里光明平正中可张筵四五席土名芭容山又鸳鸯岩在州南六十里上有石笋奇峭又名天仙胜岩】狮子岩【在新寕州北三里岩半有洞洞口寛数丈平坦如砌稍入则幽邃有隙透天光下有钓鱼防潴水一其深莫测亦名元天洞】龙牀岩【在隆安县东二十五里滨江直对渌水江口岩内有石如牀石壁上有痕如龙下有潭产蓝鱼】空洞岩【在横州东三十里俗呼湴塘岩石洞玲珑上下凡五重明嘉靖中知州曽储以其五窍如星更名五星岩郡志作崆峒岩】鳯凰岩【在横州东四十里大江之南石壁临江洞门瞰水棹舟始通攀縁而上轩豁森幽别一天地岩半复有一穴入仅容身内始寛敞复一穴直通岩顶人称为迎仙洞】龙隐岩【在永淳县西十五里一名聚仙岩岩壑甚胜】岜仙岩【在忠州北三里】阳明洞【在隆安县西北三十里大江崖上可容数百人明王守仁征田州时尝泊舟题字于此因名】犀牛洞【在新寕州西三十里诸峯环立洞最虚明可列数十榻有池一自石滴下清冷不竭】望仙坡【在宣化县东北一里与青罗二山相对宋狄青破侬智髙时驻师于此下有白龙塘】万家源【在隆安县东南六十里一名大山延袤一百余里层冈叠阜林木森邃中多小涧清流四面土田咸资灌溉】大江【在府城西南上流为左右二江右江自思恩府上林土县流经果化归德二土州隆安宣化二县界左江自太平府左州流经新寕州至宣化县与右江合又东经永淳县横州入浔州府贵县界即古鬰水也郦道元水经注温水东迳増食县有文象水注之又东至领方县东与斤南水合东北入于鬰旧唐书地理志驩水在宣化县北本牂牁河俗呼郁林江即骆越水也亦名温水唐书地理志郁水自蛮境七源州流出州民尝苦之景云中司马吕仁引渠分流以杀水势自是无没溺之害元和志郁江水经宣化县南二十歩又经武縁县南去县三十歩又郁江水俗名蛮江北去横州岭山县五歩去寕浦县十歩南去乐山县七歩寰宇记郁江在府西源从左右江入郁水流百里入府城又一百四十二里入蛮横贵龚等州明统志左江源出广源州右江源出莪利州至合江镇合为一江流入横州号为郁江旧志左江自太平府崇善县左州流经新寕州城北土名定绿江以其回旋萦绕又谓之文字水东北入宣化县界右江自上林县东南流经果化州北归德州南又经隆安县北至县东湾成九曲合武縁河泸江至宣化县西合江镇与左江合绕府城西南又东经永淳县北又东经横州南东北入贵县界中又牛练滩在永淳县南十七里乌蛮滩在横州东六十里皆极险】緑水江【在隆安县东南二十五里其水深緑直注龙牀岩亦名龙牀江又北入大江】可泸江【在府西自思恩府武縁县流经隆安县东六十里又南经宣化县西北界入右江寰宇记有渭龙水在府西一百五十里源出澄州止戈县南入右江即此】小江【在上思州东南源出钦州界北流入明江又上鱼江亦名上愚江源出十万山淰况溪源出蕾西山皆东流入小江】明江【在上思州西南寰宇记有武离水在府西源出上思州西流五百八十里入左江明统志有上思江在州西源出十万山皆即此旧志明江在州南一里自十万山东北流至州西南分为二脉一西流经迁隆峒南入思明府界一东流经州南又东至古万寨与小江合亦名上思江】禄旺江【在新寕州南七里又旺钟江在州南二十里髙屯江在州东二十里那模水在州东三十里咘哓江在州西南三十里下流皆入左江】邕江【在宣化县西南六十里源出如禾山又名如禾水北流入大江】八尺江【在宣化县东南六十里源出广东钦州界北流入大江】永东江【在永淳县东一里有二源左源出梁鸡村流径石右源出石恢村至青滩合流入郁江】秋风江【在永淳县西南三十里源出灵山县界一名马邜江又有别源出宣化县界合流入郁江】东班江【在永淳县西北五里源出横州震龙山东南流入郁江又蓼江溪在县北五十里源亦出震龙山下入郁江】清江【在横州东十五里源出从化乡合槎江有嘉鱼穴旧志源出州北七十里汪泽初名曰龙江东南流名曰方水又东与小溜江合又东名曰清江入郁江】武流江【在横州东南二十里源出广东灵山县石塘营北流入郁江】古江【在横州东北六十里源出震龙山歴鸦波村至米埠村与鳄江合】鳄江【在横州东北元和志鳄江水经淳风县西去县百歩明统志在州东八十里旁有鳄鱼穴俗因立鳄鱼庙郡志源出震龙山歴渌蓝村至乌蛮滩入郁江又西竺水在州西南五里鹿江在州南五里曹村湾水在州东五里懐西江在州东南一百十里皆入郁江】陈埠江【在横州西南六十里又平南江在州西南四十五里源俱出灵山县界北入郁江】横槎江【在横州西南五十里中有横槎滩又名槎浦通志其源出诸山谷北入郁江】响水【在新寕州西八十里源出江州界江濵有石嵯岈水出石罅其响如雷北流入左江】伶俐水【在宣化县东八十里源出昆仑山流经永淳县界合大江金城诸山竹木皆自此出又太冲江在县东六十里亦流入大江寳盖诸山村木多出于此】邕溪【在宣化县北十里源出马退山又有龙溪源出县北铜鼔陂滙北湖诸水皆南流夹府治入大江】防良溪【在隆安县西二里源出太平府万承州界又防龟溪在县西北十里源出都结州界皆北入大江】投玉溪【在隆安县北二十里又防甘溪在县东二里皆出武縁县界南入大江又梅龟溪在县东南五十里源出永康州界北入大江】香稻溪【在横州西二里源出州北西南流经古鉢山入郁江】防槐溪【在上思州西相近又有淰弄淰圭二溪皆源出鳯凰山又剥邓西溪源出弄朴山皆合明江】防桃溪【在上思州北二十里一名防白溪源出东香山西南流入明江又防造溪在州东南源出东晓山流入明江又那板溪在州西南与渌浪渌郁等溪俱出十万山流合明江】防龙溪【在上思州北十五里源出北梯岭南流绕狮山合渌鸯溪环州北入明江】北湖【在宣化县北十里又北十五里有铜鼓陂陂水南溢滙而为湖中有洲曰五花洲】垒楞池【在隆安县东南四十里寛数顷春水涨时村田多遭淹没或十年或数十年一干干时池底裂开一孔水皆注入人误入者即防死】莲陂池【在上思州东郭又东陂池在城外皆可溉田】龙池【在横州北门外唐贞观中所防】平旺潭【在永淳县北六十里明时尝筑坝运谷于此为军兴之资】天窟潭【在横州三十里天窟山南岩洞口罗蚕之地多演泉行于地中总防于此伏行洞底至岩尽处从石鏬而出注于郁江旧志谓之神江郡志一名石泉】震龙潭【在横州北震龙山顶下分为九溪一溪东南出本州四溪西南出永淳县灵竹乡界二溪北出賔州界二溪东出贵县界】龙泉【在永淳县西十五里石洞中洞有石窦潜通大江又牛涧泉在县南五里】马跑泉【在宣化县东十里宋陶弼题曰思泉】瀑布泉【在横州南宝华山背自山顶石槽中直泻而下长数十丈形如挂练】古辣泉【在横州北八十里古辣墟以之醸酒色浅红味甘而致逺宋守徐安国诗有古辣觞客醉之句】石龙洲【在新寕州西半里连亘千余丈横截江流三面皆水中一白石长数十丈出地尺许】六嘉井【在横州东南濶二尺深三尺濆出沙泥中色味清冽绕村数百家随取随足酿酒尤佳乡人珍为酒泉】
　　古迹晋兴故城【在宣化县北晋大兴初置隋改曰宣化唐置邕州治此咸通二年尝为南诏所防明统志邕州故城在今府城南二里旧志宋皇祐中平侬智髙始移治江北】峦州故城【在永淳县北元和志峦州西沂流至邕州一百五十里东沿流至横州一百三十里本汉领方县地贞观末永徽初置后以蛮俚背叛废于其城置驿开元十五年李尚隠重奏置治永定县寰宇记峦州以境内多山峦为名在横州西七十里旧志本治江北元至正十二年以峒贼乱迁三洲村在县西南十里明洪武三十一年复迁于江南即今治】上思州故城【在今上思州南明统志在南寕府南一百八十里土夷攷明洪武初土官黄英杰归附永乐二年授知州世袭治于州南隔江胡恃岭下成化末其孙瑛以倡乱死于狱宏治二年瑛子侄争袭纠迁隆峒族党为乱太平知府谢湖讨平之十六年始移治江北改设流官】武縁废县【在宣化县东本隋唐所置县元和志武縁县西至邕州一百里本汉领方县地开皇十一年置属縁州大业三年废武徳五年又置属邕州宋景祐中始移治乐昌县界而故城遂废】封陵废县【在宣化县东元和志县西南至邕州一百里景云后置唐书地理志乾元后开山峒置寰宇记开寳五年废入武縁】横山废县【在宣化县东唐书地理志武德五年析宣化置属邕州乾元后省】朗寕废县【在宣化县西北元和志县南至邕州一百八十里本汉増食县地武德五年分置寰宇记开宝五年废入宣化在州西北八十里】西原废州【在新寕州西南唐书地理志羁縻西原州领罗和杏林罗淡三县隶安南都防府府志西原蛮居广客之南邕桂之西依阻洞穴绵地数千里有氏相承为豪又有黄氏居黄橙洞其属也天寳初黄氏强与韦氏周氏侬氏相唇齿为冦害据十余州既又逐韦周于海濵而夺其地今州境诸豪大抵皆黄氏之裔】如和废县【在新寕州东元和志县东北至邕州九十里武徳五年析钦州南賔安京二县地置因县西南四十里如和山为名属钦州景云二年割属邕州王存九域志宋景祐二年省入宣化旧志今曰如和都在州东境明隆六年割属】思笼废县【在隆安县南元和志县东至邕州三百里唐书地理志乾元后开山峒置寰宇记开寳五年废入宣化明统志废县在府境思龙乡】安广废县【在横州境汉置属郁林郡宋永初治寕浦郡有安广后省南齐复置为寕浦郡治梁陈时省】兴道废县【在横州东南晋书地理志寕浦郡领连道县宋书州郡志寕浦郡兴道晋太康元年以合浦北部之连道立梁陈时省旧志在州东南百里】平山废县【在横州北宋书州郡志引广州记云汉献帝建安二十二年吴分郁林立合浦北部都尉治平山晋属寕浦郡梁陈时省旧志今州北从化乡有平山村盖因旧县得名】宁浦废县【在横州西南宋书州郡志寕浦县本名昌平晋太康元年改名元和志横州寕浦县郭下本汉髙凉县地吴分置寕浦县开皇属郁林郡贞观属横州至徳中移于旧州东七里郁江北岸东北至贵州水路一百七十五里】防泽废县【在横州西唐书地理志武德四年析寕浦置防泽县贞观十二年仍省入旧志在州西四十里】简阳废县【在横州晋书阮放为交州刺史行达寕浦败走保简阳城宋书州郡志作涧阳晋太康七年立为寕浦郡治又曰永初郡国作简阳齐志亦作简阳属寕浦郡隋志云梁分寕浦置简阳郡盖治于此平陈郡县俱废府志古城在州西南六十里陈埠江口城基尚存】乐山废县【在横州东南隋书地理志郁林郡乐山梁置乐阳郡平陈改为县十八年改名焉元和志县西至横州一百二十里本汉广郁县地陈于此置洛阳郡隋开皇十年废郡为县仍为乐山属縁州大业初属郁林郡贞观中改属横州旧志宋开寳五年废乐山故城在州东南五十里乐山乡】岭山废县【在横州西隋书地理志鬰林郡岭山梁置岭山郡平陈改为岭县十八年改为岭山元和志县东至横州一百里寰宇记开寳五年省入寕浦】从化废县【在横州东北元和志淳风县西南至横州九十里武德四年析寕浦之北界置寰宇记唐永贞元年避宪宗讳改曰从化开寳五年省入寕浦州志今有从化乡在州东北七十里即故址】武罗废县【在永淳县北旧唐书地理志峦州武罗与州同置元和志县南至州七十里寰宇记开寳五年废入永定旧志今为武罗乡在县北八十里】灵竹废县【在永淳县东北唐置属峦州旧唐书地理志峦州灵竹与州同置元和志县西至州九十里寰宇记开寳五年废入永定旧志今为灵竹乡在县东北八十里】废瀼州【在上思州南杜佑通典瀼州在邕州南二百八十里隋大将刘方始开此路置镇守寻废不通唐贞观十二年清平公李宏节遣钦州首领师京寻方故道开置瀼州以达交趾以州界有瀼水为名天寳初改临潭郡乾元初复曰瀼州治临江领波零鹄山宏逺共县四寰宇记属邕州管寻废】归德故州【今归德州治土夷攷明洪武二年土酋黄隍城归附授知州世袭设流官吏目佐之宏治中为田州所侵掠改属南寕　本朝裁吏目而黄氏世袭如故】果化故州【今果化州治土夷攷果化州始自宋博兴人赵勉以随狄青征蛮有功予土职明洪武二年土官赵荣归附授知州世袭设流官吏目佐之宏治中为田州所侵掠改属南寕】故忠州【今忠州土夷攷土官黄姓明洪武初江州酋黄咸庆率子忠谨归附授忠谨忠州知州世袭隆中知州黄贤相与思明土官黄承祖争四都地擅命侵据官兵讨擒之仍以贤相子有翰知忠州世袭】鳯凰城【在新寕州西周半里许四围壁立前后有二山门中有泉水长流如带又有王巢城在州东陇拱山四面皆山中有一岩横直穿过】那九村【今隆安县治旧为宣化县地明嘉靖七年王守仁征田州经过其地见其去县辽逺难供输税因奏请割宣化县思隆十里置县于那九村即今治】武黎峒【在新寕州西九域志左江道有羁縻武黎州旧志元改置华阳县明初县废为武黎沙水华阳吴从四峒峒各有长其后武黎华阳皆以功授县即以沙吴二峒领焉未几华阳氏絶统属于武黎其后忠江二州数相争夺嘉靖十年武黎峒民黄纲请内属因改四峒为四都设四都营属南寕府隆中忠州土酋黄贤相搆乱当事乃议设州以镇之六年因以四都及宣化县如禾都地置新寕州治于沙水都之渌冈即今治新志华阳都在州西南武黎都在州西】黄峒【在新寕州西一名黄橙峒即西原蛮巢穴也唐大歴以后黄峒蛮屡为乱元和末裴行立攻破之又中峒在州南宋嘉祐五年交趾与申峒蛮冦邕州广西经制使余靖讨平之】南宁故卫【在府治西明洪武二年建后废】驯象故卫【在横州治东北明洪武十九年置于思明府鳯凰山二十年迁南寕府二十二年又迁于此后废】归仁铺【在宣化县东北三十里宋皇祐中狄青讨侬智髙陈于归仁铺大败贼兵智高遁去筑髙观于铺侧】筹边楼【在府治子城上旧名荷恩堂宋安抚任忠易今名】矗云楼【在府城西北隅又平楚楼在城东隅】横浦楼【在横州旧城上又名月江楼宋守陈大纪建】清华楼【在横州旧城上又名瑞锦楼】梯云阁【王象之舆地纪胜在府治子城东隅逾街而过五花洲府志明改建为最高台】昭回阁【在横州学宋靖康初州守曹衮建】天机阁【在横州城西南隅】清风堂【在府治宋安抚任忠建为避暑之所郡志作台】瑞又堂【在清风堂后堂前有池嵗生并头莲故名】双梅堂【在府治旧有梅二株枝生连理】安政堂【在府城东宋安抚顔敏徳建】云锦堂【在府城上】三公亭【舆地纪胜在府东望仙坡上皇祐间狄青余靖孙沔平侬贼营于坡上后知州陶弼即其地建亭】春野亭【在宣化县东二里宋陶弼有诗明嘉靖中重建后又易名迎春亭】仙槎亭【在横州西登髙岭相传晋元帝时隠士董京遇一仙秋夜横槎于浦宋绍定中郡守张垓因搆亭】海棠亭【在横州西海棠桥畔宋守向友防建又有淮海堂在亭后宋秦观建】连理亭【在横州江南岸宋梁世基旧宅亭旁有连理荔枝木一株神宗御赐诗】绮川亭【在横州前临郁水】月台【在府治宅堂后旧有忠节堂宋顔継敏建又南城防在府城南昆仑防在府东北昆仑山宋陶弼俱有诗】浮槎馆【在横州曹学佺名胜志距横州城西南十里有枯槎浮于滩上枝叶扶疎其色如漆光莹照人秦观尝寓此有横槎馆书事诗】铜柱【在宣化县左右江各有其一明统志汉伏波将军马援征蛮立柱界上又唐马总为安南都防建二铜柱于汉故处故今左右江各有其一县志一在钦州蛮界刻云铜柱析交人减至今交人徃来垒碎石于下不絶　按水经注林邑记皆言铜柱在林邑界唐马总所立亦在安南盖非援故迹也】铜鼓【明统志铜鼓左右溪洞时得之相传为汉马防所制形如坐墩而空其下满腹皆细花文极工致四角有蟾蜍两人舁行拊之声如击鞞鼓】
　　闗隘昆仑关【在宣化县东北一百二十里昆仑山上宋皇祐四年狄青讨侬智髙勒兵宾州别将陈曙擅引步兵击贼溃于昆仑関青斩之旋引军次昆仑関元夜于军中防饮引军潜渡関大贬贼兵旧志関阨宾邕両界旁多岐岭与诸夷通为府境冲要】太平关【在横州南隔江二里明成化四年置又义勇関旧名狼家营在州东一里今迁于城东南隅】金城寨巡司【在宣化县东九十里本宋金城驿皇祐四年广南西路将陈晓击侬智髙于邕州败于金城驿即此明洪武四年改为寨并置巡司今因之】八尺寨巡司【在宣化县南六十里以近八尺江为名明洪武四年置巡司今因之地最险要设官兵驻防又那龙寨在县西七十里旧亦设巡司本朝雍正七年裁又那南寨在宣化县西六十里旧设巡司今裁】迁隆寨巡司【在宣】
　　【化县西八十里因宋故寨为名旧设巡司今因之】三官堡巡司【在宣化县西南一百八十里明嘉靖三十年置堡设巡司今因之又隆安县那楼寨在县西南二十五里驮演寨在县西北三十里旧俱置巡司后裁】大滩巡司【在横州东五十里　本朝雍正七年设置】南里乡巡司【在永淳县南七十里】武罗乡巡司【在永淳县北八十里故武罗县地又旧有修德乡巡司在县东北六十里明景泰间迁于县西今裁】迁隆峒土巡司【在府西南二百四十里东西距五十里南北距一百四十里东至上思州界三十里西至土忠州界二十里南至安南界一百二十里北至土忠州界二十里东南至上思州界三十里西南至太平府土思州界十五里东北至上思州界三十里西北至土忠州界二十里古交阯地宋始开置州以土官黄胜奇世袭明初废州为峒降为土巡司　本朝顺治初黄元吉归诚仍与世职】合江镇【在宣化县西五十里左右二江合流处也九域志宣化有鱼步合江左右江四镇】横山寨【在宣化县东横山上唐尝置横山县宋置寨绍兴三年诏市马于此置博马】渠乐寨【在新寕州东南八里亦名三河堡明洪武初置巡司后裁】古万寨【在新寕州北宋置五寨之一明统志左江自交阯流五百八十里至万古寨下流九十里至合江镇】古江口【在横州东六十里旧有巡司又南乡巡司在州西六十里今皆废】丹良堡【在归德州北三十里与思恩府白山土司接界】
　　津梁西平桥【在宣化县西一里旧名龙溪桥】北平桥【在宣化县北一里明天启五年改建更名镇北桥】海棠桥【在横州西一里跨香稻溪之上以宋秦观词而名旧多树海棠】翔云桥【在横州北十里跨方水】三索桥【在归德州治西南】
　　陵墓宋李师顔墓【在横州东北二十里金龟岭师顔为佥判卒葬于此其子防龙元进士墓在州东四里】
　　祠庙伏波庙【在宣化县西一里唐初建祀汉马援】三公祠【在宣化县东北望仙坡下祀宋狄青孙沔余靖后増马援苏缄名五公祠】怀忠祠【在宣化县望仙坡下祀祭宋苏缄】中允祠【在府城内祀宋司戸孔宗旦】陶开使祠【在府城内祀祭宋知州陶弼】
　　名宦唐吕仁【景云中为邕州司马郁水自蛮境七源州流出民苦横溢仁引渠分流用泄水势自是无没溺之患】徐申【京兆人为邕管经畧使宣明恩信风行犷俗黄峒蛮纳质自愿供赋归欵是时黄侬韦周四姓并为西京部首领而侬黄最强黄既纳质三部蛮皆定】辛谠【金城人为邕管节度时管内蛮侬峒最强与黄峒皆结南诏为助谠察邕虚耗方当息战用固根本防南诏遣使请和谠奏可遣从事徐云防往报遂和南诏复招抚二峒首领侬金勒等与之通欢持牛酒音乐赍之并遗其母衣服金勒感悟始罢兵】宋范旻【宗城人太宗时知邕州俗轻医药重鬼神旻禁止割已俸市药以给病者复以方书刻石置防壁南汉攻州城七十余日旻拒却之】侯仁寳【平遥人知邕州州之右江生毒药树宣化县人尝采货之仁寳尽伐去其患遂息】曹克明【百丈人景德中知邕州抚谕左右江蛮甚有恩信是嵗承天节率其党来集克明慰抚出衣服遗之感泣而去独如洪峒恃险不至克明谕両江防遏使黄众盈引兵攻之斩其首领陆木前枭于市】冯伸已【河阳人天圣中知邕州治舍有井相传饮輙死伸已日汲自供终更无恙傍城数里有金花木俗言花开即瘴起人不敢近伸巳酣宴其下亦复无害】杜【无人寳元间知横州安化蛮冦邉杀知冝州王世寕出兵讨平之上言岭南诸郡无城郭甲兵之偹横为邕钦亷三郡咽喉地势险阻可屯兵为援邕管内制广源外控交阯愿择文臣识权变练逹岭外事者为牧守使经制边事从之】孔宗旦【鲁人为邕州司户参军侬智髙未反时州有白气出庭中江水溢宗旦以为兵象度智髙必反以书告知州陈珙珙不聼后智髙破横州即载其亲往桂州曰吾有官守不得去毋为俱死也既而邕州破宗旦被执贼欲任以事宗旦叱贼且大骂遂被害事闻赠太子中允】张日新【横江寨守将皇祐元年侬智髙冦邕州知州陈珙不设偹遂率众沿江东下日新战死】孙节【开封人狄青讨侬贼冦置麾下为前锋至归仁铺直前战贼鋭甚鏖战山下俄中鎗而殁赠忠武军留后】杨文广【太原人狄青征南时为广西钤辖知邕州抚御有方士卒乐为効死】萧注【新喻人知邕州智髙走大理国母与二弟寓特磨道注率师往讨获一禆将引致卧内与之语俱得贼情悉擒送阙下募死士使入大理取智髙至则已为其国所杀函首归献】陶弼【永州人至和二年知邕州邕经侬寇井隧荡然弼绥辑惠养至忘其勤诸峒皆感悦无犯边者邕地卑下防大雨弥月弼亟窒垠江三门为土囊千余置道上水从窦入即塞之城虽不壊而人皆乏食为发廪以赈水退公私一无所失】苏缄【晋江人熙寕中知邕州闻交阯谋入冦両以书抵桂州守沈起刘彛皆不聼蛮遂入冦破邕四砦缄勒部队拒守杀贼甚众蛮知无外援力攻之城遂防缄率其家三十六人阖门焚死赠奉国军节度使子元后知横州恩信及民咸颂有父风】谭必【江西人元祐间为邕州推官摄郡事防交人复冦邕必摄兵抗御力战不克交人执之欲诱以利必坚不可夺自缢死】梁顺孙【高要人宣和间以桂州监察判官监邕州横山田州诸峒金坑旧制输金监官多所需峒丁苦之顺孙抚诸峒以恩信不较其金诸蛮畏服】邓亷【曲江人以朝散郎倅邕摄郡事邕嵗市马界上吏多侵盗马不时至亷尽革其弊嵗饥发廪赈之全活甚众郡志作邓孝亷】陈大纪【永嘉人嘉泰间知横州以仁惠为吏民所爱秩满适妖贼侯广李蓝六作乱大纪节制飞虎摧锋両军亲冐矢石与士卒同甘苦开城谕贼擒其渠魁】崔与之【广州人开禧时通判邕州守武人苛刻衣赐不时给诸卒大閧漕司檄与之摄守叛者帖然乃宻访首事一人斩之】张垓【绍定中知横州以横土瘠民贫家无余蔵为置米千石立社仓州民頼之】马暨【宕昌人咸淳中知邕州邕地接六诏安南旁通诸溪峒暨镇抚诸蛮及置関隘皆有条理大理不敢越善阐安南不敢入永平诸峒皆上帐册边陲晏然后以功加閤门宣賛舍人及宋亡守靖江战死】娄钤辖【前为马暨部将邕守马成旺以城降娄犹以二百五十人守月城不下阿尔哈雅遗之牛数头米数斛兵皆分米炊未熟生脔牛啖立尽娄乃命所部人拥一火礟然之声如雷霆城皆崩火息视之灰烬无遗　阿尔哈雅旧作阿里海牙今译改】元任珪【至元间横州路总管人不敢干以私惟以惠民为务】刘国杰【其先女直人以湖广右丞征广右贼时上思州黄胜许恃其险逺与交阯寇边国杰身率士力战贼走象山乃列栅围之伐山通道防其砦胜许挺身走交阯尽取贼巢地屯田以为両江蔽障】明蔡蒙【吴县人天顺中知南寕府田州土知府岑浦骄悖不法与其族争袭弄兵相攻蒙自至其地以理晓谕皆感服释仇】罗环【新喻人宏治中知上思州时州始改土为流环以四事建议一曰易风俗教士子二曰苏民困革土兵三曰通传逓设铺舍四曰别土流革土吏夷俗为之丕变】曽昺【南海人宏治中为上思州同知先是州以世袭搆兵昺请改土为流迁城江北建立州治筑土城立木栅招遗民给以田种皆得服业】蒋山卿【仪真人正德中知南寕府防征思田山卿约束转输军需克济居民无】王济【乌城人嘉靖中为横州判摄州事访问俗尚利弊召父老庭下集议可否而从革之于是民知向方盗亦潜弭】霍与瑕【南海人隆中驻节左江土酋黄金彪背逆督抚方议进勦与瑕剪其羽翼一矢不遗缚致之遂定以四都叛服不常致南太二府道路阻絶请于朝开建新寕州治】
　　本朝刘天福【顺治初知永淳县浔州土贼陈邦赋围县城天福率众拒守城防被害】蠎吉图【满洲人康熙中以镇南将军率师度岭克复南雄还复韶州叛将张星耀不战而窜所至秋毫无犯及抵南寕击贼帅吴世琮尽殱其众军威益振以疾卒于南寕百姓肖像以祀】梁鳯翔【咸寕人康熈四十二年知思州手书训语四条正男女内外之别严师巫邪术之禁广辟荒田重禁私贩风俗一改时有禾生両岐之瑞】
　　人物宋石鉴【字大观宣化人举进士有文武才皇祐中挟防干余靖以平侬贼功授大理寺承陞中州刺史寻知桂州充本路经畧安抚使官至尚书】梁世基【横州人由摄官补登仕郎歴浔州司户军熈寕中特授大理寺丞用法平允】元邓祖胜【宣化人以右丞守永州闻杨璟师至约全桂守者互相应援全桂援絶璟督师四面攻之祖胜仰药死】明杨名【字彦实横州人永乐中举乡荐性至孝父防哀毁逾礼既葬庐墓侧三年有白龟出于庐次人咸以为孝感】任谷【字生之横州人成化进士授南京户部主事歴福建议奏罢银鑛之役为同官所忌调广东屡着声绩】张翺【字鹏举宣化人举成化乡荐赋性刚直知龙门县有声绩刘瑾遣便至县索金翺亷贫无以应有富民愿贷出金者翺坚拒之遂罢归】黄窦【上思州人与弟续一乳而生正徳八年黄镠攻州城兄弟勇敢赴敌同日死时同州凌安亦拒敌死】陈琚【字宗玉宣化人嘉靖中任德庆州判时罗旁冦炽流毒郡县众推琚材武提偏师抚勦遂殱渠降服为分什伍定约束俾与州人互市时有槖冦者嫉琚宻摄琚于冦甲害之后王守仁擒冦魁杀之祭告其墓】邓洪震【宣化人嘉靖进士隆庆初歴兵部郎中疏请减田租之半俾苏民困帝嘉纳之寻以疾归神宗立屡荐不起】萧云举【字允升宣化人万歴进士歴官礼部尚书人谓其甘陵之党不附君子逆珰之祸不附小人平居嗜古著书有青萝集行世卒諡文瑞】杨汝名【永淳人父病目以舌防之目疾复明父卒庐墓三年由嵗贡任陆川训导歴署太平邑称亷吏郡志作汝明】陈文灿【永淳人与弟文炳皆补邑弟子员有武畧渌里冦部兵征逐军北兄弟为殿灿马防于淖炳不忍去皆遇害】田镈【字汝器永淳人嘉靖举人杜门养母足不履公庭遭嵗歉灵竹乡聚众三百人剽掠时议勦之鏄急白县令请无用兵单骑往谕皆环聼泣下诣县谢罪复为良民倅岳州洞庭湖冦出没以计擒渠魁余党解散卒于官】
　　流寓宋秦观【髙邮人绍圣初编管横州多所题咏】
　　列女唐衡方厚妻程氏【宣化人太和中方厚为邕州录事军招讨使董昌龄治无状方厚数争事昌龄怒将执付吏辞以疾不免即以死告卧棺中昌龄知之使阖棺甚牢方厚闭久以攫棺尽乃絶程惧并死不敢哭昌龄恬不疑厚遣其防程徒行至阙下叩右银台门自刖陈寃下御史鞫治有实昌龄乃得罪文宗诏封程武昌县君】明陈清妻刘氏【宣化人清坠水死刘守节课子琚以贡仕德判官死于冦难时称忠臣节母】马之驺妻萧氏【之驺隆安举人氏即尚书萧云举女夫死无子自制棺衾絶食七日死夫柩旁】龙居德妻罗氏【永淳人景泰中为盗所掠罗投崖下不死贼驱之行不从遇害】
　　本朝黄亚儿妻李氏【宣化人雍正二年归自母家遇强暴欲汚之氏叱拒击隫水死隔岭樵者见之白于官事得雪】何廷桂妻钱氏【宣化人年十六适何逾年夫卒孝养抚孤成立又同县冯朝臣継妻李氏早寡事姑抚前妻子孝慈兼尽又生员徐淑衡妻邓氏年十七而寡孝养抚孤又生员邓王臣妻谢氏于归未一载夫殁氏潜缢圹所遇救苏乃立后以守节又烈妇黄昭达妻雷氏俱乾隆年间　旌表】李廷鼐妻莫氏【新寕州人早寡守节又同州廖俊妻黄氏卢全忠妻王氏谭应秋妻李氏皆守节俱乾隆年间　旌】陆祖尚妻陈氏【隆安人早寡守节乾隆二十八年　旌】钟士璠妻杨氏【横州人士璠早卒氏孝事翁姑抚两子成名又同州生员叶煜妻陈氏早寡孝事翁姑翁殁妾他适庶子仅三龄与遗孤并教养成立又杨妻李氏年十八而寡抚孤守节翁耄瞽孝养终身先是姑亡幼弟三人皆氏抚之得列黉序俱雍正年间　旌又邓蕃妻吴氏陈任干妻黄氏侯铭鼎妻翁氏吴若纯妻黄氏黄梦龙妻陈氏陈翊睿妻吴氏皆早寡守节乾隆年间　旌】顔于彛妻覃氏【永淳人于彛庠生早卒氏孝养翁姑抚遗腹子食廪饩后子卒晚节愈苦邑人哀之康熈五十七年　旌表又同县廪生卢象煌妻谭氏早寡孝养抚遗孤成立乾隆五年　旌表】陈尧英妻赵氏【上思州人年二十二而寡孝养抚孤甲生甲生生二子卒与媳林氏抚孤孙成立年七十余卒又同州黄洵妻林氏年十九而寡孝养抚族子为嗣苦节五十余年又獞烈妇韦氏守正不污为强暴所害俱乾隆年间　旌】
　　土产金【唐书地理志邕州横州皆土贡金邕州有金坑九域志有慎乃金在邕州西北四百里】银【唐书地理志邕州横州皆土贡银】苎麻　荔枝　桄榔　橄防【寰宇记皆邕州土产又有木威】象【明统志近交阯界山谷间出】马【明统志宋时置司市马于横山寨今诸土州皆贡马】貆猪【明统志宣化县出身有棘刺能振以御人常百十为羣以伤苖稼】鼓公【寰宇记邕州土产大如犬而色白黒明统志府产蛮犬性警而猘蛮人携以自防盗莫敢近】越鸟【寰宇记邕州产越鸟又有飞生鸟又有青鹊如鸡名鹊姑明统志府产孔雀又有秦吉了形如鸜鹆教之能言又有倒挂禄毛尝倒挂于树故名又有锦鸡能吐锦久复収之皆宣化武縁县出】蚺蛇胆【寰宇记邕州土产】虫丝【明统志横州出枫始生多有食叶之虫似蚕而赤黑四月熟如蚕之将丝州人擘取其丝光明如琴海濵蜑人鬻之作钓缗】







　　钦定大清一统志巻三百六十四
<史部,地理类,总志之属,大清一统志,太平府图>
<史部,地理类,总志之属,大清一统志,太平府图>
<史部,地理类,总志之属,大清一统志,太平府表>
<史部,地理类,总志之属,大清一统志,太平府表>
<史部,地理类,总志之属,大清一统志,太平府表>
<史部,地理类,总志之属,大清一统志,太平府表>
　　钦定四库全书
　　钦定大清一统志巻三百六十五
　　太平府【在广西省治西南二千五十里东西距四百八十里南北距二百八十五里东至南宁府宣化县界二百三十里西至安南界二百五十里南至南宁府土忠州界七十里北至南宁府归德土州界二百十五里东南至南宁府迁隆峒界二百里西南至安南界二百七十五里东北至南寕府隆安县界二百六十里西北至镇安府都康土州界二百二十五里自府治至　京师一万四百二十五里】
　　分野天文翼轸分野鹑尾之次
　　建置沿革禹贡荆州南裔周百粤地汉郁林郡临尘雍鸡等县地晋以后为蛮獠所居唐置羁縻州属邕州都督府宋初分为左江道后析置太平砦仍属邕州【王存九域志止有太平砦明统志又有古万迁隆永平横山共为五砦各领州县峒】元置太平路仍属左江道明洪武二年改为太平府属广西布政使司
　　本朝因之属广西省领州四县一司一土州十八土县二土司一
　　崇善县【附郭东西距一百五里南北距七十八里东至左州界四十五里西至上龙土司界六十里南至土江州界八里北至太平土州界七十里东南至土江州界五里西南至上龙土司界五十里东北至左州界五十里西北至太平土州界七十里宋置太平砦又分置崇善县属之元属太平路明初属太平府嘉靖十七年始移县入府郭为府治　本朝因之】左州【在府东北一百里东西距七十五里南北距五十九里东至永康州界四十里西至太平土州界三十五里南至崇善县界四十四里北至永康州界十五里东南至崇善县界五十里西南至太平土州界四十里东北至永康州界五十里西北至太平土州界二十里唐置羁縻左州属邕州都督府宋属左江道元属太平路明属太平府　本朝因之】养利州【在府北一百五十里东西距十七里南北距四十五里东至万承土州界十五里西至龙英土州界二里南至太平土州界三十里北至茗盈土州界十五里东南至永康州界六十里西南至恩城土州界二十里东北至茗盈土州界十里西北至龙英土州界五里宋置养利州属太平寨元属太平路明属太平府宣徳七年改同正州　本朝因之】永康州【在府东北一百八十五里东西距六十五里南北距九十五里东至罗阳土县界五里西至万承土州界六十里南至崇善县界八十里北至南宁府宣化县界十五里东南至罗阳土县界八里西南至崇善县界八十里东北至罗阳土县界十里西北至南寕府隆安县界八十里宋置永康县属迁隆寨元属太平路明属太平府成化八年改同正县万厯二十七年升为永康州　本朝因之】宁明州【在府西南一百二十里东西距九十里南北距一百十五里东至土司州界四十五里南至下石西土州界四十五里南至安南界七十里北至丄龙土司界四十五里东南至土司州界二十五里西南至安南文渊夷州界一百五里东北至土司州界二十五里西北至下龙司界五十里唐宋羁縻思明州地元别置思明州属思明路明属思明府万厯十年改属太平府　本朝康熙五十八年改设流官雍正五年罢知州以思明府同知管州事十一年改为宁明州仍设知州属太平府】太平土州【在府西北一百十里东西距七十里南北距六十里东至左州界四十里西至安平土州界三十里南至崇善县界二十里北至养利州界四十里东南至崇善县界三十里西南至上龙土州界三十里东北至左州界六十里西北至恩城土州界十五里宋置太平州属太平寨元属太平路明属太平府　本朝因之】安平土州【在府西北一百三十七里东西距六十一里南北距五十里东至恩城土州界一里西至安南界六十里南至丄龙土司界二十五里北至镇安府下雷土州界二十五里东南至太平土州界七里西南至上龙土司界三十里东北至思城土州界五里西北至下雷土州界六十里唐置羁縻波州属邕州都督府宋皇祐元年改曰安平州属左江道元属太平路明属太平府　本朝因之】恩城土州【在府西北一百二十里东西距三十里南北距五十里东至养利州界二十里西至安平土州界十里南至太平土州界二十里北至龙英土州界三十里东南至养利州界五里西南至太平土州界二十里东北至养利州界二十里西北至安平土州界二十里唐置羁縻思城州初属桂州景云元年割属邕州都督府宋属左江道元属太平路明曰思城州属太平府　本朝初因之后讹为恩城雍正十一年裁土州移崇善县承驻守】万承土州【在府东北一百五十里东西距四十里南北距五十五里东至永康州界二十里西至养利州界二十里南至永康州界四十里北至全茗土州界十五里东南至永康州界八十里西南至养利州界十五里东北至都结土州界八十里西北至茗盈土州界四十里唐置羁縻万承州属邕州都督府宋属左江道元属太平路明属太平府　本朝因之】茗盈土州【在府东北一百七十里东西距十六里南北距十二里东至万承土州界十五里西至全茗土州界一里南至养利州界七里北至全茗土州界五里东南至养利州界十五里西南至全茗土州界一里东北至全茗土州界十一里西北至全茗土州界五里宋置茗盈州属邕州元属太平路明属太平府　本朝因之】全茗土州【在府北少东一百六十里东西距二十里南北距二十三里东至茗盈土州界一里西至龙英土州界十九里南至茗盈土州界三里北至龙英土州界二十里东南至茗盈土州界三里西南至茗盈上州界十八里东北至茗盈土州界十五里西北至龙英土州界十六里宋置全茗州属邕州元属太平路明属太平府本朝因之】龙英土州【在府北二百里东西距八十五里南北距九十里东至飬利州】
　　【界七十里西至镇安府上暎土州界十五里南至恩城土州界四十里北至结安土州界五十里东南至养利州界四十里西南至镇安府下雷土州界五十里东北至全茗土州界三十里西北至镇安府都康土州界二十五里宋为龙英洞属太平寨元置龙英州属太平路明属太平府　本朝因之】佶伦土州【在府东北二百三十里东西距七十五里南北距二十五里东至南寜府果化土州界六十里西至镇逺土州界十五里南至都结土州界五里北至南宁府归徳土州界二十里东南至果化土州界四十里西南至结安土州界十五里东北至果化土州界五十里西北至思恩府上林土县界十四里宋为佶伦峒属太平寨元升为佶伦州属太平路明属太平府　本朝因之】结安土州【在府东北二百二十里东西距三十五里南北距二十里东至佶伦土州界五里西至龙英土州界三十里南至都结土州界五里北至镇逺土州界十五里东南至佶伦土州界五里西南至龙英土州界四十里东北至镇逺土州界十五里西北至镇逺土州界四十里宋为结安峒属太平寨元升为结安州属太平路明属太平府　本朝因之】镇逺土州【在府东北三百二十里东西距三十五里南北距二十三里东至佶伦土州界十里西至镇安府向武土州界二十五里南至结安土州界十五里北至思恩府上林土县界八里东南至结安土州界十五里西南至向武土州界二十里东北至佶伦土州界十五里西北至向武土州界十里宋置镇逺州属邕州元属太平路明属太平府　本朝因之】都结土州【在府东北三百八十里东西距一百四十里南北距二百里东至南宁府隆安县界四十里西至佶伦土州界一百里南至万承土州界一百二十里北至南宁府果化土州界八十里东南至隆安县界五十里西南至结安土州界一百二十里东北至隆安县界八十里西北至佶伦土州界五十里宋为都结峒属太平砦元升为都结州属太平路明属太平府　本朝因之】思陵土州【在府西南二百四十里东西距一百二十里南北距七十四里东至土思州界八十里西至安南界四十里南至安南界三十里北至土思州界四十四里东南至安南界五十里西南至安南界三十五里东北至土思州界六十里西北至土思州界三十里唐置羁縻思陵州属安南都护府宋属左江道元属思明路明洪武初省入思明府二十一年复置直隶广西布政使司　本朝改属太平府】江州土州【在府南二十五里东西距二百十里南北距一百二十五里东至南宁府土忠州界一百二十里西至下龙司界九十里南至土思州界一百里北至崇善县界二十五里东南至土思州界四十里西南至下龙司界九十里东北至南宁府新宁州界六十里西北至崇善县界三十里宋置羁縻江州属邕州左江道元属思明路明洪武初属思明府二十年直隶广西布政使司后改属太平府　本朝因之】思州土州【在府南一百二十里东西距一百十里南北距九十里东至南宁府迁隆峒界八十里西至宁明州界三十里南至思陵土州界五十里北至土江州界四十里东南至安南界一百八十里西南至安南界一百里东北至南寜府土忠州界四十里西北至上龙土司界一百里唐置羁縻思明州属邕州都督府宋属左江道元至元二十四年改置思明路属广西道明洪武元年改思明府属广西布政使司　本朝改属太平府雍正九年改为思州土州】上石西土州【在府西南一百七十里东西距三十三里南北距二十五里东至下石西土州界三里西至安南文渊夷州界三十里南至慿祥土州界五里北至下龙司界二十里东南至慿祥土州界四里西南至慿祥土州界十二里东北至下石西土州界三里西北至安南文渊夷州界二十五里唐置羁縻石西州属邕州都督府宋属左江道后曰上石西州属永平寨元属思明路明属思明府万厯三十八年改属太平府　本朝因之】下石西土州【在府西一百六十里东西距十里南北距十三里东至寜明州界五里西至上石西土州界五里南至上石西土州界七里北至下龙司界六里东南至宁明州界六里西南至上石西土州界五里东北至宁明州界七里西北至下龙司界八里唐羁縻石西州地宋元丰后分置下石西州属永平寨元属思明路明属思明府后改属太平府　本朝因之】上下冻土州【在府西二百二十里东西距三十里南北距十九里东至上龙土司界八里西至安南界二十二里南至下龙司界五里北至上龙土司界十四里东南至下龙司界六里西南至下龙司界二十里东北至上龙土司界十七里西北至安南界三十里宋置羁縻冻州属左江道元分为上冻下冻二州属太平路寻复合为上下冻州属龙州明属太平府本朝因之】慿祥土州【在府西南二百三十里东西距二十七里南北距三十三里东】
　　【至上石西土州界七里西至安南界二十里南至安南界三十里北至上石西土州界三里东南至安南文渊夷州界十二里西南至安南界八里东北至上石西土州界十里西北至安南界十五里宋为慿祥峒属邕州左江道元属思明路明洪武十八年置慿祥镇永乐二年升为慿祥县成化十八年又升为州属思明府　本朝改属太平府】罗白土县【在府东南五十里东西距四十五里南北距四十五里东至南宁府新宁州界三十里西至土江州界十五里南至南宁府土忠州界二十里北至土江州界二十五里东南至土忠州界二十里西南至土思州界五十里东北至南宁府新宁州界三十里西北至土江州界十五里宋置罗白县属迁隆峒元属江州明初因之后又改属太平府本朝因之】罗阳土县【在府东北二百里东西距六十五里南北距三十五里东至南宁府宣化县界三十里西至永康州界三十五里南至南宁府新宁州界二十五里北至永康州界十里东南至新宁州界三十里西南至崇善县界三十二里东北至宣化县界三十里西北至永康州界三十里宋置罗阳县属迁隆寨元属太平路明属太平府　本朝因之】下龙司【在府西一百八十里东西距一百里南北距八十里东至上龙土司界二十里西至安南界八十里南至下石西土州界七十里北至上龙土司界十里东南至宁明州界七十里西南至上石西土州界六十五里东北至丄龙土司界三十里西北至安南界一百里唐置羁縻龙州属安南都护府宋属左江道元大徳中升为万户府明洪武初复为龙川属太平府九年直隶广西布政使司本朝改属太平府雍正三年罢龙州析其地为下龙司上龙司设土巡检七年裁巡检移太平通判驻守】上龙土司【在府西一百八十里东西距二百五里南北距九十里东至崇善县界一百三十里西至安南界七十五里南至下龙司界十里北至安平土州界八十里东南至土思州界八十里西南至上下冻上州界五十里东北至太平土州界八十里西北至安南界六十里建置与下龙司同】
　　形势山围川绕壤连交趾【明统志】峻岭拱朝长江环绕【同上】
　　风俗椎髻蛮音衣冠不正饮食亦殊【元统志】地狭民稀男女趁墟少事畎亩婚姻以唱歌踏青为媒丧用鼓乐病鲜求医专事巫觋【明统志】
　　城池太平府城【周三里一百六十八步门四东西南三面环丽江明初筑　本朝顺治康熙中屡修】左州城【周三里二百六十八步门四明正德十五年迁筑　本朝康熙四年重修】养利州城【周二里三十八步门五明万厯十九年改筑　本朝顺治康熙中屡修乾隆三十一年增修】永康州城【周一里四十步门四明万厯中筑　本朝康熙四十三年重修】宁明州城【周五里二百六十步门四本朝乾隆十一年重修】太平州城【土垣周二里一百六十四步门四】安平州城【土垣周一百五十步】恩城州城【土垣】万承州城【土垣周一百六十步有奇】茗盈州城【土垣周一百七十步】全茗州城【土垣】龙英州城【土垣周一百三十步】佶伦州城【土垣】结安州城【土垣】镇逺州城【土垣】都结州城【土垣】思陵州城【土垣周一里二百歩门四】江州城【周四里二百八十八歩门五】思州城【土垣周四里三百四十八歩门六明成化中筑】下石西州城【土垣周一里七十六歩门四】上下冻州城【土垣】罗阳县城【旧有土垣周二里一百六歩高八尺为门四今圮】下龙司城【周四里二百六十歩门二东西南距河北倚山无池】
　　学校太平府学【在府治北明洪武三十年建　本朝顺治康熙中屡修入学额数二十名】崇善县学【旧肄业府学　本朝雍正元年建入学额数八名】左州学【在州治北明嘉靖中建　本朝康熙中屡修入学额数十二名】养利州学【在州治西本朝康熙三十二年重建入学额数十二名】永康州学【在州治南明万厯三十年建　本朝康熙中屡修入学额数十五名】宁明州学【在州城内　本朝乾隆年间建入学额数十五名】太平州学【在州城南　本朝雍正二年建入学额数四名】思州学【在州城内本朝康熙三十七年建入学额数二十名】肇化书院【在府城内北门右明嘉靖二十一年建又静庵书院在府城内城隍庙右明建祀知府胡世宁静庵其号也　按郡志永康州旧有丽泽书院今改为捕防署】
　　户口【原额人丁四千七百二十五又滋生人丁九万零一百七十二】
　　田赋【官民田地山塘共七百二十五顷十一亩二分九厘零额徴地丁银三千七百七十一两三钱五分零米共三百三十三石八斗一升七合零屯田共一十顷六亩四分七厘额徴银二百五十一两六钱一分七厘零】
　　山川金柜山【在崇善县东一里山形如柜其中虚明可容百人相近有幞头山以形似名】文奎山【在崇善县东二里旧名将军山又曰衣甲山山势耸立状如武士故名】蛾睂山【在崇善县东三里屹立云表】灯架山【在崇善县北四里髙耸尖秀望之巍然】青连山【在崇善县北十里山色青碧自安南广源州脉由上下冻州治北东逹府境绵亘二三百里其阳有青山岩高阔深邃竒胜不一岩中之土可以煎硝】鳌头山【在崇善县东北四里屹立江心春波涛冲激有声如雷俗名鸡笼山】白云山【在崇善县东北四里方岩连亘如立屏然有七洞相连而白云最胜】崇官山【在崇善县西北五十余里旧县北二里县因以名又有驮夹山在旧县傍江中】龙泉山【在左州东二里下有龙泉】博感山【在左州东八里竒峯对立一水中流水隔处架槎以渡岩洞泉石极幽胜】银瓮山【在左州西四十里下临长江削壁绚防如人马旌旂之状】金山【在左州西北一里平地突起壁立数仞前有过幽小岩逾铁桥入石门其后有流霞峯最髙登之则八表在目又有双青独秀诸峯环拱左右为一州之胜境】武阳山【在养利州东四里孤峯独立四面水绕有武安洞洞中水滴成溪曰武阳溪】小印山【在养利州西一里平地突起孤峯其状如印有岩空洞玲珑穿透】古嵩山【在养利州南四里形如屏风】胜奇山【在养利州南三十里为州之门戸】养山【在养利州西北三十里苍翠蓊郁绵亘甚逺州葢以此山及利水为名】白虎山【在永康州东十里】凤凰山【在永康州西五十里与万承州接界】明山【在永康州南思同废州东岩穴相通】绿倥山【在永康州陀陵废县南十五里绿瓮江出此又骆驼山在废陀陵县北二十里一作禄空山】净瓶山【在永康州东南二里平地突起一峯如瓶】逐象山【在宁明州东三十里】龙蟠山【在太平州西二里以山势盘绕而名又岩傍山在州西二十五里】坡高山【在太平州东南十五里又岜匡山在州西南七里】显山【在安平州东一里】帽山【在安平州西北以形似名又秀貌山在州北一里】龙级山【在恩城州东二里盘旋高峻层级而上】呌唵山【在恩承州东二十里与养利州接界】留山【在恩城州南三里隔河】陇马山【在恩城州东南四里高耸如马】陇育山【在恩城州西南十二里与安平州接界】莲花山【在万承州西二里有岩洞池泉之胜又连山在州北一里亦名天马山有金童玉女二峯】三台山【在万承州东南一里三峯秀列】香寿山【在万承州东北一里有峯十余皆高峻山半有灵泉】狮山【在茗盈州南五里】狮子山【在全茗州东一里】端坐山【在全茗州南二里形如人坐】州望山【在全茗州北一里平地突起孤峯髙耸为一州之望】猛山【在全茗州西北一里其峯高峻形如猛虎】牛角山【大龙英州治东其山有岩形如牛角又笔架山在州西南通利江出此】陇给山【在佶伦州东六十里接果化州界】陇均山【在佶伦州西北有水源出此】城门山【在结安州东北壁立如城又石牛山在州南十五里】杨山【在镇逺州北十里旧志州境山之有名者凡四曰陇角曰水归曰杜阳曰陇】印山【在都结州南四里方正如印】青云山【在都结州北一里以高耸入云而名】峙壁山【在思陵州东六里又纪牟山在州东十里】东陵山【在思陵州东四十里】角硬山【在思陵州南二十里又连珠山在州南三十里】波汉山【在江州治后山势起伏如波澜】白虎山【在江州东一里又青龙岭在州西一里】回团山【在思州西南十里】公母山【在思州南一百二十里顶有两峯极其高耸如男女之像故名山有云雾则晴皎洁则雨】白石山【在上石西州东二里有岩莹明邃广石乳凝结近岩又有透天洞】古望山【在上石西州南五里高百余丈山巅平广四旁泉流极目百里相传汉征交趾常屯兵于山上其西五里有通天槽亦旧时安营之所】白乐山【在下石西州北一里峯峦耸秀林木苍翠】八峯山【在上下冻州西二里山有八峯并耸】坡干山【在慿祥州北二里有六尖峯】罗髙山【在罗白县东二里又那瑾山在县东南十四里】兔儿山【在罗白县南十里】青龙山【在罗阳县东四里又白虎山在县西北六里一名白面山明隆庆五年土酋黄金彪作乱官兵讨之彪奔陇闷村白面山箐中食尽就缚即此】独山【在下龙司东五里屹然独立】壮山【在下龙司西四里来脉雄大左右有诸峯环卫又马倾山在司西十五里】呌抱山【在下龙司南】狮子山【在下龙司南隔河九里以形似名】军山【在下龙司北六里盘踞髙耸】花山【在上龙土司南】环岭【在崇善县西北旧县南二里亦名盘环岭】栢岭【在左州南三里一名墨山岩其中虚敞曲折盘旋可容百人】散花岭【在养利州西三十里广阔多花木】鸡公岭【在养利州东南四十里与陀陵废县接界万山壁立极其高峻】蛇岭【在永康州陀陵废县东三十里路通罗阳县】摩天岭【在思州南十五里一名挂榜山奇峯鳞砌延袤数十里惟中峯屹然其顶独无树木】风门岭【在思州北十里层峦叠翠东西两分当往来孔道】勾繁岭【在佶伦州南五里接都结州界又下权岭在州西接镇逺州界】邱汤岭【在都结州西六十里与结安州接界】拱天岭【在上下涷州南十里明统志山峻而长线延百余里峯头皆北向故名东南接交趾界】横山岭【在罗阳县南三十里】秀岭【在下龙司西南九十里近安南高平七源州界】邓岩【在崇善县东一里又感谷岩在县西一里上有进寳石下瞰冮流形如石闗又钟鸣岩在县北一里】云岩【在左江西南二十里四面平畴一峯耸峙有石岩二层虚明高朗一名落城岩又名云洲山】观音岩【在养利州东四十里去地十余丈岩顶平阔可坐百余人又有观音岩在茗盈土州东十里】飞仙岩【在思州西二十里接宁明州界】咘陇岩【在上石西州北二十里接上下龙司界峻深数十丈附近村民贮粟其中以备不虞又白马洞在州南三十里中甚宏敞】仙岩【在下龙司东一里石山突起岩窟清幽】榜免洞【在养利州东二十里树木葱蔚土官时旧置峒官后废】武能洞【在养利州东三十里二山夹水极为阨塞】陇慢洞【在养利州北十五里万山环列仅通一路中有水穴奇胜】白马洞【在寜明州西南二十五里石山突起中穿一洞有水从洞中出深十余丈夏冷冬温又有白马洞在上石西土州南三十里洞中甚宏敞】罗回峒【在下龙司西明嘉靖中讨交阯分兵出罗回洞为左哨即此】紫霞洞【在下龙司南三十里各二丈许阔几二丈大江水经其下】云门洞【在万承州南五里外嶙峋而内寛敞北寛南狭为往来孔道】石门【在崇善县北三里有石突立江上中通如门】弄月石【在养利州东南二里田中一大石高如台圆如月上下相映人登其上如在月中一名弄月台】左江【在府城南一名丽江俗名府前江明统志府前江源广源州合七源州水歴龙州下思明会崇善县水流经府前西转合右江之水入邕江又云左江源交阯界流五百八十里至古万寨下流九十里至合江镇与右江水合旧志左江源出交阯高平府界流经上下冻州南曰大源水又东入龙州界为龙江绕州前而出江口合明江入崇善县界谓之丽江绕府城西南东三面又东经左州界入南宁府新宁州界按明统志分府前江左江为二误】旧县江【在府西北上源曰逻水自安平太平二州流入明统志逻水在太平州北旋绕州治其源有三逻水自下雷州源东流陇水自安平州东南流教水自思城州南流三水合流于此经崇善县入左江旧志旧县江一名崇善江即思城太平州诸水合流经故县北又东南入左江又有崇善水源出崇官山流入旧县江】明江【在思州南二里自迁隆洞西北流入西流经宁明州东又北合龙江明统志源出十万山流绕思明府治南又北流一百八十里入龙州龙江石多水浅大舟难行】通利江【在龙英州治前明统志其源有三一自西北一自西南一自笔架山三水至州前合流经养利州歴崇善县入左江旧志一名大利江亦曰利水自龙英笔架山源东南流经全茗州西又东南迳茗盈州湾界又南迳养利州西北思城州东又东南迳太平州东又南入左江】州前江【在养利州南源出万承州界西至州前合通利江又有武阳溪亦曰洞溪源出武安洞西南流至州南入通利江溉田甚广】润江【在养利州西北自龙英州流入亦合通利江】桥龙江【在左州东源出陀陵废县三清山合诸水东南流绕州治又南入左江濒江之田赖其灌溉】绿瓮江【在永康州南十里源出陀陵废县绿倥山东北流绕州南合思同州水又东经罗阳县西为防排江又南至新宁州界入左江浅窄不通舟楫】小水【在上石西州南源出交阯文渊州界与慿祥州水防于州南又东经下石西州南至宁明州界入明江皆石碛小溪不通舟楫】淰削水【在思陵州东二十二里源出那河隘又角硬水在州南源出角硬山北流二十里与淰削水合】陇水【在安平州南有二源一自交趾高平府流入一自下雷州流入二水合流迳州治前又东南入太平州界合逻水石壁满江滩恶水浅不通舟楫】教水【在恩城州南源出养利州西流入境绕州治前分为二水至州西南入安平州界合陇水中有石滩】岜营水【在龙英州东自都康州流入合通利江】咘卑水【一名涧水源出都结州境山中西南流经佶伦州南又西南经结安州南为堰水因土人堰水溉田而名又南入全茗州界又有小水源出陇均等山绕佶伦州前东入果化州界入右江】咘显水【在全茗州东一作波显江源出州东北境分为二派一西南至州前合波壤江一南流入茗盈州界引流溉田波壤江在州东源出州西北西南流迳州前又西入通利江】涧水【在茗盈州南源出观音岩过岩穿洞直抵州南又有三小涧水出山谷间亦至州前合流入养利州界其水小狭石崖层叠不通舟楫】绿降水【在万承州西南十里源出州东南境环绕州前又西入养利州界合通利江亦名玉带水】咘黎水【在万承州西北六里源从州西北来歴九潭穿山而出合玉带水亦名连珠水少东又有文秀水源出州西亦南入玉带水】北咘水【在万承州北源出州西北刺布村东流入神湖】归安水【在江州东源出上思州流经州境又緑眉水在州南皆入左江】伍涧水【在永康州陀陵废县南源出县西北山岭背东南流经县治南又南至新宁州界入大江】渌零水【在永康州南思同废州西南入大江】陇冬水【在罗白县前源出兔儿山流入左冮】东湖【在寜明州北二十一里】神湖【在万承州东北五十里阔数里长十余里接隆安县界一名廪塘旧属宣化县明正徳中为州所据】美波【在养利州北源出茗盈州界山石中流至州北明万厯末知州王淧尝引之以溉田】潘恩波【在全茗州南一里源出山根峭石之下】龙潭【在左州南三里】星潭【在万承州西北六里有九潭相连其圆如星滙流山麓穿山而出】龙马泉【在府治南其水清碧南入丽江相传有神龙化马于此故名旱祷輙应又广济泉在府北二十里青连山阴】龙井泉【在崇善县东十余里深丈余下通府前江】马跑泉【在思明府治西明统志元镇南王讨占城师还至思明士卒饮明江水而病祷于神忽马跑泉涌味甘美汲之不竭遂甃为井又名太子井明洪武初建楼其上】龙泉【在左州东二里龙泉山下涌出不竭滙而为池北流合桥龙江灌田凡数百顷又有龙泉在下龙司南三十里古甑洞洞民亦以溉田】石岩泉【在养利州城中从石中出与城东门外潭相通水溢而入于江】呼水泉【在养利州西三里山下石岩中凡牧童过此呼之即涌出尺余饮讫即不复见】翠壁湖泉【在万承州东二十里众山环绕其中一峯有泉寛深四尺余每日或三潮五潮利济一方】思岩泉【在万承州西五里有二源溉田万亩】岩磨井【在镇逺州治南水泉清冽人皆仰给又州境有小涧水可灌田】
　　古迹太平寨【今府治九域志邕州太平寨在州西五百里土夷考元至正间太平路为上思酋黄英衍所据因迁治于防卢村明洪武二年归附改路为府设流官知府统之复还旧治旧志府城一名壶城以丽江自西北来经城南复折而东北屈曲如壶也防卢村今在城东北三十里】崇善故城【在今崇善县西北六十里土夷考古地名崇山明洪武初土官赵福贤归附授知县世袭宣徳元年福贤子暹叛攻破左州据村峒四十余所帅臣顾兴祖讨诛之八年始改流官嘉靖十七年徙入府郭今古址犹存】左州故城【在今左州东唐书地理志邕州有羁縻左州土夷考古地名左阳明洪武初土官黄胜爵归附授知州世袭设流官吏目佐之天顺中以争袭相仇杀成化十三年始改设流官迁治于思崖村正德十五年知州李钦承又迁治于古揽村即今治通志故治在今州东十五里】龙州故城【在下龙司东北唐书地理志安南都护府有羁縻龙州明统志宋置故城在今州东北一百里元初筑大徳中迁治龙江为今州治通志明初土官赵帖坚归附授知州世袭　本朝雍正三年析其地为上龙司下龙司改设两巡检】养利故州【在今养利州北土夷考古名歴阳明洪武初土官赵日泰归附授知州世袭宣德三年其裔赵文安侵掠邻境服辜七年改置流官旧志有旧州村在今州北上甲又通域村在州西北接龙英州界弄豆村在州东北下甲三处皆有旧州故址】永康故县【在今永康州北土夷考古地名康山明洪武初土官杨荣贤归附授知县世袭成化八年改设流官万厯二十七年并思同州入之升县为州旧志有旧县村在今永康州北葢改州时移治也】思明故州【今寜明州治土夷考元末土酋黄钧夀本思明府酋同族明洪武初归附授知州世袭设流官吏目佐之成化中思明土府黄竤作乱四传至黄泰窃据州地其裔黄思降复与思明土知府黄承祖争地相仇因改属太平府　本朝康熙五十八年以其后裔不法改设流官同知归太平府管辖】太平故州【今太平州治土夷考故地名匏阳明洪武初土官李以忠归附授知州世袭设流官吏目佐之　本朝仍予世职】思诚故城【今恩城州治唐书地理志羁縻思诚州隶邕州都督府乐史太平寰宇记在邕州西陆路四百五十里管县三明统志宋为上思城下思城二州后并为思城一州隶太平寨土夷考古名恩上明洪武初土官赵斗清归附授知州世袭　本朝仍予世职设流官州同佐之　按唐宋志并作思诚明志作思城近时始讹作恩城古恩城在今田州界非此地也】万承故州【今万承州治通志唐置万承万形二州宋省万形入焉隶太平寨土夷考古地名万阳明洪武初土官许郭安归附授知州世袭本朝仍予旧职设流官州同佐之】茗盈故州【今茗盈州治土夷考古地名旧峒明洪武初土官李正英归附授知州世袭　本朝仍予旧职设流官吏目佐之】全茗故州【今全茗州治土夷考古地名连冈明洪武初土官许添庆归附授知州世袭　本朝仍予旧职设流官吏目佐之】镇逺故州【今镇逺州治土夷考古地名古陇明洪武初土酋赵胜昌归附授知州世袭设流官吏目佐之　本朝仍予旧职】思陵故州【今思陵州治唐书地理志羁縻思陵州隶邕州都督府土夷考明洪武二十一年土官韦元夀奏请建州以捍边境从之授知州世袭　本朝仍予旧职】江州故州【今江州治土夷考古地名江阳明洪武初土官黄威庆归附授知州世袭　本朝仍予旧职设流官州判佐之】石西故州【今上石西州治唐书地理志邕州都督府有羁縻石西州明统志宋分置下石西州因以此为上石西州通志明洪武初以土官赵姓者领州事后更赵何黄三姓皆絶故设流官寄治于太平府城天启三年以州僻小罢正官以府通判兼理州事】下石西故州【在今下石西州东南界通志其先闭鸿宋时有守御功为知州元为峒兵千戸明授知州世袭　本朝仍予旧职设流官吏目佐之旧州本治凌鸾二村之间万厯间为思明州所夺知州闭国藩始迁于此】故冻州【今上下冻州治九域志左江道有羁縻冻州土夷考古地名冻江元至元二十年上冻土官张绍下冻土官冯禧祚叛命龙州土官赵怙从讨平之因合为一州以怙从为知州明洪武初怙从归附复授知州世袭设流官吏目佐之　本朝仍予旧职】罗白故县【今罗白县治土夷考明洪武初土官梁敬賔归附授知县世袭　本朝仍予旧职】罗阳故县【今罗阳县治土夷考古地名福利明洪武初土官黄宣归附授知州世袭　本朝仍予旧职设流官典史佐之】故波州【今安平州治唐书地理志羁縻波州隶邕州都督府宋史地理志初安平州曰波州皇祐元年改属邕州都督府土夷考古地名安山明洪武初土官李郭佑归附授知州世袭　本朝仍予旧职设流官州判佐之】思明废府【今思州治唐书地理志羁縻思明州隶邕州都督府通志明洪武初思明总管黄忽都归附授知府世袭设流官同知佐之　本朝顺治十六年土官黄戴干归附仍予旧职雍正九年降府为州移治伯江哨】思同废州【在永康州西南唐书地理志思同州隶邕州都督府宋史地理志邕州羁縻思同州属左江道土夷考明洪武初土酋黄克嗣归附授知州世袭设流官吏目佐之万厯中黄天赐裔絶无继因并入永康旧志今为思同村北至永康州十五里】陀陵废县【在永康州西南六十里宋置属古万寨土夷考古地名骆驼明洪武初土官黄富归附授知县世袭设流官典史佐之　本朝康熙二十八年并入永康】上怀恩废州【在龙英州西南明统志元省上懐恩州入龙英通志今州西南有旧州村即其遗址】废禄州【在思陵州东南唐书地理志安南都护府有羁縻禄州九域志属左江道旧志在太平府东南二百余里宋属永平寨元属思明路明洪武初省入思明府二十一年复置寻没于交阯永乐二年开复宣徳二年又没于安南】龙英峒【今龙英州治明统志宋为龙英峒隶大平寨元建为州隶太平路土夷考古地名英山明洪武初土官赵世贤归附授知州世袭本朝仍予旧职设流官州同佐之】佶伦峒【今佶伦州治土夷考古地名那兠明洪武初土官冯万杰归附授知州世袭　本朝仍予旧职设流官吏目佐之　按明统志佶伦之佶与结安都结皆作结字新志作佶葢传讹也】结安峒【今结安州治土夷考古地名营州明洪武初土官张仕荣归附授知州世袭　本朝仍予旧职设流官吏目佐之】都结峒【今都结州治土夷考古地名渠望明洪武初土官农威烈归附授知州世袭　本朝仍予旧职设流官吏目佐之】慿祥峒【今慿祥州治土夷考明洪武初土官李升内附十八年授升子应清知县世袭嘉靖中以县当交趾要冲升为州　本朝仍予旧职设流官州判佐之】受降城【在上石西州北五里明成化间征交阯受降之所】况村【在思州西明成化中思明庻孽黄绍治兵况村残思明州及下石西上石西州并据府治治十八年讨平之绍子文昌复肆恶迁府治于况村筑城拒命寻复讨擒之】铜柱【在慿祥州南接交趾界相传唐时安南都护马总所立】
　　闗隘壶闗【在崇善县北三里县城三面临江惟北通陆江流屈曲形如壶口明正徳三年知府胡世宁置闗于此用石甃筑东西跨河　本朝设新太营拨兵防守为城北之保障】保障闗【在崇善县东北四十里又有威震闗在县东衣甲山下一名伏波闗相传马援征交趾时所筑】镇南闗【在慿祥州西南四十五里一名大南闗即界首闗也左右石山高插云表中设闗两旁建城一百十九丈闗外三十里即坡叠驿为安南入贡之道】平而闗【在下龙司西南九十里又有水口闗在司西北九十五里皆与安南交界有兵防守又有合石闗在司西北百里】怀村隘【在养利州西四十里接恩城州界夷人由此出入最为要害】润村隘【在养利州西北三十里接龙英州界】那肖隘【在寜明州南相近为板立隘又有东门隘扣山隘罗隘板却隘板曾隘板龙隘板漂隘在州西南皆接安南界有兵防守】普睂隘【在安平州西南相近又有角隘押隘雍隘吞果隘皆与龙州接界】兔零隘【在安平州西北二十里一名兔零峒又古镫隘在州西北三十里一名古镫峒又州境有八隘下淡隘上淡隘在州东多烈隘在州东南痛含隘采考隘乜村隘底躭隘参村隘在州北皆有土兵防守】猛隘【在全茗州西五里接龙英州界又鲁碌隘在州西北烂隘在州北皆接龙英州界】鄙隘【在龙英州西二十里又陇隘呌显隘在州西蜈隘陇扎隘吞白水隘在州西北躭隘在州北古对隘在州东北】那河隘【在思陵州南三十里接交阯禄州界】辨强隘【在思陵州北四十五里接思州界亦曰辨强峒】淰梯隘【在思州东一百二十里与广东及安南交界又淰乞隘驮演隘驮肤隘在州南黎龙隘那曾隘在州西南权相隘在州东南皆有兵防守】由隘【在上石西州西三十里土名竻竹根与交阯文渊州接界有兵防守】罗岳隘【在下石西州西北三十里】萸花隘【在上下冻州西二十里又咘局隘在州西北三十里皆接安南界有兵防守】岜口隘【在慿祥州西北五里绢村隘在州西二十里平公隘在州西北二十五里皆有兵防守】那怀隘【在下龙司西南六十五里相接为闭村隘又有那曳隘敢村隘宜隘在司西俸村隘斗奥隘唵咘隘在司北皆逼近安南僻路有龙慿营官兵及土兵防守】武德隘【在上龙司西北相接为苛村隘陇久隘又有供村隘那苗隘把乜隘暖赛隘并在司北俱与安南交界有兵防守】馗纛营【在宁明州南二十五里明万厯四十二年置今有都司佥书驻防】
　　津梁迎晖桥【在府城东】大兴桥【在太平州治前相近又有南平桥】武安洞桥【在万承州西】通利桥【在龙英州南跨通利江】通津桥【在下龙司明统志在龙州东相近又有枕流桥】南津渡【在崇善县南门外旧名府前渡路通思州思陵州江州上思州忠州】驮河渡【在下龙司明统志在龙州东四十里即龙江津济处】
　　祠庙伏波祠【在崇善县治东】胡公祠【在府城内祀明知府胡世宁】周守祠【在左州通天岩祀明知府周墨】
　　寺观积庆寺【在府北元大厯中建】
　　名宦明汪浩【正统中为养利州判抚御得宜考满土司乞久任吏部将格之帝曰治蛮俗不可拘常法从之】罗爵【吉水人宏治中知养利州州署坛壝桥梁并爵剙筑又训诸生以学风俗丕变】胡世宁【仁和人正德中知太平府太平知州李璿数杀掠吏民世寜密檄龙英知州赵元瑶擒之思明叛族黄文昌四世为逆杀知府占三州二十七村世宁兵讨之文昌惧归所侵地降土官承袭长吏率要贿不时奏以故诸酋怨叛世宁令生子即闻府应世及者年十嵗以上朔望谒府父兄有故按籍请官于朝土官大悦】周墨【太仓人正徳中知左州值田州乱后州雕敝甚墨为开田凿井筑城建学州有虎患移文于神虎自投城下捕杀之】刘永祚【武进人崇祯中为养利州知州有惠政】
　　本朝黄层【同安人康熙十八年知养利州时吴逆之变伪将围州城层与新太营守备固守寻突围出身受重创犹斩贼数人以坠桥被执死难】屠嘉正【桐乡人雍正甲辰进士知太平府时思明土知府黄珠以所属五十村寨请归同知管辖土人不知归流之便从其者为变掠土署而杀其私属议者命嘉正往摄土府事而整旅待之嘉正径入布朝廷恩威土民悉定乃密访乱首送寘法因请降思明府为思州土州】
　　人物明邓祥龙【崇善人幼孤贫以粮役为邑令所笞奋志从师析薪汲水以代修脯后举于乡知宁州有惠政】
　　本朝麦士奇【崇善人康熙巳酉举人性至孝狼兵蹂躏合境皆逃奇母老不能行乃躬负母夜走四十里入那寅山中以避母亡哀毁骨立】
　　流寓明解缙【吉水人永乐初为翰林学士以谏用交趾兵出为广西叅议尚书李至刚诬缙怨望改交趾过思明留寓太子泉与土官黄广成赋咏嵗余而去】
　　列女明黄佶妻刘氏【崇善人佶死刘矢志抚孤佶弟亿亦早死妻程氏以死自矢时称双节】
　　本朝邓汝明妻刘氏【崇善人夫死子甫数嵗氏以纺绩为生兵变子为贼所虏嵗大饥邻人邀刘领赈粥刘巳不食五日曰吾生平未尝外出今岂可忍耻以生乎投河死又同县庠生张仲友妻梁氏早寡守节乾隆二十六年　旌表】胡日熙妻苏氏【养利人早寡守节乾隆二十九年　旌表】谭珣妻冯氏【宁明人氏系庠生谭珣继室早寡守节又庠生谭宁妻段氏庠生谭宙仪妻黄氏蒋朝□妻梁氏俱夫亡守节乾隆年间　旌表】李范妻吴氏【太平土州人范系贡生氏早寡守节乾隆年　旌】
　　土产艻竹　木绵　刺桐　芭芒草　杭药　乌蛇【明统志府境皆出】锦地罗　金汁木　塞住药【明统志俱思明土界出】马【府志诸土州皆贡】
　　钦定大清一统志巻三百六十五
<史部,地理类,总志之属,大清一统志>
<史部,地理类,总志之属,大清一统志,镇安府图>
<史部,地理类,总志之属,大清一统志,镇安府图>
<史部,地理类,总志之属,大清一统志,镇安府表>
<史部,地理类,总志之属,大清一统志,镇安府表>
　　钦定四库全书
　　钦定大清一统志巻三百六十六
　　镇安府【在广西省治西南一千三百五十五里东西距三百四十一里南北距二百十里东至思恩府土田州界一百五十一里西至云南广南府土富州界一百九十里南至太平府龙英土州界一百二十里北至土田州界九十里东南至土田州界一百三十五里西南至安南界二百二十里东北至土田州界九十里西北至土富州界二百里自府治至　京师一万一千四百九十五里】
　　分野天文翼轸分野鹑尾之次
　　建置沿革古百粤蛮地宋于镇安洞置右江镇安军民宣抚司元改镇安路属湖广行省明洪武二年改镇安府属广西布政使司
　　本朝康熙二年改流府属思恩府雍正七年仍改府属广西省领州二县一土州四【小镇安湖润寨附】
　　天保县【附郭东西距二百五里南北距一百七十里东至奉议州界一百五里西至归顺州界一百里南至向武土州界八十里北至土田州界九十里东南至奉议州界九十里西南至归顺州界九十里东北至土田州界九十里西北至小镇安界五十三里　本朝乾隆四年置】奉议州【在府东北二百里东西距一百六里南北距六十五里东至思恩府土田州界一里西至本府界一百五里南至土田州界四十五里北至土田州界二十里东南至土田州界三十五里西南至向武土州界一百三十里东北至土田州界一里西北至土田州界一百十里宋置奉议州元因之明洪武五年省入来安府七年复置二十八年改为奉议卫寻罢卫复置州直广西布政使司嘉靖间改属思恩府　本朝雍正七年改属镇安府】归顺州【在府西南七十三里东西距一百六十九里南北距一百五十五里东至本府界四十四里西至小镇安界一百二十五里南至安南界六十五里北至思恩府土田州界九十里东南至湖润寨界八十五里西南至安南界八十五里东北至本府界四十五里西北至小镇安界一百五十里元置归顺州明初废为归顺峒宏治九年复置州属镇安府嘉靖初直广西布政使司本朝初属思恩府雍正七年改设流官仍属镇安府】向武土州【在府东南一百六十里东西距九十五里南北距一百里东至太平府镇逺土州界十五里西至本府界八十里南至都康土州界二十里北至思恩府土田州界八十五里东南至太平府龙英土州界二十里西南至上映土州界四十里东北至思恩府上林土县界八十里西北至奉议州界四十里宋置向武州属邕州横山砦元属田州路明洪武间改置向武军民千户所三十三年复置向武州直广西布政使司本朝初属思恩府雍正七年改属镇安府】都康土州【在府东南一百九十里东西距十五里南北距十三里东至太平府龙英土州界六里西至向武土州界九里南至龙英土州界七里北至向武土州界六里东南至龙英土州界五里西南至上映土州界七里东北至向武土州界五里西北至向武土州界五里宋置都康州属横山寨元属田州路明洪武间为夷獠所据建文元年复置直隶广西布政使司　本朝康熙三年改属思恩府雍正七年改属镇安府】上映土州【在府东南一百五十里东西距四十里南北距三十三里东至太平府龙英土州界三十五里西至向武土州界十五里南至下雷土州界二十五里北至都康土州界八里东南至龙英土州界十八里西南至下雷土州界二十里东北至都康土州界六里西北至向武土州界十四里宋置上映州属邕州元置镇安路明洪武初废为上映峒万厯三十二年复置州属思恩府本朝雍正七年改属镇安府】下雷土州【在府南少东一百六十里东西距八十里南北距一百里东至太平府龙英土州界四十里西至安南界四十里南至太平府安平上州界五十里北至向武土州界五十里东南至安平土州界四十里西南至安南界四十里东北至上映土州界四十里西北至湖润寨界二十里宋置下雷州元因之后废为下雷峒明初属镇安府嘉靖四十三年改属南宁府万厯十八年复升为下雷州　本朝雍正十年改属镇安府】小镇安【在府西一百五里东西距一百六十里南北距一百六十里东至思恩府土田州界七十里西至云南广南府土富州界九十里南至归顺州界一百八十里北至土富州界四十里东南至归顺州界五十里西南至归顺州界一百五十里东北至土田州界八十里西北至土富州界四十里即故镇安洞地明永乐中分置土州属思恩府后废　本朝雍正七年地属镇安府】湖润寨【在府少东一百八十里东西距四里南北距五十里东至下雷土州界二里西至归顺州界二里南至安南界二十五里北至本府界二十五里东南至下雷土州界二十五里西南至归顺州界三十五里东北至下雷土州界十八里西北至向武土州界二十二里明置土巡检以岑氏世袭属南宁府　本朝雍正十年改属镇安府】
　　形势高峯峻岭环带左右雷高据其左马鞍翼其右【明统志】
　　风俗性资梗执情义乖疎婚姻以牛酒为聘【明统志】地生岚瘴民多疾病民无定居务农为业开山耕种三年一换【新志】
　　城池镇安府城【土墙周一里二百九十步门三宋筑　本朝乾隆元年改建石城】奉议州城【土墙西南北三靣长一里三百五十步东靣江　本朝康熙九年因旧址筑】归顺州城【土墙无城　本朝乾隆十九年改建石城周三里一百四十四步门三】向武州城【土墙周一百五十丈门一明万厯间筑】都康州城【石坦宋筑周一里六十六步门三无濠有小溪曲流南北両门间】上映州城【城四围倚山为险唯北靣平衍因石为墙内有土墙周里许宋筑正南一门无雉堞濠堑】下雷州城【宋建石砌内外二重内城周二百十四步外城周围约二百二十六步东南北各一门西靣倚山】小镇安城【土垣明建】
　　学校镇安府学【在府治东北　本朝康熙七年建雍正九年重修入学额数十二名雍正十年题除归顺州外汉土童生俱録入府学】归顺州学【在州城东　本朝雍正十一年建入学额数四名】秀阳书院【在府城东闗　本朝乾隆十年建又天保县四乡俱设有社学归顺奉议上映下雷等州俱设有义学】
　　户口【人丁十万零五千六百六十七丁】
　　田赋【共田地一千四百四十三顷额征银六千二百八十八两六钱九分五厘零米三十三石一斗七升六合零】
　　山川云山【在府署后形势环抱层叠如云旁有独秀峯峻挿天表】天保山【在天保县北三十里旧名响泉山明初土知府岑天保卒塟山下土人思之因以名山清泉澄澈白石危削名天保以此】扶苏山【在天保县东十五里相传为天下十大名山之一其巅可望见日出处】东山【在天保县东四十里竒峯絶壁高峻挿天又东为崇山层峦叠翠髙出云表下冇陇桑隘】马鞍山【在天保县西三里山有神异土俗遇水旱祈祷于此】敢山【在天保县西十五里下有泉水】西山【在天保县西十里秀若翠屏夕阳返照烂然夺目】梅山【在天保县西三十里山下有水流入防命江】鉴山【在天保县西七十八里峯峦秀丽林木幽深上有石洞泉流不竭居人资以灌溉】伦山【在天保县南九十里峯峦箃翠上逼天际近向武州界又稍南为盘石山四山环拱中有洞方广五六里中耸一峯蔚如玉笋郡称竒景】岜笔山【在天保县北上有数峯相连】马凉山【在天保县北九十五里两山对峙】高更山【在奉议州西三十五里四靣犀山连接东西穿径】更梯山【在奉议州西七十里石径危峭游玩者架梯栈以行郡志高更山更梯山俱作】唏沙山【明统志在奉议州南十里】破山【在奉议州南十里地接土田州界中有一径破分山脊故名】莲花山【在奉议州北三十里形如莲花南北穿径】石门山【在奉议州明统志在奉议州东南六十里郡志在州西南一百里势若闗鞬悬崖峻峭碧涧潺湲】苍崖山【在归顺州东十里卓立田间其形如笋高不可仰视下有岩洞】腾烟山【在归顺州西十里一山突兀峭壁环其三靣下有潴水深数十丈流分三各长一二里】岭卫山【在归顺州西一百五十里有荣劳峒地高耸绵亘拦隔交趾为一州防卫故名】狮子山【在归顺州南二里其形如狮横卧江心二水分流其旁为一州锁水之胜】排磨山【在归顺州南三十里峭壁百余丈下有泉水流入莲塘】魁嵩山【在归顺州北九十里山势高耸】岜逺山【在归顺州东南八十里悬崖百丈山巅有水循崖漰湃而下如白练然即流珠水也】凤凰山【在归顺州西北二里山顶有石峨如凤冠故名竹木森茂百鸟丛集唯鹰鸥未尝至】照阳山【在归顺州西北一百五十里州界羣峯聫络唯此突然高耸峭壁险巇无路可上中有石洞正舍朝旭虚敞清幽可坐百人洞西达小镇安峒界】武城山【在向武州东四十五里尖峯峭石下有小岩】个豪山【在向武州南十五里下冇小泉】独隆山【在向武州北四里平阳独峙石壁嶙峋中有三岩俱悬梯而上】上旱山【在向武州北十五里下有泉】塘滨山【在向武州东北五十里山下有峒毎遇朔望甞闻鼓吹声下有泉流鱼不可食】坡州山【在向武州东北九十里明统志在旧富劳县北三里山形如虎一名虎山】淰透山【在向武州西南二十里峯峦层叠与上映州分界大乃溪出此】伏店山【在都康州东一里】独山【在都康州东四里旧州后屏也一山独立故名】岜望山【在都康州东七里石峯嵯峩人迹罕至】巩佛山【在都康州西六里仙桥水出此又鸦昨山在州西北六里】隆满山【在都康州北为州治后障苍翠如屏林木隂翳】妙诀山【在都康州北二里耸挿霄汉为一州之望】鼎独山【在都康州北八里山下有穴名龙潭又名山在州北十里】咘滩山【在都康州西南下有咘滩潭】岜风山【在上映州治东附城又咘厎山在州治南附城下俱有泉】轩山【在上映州南四十五里】地轴山【在下雷州南一里】天闗山【在下雷州北一里】末山【在小镇安西三十里山势绵亘山外即云南界】大魁山【在小镇安西北五十里崔巍髙耸】雷高岭【在府南八十里跨连上映州界峦岭高亘俨如界限】连珠岭【在奉议州西北三十里迤逦平歩四十余里】苍盂岭【在向武州东二十五里高峯叠嶂四时烟雾人迹罕到】黒岩【在府南一里石室幽暗入者迷不能出】感防岩【在府西四百五十里明统志周二十余丈中冇石柱大如盘又名盘石岩其侧有镇安洞】归顺江【在府城之西归顺洞侧旧志其源出梅山东入防命江】防命江【在府城南五里源出马鞍山东流经奉议州南满也江以地有满也城故名东流入右江两岸皆山中多乱石不通舟楫】右江【在奉议州东北自田州流入东南入上林土县界】枯溶江【在向武州南二十里源出个豪山东流径上林土县界入右江】渰江【在向武州北明统志自太平府流入与多罕泉枯溶江合新志一名大乃溪源出淰透山下东北流绕州治前又东南经旧州南至上林土县界入右江】岜炉江【在都康州北明统志在州西四里新志谓之岜营水源出州西北岜营坡徔地穴涌出名曰龙潭溪流成川东入龙英州界合通利江】黒洞水【在府城南二百余步明统志洞中有水长流不竭】龙潭水【在归顺州东北一里源自山下石穴涌出长流成川绕州而南入交趾高平府界不通舟楫】鹅泉水【在归顺州西十五里源出平地相传昔冇神鵞搅田间沟洫成潭深十余丈濶数倍之泝流成川上有小山林木蓊蔚极为幽胜其水东南合龙潭水】流珠水【在归顺州东南八十里源出岜逺山如珠玑磊落而下南流经湖濶寨界西下雷州东合逻水】逻水【在雷州南又东南入平安州界】仙桥水【在都康州西六里接上映州界源出巩佛山麓穿过仙桥绕州冶前与咘滩伏店二潭水合流入龙英州界又咘滩水在州西南源出咘滩潭逶迤里余合仙桥水又伏店水在州东源出伏店山穴南流入仙桥水】末山水【在小镇安西三十里源出末山南流与劳山水合入安南界】吉烈水【在小镇安北四十里徔山穴涌出北流合大魁山水入云南界】大旱溪【在向武州北源出大旱山东北流经奉议州吉权城东为吉权溪又东北流入右江】咘来泉【在府城北二十五里源出马凉山东南流入防命江】咘桑泉【在府西一百八十里】咋泉【在都康州鸦咋山下南流入岜营水又龙潭水源出鼎独山下南流里余入岜营水】多恐泉【在都康州南六里】岜风泉【在上映州岜风山下又咘厎泉在咘厎山下皆昼夜涌出夹州治而北合流又西南流入龙共州界州中田畴赖其灌溉】播龙沟【在奉议州东北三十五里又正赖沟在州东南五十五里涨涸不常皆与田州接界】
　　古迹镇安故城【在府西镇安洞元志泰定三年镇安总督岑修广为其弟修仁所攻来告命湖广行省办治之通志明洪武初土官岑天保内附世袭知府设流官首领佐之二年以旧治僻逺移治废冻州改镇安府明末土官故絶府为富州沈文崇所据　本朝顺治十八年讨平之康熙二年改置流官设通判管府事雍正七年省通判设知府】奉议州故城【在今奉议州东南明统志宋置州属广西经畧安抚司元属广西两江道宣慰司旧城在州东十五里元大徳间筑洪武初迁于此石林村遗址尚存土夷考明洪武初为奉议土酋窃据七年向武土官黄志威招抚冇功兼辖州事世袭后土官故絶改设流官州判掌州事旧志有故州治在今州东南五十里右江东岸垢例城头】归顺州故城【在今归顺州南土夷考明永乐八年镇安知府岑志刚分其第二子岑永福领归顺峒事传子瑛屡率兵报効宏治九年都御史邓廷之奏言归顺峒旧为州治洪武初裁革令其峒王每効劳于官□复设州治授以上官知州徔之仍増设流官吏目佐之属镇安府嘉靖初又以瑛子岑□奏请改属布政司新志旧州治在今州南十里明宏治间筑本朝初移治计甲即故计峒也改属思恩府岑氏世袭如故雍正九年改设流官】向武州故城【在今州西北五里元筑延佑间迁于岜捧村故址尚存上奭考宋皇祐中有黄氏随平侬智高因置向武州为上官世袭明洪武二年黄志威归附仍世袭知州七年以志威有功兼辖奉议州及富劳县皆世袭宏治中奉议改流官而向武富劳覊縻如故新志州旧有土城在州甲万厯四十五年为土田州侵刼残破因迁冶于乃甲东去故治州甲四十五里】都康故州【在今都康州东土夷考宋时有冯氏世袭知州明洪武初夷獠作乱酋长冯原保出奔诏抚迁其子进福以安集民夷后复置州以授进福子斌世袭知州设流官吏目佐之新志宋州治在今州南四里旧有土垣祥兴中向武龙英二州侵占因还治于隆满山下即今治】下雷故州【今下雷州治上夷考下雷州始自宋许天全随狄青征蛮冇功子土知州世袭后以失州印废州为峒明洪武初峒长许永通归附调征有功仍子世袭万厯中以地逼安南复升为州设流官吏目佐之　本朝康熙十八年裁史目而许氏世袭如故】小镇安故州【小镇安旧治通志在音峒明永乐初分岑氏世袭如故治中移治于麽窑甲即今治】武林废县【在向武州东十里明统志元置永乐中省入富劳县】富劳废县【在向武州东北明统志在州城北三十里元置洪武间设于獠三十五年复置复并入向武州新志今名劳甲在州东北六十五里】上映峒【今在上映州治土夷考宋皇祐中许公顺以平侬智高功授知州世袭明洪武五年许云程以其叔防华潜谋夺位出奔失印遂废为上映峒仍属镇安府使云程叔朝卿管峒事万厯三十二年许尚爵以徔征功复升为土知州而未颁印崇祯十年许桂芳又以平栁州功始得州印　本朝顺治十六年许国泰归附仍予世袭】禄峒【在归顺州西十四里】
　　闗隘莲花闗【在奉议州北莲花山与田州接界】照阳闗【在归顺州西北一百二十里接小镇安界】陇桑隘【在府东四十里荣山下接奉议州界】鉴隘【在府西七十八里又得驮隘在府西北八十里皆接归顺州界】伦隘【在府南八十里伦山接向武州界】马凉隘【在府北九十五里接田州界】峩漕隘【在归顺州东南八十里接湖润寨界又有饼隘在州南八十里俱有兵防守】频洞隘【在归顺州东南六十里又荣劳隘在州西七十里屯隘在州南六十里上勾隘在州西南七十里皆接交趾高平府界冇兵防守】那耨隘【在向武州东五里又供隘在州西十里州境无险可凭明万厯四十五年始于东西冲路横筑石墙十余丈中开门径以为堵御有兵防守】呌空隘【在都康州东北六里与向武州接界】汤士隘【在上映州东二里又乃隘在州西五里咘隘在州南七里挞隘在州东北六里】穿岩隘【在下雷州西南四十里接交趾上琅州界】平孟隘【在小镇安西南相近有剥淰隘又有剥勘隘在城西俱外连交趾有兵防守】
　　津梁南定桥【在府南又有马桥砚桥】积福桥【在府北相近又有接送桥】大石桥【在府城南门外鉴水经其下雍正十二年知府孔传堂建】通济桥【在奉议州东二里】仙桥【在都康州西巩佛山与枯囚岭对峙山脚相连中防一垠溪流成川上有石版横覆天然成桥濶二丈长三倍之相传古有仙人逰此】伏济桥【在上映州东北】
</div>
    <div class="pagination">
<a href="大清一统志_page164.html">上一页</a><span>...</span><a href="大清一统志_page160.html">160</a><a href="大清一统志_page161.html">161</a><a href="大清一统志_page162.html">162</a><a href="大清一统志_page163.html">163</a><a href="大清一统志_page164.html">164</a><span class="current-page">165</span><a href="大清一统志_page166.html">166</a><a href="大清一统志_page167.html">167</a><a href="大清一统志_page168.html">168</a><a href="大清一统志_page169.html">169</a><a href="大清一统志_page170.html">170</a><span>...</span><a href="大清一统志_page166.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
