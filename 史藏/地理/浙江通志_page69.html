<!DOCTYPE html>
<html>
<head>
    <meta charset="UTF-8">
    <title>浙江通志 - 第 69 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 69 页/共 787 页</h1>
    <div class="content">　　风穴山　桐庐县志在县西北四十里山下有穴常出风
　　蓝田山　杨维桢三一精舎记山去桐江北三十里北负钟阜与周颙隐居伊迩其香炉峭壁紫烟瀑布如白龙蜿蜒掉尾云际
　　龙蟠山　名胜志在县西北四十五里山顶有石曰虎嬉登之可见钱塘城郭
　　龙洞山　新定续志在常乐乡行羊肠半舎许有石洞曰龙门中乃夷旷广法寺居之山巅有龙门池流水溉田足以供僧
　　环翠山　严陵志在县西北二十五里相传晋时郭文常隐于此山上有仙碁石
　　清冷山　名胜志在县西北三十里髙五千余仭周七十里有洞一穴四面出泉溉田五千余顷宋时常遣使醮祭
　　钟山　旧浙江通志在县西北四十里其形似钟乡以是名晋周颙隐金陵之钟山后出为海盐令防稽孔稚圭作北山移文因为所诮乃卜居于此
　　石柱山　桐庐县志在县西北四十五里絶顶有巨石髙十余丈濶一丈远望如柱故名
　　鸡笼山　桐庐县志在县西北五十里侧有佛印洞下有城门洞
　　龙潭山　严陵志在县南十里上有龙潭祷雨多应大竒山　桐庐县志在县南十里顶有泉旧名寨基山
　　歌舞山　金牛山　旧浙江通志俱县南一十五里侍郎山　旧浙江通志在县东南二十五里上有胡寅侍郎庙故名
　　香泉山　嘉靖浙江通志在县东南二十五里侧有仙姑岩
　　乌石山　严陵志在县东南四十五里汉末孙钟种瓜于此有三异人为塟其祖墓塟毕化为三白鹤飞去故又名白鹤峰
　　独髙峰　桐庐县志在县西北二十里突出江表独髙于众山因名山上有井昔中峰禅师住锡于此
　　小岭　桐庐县志在县北一里钟山桐庐乡之要道也上有碧云庵
　　娘岭　旧浙江通志在县西北二十里上通金衢下通省直
　　白峰岭　严陵志在县东北三十里岭西有舗达新城县
　　周颙岭　严陵志在县西北四十五里相传周颙隐焉
　　桃岭　严陵志在县东南七十里东至狐野岭浦江界
　　白雾岩　新定续志在桐庐乡山最髙将雨先雾老鹰岩　桐庐县志在县西四十里岩有路濒江倾隘峻崄缆舟之人多有颠踬成化间同知张升命工琢岩砌石而其险犹存
　　阆仙洞　严陵志在髙山相传昔有仙人居其中有石关入关十歩许曲折而东忽旷然空明藤萝交加葱蒨可爱其北乃洞也回环二十余丈岩间石乳溜滴不竭
　　瑶林洞　严陵志在县西北四十五里洞口濶二丈许梯级而下百丈余壁有五采泉有八音犬吠人语可惊可怪盖神仙游集之所也【徐舫瑶林洞诗洞传缑岭似彷佛玉笙清石或藏渔鼓云犹隔犬声乍居人颇怪异聼耳初惊子晋壶天有无疑彩凤鸣】
　　垂云洞　名胜志在县西北五十里可容百人上有穴见天光傍有石棱万片状如晴云乱坠上多石佛旧名石佛洞唐贞元间改今名
　　桐源洞　桐庐县志在县西北三十五里嘉靖时樵者数闻音乐在藤萝间遂从而斧之去其壅蔽内有洞髙十余丈并石龙石凤石球石柱石塔石牀莲花石座之类
　　馆仙洞　严陵志在县西北五十里自洞门梯级而下三丈余有石壁自壁侧入十余歩洞屋髙敞乳窦涓滴凝成石柱石塔石马石龙之类自是萦迂曲折而入莫知所穷相传内有蟾蜍翠鹊壁间多名贤题志原名赤洲洞唐贞元殿中侍御史李士举来游改今名
　　桐江　严陵志在县南六十歩其源有三一出徽州一出衢州一出金华三水合而东北远注九十里至县郭之南曰桐江东流厯富阳是谓浙江以入于海江岸山峦峭峻其水深渟若黛【王祎桐江舟中诗潇洒溪山梦此邦轻风细雨过桐江川回几讶船无路林缺时看屋有窻野果青苞垂个个水禽白羽去双双到家已值重阳节新酿村醅正满缸】
　　桐溪【一名横港一名分水港】　名胜志源出天目山经于潜东流六十里入桐江太平寰宇记桐溪一名紫溪水木泉石相映名楼林自桐溪至于潜有九十六濑第二即严陵濑也【陆游自东津泛舟至桐溪诗潮生东西津雨暗上下塔萧萧乱菰蒲拍拍起鳬鸭吾船虽甚小尚可着一榻髙枕堕纱防溪风吹醉颊南山浮湿翠偃蹇呼不答安得青莲公杰句为弹压】
　　窄溪　严陵志在县东南三十里乃甘溪之下流由前村众善院北分派东流十三里入于江名窄溪埠与新城港相对
　　芦茨溪　严陵志在县西南四十里有大小二源山皆壁立一出紫洲一出西坑岭至端平桥合流入江
　　白云源　严陵志在县西南四十里一名芦茨源重山插天林麓茂盛乡民采薪为炭供数州蒸防之用名山胜槩记白云源与钓台对乃唐处士方干之旧隐也
　　屏风源　严陵志在县东南四十五里上有龙潭其泉自石罅中涌出外有山对峙钤鎻其中濶五里许识者谓筑其喉以积水则深澳一带可以无旱
　　桐洲　严陵志在县东三十五里袤二十里南临大江北有后港以富阳赵家滩为界相传桐君种药于此故名
　　七里滩　严陵志在县西四十五里与严陵濑相接两山夹峙水驶如箭谚云有风七里无风七十里盖舟行艰于牵挽惟视风以为迟速【避暑録话严陵七里濑两山耸起壁立连亘七里土人谓之泷讹为笼泷本音闾江反奔湍貌以为若笼谬也七里之间皆滩濑今因沈约诗误为一名非是谢灵运七里濑诗一瞬即七里箭驰犹是难樯邉走岚翠枕底失风湍但讶猿鸟定不知霜月寒前贤竟何益此地误垂竿潘亨七里滩诗怒涛催逺客防落钓台阴夜雨他乡梦秋风何处砧渚烟笼树杪涧水入溪深中有垂纶者茫茫不可寻龚鼎孶七里濑和康乐韵诗崇台虽谢登纡岭正延眺揽裳恣縁沿参复改岑峭岸曲失前渚阴多翳晨耀巨石峙回渚镗鞳互吞啸层房或山椒欹侧吐清妙运开蟠穉先智寓要领诮加腹酬英游炎鼎系纶钓逝矣璜溪载讵谐客星调】
　　漏港滩　严陵志在县西有上漏港下漏港二滩【鲜于枢过桐庐漏港滩示舟人诗惊流激长滩百折怒未巳篙师与水争退尺进才咫技穷解衣下力排过乃止维时春冬交氷雪寒堕指我时卧舟中起眎颡有泚迂疎一何补辛苦媿舟子】
　　严陵濑　严陵志在县西三十五里钓台下按子陵本传云耕于富春山后人名其钓处为严陵濑
　　十九泉　严陵志在县西三十五里钓台下甚甘美陆羽茶经品第天下水味以此泉居第十九故名遂安县
　　五狮山　严陵志在县治后五山聨属形如狮故名婺山　新定续志在县东南二里许孤峰峭立为一邑望绍兴中有避地者李季精天文谓二浙上当牛女之分今婺州与徽之婺源县皆以女宿得名此邑介其中宜曰婺山作雾非也
　　仁山　名胜志在县北五里其巅有池注为瀑布义山　万厯遂安县志在县西五里
　　白石山　万厯严州府志在县西七里元和郡县志其山出白石英因以为名
　　语石山　旧浙江通志在县西五里天啓间鸿胪姜习孔搜竒剔石洞壑玲珑彷佛飞来紫阳
　　纯和山　名胜志在县西十里上有仙人桥
　　岩山　遂安县志在县北十里其巅有井大旱不竭髙柏山　遂安县志在县西二十里
　　碧梢山　旧浙江通志在县东十五里遥截下流屹然华表下有碧梢坞
　　灵岩山　方舆胜览在县北十五里上有泉分注三井溢为瀑布二百尺许
　　织女山　晏公类要在县西南一十里山有织女祠金紫山　万厯严州府志在县北二十里为县镇山公山　严陵志在县西四十里四面环拱此山独髙故尊之曰公山按图经载郡国志所纪公山云山出水水有橘自然泛来行人噉之恣饱食则可将去则病乐史以为在建德境内今建德不闻有此山疑即此公山也
　　愚公山　遂安县志在县西三十里特耸如翁故名霞山　遂安县志在县西四十里丹崖返照遥望如霞
　　瀛山　旧浙江通志在县西北四十里周令恪建书院其上为朱子与詹仪之讲学处
　　花果山　严陵志在县西北四十五里相传古有僧化身于此因建庵焉居者不种蔬但焚其地而锄之则蔓菁之类自出
　　七峰山　万厯严州府志在县西南四十里嵸嶐竒秀为诸山冠
　　龙耳山　万厯遂安县志在县西六十里旧名耳山新安记云有两峰直上如耳有神号大姥夫人祈祷皆应若冦至土人能胜之则神鼓先鸣唐天寳六载改今名
　　髙乔山　万厯遂安县志在县西六十五里开化界层峰峭削旁若迂回正德癸酉流贼践开化之马金去界不十里县令容九霄筑寨于此以遏其冲境遂以完
　　云蒙山　万厯遂安县志在县北五十里与梓树坞相属
　　武强山　严陵志在县西南五十里山极险峻乡民常保焉盗不能攻故名
　　洪洞山　明一綂志在县西南七十里唐时置塲于此采铜久废
　　许由山　名胜志在县东十里宋朱子访詹仪之于此至今目为朱墩
　　长垓山　万厯遂安县志在县西五里两山壁立道狭多阻元末髙指挥遏红巾于此
　　黄连岭　晏公类要在县南七十里山路险阻行人渡岭者皆口苦如咀黄连
　　杨岭　严陵志在县东北四十里通淳安界
　　安硎岭　万厯严州府志在县东北四十里
　　猥岭　严陵志在县南五十里
　　佛岭　严陵志在县西南四十里通淳安界
　　积雪岭　万厯严州府志在县西八十里冬春积雪不消故名
　　马金岭　严陵志在县西南八十里通开化界歙岭　遂安县志在县西北七十里
　　白漈岭　遂安县志在县西九十里通休宁界灵岩洞　严陵志在县西北十五里岩上有泉自山巅石罅中流出为小涧石壁上瀑布二百尺秋冬不竭宋宣和元年嵗旱祷之龙见而雨乃建祠以奉焉
　　乳洞　名胜志在县南八十里洞口广三丈许其中出泉大旱不涸
　　幞头石　严陵志在县南八十里屹然临水髙十丈广八丈形似故名
　　石柱　名胜志在县南八十里耸立山足髙数丈围丈余
　　石船　名胜志在县南八十里长四丈卧水中如船尾悬一石如柁
　　武强溪　万厯遂安县志在县西源出武强山下达于县治绕郭之南复东注四十里入淳安境又二十里入新安江
　　龙溪　严陵志在县东北自淳安县境发源南流至县东南一里许入武强溪
　　百丈漈　万厯遂安县志在县西五十里霞源山上临崖有三石池泻作瀑布百余丈下有丛石激水声振岩谷
　　石下潭　万厯严州府志在县东二里
　　渼井　遂安县志在县南八十里一名米井泉水涌出大旱不涸溉田数百亩
　　寿昌县
　　万松山　严陵志在县北八十歩山皆髯松苍翠可爱近市而不嚣足以游目骋懐焉
　　青龙山　新定续志在县东一里县治来冈分绕通衢出临艾溪势若昻首
　　马鞍山　寿昌县志在县东南三里两峰突起中连平冈如马鞍故名
　　石鼔山　严陵志在县东南七里山有石每嵗谷日扣之鸣则其年丰稔候之有騐
　　彭头山　严陵志在县西西湖之东晴波倒影上下一色虽密迩市防清絶夐异
　　黙山　严陵志在县西南二里峯峦环拱
　　仙池山　寿昌县志在县南三里一名南山其上有池真人卜景云炼丹处也
　　郑山　寿昌县志在县南五里
　　天井山　嘉靖浙江通志在县南十里太平寰宇记舆地志云寿昌县有天井山天将降雨顶上辄有钟鼔之声
　　下马山　万厯寿昌县志在县西五里峯峦绵亘涌出平阪宋直龙图阁叶三省既贵显毎归乡邑望此必下马徒行乡人服其恭谨故以名山
　　玉华山　万厯寿昌县志在县东南二十里岩崖竒削髙数百丈其色映空如玊
　　乌石山　寿昌县志在县南十五里山石多黑泉山　寿昌县志在县南二十五里有泉分四道而下冬夏不竭
　　金台山　名胜志在县南十五里山峯如露台日色临照其上
　　冠山　寿昌县志在金台之南壁立万仭中有洞洞有冠山洞主像
　　岑山　严陵志在县东二十里孤峯峭立麓有石室可容数人宋国子监丞郑彦常构书院遗址犹存
　　密山　寿昌县志在县北五里怪石崔嵬人莫能至岩山　寿昌县志在县北六里山顶有石回抱如负扆状
　　过浴山　严陵志在县北十八里下有洞相传昔有仙人过此浴故名【叶养蒙浴洞诗过浴洞泉涓涓丹崖无路难夤縁松下何湏问童子山中即此求神仙我来吊古访陈迹刮袂清风秋瑟瑟白羊吃尽巨胜花不遇初平化为石】
　　屏风山　贝琼翠屛轩记寿昌茗塘东北一山却立千仭曰屏风山
　　燕山　晏公类要在县西北二十里毎遇亢旸有烟雾横其上羣燕翔集即雨故名
　　青山　名胜志在县西十里
　　钱师山　旧浙江通志在县西南四十五里山顶有岭名曰石郭岭上多平地崖石嵯峨水泉滴与衢州西安接境
　　岩洞山　严陵志在县东南三十里山有五峰一曰华盖二曰罗帽三曰玉露四曰庆云五曰景星五峰之中华盖最髙常有云雾罩其上山南属金华山北属严州实为二郡之镇【卜仪可岩洞山诗岩鸣风落日山纳晚归云借问林下翁清幽与谁分】
　　西山　寿昌县志在县东十五里山形竒秀右襟淤堨左带芳溪
　　赤孤山　名胜志在县东二十里有石赭色壁立孤峻
　　砚山　严陵志在县南三十里山南属金华北属严州西属衢州实为三州之界
　　天湖山　名胜志在县西二十里上有池流下溉田蘗山　名胜志在县西三十里山半有蘗泉
</div>
    <div class="pagination">
<a href="浙江通志_page68.html">上一页</a><span>...</span><a href="浙江通志_page64.html">64</a><a href="浙江通志_page65.html">65</a><a href="浙江通志_page66.html">66</a><a href="浙江通志_page67.html">67</a><a href="浙江通志_page68.html">68</a><span class="current-page">69</span><a href="浙江通志_page70.html">70</a><a href="浙江通志_page71.html">71</a><a href="浙江通志_page72.html">72</a><a href="浙江通志_page73.html">73</a><a href="浙江通志_page74.html">74</a><span>...</span><a href="浙江通志_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
