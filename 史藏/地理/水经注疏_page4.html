<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 4 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 4 页/共 77 页
  </h1>
  <div class="content">
   河水又东北流，入西平郡界，守敬按：郡后湟水下。左合二川，南流入河，又东北，济川水注之。朱此上二十七字讹作《经》，又平讹作卑，《笺》曰：谢云，据后《注》，西卑当作西平。戴改《注》，改平。全、赵同。董佑诚曰：《晋志》西平郡领西都、临羌、长宁、安夷四县。《元和志》，后汉献帝分金城置西平郡。后魏以为鄯善镇。盖在河水北界。今自贵德以北，皆西平郡地。守敬按：二川当在今西宁县西南。又按下称水出滥渎，《隋志》亦云河津县有滥水，似此济当作滥。然考《通典》达化县有洪济镇，后周武帝逐吐谷浑筑，在县西二百七十里。洪济盖取济川为名，则济字不误。水西南出滥渎，东北流入大谷，[二七]谓之大谷水。北径浇河城西南，董佑诚曰：《元和志》，
南凉秃发乌孤以西平、河南为浇河郡。下《注》云，有二城，东西角倚，东北去西平二百二十里。《寰宇记》，廓州至鄯州一百八十里，达化县西三十里。浇河城在县西一百二十里。则城在今西宁县西南。北流注于河。董佑诚曰：今贵德厅东有野桥下必拉，西有和卓兰台必拉，皆出厅南，北流入河，未审何者为济川水也。守敬按：上已言河水入西平郡界，董氏所指二水，去西平郡尚远，今以龙池河当济川水为合。
河水又东，径浇河故城北，朱此十字讹作《经》，又东讹作东又。戴改《注》，改又东。全、赵同。董佑诚曰：即济川水所径城也。有二城，东西角倚，会贞按：倚当作犄。《寰宇记》引此作掎角。东北去西平二百二十里。宋少帝景平中，拜吐谷浑阿豺[二八]赵云：《通鉴 宋纪》作阿柴。会贞按：《宋书 吐谷浑传》，首称阿柴虏，吐谷浑后数传又称阿立，是阿柴虏为吐谷浑之总号，阿则一人之专名也。、豺二字通用，《北史》作豺，《寰宇记》一百八十八同。为安西将军浇河公，朱《笺》云：《宋书 吐谷浑传》，少帝景平中，阿表献方物，诏嘉其慕义，授安西将军沙州刺史浇河公。即此城也。
河水又东北，径黄川城。董佑诚曰：城无考。《唐志》，达化县东有黄沙戍，疑即此，当在今贵德厅东。
河水又东，径石城南，董佑诚曰：《元和志》廓州化城县郭下，本后魏石城县。黄河在县南八十步，即此石城也。当今西宁县直南，南临河水。《地形志》无石城县，盖属鄯州，今本阙也。左合北谷水，朱此上二十二字讹作《经》，戴改《注》。全、赵同。董佑诚曰：水当在今西宁县南。昔段颎击羌于石城，投河坠坑而死者八百余人，即于此也。守敬按：范《书 段颎传》，延熹中，分兵击石城羌，斩首溺死者千六百余人，与此所称死者数异，又无投河坠坑明文，此当本他家《后汉书》。河水又东北径黄河城南，朱此十字讹作《经》，戴改《注》。全、赵同。董佑诚曰：《通典》廓州，前凉以其地为湟河郡。《张猛龙颂》有凉黄河太守，诸书无黄河郡，则黄河郡即湟河郡也。《寰宇记》引《周地图记》云，湟河郡，后魏太平真君十六年置洮河郡，属鄯州。今本《地形志》鄯州下，郡县俱阙。此《注》称黄河西北去西平二百一十七里，当在今西宁县东南，巴燕戎格厅西境。会贞按：湟、黄二字通用，详《洛水》篇黄水下。或以此黄河为湟河之讹，失之。今巴燕戎格厅四百余里，有金刚城，南枕河壖，疑即郡故城。《西宁府志》谓在碾伯县东南，与郦《注》不合。西北去西平二百一十七里。
河水又东北，径广违城北，全云：先司空公曰，广违即广威[二九]，音同字异，宇文盖取此城以名县。董佑诚曰：《通典》廓州广威县，本后魏石城县。是广威与石城相近。唐之广威，盖即以此广违得名。当在今循化、贵德二厅闲。会贞按：《元和志》，后魏孝昌二年，于邯川戍城置广威县。据下文河水径邯川城南，此称河水径广违城北，则郦氏所叙广违城，与后魏所置广威县，中隔河水矣。又《隋志》化隆，
旧魏曰广威。全司空谓宇文取此城以名县，未知何据。右合乌头川水。朱此上十六字讹作《经》，右讹又，戴改《注》，改右。全、赵改《注》同，仍又。水发远川，引纳支津，北径城东，而北流注于河。董佑诚曰：今有清水河，出贵德厅南，东流合南来一水北流，东为循化厅界，西为贵德厅界，又北入于河，疑即乌头川水。其南来一水，疑即所谓支津也。守敬按：《寰宇记》，河州枹罕乌头川在郡东，误。宋枹罕县即今河州，今巴燕戎格厅西小积石山，为古唐述山，此《注》下叙唐述山于临津溪、白土川等水之后，尚在今河州之西北，则乌头川不得在枹罕东也。董氏以出贵德厅南之水当之，亦未合。上石城，当今西宁县直南，此水不得反在西宁西南也，当在贵德厅东，近循化厅境。
河水又东径邯川城南。朱此九字讹作《经》，戴改《注》，全、赵同。董佑诚曰：邯川城当在今巴燕戎格厅所属土司境。《元和志》，合川郡守捉，在鄯州南百八十里。邯、合声相近，疑为一地。守敬按：《元和志》，米川县西至廓州一百里，前凉张天锡于此置邯川戍。城之左右，历谷有二水，朱二作三。全云：当作二。杜佑曰，[三〇]东西邯水名，分流左右，是也。赵云：《后汉书 马武传》章怀《注》，以此水分流，谓之东西邯也。董佑诚曰：今巴燕戎格厅西境，东有克欠河，西有克羣河，疑即东西邯水也。导自北山，南径邯亭，注于河。会贞按：邯亭即上邯川城，盖亭置于城，则城亭一也。故城亭通称，如后湟水下称西平亭，又称西平城。随云东城即故亭也，其明征矣。全书往往城、亭错出，读者不知其例，恐不免歧而二之也。
河水又东，临津溪水注之，朱此十字讹作《经》，戴改《注》。全、赵同。水自南山，北径临津城西，董佑诚曰：《晋志》，永宁中，张轨分西平界，置晋兴郡，所统有临津县。《地形志》县阙。当在今循化厅西北土司境。而北流注于河。董佑诚曰：水当在今循化厅西。
河水又东，径临津城北，白土城南。朱此十三字讹作《经》，戴改《注》。全、赵同。董佑诚曰：二《汉志》，白土皆属上郡，非此城也。《晋志》，金城郡有白土。《三国志》，正始九年，叛羌屯河关白土故城。则汉末已有城矣。《地形志》县阙。此《注》引《十三州志》，左南津西六十里有白土城，当近今巴戎格厅治。《十三州志》曰：左南津西六十里，有白土城。朱脱有字，赵据孙潜校增，戴增同。会贞按：《通鉴》晋太和二年《注》，引此有白土城。考左南津在漓、洮二水入河之间，去此甚远，不止六十里。准以地望，六上当脱二百两字。城在大河之北，而为缘河济渡之处。朱处下有北字。全处作地，云：北字是地字之误。今以《通鉴 注》[按晋义熙八年，隋大业五年。]所引校正之。戴、赵删北字。守敬按：《晋书 吕光载记》，彭奚念于白土津，累石为堤。魏凉州刺史郭淮何氏曰：据《三国志》，淮领雍州，非凉州刺史，盖史传之略。戴云：此作凉州，误。破羌遮塞于白土，即此处矣。朱塞讹作寒，《笺》曰：《魏志》作塞。戴、赵改。
河水又东，左会白土川水。朱此十字讹作《经》，戴改《注》。全、赵同。水出白土城西北岭
下，朱作西北，孔刻戴本增作山字。[再查孔刻][三一]会贞按：《通鉴》，唐大中四年，吐蕃于鸡项关南造桥，以击尚婢，婢军于白土岭。则不如增岭字更有据。东南流径白土城北，又东南注于河。董佑诚曰：水当近今巴燕戎格厅治。河水又东北会两川，右合二水，朱此十二字讹作《经》。全、赵、戴改《注》。会贞按：下言夹岸，则河之南北俱有水，会两川上当有左字。董佑诚曰，当在今巴燕戎格厅西。参差夹岸，连壤朱《笺》曰：旧本作襄。戴仍，赵改。负险相望，河北有层山，山甚灵秀。山峰之上，立石数百丈，亭亭桀竖。竞势争高，远望  ，若攒图之托霄上。其下层岩峭举，壁岸无阶。悬岩之中，多石室焉。室中若有积卷矣，而世士罕有津逮者何氏曰：归太仆家钞本作津造。戴作津达。守敬按：黄本、吴本作逮，逮字不误，毛氏《津逮秘书》取此。因谓之积书岩。岩堂之内，每时见神人往还矣。盖鸿衣羽裳之士，练精饵食之夫耳，俗人不悟其仙者，乃谓之神鬼。彼羌目鬼曰唐述，复因名之为唐述山，朱之为讹作为之，戴、赵改。全云：夏允彝本述作迷。守敬按：他书多作述，或作术，无作迷者，则夏本作迷为误字无疑，全乃引以表异同，失之。指其堂密之居，谓之唐述窟。其怀道宗玄之士，皮冠净发之徒，亦往栖托焉。故《秦州记》曰：朱州讹作川，赵据黄本改[三二]云：《秦州记》，郭仲产撰。戴作川。河峡崖傍有二窟：一曰唐述窟，高四
十丈。守敬按：《书钞》，唐述窟深四十丈，高四十丈。《御览》，唐述窟深四十余丈，高四十余丈。《注》文于时亮窟，言高、言广，又言深，于唐述窟但言高，是有脱文，当以《书钞》、《御览》补之。西二里有时亮窟，高百丈，广二十丈，深三十丈，藏古书五卷，朱作五字，《笺》曰：当作五笥。戴、赵改笥。守敬按：《御览》作五卷，例以上言若有积卷，《御览》是也，今订。亮，南安人也。会贞按：《御览》五十五引《秦州记》，又《书钞》一百五十七引，稍略。《御览》原《注》云，唐术、时亮，皆古之孝行士也。赵云，《地理今释》，积石山在今河州北一百二十里，《水经注》谓之唐述山。其西五十里有积石关，唐置积石军于此。《山海经》云，积石山在金城河关县西南境中。杜佑《通典》云，禹施功自积石而东，今西平郡龙支县界山是也。案：诸家言积石者，多以此为小积石，别有大积石，去此尚千余里。其说盖本于《汉书 西域传》，谓河源出于阗，北流与葱岭河合，东注蒲昌海，潜行地下，南出于积石，为中国河之文。其实禹施功之始，即此积石，更无所谓大积石也。欧阳忞《舆地广记》云，班固所载张骞穷河源事，乃意度之，非实见蒲昌海与积石通流。其言甚正。盖河源在吐蕃境，汉时吐蕃未通中国，武帝以于阗山出玉，案古图书，乃名河所出为昆仑，后人遂并积石亦失其实耳。至《水经注》云，积石在葱岭之北，则又失之远矣。或讥杜佑主龙支之积石，谓因唐置积石军于浇河故城而误。考《后汉书 郡国志》陇西郡河关县，积石山在西南。又《桓帝纪》，烧何羌叛，段颎追击于积石。《注》，即《禹贡》导河积石，在鄯州龙支县南。是河州积石之名，非始于唐矣。一清按，此言积石主《通典》，与《禹贡锥指》异。《锥指》主
《水经注》，不以杜佑之言为然。守敬按：《汉志》积石山在河关西南羌中，不过藉县表名，岂谓即在县界。《续汉志》所云，即本《汉志》，但删羌中二字耳。大、小榆谷，河曲屡见《西羌传》，安得汉时不通中国？郦《注》以河曲为积石，与《史》、《汉》合符。此山自名唐述，初无积石之目。自章怀注《桓帝纪》，称积石在龙支县南，已混划不清。自唐仪凤中，于鄯州西百二十里置河源郡，又于浇河城置积石军，而积石遂移于唐述。然李吉甫、张守节[三三]尚以河曲为大积石，以唐述为小积石。至杜君卿则直以龙支之积石，为《禹贡》之积石，此杜氏之巨谬。赵氏不能正之，何耶？今小积石山在河州西北，黄河之北，巴燕戎格厅之西。下封有水，朱《笺》曰：下封当作崖下。全云：非也。下封即下邽也，字不误。赵云：按《元和志》后魏避道武讳，改为夏封，而魏收《地形志》不载此县，惟冯翊莲勺县下，云有下邽城，则其后废省矣。然秦州，天水郡之上封云，避道武讳改，则夏封易名，李宏宪不为无据也。戴云：下封未详，疑是地名。董佑诚曰：赵引全说，谓下封即下邽，避道武帝讳。然下邽与此相距绝远，当从戴氏阙疑为正。导自是山，溪水南注河，谓之唐述水。董佑诚曰：水当在巴燕戎格厅西。
河水又东得野亭南，朱此八字讹作《经》。戴改《注》，云：南字有讹舛。此下叙野亭水所出之文亦脱。全、赵改《注》同，改得作径。会贞按：《注》所叙之研川水，在河南，如全、赵作河水径野亭南，则野亭在河北，与研川水隔河。研川水入河处，安得谓之野亭口，且不先言研川水所出，下突言又东北流，亦无此文法。当作河水又东会野亭水，水出野亭南方合。《通鉴》宋元嘉六年，秦南安太守翟承伯等据罕 谷，以应河西，乞伏暮末击破之，进至治城。治乃冶之误，冶、野音同，冶城即野城，亦即野亭
也，在今河州西北。又东北流历研川，谓之研川水。又东北注于河，董佑诚曰：水当在今河州西。谓之野城口。戴改城作亭以合上文。会贞按：《注》往往亭城错出，见上邯亭下，此不必改。《宋书 氐胡传》，赫连定率部曲至治城峡口渡河。治亦冶之误，即野城口也。
河水又东历凤林北。朱此八字讹作《经》，戴改《注》。全、赵同。凤林，山名也，守敬按：《隋志》，抱罕县有凤林山。《元和志》，山在县北三十五里。《通典》，凤林有凤林关，盖即山以置关也。山在今河州之北。五峦俱峙。耆彦云：朱彦作谚。赵改云：耆彦犹云耆旧耳。戴改同。守敬按：《渐江水》篇作耆彦。昔有凤鸟飞游五峰，故山有斯目矣。《秦州记》曰：枹罕原北有凤林川，川中则黄河东流也。守敬按：《御览》六十八引《秦州记》文。
河水又东，与漓水合，朱此八字讹作《经》，戴改《注》。全、赵同。水导源塞外羌中。董佑诚曰：水今曰大夏河，源出循化厅西南边外，山曰荅苏尔海阿林，水曰和尔藏必拉。守敬按：《汉志》但言水出塞外，郦氏增羌中字。考《汉志》河关，积石山在西南羌中；临洮、洮水出西羌中；羌道、羌水出塞外，又有破羌、临羌县，皆与漓水发源处近，盖此本羌地也。详见《后汉书 西羌传》。故《地理志》曰：其水出西塞外，守敬按：《汉志》白石下文引，详后。东北流，历野虏中守敬按：野虏即吐谷浑，详后洮水下。径消守敬按：《初学记》八引此作销。铜城西。董佑诚曰：城当在今循化厅
南。又东北径列河城东，朱脱北字，列河作河列，赵同，戴增北字，删河字。董佑诚曰：城当在今循化厅南。《通鉴》，宋永初三年，秦王炽盘筑列浑城于汁罗。《方舆纪要》，列浑城在河州西南百八十里，疑即列城也。会贞按：列浑城在河州西南，与《注》所叙之城适合，即此城无疑。浑与河形近致误，朱本又错河字于列字上也。下但称列城，则又省文耳。观水单称列水，其明征矣。考《地说》无目，盖出自戎方矣。左合列水。朱合讹作右，戴、赵改。水出西北溪，东北流，会贞按：上句西北疑西南之误。径列城北，右入漓水，朱右讹作又，赵同，下增东字。戴改右。董佑诚曰：今循化厅西南山曰达那阿林，南有水，东流合和尔藏必拉，疑即列水也。城居二水之会也。漓水又北，径可石孤城西，董佑诚曰：城当在今河州西南。西戎之名也。又东北，左合黑城溪水。朱右讹作石，笺曰：疑作右。戴、赵改右。董佑诚曰：当作左。会贞按：董说是，以黑城溪水在漓水之左也。水出西北山下，朱山讹作溪，赵同，戴改。东南流径黑城南。董佑诚曰：城当在今循化厅南。守敬按：《元和志》，曜武军在廓州南二百里黑硖川。黑硖川即此黑城溪水，曜武军盖即置于黑城也。又东南，枝水左出焉。守敬按：枝水详下。又东南，入漓水。董佑诚曰：水当在今循化厅南。漓水又东北，径榆城东，[三四]董佑诚曰：城当在今循化厅南。榆城溪水注之。水出素和细越西北山下，东南流，径细越川，朱径下有于
字，赵同，戴删。夷俗乡名也，守敬按：上称素和细越，此但称细越者，盖素和细越四字是一乡名，此单举下二字以省烦文，如列河城又称列城，榆城溪又称榆溪是也。又东南出狄周峡，董佑诚曰：当并在今循化厅西南。东南右合黑城溪之枝津。津水上承溪水，东北径黑城东，东北注之会贞按：之字当作于。榆溪。董佑诚曰：水当在今循化厅南。又东南，径榆城南，东北注漓水。守敬按：今循化厅西南有一水，出骟马城北，东流入和尔藏必拉，疑即榆城溪水也。漓水又东北，径石门口。山高崄绝，朱《笺》曰：《御览》引此作高崄峻绝。戴增峻字。会贞按：宋本《御览》五十引此无峻字。《寰宇记》引同。《元和志》文亦同。则《注》本无脱漏，不知朱氏见何误本《御览》，致戴亦为所惑。戴崄作险，全书同。对岸若门，故峡得厥名矣，疑即皋兰山门也。董佑诚曰：《元和志》，石门山在凤林县东北二十八里，即皋兰山门也。凤林县，《元和志》谓东南至河州八十里，《寰宇记》谓在州西南八十里，《寰宇记》为是。山在今河州西南。汉武帝元狩三年，骠骑霍去病出陇西，至皋兰，守敬按：此《汉书 武帝纪》元狩二年文。《史记 建元以来侯者表》、《霍去病传》作二年同。《汉书》本传有作三年者，误。此作三年，又后人据误本《汉书》改。谓是山之关塞也。应劭《汉书音义》曰：皋兰在陇西白石县，守敬按：白石县详下。塞外，河名也。孟康曰：山关名也。守敬按：《武帝纪》颜《注》并引应劭、孟康说。今是山去
河不远，故论者疑目河山之闲矣。朱两皋兰下俱有应字。《汉书音义》上，无应劭二字，赵删增云：两皋兰应之应字俱衍文。《汉书音义》上脱应劭二字。《隋书 经籍志》，应劭《汉书集解音义》二十四卷，孟康《汉书音义》九卷，今《注》引二家之言，各加姓名以别之，后来传写脱误，行闲散佚，随笔补缀，今《汉书 武帝纪 注》文具在，可考而知也。谓是山之关塞也一语，是道元自己解说如此。盖皋兰本山名，而应劭以为河名，孟康以为山关名，故又以论者疑目河山之闲释之。守敬按：《汉书 霍去病传》，过焉支山千有余里，合短兵，鏖皋兰下，则皋兰去汉境甚远。师古《去病传 注》，虽亦载应劭说，而又引苏林曰，匈奴中，山关名也。盖已知非白石塞外之皋兰矣。又皋兰山名，应以为河名，白石县在金城，应以为属陇西，师古亦明纠其失。漓水又东北，皋兰山水自山左右翼注漓水。董佑诚曰：当在今河州西南。漓水又东，白石川水注之，水出县西北山下，朱无山字，赵增云：即白石山也。戴增同。董佑诚曰：县即白石县也。会贞按：赵增山字，是也。谓即白石山则非。下明云，白石山在县东，则不在西北，方位各别，安得混而一之？东南流，枝津东注焉。会贞按：枝津详下。白石川水，又南径白石城西，董佑诚曰：即下所云白石故城也。《汉志》，白石县属金城郡，《续志》属陇西郡，晋废，故下云故城。《元和郡县志》言，凤林县本汉白石县地。下《注》引阚骃，谓在狄道西北二百八十五里，则当在今河州西南。而注漓水。董佑诚曰：水当在今河州西南。会贞按：《晋书 载记》，乞伏炽盘遣昙达等讨破休官、权小郎、
吕破胡于白石川，进据白石城。今洪州河出河州西南，盖即白石川水，但只一派，东至河州南入大夏河，即《注》所叙枝津，别无分流之水南注大夏河者，盖径白石城西之正流已湮矣。漓水又东径白石县故城南。朱脱漓字，戴、赵增。王莽更曰顺砾。阚骃曰：白石县在狄道西北二百八十五里，漓水径其北。今漓水径其南，朱讹作径东南注之，赵但删径字，戴改东为其，删注之二字。守敬按：戴是也。而不出其北也。漓水又东，径白石山北，董佑诚曰：山当在河州西南。守敬按：北字疑误。白石山当与白石水近，据《注》白石水在漓水北，又白石城亦在漓水北，若漓水径白石山北，则山在漓水南，不合。当以作南为是。应劭曰：白石山在东。守敬按：《汉志》颜《注》引应说，此与下狄道之白石山各别。罗溪水注之。朱脱水字，戴、赵增。水出西南山下，东入漓水。董佑诚曰：今牛脊河出河州西南牛脊山，东北入大夏水，疑即罗溪水也。漓水又东，左合罕 南溪之，朱无漓字，戴、赵增。水出罕 西，朱脱水字，赵同，戴增。东南流径罕 南，董佑诚曰：盖罕 羌所居，当在今河州西。注之。朱此二字讹在前漓水径东南下，赵同，戴移。董佑诚曰：水当在今河州西。《十三州志》曰：广大阪在枹罕西北，会贞按：《河州志》，今州北二里有万顷原，一名广大原，四望宽平，东西八十里，南北四十里。罕 在焉。赵云：按此句有脱字。《方舆纪要》云，罕 谷在河州西，《水经注》白石县东有罕 渡，又东则枹罕
故城也。盖误以溪为渡。守敬按：《通鉴》宋元嘉六年，秦南安太守翟承伯等据罕 谷以应河西。胡《注》引《水经注》云，云作罕 溪，顾氏所本，刊刻讹为渡耳。《通鉴》又云，秦西安太守莫者幼眷据 川以叛。《注》此 川非扶风之 ，当亦在枹罕左右。余疑 为 之误，即此罕 溪也。昔慕容吐谷浑自燕历阴山西驰，而创居于此。守敬按：《宋书 吐谷浑传》，弈洛韩有二子，长曰吐谷浑，少曰若洛廆，别为慕容氏。据之，则吐谷浑不得称慕容。又云，浑西附阴山，遭晋乱，遂上陇，出罕 西零，西零今之西平郡，罕 今枹罕县，阴山详本篇下卷。漓水又东，径枹罕县故城南。董佑诚曰：《汉志》，县属金城郡，《续汉志》属陇西郡。《地形志》，河州治枹罕，而无枹罕县。《元和志》，魏置枹罕镇，太和十六年改为河州。此《注》云枹罕故城，下又别出枹罕城，则后魏之枹罕，非二汉故城矣。诸家地志，皆以汉魏迄唐之枹罕，皆即今河州治。此《注》引《十三州志》，漓水在城南门前，东过今大夏河，北至州城尚四五里，而洪水河经州南门外，东入大夏河，似与白石枝津相合。疑今河州城为北魏以后之枹罕，而二汉故城，尚在今州治之南，滨于漓水也。应劭曰：故罕羌侯邑也。赵改故罕作枹罕，云：今本《汉志 注》亦误，顾景范校正。按《寰宇记》，枹罕县下引《周地图记》云，枹罕即故枹罕侯邑也。疑故下脱枹字。戴改罕羌作枹罕。守敬按：《寰宇记》作故罕羌侯邑，与《汉志 注》、《水经注》同，不如赵氏所云。又《元和志》亦同，故全氏仍从朱本，云，师古以罕羌、 羌为二种，而 又有大 、小 之分，然则枹罕者，中国之与罕羌相接地，非竟属罕羌地也，细读《赵充国传》可见。《十三州志》曰：
枹罕县在郡西二百一十里会贞按：枹罕县，汉属金城，后汉属陇西郡，此郡则谓陇西也，全、赵同。观《注》下云安故，陇西之属县，引《十三州志》曰，县在郡南四十七里，其明征矣。漓水在城南门前东过也。漓水又东北，故城川水注之。水有二源：南源出西南山下，东北流，径金纽大岭北，朱作金细北岭，全云：《隋志》，大夏县有金纽山，细字误也。《寰宇记》，金纽山在大夏县西二十里。[三五]会贞按：在今河州东南，有金柳城，见后大夏水下，又东北，径一故城南，会贞按：城当在今河州南。又东北，与北水会。北源自西南径故城北，右入南水，乱流东北，注漓水。董佑诚曰：今河州东南有广通河，有二源，当和政驿东，西北流合为一，入大夏河，疑即故城川水，而方位稍异。漓水又东北，左合白石川之枝津水，上承白石川，东径白石城北，董佑诚曰：当即前白石故城。又东绝罕 溪，又东径枹罕城南，董佑诚曰：此后魏之枹罕城也，疑即今河州治。又东入漓水。董佑诚曰：今河州西南洪水河，源出大沟河，流径州治南门外，又东入大夏河，疑即白石枝津。会贞按：今洪水河上流为白石川水正流，自径古白石城北以下，乃枝津也。漓水又东北出峡，董佑诚曰：峡在今河州东北。北流注于河。董佑诚曰：今漓水发源循化厅西南边地，东流径厅南，又东北流径河州南，折北流，径州东及东北入河。《地理志》曰：漓水守敬按：《汉志》漓作离。出白石县西塞外，东至枹罕入河。
河水又径左南城南。朱此八字讹作《经》，戴改《注》。全、赵同。董佑诚曰：《晋志》永宁中，张轨置左南县，属晋兴郡。《地形志》阙。此《注》引《十三州志》，石城西一百四十里有左南城，当在今巴燕戎格厅之东，大夏河口之北。《十三州志》曰：石城石城详后。西一百四十里，有左南城者也，津亦取名焉。董佑诚曰：《晋书 载记》，张瑁从左南渡河，袭麻秋军后。盖其地为河水津渡。会贞按：《十三州志》称左南津，引见前白土城下。大河又东，径赤岸北朱此八字讹作《经》，全、赵、戴改《注》。即河夹岸也。董佑诚曰：《晋书 载记》，张瑁屯于河夹岸，麻秋袭败之。当在今河州东北大夏、洮河二口之闲。守敬按：《方舆纪要》，赤岸戍在河州西北，引此文，谓即赤岸戍，稍误。《秦州记》曰：枹罕有河夹岸，岸广四十丈。义熙中，乞佛于此河上作飞桥，桥高五十丈，三年乃就。会贞按：此事《晋书 载记》不载。
河水又东，洮水注之。朱此八字讹作《经》。戴改《注》，云：朱謀 《箋》，於前《經》文，欲改洮水為澆水，由不察此屬《注》文耳。全、赵改同。《地理志》曰：水出塞外羌中。会贞按：《汉志》临洮县，洮水出西羌中。《御览》六十五引《汉志》亦作西。此郦氏抄变其辞，盖漓水出塞外，洮源更在漓源南，则亦出塞外也。《沙州记》曰：洮水与垫江水，俱出嵹台山，[三六]山南即垫江源，山东则洮水源。会贞按：《初学记》八、《御览》六十五、《寰宇记》并引《沙州记》文。《初学记》嵹作强。《山海
经》曰：白水出蜀。会贞按：《海内东经》文。郭景纯《注》云：从临洮之西倾山，东南流入汉，会贞按：郭《注》作从临洮之西西倾山来，经沓中，东流通阴平，至汉寿县入潜。郦氏抄略其文，汉谓西汉，即潜也。白水详《漾水》篇。而至垫江。会贞按：垫江县，见《羌水》篇及《梓潼水》篇。故段国以为垫江水也。会贞按：《魏书 吐谷浑传》，阿豺升西强山，观垫江源，问于羣寮曰，此水东流，更有何名，由何郡国入何水也？其长史曾和曰，此水经仇池，过晋寿，出宕渠，始号垫江，至巴郡入江。垫江县去嵹台山甚远，盖因水之下流垫江县，而号垫江，遂并上流亦被以垫江之名也。洮水同出一山，故知嵹台，西倾之异名也。董佑诚曰：西倾山在今洮州厅西南，按青海所属蒙古境，当和硕特前头旗之东。山脊南北横亘，洮水出其东，曰巴尔巴必拉，东南流，折而东流为洮河。其西即黄河当积石东，东流折而北流，又折而西北流之处。迤南山脊东出，有水出其阳，为祥楚必拉，即垫江水源。下会西汉水入江。山为江、河之大戒，故《禹贡》导山，以西倾为次阴列之首。会贞按：《汉志》临洮，《禹贡》西倾山在西南。《括地志》，西倾山，今嵹台山，在洮州临潭县西南三百三十六里。《元和志》，洮水出县西南三百里嵹台山。即《禹贡》西倾山也。《寰宇记》，西倾山在金城西南，一名西强山，一名嵹台山。洮水东北流，径吐谷浑中。朱脱径字，戴、赵增。董佑诚曰：今洮州厅西南，皆吐谷浑故地。吐谷浑者，始是赵作自。东燕慕容之枝庶，因氏其字，以为首类之
种号也，故谓之野虏。会贞按：《晋书 吐谷浑传》，吐谷浑，慕容廆之庶长兄也。子孙据有西零已西，甘松之界，极乎白兰数千里。逐水草卢帐居，以肉酪为粮。西北杂种，谓之为阿柴虏，或号为野虏。孙叶延曰，《礼》云，公孙之子，得以王父字为氏。吾祖始自昌黎，光宅于此。今以吐谷浑为氏，尊祖之义也。自洮嵹南北三百里中，地草徧是龙●，会贞按：《本草》，石龙刍，一名龙须。《山海经》[《中次九经》。]龙修郭《注》，龙须也，似莞而细，生山石穴中，茎倒垂，可以为席。而无樵柴。洮水又东北流，径洮阳曾城北。朱阳上脱洮字，戴、赵增。董佑诚曰：《晋志》，洮阳属狄道郡，惠帝立，后废。《元和志》，后周置洮州，唐为洮州，治临潭县，其城东西北三面并枕洮水。嵹台山在县西南三百里。与此《注》所引《沙州记》嵹城东北三百里有曾城，正合。今洮州厅西南七十里故城，即洮阳城也。会贞按：《方舆纪要》，古洮阳城亦谓之曾城，是一城二名，此称洮阳、曾城，乃合言之。《沙州记》曰：嵹城会贞按：《寰宇记》一百八十八引《沙州记》，西弘城[当作强山。]东有西强城，因山为名，可容八百余人，即《沙州记》详叙此城之文，《注》嵹上脱西字，《通鉴》魏景元三年《注》引作嵹城，盖即据郦书，城当在今洮州厅西南西倾山上。东北三百里有曾城，会贞按：二酉堂辑本据此《注》作层城，盖张氏据字义改。城临洮水者也。建初二年，羌攻南部都尉于临洮，上遣行车骑将军马防与长水校尉耿恭救之，诸羌退聚
洮阳，守敬按：自建初二年至救之句，并见范《书 马防传》，又《耿恭传》及《西羌传》载其事。《后汉纪》亦载，惟未明指羌攻南部都尉耳。而皆无诸羌退聚洮阳之说，此本他家《后汉书》。即此城也。洮水又东径洪和山南，朱洪讹作共，赵同，戴改。守敬按：下句言城，此不先实指其名，词意不贯，亦有误。据《地形志》，魏有洪和郡。又《寰宇记》本吐谷浑之镇，谓之洪和城。此当作洪和郡，或作洪和城。《通鉴》魏景元三年引此作共和山，则讹误已久。城在四山中。董佑诚曰：《元和志》，贞观四年洮州自洮阳城，移治故洪和城，八年复旧。美相县西至州七十五里，贞观移州，县亦随徙。是洪和在洮阳东七十余里也。今为洮州厅治。《方舆纪要》，魏邓艾败姜维于侯和，凉张骏置侯和屯护军。苻秦王猛讨叛羌，使别将守侯和。后魏太和十五年，吐谷浑修泥和城，置戍，魏攻拔之。侯和、洪和、泥和、迷和，即一城也，音转耳。案下《注》言，又东径迷和城北，则迷和在洮水南，与洪和之在水北者不同。洪、侯音相转，侯和当即洪和。泥、迷音相近，泥和当即迷和也。洮水又东径迷和城北，董佑诚曰：城当在今岷州西。会贞按：《通鉴》齐永明九年泥和城《注》，泥和即《水经注》所谓迷和城，是也。而又引宋白曰，洮州临洮郡城，本名洮阳，在洮水之北，乃吐谷浑所筑，南临洸水，极险峻，今谓之洪和城。则又混此《注》之洮阳、洪和、迷和三城为一。赵氏据之，亦为所惑。羌名也。又东径甘枳亭，会贞按：《初学记》八引此，枳作根，误。《注》甘枳亭、望曲连叙，望曲在临
洮西南，则亭当同在今岷州西南。历望曲，董佑诚曰：《注》言在临洮西南，是洮水径其北也。《通鉴》后汉建初二年，马防击解临洮围，布桥等屯望曲谷，不下。《注》引此《注》为证，当在今岷州西南。在临洮西南，朱脱临洮二字，《笺》曰：在疑作右。赵据《后汉书 马防传 注》引此增二字。戴增同。去龙桑城二百里。朱脱城字，戴、赵增。会贞按：《马防传 注》引此有城字。龙桑城详下。洮水又东，径临洮县故城北。董佑诚曰：二《汉志》县并属陇西郡。《晋志》属狄道郡。《地形志》有临洮郡，无临洮县。盖郡治在龙城，故此言故城也。《元和志》，岷州城即秦临洮城。按唐州治即今州治。禹治洪水，西至洮水之上，见长人，受黑玉书于斯水上。孙星衍曰：《尚书》禹锡玄圭是也。守敬按：《尚书璇玑钤》，禹开龙门，导积石，玄圭出，刻曰，延喜玉，受德天赐佩。引见《类聚》十一。《遁甲开山图》，禹游于东海，得玉圭，碧色。引见《后汉书 张衡传 注》。又游龙门口，神采玉简授之。禹执简，平定水土。引见《路史后纪 注》十三。皆不载至洮水受黑玉书事，未详郦氏所本。《寰宇记》，溢乐县，本秦之临洮县，岷山在县南一里，山黑无树木，其西有天女神，洮水经其下，即夏禹见长人受黑玉书处。洮水又东北流，屈而径索西城西，建初二年，马防、耿恭从五溪，祥 谷，朱《笺》曰：祥 一作  。会贞按：五溪见下。出索西，与羌战，破之，筑索西城，会贞按：《通典》和政下云，后汉索西故城在县东。徙陇西南部都尉居之。会贞按：范《书 马防传》，引兵与羌战于索回，破之。《西羌传》，防筑索西城，徙陇西南部都尉戍之。皆不言从五溪祥 谷出，
此本他家《后汉书》。俗名赤水城，朱无俗名二字，戴增。赵增亦曰二字，全云：《隋志》，河源郡置在古赤水城。董佑诚曰：《地形志》，赤水县属河州临洮郡，在今岷州东北。守敬按：《马防传 注》、《通典》并作赤城，以魏赤水县证之，则作赤水城是。全引《隋志》之赤水城则误。考《隋书 宇文述传》，大业三年，帝令述以兵屯西平之临羌城，吐谷浑西遁，追之至曼头城，拔之，乘胜至赤水城，复拔之。是曼头城在临羌城之西，赤水城更在曼头城之西。《唐书 吐蕃传》有河源故城，在青海南，本吐谷浑赤水城，是也。此城在今岷州东北，则在古临羌城之东南数百里，其非一城，审矣。亦曰临洮东城也。《沙州记》曰：从东洮至西洮一百二十里者也。守敬按：《后汉书 马防传 注》引《沙州记》同，东洮即此城，西洮则临洮城也。洮水又屈而北，径龙桑城西，而西北流。马防以建初二年，从安故五溪出龙桑，开通旧路者也。会贞按：此数语不见范《书》，亦他家《后汉书》文。建武中，来歙破羌于五溪。司马彪谓襄武有五溪聚，此称安故五溪，不同。然襄武之西北，即安故，地实相接也。俗名龙城。赵云：龙桑城，六朝史亦作桑城，《通鉴》因之，盖省文也。不然，郦以为俗名龙城，岂又有桑城一名乎？董佑诚曰：《魏书 地形志》临洮郡龙城县，太和十年置。城当在今岷州东北麻童里诸土司境。守敬按：龙桑城在洮水东，俗但省称龙城，故魏因置龙城县。若桑城在洮水西，郦氏另叙于下，乃别一城也。赵误混为一。洮水又西径步和亭东，董佑诚曰：亭当在今洮州厅东北。步和川水注之。守敬按：《寰宇记》，步和川，羌人谓之天泉。水出西山下，东
北流出山，径步和亭北，东北注洮水。董佑诚曰：水当在今洮州厅北土司境。洮水又北出门峡，董佑诚曰：峡当在今狄道州南界。会贞按：《地形志》，临洮郡有石门县，太和九年置，取此门峡为名。历求厥川，朱《笺》曰：求一作东。赵改东，又改厥作历，云：即下历水也。蕈川水注之，赵蕈下落垲字，云：下文《注》可证。守敬按：洮水北流，蕈垲川水西北注洮，在洮水之东。蕈川水东入洮，在洮水之西，截然二水，源流既别，又隔洮水，安得以为一水同名？以彼证此，赵氏之疏也。水出桑岚西溪，东流历桑岚川，又东径蕈川北，东入洮水。董佑诚曰：《地形志》，河州洪和郡蕈川县，延兴四年置，即此《注》所称蕈川也。《隋志》，水池县，后魏曰蕈川。水池故城在今洮州厅东北一百六十里。蕈川水当在其北。洮水又北历峡，董佑诚曰：今狄道州南六十里，有锁林峡，洮水所经，两崖悬绝。疑即此峡也。径偏桥，出夷始梁，会贞按：并当在今狄道州西南。右合蕈垲川水。董佑诚曰：今狄道州南有南川水，源出州东南渭源县界露骨山，西北流，径抹邦山，曰抹那河，至州南六十里入洮，疑即蕈垲川水。水东南出石底横下，朱作东南石底岭下，《笺》曰：宋本作右底横下。全云：石字不误。戴增水字，出字，岭作横。北历蕈垲川，西北注洮水。洮水又东北，径桑城东赵桑上有龙字。守敬按：桑城不误，与上龙桑城无涉。赵增龙字，无讹，当是刊刻者所为，而全本亦承其误。董佑诚曰：《晋书 载记》，刘曜陷安定，南阳
王保迁于桑城。《通鉴 注》，保欲自桑城奔河西也。城当在今狄道州西南土司境。又北会蓝川水，水源出求厥川西北溪，朱求厥作来历，戴改，赵改东历。又朱下有南流历川四字。赵云：流下有脱文。戴删此四字。东北流径蓝川，董佑诚曰：《地形志》，河州洪和郡蓝川县，真君八年置郡，后改。即此《注》所称蓝川也。当在今狄道州西南土司境。历水池城北，朱讹作水城城。赵删下城字。戴改水作桑，删同。守敬按：《地形志》洪和郡有水池县，真君四年置郡，后改此。惟上城字当作池。别无讹衍。《隋志》后周改蕈川为水池，盖周废蕈川县，移水池于蕈川城也。魏水池城当在蕈川之北，在今狄道州西南。东入洮水。守敬按：今狄道州西南有恒水，出双投堡西，东北流入洮，盖即蓝川水也。洮水又北，径外羌城西，董佑诚曰：城当在今狄道州南。又北径和博城东，董佑诚曰：城当在今狄道州西南土司境。城在山内，左合和博川水。朱水字亦作川，赵同，戴改。董佑诚曰：水当在今狄道州西南土司境，州西南有水出蕃界山，曰札噶尔阿林，东北流，径八角城北，入于洮水。未知其为蓝川与和博川也。会贞按：董氏所指即恒水，今以恒水当蓝川水，则和博川当在恒水之北。水出城西南山下，东北径和博城南，东北注于洮水。洮水北径安故县故城西。董佑诚曰：二《汉志》，县并属陇西郡。晋省。《十六国春秋》，前凉复置，兼置郡。西秦亦曰安固郡。《地形志》无之，是县废也。《注》引《十三州志》，县在郡南四十七里。郡谓陇西郡，二汉并治狄道也。故城当
在今狄道州南。《地理志》朱志下衍曰字，赵同，全、戴删。陇西之属县也。《十三州志》曰：县在郡南四十七里。盖延转击狄道、安故，五溪反羌，朱反讹作及，戴、赵改。大破之，守敬按：范《书 盖延传》但言定街泉、略阳、清水诸屯聚，攻河池，未克，以病引还，不载此事。盖本他家《后汉书》。即此也。洮水又北径降狄道故城西。戴据《汉书》删降字，下同。董佑诚曰：二《汉志》狄道并属陇西郡。《晋志》，惠帝置狄道郡。前凉置武始郡。《寰宇记》，晋惠帝时，以狄道为降狄道。《十三州志》云，降狄道，今曰武始。《地形志》，河州武始郡，领狄道县。此云故城，疑有改治。戴氏据《汉书》删去降字。今按《寰宇记》所引《十三州记》，即此《注》所称阚骃说，是原本作降，惟下引《汉书》，则本无降字，后人因前后文而误增耳。今狄道州南里许，有旧土城，俗名番城，当即狄道故城，其城北之武始故城，则后魏之武始郡治，勇田者也。会贞按：《通鉴》晋建武元年《注》引此无降字，盖胡氏误删。《渭水注》，陇县称降陇，与此同。阚骃曰：今曰武始也。洮水在城西北下，朱北上有东字，戴、赵删。全、戴改下作流。守敬按：《大辽水注》引《魏土地记》曰，黄龙城西南有白狼河，东北流，附城东北下，则此下字不误。又北，陇水注之，朱陇讹作垄，戴、赵改。即《山海经》所谓滥水也。孙星衍曰：陇水原出渭源县界，西北流径狄道州，东入洮。《山海经》滥水入汉，此误引也。董佑诚曰：今本《山海经》称滥水西流，注于汉水。汉字当误。会贞按：《博物志》之温水注汉，郦氏于《漾水》篇载之。《西次四经》之滥水载入此篇，以为西北注洮，与《经》西流合。足证《经》
注汉，为注洮之误。毕沅乃认为一水，不知滥西流，不得注汉也。此与前出滥渎之齐川水各别。《隋志》河津县有滥水，乃彼水，全引于此，非也。水出鸟鼠山西北高城岭，董佑诚曰：今渭源县北分水岭，即鸟鼠山之干，东则渭水源，西则滥水源也。俗曰东峪河。会贞按：鸟鼠山、高城岭，并详《渭水》篇。西径陇坁，朱脱陇字，坁讹作底。《笺》曰：宋本作西径陇坻。赵增陇仍底，戴增改。董佑诚曰：当在今狄道州东。此与天水之陇坁，地异而字亦异。《注》引扬雄《解嘲》响若坁颓，《文选 注》引应劭曰，天水有大阪，名曰陇坻。坻，丁礼切。韦昭曰，坁音若是理之是字。《书》曰，巴蜀名山堆落曰坁。依应说则当作坻，依韦说则当作坁，[三七]颜师古《注》从韦说，是也。若《西京赋》右有陇坻之隘，则当作坻字耳。其山岸崩落者，声闻数百里，全、赵改岸作崖。会贞按：二语见《说文》氏字下，作岸。故杨雄称响若坻颓，会贞按：此扬雄《解嘲》文，《汉书》本传作向若阺隤，《文选》作响若坻隤。是也。又西北，历白石山下。《地理志》曰：降狄道东有白石山。赵云：按狄道称降，《渭水》篇陇县亦称降。《寰宇记》晋惠帝以狄道为降狄道，则是晋时改称。道元引班《志》称降，斯其谬耳。守敬按：《一统志》云，此山本在今狄道州东，自《寰宇记》谓山有梁泉，后人遂谓皋兰县东南之山，误。滥水又西北，径武街城南。朱街讹作阶，赵同，戴改。守敬按：《通鉴》晋永和二年、唐开元二年《注》引此并作街。董佑诚曰，《晋书》，惠帝分狄道置武街县。又云，咸和五年，张骏置武街护军，当在今狄道州东。
[三八]又西北径降狄道故城东。《百官表》[三九]曰：县有蛮夷谓之道，公主所食曰邑。朱讹作有公主谓之邑。全云：按本《表》曰，列侯所食县曰国，皇太后、皇后、公主所食曰邑，有蛮夷曰道。今钞变割截不可晓。戴依原书改。应劭曰：反舌左 ，不与华同，须有译言乃通也。[四〇]守敬按：《汉表》颜《注》不载应说。汉陇西郡治，守敬按：《续汉志》郡治狄道，盖因前汉之旧。秦昭王二十八年置。守敬按：《汉志》但云秦置。应劭曰：有陇坻在其东，故曰陇西也。守敬按：今本《汉志》颜《注》作应劭曰有陇坻在其西也，不可通。据此是脱东故曰陇四字。《神仙传》一曰：封君达，陇西人，服炼水银，年百岁，守敬按：原书作服朮百余年。视之如年三十许，守敬按：原书三作二。骑青牛，故号青牛道士。王莽更郡县之名，郡曰厌戎，县曰操虏也。昔马援为陇西太守六年，为狄道开渠，引水种秔稻，而郡中乐业，会贞按：《后汉书 马援传》，建武十一年拜援陇西太守，开导水田，劝以耕牧，郡中乐业。视事六年，征入为虎贲中郎将。即此水也。滥水又西北流，注于洮水。朱流下衍径字，戴、赵删。董佑诚曰：今东峪河，自渭源县北，西北流入狄道州境，径州城东，又径城北，入洮水。洮水右合二水。董佑诚曰：今洮水自会东峪河后，右合之水有打壁水，又北有好水，又北有东结河，[四一]又北有沙泥河，又北有石井泉，皆在狄道州迤北境，未知二水何指也。守敬按：此二水盖即指打壁
水、好水，其东结河以下，则下文所叙洮水又北翼带之水也。惟好水入洮在三岔河之后，与《注》先叙此水，后叙大夏川水异，或水道改耳。左会大夏川水，朱左讹作右，戴改。赵据黄本改。[四二]守敬按：《大典》本、明抄本并作左。水出西山，二源合舍守敬按：《寰宇记》，大夏水一名白水，出大夏县西南大谷中。今曰三岔河，出河州东南麻山关、大马家滩、火石界内，三派合流。而乱流，径金柳城南。全云：金柳亦金纽之转音。《地形志》，大夏县有金柳城。戴改柳作纽，下同。董佑诚曰：《隋志》，大夏有金纽山。《寰宇记》，大夏县西二十里金剑山，亦有金剑故城，一号金柳城。今按金纽、金柳、金剑，皆一也。当在今河州东南。会贞按：《寰宇记》，一号金柳城下有即前凉曾为金剑县于其中句，是有金柳城之由。董氏引《寰宇记》为证，不当删。又本作金纽句，作金柳者，音同通用，作金剑者，形近致误。董氏浑言金纽、金柳、金剑一也，亦失于裁断。至戴凭臆改柳作纽，则并《地形志》不照，尤为疏矣。《十三州志》曰：大夏县西有故金柳城，去县四十里，本都尉治。守敬按：《汉志》大夏县下，失载都尉治。又东北径大夏县故城南。董佑诚曰：二《汉志》，县并属陇西。《地形志》，金城郡领大夏，此曰故城，则县当徙治。《元和志》、《寰宇记》并云，大夏县西北至河州七十里。金剑山在县西二十里，而此《注》引《十三州志》，县西金纽城，去县四十里，本都尉治。是唐、宋之大夏，即元魏大夏城，而二汉故城，尚在其东二十里也。城当在今河州东南境，接狄道州界。守敬按：汉大夏县，晋废。《寰宇记》引《十六国春秋》，张骏十八年，分武始、晋兴、广武，置大夏郡及县。是县之移徙由
张骏，而魏因之。《地理志》朱志下有曰字，戴、赵删。王莽之顺夏。守敬按：汪本《汉志》作顺陵，毛本作顺夏。《晋书地道记》曰：县有禹庙，禹所出也。守敬按：盖以金纽与石纽名偶合，故有此说。然禹生石纽，人所知也，禹出金纽，可谓异闻。《金楼子》一亦云，禹长于陇西大夏县。又东北出山，注于洮水。董佑诚曰：今三岔河，自河州界东北流，径狄道州西北，又东北入洮水。[四三]洮水又北，翼带三水，守敬按：今洮河西北流，左曰改河川，右曰东结河、沙泥河、石井泉，凡四水，参差翼注之。乱流北入河。守敬按：洮水今自巩昌府洮州厅西，东南流，折东北流，径厅南，又径岷州北，折北流，又西北流，径洮州厅东，又北流，径兰州府狄道州西，又北径皋兰县西，河州东，入于河。《地理志》曰：洮水北至枹罕，东入河，是也。守敬按：临洮下文《注》于上及此，分为二截引之。全云，按善长历叙河关一带之水，而以洮水入河终之，诸本皆仍转钞之谬，分其《注》以为《经》，遂得一十六条。于是胡渭疑洮水不宜再见，反改《经》文河关县下之洮水为浇水，以避之，其妄甚矣。
又东过金城，允吾县北。
金城郡治也，汉昭帝始元六年置。守敬按：《汉志》文，《昭帝纪》同。[四四]《元和志》，昭帝分陇西、天水、张掖三郡，立金城郡。王莽之西海也。莽又更允吾为修远县。河水径其南，不在其
北。董佑诚曰：二《汉志》，允吾皆金城郡治。晋废。《元和志》，广武县，前凉置广武郡，开皇罢郡，置县。允吾故城在县西南一百六十里。又：龙支县，本汉允吾县，后魏于此置金城县。是允吾在后魏为广武，金城，而《地形志》并阙，疑皆属鄯州也。唐广武县，即今庄浪厅治。允吾故城，当在厅西南，河水之北，西接巴燕戎格厅界，南接皋兰县界。会贞按：《经》言河水过允吾县，在洮水注河之后，则允吾似当在今洮口之东北。然《注》引阚骃说，谓小晋兴城在允吾县西四十里，其叙湟水云，东南径小晋兴城北，又东与合门河合，又东径允吾县北，则小晋兴城在合门河入湟之西。据今图，洮口在大通河入湟之东南，约五六十里，使允吾更在洮口东北，则西去小晋兴城七八十里矣，与阚云四十里不合。考洮水入河处，西去河关四五百里，而《经》云，河水东过河关县北，洮水从东南流注之。细玩文意，知《经》专主洮水发源处言，不主入河处言也。今据阚说，定允吾在洮口之西北。南有湟水，赵改南作西。董佑诚曰：湟水下云，径允吾县北，与此不合。《元和志》鄯州湟水县郭下，本汉破羌县地。龙支县本汉允吾县，北至州一百三十五里。[四五]是允吾在破羌南。以下文湟水径破羌城南及涧水不言径允吾县推之，此南字当作北。出塞外，东径西王母石室、石釜、西海、盐池北，董佑诚曰：《汉志》，临羌西北至塞外，有西王母石室、僊海、盐池，北则湟水所出。即此《注》所本。僊海即西海，今曰青海，蒙古曰库克诺尔。盐池在其西南，蒙古曰达布逊诺尔。库克谓青，达布逊谓盐，诺尔则积水之名也。今湟水出青海东北，实不径青海盐池之北。《汉志》北则湟水所出，盖指县北言之，与上西北一例，非蒙上僊海、盐池也，郦氏偶失检耳。守敬按：《晋书 张骏传》，酒泉太守马岌上言，酒泉南山，即昆仑之体也。周
穆王见西王母，乐而忘归，即谓此山。山有石室、玉堂，珠玑镂饰，焕若神宫。宜立西王母祠。《沮渠蒙逊载记》，蒙逊袭卑和虏，遂循海而西，至盐池，祀西王母寺，寺中有《玄石神图》。皆可为《汉志》云云之证。故阚骃曰：其西即湟水之源也。《地理志》曰：湟水所出也。戴删也字。赵云：按《汉志》，临羌县西北至塞外，有西王母石室、僊海、盐池，北则湟水所出，东至允吾入河，西有须抵池，善长所引，似有割截之误，且先引《注》文而后言临羌，亦未合。又僊海疑当作●海，僊、●字形相近致讹。湟水又东南流，径龙夷城，董佑诚曰：即河水所径之西海郡也。《后汉书》，永元中，曹凤请收复西海郡，将徒士屯龙耆。耆、夷，盖声之转。湟水虽不径城北。然以上盐池，下卑禾羌海，及河水自河曲东流径郡南推之，城当在今青海南，河水北折，转东蒙古游牧之地。守敬按：龙夷城下脱北字。《西羌传》，曹凤将徒士屯龙耆。《注》，龙耆即龙支也，鄯州县。《通典》、《寰宇记》并云龙支，汉允吾县地，后汉为龙耆县，[《续志》无龙耆县，盖脱。]其地在今碾伯县西南。曹凤为金城西部都尉，屯龙耆，为建复西海郡县之计，尚未屯西海郡县也。若龙夷即西海郡治，在临羌新县西三百一十里，远出龙支之西。董氏谓龙夷即龙耆，非也。又《元和志》，龙夷城即今河源军西一百八十里威戎城，亦未审。唐河源军在鄯州西百二十里，州治湟水，即今碾伯县治，则河源军尚在故临羌新县之东，龙夷城不得但在军西一百八十里也。会贞按：上文言河水径西海郡南，而不言径西海，则西海郡城，去河必较西海为近。此言湟水东南流，先径龙夷城，后径卑禾羌海，则龙夷城必较卑禾羌海为西。合前后文审之，西海郡当在西海西南，董氏谓在今青海南，误。《一统志》谓在青海东，尤误。顾祖禹不得其地，但言在
青海上，亦失于不考。故西零之地也。《十三州志》曰：城在临羌新县临羌新县详下。西三百一十里，王莽纳西零之献，以为西海郡，治此城。守敬按：钱大昕《养新录》，古人读西如先，郦所云西零，即《汉书》之先零。元始四年，王莽诱塞外羌献鲜水海、允谷、盐池，置西海郡。先、鲜音相似，鲜水者，先零水。鲜水海即今青海矣。会贞按：《晋书》、《宋书 吐谷浑传》，并作西零，莽置郡，详前河水径西海郡下。湟水又东南，径卑禾羌海北，董佑诚曰：卑禾羌海即西海也。今湟水出青海东北，有二源，当和硕东上旗之南，南右翼后旗南，左翼末旗之闲。西曰博罗冲克克必拉，西曰昆都仑必拉，合而东南流，下流曰西川河，皆青海东境也。有盐池，守敬按：盐池详上。阚骃曰：县西有卑禾羌海者也。赵云：按《汉志》，临羌县颜《注》引阚骃曰，西有卑和羌，即献王莽地为西海郡者也。世谓之青海，东去西平二百五十里，会贞按：西平详下。《魏书 吐谷浑传》，青海周回千余里。《隋志》，西海郡有青海。《一统志》，在今西宁府西五百余里。赵云，按《太平寰宇记》甘州张掖县下云，甘峻山，一名绀峻山。《水经注》云，弱水历甘峻山南，与张掖河合，即鲜水也。今本无之。守敬按：《括地志》，兰门山，一名合黎山，一名穷石山，在甘州删丹县西南七里。《淮南子》，弱水源出穷石山，又名合黎，一名羌谷水，一名鲜水，亦名张掖河，至吐谷浑界流入张掖县。是此鲜水在张掖。《寰宇记》所引《水经注》，盖《弱水》篇，或《黑水》篇文，今佚亡耳。赵氏因青海有鲜水之名，疑当在青海下，失之。湟水东流，径湟中城北，董佑诚曰：亦曰小湟中。《通鉴 注》，
湟水两岸之地，通谓之湟中。城本小月支之地，因谓之小湟中。后汉建安十九年，夏侯渊遣别将张合渡河入小湟中，是也。城当在今青海东，湟水南。故小月氏之地也。《十三州志》曰：西平、张掖之闲，守敬按：《后魏书》，小月氏先居西平、张掖之闲。大月氏之别，[四六]守敬按：大月氏见本篇卷一。小月氏之国。范晔《后汉书》曰：湟中月氏胡者，其王为匈奴所杀，余种分散，西踰葱岭，其弱者南入山，从羌居止，故受小月氏之名也。守敬按：《西羌传》文。《后汉 西羌传》曰：羌无弋爰剑者，秦厉公时，以奴 亡入三河，守敬按：章怀《注》，三河，黄河、赐支河、湟河也。羌怪为神，朱脱怪字，戴、赵增。推以为豪。河、湟之间，多禽兽，以射猎为事，遂见敬信，依者甚众。赵云：沈炳巽曰，道元引此文，不甚了然。爰剑以被焚不死，故羌神之，又以教民田畜，故羌敬信之。不应节去。其曾孙忍，因留湟中，为湟中羌也。湟水又东，右控四水，导源四溪，东北流，注于湟。董佑诚曰：四水当在今青海东南，绰罗斯南右翼头旗之东。湟水又东，径赤城北，董佑诚曰：《隋书》，大业中，宇文述出西平，至临羌城，进拔吐谷浑曼头、赤水二城。疑赤水城即赤城，正当临羌之西也。城当在今绰罗斯南右翼头旗东。守敬按：述屯临羌城，吐谷浑西遁，追之，至曼头城，拔之，乘胜至赤水城，复拔之。是赤水城去临羌城甚远，《唐书 吐蕃传》云请与吐谷浑平憾，求赤水
地牧马，是赤水城在青海南，与吐蕃地近。此赤城在青海之东，与临羌城近，乃别一城也。董氏疑赤水城即赤城，失考。而东入，径戎峡口，朱径作经，戴仍，赵改。右合羌水，水出西南山下，朱脱水字，戴、赵增。径护羌城东，董佑诚曰：《通鉴 注》，汉宣帝置护羌校尉，治金城令居。东汉初，治安夷，建初二年，徙治临羌，当即此城也。城当在今绰罗斯南右翼头旗东，辉特南旗北。故护羌校尉治。[四七]又东北，径临羌城西，董佑诚曰：此即下临羌县故城也。二《汉志》属金城郡。《晋志》属西平郡，后魏废。《注》别见临羌新县故城，则此为二汉故县矣。《注》引《十三州志》，临羌新县在郡西百八十里，龙夷城在临羌新县西三百一十里，故县、新县，中隔湟水，相去不远。西平郡即今西宁府城。以道里约之，临羌城东至今西宁县几二百里，出边外百里，西去西海郡几三百里也。当在西宁县西，镇海堡边外，辉特南旗之东北，图尔根察罕必拉入湟水处。东北流注于湟。朱脱注字，赵据孙潜校增注字，全、戴增同。董佑诚曰：今边外有水曰图尔根察罕必拉，出西南山，东北流入博罗冲克克河，当即羌水也。湟水又东，径临羌县故城北。汉武帝元封元年以封孙都为侯国，朱元封讹作元狩。赵云：沈氏曰，据《史》、《汉表》，乃封临蔡，非临羌；其年是元封，非元狩。全云：临蔡，《汉表》属河内，当是乡亭之名也。守敬按：全氏《汉志稽疑》云，汉人分土之制，西不过西河、上郡，北不过涿郡、中山，是也。余谓临羌去西河、上郡更远，当是郦氏所见史文作临羌，不复详审，故率笔书之。下文以西平封公孙浑邪为侯国，亦误。王莽之监羌也，守敬按：今本《汉志》
作盐羌。王念孙曰，当依此作监。凡县名上一字作临者，王莽多改作监。谓之绥戎城，非也。湟水又东，卢溪水注之，水出西南卢川，东北流，注于湟水。守敬按：《隋志》，化隆县有卢水，董佑诚曰：水当在今西宁县西边外，接青海境。湟水又东，径临羌新县故城南。董佑诚曰：临羌徙治年代无考，《注》言故城。当魏、晋闲所徙也。《注》引《十三州志》，在郡西百八十里，郡即西平郡，城当在今西宁县西边外，接青海境。阚骃曰：临羌新县在郡守敬按：谓下西平郡也。四百八十里，湟水径城南也。城有东西门，西北隅有子城。湟水又东，右合溜溪、伏溜、石杜，蠡四川，东北流注之。董佑诚曰：四川当在今西宁县西。左会临羌溪水，水发新县西北，东南流，历县北，东南入湟水。董佑诚曰：今和硕特南左翼末旗东南，有水合四水东南流，至西宁县西镇海堡入湟水，疑即临羌溪水也。湟水又东，龙驹川水注之，水右出西南山下，朱右讹作又，戴、赵改。东北流，径龙驹城，董佑诚曰：城当在今西宁县西。《注》不言径城之东西。《明西宁卫志》谓城在镇海堡东，则水当径其东也。北流注于湟水。董佑诚曰：水当在今西宁县西。湟水又东，长宁川水注之。水出松山，守敬按：《隋书 炀帝纪》，大业五年，帝自拔延山入长宁谷。董佑诚曰，长宁水，今曰北川河，有二源，东源即此水，西源则养女川水也。会贞按：以北川
河之西源当长宁川，以东源当养女川为是。盖西源东南流，与《注》叙长宁水东南流恰合，东源西南流，与《注》叙养女川南流，亦不差远意也。西源今出青海和硕特东上旗东北，曰布库克必拉，山曰莎拉克图山，即松山也。东南流，径晋昌城，朱城讹作川，戴、赵改。守敬按：城当在今和硕特南左翼末旗北，《注》不言径城之东西，以晋昌川在西推之，则径城之东。晋昌川水注之。守敬按：今水曰沙库克必拉，出和硕特南左翼末北，东流入布库克必拉。长宁水又东南，养女川水注之。水发养女北山，有二源，皆长湍远发，南总一川。径养女山，谓之养女川。赵云：《太平御览》云，彼羌多祷而祈女。会贞按：《寰宇记》亦云，养女岭，彼羌多祷而生女。今北川河东源有二水，出大通县东北阿尔坦阿林，南流合注，左右峯峦蜿蜒，即所谓养女山也。阚骃曰：长宁亭北有养女岭，即浩亹山，西平之北山也。朱亹下作之字，赵据孙潜校，之下增西字，戴改之作山。守敬按：此山东临大通河，即浩亹河，故亦有浩亹山之称。南对西宁县，即古西平之北也。乱流出峡，董佑诚曰：今北川河东西二水，至西宁县西北相合。南径长宁亭东。城有东西门，东北隅有金城，董佑诚曰：《晋志》，长宁属西平郡，后魏废，或属鄯州，今本《地形志》阙也。《注》言在西平西北四十里，当在今西宁县西北，北川土司境。在西平西北四十里。朱西平上有脱文，赵增去字，戴增在字。守敬按：戴是也。《十三州志》曰六十里，句远矣。守敬按：本止
在西平西北四十里，而《十三州志》以为六十里，不合，故郦氏驳之。长宁水又东南与一水合。水出西山，东南流。水南山上，朱南上衍出字。沈炳巽以水出南山四字并为羡文，全据删。戴、赵但删出字。守敬按：删出字是也。有风伯祠，春秋祭之。其水东南径长宁亭南，东入长宁水。董佑诚曰：水当在今西宁县西北。长宁水又东南流，注于湟水。董佑诚曰：今北川河，至西宁县西北入湟水。湟水又东，牛心川水注之。水出西南远山，朱西讹作其，赵据孙潜校改，戴改同。董佑诚曰：牛心川水，今曰南川河，出西宁县西南土司境。东北流，径牛心堆东。朱堆作川，《笺》曰：古本作牛心堆。《御览》[按六十五。]引《湟水注》云，牛心堆乃湟水源，山名也。吴本改作牛心川，非矣。董佑诚曰：亦曰牛心山。《通鉴》唐贞观九年，败吐谷浑于曼头山，进败之于牛心堆。[四八]当在今西宁县西南。又北径西平亭西，董佑诚曰：西平郡之亭也。会贞按：下云东城即故亭也，则城亭一也，故此称西平亭，下又称西平城。董云：西平郡之亭，则似有二地矣。东北入湟水。董佑诚曰：今南川水，东北径西宁县西，又北入湟水。湟水又东，径西平城北。朱无东字，赵同，戴增。董佑诚曰：《元和志》，后汉献帝立西平郡，与《注》言魏黄初中立者小异。后魏于此置鄯州，郡当为州属，今本《地形志》鄯州下阙。隋、唐鄯州治湟水县，在西平故郡东。唐仪凤中，分湟水置鄯城，则与故郡相接。《元和志》，湟水县本破羌县地，土楼
山在县西百三十里。鄯城县东至州一百二十里，北枕湟水，西即土楼山。以此《注》土楼在西平亭东北五里推之，[四九]则土楼正当故郡之北，鄯城在东，其地相接。《寰宇记》鄯城县下，西平故城在今县西一百三十二里者，盖由湟水县言之，犹《元和志》土楼在鄯城之西，而湟水县下犹云，在县西一百三十里，皆误录旧图经之文，未及改正也。《舆地广记》，鄯城县，唐没于吐蕃。皇朝收复，改为西宁州。是朱之西宁州城，为唐鄯善县，非隋、唐鄯州治。州城之西，即与西平故城相属。今西宁府治，即宋之州城，明之卫城。考《陕西行都司志》，谓自卫城西至南，迤东约八里余乃古城，信矣。东城，即故亭也。汉景帝六年，封陇西太守北地公孙浑邪为侯国。赵云：沈氏曰，据《史》、《汉功臣表》俱作平曲，其子贺《传》，亦作平曲，乃东海之属县。全氏曰，《索隐》曰，《汉表》在高城，则是渤海，非东海也。今本无之。盖脱失也。《寰宇记》曰，在霸州永清县。《汉志》东海有二平曲县。齐召南曰，县、邑同名者，皆异郡，故或加东西字以别之。东海一郡，而平曲二县同名，殊不可晓。以莽所改一曰平端，一曰端平推之，或者第二平曲是曲平乎？道元以为西平，盖误以曲为西耳。一清按：《后汉书 万修传》，永初七年，邓太后绍封修曾孙丰为曲平亭侯，则以第二平曲为曲平，非无证也。守敬按：西平地太远，与汉人分土之制不合，自应以东海为是。又考《汉志》，汝南郡有西平县，若果是西平县，何不以汝南之县当之？魏黄初中，立西平郡，守敬按：《魏志 武帝纪》，建安十九年，韩遂为夏侯渊所破，走西平。《杜畿传》，建安中，荀彧进畿于太祖，使持节领西平太守。《通典》、《元和志》并称西平为建安中置，[五〇]是也。《晋志 叙》谓魏武置，当以建安中政出魏武故。凭倚故亭，增筑南西北
三城，以为郡治。湟水又东，径土楼南。董佑诚曰：在今西宁县北。楼北倚山原，峰高三百尺，有若削成。会贞按：《隋志》，湟水有土楼山。《新唐志》，鄯城有土楼山。楼下有神祠，雕墙故壁存焉。阚骃曰：西平亭北，有土楼神祠者也。今在亭东北五里。右则五泉注之。泉发西平亭北，雁次相缀，东北流，至土楼南，北入湟水。董佑诚曰：泉当在今西宁县西北。湟水又东，右合葱谷水。水有四源，各出一溪，乱流注于湟水。董佑诚曰：水当在今西宁县东。又东，径东亭北，董佑诚曰：西平郡之东亭也，当在今西宁县东。会贞按：即上西平亭，上又云东城即故亭，故此称东亭。东出漆峡，山峡也。董佑诚曰：当在今西宁县东。守敬按：《汉书 赵充国传》，宣帝时屯田金城，秦治湟陿以西道桥。《明一统志》，峡口山西宁卫城东，地极阻险，为湟、鄯往来咽喉，汉时名湟陿。此漆峡正在西宁县东，则即汉书之湟陿，亦即《明一统志》之峡口也。东流，右则漆谷常溪注之，左则甘夷川水入焉。董佑诚曰：二水当在今西宁县东。湟水又东，安夷川水注之。水发远山，西北流，控引众川，朱流讹作径，脱引字，赵同。戴改增。北屈，径安夷城西北，董佑诚曰：此安夷城在湟水南，即下安夷县故城也。二《汉志》，县属金城郡。《晋志》属西平郡，秃发利鹿孤镇安夷，盖即此城，后废。下《注》云，在西平亭东七十里，阚骃曰四十里。以下宜春水西南流至安夷城南入
湟推之，知别是一城，在湟水北。此水以安夷名，则由来已久，所径城自即故城矣。当在今西宁县东，接碾伯县界。《明 西宁卫志》，以卫东七十里平戎驿当之。会贞按：安夷只一城，在湟水南，董氏谓别有一城在湟水北，误，详下。东入湟水。董佑诚曰：水当在今西宁县东界。湟水又东，径安夷县故城。董佑诚曰：《注》不言径城之南北，以安夷川水推之，当径城北也。城有东西门，在西平亭东七十里，朱在讹作去，赵同，戴改。守敬按：《通鉴 注》四十六引此作在。阚骃曰：四十里。守敬按：上实指长宁亭在西平西北四十里，而斥阚说六十里之非，此实指安夷城在西平东七十里，而引阚说四十里，明明不合，意郦氏亦必有驳语，而今脱之。湟水又东，左合宜春水，水出东北宜春溪，西南流至于安夷，戴删于字，夷下增城字。董佑诚曰：此安夷城在湟水北，非二汉故县。安夷之废，地志不详，或后魏时尚置县以属鄯州，故《地形志》阙之欤？城当在今西宁县东北，碾伯县西。会贞按：此安夷即指安夷故县，谓至安夷而南入湟水也，当以安夷断句。戴于夷下臆增城字，又误以下南字上属，董氏亦为所惑，故谓湟水北又有一安夷城也。南入湟水。董佑诚曰：水当在今碾伯县西。湟水又东，勒且溪水注之。水出县东南勒且溪，北流径安夷城东，而北入湟水。董佑诚曰：水当在今碾伯县西南。所径安夷城即故城。湟水有勒且之名，疑即此号也。朱《笺》曰：《后汉书 耿恭传》，恭讨西羌未服者，勒姐、烧何羌等十三种数
万人，皆诣恭降。《注》云，姐音紫。[五一]因知此勒且即勒姐也。守敬按：《西羌传》作勒姐，又有牢姐。阚骃曰：金城河，金城河即大河，详下。初与浩亹河合，浩亹河亦详下。又与勒且河合者也。会贞按：浩亹水入湟水，湟水入河，证以今图亦合，则当作勒且河初与浩亹河合，又与金城河合者也方合，若如今文，与水道乖矣。湟水又东，左合承流谷水南入，朱则作合，赵同。戴改。右会达扶东西二溪水，参差北注，乱流东出，期蝢、鸡谷二水北流注之。朱期上有六山名也东流六字。赵同，云：六山名当作六谷山，下六谷水自南，破羌川自北，水出此山，故名。戴删东流二字，移六山名也四字于下。又东，朱无此二字，戴、赵增。吐那、朱作●，《笺》曰：疑作那。赵、戴改。孤长门两川，南流入湟水。董佑诚曰：诸水当并在今碾伯县西境，湟水左右。——六山名也。——朱此四字在上乱流东出句下，戴移此，云：考上六水出六山之溪谷，皆举山以名其水，故总释之，亦《注》内之小《注》。湟水又东，径乐都城南，赵云：按《后汉书 马武传》，又战于洛都谷。章怀《注》云，湟水一名洛都水，西自吐谷浑界入，在今鄯州湟水县。洛都即乐都也。孙星衍曰：《穆天子传》温谷乐都即此。董佑诚曰：《汉书 赵充国传》，夜引兵至落都，即乐都也。后凉有乐都太守田瑶，则郡即吕氏所置。南凉秃发乌孤大城乐都而居之。后魏置鄯州，领县并阙。隋、唐为湟水县。地志皆以乐都即今碾伯县治，而《后汉书 注》、《舆地广记》皆言，破羌县故城在湟水县西，与此《注》先径乐都后径破羌者不合。当以此《注》为正，盖二城俱相近也。东流，右合来谷、乞斤二水，
朱右讹作又，斤下衍流字。全、戴改、删，赵改又仍流。左会阳非、守敬按：后逆水下之阳非亭，乃别一阳非也。流溪、细谷三水。董佑诚曰：诸水并当近今碾伯县治。东径破羌县故城南。董佑诚曰：二汉县属金城郡，晋废，当在今碾伯县东。《明西宁卫志》谓即碾伯东四十里老雅驿。应劭曰：汉宣帝神爵二年置，守敬按：《汉志》，破羌，宣帝神爵二年置。全据此《注》，谓是应劭《注》，非班氏原文。王念孙则云，此《注》所引乃应劭《地理风俗记》，而以《淇水》篇平恩县引《地理风俗记》，汉宣帝地节三年置为比例。又以班《志》西河郡鸿门下云，有天封苑，火井祠，火从地中出。日南郡下云，故秦象郡，武帝元鼎六年开。《河水》及《温水注》，并以为《地理风俗记》文，然则《水经注》中，固有不引班《志》而引《地理风俗记》者矣。城，省南门。《十三州志》曰：湟水河在南门前东过。六谷水自南，破羌川自北，左右翼注湟水。会贞按：二水亦当在今碾伯县东。《水道提纲》谓南川河即古六谷水，北川河即古破羌水，误。二水在今西宁之西，不在碾伯之东也。又东南径小晋兴城北，董佑诚曰：《晋志》，张轨分西平界，置晋兴郡。[五二]《一统志》云，小晋兴盖即晋兴郡治之晋兴县，犹沛郡沛县之为小沛也。后魏废。《注》引阚骃说，城在允吾县西四十里，当在今碾伯县南。故都尉治，全云：按齐召南曰，宣帝神爵二年置金城属国都尉，而不知其治何地。予谓当在破羌县，盖上年以辛武贤为破羌将军，至是始平羌而置破羌县，则都尉舍破羌安治哉？及读是《注》，果曰故都
尉治，始信予忆之中矣。阚骃曰：允吾县县详下。西四十里，有小晋兴城也。戴删也字。湟水又东，与合门河合，即浩亹河也。水出西北塞外，朱脱水字，北字。赵增，删北字云：《汉志》校。戴删同。守敬按：就浩亹县言，浩亹河入湟水处言，其出处，实在西北。郦氏盖准之舆图，确指出西北塞外，虽本《汉志》为说，而不全从《汉志》也。北字非衍。董佑诚曰，浩亹河，今曰大通河，出青海西北。山曰阿木尼厄库阿林，水曰乌兰木伦必拉，当安西州东境之直南。东入塞，径敦煌、酒泉、张掖南。会贞按：前《经》文云，河水东入塞，过敦煌、酒泉、张掖郡南。《注》释《经》而辨之曰缠络远。此叙浩亹水东入塞，举三郡以表其地，则紧在三郡境南也。董佑诚曰，今当肃州、甘州府南境边外，为青海北境。东南径西平之鲜谷塞尉故城南。守敬按：称西平之鲜谷塞，则当在今青海东北，南接西宁之大通，北接甘州之张掖境。盖张掖河即鲜水，鲜谷即鲜水所出之谷也。董氏谓城在青海北，于地望稍差。又东南与湛水合。水有二源，西水出白岭下，东源发于白岸谷，合为一川，东南流至雾山，注合门河。守敬按：《通鉴》宋元嘉元年，秦王炽盘遣太子暮末，帅木弈干等攻河西白草岭。《注》引此文作白草岭，盖胡氏因史文以意增草字。《隋志》，昌松县有白山。《寰宇记》，白岭山在昌松县西南，山顶冬夏积雪，望之皓然，[五三]寒气异于余处，深冬人绝行路，鸟飞不下。会贞按：《注》叙白岭在浩亹河东径张掖之后，养女北山之前，则白岭在张掖东南，养女北山西北。今张掖县东南青海境，有阿木尼冈噶尔山，盖即白岭。有水自山南流入大通河，盖即湛水。惟止
一源，与古异耳。《一统志》称，旧志，雾山在西宁西北三百里。当在阿木尼冈噶尔山南，大通河滨。合门河又东径养女北山，会贞按：养女北山见上。东南，左合南流川水。水出北山，朱出上无水字，赵同，戴增。南流入于合门河。董佑诚曰：水当在今大通县西境。会贞按：当在县东北境。合门河朱脱浩亹二字，赵同，全、戴增。又东，守敬按：当作东南。径浩亹县故城南，董佑诚曰：二《汉》、《晋志》俱属金城郡，后废。《元和志》，浩亹故城在广武县西南一百三十里，允吾故城在广武县西南一百六十里，是水流二县闲也。当在今平番县西南土司境。守敬按：董谓浩亹水流二县闲，误。湟水东南流，合浩亹水而后径允吾，则允吾在浩亹水之东南，浩亹水径浩亹南，不径允吾北也。王莽改曰兴武矣。阚骃曰：浩读合也，故亦曰合门水，两兼其称矣。朱《笺》曰：孟康《汉志 注》云，浩亹音合门。赵云：师古曰，浩音诰，浩，水名也。亹者，水流峡山，岸深若门也。今俗呼此水为合门河，盖疾言之，浩为合耳。又东流，守敬按：当作东南流。注于湟水。董佑诚曰：今大通河自青海西北，东流径和硕特前左翼头旗北，又东径和硕特右翼前旗南，又东径和硕特，[五四]东上旗北，又东径大通县南，又东南径碾伯县东，平番县西，又东南径庄浪厅西南，碾伯县东南，入湟水。故《地理志》曰：浩亹水东至允吾入湟水。又东径允吾县北，为郑伯津，守敬按：郑伯津，见《汉志》。与 水合。
朱 讹作润，《笺》曰：《汉志》作涧。戴、赵改。水出令居县西北塞外，朱出下衍县北二字，赵据《汉志》校，戴删同。守敬按：《汉书 张骞传》，汉始筑令居以西。《后汉书 西羌传》，武帝西逐诸羌，乃渡河、湟，筑令居塞。南流径其县故城西，汉武帝元鼎二年置，守敬按：汉，县属金城郡，后汉、魏因，晋废，前凉复置，属广武郡，后魏废。董佑诚曰，故城当在今平番县西北土司境。王莽之罕虏也。又南径永登亭西，董佑诚曰：当在今平番县西。《十六国春秋》，晋建兴四年，张寔分金城之令居、枝阳二县，立永登县，合三县置广武郡。后魏废，故郦氏称亭。历黑石谷，董佑诚曰：当在今庄浪厅西。南流注郑伯津。董佑诚曰：今有可可川，出古浪县西南，东南流，径平番县西，又南径庄浪厅东南入湟，当即 水。《汉志》云， 水出令居西北塞外，至县西南，入郑伯津。湟水又东，径允街县故城南，董佑诚曰：二《汉》、《晋志》，县属金城郡，后废。《寰宇记》谓在昌松县东南。按允街为湟水所经，不得越广武而入昌松也。城当在今庄浪厅西南。汉宣帝神爵二年置，守敬按：《汉志》文。王莽之修远亭也。赵云：《汉志》无亭字，然莽改允吾县为修远，则此宜有亭字，以别于郡治，今《汉书》有脱文，当以《水经注》补之。县有龙泉，守敬按：《后汉书 桓帝纪》，元嘉二年，金城言黄龙见允街，岂因县有龙泉而傅会之乎？出允街谷。泉眼之中，水文成交龙，朱交讹作蛟，戴、赵改。守敬按：《文选 金谷集诗 注》引
此作蛟，亦误。据《酉阳杂俎》十，允街县有泉，泉眼中水，交旋如盘龙，则作交是也。或试桡破之，寻平成龙。守敬按：《酉阳杂俎》作随手成龙状。畜生将饮者，皆畏避而走，谓之龙泉，下入湟水。湟水又东径枝阳县，董佑诚曰：二《汉志》属金城郡，晋废，前凉复置，后魏废，当在今庄浪厅南。逆水注之。水出允吾县之参街谷，董佑诚曰：允吾当作允街。允吾在湟水南，不得越允街、令居诸县而有逆水源。《寰宇记》所引亦误。盖由允吾、允街相近，王莽又并改曰修远，故《汉志》错入允吾下。后人遂据以误改耳。汉代未有广武县，今平番西南迤北至县西北，皆当在汉允街地。庄浪厅则枝阳地也。守敬按：董氏谓允吾当作允街，甚是。钱坫、陈澧以郦氏所叙 水作逆水，逆水作 水，而令居、枝阳诸县皆易位矣。陈氏且谓 水所入之郑伯津为河津，以今日水道言《汉志》，而不顾中有变迁，是郦氏之言皆凿空矣。陈氏通弊如此。东南流，径街亭城南。董佑诚曰：《十六国春秋》，秃发乌孤败吕光将于街亭，即此。《寰宇记》言，允街故城在昌松县东南，城临丽水，即逆水。《舆地广记》亦言在昌松东南。疑即此街亭城，非允街故城也。当在今平番县西北。会贞按：《通典》，昌松县街亭故城，[五五]沮渠蒙逊所筑，地势险隘。又东南，径阳非亭北，朱亭北讹作北亭，戴、赵改。会贞按：《通鉴》，晋太元元年，凉马建自杨非退屯清塞。胡《注》引此文作亭北。董佑诚曰，当在今平番县西。又东南，径广武城西，董佑诚曰：《元和志》，广武本汉枝阳县，前凉置广武郡。《隋志》，后魏置广武县并郡，《地形志》无之。城当在今平番县南，近庄浪厅治。
故广武都尉治，郭淮破羌，戴羌上增叛字。治无戴朱讹作故无载，《笺》曰：据《魏志》[《郭淮传》]当作治无戴，乃羌人名。于此处也，城之西南二十许里，水西有马蹄谷。会贞按：当在今平番县西南。汉武帝闻大宛有天马，遣李广利伐之，始得此马，有角为奇。故汉武帝《天马之歌》曰：朱武帝二字作赋字，戴、赵改。天马来兮历无皁，径千里兮巡东道。朱《笺》曰：《汉书 礼乐志》云，天马徕，历无草，径千里，循东道。戴巡改循。何焯曰：皁、草通，巡、循通。胡马感北风之思，遂顿羁绝绊，骧首而驰。晨发京城，食时至敦煌北塞外，朱食下无时字，《笺》曰：脱时字。赵增，戴改食时作夕。会贞按：《御览》作食时，《寰宇记》亦作食时。平旦，寅也，食时，巳也。戴改食时作夕，失于不考。长鸣而去，因名其处曰候马亭。今晋昌郡南会贞按：郡在今安西州东。及广武马谷，盘石上马迹若践泥中，有自然之形，会贞按：自汉武帝至此，《西河旧事》文，引见《御览》一九四，惟不载歌辞。《寰宇记》寿昌县下引稍略。故其俗号曰天马径。夷人在边效刻，是朱《笺》曰：疑作足。赵改足，戴仍。有大小之迹，体状不同，视之便别。逆水又东，径枝阳县故城南，东南入于湟水。守敬按：《元和志》，广武县本汉枝阳县，乌逆水在县西南二十许里。董佑诚曰，今庄浪河出平番县北，东南流，绕庄浪厅西而南，当即逆水。然入河不入湟，或古今有变迁也。《地理志》曰：逆水守
敬按：《汉志》，逆上有乌亭二字。出允吾，[五六]朱无出字，戴、赵增。全、赵吾下并增参街谷三字。东至枝阳，入湟。湟水又东流，朱湟水二字讹作河字，赵改云：《汉志》所谓湟水东至允吾入河者也。注于金城河，董佑诚曰：今湟水自青海东北和硕特东上旗南，和硕特南右翼后旗北，东流，径和硕特南左翼末旗南，又东入边径西宁县北，又东，径碾伯县北，又东南，径巴燕戎格厅东南，庄浪厅西南入河。即积石之黄河也。阚骃曰：河至金城县，谓之金城河，随地为名也。释氏《西域记》曰：牢兰海守敬按：牢兰海即蒲昌海，见上文。东伏流龙沙堆，在屯皇赵云：屯皇即敦煌。师古曰，敦音屯。《汉志》曰，敦煌郡有白龙沙堆。东南四百里阿步干——朱阿步干讹作河步于。全云：阿步干，鲜卑语也。慕容廆思其兄吐谷浑，因作阿干之歌，盖胡俗称其兄曰阿步干，阿干者，阿步干之省也。今兰州阿干峪、阿干河、阿干城、阿干堡，金人置阿干县，皆以阿干之歌得名。阿干水至今利民，曰溥惠渠。又有沃干岭，亦阿干之转音。胡三省曰，阿干岭在晋兴郡大夏县东南，洮水西北，又曰大干。《元和志》，文水县有大干城，本刘元海筑，令兄延年镇之。胡语，长兄为大干，是也。于字误。赵云：按《通鉴》、《晋纪》，魏冀州刺史阿簿干。胡三省《注》《魏书 官氏志》内入诸姓，阿伏干氏后为阿氏。薄、伏皆与步音通转，而人又取山之号为姓名也。——鲜卑山赵云：三字，《注》中《注》。东流至金城为大河。河出昆仑，朱不重河字，赵同，戴增。昆仑即阿耨达山也。全云：按此二句疑衍。河水又东，径石城南，朱此八字讹作《经》，戴改《注》。全、赵同。谓之石城津。
董佑诚曰：《晋书 戴记》，苻坚使苟苌等伐凉，济自石城津，即此津也。当在今庄浪厅南，接皋兰县界。阚骃曰：在金城西北矣。守敬按：《通鉴》晋太元元年注引阚说。
河水又东南，径金城县故城北。董佑诚曰：二《汉》、《晋志》，县俱属金城郡。《元和志》，后魏于允吾置金城县，则在河北，故此言故城也。城在今皋兰县西四十里，曰西古城，北临黄河。应劭曰：初筑城得金，故曰金城也。《汉书集注》，薛瓒云：守敬按：宋景文《笔记》，《易》家有蜀才，《史记》有臣瓒。颜之推曰，范长生自称蜀才，则蜀人矣。臣瓒者，于瓒也。考裴骃《史记 集解序》、《汉书音义》称臣瓒者，莫知氏姓。小司马氏曰，按即傅瓒，而刘孝标以为于瓒，非也。据何法盛《晋书》，于瓒以穆帝时为大将军诛死，不言有注《汉书》之事。又其注《汉书》，有引《禄秩令》及《茂陵书》，然彼二书之于西晋，非于所见也。必知是傅瓒者，按《穆天子传 目录》云，傅瓒为校书郎，与荀勖同校定《穆天子传》，即当西晋时，在于前，尚见《茂陵》等《书》，又称臣者，以其职典秘书故也。据此则臣瓒之为傅瓒无疑矣。又桂馥《札朴》云，《汉书 注》有臣瓒，《水经注》称薛瓒，按《后秦记》，姚襄遣参军薛瓒使桓温，即其人也。李信按，陈霆《两山墨谈》曰，晋中书监和峤，尝领命校正《穆天子传》五卷，瓒乃其校书官属，郎中傅瓒也，后人取其说以释《汉书》，故有臣瓒注语。此于臣字虽着实，而《穆天子传》文无与《汉书》可通，薛瓒之说为优。会贞按：《史记 萧相国世家 集解》引臣瓒曰，今南乡酇县也。据《宋志》，魏立南乡郡，晋武帝更名顺阳。成帝咸康四年，复立南乡，后复旧。瓒所云南乡，成帝复立之南乡也，不得以为西晋时人。于瓒为庾翼部将，正当成帝、康帝时。庾氏以外戚之亲，方晋室播迁，或携内
府之秘籍以南行，中有《禄秩令》、《茂陵书》，而瓒得见之，未可知也！薛瓒官后秦，无从得见。窃以于瓒为合。金者，取其坚固也，故《墨子》有金城汤池之言矣。守敬按：今本《墨子》无此文，[五七]以上应、阚说并引见《汉志》颜《注》金城郡下。王莽之金屏也。《世本》曰：鲧作城。守敬按：《礼 祭法 疏》、《意林》四，并引《世本》文。《风俗通》曰：城，盛也。从土，成声。守敬按：今本《风俗通》脱此文二字，引见《意林》四。下四字本《说文》。《管子》曰：内为之城，赵改为之作之为。城外为之郭，朱作外之为郭，戴依《管子》增改，下同。郭外为之土阆。朱作郭外之上开，赵上改土，戴改为之土阆。地高则沟之，朱地作池，赵同，戴改。下则堤之，朱无此四字，赵同。戴增。守敬按：《度地》篇文。命之曰金城。《十三州志》曰：大河在金城北门，东流，有梁泉注之，泉出县之南山。朱无泉字，赵据《名胜志》引此校增，戴增同。按耆旧言：梁晖，字始娥，汉大将军梁冀后，冀诛，入羌。后其祖父为羌所推为渠帅，而居此城。土荒民乱，晖将移居枹罕，出顿此山，为羣羌围迫，无水。晖以所执榆鞭坚地，以青羊祈山，神泉涌山，榆木成林。守敬按：《御览》七十引《郡国志》载此事，不言梁晖何时人。《寰宇记》以为后周之将。《名胜志》亦称宇文周将。据此《注》则在郦氏前，盖传闻不一也。全斥晖事诞妄，诚是。然郦氏好奇，每录神异之事，既入于耳，聊复书存之耳。又按《后汉
书 梁冀传》，无少长皆弃市，晖为冀后之说亦不足信。其水自县北流，注于河也。董佑诚曰：泉当在今皋兰县界。《明一统志》以东南八十里白石山泉当之。会贞按：《寰宇记》已言白石山有梁泉。
又东过榆中县北。董佑诚曰：《地形志》，金城郡榆中，二汉、晋属。《通鉴 注》，榆中在兰州东五十里，今皋兰县东境，接金县界。
昔蒙恬为秦北逐戎人，开榆中之地。守敬按：《史记 项羽本纪》文。案《地理志》，朱志下衍曰字，赵同，戴删。金城郡之属县也。故徐广《史记音义》曰：榆中，在金城。守敬按：《史记 始皇本纪 集解》引徐说。榆中，互详下卷。即阮嗣宗《劝进文》所谓榆中以南者也。赵云：按任氏《广书叙指南》曰，《水经》河州地，名曰榆城。《寰宇记》，河州枹罕县，榆城溪在郡东。[五八]《方舆纪要》，兰州有榆中城，汉县。杜佑以为即故大、小榆谷，误也。守敬按：《劝进文》见《晋书 文帝纪》，又见《文选》，以南并作以西。榆城、榆城溪，俱见上文漓水下，与此榆中无涉。赵氏牵混于此，岂偶忘彼文耶？
又东过天水北界。董佑诚曰：勇士县，《汉志》属天水郡，盖榆中之东即勇士县界。守敬按：前汉天水郡，据《续汉志》，永平十七年更名汉阳。《晋志》谓晋始复汉阳为天水。[五九]考《魏志 明帝纪》、《曹真传》、《邓艾传》、《蜀志 姜维传》，并称天水，则魏已改汉阳为天水，非晋始复旧名也。此称天水，乃《经》
作于三国人之确证。董氏但就《汉志》为说，未尽。郡见《渭水》篇。
苑川水出勇士县之子城南山，朱苑作菀，下同，赵仍，戴改。董佑诚曰：勇士县，《汉志》属天水，《续汉志》属汉阳，晋废。《十六国春秋》，苻秦置勇士护军。汉故城当在今金县东北。此云子城，盖西秦后所置。《舆地广记》称苑川城，乞伏国仁据此，后曰子城县是也。当近今金县治。会贞按：勇士县不见于《晋志 地形志》，则其废已久，此《注》犹称勇士县，盖以此地当时未置县，无可指名，因举旧县为说也。观此知《注》中所言之县，不必当时尽存，宜分别观之。东北流历此成川，朱成讹作城，戴、赵改。世谓之子城川。又北径牧师苑，故汉牧苑之地也。守敬按：《汉书 景帝纪》，如淳曰，《汉仪注》，太仆、牧师诸苑，三十六所，分布北边、西边，以郎为苑监，官奴婢三万人，养马三十万疋。此西边之苑也。羌豪迷吾等万余人，朱迷讹作述，《笺》曰：《后汉书》、《通典》并作迷吾。戴、赵改。到襄武、首阳、平襄、勇士，至此抄苑马，朱抄字在此字上，马作焉，《笺》曰：焉当作马。赵云：按于文是，至此抄苑马，朱氏笺之未尽。焚烧亭驿，守敬按：范《书 西羌传》，建初二年，羌迷吾与封养种豪布桥等五万余人，共寇陇西汉阳。即此所云到襄武等县事。据《续汉志》，襄武、首阳属陇西，平襄、勇士属汉阳，惟称五万余人，与万余人不同，又略抄苑马焚亭驿不载，此盖本他家《后汉书》。即此处也。又曰：苑川水地，守敬按：此有又曰字，则知上文必先引书名而脱之。为龙马之沃土，故马援请与田户中分以自给也。守敬按：此数语不见范《书 马援传》，亦本他家
《后汉书》。有东西二苑城，相去七里，戴七下增十字。会贞按：非也。《通鉴》晋太元十年，《注》引此无十字。大凡古一名二城者，皆相去不远。《通典》，五泉县，有故苑川城。西城即乞佛所都也。[六〇]又北入于河也。董佑诚曰：今金县南有水，出马寒山峡中，东北径县南门外，北流径县西，又北流入河，俗亦曰浩亹河，当即苑川水也。
又东北过武威媪围县东，朱作又北过武威媪围县东北。赵云：又下落东字。东北之东，衍文。河水东注，不应遽折而出北，或斜趋东北则可矣。例以下天水勇士县《经》文校改。戴又下亦增东字，改东北作南。董佑诚曰：二《汉志》，县皆属武威郡，晋省，在今皋兰县西北。
河水径其界，东北流，县西南有泉源，东径其县南，又东北入河也。全云：按胡三省曰，秃发檀之拒赫连，其臣焦朗劝令从温围水北渡，疑因媪围县得名，讹媪为温也。前此，晋马隆讨凉州鲜卑，渡温水，则省文也。后此，拓跋伐沮渠，李顺谓自温圉水至姑臧，则又讹围为圉矣。是即道元所谓泉源径县南入河者。董佑诚曰：泉当在今皋兰县西北，
又东北过天水勇士县北。
《地理志》曰：蒲福也。守敬按：《汉》志蒲作满。属国都尉治。赵云：《汉志》勇士县下，云，属国都尉治满福，似别是一城，道元颠倒引之，有舛误也。王莽更名之曰纪德。有水出县西，朱脱有字，西作山。全云：此句有脱文，当言有水出县西。《后汉书 西羌传》，赵冲复追羌到建威鹯阴河。章
怀《注》曰，《续汉志》建威作武威，鹯阴，县名，属安定。后汉属武威。宋白曰，即《水经》河水东北过勇士县处也。守敬按：《通典》，鹯阴故城，在姑臧县东南。准以地望，当在今中卫县之西，靖远县之北，当在河北，径袓厉县下，不在过勇士县处。全氏此条与《注》文无涉，且有谬误，赵亦以为据，何耶？世谓之二十八渡水，东北流，溪 萦曲，途出其中，径二十八渡，行者勤于溯涉，故因名焉。北径其县而下注河。董佑诚曰：水当在今金县东北。又有赤晔川水，南出赤蒿谷，北流径赤晔川，又北径牛官川，又北径义城西北，守敬按：城当在今靖远县南。北流，历三城川，而北流注于河也。董佑诚曰：水当在今金县东北，接靖远县界。
又东北过安定北界麦田山。
河水东北流，径安定袓厉县故城西北。朱此十五字讹作《经》，戴改《注》。全、赵同。董佑诚曰：《汉志》，袓厉县属安定郡，《续汉志》属武威郡，晋省。《元和志》，前凉张轨收其县人，于故武威县侧近，别置袓厉县，是前凉袓厉县在今凉州。《地形志》，陇东郡有袓厉县，又在今平凉，皆非河水所径也。故城在今靖远县西南一百三十里。汉武帝元鼎五年，戴改作三年。守敬按：《汉书》在元鼎五年，戴误矣。[六一]幸雍，遂踰陇，登空同，西临袓厉河而还。守敬按：《汉书 武帝纪》文。即于此也。王莽更名之曰乡礼也。——李斐曰：音赖。——朱《笺》曰：《汉志》，安定郡有袓厉县。《本纪》
李斐《注》，袓厉音嗟赖。赵云：五字《注》中《注》。全云：此袓字从衣，不从示，从示者乃阻声。又东北，袓厉川水注之。水出袓厉南山，董佑诚曰：今会宁县，故汉袓厉县地，川水出其南也。北流，径袓厉县而西北流，注于河，朱河下有水字，戴、赵删。董佑诚曰：袓厉川，今曰南玉河，出会宁县东南，西北流，径县南及西，又西北流，径靖远县西南入河。
河水又东北，径麦田城西。董佑诚曰：《十六国春秋》，西秦乞伏大寒，自苑川迁于麦田无孤山，即此，在今靖远县东北。又北，与麦田泉水合，朱此十八字讹作《经》，戴改《注》。全、赵同。水出城西北，西南流注于河。董佑诚曰：水当在今靖远东北。会贞按：今靖远县之水皆西北流注河，无西南流者，疑《注》本作西北流，传抄者因《注》连言西北而以为复，故改下句西北作西南耳。
河水又东北，径麦田山西谷，朱上十字讹作《经》，无谷字及下山字，《笺》曰：谢兆申云，宋钞本西下有谷川二字。赵云：按十字是《注》混作《经》，谢说谷川之川，是山字之误，于文为河水又东北径麦田山西谷。[句]山在安定西北六百四十里。《经》、《注》割裂，故有此误，其实皆《注》文也。戴改十字作《注》，增谷字及下山字同，云：今考以上《注》文，记河之西南来所径至此，即《经》所谓东北过安定北界麦田山也。董佑诚曰：在今靖远县东北。山在安定西北六百四十里。守敬按：汉安定郡治高平，即今固原州治。后汉、魏、晋郡治临泾，在今镇原县南五十里。东晋、后魏郡治安定，在今泾州北五里。郦氏所言安定，则在今泾州北者也。
河水又东北径于黑城北，全删于字，云是羡文。守敬按：《潕水》篇有于东山。《 水注》有于延水，或城以于黑名，是其例也？董佑诚曰：当在今中卫县南。又东北，高平川水注之，朱此十九字讹作《经》，戴改《注》。全、赵同。即苦水也。朱苦讹作若，下同。赵改云：《方舆纪要》作苦水，言水味苦，故名。戴改同。水出高平大陇山苦水谷。朱陇讹作垄，戴、赵改。守敬按：《汉志》，安定郡乌氏县，有乌水，出西北入河。《水经注》无之。陈澧谓即固原州之清水河，然则即此高平川也。高平川以高平县得名，犹之奢延水以奢延县得名。《十六国春秋 西秦录》，乞伏国仁五世有佑邻者，晋初，率户五万，迁居高平川，则名起于魏、晋间矣。此水初曰乌水，以色名，又曰苦水，以味名，又曰高平川，别以县名；今曰清水河，则仍以色名。董佑诚曰，今清水河出固原州西南六盘山，即大陇山也。建武八年，世祖征隗嚣， 汉从高平第一苦水谷入，朱从上有汉字，一下有城字。戴汉上增吴字，仍城。赵删云：《后汉书 光武帝纪》，建武八年闰月，帝自征嚣。河西太守[六二]窦融率五郡太守，与车驾会高平。《隗嚣传》云，八年，帝率诸将西征之，数道上陇。王遵持节监大司马吴汉留屯长安。又云，使吴汉与征南大将军岑彭围西城。《吴汉传》云，八年，从车驾上陇，遂围隗嚣于西城。盖吴公始屯长安，帝自将至高平后，乃命与岑征南同围西城，汉字为羡文无疑。黄本无城字，朱氏据《续汉志》增，然范《史》俱作高平第一，正不必增也。会贞按：《窦融传》称高平第一。即是谷也。东北流，径高平县故城东。董佑诚曰：高平，二汉皆安定郡治。《地形志》，原州，太延二年置镇，
正光五年，改置，并置郡县，治高平城，领郡二，高平郡领高平。《元和志》曰，平高县，后魏太延二年于今县理，置平高县，属平高郡。是《地形志》高平当作平高矣。原州之高平，为汉县，《地形志》不注，而高平二汉属安定之文，乃反在新平郡移置之高平下，误矣。诸志皆以今固原州城为汉、魏迄唐之城，然此《注》既言故城，而《元和志》又明言于今理置平高县，则魏城非汉城矣。下《注》言长城在高平北十五里，而《元和志》作十里，今州志亦同，是高平故城当近今固原州治而稍南也。方志多以高平在镇原，误。守敬按：《地形志》往往于故郡县不注沿革，而注于新置之郡县，董氏未详其例。汉武帝元鼎三年置，安定郡治也。朱年下无置字，全校增。戴、赵增同。守敬按：《汉志》，安定郡，元鼎三年置。高平县下无说。全、赵、戴增置字断句，则转以县为元鼎三年置矣，与《汉志》错出，疑当作汉武帝元鼎三年置安定郡，治此。今本脱置字，又误此为也。王莽更名其县曰铺睦。守敬按：《御览》一百六十四引《汉志》，睦作陆。西十里有独阜，阜上有故台，台侧有风伯坛，故世俗呼此阜为风堆。守敬按：当在今固原州西南。其水又北，龙泉水注之，水出县东北七里龙东，东北流，注高平川。全引《续汉志》，乌枝县薄落谷有龙池山。会贞按：乌枝在高平东南，此泉出高平东北，与乌枝中隔高平，又闲以重山，断非乌枝之龙池也。董佑诚曰，今州北五里有暖泉，流入清水河，疑即此。川水又北出秦长城，朱长字讹在城字下，《笺》曰：谢兆申云，宋本无又字，秦城字作长城。戴、赵秦下增长字。赵删又字。守敬按：《元和志》，秦长城在平高县北十里。《周书 文帝纪》，魏大统十四
年，奉魏太子出安定，登陇，至原州，历北长城，大狩。董佑诚曰：《注》称在县北十五里，今固原州西北十里有遗址。城在县北一十五里。赵云：朱在上落城字，黄本校增。守敬按：朱有城字，不误。又西北流，径东西二太楼故城门北，朱作二太娄，《笺》曰：太字疑误。赵云：按《寰宇记》云，原州萧关县，本隋他楼县地。《方舆纪要》，平凉府镇原县，有他楼城，本汉高平县地。晋太元十六年，乞伏干归击鲜卑部帅没奕干，没奕干奔他楼。盖旧有此城，隋因置县，他、太，声之转，楼、娄，形之近也，不得云误字。戴改为土楼。董佑诚太字从赵本，楼字从戴本，谓城当在今固原州北。合一水，水有五源，咸出陇山西。东水发源县西南二十六里湫渊，渊在四山中。湫水北流，守敬按：《史记 封禅书》，湫渊，祠朝那。《汉书 郊祀志》同。苏林曰，湫渊在安定朝那县，方四十里，停不流，冬夏不增减，不生草木。董佑诚曰，朝那故城在今平凉县西北，与固原州西南接壤。今固原州西南六盘山之阴，山腰有泉，径广一里，名曰西海，下流为海子河，即此北流之水也。西北出长城北，与次水会。水出县西南四十里长城西山中。董佑诚曰：今硝河，出固原州西山。北流径魏行宫故殿东，董佑诚曰：当在今固原州西北硝河上。又北，次水注之，水出县西南四十里山中。朱出上脱水字，戴同，赵增。董佑诚曰：今须灭都河，出硝河之西。北流径行宫故殿西，又北合次水，水出县西南四十八里。
董佑诚曰：今小黑河，出须灭都河之西。东北流，又与次水合。水出县西南六十里酸阳山。朱酸作 ，《笺》曰：谢兆申云，宋本作酸。戴、赵改。董佑诚曰：今大黑河出小黑河之西。东北流，左会右水，会贞按：左字衍。盖水在右水之左，则会右水是右会，非左会，然右会右水无此文法。总为一川。董佑诚曰：今五水会于固原州西北。东径西楼北，朱楼作娄，戴改，赵西下增太字，北上增城字。董佑诚曰：太楼之西城也，二城当夹清水河。东注苦水。会贞按：上言高平川水合一水，水有五源，此言五水总为一川，东注苦水，下言苦水之北与石门水合，后又言石门水注高平川。因高平川即苦水，郦氏故错综其辞，如《温水注》云，郁水右则留水注之，下云，留水注潭，与此同。又《谷水注》，或称谷水，或称阳渠水，亦是此意。董佑诚曰：今五水合清水河于固原州北。段颎为护羌校尉，于安定、高平、苦水讨先零，斩首八千级于是水之上。守敬按：范《书 段颎传》，延熹六年，复为护羌校尉，建宁元年，将兵万余人，从彭阳直指高平。与先零诸种战于逢义山，斩首八千余级。即指是事，而不言苦水，此盖本他家《后汉书》。苦水又北，与石门水合。水有五源。东水导源高平县西八十里，西北流，次水注之。水出县西百二十里如州泉。东北流，右入东水，乱流，左会三川，参差相得，东北同为一川。混涛历峡，峡即陇山之北垂也。谓之石门口。会贞按：《地形志》，高平县有石门
山。《通鉴》唐元和三年，沙陀酋长朱邪尽忠与其子执宜，复自归于唐。吐蕃追兵大至，转战至石门。《注》，唐于此置石门关。《一统志》，须弥山在固原州北九十里，上有古石门关遗址。水曰石门水。在县西北八十余里。石门之水，又东北，注高平川。董佑诚曰：按方志舆图[六三]皆无石门水，姑从阙疑，以俟博访。川水又北，自延水注之，水西出自延溪，朱无水字，赵同，戴增。东流历峡，谓之自延口，在县西北一百里。朱脱在字，县下衍之字。戴、赵增删。又东北径延城南，董佑诚曰：城当在今固原州北。东入高平川。董佑诚曰：水当旧州志谓即甜水河，《一统志》辨之。守敬按：《一统志》但谓甜水河去州远，恐非自延水，不知自延水自西东入高平川，今甜水河则自东西入清水河，其流适相反也。川水又北，径廉城东。董佑诚曰：《注》称，按《地理志》，北地有廉县云云，盖下文河水所经，方为汉县故城，此廉城当在今固原州东北。按《地理志》，朱志下有曰字，赵同，戴删。北地有廉县，朱廉下衍城字，赵云：按《汉志》北地郡廉县，不云廉城县，亦见下卷。戴删城字。阚骃言在富平北。守敬按：富平详下卷。自昔匈奴侵汉，新秦之土，守敬按：新秦亦详下卷。率为狄场，故城旧壁，尽从胡目。朱胡讹作故，赵据孙潜校改。戴作胡。会贞按：《大典》本、明抄本并作胡。地理沦移，不可复识，当是世人误证也。守敬按：廉县本在富平北，而此地亦有廉城之名，故以为世人误证。川水又北，苦
水注之。守敬按：上称高平川水即苦水，接云水出苦水谷，并引东汉事以实之，其为苦水无疑。此果又一苦水，则当言苦水别源，或言小苦水，以示区分，而《注》皆不言，则此苦为误字无疑。水发县东北百里山，戴云：此处应有讹脱。守敬按：《明一统志》有干川，在固原州东北一百六十里，或疑即此水。流注高平川。川水又北，朱讹作流注高平，高平又北。赵据孙潜校，改作流注高平川，川水又北。戴改同。径三水县西，董佑诚曰：县见下。肥水注之。水出高平县西北二百里牵条山[六四]西，赵云：按《方舆纪要》五十八，平凉县有牵屯山，名见《北史 尔朱天光》及《贺拔岳传》，亦即《地理志》之幵头山。师古曰，幵音苦见反，又音牵。土俗语讹，谓之汧屯山。杜佑曰，笄头山讹为牵屯山。此名牵条，盖异名也。董佑诚曰：今固原州西北二百十里，有海喇都堡，西有水。牵条山当在此。东北流与若勃溪合，水有二源，朱水字讹在合字上，戴、赵乙。总归一渎，东北流入肥。董佑诚曰：水当在今固原州西北。肥水又东北流，违泉水注焉。泉流所发，导于若勃溪东，东北流入肥。董佑诚曰：水当在今固原州西北。肥水又东北出峡，注于高平川。董佑诚曰：今海喇都堡西之水，东北流，右合小水，东北流入清水河，当即肥水也。水东有山，山东有三水县故城，董佑诚曰：二《汉志》，县属安定，后魏移置三水县于新平，故此言故城[六五]也。城当在今固原州东北，清水河东，隔山接环县界。《通典》谓在安定，
《元和志》谓在良原，或魏、晋废县时，更有迁徙，皆非汉县也。本属国都尉治，守敬按：见《汉志》。王莽之广延亭也。西南去安定郡三百四十里。议郎张奂朱议作侍，赵据《后汉书 张奂传》改。戴改同。为安定属国都尉，治此。羌有献金马者，[六六]奂召主簿张祁入。于羌前以酒酹地，曰：使马如羊，不以入厩，使金如粟，不以入怀。尽还不受，威化大行。会贞按：自议郎至此，详见范《书 张奂传》，而不标张祁姓名，惟《御览》八百九十四引《续汉书》有之。一本《御览》作张郴，则误字也。守敬按：《光武帝纪》及《盖勋传 注》并有安定属国都尉，不独《张奂传》。又《皇甫规传》之属国都尉亦即此，而《续汉志》不载安定属国。略也。县东有温泉，温泉东有盐池，故《地理志》曰：县有盐官。守敬按：见三水县下。今于城之东北有故城，城北有三泉，疑即县之盐官也。全云：《续汉志》，安定阴盘县有温水。考《前汉志》，安定卤县有濯水，而其后无闻。疑温水即濯水，字近 为濯也。卤县盖亦以近盐官得名，至《后汉》为阴盘。守敬按：《山海经》，温水入河华阳北。又《元和志》，阴盘城在宜禄县西北二十五里。则阴盘之温水去此甚远，不得牵混。前汉之卤县无考。如谓后汉并阴盘，则与此盐官无涉，即濯水亦与此温泉无涉，全说并失。高平川水又北入于河。朱《笺》曰：宋本河下有一汭字。[六七]赵云：按黄本无汭字。董佑诚曰：今清水河，自固原州北流，至中卫县东，灵州鸣沙堡西，入于河。
河水又东北，径眴卷县故城西。朱此十二字讹作《经》，戴改《注》。全、赵同。守敬按：今本《汉志》眴作 ，字书不载其字。[六八]董佑诚曰，《汉志》，县属安定郡，后汉省。故城在今清水河口，当灵州西南，近鸣沙堡。《地理志》曰：河水别出为河沟，东至富平北入河。守敬按：见眴卷县下。董佑诚曰，河沟当即下枝津。河水于此有上河之名也。会贞按：《后汉书 安帝纪》称富平上河。章怀《注》引此文。《西羌传》作富平河上，《通鉴》从之，非也。薛瓒曰，上河在西河富平县，引见下卷。
校记
[一]　「《寰宇记》凡言至言去者亦同」　按：熊氏此《疏》甚精，分别《汉书 西域传》、郦《注》、《元和志》、《寰宇记》言至言去所主地不同，读者宜知此例。《寰宇记》言去者亦主此地，与《元和志》同。如《记》二之「扶沟县下之『郑庄公庙去县二十里。』」
[二]　「赤土身热之阪，守敬按」　按：沈钦韩亦引《通典》。
[三]　「《逸周书 伊尹朝献》」　按：在《逸周书 伊尹朝献》篇，王氏误记「伊尹朝献」为「王会解」。
[四]　「袈裟」　按：《慧苑新泽大方广佛严经音义》卷上净行品注云：「具正云迦罗沙曳，此云染色衣。西域俗人皆着白色衣也。」
[五]　「尔羌，合」　按：夺「尔羌之间，分流之水，当自此东流至叶」十五字。今补。
[六]　「『叶尔羌谔斯腾』下」　按：钞脱「谔斯腾」三字。今补。
[七]　「西去扜弥四百六十里」　按：朱《笺》云：「《前汉 西域传 注》云『扜』音乌。」
[八]　「从鄯善南水北」　按：《西域传》作「从鄯善傍南山北」，据正。
[九]　「高居诲使于阗记」　按：见《五代史 四夷附录》。
[一〇]「此必华峤谢沈等书所载」　按：全氏说于义为长，杨氏谓必出华谢等，无据而必之，难信。
[一一]「自于阗东于北三千里」　按：董佑诚稿「于」作「迤」，据改。
[一二]「其水东南注东川」　按：赵校云，「东川」下落「水」字，据补。熊氏亦云，「东川水」三字是水名。
  </div>
  <div class="pagination">
   <a href="水经注疏_page3.html">
    上一页
   </a>
   <a href="水经注疏.html">
    1
   </a>
   <a href="水经注疏_page2.html">
    2
   </a>
   <a href="水经注疏_page3.html">
    3
   </a>
   <span class="current-page">
    4
   </span>
   <a href="水经注疏_page5.html">
    5
   </a>
   <a href="水经注疏_page6.html">
    6
   </a>
   <a href="水经注疏_page7.html">
    7
   </a>
   <a href="水经注疏_page8.html">
    8
   </a>
   <a href="水经注疏_page9.html">
    9
   </a>
   <span>
    ...
   </span>
   <a href="水经注疏_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
