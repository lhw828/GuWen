<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 338 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 338 页/共 479 页</h1>
    <div class="content">　　百家山县西北四十里。其山纡回旋绕，盘踞数十里。相近有大塘山，山坞有塘，约数十亩。又史君山，在县西北五十里，高二百丈。《志》云：唐江州刺史李渤置书院于此，因名。○东隹山，在县西北八十里，上有白石岩，其下为紫岩，中有泉石潭洞，深窈奇胜，凡数十里。

　　○博阳川在县治南。一名敷浅水。《寰宇记》：敷浅水在长乐下乡，碧色清泠，长流不息，源接瑞昌及鄂州永兴县界，屈曲流二百余里，方至县南，三时通舟楫，惟冬水涸，仅容小ザ。唐时于敷浅水南立蒲塘场，是也。永兴废县，即今湖广兴国州治。○庐山河，在县东北二十里，或曰即谷帘水之下流，自南康府流入界，为东溪，西南经乌石门，又南合博阳川。又黄河，在县北三十里，源出德化县界，高良诸山，流经黄畈，至乌石门，合庐山河。又有西河，自县西北流至乌石门，与庐山、黄二河合，谓之三港口。

　　金带河在县西。旧从西南流合庐山诸河，四面旋绕如带。后以山溪瀑涨，冲决城西，入城西北之箬山河，而会东北诸水，县西之水遂竭。嘉靖二十六年，开浚如旧。○硖石泉，在县东北二十里，地名硖石岭，泉水下流，灌田三百余亩。又静泉，在县西北七十里，以平地涌出，寂然无声而名，亦灌田三百余亩。

　　○靖安堡在县东北。旧为戍守之所。《志》云：县东北一里即故蒲塘驿，杨吴改置于此，宋仍旧，明初废。今谓之驿头。

　　瑞昌县府西九十里。北渡江至湖广广济县百四十里，西至湖广兴国州百二十里，南至德安县八十里。汉柴桑县地。三国吴曰赤乌镇，仍属柴桑。晋以后因之。隋为湓城县地。唐为浔阳县地。建中四年，以浔阳县西偏僻远，立赤乌场。南唐升元三年，升为瑞昌县。旧无城，明正德八年始营土城，周仅二里。编户十四里。

　　○清湓山县西七十里。高四十丈，周三十里。湓水源于此，为县境群山之冠。《志》云：县西六十里有愁山，嵯峨陡峻，行者患焉，因名。○白龙山，在县西十里。山麓有白龙泉，出县西二十里悬崖洞中，绕流山麓，溉田甚广。

　　羊肠山县西北三十五里，山险峻。又县西北五十里有马脊山。俱以形似名。《志》云：县西北二十里有连山，九峰相接。○赤颜山，在县西北百二十里，蛇径鸟道，登陟甚艰。《志》云：县西七十里有玉华洞，泉涌如雷，洞盖与山相连。

　　○大江县北三十五里。对岸即湖广广济县之武家穴也。西接兴国州，东入德化县界。○湓水，在县南四十里，源出清湓山，东北流入德化县界。

　　赤湖县东北二十五里。湖中有石沃山，水沃石润，因名。今有赤湖河泊所。又下巢湖，在县北四十里，通大江，上有巡司。○溪，在县治南。西北诸山涧之水汇流于此，经城西南东三面，下流合于湓水，冲荡易泄时筑堤回流，以防浅涸。

　　○赤乌镇在县治西。亦曰瑞昌镇。后汉建安中，孙权拒曹操于赤壁，使程普屯兵于此。时有赤乌之瑞，因名。唐曰赤乌场。五代时，南唐改置今县。○溪驿，在县治东南。宋绍兴中置，后废。

　　湖口县府东六十里。东至彭泽县六十里，南至南康府都昌县百四十里。汉彭泽县地。刘宋时为湖口戍。齐、梁至陈亦皆置戍于此。隋属湓城县。唐武德五年，置湖口镇，属浔阳县。南唐保大中，升为湖口县，属江州。宋元因之。县无城，编户十七里。

　　○钩圻城在县治西。《水经注》：赣水历南昌椒丘城下，又历钩圻邸阁下，而后至彭泽。刘宋时，南江运米皆积于钩圻，是也。今全省运道，亦皆达湖口而入大江云。

　　彭泽故城县东三十里。汉彭泽县盖置于此。后汉仍属豫章郡。兴平二年，扬州刺史刘繇为孙策所败，溯江西上，驻于彭泽。建安四年，孙策绐庐江太守刘勋伐海昏宗帅，遣兵屯彭泽，邀勋还道，击败之。十四年，孙权置彭泽郡，以吕范领彭泽太守，郡寻废。晋仍属豫章郡。永嘉以后，属寻阳郡。宋、齐因之。梁置太原郡，领彭泽、晋阳、和城、天水四县。隋初，郡县俱废，改置龙城县，属江州。开皇十八年，复曰彭泽县。唐武德五年，改置县，并立浩州。今详彭泽县废龙城注。又上甲废县，在县南百里。《志》云：晋永嘉元年置，义熙八年，省入彭泽县。萧梁时，尝复置，萧韶封上甲侯，即此。

　　○石钟山有二：在县治南者曰上钟山，县治北者曰下钟山。《水经注》：石钟山西枕彭蠡，连峰叠嶂，壁立峭削，其西南北皆水，四时如一，白波撼山，响如洪钟，因名。宋苏轼尝游此，复广道元之说，为《石钟山记》。又幞头山，在县南二里，与上钟山相连，峰峦秀拔，状若幞头。近幞头一山名小岭，又东二里名大岭，盖负郭山之高大者。

　　石门山在县治南。两峰对耸如门，当两石间，垂流数丈，有石可坐千人。《志》云：县东南十里有黄牛γ山，一名射蛟浦。相传晋永嘉中，许逊射蛟于此。或云：汉武帝自寻阳浮江亲射蛟处也。又云：武帝伐南越，教楼船于浦上。又城门山，在县东南二十五里，两山相对，如城门也。○柘矶山，在县北四里，峰峦高峻，沙拥其下。县东五里有老台山，与柘矶山相连。又西山，在县北二十里。其相接者曰香炉墩山，以形似名，县治关扃也。

　　花尖山县东四十里。形如芙蓉。县东五十里有武山，双峰如剑，因名。今亦见彭泽县。○青山，在县西南。《舆程记》：县南六十里鄱阳湖中有青山，又六十里即南康府城，由湖口出南昌，为往来必经之道。一云：青山之北，与大孤山相近。

　　○浔阳江在城西。自府北南流四十里，而合彭蠡湖水，又东经县北，有彭蠡驿，又东入彭泽县境。县控江湖之冲，最为襟要。

　　禁江县东北九十里。下接小孤，上通九江，值冬水涸成池，乃鱼虾所聚。或谓之泾江。明初，陈友谅围南昌，太祖率舟师赴救。至湖中，先遣兵屯于泾江口，复以一军屯南湖嘴，以遏友谅归师，乃相持于湖中。既而友谅师出湖口，命常遇春等统舟师横截之，又令一军立栅于岸控湖口，又列栅江南北岸，置火舟火筏，中流戒严以俟。友谅计穷，乃绕江下流，欲由泾江遁回。诸军追击至泾江口，泾江之兵复邀击之，友谅战死。是也。《江防考》：禁江，亦曰泾港，在江北岸。《志》云在县西北，似误。

　　彭蠡湖在县治西南。湖合章、贡二水及群川之流，并注于大江。县当其委输之处，故以湖口为名，盖噤喉之要也。自县而西，则出浔阳而达湖广，自县而南则径南康而达会城。湖中汊港不一，捷出饶、信，径抵临川，风帆出没，唯意所之，而必以县为问涂之始。杜佑曰：彭蠡湖口，故左里也，即晋义熙中刘裕败卢循处。《舆程记》：自县入彭蠡湖，经大孤、青山，至南康府，共百二十里。又二百五十里至南昌府。自县而东南，渡湖抵饶州，凡三百七十里。

　　皂湖县东四十里。聚群川之水，入彭蠡湖。旁有巨石，色黑如铁，因名支流为土目湖，接都昌县界，商贾舟楫，道皆出此。又牛脚湖，在县北十里，一名牛桥湖，通大江。又北五里为茭石矶，水涨则弥漫浩荡，涸则浅狭。○白虎塘，在县东南十里，水涨通舟楫，出于彭蠡湖。

　　○湖口镇县治南一里。有巡司，明初置。口正彭蠡入江处，东西相距二十里，有湖口渡。又茭石矶镇巡司，在县北十五里，其地有茭石矶，因名，亦明初置。又有柘矶递运所，在县北五里柘矶旁，矶出半江，甚险。《志》云：县治北一里有禁江峰山逆沙夹河泊所，明洪武二年置，亦曰湖口禁江河泊所。嘉靖间废。相近有杨港，通大江。又县有凤凰岭堡，去县四十里，为戍守处。○彭蠡驿，在县治南一里，明初置。《志》云：驿前有虹桥港，港源发上石钟山，北接江流，秋冬涸为平陆，春夏舟航咸泊于此。又有湖口厂，在县治西。明嘉靖四十二年添设，榷安庆入鄱阳往来商税。隆庆初，言者谓湖口两山夹峙，岸石阻，江涛汛激，舟不能泊，因罢。万历二十六年，奸人夤缘复厂，大为民害。四十年，始革。又刘家市，在县南四十里，商贾居民辐辏处。

　　彭泽县府东百二十里。东至江南建德县九十里，东北至江南东流县百十里，西南至南康府都昌县百六十里。汉豫章郡彭泽县地。晋永嘉以后，属寻阳郡。梁属太原郡。隋平陈，废郡，改县为龙城。开皇十八年，复曰彭泽，属江州。唐初，属浩州，寻还属江州。宋因之。县无城，编户十七里。

　　○龙城废县县西二里。本彭泽地。《志》云：隋初移彭泽县治此，改名龙城，后仍为彭泽。唐武德五年，置浩州于浩山下，今县南三十里有浩州故城遗址。州治彭泽，盖移县于州郭内。八年，州废，县还属江州。南唐升元二年，徙县于小孤江次，即今县治，盖故龙城县地矣。元至正中，于故县治置旧县站，盖即浩州城也。今站废。○乐城废县，在县东五十里。《志》云：其地傍山为城，南北高险，东西平下。隋大业十三年，为张善安所据。唐武德五年，置浩州，领彭泽、都昌、乐城三县是也。八年，州废，省乐城入彭泽县。

　　太原城县东北五十里。《志》云：梁侨置太原郡，领彭泽等县。隋郡废。又晋阳废县在县，东北百九十里，亦梁所置太原郡属县也。又天水废县在县东五十里，和城废县在县东北二百二十里，俱梁置，属太原郡。隋初，与郡俱废。一云县东又有西水废县，亦梁置，隋废。未知所据。

　　○小孤山县北十里。高三十丈，周围一里。孤峰耸峭，旧时半入大江，今屹立江中。元至正十二年，星吉复江州，命其将王惟恭栅小孤山，自据番阳口，缀江西要冲，以图恢复，为贼所败，死之。又余阙守安庆，倚小孤山为藩蔽，命义兵元帅胡伯颜统水军戍守。至正十八年，陈友谅攻安庆，自上流直捣山下，伯颜与战，不胜，奔还。贼四面急攻安庆，城遂陷。明初，太祖由安庆趋南昌，过小孤，至湖口，败友谅，侦逻者径抵江州。正德十四年，宸濠叛，遣将寇小孤，沿江焚掠，进寇望江。《江防考》：小孤山江面险恶，乃盗贼出没之所。相近有毛葫洲、花洋镇、沙湾角一带，洲渚纵横，汊港甚多。有安庆、南湖二营官军哨守，今亦见江南宿松县。○马当山，在县东北四十里，山象马形，横枕大江，回风撼浪，舟航艰阻。山腹有洞，甚深，不可涯。山际有马当庙，陆龟蒙铭云：天下之险者，在山曰太行，在水曰吕梁，合二险而为一，吾又闻乎马当。今有巡司戍守。

　　浩山县东九十里，接江南东流、建德二县界及饶州府鄱阳县界。高数百仞，周百余里。唐武德五年，李大亮安抚江南，张善安归降，江表既静，择彭泽山之高大者，莫若此山，因名浩山。而立浩州于山之西南麓，即今废浩州城也。又县东有彭城山，下有古城，俗传汉彭越经此而名。○石壁山，在县南四十里，下有玉壶洞，泉流不竭，一名仙人岩。又黄浆山，在县东南四十五里，叠石如，上下亦有二洞，泉出其中。

　　武山在县西南。与庐山夹鄱湖而峙，根盘四十余里，为西南群山之最，上有茨菇池。又石壁鸣山，在县南四十里，群峰拥翠，茂竹佳茗，极为幽胜。相近有六山，以六峰并列而名。○晓石山，在县东一里，山势蜿蜒，一峰秀拔，日出先照，因名。又县北六里有柏山，上多柏，有洞，亦曰柏山洞。其相近者曰镜子山，南接西山，北瞰大江，石峰嶙峋，下有悬石如镜。

　　○浔阳江县西北二里。自湖口县东北流经此，又东北达江南望江县界。小孤、马当为江流襟要处，有事时所必争也。

　　大泊湖县东北五十里。通东流县之香口镇，支流为天井、沈湾诸小湖。中有鹤山双峰耸峙，脉接浩山。湖西又有船山，以山如船形也。湖东曰白干山，山皆白石。又青山湖，在县东北大江滨，可泊舟楫。又东北有周家湖，亦滨大江。《志》云：县北三十余里磨盘洲有会口湖，接生会口，东接东流县界，周围十里，北自出水沟入江。又县南十里有母鲤湖，相传元孝子李时冬月得鲤于此，以愈母病。又有方湖，在县南三十余里。相近为横矶湖，湖侧有石横立，因名。

　　子港在县东。源出浩山，会于大泊湖，经东流县香口河，入大江。其水泛而清深。又山林港，在县东三十里，出东流县界黎坑岭，支流入大泊湖。又胭脂湖，在县北，其水无源，遇江水涨，北注入港，可容舟楫。○仰天池，在县东北，即大江支流也。有二支，江水涨，一支西流经县北毛葫洲，一支东流合于江，渺茫无际；水落则流注于马当江。

　　峨眉洲在县北。洲有港，细曲如眉。其西北有龙船洲。又得胜洲，有县西，明初，克陈友谅，始捷于此，因名。又西有新洲，成化间，洪水涌沙而成，自得胜洲尾相接，绕于县前。《志》云：县北有雁来洲，明初安庆赵双刀夜泊，得陈友谅雁传伪书，因而误斩于此。其相近者曰毛葫洲。又杨叶洲，亦在县东北，洲半属彭泽，半属东流，上多杨林，因名。一云洲尖长如杨叶也。又有杨家诸洲，与峨眉洲相近。明正、嘉以后，江滨水沙相拥，以洲名者盖数十计矣。○彭浪矶，在县北，耸立江滨，与小孤山相对，俗讹为彭郎，遂有小姑嫁彭郎之语。又峰山矶，在县西南三里。《志》云：小孤山相对者有小孤γ。又魏家河，在峨眉洲。

　　○马当镇县北三十里。元至正间建于马当山麓。明洪武六年，徙于此。又峰山矶镇巡司，在县西三里长伏岭之阳，明初置于县南三十里。正统十一年，因其地僻，改置于此。今址存而司革。又县南五十里有黄土港河泊所，北四十里有仰天池河泊所，俱明初置。《志》云：县有萧家岭堡，去县九十里，亦戍守处也。○龙城驿，在县治北半里，旧名彭泽水驿。明洪武九年改今名。又杨梓马站，在县北四十里，元至正初置，明时与县南之旧县站俱废。

　　附见：

　　九江卫在府治东。明洪武二十二年建。

　　◇饶州府东至浙江开化县界三百七十里，南至抚州府四百二十里，西至南康府三百里，西北至九江府四百三十里，北至江南建德县百七十里，东北至江南徽州府六百里。自府治至布政司二百四十里，至江南江宁府一千五百八十里，至京师五千二十五里。

　　《禹贡》扬州地。春秋时楚东境，后属吴。战国时，复属楚。秦属九江郡。汉属豫章郡。后汉因之。建安十五年，孙氏分豫章置鄱阳郡初治鄱阳县，后徙治吴芮故城。《晋志》云后汉灵帝时置，误也。晋以后因之晋、宋时郡治广晋县，齐复治鄱阳。梁兼置吴州。陈州废，亦曰鄱阳郡。隋平陈，改置饶州以物产丰饶而名。炀帝复曰鄱阳郡。唐武德五年，仍置饶州。天宝初，曰鄱阳郡。乾元初，复曰饶州。五代时，仍旧《志》云：州初属淮南，置安化军。南唐时置永平军。宋亦曰饶州亦为鄱阳郡。元曰饶州路。明初，曰鄱阳府宋龙凤七年，元至正二十一年也，是年鄱阳来归，寻改曰饶州府，领县七。今因之。

　　府广谷大川，当吴、楚之交会。《史记》楚昭王时，吴伐楚取番，是也。汉建元六年，淮南王安上书：越人欲为变，必先由余干界中积食粮乃入，伐材治船。盖其地当闽越襟领也，且北距大江，西隔重湖，兵争出入，常为孔道。晋末卢循之乱，鄱阳太守虞丘进袭克豫章，绝贼粮道，而循以败。隋末，操师乞以鄱阳袭据豫章，林士弘失豫章，退保余干，以伺豫章之隙。盖郡与南昌东西相望，并称雄郡矣。若夫道浮梁而向新安，出安仁而规衢、信，因利乘便，制胜之资也。明初，太祖克江州，遂幸饶州，岂非以险阻可凭，足为要会乎？而徒以丰赡称之，末矣。

　　鄱阳县附郭。春秋时楚番邑。《史记》：楚昭王十二年，吴取番，楚恐，去郢徙若阝。秦为番县，吴芮为番令，称番君是也。汉为鄱阳县。高祖十一年，追斩黔布于番阳，即此。后汉仍属豫章郡。建安中，孙权置鄱阳郡治焉。晋、宋属鄱阳郡。齐仍为郡治。隋、唐以后，州郡皆治此。今编户三百四十里。

　　○鄱阳城在府东六十里故县渡。汉县盖治此，即吴芮所居也。后汉时，县亦治焉。建安八年，鄱阳山越乱，孙权使吕范讨平之。自晋以后，皆为鄱阳郡治。唐移于今治。《志》云：今府城本吴芮筑，广周七里。孙吴时，周鲂增九里三十步。或曰此即鄱阳故城，非今郡城也。郡城盖唐初所筑。宋绍兴间，史定之为守，因旧址增拓至十二里，元亦因旧址。至正二十四年，明太祖命改筑今城，自是以时营葺。有门六，城周九里有奇。

　　广晋城府北百五十里。沈约《志》：三国吴置广昌县。晋武帝太康元年，更名广晋，移鄱阳郡治此。齐属鄱阳郡，梁县废。唐武德四年复置，属浩州。八年，州废，县省入鄱阳。今浩州城，在府西北百三十里，与彭泽县接界，见前。

　　阳城府西北百二十里。汉初置县，属豫章郡。后汉因之。三国吴属鄱阳郡。晋仍为阳县。刘宋永初二年省。○武阳城，在府东五十里。《名胜志》：府东北六十里南和乡有武阳县故址。《汉志》注：鄱阳县有武阳乡，右十余里有黄金采，采者，采取金之处。或曰梁陈时盖尝置县于此。又英布城，在府西北百五十里，汉初吴芮筑以居布。布，芮婿也。汉高十一年，布败于淮南，走渡江，为长沙哀王所诱，至番阳，番阳人杀之于兹乡，盖即此地云。又吴芮观猎城，《志》云在鄱阳故城西十八里。

　　○芝山府城北一里，形若负，为近郭之胜。本名土素山。唐龙朔初，山巅产芝，因名。郡别名芝城以此。又荐福山，在府城东一里督军湖北，山下旧有万松关、百花洲，今废。○马迹山，在府东北三十里。山势崇旋，众峰环拱。《道书》以为第五十二福地。《志》云：府西三十里有尧山，相传尧时洚水，避难者居其上，因名。徐湛《记》：郡有尧山，地皆饶衍，遂益食而为饶。又府西有莲荷山，在彭蠡湖中，望之如荷叶浮水上。莲荷山南十余里曰表恩山，山滨彭蠡湖，每春水涨，则山在湖中。

　　巍石山府东南八十里。一名狮子山。高十丈，自顶至趾皆石，岩峭壁，下临溪流。山下有龙居寺，岳武穆尝提兵过此，题诗寺壁。《舆程记》：自狮子山至浮梁县一百十里，为往来通道。又白鹿山，在府东五十里。《志》云：道出乐平，此为中路也。○韩山，在府北六十里，上有韩信庙，因名。亦曰寒山，一名安山。明宣德中，建淮藩于郡城，此为窀穸之所。

　　鄱阳山府西北百十五里鄱阳湖中。初名力士山，亦名石印山。《三国志》：孙皓天玺元年，鄱阳历陵有山石文理成字，吴人谓石印封发，天下太平。《江表传》：历陵有石山临水，高百丈，其三十丈所有七穿骈罗，穿中色黄赤，俗相传谓之石印，即鄱阳山也。历陵，今九江府德安县。孙吴时，山盖当二县之界。○独山，在府西北百五十里，高二十丈，峭石滨湖，亦名独角山。又石步山，在府西北百有四里，中有石室如堂殿，多烟霭，不可入。

　　郭璞山府东百十里。盘亘五十里，崇高百仞，为鄱阳群山之冠。璞尝寓此，因名。或云山本名阳山。○八棱山，在府北六十里，峰峦攒起，高百仞，亘数十里。又大小岩山，在府北一百七十里，两岩对峙，高千仞，盘据四十余里。《志》云：府北百四十里有浩山，接彭泽县界。

　　○鄱江府城南门外。其上源一自江南婺源县，汇诸山溪水，流经德兴、乐平二县界。一自江南祁门县，会诸山溪水，流经浮梁县界，入鄱阳县境，复会流而西，至城东门，又经城南，而广信以西诸水皆流会焉。环城流至西北，复分为二，俱入鄱阳湖。一名双港水。宋绍兴二年，置孳生马监于双港，是也。又城南江中有石氵祭潭，中有蛟，名怀蛟水。唐刺史张栖真尝标《孝经》以示训，亦曰孝经潭。又《志》云：鄱江之滨多柳，宋知州史定之所植，以休息行人，今呼史公柳，亦曰柳林港。

　　鄱阳湖府西四十里，即《禹贡》彭蠡也。隋始曰鄱阳，以鄱阳山所接而名。与南昌、南康二郡分界。详见前大川鄱阳湖。

　　东湖在府城东，下流入鄱江。相传秦番令吴芮习水战于此，有督军台，因亦名督军湖。又澹津湖，在府城中央，一名市心湖，纳一城之水，穿城而出，合于鄱江，水虽浅而大旱不竭。○珠湖，在府城西南，余干县境之水皆会流于此。又乐平、浮梁之水亦皆来会，绕郡城，由饶河口入鄱阳湖。《志》云：县境诸水会于鄱湖者为大合，会于珠湖者为小合云。

　　白沙在府西。水路百二十里，沙白如雪。《史记索隐》：豫章东北二百里接番阳界，地名白沙，有小水入湖，名白沙湖。白沙东南八十里有武阳亭，又东南三十里地名武林，当闽越之京道。汉元鼎中，东越王余善使吞汉将军入白沙、武林，既而武帝使杨仆出武林，王温舒出梅岭，下濑将军甲出白沙，以击东越，即此也。梅岭，见赣州府宁都县。○洲，在府西南二十五里。唐贞观中，天忽雨雹，因而生蚌，自后土人往往采珠于洲中。又螺蛳洲，在鄱阳旧县城东三里。《志》曰：螺蛳洲为鄱江之上流，两岸夹汀，其水最清。隋梁文谦刺饶阳，嗜此水，后人思其廉，因名为清洁湾。

　　邵父堤府东北三里。唐建中初，刺史李复筑以捍番江，百姓思其德如召父，因名。又有马塘，在府东北四里。唐刺史马植筑以灌田，因名。《唐志》云：府北六里有土湖，亦马植所筑，今堙。

</div>
    <div class="pagination">
<a href="读史方舆纪要_page337.html">上一页</a><span>...</span><a href="读史方舆纪要_page333.html">333</a><a href="读史方舆纪要_page334.html">334</a><a href="读史方舆纪要_page335.html">335</a><a href="读史方舆纪要_page336.html">336</a><a href="读史方舆纪要_page337.html">337</a><span class="current-page">338</span><a href="读史方舆纪要_page339.html">339</a><a href="读史方舆纪要_page340.html">340</a><a href="读史方舆纪要_page341.html">341</a><a href="读史方舆纪要_page342.html">342</a><a href="读史方舆纪要_page343.html">343</a><span>...</span><a href="读史方舆纪要_page339.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
