<!DOCTYPE html>
<html>
<head>
    <meta charset="UTF-8">
    <title>延佑四明志 - 第 56 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 56 页/共 72 页</h1>
    <div class="content">昌国州
社坛在州西门外去州一百步
风雨雷师坛未建
慈溪县
社坛在县西南郊
风雨雷师坛未建
定海县
社坛在县西南郊
风雨雷师坛宋附东海王庙
象山县
社坛在县西二百步
风雨雷师坛未建
　　城隍
本路
庙在子城西南五十步梁贞明二年剌史沈承业建宋嘉定九年摄守程覃奏赐额曰灵佑 【旧志云汉纪信漫不可考】 
鄞县
庙以附郭不建
奉化州
庙在州西五十步唐咸通六年建
昌国州
庙在州南城内宋建炎四年赐额曰惠应 【旧志曰乡人茹侯】 
慈溪县
庙在县西四十步
定海县
庙在县东七十步梁贞明二年建
象山县
庙在县西南二百四十步唐神龙二年建
　　神庙
　　　在城
　　　　纯德征君庙
西北距子城五十五步唐刺史崔殷作碣铭徐浩书大历十二年立
后汉至行董君讳黯字叔达句章人也依乎中庸率性纯白少孤独立事亲不匮歠菽以尽其欢柔色以温其省高堂登寿慈颜裒如和以肥家安不择地其徙居也庭出寒泉其执丧也林集祥乌明诚必感厥德惟懋施及千载横于四海其大孝也欤夫大道未隐不独亲亲逮德下衰乃有慈孝行以名扬情以礼饰季武矫而服缞子春强而过礼此离道以善非天性之孝也子云无违参则直养素冠有讽和琴不成此礼经之孝也文举弃子士游出妻动非先意何以观式虽曰可纪或近沽名此非教之孝也夫子一与之质道与之和生于东溟介居夷岛俗远诗礼性复着存无贻一日之忧终报共天之德负士成垄枕干不言卒斩东邻祭于中野所谓生知而上成心以随欲盖而彰强名曰孝加于古之君子数等矣和帝闻其异行特舍专杀之罪召拜郎中不起竟以寿终夫受命于时惟松柏也冬夏青青禀灵于天惟夫子也能全正性六代祖仲舒汉大中大夫嗣孙宇春领庐江太守世为郡中名族故以董孝名乡慈溪署县鄮江之俗熏然遗风皇唐大历八载殷分竹兹郡讯古钦贤环堵已芜遗记将落徘徊故邑尚想余范则夫子之行可以德类于人葺宇崇祠昭铭垂代岂不务矣铭曰
白刃可蹈仁鲜能存黄金可铄德无闲言道丧于季贤生复古知礼近夷变风于鲁岂曰无衣寒燠以宁岂曰无鱼泉流在庭黄鸟哀音下感棘心哭无常声洒血盈襟江水汤汤东注穷越夫子德音与之不绝
　　　　灵应庙
北距子城二里半今在西南隅昼锦桥东旧曰永泰王庙宋以来累封为忠嘉神圣惠济广灵王鄞人楼枎为之记曰
我国家肇造区夏仁覆群生怀柔百神咸秩无文非有德于民者不祀道浙而东四明为乐国繇晋以来灵应为着祠绵历千载民依怙若慈父以其司一城之命故皆以府主称阐灵播徽家绘人祝而未尝惊动以祸福譬诸祥风甘雨其入人也深其润物也博人陶粹和物用阜蕃优优大哉岂惟捍灾御患水旱疾疫必祷焉而奸芽乱萌消弭于冥默之中者未易以形迹数簪缨蝉联日盛以滋四民熙熙怀土安业窅尔神化日用不知岁少不登藉海鬻以活连樯白粲闲拟他往必儒衣示蠁以徕之训以卑估至巨室厚藏吝粜者亦然贾帆天际命寄鲸波乘危一呼恃以无恐岛夷贡琛既岸匍匐肃谒所谓未施敬而敬者庙食隆盛昭于一方与海邦相为无穷祉哉圣朝褒表功德纶命赫弈贵极王封崇列八宇而丽牲有碑丰绩未纪庸非斯文之阙乎爰摭谱牒暨封爵岁月显诗之以诏来者王姓鲍讳盖其先东汉鄮邑人春秋鲍叔显于齐西汉有宣与两龚同传至永昱事光武世为司隶王其苗裔也初二亲吁天祈嗣母昼寝梦吞日有娠在胎三载晋泰始三年九月望日而王始生祥光烛室与前梦协命童名曰圆照既冠美须眉容貌秀伟平生赋性冲粹器度宏远语言慷慨敬老慈幼恤贫轸孤好游侠任气节以击鲜弋禽为乐见山中石以为鹿而射之既中视之石因名之为鹿山东海鱼龙相角海滨民甚患苦之一日有客舣舟岸傍而王舟至客问适从何来王谓客曰海口一大鱼与众小鱼竞小者将其群斗锐大者力若不敌遂奋楫击小鱼中之雄者因射之退余亦俯首奔溃雾敛风息大鱼鼓鬣掉尾似有喜色客甫叹息一老叟霜髯鳞裘至王前鞠躬谢且曰吾职东海有年而九江小龙逞骄结俦暴吾庐适会战势孤幸子助我而今而后海渊安静如初皆子之赐子异时必庙食愿遣息女为劈妾王谦谢毋戏言叟掷水翻浪微露鳞角而去王属客勿复言请别遗一小楫后人因号其所在曰小楫客盛传其事疑信者半之然自是波涛息惊其说益验王娶湖上方氏明淑能守节生一子绝肖乃翁笃好诗书王既薨建兴四年葬鹿山即射石之所后三十年梦告其子我当再生可启我冢基次夜妻梦复然谋于亲党皆曰此非常事当如梦及发棺尸俨然如生但无出入气息耳衣服洁润若朝夕所服用冢四角灯烨然州人聚观加敬乃乘云而升练真养神蝉蜕尘表道家谓尸解者岂其是乎冢闲得一炉非金非石籀文曰东海之宝永和初穆帝闻其异诏取炉褚太后曰神物也缄香遣还许立祠王又梦呼其妻若子曰东海龙遣女在兹汝当会既而相继以终因并祠鹿山墓傍梁大通末越有奴钞寇三千并海郡邑积岁罹其祸王因巫者语刺史定襄侯萧祗曰尔扬我武我济尔力君第行必以八月十三日破贼至期寇至余姚失潮舟胶众惘然若昏醉官军悉缚之武帝诏崇其祠唐神功元年八月八日王降于县东门托乡童终日而歌曰吾姓鲍氏庙食于此自昔及今四十余纪马行水林县必迁徙家在鹿山不堪居止鄞水西流北接甬水给事祖室实吾之庐汝为我请早为改图待兔化龙遇齐得王移汝来封日月交光万载无穷我歌章章父老同守仁等告于令柳惠古乞更置尉宗鲁贤谓甬水有杨给事宅其子承奉郎宏道遂乞舍故父给事郎公□遗宅为庙他无觊特乞子孙嗣掌祠事其世世无易鸾台侍郎摄春官尚书狄公仁杰缴奏故至今祝史皆杨氏吴越有国规度而崇奉之旧相传称永泰王莫详所始崇宁二年三月浙东钤辖尚书丰公稷奏犯陵名改威烈六年三月守直龙图阁楼公异以雨旸应祈乞封王爵封惠济王宣和三年六月太守李公友闻奏睦寇窃发及剡魔巢洞距州近藉神庥不能侵诏加赐额灵应政和八年九月路侍郎允迪使高丽奏加忠嘉建炎四年二月高皇帝南巡护风涛若平陆诏加广灵嘉定四年九月故侯楼公之闻孙钥参知政事告诸朝曰时和年丰神有大赐于民愿显扬其先以及后昆诏封王父协应侯王母协惠夫人元妃靖顺夫人次室昭顺夫人王子顺助侯绍定闲王示梦于史卫王弥远作新庙端平三年今太傅丞相郑越公清之奏易威烈为神圣有取大而化之圣而不可知之义又以尚书袁公甫之请诏加王父协应同庆侯王母协惠顺庆夫人嘉熙元年正月同日诰颁吁王之福吾邦也至矣而邦人欲报之德与天地并声音笑貌云乎哉信乎其为祥风甘雨也枎家世昼锦密迩祠下目觌心祇思答神贶秉笔无一溢语因语里之人曰春而祈秋而谢牲肥酒香箫鼓喧沓无虚日至诞日远近辐辏可使归美侑祀之诗以声之其词曰
帝阍开兮遥升载云旗兮从霓旌睨旧乡兮扬灵心独直兮为民正奠朱宫兮钦止被润泽兮大丰美鄮之山兮鄞之水草木葱葱兮黍稷薿薿望飞帆兮天一涯假祥飙兮安归指商樯兮东之既饮食兮人莫知令海若兮无波鱼鳞鳞兮盛多王之颜兮益康以和舞蹲蹲兮鼓坎坎进桂酒兮声斯感福吾民兮乐只岁其有兮自今以始民之报兮亿千万祀
 【至元二十六年火重建至大二年又火乡人胡珙募赀建】 
 【[按曰]自此条可知之义以下至下条荆有佽止原本皆脱今既补足楼记复依敬止录补至元二十六年以下二十二字于此条之末依宝庆志补佽飞庙以下三十七字于下条之首楼记直袭原作不容异同故补入正文其余纪事之辞或恐以意增损与原本未必悉符故书旁行以别之】
　　　　佽飞庙
子城北一里二百步盐仓之西昔有碑今亡故神之姓氏邑里无传焉淮南子云荆有佽非得宝剑于干遂还渡江中流暴风扬波两蛟夹绕其舟佽非瞋目攘臂拔剑赴江刺蛟舟人尽济按宋建隆中鄞令金翊纂异记谓唐武德时以此郡为鄞州至开元中改鄞为明郡名奉化城号甬东地名句章军号佽飞考此则佽飞庙者盖出于当时之军号而军必有将之者往往有功于人故人为之祠云大观初本州岛所编九域志乃引淮南子所谓荆有佽飞不知淮南子之非实非是之非非飞走之飞今庙榜称荆佽飞侯岂非好事者附会其说而增以荆字欤图经所辨佽非之说如此今存之然军号佽飞未必不取义于荆佽非之勇古字转用甚多何必于非飞二字疑之或云旁有蛟池蛟自江来窟于此人患之故镇以庙池今为居民所侵堙塞无几或云唐末刺史黄晟初以佽飞都副兵马使防遏寇盗保护乡井没而人祠之不曰刺史而曰佽飞盖自领兵时人倚为重故习称旧号云
　　　　大人堂
旧志云在子城北射圃中今在总管府之东北地黄叔推云大人堂高闶撰记谓钱亿祠土人不敢称其名尊曰大人新志疑之按亿俶弟干佑二年判明干德五年终于任首尾二十三年开宝八年侄惟治为节度创祠以奉盖子弟尊诸父之通号家语曾子曰参得罪大人汉书高帝曰大人常以臣无赖矧亿凌湖筑塘修它山堰等有功于民建奉国节自亿始惟治在镇又五六年继此遂列祠于五庙若阚燔吴越家臣无显功无缘钱氏子弟肯祠今所谓阚相公者以燔钱氏臣曾守此土从祀其旁后遂知有阚不知有亿或讹而为吴太傅阚泽泽慈水人不曾守此土郡未移治不应先有此祠
　　　　奉国军楼祠
在郡之鼓角楼神号旗纛将军有祷辄应旧志书不载按运判戴公埴鼠璞载云唐百官志节度使陛辞日赐双旌双节行则建节立六纛既入境及筑节楼迎以鼓角宋有六纛门旗二受朝廷之赐藏之公宇在私室则谓之节堂朔望次日祭之曰衙日盖有旌节则有神祀因号旗纛将军凡节镇所在皆重此祠宋明州系奉国军节度祠之本始其亦取此
　　　　东岳行宫
在报恩光孝观东绍兴十年郡守仇悆所建知观袁志贤募缘而成有圣母池人或窃物相与诣圣母前启曰投楮镪于池其浮者为曲人以此畏之
　　　　五龙堂
唐刺史李伉以天寿院天井岁旱祷雨辄应欲邦人便于奉祠于开元宫建五龙堂且为记以着灵异其略曰
在天莫如龙龙之德佐天地养万物百谷赖以生四海所共尊者也社祭土稷祈谷国之重典也既立坛以享其神矣则龙之灵翔风洒雨泽枯槁滋稼穑可不严奠酹之所哉余受命牧明人四月戾止六月大旱俾吏具香酒敬祈于五龙之神有蜥蜴状者跃入杯中饮酒复出缘器上顾吏久之跳踯而去吏未返雨已大注由是生植茂遂阖邑丰衍思所以崇祀事答神休者乃建宇爽垲依方塑像以时荐享咸通六年季秋之末也
宋干道四年郡守张津以旧宇庳隘移创于报恩光孝观之中观地即开元宫也今尚存
　　　　东岳奉圣行宫
在东南隅狮子桥东唐朝建立宋建炎兵火岿然独存至元二十六年毁大德闲主奉陆贵和募缘重建世奉祠云
　　　　张帝庙
旧附灵济院佛殿之右宋淳佑六年制帅颜颐仲创于院之南火后僧复建乡人赵隆孙为之记
　　　　白龙王庙
在延庆寺东宋嘉定十五年见像重建
　　　　五显灵顺庙
在城西南隅宋开禧年闲乡人徐侍郎守徽州神尝效灵迎香火建庙于此
　　　　皮场庙
在月湖圣功寺内朱累村为明灵昭惠显应王原在汴显仁坊皮角场故名
　　　　萧王庙
在贯桥侧此处旧有佛阁乃行刑之地因立酇侯庙云
　　　　鄞江庙
在东南隅狮子桥东旧有鄞江门故建
　　　　海神庙
在东渡门里
　　　　茶场庙
在东北隅拱星坊北
　　　鄞县
　　　　东岳行宫
县东三十二里近阿育王山
　　　　广灵宫王行庙
在城外甬东隅
　　　　显迹庙
乃鲍王旧冢尸解之地在县东南三十里青山
　　　　鬼谷先生祠
在县东六十里太白山南沧岙水帘洞幽深阒寂人迹罕到夏侯曾先地志云鬼谷子庙三面连山前有清溪之水泉源不竭山崖重迭云雾蔽亏郭璞曾到有游山诗曰
清溪千余仞中有一道士云生梁栋闲风吹窗牖里借问此阿谁云是鬼谷子 【按鬼谷子祠在处有之未知孰是又有一祠在县东三十里】
　　　　渊灵庙
在阿育王山广利寺环庙有圣井七自东晋时已着灵异中井有二鳗其一金线自脑达于尾其一每现光耀折花引之则双红蟹或二虾前导而后出焉钱武肃王以岁旱命九华长老十善大德与国中所谓五叔太尉者同迎置钱塘之南塔寺山闲凿石为井立亭其上以效圣井而鄮山井中二鳗游泳自若钱康宪公为旱用紫罗帕布井中蟹先入灵鳗后随以银缸贮沙泉养之置道场有天花散漫之瑞僧统赞宁尝着护塔灵鳗菩萨传邦人祷雨必即之宋元佑元年赐额干道二年守赵伯圭祷雨有应知鄞县事李柄记于石或云又有二井在山绝顶险峻不可至
　　　　灵波庙
在县西广德湖唐赐额灵龙特封广德宣圣王宋熙宁七年改赐今额鄞宰张峋与陈光禄忠恕奉敕建
　　　　白龙王庙
在县西二十里灵波之别庙也
　　　　石岙庙
在县西四十里岙有灵鳗能兴云雨
　　　　力施庙
在县西南四十里
　　　　秋浦庙
在县西南三十五里
　　　　殷浦庙
在县南一十里
　　　　遗德庙
在县西南四十里它山堰旁唐太和中鄮令王元暐筑堰捍水入小江湖灌溉甚博 【详见河渠考】 民德而祠之封善政侯宋咸平四年庙重修苏为记之干道四年七月八日赐额县宰杨布书守张津所立重修善政祠记载集古考
　　　　嘉泽庙
在东钱湖青山下唐天宝中令陆南金宋天禧中守李夷庚皆浚湖兴利民德之故合祠焉水涝旱蝗有祷必应嘉定二年赐今额李侯又有祠堂在天童山景德禅寺千佛阁之东
　　　　丰惠庙
在广德湖望春山宋政和七年楼忌守乡郡废湖为田人为立祠嘉定二年赐今额
　　　　显济庙
</div>
    <div class="pagination">
<a href="延佑四明志_page55.html">上一页</a><span>...</span><a href="延佑四明志_page51.html">51</a><a href="延佑四明志_page52.html">52</a><a href="延佑四明志_page53.html">53</a><a href="延佑四明志_page54.html">54</a><a href="延佑四明志_page55.html">55</a><span class="current-page">56</span><a href="延佑四明志_page57.html">57</a><a href="延佑四明志_page58.html">58</a><a href="延佑四明志_page59.html">59</a><a href="延佑四明志_page60.html">60</a><a href="延佑四明志_page61.html">61</a><span>...</span><a href="延佑四明志_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
