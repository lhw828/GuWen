<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 87 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 87 页/共 91 页</h1>
    <div class="content">　　　篪父绝患
霍篪丹徒人宋绍兴初京口当戎马之冲民窘于兵荒轻相贼杀篪父时为府史鸡鸣时上府道遇妇人问府舍所在若将告变者篪父怪而问之不对则告曰吾府史也汝有谒于府必介我然后达且天尚早丽谯未启汝妇人旁皇其间能不为逻者执乎盍从我归须辨色而入妇人以为然乃携之归属其妻与为宾主私问之妇人具言本良家子失身为屠家婢其家常市婢数十闭之空房遇夜辄杀脯其肉以售而其徒不知也我幸以笃实见信待以家人诚不忍杀戮之惨故乘丙夜其家熟寐纵群婢而来以谒于府幸府司闻而禁之篪父语之曰汝一朝释十数人之死阴德实甚大但此事一白则是家无少长皆坐死又其家之亲邻及所与相卖买者皆不免无乃所活不足以酬所杀乎且汝意遏绝此事今其家以汝及群婢之亡知事且露必遂遁去去此而遂之他则无所施矣是汝所活不可胜计阴德当十倍于前也婢以为然遂不诣府屠家亦逃去其患遂绝未几生篪人以为阴德之报见京口耆旧传
　　　用之妖妄
唐高骈镇京口召致方伎士求不死之道吕用之以其术通于客次逾月不召俞公楚奇之强为儒服目曰江西吕巡官因荐于骈自是出入无禁专方药香火事骈移镇补右职用之乃立私党逞妖妄滥刑重赋道路怨嗟怀乱用之惧请置巡察使召募废吏阴狡凶狠者得百许人纵横闾巷谓之察子至于士庶之家密言隐语莫不知之纵谨静端默亦不免祸破灭者数百家将校中累足屏气焉
　　　刁逵固吝
晋刁协之孙逵素殷富奴客纵横固吝山泽为京口之蠹逵之诛也其子弥亡命帅数十人入京口城太尉留府司马陆仲元击斩之刘裕散其资蓄令百姓称力而取之弥日不尽时天下饥弊编户赖之以济见通鉴
　　　卫公诰命 【卫公诰命　李祖敕书○(钞本此二条在考古类顾况山房秦丝石砚条后)　案此二条与拾遗类重铸府印旧藏告身等条相类而与考古类诸条不甚相类今特改正】 
蔡佑杂记李卫公浙西观察使诰命用白绫上饰以销金云鹤藏京口焦百药秀才家
　　　李祖敕书
挥麈录丹阳吕城闸北委巷竹林中有李恪秀才者自云唐宗室系本大郑王房出其远祖武德贞观以来诰命敕书凡百余亦有薛少保颜鲁公书者奇甚明清每语亲旧经由无惜一访而阅之李生亦不靳人之观也今金坛西冈李氏盖其后其故物尚存箧笥云
　　　重铸府印
夷坚志支集宋建炎之乱暴失府印自后施用唯以观察使印代之而附小帖于傍曰借用淳熙十二年耿直之秉作守言于朝诏文思院重铸府印一钮及给降率僚吏望阙祗拜且受贺视之府字左画偏识者曰使君必不久于此当移他藩才一月果徙四明二年之间盖德常经张定叟枃张几仲子颜连莅兹土吴居甫琚兼领亦数月其或召或罢又颇多鲜有满两岁者
　　　旧藏告身
宋张知章丹徒人其曾孙藏敕告于家如新告身云将仕郎前守桂阳尉张知章年三十岁癸亥身材中形面貌黄白色少有髭润州丹徒县长乐乡支化里父为户云云或言唐时告身皆言人形状然不知宋庆历间尚尔也
丹徒陈裕业建侯校字 
至顺镇江志附录
　嘉定镇江续志 【嘉定镇江志　案卷二城池门子城注引嘉定续编二则卷七山水门土山注引续志一则盖即嘉定续志之文缘系此志援引嘉定续志而非嘉定续志羼入此志故仍列于各卷而不移至附录之中焉(志中引嘉定志咸淳志者亦仿此例)又案此志卷二闸类上闸注卷三户口门理宗时户口注卷四土产门酒注卷六造作类段疋条注及军器条注卷七泉类紫金泉注各引嘉定志一则卷六常赋类商课条及酒醋课条各引嘉定志二则钞本嘉定志俱不载显系脱去然原书久亡无以知其次第所载今姑摘录于此以备参考至于此志引嘉定志而钞本有之者则不赘焉(志中引咸淳志及前志旧志者其原书亦皆久亡难以补缀故附录门内亦但列其目而不复重述)】 
　　以下见十一卷防守屯条后
节制司芦场在高家沙与焦山相对系充诸军战船搭盖芦（上竹下呇）及系縳缆索之类元管业则张循王府租扑则戴忠翊守臣龙图大卿赵善湘仍旧数每岁输钱三千五百贯于张府官自采砍以充上件之用于私初无所损于官大有所益张府既愿租于官遂申闻朝省以为永久之利今备录省札如后
嘉定十六年九月十四日淮当年九月三日枢密院札子知镇江府节制水军都统司诸军赵龙图申契勘节制官见管战船所用在上搭盖芦（艼去丁改废）踏子及常用系縳荻缆之类向在都统司时例是分隶七军管认名为搭盖苟且异常不免风雨之所飘溃烈日之所曝晒故其船随修随坏曾无二年堪好不修之船及隶本司已经数年既本司别无财赋遂只从例监勒诸军搭盖诸军自出戌移屯之后各军在寨财赋犹有窘乏虽名曰监勒搭盖而实不能有搭盖者但数日一次展到头而已以此数年之间不过那融收买些少芦（艼去丁改废）随分搭盖要紧船只及荻缆不时断烂或遇风雨尝恐误事善湘承乏一岁有半既知诸军无所从出又见战船无可搭盖被风雨烈日所敝日夜思虑求所以自为搭盖之策未得其说尝会计其数见管大小战船并接续添修战船共二百四十只又脚船一百只通计三百四十只合用搭盖芦（艼去丁改废）一十一万□千三百六十八领合用大芦七千四百六十束并系缚荻缆六百九十四条计大荻二千七百七十六束两项通计芦荻一万二百三十六束此乃一年一次须用换易之物其数既瀚大若从本司一一收买则所费不赀委是无从而出寻差人前去本府沿江一带踏逐官民户芦场地段见今租扑与人采砍出卖之数令差人和议并从租扑户体例用钱租扑本司却差水军船前去采斫计其场内所收芦荻可充搭盖上件战船及缆索所用之外比之民间却省顾人采斫工食及船脚之费可以补还上件租扑价钱于私既无所损而于官大有所益且可为每岁指准之计续据牙人踏逐到芦场一段在本府焦山相对名曰高家沙其场系张府为业自旧租扑与人去年系本府戴忠翊租扑计租钱三千五百贯一年作三限支打证得上项芦场张府既租扑与人不过是每岁欲得租钱而已遂唤上张府干人马思恭申士良等据入状自从今岁情愿听从节制司租扑本司除已依戴忠翊见还张府三千五百贯租钱体例自嘉定十六年为始系节制司承替租扑差官采听水军船场专一织造芦荻（艼去丁改废）缆充搭盖战船及系缚缆索使用本司即不令其它处关拨一茎一枝互用亦无低价抑勒分毫亏损张府课利切恐本司事力轻微他时或被谋利之徒妄生词诉致使战船永无搭盖之日实为利害所关合具申朝廷证会若是本有分文亏损张府低价抑勒或有并缘支用则善湘与节制司属官共俟朝典所不敢辞所贵事在必行以济军中急切之敝伏乞证会申闻事右札付镇江府节制赵龙图证会准此嘉定十六年九月三日
　　以下见十八卷吴淑条前
南唐李氏 【间设贡举选士吴淑在江南举进士擢高第补丹阳尉久之直内史从李煜归朝】 
　咸淳镇江志 【咸淳镇江志　案卷三风俗门叙后户口门度宗时户口注卷四土产门玉兰注及紫笑注卷五田土叙注卷六常赋门夏税条秋租条旧贡类银注□□类商课条造作类段疋条及军器条卷七洞类黄龙洞注河类市河注卷八庙类留侯庙注及昭惠庙注卷九寺类花山寺注卷十观类紫府观注卷十三坛壝类金坛县社稷坛注卷十七将佐门计议注卷十九孝友类周伸注并引咸淳志一则卷二城池门郡城注引咸淳志三则所引者虽不过千万中之一二然尚足见其梗概至于卷十一学校门茅山书院注引咸淳续志一则或疑续字为衍文然方逢辰之志成于咸淳元年或其后另有续志亦未可定今仍存而不删焉　又案卷二坊巷门丹阳县坊十注乡都门丹徒崇德乡注津渡门叙闸类中闸注卷四土产门布注牛乳注卷七山类土山注洞类青龙洞注卷八庙类火祆庙注卷十二墓类吴季子墓注卷十三治所类都统司注卷十七司属类叙卷十九隐逸类焦光注并引旧志一则卷一叙郡门引旧志八则卷十九方外类沈建注引润州旧志一则卷八庙类留侯庙注卷十七将佐类从军舍人注俱引前志一则(以上所举皆嘉定志所无其已见嘉定志者及但云旧志不载旧志略而不书者概不列焉)虽未知其为咸淳志与否然要是宋以前之旧志故今亦汇举之以便阅者之寻检焉】 
　　以下见十六卷签判条后 
旧有壁记今不存嘉定志于壁记外得一人曰郑民彝今复得一人曰宫声
郑民彝仁宗时人太尉戬之子签书镇江军节度判官公事见华阳集
宫声左朝奉大夫签书节度判官厅公事见绍兴九年汪藻修学记
永乐镇江志 【永乐镇江志　案明时镇江志书亦多散佚然乾隆镇江志及嘉庆丹徒志其中引永乐成化等志者颇多而叙明以前之事亦多据宋元二志且闲有引咸淳等志之逸文者盖自来志书莫不递相沿袭良以时代近者闻见为较真也后之修志者诚能据宋元二志为本参之以明代诸志上采干道以前地志之逸文(熊克干道志虽已久佚然舆地纪胜等书所引正复不少此外如京口记润州图经等书散见于他书者尚可搜辑至于京口耆旧传等书现存于今者更无论矣)旁考文集说部等书(旧志之遗漏舛误者以文集说部等书证之可以刊谬订讹)以求折中于至当庶不至有因陋就简之弊也夫】 
　　以下见二卷京口闸条后
【至元间闸西北平陆二三里民居甚众后潮水侵啮其地皆沦入于江今止存十数家耳】 
　　以下见十五卷封君条前 
明朝本府知府 【正四品】 　同知 【正五品】 　通判 【正六品】 　推官 【正七品】 　经历司经历 【正八品】 　知事 【正九品】 　照磨所照磨 【从九品】 　检校 【未入流】 　司狱司司狱 【从九品】 　儒学教谕 【从九品】 　训导 【未入流】 　僧纲司僧纲 【从九品】 　副都纲 【未入流】 　道纪司都纪 【从九品】 　副都纪 【未入流】 　阴阳学正术 【从九品】 　医学正科 【从九品】 　织染局大使 【从九品】 　副使 【未入流】 　税课司大使 【从九品】 　副使 【未入流】 　大军仓大使 【从九品】 　副使 【未入流】 　炭渚驿丞 【未入流】 　京口驿丞 【未入流】 　丹徒坝官 【未入流】 　甘露坝官 【未入流】 　濒江新港坝官 【未入流】 　通津递运所大使 【未入流】 　广盈库 【未入流】 
丹徒县知县 【正七品】 　县丞 【正八品】 　主簿 【正九品】 　典史 【未入流】 　儒学教谕 【未入流】 　训导 【未入流】 　丹徒镇巡检司巡检 【入流】 　安港巡检司巡检 【入流】 　高资镇巡检司巡检 【入流】 　税课局大使 【未入流】 
丹阳县知县 【正七品】 　县丞 【正八品】 　主簿 【正九品】 　典史 【未入流】 　儒学教谕 【未入流】 　训导 【未入流】 　僧会司僧会 【未入流】 　道会司道会 【未入流】 　阴阳学训术 【未入流】 　医学训科 【未入流】 　税课局大使 【未入流】 　吕城坝官 【未入流】 　吕城驿丞 【未入流】 　云阳驿丞 【未入流】 　吕城镇巡检司巡检 【入流】 　包港巡检司巡检 【入流】 
金坛县知县 【正七品】 　县丞 【正八品】 　主簿 【正九品】 　典史 【未入流】 　儒学教谕 【未入流】 　训导 【未入流】 　僧会司僧会 【未入流】 　道会司道会 【未入流】 　阴阳学训术 【未入流】 　医学训科 【未入流】 　税课局大使 【未入流】 　湖溪巡检司巡检 【入流】 　长荡河泊所官 【未入流】 
丹徒陈裕武汉藩校字

至顺镇江志卷二十
　杂录〔一〕 【杂录○钞本无此二字　案张氏鉴云卷九丹徒县因胜寺门外有石羊注云事见杂录门又丹阳县戒珠院梁碑事注云见杂录门今杂录内不载而见于考古类又卷十二陵墓类吴季子墓条云详杂录门考古类是杂录其总名而考古其子目也今考卷八神庙门季子庙注云详见杂录门之考古类今在季子庙碑条下卷九显亲胜果寺注云详见杂录门考古类今在谢宅七佛条下法云寺注云详见杂录门考古类今在流水院钟条下因胜寺注云详见杂录今在考古类黄山谷疏条下保福寺注云详见杂录考古类今在保福佛脑条下昌国寺注云详见杂录门今在考古类钟铸开元条下广福院注云详见杂录门考古类今在易观音钟条下足征张说之确今特补杂录二字于此卷之首张氏又云卷三风俗叙注云见杂录郡事今无郡事一类考此志郡事类钞本误列于宋志今特改正盖郡事亦杂录之子目也】 
叙(缺)
　　天文
 　　甘露降祥
吴黄武二年五月曲阿言甘露降晋元兴三年三月己卯甘露降丹徒宋永初元年九月庚辰甘露降丹徒岘山元嘉二十七年五月甲戌甘露降东海丹徒泰始三年十一月癸亥甘露降南东海丹徒建冈以上并见宋志齐中兴元年十二月乙酉甘露降茅山弥漫数里见梁武帝纪梁绍太二年二月甘露频降京口或至三数升大如奕棋子见陈高祖纪唐甘露降北固山时李德裕建寺因以为名见甘露寺注
　　　大风为菑
宋孝建间南徐州大风飞落屋瓦城门倒覆见晋陵王诞传唐开元九年七月润州暴风雨发屋拔木才四年润州大风自东北海涛没瓜步并见唐志
　　　暴风裂帐 【暴风裂帐○钞本此条在观潮馈药条后　案上文甘露降祥大风为菑二条皆属于天文则暴风裂帐条亦当属于天文不应属于祥异今特改正】 
南唐徐知谔镇润州有蜀估持凤头至自言得之徼外蛮夷状如雄鸡广五寸朱冠金喙文彩焕烂如生冠上正平可用为枕人咸异之一日游蒜山除地为场连虎皮为大幄号虎帐与宾寮会饮其中忽暴风至裂帐尽碎如飞蝶凤头亦失去知谔惧而归属疾数日卒平生尝语人曰人生七十为大限吾生长王家穷极驩乐一日可敌世人二日年三十五其死乎至是如其言宋朝类苑载知谔以凤头并画牛一轴献后主煜煜持贡阙下知谔既病卒初不及事后主类苑传之失实也
　　　□□□□(缺) 【□□□□(缺)○(钞本无)　案杂录门内皆系四字为句两两相对而暴风裂帐条未有对句今补列此以存其概下文祥异类旱干水溢枯秸复生受金折禄观潮馈药洞宾足迹五条地理类鸠兹隶润京口谓京死葬朱方三条姓氏类许左甘纪一条文事类善变素丝深惜益友阳陶箴角篥养直送别四条武事类无忌斩修一条皆无对句今悉仿此例补□□□□（缺）于各条之后焉（人物类唐刘十三润李二十元诜还家杜秋归乡京口裴五钱唐盛童六条郡事类裴宽自戒若山遇仙二条俱系有正文无夹注今于各条下均注一缺字以备参考）】 
　　祥异 【祥异○(钞本无此二字)　案张氏鉴云卷十丹徒县真武道院注中有吕洞宾足迹图事详见灵异类今无此名目而洞宾足迹条下注见拾遗类四字疑拾遗是总门而天文灵异等皆其分目也今考旱干水溢枯秸复生沟城得铭掘园获印受金折禄观潮馈药等条在洞宾足迹条前皆当属于灵异钞本脱去灵异二字遂与天文类相混其误甚矣洞宾足迹条既在灵异类中则注末不应又言见拾遗类钞本衍此四字尤误之甚矣盖天文祥异拾遗皆系杂录之子目天文类祥异类当列于各类之首拾遗类当列于各类之末钞本误列拾遗类于祥异类之后而相逢曲阿条前脱去拾遗二字遂误衍于洞宾足迹条下此展转致误之由也张氏谓当补灵异二字是矣而又谓拾遗为总门天文灵异等皆其分目则未免有误盖宋志之拾遗类既是杂录门之子目则此志之拾遗类亦当是杂录门之子目不应另为总门也文事武事考古等类既皆是杂录之子目则天文灵异亦当是杂录之子目不应又为它门之子目也今补灵异二字于旱干水溢条前补拾遗二字于相逢曲阿条前删去洞宾足迹注中见拾遗类四字而移拾遗类诸条于下卷之末(宋志拾遗类亦列于杂录门各类之末)以复其旧】 
　　　旱干水溢
晋升平二年晋陵等五郡大水稻稼荡没黎庶饥馑见晋志大和六年晋陵等郡大水见废帝纪太元十七年六月甲寅京口西浦涛入杀人见晋志及宋志宋大明四年南徐南兖州大水见宋志陈永定二年八月丹徒兰陵二县界遗山侧一旦因涛水涌生沙涨周旋千余顷并膏腴堪垦植见 【一旦因涛水涌生沙涨周施千余顷并膏腴堪恳植见○(钞本无此二十一字)　案此条记陈永建二年之事乃陈高祖本纪之文钞本脱去二十一字遂致上下不相联属今据焦山本补入】 高祖纪唐永贞元年润池扬楚等州旱见顺宗纪元和四年十一月浙西苏润常州旱俭见宪宗纪元和七年夏扬润等州旱十一年润常湖陈许五州水害稼并见唐志太和七年十月辛酉润常苏湖四州水害稼又见文宗纪大中十二年舒寿和润等州水害稼光启初润州江水赤凡数日并见唐志
 □□□□(缺)
 枯秸复生
宋绍兴元年秋七月乙未朔浙西大帅刘光世以枯秸生穗为瑞奏之高宗曰岁丰人不乏食朝得贤辅佐军中有十万铁骑兵乃可谓之瑞此外不足信之
 □□□□(缺)
 沟城得铭
唐王璠以检校礼部尚书刺润州因沟其城既凿深数尺役人得一方石铭十二字云山有石石有玉玉有瑕瑕即休璠命寮佐辨之莫析其旨京口老人讲之曰此石非尚书吉兆也且公之先曰崟崟生础以文而观是山有石也础生璠是石有玉也璠之子曰遐休是玉有瑕瑕即休者绝也兆其绝绪乎见太平广记
 掘园获印 【掘园获印○(钞本掘作蔬获作玉)　案戴氏守梧云上条云沟城得铭若此条云蔬园玉印则二句不相对待考此条注云道士傅德占使掘之深三尺获玉印一钮盖蔬当作掘玉当作获方与上句字字相对今从其说改正】 
齐志永明九年曲阿县民广庆宅左有园园东南广袤四丈每种菜辄鲜异虽加采拔随复更生夜中尝有白光皎质属天状似垂绢私疑非常请师卜候道士傅德占使掘之深三尺获玉印一钮文曰长承万福□
 受金折禄
唐王琼贞元初为丹阳令三年调集皆黜落甚惋愤乃百千诣茅山道士叶虚中求奏章以问吉凶虚中年九十余强为奏之其章随香烟飞上缥缈不见食顷复堕地有朱书其末云受金百两折禄三年枉杀二人死后处分后一岁琼暴疾而终
 □□□□(缺)
 观潮馈药
曾慥百家诗选载苏养直居丹阳后湖盛夏追凉方与客对棋有衣褐者通谒云罗浮山道人江观潮直造坐曰罗浮黄真人以公不好世之所好气母已成令某持丹度公袖中出小合药黄色膏融养直以置佛室后食蜜雪和以龙脑一夕暴下而卒所亲记道人言亟取磨饮即苏绍兴十七年岁旦与家人酌别二日东方未明披衣曳杖出门行步如飞妻孥奔逐挽衣则已逝矣苕溪渔隐曰洪庆善与养直皆丹阳人余以问庆善庆善云初无此事乃曾端伯传闻之误
 □□□□(缺)
 洞宾足迹
郡城中有真武道院全真道人处之至元十九年仲冬大雪有道人迫暮叩门求宿衣服缕时羽众云集单位已满无可容者道人不肯他去因宿于庖舍次早莫知所在但见一盆覆地上启盆视之画一大圈于地圈内有双足迹其中各作一口字仍画地作四句云会得青蛇元妙识破师门孔窍价值万两黄金知音一文不要观者如市人皆以为吕洞宾也里人盛伯真命工横写成图留道院中
 □□□□(缺)
　　地理
 鸠兹隶润
指掌图曰润州鸠兹按左氏传襄公三年楚子重伐吴克鸠兹杜预注在芜湖县东今夷也又前汉志芜湖属丹阳郡又按姑熟志鸠兹在芜湖县东四十里春秋时吴邑杜预注为夷舆地志为兹皆古鸠兹地考此则指掌图以鸠兹隶润州特据丹阳故地以书
 □□□□(缺)
 京口谓京
献帝春秋刘备至京谓孙权曰吴去此数百里即有惊急赴救为难将军无意屯京乎权曰秣陵有小江百余里可以安大船吾方理水军当移据盖吴先都京复都建邺则京口亦谓之京
 □□□□(缺)
 宋拟东秦
宋鲍照从过旧宫诗云东秦邦北门非亲谁克居旧宫盖武帝微时所筑后为宫所谓丹徒宫也文帝以后数幸焉初武帝遗诏京口要地去都密迩非宗室近戚不得居之故邱希范诗亦曰实惟北门重匪亲孰为寄照诗以京口为东秦者取汉书东西秦之义
 唐号金陵
唐杜牧之诗金陵津渡小山楼一宿行人秪自愁潮落夜江斜月里两三星火是瓜洲盖唐人指京口曰金陵按张氏行役记甘露寺在金陵山上李约初至金陵于李锜坐屡赞招隐寺标致杜审权自润州刺史除尚书左仆射制曰顷罢机务镇于金陵骆宾王送阎五还润州诗序云言返惟桑修途指金陵之地元稹寄浙西大夫李德裕诗云金陵太守曾相伴如此者不可枚举盖当时江宁句容俱隶润州故也
　　　开伊娄河
唐地理志伊娄河开元二十七年润州刺史齐澣所开按澣本传云州北距瓜步沙尾纡汇六十里舟多败溺澣徙漕路繇京口埭治伊娄渠以达杨子岁无覆舟减运钱数十万
唐书音训京口在润州城东北甘露寺侧瓜步在今真州西六十里距扬州一百二十里宋文帝馈百牢于魏处也案今扬州西南二十里有瓜洲土人云其洲为瓜步也伊娄渠今无其名疑今瓜洲北至扬子运渠是其地当时瓜洲遥隶润州故澣得以改置
案今瓜洲去扬州四十五里音训止言二十里未详
李白有题瓜洲新河饯族叔舍人渡江诗云齐公作新河万古流不绝丰功利生人天壤同朽灭两桥对双阁旁树有行列爱此如甘棠谁云敢攀折吴关倚北固天险自兹设海水落斗门 【海水落斗门○(钞本无海字)　案此句乃李白题瓜洲新河饯族叔舍人渡江诗钞本脱一海字遂不成句今据太白集补入(文事类阳陶觱篥注引白乐天诗云关璀老死李衮生钞本死作老衮作兖考古类探微青猊注引苏东坡诗云破板陆生画钞本画作书今并据本集改正)】 潮平见沙汭云云
　　　修瓜洲城
宋宝佑四年赵与（上山下言）以总领兼郡是时瓜洲遥隶镇江宫人给官会三十万使修瓜洲城壁自水门及东护坦万人楼天子记城身东弩台石脚皆因旧加新边江女须护城四百六十四丈东西拼（上沙下木）木四十二丈蛤蜊坝二十五丈皆一新创造庀工于七月迄于五年五月
　　　栅口断牛
舆地志汉时有金牛出于山东驰到曲阿界村人栅断其道谓其地为栅口牛忽奔骤因曰奔牛又四蕃志云万策湖中有铜牛人逐之上东山入土掘走至此栅今栅口及堰皆以此号二说稍异
　　　庱亭射虎
韵书注庱吴中亭名孙权射虎伤马地音力拯切
　　　延陵破培
京口集有李仲殊延陵破培诗云管鲍分金旧所传破培今见想前贤义风扫地天还日一遗基一泫然详其诗意必有所指
　　　大江涨沙
山川形势固有时迁易大抵江中多沙初自水底将涌聚傍江居人多能以水色验之渐涨而出水初谓之涂泥地已而生小黄花谓之黄花杂草地其相去迟速不常近不过三五年者自黄花变而生芦苇则亘数十里皆为良田其利不赀故有辨其水色即请射而驾空出税二三年者予在丹徒闻金山之南将有涨沙者安知异时金山复不与润州为一邪蔡宽夫诗话
　　　死葬朱方 【死葬朱方○(钞本此条在拾遗类相逢曲阿条后)　案注云京口江山素号奇伟又云盖新丰地平如掌庶不至坏江山之形势是此条本当列于地理不当列于拾遗明矣今改正(随候朱方条钞本列于文事类善变素丝条后今案此四字与善变素丝不对而与相逢曲阿条字字为对盖朱方与曲阿皆是地名而以随候对相逢较诸以死葬对相逢尤为工确况其注中以从辇应对为主而赋诗事但于注末言之然则此条当列于拾遗类不当列于文事类明矣今亦改正)】 
京口江山素号奇伟汴宋时士大夫有生居洛阳死葬朱方之语绍兴罹兵屯大军于江上先时公卿甲第与夫名胜之迹率为营寨所占穿凿殆遍厥后江上诸帅多生于此亦江山之秀不在此而在彼也郡守刘子羽尝曰予若早来则当置诸寨于新丰盖新丰地平如掌庶不至坏江山之形势
 □□□□(缺)
　　人物
 曲阿宏戎
晋徐州刺史庾希以罪免与故青州刺史武沈之子遵聚众于海滨略渔人船夜入京口城平北司马卞耽踰城奔曲阿与曲阿人宏戎发诸县兵三千并力屯新城以击希希战败闭城而自守
</div>
    <div class="pagination">
<a href="至顺镇江志_page86.html">上一页</a><span>...</span><a href="至顺镇江志_page82.html">82</a><a href="至顺镇江志_page83.html">83</a><a href="至顺镇江志_page84.html">84</a><a href="至顺镇江志_page85.html">85</a><a href="至顺镇江志_page86.html">86</a><span class="current-page">87</span><a href="至顺镇江志_page88.html">88</a><a href="至顺镇江志_page89.html">89</a><a href="至顺镇江志_page90.html">90</a><a href="至顺镇江志_page91.html">91</a><a href="至顺镇江志_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
