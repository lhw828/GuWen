<!DOCTYPE html>
<html>
<head>
    <meta charset="UTF-8">
    <title>浙江通志 - 第 115 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 115 页/共 787 页</h1>
    <div class="content">　　毗山亭　太平寰宇记在毗山梁太守柳恽创与郡主簿呉均有毗山赠答诗
　　临湖亭释皎然有冬日游法华寺高顶临湖亭诗三癸亭　名胜志在杼山鲁公为陆鸿渐建其时为唐大厯七年癸丑歳冬十月癸卯朔二十一日癸亥落成故名【顔真卿三癸亭诗杼山多幽絶胜事盈跬步前者虽登攀淹留恨晨暮及兹纡胜引曾是美无度歘构三癸亭贤惟陆生故高贤能剏物疎凿皆有趣不越方丈间居然云霄遇巍峩倚修岫旷望临古渡左右苔石攅低昂桂枝蠧山僧狎猿狖巢鸟来枳棋俯视何楷台傍瞻戴颙路迟回未能下夕照明村树】
　　黄浦亭　顔真卿乌程县杼山妙喜寺碑寺前有黄浦桥桥南有黄浦亭宋鲍照赋诗处【呉兴掌故黄浦出黄蘗涧因名讹传松江大浦亦名黄浦郡志附为黄歇所开谬甚】
　　烟雨亭　崇祯乌程县志在县东南唐令李和建洼樽亭　万厯湖州府志亭内有李相石樽唐大厯中建【崇祯乌程县志岘山上有石窦如樽可注十酒唐开元中李适之为郡别驾儶所亲登山恣饮后入相因呼李相石樽顔鲁公守郡亦与门生弟侄宴集联句】
　　五花亭　呉兴志在岘山为韦氏建唐选士用五花判事韦琮韦南金韦景先三世为郡守因名
　　垄山亭　太平寰宇记在乌程县北垄山临眺四旷浮碧亭　郑明选游岘山记湖山之胜如浮碧亭所见益旷
　　笑月亭　爱山亭　治湖州府志俱在道山伏虎岩上
　　甘泉亭　崇祯乌程县志在道埸山瑶席池之上余不亭　释皎然有余不亭重送卢孟明游江西诗四水亭　治湖州府志在定安门马公桥宋宣和中葛胜仲建【名胜志四水曰苕溪前溪余不溪及北流水】
　　少岩亭　徐咸西园杂记谢公岩在岘山晋谢希逸游此故名其东复有一岩予作亭其上名曰少岩
　　旷逺亭　刘一止毗山呉约仲旷逺亭诗序唐呉均诗平湖旷以远莫子及取以制名盖呉均旧隐也
　　卞峯亭　梅尧臣有陪胡武平游雅上人房卞峯亭诗
　　濯缨亭　崇祯乌程县志在定安门内瞰余不溪宋绍兴中知州事朱胜非建为迎饯之所
　　迎春亭　治湖州府志在东门内唐杜牧建长烟亭　郑明选游下菰城记四面累土如山其内松树千章寻至一亭曰长烟亭
　　宜晩亭　望湖亭　西呉里语并在道山
　　湖山絶胜亭　湖山一览亭　乌程县志并在岘山霞披亭　呉师道题赵明仲霞披亭诗云石曾营霅水傍霞披更出弁山阳
　　仰高亭　泊宅编朱正夫致仕居呉兴城作仰髙亭弄雪亭　崇祯乌程县志在西余山
　　涧亭　沈与求有过弁山次韵朱仰止涧亭絶句古梅亭　治湖州府志古梅亭在乌程县梅泾聚芳亭　崇祯乌程县志在晟舍元隐士闵天福作芳菲亭　太平寰宇记白苹洲上有顔真卿芳菲亭五亭　呉兴志郡有五亭曰白苹集芳山光朝霞碧波名胜志白苹洲在霅溪东南刺史杨汉公建五亭于其上【白居易五亭记湖州城东南二百步扺霅溪溪连汀洲洲一名白苹梁呉兴守柳恽于此赋诗云汀洲采白苹因以为名也大厯十一年顔鲁公真卿为刺史始作八角亭游息焉后又数十年至开成三年农杨君为刺史乃疏四渠濬三池树三园构五亭卉木荷竹舟桥廊室洎游宴息宿之具靡不备观其架大溪跨长汀者谓之白苹亭介三园阅百卉者谓之集芳亭面广池目列岫者谓之山光亭翫晨曦者谓之朝霞亭狎清涟者谓之碧波亭五亭间开万象迭入向背俯仰胜无遁形每至汀风春溪月秋花繁鸟啼之旦莲开水香之夕賔贤集歌吹作舟楫徐动觞咏半酣飘然恍然游者相顾咸曰此不知方外也人间也又不知蓬瀛昆阆复何如哉大凡地有胜境得人而后发人有心匠得物而后开盖是境也实栁守滥觞之顔公椎轮之杨君缋索之三贤始终能事毕矣岂偶然哉君名汉公字用义开成四年记】
　　叠翠亭　三滙亭　治湖州府志在白苹亭北宋庆元中李景和重建北为三滙亭众溪皆会于此
　　归雁亭　归安县志府治北天庆观郡守孙莘老作【名胜志莘老治湖时作于天庆观中道士崇恱乞名于东坡坡以归雁与之白玉蟾归雁亭诗坡仙曾此数归程归雁因而扁此亭草劲风刚苕水绿木枯雪老弁山青霜翎去去賔沙漠云足翩翩影洞庭渠亦偶来还自去弋人何用慕青防】
　　鸥波亭　郑明选游月湖记在月湖上赵子昂遗址云臻亭　名胜志在琏市司徒墓傍
　　卷雨亭　踏云亭　治湖州府志并在长兴县旧治防后宋建
　　共赋亭　逍遥亭　玉方亭　振彩亭　治湖州府志在长兴旧廨后圃俱宋建
　　顾曲亭　积春亭　直钩亭　治湖州府志在长兴县旧尉防内
　　若溪亭　嘉靖长兴县志在县治尉防宋令赵汝燧建今废址在县廨【治湖州府志又改名按节】
　　南浦亭　嘉靖长兴县志在县治东一里宋嘉定癸未尉史岩之建【治湖州府志按节南浦二亭皆迎饯使客之处】
　　五劝亭　嘉靖长兴县志在县治东南回溪桥宋皇祐中令许遵建
　　庱亭　治湖州府志在长兴悬脚岭下呉孙权擒虎于此唐沈法兴将蒋元超战庱亭即此
　　境会亭　嘉靖长兴县志一名芳岩在悬脚岭唐时呉兴毘陵二郡守分山造茶宴会于此【白居易夜闻贾常州崔湖州茶山境会亭欢宴诗遥开境会茶山夜珠翠歌钟俱绕身盘上中分两州界灯前合作一家春青娥对舞争妙紫笋齐尝各鬬新自笑花时牕下客蒲黄酒对独眠人】
　　罨画亭　治湖州府志长兴县西罨画溪有罨画亭
　　望湖亭　嘉靖长兴县志在五峰絶顶东望具区烟波万顷上有古松二枝
　　溪光亭　嘉靖长兴县志在县西罨画溪上
　　忘归亭　嘉靖长兴县志在顾渚山有司采茶寓此洗心亭　长兴县志在县西五峯山元黄德芳建四照亭　治湖州府志在德清县旧廨四面皆山香风亭　治湖州府志在德清县旧廨临荷池清意亭　万厯湖州府志在德清县治之后宋县令章鉴得古梅奇甚因作此亭
　　明秀亭　德清县志宋县治圃内有明秀亭周植绯桃海棠榜曰红云坞
　　古香亭　德清县志宋县治内有大桂上防章鉴建左顾亭　治湖州府志在德清县余不溪上孔愉放之处【葛应龙左顾亭记晋车骑将军孔愉放于中流左顾暨以功受余不亭侯之封铸印印左顾自是名溪是亭之址南面呉羌山北枕余不溪中创三间以复左顾亭之旧东曰济川西曰际清其济可博其清可全则重新斯亭之意不没矣刘一止溪左顾亭二首余不溪上山映我杯中绿我醉狂欲歌潜蛟睡方熟溪面寒无风澄莹千丈绿我欲放轻舠霜镜不可触】
　　呉羌亭　万厯湖州府志在德清县阜安桥之右西亭　西呉里语在德清县西后枕北流水唐人诗云送客莫辞秋晩溪好处西开即此宋县令吕好问改名登仙后邑人改第一溪山亭
　　观心亭　德清县志在县北石壁山半月泉左二字宋髙宗御书
　　望蠡亭　余不志在县西积谷山巅正对蠡山雪月亭　沈与求有次韵李通直题慈相寺雪月亭诗
　　紫芝亭　戴表元紫芝亭记集贤赵君之隐居在德清龙洞山大德庚子紫芝生其侧因以名亭
　　舞翠亭　德清县志在宋尉司之左【张祁舞翠亭诗浩荡秋光里扁舟过徳清楼台占山影鵞鸭乱溪声小饮经年别高歌一邑惊娟娟照人月还忆谢宣城】
　　仙亭　德清县志在溪上真人王寿衍作二柳亭　万厯湖州府志在武康县旧治圃内宋建寒秀亭　阳春亭　毛滂蓦山溪词序武康县令舍为亭二以寒秀阳春名之
　　松桂亭　西呉里语宋程九万为武康令公余喜吟咏着松桂林集因以名亭
　　歳寒亭　治湖州府志在武康旧廨宋庆元中令丁大声即画舫斋建
　　明月亭　治湖州府志在武康县明月洲上濯缨亭　潄玉亭　名胜志武康响应山有定光院在岩腹中小池上有濯缨亭下有潄玉亭
　　远光亭　治湖州府志在武康县东后溪上宋宣和三年朱容建
　　藏春亭　挂云亭　名胜志武康县东有烟霞坞唐刘颖士秀叔别业中有岩岩前瀑泉声激如雷梅花绵亘数里有亭曰藏春桥亭曰挂云
　　覔云亭　治湖州府志在安吉旧廨防事后宋建静凉亭　治湖州府志在安吉旧廨宋建前瞰大池
　　清淑亭　治湖州府志在安吉旧廨宋建
　　三角亭　西呉里语在安吉治内邑人俞退翁诗春无四面花夜欠一檐雨
　　得助亭　万厯湖州府志在安吉州旧丞防宋建真赏亭　嘉靖安吉州志在州西三里落石山宋县令安鼎构又有增明亭呉益构【章纲真赏亭赋真赏主人落亭之成以酒属客曰余家于西南眇天一涯陆驰水浮至于吴中览山川之胜多矣朅来鄣南俯仰攸责簿书期会羁鞅纠纒平时心目晦雾是厄岂意枕书之梦犹蹑登山之屐窈万壑之纡鬰俨千歳之岝防景□恍以恢恑余徘徊而叹息谓游观之乐此盖轩楹之几席忽悟觉曰余居非槐安之旧都岂华胥之故国虽可追于幻境亦永慨于陈迹既旦而兴曾弗复思驾言西郊有事佛祠偕我同僚俱戾于兹披防茸于朝露得爽垲之遗基悯废地于余衷感畴昔之神驰亟经管于栋宇幸告成于工师揭真赏之新名摭老仙之旧词余以为此邦之奇观始无遗矣客曰胜惟其地乐在于人志宏于适目了于新试登斯亭而傲睨挹四面之嶙峋林莽直而周密烟云改于逡巡天容低而益逺鸟影澹而俄湮吾酬应之不给空拄颊而岸巾彼画栋珠帘之章余霞澄江之句文章景物皆有限而止也孰若此意之无限哉由是言之微主人斯亭孰成非清赏兹山孰取仆请敬酌式献是语】
　　观风亭　嘉靖安吉州志在落石山真赏增明皆废而观风独峙亦一郡之秀也
　　采芝亭　鲁伯能故鄣东禅寺记东山之上屏山九叠镜水千寻过采芝亭揽飞龙湖雪拥寒梅月藏香桂
　　明月楼　万厯湖州府志在府治子城西南隅唐贞元十三年建【苕溪诗话杨杰有明月楼诗云江南地暖少严风九月炎凉正得中溪上玉楼楼上月清光合作水晶宫呉兴因此诗谓之水晶宫】
　　消暑楼　西呉里语在谯门东唐贞元十五年刺史李词建与清风会景三楼鼎峙于子城之上谯门翼于前卞苍拥于后为一郡伟观宋淳祐中知州髙衡孙即旧址建二楼消暑改曰镇霅清风仍旧名会景则为修廊子城上又有赏春望阙玩景映溪照霞五楼【杜牧消暑楼诗晴日登攀好危楼物象饶一溪通四境万岫绕层霄鸟翼舒华屋鱼鳞櫂短桡浪花机乍织云叶匠新雕台榭罗嘉卉城池敞丽谯蟾蜍来作鉴防蝀引成桥燕往随秋叶人空习早朝楚鸿行尽直沙鹭立偏翘暮角栖游旅清歌惨泬寥景牵游目困愁托酒肠消逺吹流松韵残阳度柳梢时陪庾公赏还悟脱烦嚣】
　　韵海楼　晏公要唐大厯七年刺史顔真卿建万厯湖州府志真卿着韵海镜源于此故名
　　卞苍楼　冶湖州府志在郡治子城北取徐陵碑髙卞苍苍为名
　　镇湖楼　西呉里语旧在郡城南
　　胜赏楼　叶适湖州胜赏楼记太守赵公既新白苹亭复楼于侧其言曰清风水遁碧澜山隐兼之者斯楼也君名希苍字汉英嘉定十五年记
　　水楼　皇甫曾有集乌程水楼留别顔真卿刺史诗朝阳楼　呉融有题湖州朝阳楼诗
　　南楼　释皎然有喜皇甫侍御过呉兴刺史顔真卿南楼玩月诗
　　观农楼　释皎然有登呉兴观农楼和崔使君诗天隐楼　沈遘有题呉兴沈沔天隐楼诗
　　览古楼　西呉里语杜处逸作于通元观聚书万卷管公楼　赵孟頫管公楼孝思道院记其地曰栖贤吾妻仲姬父讳伸倜傥尚义乡里称之曰管公剏楼三间以祀之
　　鱼脯楼　成化湖州府志归安县仪鳯桥南堍昔歳贡鱼脯于此楼修制后罢贡为民居今其地有鱼楼界
　　金婆楼归安县志在鱼脯楼东金婆好道遇异人得太乙养元之道后尸解
　　清风楼　石柱记笺释长兴顾渚明月峡茶生其间唐有贡焙院院侧有清风楼张文规诗清风楼下草初茁明月峡中茶始生
　　生逺楼　毛滂蓦山溪词序武康令舍以生逺名楼莲花阁　菰城文献唐太和二年乌程县治生莲花名莲花阁
　　浮晖阁　呉兴掌故在定安门内贾收耘老所居【渔隠丛话贾耘老水阁在苕溪上景物清旷东坡题诗画竹于壁沈会宗曾赋小词余尝有诗云三间水阁贾耘老一曲清词沈会宗无限当时好风月如今总属绩溪翁蘓轼乘舟过贾枚水阁收不在见其子三首爱酒陶元亮能诗张志和青山来水槛白雨满渔簑涙垢添丁面贫低举案娥不知何所乐竟夕独酣歌嫋嫋风蒲乱猗猗水荇长小舟浮鸭緑大杓泻鹅黄得意诗酒社终身鱼稻郷乐哉无一事何处不清凉曵杖青苔岸繋船枯柳根德公方上冡季路独留言已占蒲鱼港更开松菊园从兹来往数儿女自譍门】
　　汀风阁　治湖州府志在碧澜堂北
　　怡云阁　避暑録话圆证寺大松三十余株夹道蔽日桥合诸涧经朱子怡云阁之前
　　清风阁　张刚有与子昂同登清风阁聨句诗见呉兴艺文补
　　海天阁　崇祯乌程县志在道山巅
　　清逺阁　崇祯乌程县志在岘山
　　温阁　顔真卿杼山妙喜寺碑寺东偏有招隐院其前堂西厦谓之温阁
　　泠然阁　德清县志在县北石壁山半月泉上披云阁　呉兴掌故在半月泉后易名清暑阁爱山台　治湖州府志在郡治西北隅宋郡丞汪泰亨所创取东坡道场山诗尚爱此山看不足之句名之
　　歳寒台　治湖州府志在郡治子城东壁
　　舞台　西呉里语归安县旧尉防有舞台在荷池中蘓台　崇祯乌程县志在临湖门城楼之西宋郡守蘓轼筑后人因称蘓台
　　拟岘台　王安石有为呉兴裴使君赋拟岘台诗鳯凰台　崇祯乌程县志在鳯凰山
　　钓台　成化湖州府志乌程杼山妙喜寺有何楷钓台顔鲁公诗俯视何楷台即此又长兴西北三十里有石壁如屏亦称钓台相传陈髙祖少时钓处
　　荐春台　嘉靖长兴县志在子山左令熊明遇筑每清明前三日诣顾渚山采茶先于此拜接
　　纵云台　治湖州府志在德清旧廨内宋令沈造与沈长卿陈祖安觞咏于上取退之释峤孤云纵因名【刘一止纵云台记徳清山水明丽清逺为他邑冠县治枕山山岿然特髙为百里之镇旧有台下直令舍相距仅百尺名木秀蘤分列左右天欲雨云气习习生于步武襟衱之间今大夫沈次仲与二客燕其上客咏韩吏部释峤孤云纵以为台名次仲属为记次仲之心岂以云之逸为可羡将似之耶余邑寓山楼朝见云之出暮见云之归进退容与于太虚寥廓之中其于出处何心哉今次仲方仕余方隠迹若不同而从容于事物之境则未始有异也次仲勉乎哉绍兴五年记】
　　望江台　伍余福游天目山记西上望江台钱塘一带隐隐如白练
　　乌巾氏宅　万厯湖州府志在乌程县升山
　　伍子胥宅　西呉里语乌程伍林村旧传伍员尝寓于此
　　谢安宅　万厯湖州府志在乌程县治南即霅溪馆谢灵运宅　呉兴掌故在乌程东南即福田寺谢元宅　西呉里语郡城内车骑坊在府前东北大街晋车骑将军谢元尝寓此
　　戴逵宅　西呉里语乌程戴山昔戴逵曾居此何楷宅　太平寰宇记乌程县何山晋何楷居此修儒业【汪藻何山何氏书堂记呉兴环城皆水独西南冈岭相属而得浮屠氏之居二焉东曰道西曰何山何山立于宋元嘉中其兴先道五百年而隘陋反出其下于是游道场者如入王侯之家隆楼杰阁吞纳江湖已而过何山则草树葱茏轩牕窈窕经行之地皆雅洁幽深如造髙人隐士之庐至者忘归不知雄盛移而为清胜也寺有何氏书堂冈记相承以何氏晋时尝读书此山后为呉兴太守以其居为寺而名其山顔鲁公亦曰寺西南有何楷钓台则楷居此山无疑然楷姓名于晋史无所见惟沈约宋书叙何子平曾祖楷为晋侍中括地志谓楷为呉兴太守皆不得而知也以余考之寺有宋禅幽寺碑云元嘉十四年创立精舍于金盖山初不言楷时有寺且何山之名于梁呉均诗始见之疑楷尝学此山其名迹在人后人慕之即其处为精舍耳谓楷以其居为寺者非也】
　　柳恽宅　崇祯乌程县志恽曾居毗山有读书堂存焉一綂志作唐柳浑误
　　章后宅　呉兴掌故在府治东北陈永定三年舍为龙兴寺即今之天宁寺
　　沈亚之宅　呉兴掌故在府治北唐中和二年舍为寺即天圣寺
　　牟子才宅　崇祯乌程县志在定安门内今为仓萧翼宅　万厯湖州府志即鸿禧寺
　　朱处士别业　刘长卿有过湖南朱处士别业诗见呉兴艺文补
　　陆羽别业　释皎然有喜集陆处士羽青塘别业诗施肩吾宅　呉兴掌故在归安县东施渚镇
　　王彦宅　崇祯乌程县志王安抚彦宋名将宅在乌镇
　　丁胜宅　崇祯乌程县志丁节度胜其宅在乌镇平等桥东
　　周密宅　呉兴掌故周密字公谨其祖少傅公侨居郡城天圣寺侧公谨复置业弁山
　　赵孟頫宅　归安县志在甘棠桥南宅有大银杏树相传为松雪手植【沈梦麟赵仲穆席上作莲花庄北长桥东客来卜居水晶宫参差楼阁烟尘外窈窕山川图画中细雨新帆来舞袖故家乔木镇春风请看杜牧题诗处千古风流一笑同】
　　呉夫槩宅　万厯湖州府志在长兴上槩村
　　陈武帝宅　呉兴志广惠寺在长兴县治东九里相传为陈武帝故宅【吴兴掌故光大元年诏立为天居寺宋治平间改为广惠寺明一统志宅内有井相传武帝生时井水涌出浴帝因名圣井又曰浴儿井归有光有记】
　　陈文帝宅　呉兴志长兴县西二里号长城宫天嘉二年置于大宁寺后【长兴县志顔真卿碑及汪藻刘一止诗序皆言报德寺为陈文帝故宅李宗谔又云大雄寺即长城宫】
　　程林宅　嘉靖长兴县志在县南程林乌巾二家能酿酒程氏桥即林所居今为平政桥
　　金曼倩宅　太平寰宇记金潭在长兴县西四十里汉楼船将军金曼倩居之
　　钱林宅　西呉里语汉钱林建平中为谏议大夫王莽专政遂隐于长兴陂门里其故宅在子山园林幽趣花石佳致层阁皆山髙门临水【治湖州府志陂门里即上阁步】
</div>
    <div class="pagination">
<a href="浙江通志_page114.html">上一页</a><span>...</span><a href="浙江通志_page110.html">110</a><a href="浙江通志_page111.html">111</a><a href="浙江通志_page112.html">112</a><a href="浙江通志_page113.html">113</a><a href="浙江通志_page114.html">114</a><span class="current-page">115</span><a href="浙江通志_page116.html">116</a><a href="浙江通志_page117.html">117</a><a href="浙江通志_page118.html">118</a><a href="浙江通志_page119.html">119</a><a href="浙江通志_page120.html">120</a><span>...</span><a href="浙江通志_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
