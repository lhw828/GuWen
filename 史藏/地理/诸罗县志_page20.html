<!DOCTYPE html>
<html>
<head>
    <meta charset="UTF-8">
    <title>诸罗县志 - 第 20 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>诸罗县志 - 第 20 页/共 37 页</h1>
    <div class="content">
　　内山丛峰陡峻，鲜五谷。斫树燔根，锄山以种芋。魁大者可六、七觔，贮以为粮。食之法，掘坎积薪烧炭为火窖，投芋于中，灰覆之，乃掩以土；熟殊香美，聚一社之众发而噉焉，不分彼此；甲尽则乙，鱼贯而启，以果其腹。或曰此南路傀儡番俗也，或曰内山诸番大都如是。 

　　淡水鸡笼各社不艺园，无葱韭生菜之属（或曰其地不宜）。鸡最蕃；客至，杀以代蔬，弗之贵也。宝冬瓜；官长至，抱瓜以献，佐以粉餈，鸡则以犒从者。 

　　乌兽之肉，傅诸火，带血而食。麋鹿刺其喉，吮生血至尽，乃剥腹；草将化者绿如苔，置盐少许，腌即食之；但不茹毛耳。 

　　捕小鱼，微盐渍之，令腐；俟虫生既多，乃食。亦喜作鲊鱼，以不剖腹而腌，故速腐。细切鹿肝为醢，名膏蚌鲑；藏久，云可愈噤口痢。 

　　鱼肉蛆生，气不可闻，嗜之如饴，群噉立尽。果嗜檨及番石榴。番石榴，俗所称梨仔拔者也；臭如■〈囗外必内〉鸡，番酷嗜之。投以鲜荔子，或以为恶。 

　　生番入山，以生姜为糗糒，和水而嚼，佐以草木之实；云可支一月。 

　　庐舍 

　　番舍形如小账房，开门于横脊，鞠躬而入。夫妻、子女团聚一室，臭不可闻。南社、东西螺、新港、萧垄、麻豆、目加溜湾数社规模壮敞，封土墩为址，作室于上；昂其前可五尺，门架木横以入。大者广五丈，深十丈许，如余皇；中柱以乔木，梁椽、四壁悉材篔筜。左右前后门户疏通，覆以茅茨，剪洒绝尘；前施丹艧，竟可以画舫额之。 

　　居室外，结茅为禾间；番喜禾，故名之也。竹木交加，迭空而起，离地数尺如小楼；贮粟其上，以避蒸湿霉腐。视田畔高敞地，结数椽为憩息之所，荫以竹木；收获时，寝食其中，曰田寮。 

　　社中择公所为舍，环堵编竹，敝其前，曰公廨（或名社寮）。通事居之，以办差遣。 

　　凡作室，合社之众助之。先剉竹结椽桷为盖，各一大扇；竖柱上梁毕，众共擎盖而升，编茅以覆。另结茅为顶，于横脊之两端如枕形。落成，出酒相饷；男妇毕集，酩酊歌舞，极欢而罢。为禾间，则覆茅于盖而擎之。 

　　南嵌以上诸番，或架木以板为屋，形如覆舟。 

　　内山有松石，凿之成片，下砌为墙、上以代陶瓦；方、广一丈，望之天然石室也。 

　　新港、萧垄、麻豆、目加溜湾四社，地边海空阔，诸番饶裕者，中为室，四旁列种果木；廪囷圈圉，次第井井。环植莿竹，广至数十亩。 

　　器物 

　　粟不粒积，剪穗而藏、带穗而舂，无隔宿之米。以巨木为臼，径四尺、高二尺许，面凹如锅，凿空其底，覆之如桶。旁窍三、四孔，以便转移。杵辄易手，左右上下，按节旋行，或歌以相之。将旦，村舍络绎丁东远扬，若疏钟清磬；客骤听者，不辨为何声。陈小崖「外记」：『粤东南海神祠有大小铜鼓二，制如淮鼓，中有脐突起，击之阗然；云传自汉代古物』。木虚应地，铿若金奏；金虚应地，幻为革音：清浊各异。番夷制器，埒诸古人矣。 

　　杙，三足于地，阁木扣于上以炊；或支以三石块，若鼎峙然。木扣陶土为之，圆底宿口，微有唇起以承甑。甑以大木刳虚其中若桶，编篾为脐。近亦有用小铁锅兼筑灶者。 

　　规木虚其中，围三尺许，函口如槽；横竹木杆于内，卷舒其经，缀线为综，掷纬而织达戈纹、粗布系腰小带，花纹历录可爱。 

　　坚木削刀扣之，左右各置小坛，扣声相应，清亮如磬。 

　　室中壶庐，累累以百十许，多为富。大者容二斗。嫩时，味苦不可食。俟坚老，截顶出瓤，选其小而底相配者制为盖，泽以鹿脂，摩娑既久，莹赤如漆。番人于于役，用装行李，雨行不濡。传递公文，遇大水，取置其中，戴于首而渡。汉人重价沽之，弗售也。 

　　削竹为嘴琴。其一制如小弓，长可尺余或八、九寸，以丝及木皮之有音者纶为弦；扣于齿，爪其弦以成声。其一制略似琴形，大如指姆，长可四寸，窍其中二寸许，钉以铜片，另系一小柄；以手为往复，唇鼓动之，声出铜片间如切切私语，皆不能远闻，而纤滑沉蔓，自具一种幽响。夜月更阑，猫踏（见下「杂俗」）与番女潜相和，以通情好。 

　　截竹窍孔如箫，长者可二尺；通小孔于竹节之首，按于鼻横吹之，曰鼻萧。可配弦索，音节颇似而不扬，当为箫之别调。 

　　用芦管长寸许，丝缠其半；又其半扁如鸭嘴。截竹长六、七寸，窍三孔；函芦于竹，骈而吹之，曰芦笛。音如滇、黔间苗■〈犭仲〉之芦笙，而悲壮过之。清秋夜月，令人起塞上之思。 

　　铸铁长三寸许，如竹管；斜削其半，空中而尖其尾，曰萨豉宜、又曰卓机轮。系其尖于掌之背，番约铁镯两手，足举手动，与镯相撞击，声铮铮然。或另衔铁舌，凹中；系之脐下，摇步徐行，锵若和鸾。骋足疾走，则周身上下，金铁齐鸣，听之神竦。 

　　弓取材于竹，密缠以藤，藤染茜草，其色朱。内山番或以韧木为之，不知柘与桑也。无弰，不需筋角胶漆；绳纻为弦，渍以鹿血，坚韧过丝韦。露宿不橐，亦无反弛之虞。底局不至于彀，而发射搭箭于左。 

　　小竹坚直，美亚会溪用为箭，傅以翎；翎如汉人之制而剪其梢。或增为五面，密缠以丝，鹿血鋈之如漆。镞，铦利贯骨，有长至四寸许，如鎗舌者。 

　　镖枪杆长五尺许，疏可及三、四十步，锋铦利。或鎗舌为钩距，形如个字；括入杆中，用长绳并杆系之。中物，则枪舌倒挂而不能出。麖鹿负痛奔逸，杆摆落，与绳俱挂草木间；番从后尾之，无得脱者。 

　　男女出门，身不离铁。刀之制，或方头、或尖叶，长不满尺，铦于斧斤。木鞘韬之，横系腰背。 

　　刳木为牌，高齐膺，阔二尺许；取木之最坚者为之。内凹外凸，中画日月，或黑白相亚；制如舞干。 

　　以藤为笼，下底上盖，方圆、高低、大小不一。汉人购之，内外加以漆，饰铜以便锁钥，殊为坚致。 

　　编竹篾为篮，其制圆，曰霞篮。番无升斗，以此为量；大者装至三、四石。内山有藤簸箩，径围可三丈。 

　　杂俗 

　　诸流寓于台者称唐人，犹称汉人也。郑氏窃据，唐人既多，往来相接，长幼尊卑皆呼兄弟。半线以上，称「付遁」（番语亲戚也）。称内地，统名之曰唐山。 

　　无历日，不识岁，时以稻熟为一岁。不知庚甲，问其年几何，茫然也。黠者如古结绳之初，稻熟时，辄加一结。或折枝藏于室，核其数，终不知溯自初生凡几春秋也。以月圆为一月，不知有闰。 

　　老番能占岁；草初发，视今岁何者居先，则定一岁旱潦丰歉。师旷云：『岁欲甘，则甘草先生；岁欲苦，则苦草先生』。番犹古先民之遗也。 

　　春以草验风信；初生无节，则周岁无台。每多一节，主台一次；验之不爽。近汉人亦有识此草，不知著名，但曰风草。 

　　习红毛字，横书为行，自左而右；字与古蜗篆相彷佛。能书者，令掌官司符檄课役数目，谓之「教册仔」。今官设塾师于社，熟番子弟俱令从学，渐通汉文矣。 

　　红毛字不用笔，削鹅毛管为鸭嘴，锐其末，捣之如毳，注墨渖于筒，湛而书之红毛纸。不易得笺，代之以纸，背堪覆书也。 

　　途次相遇，少者侧立，先问讯长者，俯以俟；长者既过，乃移足。朋侪则互相问。饮食无论多寡，分甘必遍。或汉人入社，以烟、糖相饷（二物番所酷嗜）。已遍而忽有后至者，虽素不谋面，必更均而与之。 

　　客至，出酒以敬，先尝而后进；香炉、瓷缾悉为樽斝。槟榔熟，则送槟榔；必采诸园，不以越宿者饷客。 

　　大武郡以北，官长至各社，舂香禾为餈；盛以盘，择女之尤者擎而戴于首，跪马前进之以为敬。 

　　夫妇自相亲■〈目匿〉，虽富无婢妾、僮仆。终身不出里闬；行携手、坐同车，不知有生人离别之苦。不为窃盗穿窬，不识博奕；种织、渔猎、樵采之外，浑乎混沌之未凿也。近乃有呼卢角胜者。 

　　番妇耕获、樵汲，功多于男；唯捕鹿不与焉。能织者少，且不暇及；故贸易重布。钱榖出入，悉以妇为主。 

　　麻豆、目加溜湾以上，老番穷无依，则亲属共收恤之，无流落为丐者。新港距郡不远，或丐于市。 

　　番无愁暑雨祁寒，负重挽车，度险出淖，状若甚蹙者；曾未驻足息肩，已歌呼呜呜，喜跳自若矣。佣直作苦，劳之酒，则终日不倦。 

　　春初为秋千，略如汉人之制；高可丈许，中以木为舁，止容一人；绕梁旋转如纺，上下可数十回。汉人效之，辄晕而呕。 

　　舍前后左右多植槟榔，新港、萧垄、麻豆、目加溜湾四社为最。森秀无旁枝，修耸浓阴，亭亭直上。夏月酷暑，扫除其下，清风徐徐，令人神爽。汉人近亦广植之，射利而已。有至崇爻者，言各社之植尤盛。 

　　槟榔子生木杪，高数丈，汉人以长柄钩镰取之。番猱而升，攀枝而过，顷刻之间跳越数十树。 

　　种禾于园。种之法，先于秋八、九月诛茅，平覆基埔；使草不沾露，自枯而朽，土松且肥，俟明岁三、四月而播。场功毕，仍荒其地；来年再种，法如之。禾秸高而柔，虑为风雨摧折，杂植薏苡。薏秸粗梗又差高于禾，如藩篱然。一畦之中，两种并获。 

　　东西螺以北，番好饲马，不鞍而驰骤；要狡兽、截轻禽，丰草长林，屈曲如意。择牝之良者倍价而易之，以图孳息。 
</div>
    <div class="pagination">
<a href="诸罗县志_page19.html">上一页</a><span>...</span><a href="诸罗县志_page15.html">15</a><a href="诸罗县志_page16.html">16</a><a href="诸罗县志_page17.html">17</a><a href="诸罗县志_page18.html">18</a><a href="诸罗县志_page19.html">19</a><span class="current-page">20</span><a href="诸罗县志_page21.html">21</a><a href="诸罗县志_page22.html">22</a><a href="诸罗县志_page23.html">23</a><a href="诸罗县志_page24.html">24</a><a href="诸罗县志_page25.html">25</a><span>...</span><a href="诸罗县志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
