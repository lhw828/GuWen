<!DOCTYPE html>
<html>
<head>
    <meta charset="UTF-8">
    <title>水经注疏 - 第 46 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 46 页/共 77 页</h1>
    <div class="content">　[五九]「辨者所以文身祛惑」　按：「办」字当作「辨」，辨即辩。此言俊者所以智胜 情，指下文体荷 令言，辨者所以文身祛惑，指下文口擅雌黄言。今订。
　[六〇]「金史 地理志》作殳」　按：今标点本亳州下作「父」，不作「殳」。
《水经注疏》卷二十三
　　　后魏郦道元撰
　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　门人枝江熊会贞参疏
　　阴沟水　　　汳水　　　获水朱无二字
阴沟水出河南阳武县蒗荡渠。戴改荡作，下同。会贞按：《通鉴》魏黄初六年，晋泰始六年《注》，引此并作荡。惟晋大兴三年《注》引作，误。[一]《汉志》无阴沟水，但载扶沟之《涡水》。《水经》则以阴沟为濄水之上源。据《说文》汳水受浚仪阴沟。《水经》本之，亦言汳水出阴沟于浚仪。则阴沟水甚着。《经》言出阳武县蒗荡渠，似指当时水道。自郦氏悉心参稽，乃知就梁沟既开后言，而真源实自大河出也。阳武县详《济水注》一南济下。
阴沟首受大河于卷县，朱于字讹在大河上，戴、赵移改。守敬按：古大河经今原武县西北。卷县城在原武县西北七里。阴沟出卷县而东南径县故城南，则出今原武之西。故渎东南径卷县故城
南，又东径蒙城北。会贞按：城当在今原武县西南。《史记》：秦庄襄王元年，蒙骜击取成皋、荥阳，初置三川郡，守敬按：《六国表》文。《韩世家》亦云，秦拔成皋、荥阳，而《秦本纪》云，韩献成皋、巩，恐误。郦取《六国表》，不从《秦本纪》为有识矣。疑即骜所筑也，于事未详。守敬按：蒙城即在荥阳之东北，故疑是骜所筑。然骜挟战必胜之势，似不必筑城以自阻。郦氏所为转言未详也。故渎东分为二，守敬按：分于今原武县西北。世谓之阴沟水。守敬按：明抄本、黄本并无水字。京相璠以为出河之济，又非所究。守敬按：《济水》一引京相璠言。济水自荥泽北流，与出河之济会，而实指之曰，出河之济，即阴沟之上源也。盖谓京所称出河之济非济，乃阴沟之上源。故此于阴沟云，京以为出河之济非所究。须两篇参观乃明。俱东绝济隧，朱隧作队，戴、赵改。守敬按：黄本作队，队隧通。济隧详《济水注》一，俱绝于今原武县西北。右渎东南径阳池城北，朱渎讹沟，南讹西。戴、赵改，又改池作武。会贞按：明抄本作渎。《元和志》、《寰宇记》原武县下，并作阳池城。云《竹书纪年》梁惠王十五年，遣将龙贾，筑阳池以备秦，即此。则《注》作阳池不误。戴、赵不加详考，凭臆改作阳武，疏矣。今原武县治。又东南绝长城，朱无又字，戴同，赵增。守敬按：长城详《济水注》一北济下。右渎绝于今原武县东北。径安亭北，守敬按：《史记 秦本纪》昭襄王二十四年，取魏安城。《魏世家》昭王十三年，秦拔我安城。《六国表》亦载之。《集解》引《地理志》，汝南有安城县，《正义》引《括地志》，安城故城在汝陵县东南七十一里。[从《魏世家 正义》。]亦指故汝南之安城。考史
接言秦兵到大梁，去。安城在大梁南四五百里，既非秦往大梁所经，且是时汝南地属楚亦非魏有也。此安亭在大梁西，亭、城可通称为魏之安城无疑。郦氏不引史文，是为疏略。据《魏世家》使道安城云云，《正义》引《括地志》，故安城在郑州原武县东南二十里。指此，即今原武县东南。又东北会左渎。左渎又东绝长城，守敬按：左渎绝于今原武县西北。径垣雍城南。守敬按：《续汉志》，卷县有垣雍城，或曰，古衡雍。《左传》杜《注》，衡雍今荥阳卷县。《释例》，县所治垣雍城。是垣雍即衡雍，故郦氏 垣雍城而引《左传》及《吕氏春秋》所云衡雝以证之，又引《郡国志》及《史记》之垣雍也。互详《济水》一济隧下。昔晋文公战胜于楚，周襄王劳之于此。守敬按：《春秋 僖二十八年》，晋楚战于城濮楚师败绩。杜《注》，襄王闻晋战胜，自往劳之。故《春秋》书甲午，至于衡雍，作王宫于践土。守敬按：《左传 僖二十八年》文。故《春秋》书四字，当作《左传》二字。[二]《传》，雝作雍。《括地志》，故王宫在荥泽县西北十五里王宫城中。《元和志》作十五里。[三]张守节云，城内东北隅有践土台，东去衡雍三十余里。在今荥泽县西北。《吕氏春秋》曰：尊天子于衡雝者也。守敬按：《简选》篇文。雝亦作雍。《郡国志》曰：卷县有垣雝城。即《史记》所记赵作谓。韩献秦垣雍[四]是也。守敬按：《秦本纪》昭襄王四十八年事。又东径开光亭南，守敬按：亭当在今原武县东北。又东径清阳亭南，守敬按：亭亦当在今原武县东北。又东合右渎，守敬按：当合于今阳武县西
北。又东南径封丘县，守敬按：县详《济水》一北济下，阴沟今县西。绝济渎，守敬按：并绝北、南二济。东南至大梁，合蒗荡渠。守敬按：大梁及下大梁城，详《渠水》篇。梁沟既开，蒗荡渠故渎实兼阴沟、浚仪之称，故云出阳武矣。朱讹作武阳，又脱矣字。戴、赵乙、增。守敬按：秦王贲断故渠，引水东南出，以灌大梁，谓之梁沟，见《渠水》篇。郦盖谓梁沟乃后世之水道，惟蒗荡渠故渎为阴沟之故道。[浚仪水见《渠水》篇。]故以为出阳武也。东南径大梁城北，朱脱东南二字，赵同，戴增。右屈与梁沟合，朱右讹作左，沟字讹在屈字下。戴、赵移沟，惟均仍左之误。守敬按：梁沟在南，阴沟在北，阴沟与梁沟合是右屈，非左也，今订。俱东南流，同受鸿沟沙水之目。守敬按：《渠水》篇渠水于此有阴沟、鸿沟之称。此云同受鸿沟、沙水之目，沙水即渠水，盖阴沟、鸿沟、沙水得通称也。其川流之会，左渎东导者，即汳水也。守敬按：《汳水》篇见后。盖津源之变名矣。故《经》云：阴沟出蒗荡渠也。朱渠作者，《笺》曰：一作渠。戴改渠，赵者上增渠字。
东南至沛为濄水。
阴沟始乱蒗，终别于沙而濄水出焉。濄水受沙水朱无水字，《笺》曰：谢云，一作受沙水。戴、赵增水字。于扶沟县。会贞按：《渠水》篇，沙水又东南径大扶城西，涡水于是分焉。即此所谓濄水出焉者也。故《隋志》谓扶乐有涡水，大扶之西，即扶沟县，濄水受沙水在扶沟之东。许慎又
曰：濄水首受淮阳扶沟县蒗渠，不得至沛方为濄水也。朱此二十五字讹在后老子生于曲濄间下，濄水又屈东径相县故城南上。赵引全校云：疑是此处错简。[见后。]戴移。守敬按：《汉志》淮阳国扶沟，涡水首受狼汤渠，是许所本。此水东南流，东北去沛县数百里，不得至。故郦氏辨《经》之误，如以为指沛郡言，亦与《说文》戾也。《尔雅》曰：濄为洵。守敬按：《释水》文。郭景纯曰：大水溢为小水也。朱溢下有出别二字，赵同。戴改溢改泆，删二字。守敬按：郭《注》作溢出别为小水之名，黄本但作溢，无二字。郦引郭说而未标明何水。考《九域志》卫县，有洵水，盖指下濄水径苦县西南所分之枝流。吕忱曰：洵，濄水也。守敬按：《说文》，洵，濄水中也。中字误，或谓当作出，盖郦氏所见本已误，故舍之而引《字林》欤？然《尔雅》本谓水自濄出者为洵，非谓濄即洵也。此引《字林》，恐亦有脱误。濄水径大扶城西守敬按：城详《渠水》篇。城之东北，悉诸袁旧墓，会贞按：《三国 魏志 袁涣传》，涣字曜卿，陈郡扶乐人，官至郎中令，行御史大夫事。父滂，子侃，从弟霸，霸子亮，霸弟徽，徽弟敏，并附《涣传》。裴《注》引《袁氏世纪》，涣有四子，侃、寓、奥、准。又引荀绰《九州岛记》，袁氏子孙世有名位，贵达至今。碑宇倾低，朱宇讹字，赵据《隶释》校改。戴改同。羊、虎碎折，惟司徒滂、会贞按：《后汉书 灵帝纪》光和元年，光禄勋袁滂为司徒。蜀郡太守腾、博平令光碑字所存惟此，会贞按：此三碑，欧、赵皆不著录。洪但载郦说，似并佚。
然《天下碑录》云，《汉袁腾碑》在太康县。腾，贡之中子也。则宋时《腾碑》尚存矣，今亦佚。自余殆不可寻。会贞按：《天下碑录》有魏御史大夫袁涣碑，在太康县，殆郦氏偶遗欤？至城北二里有袁梁碑，《渠水》篇载之，则别一地也。濄水又东南径阳夏县西，会贞按：县详《渠水》篇鲁沟水下。《元和志》、《寰宇记》并言，涡水经太康县北，太康即古阳夏县治，此西疑北之误。又东径邈城北，会贞按：城当在今太康县东南。城实中而西有璅郭。戴改璅作隙。守敬按：当作琐，璅与琐通。濄水又东径大棘城南，故鄢之大棘乡也。守敬按：《续汉志》已吾有大棘乡，此言故鄢之大棘乡者，下文 已吾县，引《陈留风俗传》，以大棘乡自鄢隶之，是大棘先属鄢，后属己吾也。《春秋》杜《注》，大棘在襄邑县南。至晋又属襄邑。《括地志》，大棘故城在宁陵县西南七十里。[六]《寰宇记》，在柘城县西北三十里，以后转属宁陵，复属柘城矣。在今柘城县西北。《春秋 宣公二年》，宋华元及郑公子归生战于大棘，获华元。守敬按：《释例》系大棘于宋地内。《左传》曰：华元杀羊食士，不及其御，将战，羊斟曰：朱食士下作其御羊斟不与及战曰。赵同，戴谓是后人据《左传》之文所改。应作不及其御云云。守敬按：戴与明抄本同。畴昔之羊，子为政。今日之事，我为政。遂御入郑，故见获焉。守敬按：钞变《传》文。后其地为楚庄所并。朱无庄字，赵同。戴有。守敬按：明抄本、黄本有庄字。《春秋 宣元年》，楚子侵宋；十四年，楚子围宋。据《史记 楚
世家》，一在庄王六年，一在二十年，此地未知何年所并？故圈称曰：大棘，楚地，朱楚讹作也，全校讹，戴、赵改同。有楚太子建之坟，守敬按：太子建为郑所杀，何以有坟在此？及伍员钓台，池沼具存。濄水又东径安平县故城北。守敬按：安平县未详，盖旋置旋废，故地志不载。郦氏好奇，则因见于《陈留风俗传》而 之。《名胜志》以为汉县，盖就圈称汉人为说也。今有安平集，在鹿邑县西北七十里。《陈留风俗传》曰：大棘乡，故安平县也。士人敦惷，易以统御。濄水又东径鹿邑城北，守敬按：《左传》杜《注》，陈国武平县西南有鹿邑。《释例》陈地内作鹿邑亭。《元和志》，鹿邑故城在鹿邑县西十三里。《寰宇记》，鸣鹿台在县城内。城在今鹿邑县西六十里。世谓之虎乡城，非也。守敬按：《元和志》，俗名互乡城。又虎乡之讹，《鹿邑县志》今又讹为护厢集。《春秋》之鸣鹿矣。守敬按：《左传 成十六年》，晋知武子以诸侯之师侵陈，至于鸣鹿。杜预曰：陈国武平西南有鹿邑亭，是也。城南十里，有《晋中散大夫胡均碑》，元康八年立。守敬按：胡钧，《晋书》无传。此碑，欧、赵皆不著录，盖已佚。濄水之北有《汉温令许续碑》。续字嗣公，陈国人也，举贤良，拜议郎，迁温令。延熹中立。守敬按：许续《后汉书》无传。《隶释》作许续，误。以续与嗣公义合也。故《名胜志》亦作续。此碑欧、赵皆不著录，洪但载郦说，盖已佚。濄水又东径武平县故城北。朱脱北字，戴、赵增。守敬按：后汉县属陈国。魏、晋属陈
郡，后省。后魏复置，属陈留郡。《地形志》武平有武平城，在今鹿邑县西四十里。城之西南七里许，有《汉尚书令虞诩碑》。朱脱令字。赵增云：《隶释》校。《后汉书》本传，水和初，迁尚书令。戴增同。守敬按：黄本有令字。诩墓在今鹿邑县西北四十七里。碑题云：《虞君之碑》，讳诩，字安定，虞仲之后。朱虞作康，脱之字，《笺》曰：康一作虞。赵据《后汉书》本传《注》引此改增，戴改增同。为朝歌令，武都太守。文字多缺，不复可寻。守敬按：此碑欧、赵皆不著录，洪但载郦说，盖已佚。按范晔赵改氏。《汉书》：诩字升乡，陈国武平人。祖为县狱吏，守敬按：本传县作郡。治存宽恕，尝曰于公为里门，守敬按：本传为上有高字。子为丞相，[八]守敬按：《汉书 于定国传》，父于公为县狱吏，郡决曹决狱平，其闾门坏，父老共治之。于公曰，少高大闾门，令容驷马高盖车，我治狱多阴德，子孙必有兴者。至定国为丞相。吾虽不及于公，子孙未必不为九卿，朱《笺》曰：宋本作亦不失为九卿。赵不改未，云：按《后汉书》本传，作子孙何必不为九卿，《隶释》引此云，子孙未必不为九卿，戴作不。故字诩曰升卿，定安盖其幼字也。守敬按：本传《注》引此作别字，此幼为别之误。《名胜志》亦误。魏武王初封于此，终以武平华夏矣。守敬按：《魏志 武帝纪》，建安元年，封武平侯。二十五年，崩，谥曰武王。以武平华夏，乃总括纪文。濄水又东径广乡城北。守敬按：城在今鹿邑县西。圈称曰：襄邑有蛇丘亭，故广乡矣，朱脱广
字，戴、赵增。改曰广世。后汉顺帝阳嘉四年，封侍中挚填为侯国，守敬按：挚填，范《书》不载，当在谢，薛、司马等书中。即广乡也。濄水又东径苦县西南，分为二水。守敬按：分于今鹿邑县东南，县见下。枝流东北注于赖城入谷，朱讹作注于东北，赵同，戴乙。守敬按：赖城即下赖乡城。谷水见下，水在今鹿邑县东南。谓死濄也。赵谓改为。濄水又南东屈，戴、赵改南东作东南。守敬按：非也。惟南流东屈，乃能径苦城南，若东流南屈，何得云径城南耶？径苦县故城南。守敬按：汉县属淮阳国，后汉属陈国，魏属谯郡，晋属梁国，成康三年，改为谷阳，属陈郡。宋因。[《志》谷误父。]后魏属陈留。《地形志》，谷阳有苦城。在今鹿邑县东十里。《郡国志》曰：春秋之相也。守敬按：《续汉志》，苦，春秋时曰相。考春秋之相，不见《经》、《传》。司马彪当据边韶《老子碑》，见下。王莽更名之曰赖陵矣。城之四门，列筑驰道，东起赖乡；南自南门，越水直指故台，西面南门，列道径趣广乡道西门驰道。西 武平北门驰道，暨于北台。濄水又东北屈，朱东下有而字，戴、赵删。至赖乡，朱赖讹作颡，《笺》曰：当作赖。戴、赵改，又乡下增西字。会贞按：非也。下言谷水径赖乡城南，东入濄水。则濄水当径赖乡南，而东北屈，至其东。不得云至赖乡西也，以增东字为合。赖乡详见下赖乡城。谷水注之。谷水首受涣水于襄邑县东，守敬按：《寰宇记》宁陵县下，乞活陈川遣将魏硕于谷[九]水南营。晋豫州刺史祖逖遣督护卫策追战，大破之。
即此水也。又《隋志》圉城有谷水。襄邑县详《淮水》篇涣水下，与宁陵、圉城北相接。古涣水径县东，谷水于此出焉。即今睢州之东也。东径承匡城东。守敬按：《续汉志》襄邑有承匡城。下引京说在西三十里。《汉志》颜《注》引圈称同，《元和志》、《寰宇记》亦同，[一〇]在今睢州西，互见《淮水》篇涣水下。《春秋经》书：夏，叔彭生戴叔下增仲字。赵云：有谓叔下脱仲字者，[一一]非。《释文》，仲衍字，《石经》亦无。会晋却缺于承匡。《左传》曰：谋诸侯之从楚者。朱者讹作也。赵引全云：《传》文是谋诸侯之从楚者，今钞变作也字，则其义乖矣。戴改者。守敬按：文十一年文。京相璠曰：今陈留襄邑西三十里有故承匡城。谷水又东南径已吾县故城西，守敬按：后汉县属陈留郡，魏因，晋初省。后魏复置，属马头郡，在今宁陵县西南四十里。《陈留风俗传》曰：县故宋也，赵作地。会贞按：《通鉴》晋永嘉五年，《注》引《陈留风俗传》作地。盖胡氏改。[一二]杂以陈、楚之地，故梁国宁陵县之徙种龙乡也。会贞按：《文选 谢希逸〈宋孝武宣贵妃诔亭〉 注》引《陈留风俗传》，无徙字，《初学记》二十六引同。又云，今其都印文曰种龙。[《名胜志》亦无徙字。]足征此徙字衍。《寰宇记》引作种于乡，虽误，然亦可见本无徙字。《通鉴 注》引有徙字，盖沿郦书而未遑深考。宁陵县详《睢水》篇。以成哀之世，户至八九千，冠带之徒，朱《笺》曰：徒，旧本作徙。赵云：按徒， 也，字不误。求置县矣。会贞按：此求置县而未立。永元十一年，陈王削地，朱《笺》曰：《后汉书》，陈王钧坐杀人
事，削西华、项、新阳三县。以大棘乡、直阳乡，会贞按：《地形志》，襄邑有直阳城。十二年，自鄢 之，朱无十二年三字，鄢作隐。赵据黄本增三字，改隐作傿云：《汉书》陈留郡有傿县。戴增同，傿作鄢。会贞按：《通鉴 注》引有十二年三字。《寰宇记》引作永元二年置已吾县，乃脱十字。朱无此三字，盖以文意不调而删之。若以三字移于句首以字上则合矣。鄢县详《睢水》篇。命以嘉名曰已吾，犹有陈、楚之俗焉。谷水又东径柘县故县东。守敬按：汉县属淮阳国，后汉、魏属陈郡，晋省。今柘城县治。《地理志》淮阳之属县也。城内有柘令许君《清德颂》，石碎字紊，惟此文见碑。会贞按：此碑欧、赵皆不著录，洪但载郦说，盖已佚。城西南里许有《汉阳翟令许叔台碑》，朱翟讹作种。赵种字、台字互移，云：《汉志》，广平国有阳台县。许叔台当作许叔种，字倒互耳。戴移同。会贞按：《天下碑录》，《汉阳翟令许叔台碑》在柘城县西南，光和中立。则台字不误，惟种当作翟耳。乃赵不知有讹文，率下意互移，戴从之，失考甚矣。今佚。阳翟见《颍水》篇。光和中立。又有《汉故乐成陵令太尉掾许婴碑》，会贞按：《天下碑录》，《汉乐陵令太尉掾许婴碑》在柘城县西南，今佚。乐成陵见《浊漳水》篇。婴字虞卿，司 校尉之子，建宁元年立。朱作六年，《笺》曰：一作元年。赵改云：按建宁止于五年，元年为是。戴改同。余碑文字碎灭，不复可观，赵作 。当似司 诸碑也。谷水又东径苦县故城中，水泛则四周隍，耗则孤津独逝。谷水又
东径赖乡城南，守敬按：《史记 老子传》之厉乡，《正义》厉音赖，即此乡也。《续汉志》，苦县有赖乡。《地形志》，武平有赖乡城，在今鹿邑县东十里。其城实中，东北隅有台偏高，俗以是台在谷水北，朱北讹作比，赵、戴改。其城又谓之谷阳台，非也。谷水自此东入濄水。会贞按：水自今睢州东，东南流经宁陵县，柘城县、至鹿邑县东，东北入濄。濄水又北径老子庙东。守敬按：《类聚》六十四引《赖乡记》，老子祠在赖乡曲仁里，谯城西出五十里。老子平生时教化学仙处。汉桓帝修建屋宇为老子庙。又七十九引皇甫谧《高士传》，桓帝诏陈相立祠。《地形志》，谷阳有老子庙。《元和志》，玄元皇帝祠在真源县东十四里。在今鹿邑县东。庙前有二碑，在南门外。汉桓帝遣中官管霸祠老子，朱脱遣字，中官讹作尼宫，《笺》曰：宋本作遣宦臣。赵依孙潜校改遣宦官。戴改遣中官。命陈相边韶撰碑。戴撰下增文字，以碑字下属，赵云：《隶释》，《老子铭》篆额在亳州苦县。苦属陈国。故其文陈相边韶所作。碑云，延熹八年八月，帝梦老子，尊而祀之。《帝纪》，此年春、冬，两遣中常侍至苦祠老子。《水经》载《蒙城王子乔碑》，亦云，延熹八年八月，帝遣使致祠。国相王璋乃铭纪遗烈。盖威宗方修神仙之事，故一时郡国竞作碑表。此石立于延熹无疑。杜子美云，苦县光和尚骨立，误也。一清按：《注》无立碑年月。《碑》云，延熹八年八月甲子日是也。守敬按：碑立于八月，而《桓帝纪》系管霸祠老子于十一月，当误，否则遗霸八月事。郦氏明言有二碑，光和所立，当是蔡邕所撰，别为一碑，而《注》不与边韶并 。又世传《邕集》非完本，遣碑文不载，故今韶撰之碑犹可考见，而邕撰之碑竟成俄空，为可惜也。韶见
《后汉书 文苑传》。北有双石阙，甚整顿。石阙南侧，魏文帝黄初三年经全、赵作径。谯所勒。守敬按：《类聚》六十二引《赖乡记》，老子庙前有两石阙，大阙高九尺八寸，下三重石 ，阙边各有子阙。《寰宇记》，阙各高一丈七尺，魏黄初三年文帝所立，其阙有铭，是锺繇书。谯县见下。阙北东侧有孔子庙，庙前有一碑，西面，是陈相鲁国孔畴建和三年立。守敬按：《魏志 仓慈传 注》引《孔氏谱》，汉桓帝立老子庙于苦县之赖乡，画孔子像于壁。孔畴为陈相，立孔子碑于像前。《孔氏谱》但言有孔子像，不言有孔子庙，与此《注》异。疑本无孔子庙，畴因有孔子像，遂于像前立碑。《孔氏谱》为得其实。《注》两庙字并当像字之误。此碑欧、赵皆不著录，洪但载郦说，盖已佚。北则老君庙，守敬按：即老子庙，老子又有老君之称。《后汉书 孔融传》，融对李膺曰，先君孔子与君之先人李老君相师友，是也。至宋又加太上老君之号。庙东院中有九井焉。守敬按：《续汉志 注》引伏滔《北征记》，老子庙中有九井，水相通。《初学记》七引《赖乡记》，庙中有九井，汲一井，余井水皆动。并引刘义庆《幽明录》，能洁斋入祠者，井水温清，随人意念。又北濄水之侧，又有李母庙。朱李下衍老字，《笺》曰：克家曰，旧本作李母前庙，疑当作李老君母庙。戴、赵删老字。会贞按：《初学记》二十四引《赖乡记》，老子祠北二里李夫人祠，是老子所生旧宅。庙在老子庙北，庙前有李母冢。会贞按：《寰宇记》，李母坟在真源县东十三里。在今鹿邑县东。冢东有碑，是永兴元
年谯令长沙王阜所立。碑云：老子生于曲、濄间。赵云：一清按：《晋书地道记》云，曲仁里，老子里也。会贞按：《御览》三百六十一引崔玄山《赖乡记》，李母祠门左，[《寰宇记》作右。]有碑，文曰，《老子圣母李夫人碑》。老子者，道君也，乘白鹿，下托于李母胞中，产于赖乡曲仁里。又《御览》一节引王阜《老子圣母碑》文一段。《寰宇记》称，碑，汉桓帝永兴元年，谯令长沙王阜所建。乃严可均辑《后汉文》，采碑文，误以王阜为成都人，永平中为重泉令，元和中迁益州太守，失考甚矣。此碑欧、赵皆不著录，洪但载郦说，盖已佚。朱此下有许慎又云濄水首受淮阳扶沟县蒗渠，不得至沛，方为濄水也二十五字。全云：此二十五字疑是《注》首扶沟县下之错简，今次于此，是不比也。戴移前扶沟县下。濄水又曲东，径相县故城南，守敬按：《一统志》，秦时故县，非汉沛郡治之相县。《寰宇记》，相县在濑水东。在今鹿邑县东十五里。其城卑小实中。边韶《老子碑》文云：朱文讹作又，赵同，戴改。老子，楚相县人也。会贞按：《史记》，楚苦县人。阎若璩曰，苦属陈，其时楚未灭陈。皇甫谧《高士传》云，陈人。《释文 录》、《酉阳杂俎》并不误。相县虚荒，今属苦，故城犹存，[一三]会贞按：苦县故城见上。在赖乡之东。朱赖下衍游字，赵同，戴删。濄水处其阳。守敬按：文载《隶释》三。疑即此城也。朱疑讹作然，戴、赵改。自是无郭以应之。濄水又东，径谯县故城北。守敬按：汉县属沛郡，后汉因，后为谯郡治，魏、晋因，后废。宋曰小黄为陈留郡治，齐、后魏因。今亳
州治。《春秋左传 僖公二十三年》，楚成得臣帅师伐陈，遂取谯，城顿而还。是也。朱讹作二十二年，戴同，赵改二十三年。守敬按：《左传》在二十三年，谯作焦。杜《注》，焦，今谯县也。顿国，今汝阴南顿县。王莽之延成亭也。魏立谯郡，守敬按：《晋志》豫州下，魏武分沛立谯郡。《元和志》、《寰宇记》并云，黄初元年置。《宋志》引何《志》，魏明帝分立，而引王粲诗，既入谯郡界，云云，谓粲是建安中亡，知非明帝置，则以魏武置为是。沇州治。守敬按：沇州即兖州，后汉兖州治山阳，魏、晋治廪邱，后魏治瑕邱。而谯城则为后汉豫州治。《地形志》，南兖州正光中置，治谯城。然则此当云皇魏南兖州治，以别于曹魏之立郡。沙水自南枝分，北径谯城西，而北注濄。守敬按：沙水枝津详《渠水》篇。濄水四周城侧，城南有曹嵩冢，会贞按：《寰宇记》，曹嵩墓在沂水县南一百二十五里。《魏志》，太祖父嵩，避地琅邪，为徐州刺史陶谦所杀，遂葬于此，谯城南之冢，盖后改葬乎？《地形志》，小黄有曹嵩墓，在今亳州南，下曹氏诸冢当同。冢北有碑，守敬按：《魏志》，嵩官至太尉。下各碑皆书碑题，独嵩碑不书，恐有脱文。此碑皆不著录，盖已佚。碑北有庙堂，余基尚存，柱础仍在。庙北有二石阙双峙，[一四]高一丈六尺，榱栌及柱，皆雕镂云矩，[一五]朱讹作炬，《笺》曰：当作 。赵云：按炬，火炬也，字不误。戴作矩，云：朱说，非也。考《漯水注》亦云，柱侧悉镂云矩。会贞按：明抄本作矩。《谷水注》亦有云矩之文。上罦罳已碎。阙北有圭
碑，题云：《汉故中常侍长乐太仆特进费亭侯曹君之碑》，延熹三年立。会贞按：此魏武之祖《曹腾碑》。《隶续》云，《曹腾碑》文无存者。《集古录》、《金石录》所载《曹腾碑》，维建和元年七月二十二日云云，据《隶释》乃碑阴文非碑也。洪氏称，笺额今独存，云《中常侍长乐太仆特进费亭曹侯碑》，《水经》误多四字。考《魏志》及裴《注》引《续汉书》，长乐太仆并作大长秋。碑今佚。又按《地形志》小黄有曹腾墓。此《注》所 曹氏诸碑，皆是冢碑。下文言马麤拙，不匹光武隧道象马，当亦是冢碑，而《注》不 腾冢，知有脱文。碑阴又刊诏策，朱诏讹作石，赵据何焯校改诏。戴改同。会贞按：《隶释》引此作诏。碑阴，载《隶释》。洪适曰，《后汉书》本传，腾自安帝时为黄门，从官，后以定策立威宗，与州辅等七人皆封侯，至大长秋。此碑前一篇，建和元年七月已亡，就国。策书乃梁太后临朝时也。后一篇则赠制书。《传》云，奉事四帝，而《水经》有据，则其亡在威宗时。《汉隶字原》，碑阴，延熹三年立，与郦《注》合。《隶韵》以为建和元年，是误策书之年，即立碑之年矣。今佚。二碑文同。夹碑东西，列对两石马，高八尺五寸，石作麤拙，不匹光武隧道所表象马也。会贞按：光武葬临平亭南，见《河水注》五，不详隧道象马。有腾兄冢。朱作有兄腾冢，《笺》曰：旧本作腾兄冢，按同马彪《续汉书》，曹节四子，长伯兴，次仲兴，次叔兴，腾字季兴，所谓腾兄则伯、仲与叔也。腾更无弟。吴本作兄腾，似误。又腾少徐黄门从官，自小黄门迁至中常侍、大长秋，在省闼三十余年，亦未尝为颖川太守也。戴、赵作腾兄，云：按《隶释》载此文，正作有腾兄冢。伯、仲、叔、季腾最知名，余
则有字而无名。《三国志 魏书 曹仁传》，仁，太祖从弟。裴《注》引《魏书》仁祖，颖川太守，斯其人也。朱氏乃以腾未尝为颖川太守，哓哓不置，真痴人说梦也。会贞按：据《仁传》，与腾为兄弟行，但非亲兄，不得直称腾兄，岂郦氏记忆之误乎？[一六]否则腾兄二字，为曹之误也。冢东有碑题云：《汉故颍川太守曹君墓》。延熹九年卒，而不刊树碑岁月。会贞按：此碑欧、赵皆不著录，洪但载郦说，盖已佚。下二碑同。坟北有其元子炽冢，会贞按：《魏志 曹仁传》，文帝即位，追赐仁父炽谥曰陈穆侯，置守冢十家。冢东有碑，题云：《汉故长水校尉曹君之碑》。历太中大夫、司马、长史、待中、朱侍上衍引字，赵据《隶释》校删，戴删同。迁长水，会贞按：《仁传 注》引《魏书》父炽，侍中、长水校尉。年三十九卒，熹平六年造。炽弟胤冢。冢东有碑，题云：《汉谒者曹君之碑》，熹平六年立。会贞按：胤之仕履不见于史，惟此碑题，稍存官衔耳。城东有曹太祖旧宅所在，负郭对廛，侧隍临水。守敬按：《魏志 武帝纪 注》引《魏武故事》载公《令》：孤于谯东五十里，筑精舍。《寰宇记》酇县下引《魏略》，太祖于谯东十五里泽中，筑精舍，谓之谯东。在今亳州东。《魏书》曰：太祖作议郎，告疾归乡里，筑室城外，春、夏习读书传，朱无春夏二字，赵据《三国志 注》校增，戴增同。守敬按：《御览》四百六十八引王沈《魏书》，无春夏二字，盖据脱误之本，与郦氏同。《元和志》亦有春夏二字，可证。秋冬射猎，[一七]以自
娱乐。守敬按：《魏志 武帝纪》，拜议郎，后又拜骑都尉，迁济南相，乃征为东郡太守，不就，始称疾归乡里，而不言筑室事，此条《魏书》文引见裴《注》，互有详略。文帝以汉中平四年生于此，守敬按：《魏志 文帝纪》中平四年冬，生于谯。上有青云如车盖，终日乃解，守敬按：《魏志 文帝纪 注》引《魏书》较详，此钞略其辞。即是处也。后文帝以延康元年幸谯，大飨父老，立坛于故宅。坛前树碑，碑题云：《大飨之碑》。守敬按：《魏志 文帝纪》延康元年，南征，军次于谯，大飨六军及谯父老百姓于邑东。《寰宇记》，《大飨碑》在魏文庙前。昔文帝幸谯，父老立碑于故宅，题曰，《大飨之碑》。锺繇篆额，曹子建文，梁鹄书，时称为《三绝碑》，载《隶释》。洪适曰：碑字有不明者。唐大中年，亳守李暨再刻。在今亳州东，已佚。碑之东北，濄水南有谯定王司马士会冢。守敬按：《晋书 谯王逊传》，子定王随立，薨，[一八]以此云士会证之其即定王随无疑。盖随字士会，又以字行，故此称士会乎？[一九]而《传》不言士会。《惠帝纪》太安元年，亦但言安东将军谯王随薨，不如碑南石榜 官位文，此可辅《晋书》之阙。冢前有碑，晋永嘉三年立。会贞按：此碑文及下柱文，欧、赵皆不著录，盖已佚。碑南二百许步，有两石柱，高丈余，半下为束竹交文，作制工巧。朱讹作乃士，《笺》曰：当云工巧。戴改极工，赵改工巧。守敬按：乃与巧、士与工，形近，当工巧之误，而又倒错也。石榜云：晋故使持节、散骑常侍、都督杨州，戴、赵改杨作扬。守敬
按：黄本、吴本并作杨。杨、扬古通。江州诸军事、安东大将军、谯定王河内温司马公墓之神道。濄水又东径朱龟墓北，守敬按：墓在今亳州东。东南流。冢南枕道有碑，朱重冢南二字，戴、赵删。守敬按：《金石录》引此，不重冢南二字。碑题云：《汉故幽州刺史朱君之碑》。龟字伯灵，朱伯讹作汨，《笺》曰：当作伯。戴、赵改。光和六年卒官，故吏别驾从事史右北平，无终年化[二〇]朱《笺》曰：当作牟化，即造碑故吏姓名也。赵云：按《隶释》引此作年化，年亦姓也。戴作年同。守敬按：《隶释》作牟。明抄本原作牟，则年字非也。中平二年造。守敬按：《集古录》，《汉朱龟碑》在亳州界中，后余守亳州，徙置州学中。碑载《隶释》云，君讳龟，字伯灵。又云，拜幽州刺史，年六十四，以光和六年[下缺]，盖谓卒官也。又云，故吏牟化等立碑，其别驾从事史右北平无终十字，中平二年造五字，不载，当在碑阴。碑已佚，今有残碑重刻本。碑阴刊故吏姓名，悉蓟、涿及上谷、北平等人。守敬按：《金石录》，碑阴文字残缺。初余读郦氏注《水经》云，朱龟碑阴故吏姓名，多上谷、北平人，知此碑有阴，因托人就亳社模得之。北平作代郡，异。然代亦属幽州，碑阴当有代郡人也。《隶释》但言有阴，不载其文，盖以残缺故。濄水东南径层邱北，守敬按：邱在今亳州东南。邱阜独秀，巍然介立，故壁垒所在也。濄水又东南，径城父县故城北，朱脱北字，戴、赵增。守敬按：县详《淮水》篇夏肥水下。沙水枝分注
之。水上承沙水于思善县，守敬按：此言沙水枝津注濄在城父城北。《渠水》篇言枝津出沙，在城父西南，源委似不出城父一县。考城父南与思善县接壤，城父之西南，即思善之西北。故此又谓承沙水于思善县。县详《淮水》篇夏肥水下。世谓之漳水，戴改漳作章，下同，云：考章水又见《渠水注》内，亦无水旁。守敬按：郦氏往往故意错出，今仍之。《亳州志》，清油湖在州东南百余里，西接明河、油河之水，北流为章水。故有漳头之名也。东北流径城父县故城西，朱脱县字，赵、戴增父。侧城东北流入于濄。守敬按：水东北流，于今亳州东南入濄。濄水又东径下城父北。守敬按：《史记 陈涉世家》，陈王之汝阴还至下城父。《索隐》引顾氏，在城父县东，在今蒙城县西八十里。《郡国志》曰：山桑县有下城父聚者也。守敬按：县详后北肥水下。濄水又屈径其聚东郎山西，守敬按：《寰宇记》，狼山在蒙城县西北二十八里，有二山。南北相对。《九域志》、《金史 地理志》并言，蒙城有狼山。狼、郎音同。在今蒙城县西北十八里。又东南屈，径郎山南，山东有垂惠聚，守敬按：《后汉书 光武帝纪》，建武三年，盖延拔睢阳，获刘永。永将苏茂等立永子纡为梁王，四年，遣马武等围纡于垂惠。章怀《注》，垂惠，聚名，在山桑县西北，一名礼城。在今蒙城县西北二十里。[二一]世谓之礼城。袁山松《郡国志》曰：山桑县有垂惠聚，守敬按：《续汉志》已有此文，郦氏因上引彪说，而此改引山松说，盖故以示博。[二二]即此城也。濄水又东南径濄阳城北，
会贞按：《方舆纪要》，濄阳自东晋以后为城守处。盖南北之重镇也，故齐、梁与魏相争相夺，史不绝书。今蒙城县治。临侧濄水，朱《笺》曰：临侧当作侧临。戴云：按《注》内言临侧者不一，朱说非也。魏太和中为南 州治，朱脱南兖二字。赵云：按《寰宇记》后魏孝文帝置涡州，理山桑县，其地后入于梁，复入魏，改为谯州，改谯县为涡阳县。州治上疑落涡字，全、戴改，增濄字。会贞按：非也。考《魏书 孟表传》，表仕萧鸾为马头太守，太和十八年，据郡归诚，除南兖州刺史，领马头太守，镇涡阳。又《齐书 裴叔业传》，永泰元年，叔业领孙令终等围涡阳，虏南兖州所镇伪刺史孟表固守。即魏太和二十二年。是太和中置南兖州于此，以表为刺史，毫无疑义。而《元和志》、《寰宇记》云，孝文置涡州，盖在太和末。《方舆纪要》则谓景明中改置涡州涡阳郡。《一统志》同。乃全、戴惑于赵说增作涡州，又并不知盖表为孟表之误，疏矣。今订。守敬按：《元和志》、《寰宇记》云魏涡州理山桑城。据《渠水》篇及下文，山桑县在濄水北。若州理山桑城，则濄水不得径其北矣。岂指隋之山桑言乎？以孟表为刺史，后罢州立郡，朱《笺》曰：旧本作罢州立碑，吴本改为立郡。赵云：按《魏书 地形志》谯州下，景明中，置涡阳郡，此即所谓罢州立郡者也。衿带遏赵作堨。戍。濄水又东南径龙亢县故城南，守敬按：汉县属沛郡，后汉属沛国，魏属谯郡，晋因，后废。后魏武定六年复置，为龙亢郡治，在郦氏后，在今怀远县西北七十五里。汉建武十三年，世祖封傅昌为侯国。赵云：沈氏曰，按本传，昌由昆阳徙芜湖，不闻为龙亢也。故语曰：沛国龙亢至山桑者也。赵云：《 林》曰：阚骃《十三州
志》，山桑县人，俗贪伪，好持马鞭行邑。故语曰，沛国龙亢至山桑，诈托旅使若奔丧，道过寇抄，遂失资粮。郦氏取其一语，殊为不备。濄水又曲而南流，出石梁，会贞按：梁在今怀远县西北。梁石崩褫，夹岸积石，高二丈，水历其间。又东南流径荆山北，朱无北字，赵同，戴增。守敬按：《淮水》篇言，淮出于荆山之左，扬涛北注。又言，淮水于荆山北，濄水东南注之。是濄水径山北矣。山详彼篇。而东流注也。
又东南至下邳淮陵县入于淮。守敬按：《通鉴》魏黄初六年，《注》引《水经》作淮阴，误。晋泰始六年《注》引作淮陵。
濄水又东，左合北肥水，肥水戴肥上增北字。出山桑县西北泽薮，会贞按：今曰东淝河，出宿州西南龙山湖。《寰宇记》谓此肥水在城父县西，则以夏肥水当之，非也。东南流，左右翼佩，数源异出同归，会贞按：《淇水注》泉源水下，引犍为舍人曰，水异出流行合同曰肥。今是水异出同归矣。北肥亦然，故《注》说同。盖微脉涓注耳。会贞按：《寰宇记》引此作涓脉所注，乃以意改。东南流径山桑邑南，俗谓之北平城。守敬按：《地形志》，涡阳有北平城。《寰宇记》，北平城在临涣县西南五十二里。在今蒙城县北。昔文钦之封山桑侯，守敬按：文钦，《魏志》附《毋邱俭传 注》引钦降吴，表谨上还所受魏使持节前将军山桑侯印绶。此钦封之据。然考《后汉书。王常传》，常已先
封山桑侯矣。[二三]疑食邑于此。城东南有一碑，碑文悉破无验，惟碑背故吏姓名尚存：熹平元年义士门生沛国萧刘定兴立。朱士讹作北。赵改，称：赵琦美云，《隶释》引此文作义士，按义士犹今云信士。宋避太宗讳，改义为信，至今因之。又朱《笺》曰：谢云，萧下疑有县字。赵增县字。守敬按：此碑及阴，欧、赵皆不著录，洪但载郦说，盖已佚。北肥水又东径山桑县故城南，守敬按：汉县属沛郡，后汉属汝南郡，魏属谯郡，晋因，后废。在今蒙城县北三十七里。俗谓之都亭城，戴删城字。守敬按：《注》称某城亭，某城亭者甚多，不当删也。非也。今城内东侧，犹有山亭桀立，陵阜高峻，守敬按：《寰宇记》，今城内有亭基，陵阜高峻。盖亭已无存，而故址岿然在望也。非洪台所拟。守敬按：扬子云《甘泉赋》，洪台崛其独出兮，救北极之嶟嶟，此谓比洪台尤高也。《十三州志》所谓山生于邑其亭有桑，朱亭作庭，赵同，戴改。守敬按：《寰宇记》引《十三州记》作亭。因以氏县者也。郭城东有《文穆冢碑》，三世二千石，穆郡户曹史，征试博士、太常丞，以明气侯，擢拜侍中、右中郎将，迁九江、彭城、陈留三郡，朱讹作四部。赵部改郡，云：按所历止三郡，四字疑误，抑或脱失一郡也。戴改三郡。守敬按：古三、四皆积画成字，最易混淆，往往错出，此九江、彭城、陈留止三郡，则作三决矣。赵疑四字误，是也。乃又言或脱失一郡，何无定见耶？光和中卒。故吏涿郡太守彭城吕虔等立。守敬按：曹魏之吕虔
任城人，为泰山太守，非此吕虔也，此碑欧、赵皆不著录，洪但载郦说，盖已佚。北肥水又东，积而为陂，谓之瑕陂。守敬按：陂在瑕城之西。陂水又东南径瑕城南。守敬按：城在今蒙城县东北。《春秋左传。成公十六年》，楚师还及瑕，守敬按：晋、楚鄢陵之战，楚败后事。即此城也。故京相璠曰：瑕，楚地。守敬按：杜《注》同。北肥水又东南径向县故城南。守敬按：汉县属沛郡，后汉属沛国。据京说，盖魏、晋之闲省。在今怀远县西北。《地理志》曰：故向国也。《世本》曰：许、州、向、申，姜姓也，炎帝后。守敬按：《汉志》，向故国。又云，姜姓，炎帝后。据《左传 隐二年 正义》，引《世本》，向，姜姓。桓五年《正义》引《世本》，州，姜姓。《周语》，齐、许、申、吕由太姜。韦《注》，四国皆姜姓。依《世本》为说。京相璠曰：向，沛国县，今并属谯国龙亢也。杜预曰：龙亢县东有向城，守敬按：《释例》小国地内文。隐二年《注》作东南，《续汉志 注》引《地道记》亦作东南。隐二年，莒人入向。《汉志》引其文于此。杜氏本以为说。而顾炎武辨其误，谓惟《齐乘》言沂州百里，向城镇近之。郦氏不载入向事，但引京、杜说，盖先得顾氏之意矣。汉世祖建武十三年，更封富波侯王霸为侯国，守敬按：见《后汉书 王霸传》。即此城也。俗谓之圆城，非。又东南径义城南，戴城改成。守敬按：不必改。见《渠水》篇。世谓之楮城，非。赵云：按《水经 渠水》篇，又东南过义成县西南，入于淮。此《注》云，濄水受沙水东南流
径荆山，左合北肥水，又东注于淮。今凤阳府怀远县东北十五里有涡口城，又东北四十五里，有向城，即濄水入淮之处，与《汉志》合。故道元以《经》言下邳淮陵入淮为非。此义城即沛郡之义成县。胡渭云：义成故城，今名拖城。顾祖禹云：涡口城今讹为●城。涡、●音韵联，而《注》又有楮城之目，殆字形之变耳。又东入于濄，濄水又东注淮。《经》言下邳淮陵入淮。误矣。守敬按：汉淮陵县属临淮郡，后汉属下邳国，魏属下邳郡，晋复属临淮郡，永嘉后废。在今盱眙县西八十里，云濄水入淮处，远，故郦氏辨《经》之误。
汳水出阴沟于浚仪县北。会贞按：《春秋》之邲水，邲音卞。京相璠曰，在敖北，见《济水注》。《汉志》，系卞水于荥阳，均汳水之上流，与济及蒗荡等水同流，故郦氏不详 。《说文》汳水受陈留浚仪阴沟，则指汳水分流处言，而《水经》从之。汳，《后汉书 明帝纪》作汴，[二四]盖后人避反字，变从卞，而至今相沿不汳水改矣。浚仪县详《渠水》篇。
阴沟即蒗荡渠也。守敬按：《水经》阴沟水出河南阳武县蒗荡渠，阴沟之道，即蒗荡渠之道也。亦言汳受旃然水，守敬按：《济水注》一索水下， 《旃然水》云，济渠水断，汳沟惟承此始，故云汳受旃然。又云丹、泌乱流，朱沁讹作泌，赵、戴改。守敬按：《御览》六十三引此作沁。《沁水》篇 丹水注沁，又云，沁水于武德县南积为陂，东南入河，亦兼丹水之目，此所谓丹、沁乱流也。于武德绝河，南入荥阳合汳，故汳兼丹水之称。守敬按：《获水注》引《纪年》言丹水，以为汳水之变名，是丹
水绝河合汳，汳水兼称丹水矣。河泲水断，朱泲讹沛，赵改，戴改济。守敬按：《御览》引此作泲。汳承旃然而东，自王贲灌大梁，水出县南，而不径其北，守敬按：王贲引水灌大梁，谓之梁沟，东径大梁城南，详见《渠水注》。夏水洪泛则是渎津通，故渠即阴沟也。守敬按：是渎在县北，即《渠水注》左出之故渎也。于大梁北又曰浚水矣。守敬按：《阴沟水注》，梁沟既开，蒗荡渠故渎，实兼阴沟、浚仪之称。浚仪即浚水。故圈称着《陈留风俗传》曰：浚水径其北者也。守敬按：《渠水注》引《陈留风俗传》，县北有浚水。又东，汳水出焉。守敬按：《渠水注》引《续述征记》汳、沙到浚仪而分，汳东注，沙南流。汳东注即此所谓汳水出焉者也。水出今祥符县东北。故《经》云：汳出阴沟于浚仪县北也。赵云：按《禹贡锥指》曰，浮于淮、泗，达于河。苏氏《传》曰，自淮，泗入河，必道于汴。世谓隋阳帝始通汴入泗。禹时无此水道，以疑《禹贡》之言。按《汉书》项羽与汉约，中分天下，割鸿沟以西为汉，以东为楚。文颖《注》云，于荥阳下引河东南为鸿沟，以通宋、郑、陈、蔡、曹、衡，与济、汝、淮、泗会，即今官渡水也。魏武与袁绍相持于官渡，乃楚汉分裂之处。盖自秦、汉以来有之，安知非禹 耶？《禹贡》九州岛之末，皆记入河水道，[二五]而淮，泗独不能入河，帝都所在，理不应尔，意其必开此道以通之。其后或为鸿沟，或为官渡，或为汴，上下百余里间，不可必然皆引河水而注之淮、泗也。故王浚伐吴，杜预与之书曰，足下径取秣陵，自江入淮，逾于泗，汴，泝河而上，振旅还都。浚舟师之盛，古今绝伦，而自泗、汴泝河，可以班师，则汴水之大小当不灭于今。又足以见秦、汉、魏、晋皆
有此水道，非阳帝创开也。吴王夫差阙沟通水，与晋会于黄池，而江始有入淮之道，禹时则无之。故《禹贡》曰，沿于江、海，达于淮、泗，明非自海入淮，则江无入淮之道。今直云浮于淮、泗，达于河，不言自海，则鸿沟、官渡汴水之类，自禹以来有之，明矣。按苏氏因说者有谓河当作菏，而以为不必然，故废此论。阎百诗曰，《禹贡》济入于河，南溢而为荥，而陶邱，而菏，而汶，而海，此禹时之济渎发源注海也。《史记 河渠书》，禹功施乎三代，自是之后，荥阳下引河东南为鸿沟，以通宋，郑、陈、蔡、曹、卫，与济、汝、淮、泗会，此禹后代人于荥泽之北，引河东南流，故《水经》谓河水东过荥阳县，蒗荡渠出焉者，是亦引济水分流。故《汉志》谓荥阳县有蒗荡渠，首受泲，东南流者，是又自是之后，代有疏浚，枝津别渎，不可胜数，则郦《注》所谓荥、波、河、济往复径通者也。虽然，其来古矣。苏秦说魏襄王曰，大王之地，南有鸿沟。则战国前有之。晋、楚之战，楚军于邲，邲即汳水，则春秋前有之。《尔雅》，水自河出为灉。灉本汳水，则《尔雅》前有之。然莫不善于道元之言，曰，大禹塞荥泽。荥泽，莽时方枯，岂禹塞之乎？又曰，昔禹塞其淫水，而于荥阳下引河。荥阳河非禹引，而谓禹之时已有乎？余是以断自《河渠书》，参以荥阳下引河不见《禹贡》之书，为出禹以后。颇自幸其考订比苏氏差详矣。按《河渠书》有自是之后四字，[二六]百诗据此判鸿沟非禹 ，真老吏断狱手。而愚更有进者，谓由泗入菏，由菏入济是矣，而自陶丘以西，舍鸿沟无达河之道也，焉得不指为禹 乎？谓荥阳下引河出禹以后，是矣，而由济达河，莫知其所经，不显示以一涂，终何以破千古之疑乎？是当于济、漯之间求之。盖兖、青、徐、杨之贡道，皆由济入漯以达河，而宋
儒谓济，漯二水无相通之处，则浮济者泝陶丘而西且北，势不得不出于荥阳，此苏氏之论所以近理，而人不敢深折其非也。诚知经所谓浮于济者，乃至菏会汶之济，而非陶丘、荥泽之济，则济之所以通河者漯也，非鸿沟、官渡、汴水也，而纷纭之说，不攻自破矣。又曰，黄文叔云，蒗荡出河，断非禹 。禹之行河，本以河湍悍难行平地，故酾二渠以引河而载之高地，二渠非得已也。后世不职圣人之意，妄凿河为渎，或不须地阞，或附属不理，故其势易决。盖非独蒗荡也，其下濮水通河，而酸枣决，瓠水通河而瓠子决，汴渠亦屡决。至王景治汴，凿山开涧，十里置水门，使更相回注，紊乱渠胍，而禹 益坏矣，且所为通淮、泗者，以舟楫之利也。菏已通矣，而何更用通蒗荡哉？其曰禹塞淫水而凿之者，春秋、战国之世，商榷功利，而忽远图，并植私欲，而不顾大经。策谋之士，托其名于禹而世不之察也。《河渠书》荥阳下引河东南为鸿沟以通宋、郑、陈、蔡、曹、卫与济、汝、淮、泗会。其在春秋、战国之际，明矣。伟哉此论，善发《禹贡》之蕴，并可以证徐州达于河之误。汳水东径仓垣城南，即大梁之仓垣亭也。朱梁下有县字。赵虽未改大梁作浚仪，但云，[二七]按《汉志》浚仪县下云，故大梁。《续志》亦云，浚仪本大梁，是未尝以大梁名县也。全、戴改浚仪通。守敬按：删县字即得。《通鉴》，晋永嘉三年诏将军王堪等讨石勒，勒拒之，至黎阳，堪退保仓垣，即此。《地形志》，浚仪有仓垣城。《元和志》，长垣故城一名仓垣城，在开封县北二十里。《寰宇记》，在县在东北二十里。在今祥符县东北。《方舆纪要》与陈留西南之石仓城混为一城，非也。城互见《济水注》一南济下。城临汳水守敬按：《初学记》八引《西征记》城南临汴渠，《寰宇记》引《舆地志》同。[二八]陈留相毕邈治此。守敬按：毕邈，见《晋书 苟晞传》称从事中郎，
不言为陈留相，略也。征东将军苟晞之西也，朱苟讹荀，赵据《晋书 列传》改，戴作苟。守敬按：明抄本作苟。邈走归京。晞使司马东莱王赞代据仓垣，断留运漕守敬按：《晞传》，晞奉诏讨东海王越，卷甲长驱，次于仓垣。晞使王赞据仓垣，断留运漕，盖在此时。及京师陷，晞与赞仍屯仓垣。又考《石勒载记》勒围陈留太守王赞于仓垣，则赞据仓垣时，以司马转为陈留太守也。汳水又东径陈留县之鉼乡亭北。守敬按：亭当在今陈留县北，县详《渠水》篇。《陈留风俗传》所谓县有鉼乡亭守敬按：《睢水注》言县有鉼亭。鉼乡。即斯亭也。汳水又径小黄县故城南。守敬按：县详《济水注》一南济下。《神仙传》称灵寿光守敬按：《后汉书 方术传》作冷寿光，冷为泠之误，冷灵音同。扶风人，死于江陵胡罔家，守敬按：今本《神仙传》，冈作田。罔殡埋之。后百余日，人有见光于此县，寄书与罔。朱与作于，赵同，戴改。守敬按：《神仙传》作与。罔发视之，守敬按：《神仙传》发下有棺字，此脱。惟有履存。汳水又东径鸣雁亭南。守敬按：《续汉志》，陈留有鸣雁亭。杜预言，在雍邱县西北。盖后度属雍邱也。《寰宇记》，在雍邱县北四十里。在今 县北。《春秋左传 成公十六年》，卫侯伐郑至于鸣雁者也。杜预《释地》云：在雍丘县西北。守敬按：郦氏凡引《释例》，称杜预《释地》，此见《释例》郑地内。今俗人尚谓之为白雁亭。汳水又东径雍丘县故城北，守敬按：县详《睢水》篇。径阳乐城南。守敬按：《方
舆纪要》阳乐城，苻秦时所置。在今 县东北四十里。《西征记》曰：[二九]城在汳北一里，周五里，雍丘县界。汳水又东，有故渠出焉，南通睢水，谓之董生决，或言，董氏作乱，引水南通睢水，故斯水受名焉。今无水。守敬按：《睢水注》，汉延熹六年，雍邱令董生立广野君庙碑，当即此董生。《名胜志》云，言董氏作乱无据，余疑作乱为作令之误。《初学记》八引《述征记》，汴南董生引汴水通白羊湖，即此所谓引水南通睢水也。白羊湖为睢水所积，见彼篇。董生决故渠，当在今 县东北。汳水又东，枝津出焉，俗名之为洛架口。朱洛作落，下同。戴同，赵改。守敬按：明抄本、黄本并作洛。洛架水详《睢水》篇。《西征记》曰：洛架，水名也。《续述征记》曰：在董生决下二里。汳水又径外黄县南，守敬按：县详《泗水》篇黄水下。又东径莠仓城北。会贞按：《地形志》，襄邑有牖乡、牖仓。牖、莠音同。城当在今 县东北。《续述征记》曰：莠仓城去大游墓二十里。又东径大齐城南。会贞按：齐，一音荠。大齐城盖与大荠陂近，陂见《泗水》篇黄水下，城当在今 县东北。《陈留风俗传》曰：外黄县有大齐亭。又东径科城北。守敬按：城当在今 县东北。《陈留风俗传》曰：县有科 亭，是则科 亭也。朱科讹料，戴、赵改。汳水又东，径小齐城南。守敬按：城当在今考城县西。汳水又南径利望亭南。守敬按：亭在今考城县西。《风俗传》曰：故成安也。朱故下有曰字，《笺》曰：谢
云，曰字疑衍。赵仍，戴删。《地理志》陈留，县名。朱志下有曰字，县作旧。赵仍曰改县，戴删曰改同。守敬按：汉县属陈留郡，后汉废。汉武帝以封韩延年为侯国。全云：按小司马曰，《表》在郏，《志》在陈留，盖疑未能决也。予谓延年郏人，则颍川之郏是也，以为陈留，非也。善长亦据本《志》言之耳。赵云：按《地理志》，颍川郡本有成安县，分《注》云，侯国也。而小司马以陈留之成安当之，道元则又两释之，而不知择也。守敬按：韩延年封国，道元已载于《汝水》篇。汳水又东，龙门故渎出焉。会贞按：故渎在今考城县西南。渎旧通睢水，故《西征记》曰：龙门，水名也。门北有土台，高三丈余，上方数十步。会贞按：《寰宇记》，龙门台在考城县西南十五里。戴延之《西征记》，龙门，水名也。台南渠岸有门，与台下水相连。汳水又东径济阳考城县故城南，为菑获渠。守敬按：《晋志》，济阳郡是济阴之误，此作济阳，则郦氏所见《晋志》已是误本。汉甾县属梁国，后汉改曰考城，属陈留郡。[见下。]魏因，晋初省，寻复置，属济阴郡。后魏孝昌中，改置考阳县，属北梁，在今考城县东南五里，菑获渠见《汉志》，详《获水》篇。考城本甾县，故言汳水径考城故城南为菑获渠也。考城县，周之采邑也，于《春秋》为戴国矣，守敬按：《说文》作●，《春秋 隐十年》，三《经》皆作载，[三〇]惟《谷梁音义》曰，载，本或作戴。段玉裁云，古载、戴同音通用耳。《汉志》甾故戴国。《左传》杜《注》，今陈留外黄县东南有戴城。《左传 隐公十年》秋，宋、卫、蔡伐戴守敬按：《春秋经》
蔡先卫，此从《左传》。是也。汉高帝十一年封秋彭祖为侯国。朱秋字讹在封字上，戴、赵同。赵云：按《索隐》曰，《汉表》彭祖姓秘，音辔。韦昭音符篾反，非也。今检《史记》诸本 作秘，今见有姓秘氏。守敬按：毛刻单行本《索隐》称秋彭祖，郦所见本当与小司马同，此秋封二字乃传钞倒错，今订。《陈留风俗传》曰：秦之谷县也。后遭汉兵起，邑多灾年，故改曰菑县。王莽更名嘉谷。赵云：按道元此说非也。《汉书。靳歙传》略梁别西击邢说军菑南，破之。师古曰。菑，县名也。后为考城。则秦时已名菑县，非自汉始。盖因王莽更为嘉谷，而造作是说。守敬按：段玉裁曰，《风俗传》无稽之言。章帝东巡过县，朱章上有汉字，全同，赵、戴删。诏曰：陈留菑县朱脱留字。赵增云：《郡国志》考城县属陈留郡。戴增同。赵又云：按《左传 正义》，《地理志》云，甾县，故戴国。应劭曰，章帝改曰考城。古者，甾、戴声近，故郑玄《诗 笺》，读俶载如炽甾，是其音大同。故汉于戴国立甾县。可以补郦《注》之遗。其名不善。高祖鄙柏人之邑，守敬按：《汉书 高帝纪》，八年过赵，赵相贯高等谋欲弒上，上问知县名柏人，曰，柏人者，迫于人也。世宗休闻喜而显获嘉守敬按：俱汉武帝元鼎六年事，郦氏于《涑水》篇、《济水》篇载之。应亨吉之符，朱之作元，戴同，全校改之，赵改同。嘉皇灵之故，朱《笺》曰：宋本作顾。戴、赵改顾。会贞按：故字疑衍，下赐字当上属。赐越乃光烈考武王，朱作越有先列考武王，《笺》曰：先一作光。赵改光，又列改烈，王改皇，武皇谓武帝。戴改同，惟仍列
字。会贞按：越乃光烈考武王《周书 洛诰》文，今据订。其改菑县曰考城。是渎盖因县以获名矣。汳水又东径宁陵县之沙阳亭北，会贞按：县详《雎水》篇。亭当本杜《注》作沙随。杜言亭在宁陵县北。《寰宇记》在宁陵县西北七十里。在今县西北。故沙随国矣。《春秋左传 成公十六年》秋，会于沙随，谋伐郑也。杜预《释地》曰：在梁国宁陵县北沙阳亭，会贞按：杜氏《释例》宋地内文，作沙随亭，是年《注》同。《续汉志 注》、《寰宇记》引杜说并作沙随，此阳为随之误无疑。如谓郦氏时有沙阳亭之名，因变杜说作沙阳，则下明言世以为堂城，不名沙阳亭也。是也。世以为堂城，非也。守敬按：《通鉴》梁中大通元年，陈庆之自铚城进拔荥城，遂至梁国。胡氏引《水经注》春秋沙随云云，谓荣、堂字相近，意即此地而字讹也。《方舆纪要》又谓荣城为蒙城之讹，但堂城在梁国之西北，蒙城在梁国之东北，自铚至梁国均非途便。考古之栗县于梁国为东南，栗与荣亦形近。《通鉴》之荣城，其栗城之误乎？《名胜志》引此又作堂阳城。汳水又东径黄蒿坞北。守敬按：坞在今宁陵县北。《续述征记》曰：堂城至黄蒿二十里。汳水又东径斜城下。守敬按：城在今考城县东。《续述征记》曰：黄蒿到斜城五里。《陈留风俗传》曰：考城县有斜亭。汳水又东径周坞侧，朱无又字，戴、赵增。守敬按：程大昌《禹贡山川地理图》，坞在宁陵县，在今考城县东。《续述征记》曰：斜城东三里。晋义熙中，刘公遣周超之朱《笺》
曰：旧本作周超之，故有周坞之名。吴本作东超之，误矣。守敬按：明抄本作周。自彭城缘汳故沟，斩树穿道七百余里，以开水路，停薄于此，戴薄改泊。守敬按：义熙十三年，刘裕征姚泓时事。故兹坞流称矣。汳水又东径葛城北，故葛伯之国也。守敬按：葛伯见《商书 仲虺之诰》。《孟子》赵《注》，嬴姓。《路史 国名纪》一，姬姓。《续汉志》，宁陵有葛乡，故葛伯国。《左传 桓十五年》杜《注》，葛国在宁陵县东北。《元和志》，故葛城在宁陵县北十五里。当在今县东北。孟子曰：葛伯不祀。汤问曰：何为不祀？称：无以供祠祭。遗葛伯。葛伯又不祀，汤又问之，守敬按：《孟子》何为不祀下接曰无以供牺牲句，无此四语，较合。曰：无以供牺牲。汤又遗之，又不祀。汤又问之。曰：无以供粢盛。汤使亳 往为之耕，老弱馈食。葛伯又率民夺之，不授者则杀之。汤乃伐焉。守敬按：见《滕文公》篇。葛于六国属魏。魏襄王以封公子无咎，号信陵君，朱《笺》曰：《史记》，魏公子无忌者，魏昭王少子，而魏安厘王异母弟也。昭王薨，安厘王即位，封公子为信陵君。此云襄王封公子无咎，恐传写之讹。戴、赵并改襄为安厘，改咎为忌。守敬按：《史记 信陵君传》，魏公子无忌，安厘王即位，封为信陵君。《集解》、《正义》皆不言其封地。《索隐》，《地理志》无信陵，或曰是乡邑名，而亦未实指其地。考《索隐》间引《水经注》，《正义》引《水经注》尤多，如此《注》明言信陵君封地，何以不引？而《正义》于《春申君传》云，四君并号谥。据《史记 魏豹传》，豹，故魏公子也，其兄魏咎，故魏时，封为宁陵君，亦见《陈涉世家》。
《索隐》引晋灼宁陵，梁国县也。即今宁陵是。此葛乡在宁陵，其为魏咎之封无疑。《通典》宁陵魏信陵君邑。《元和志》、《寰宇记》并谓安厘王封无忌为信陵君，邑于此，咎，魏为宁陵君亦在此。盖后世作图经者，但见魏咎封宁陵，意咎承其先人之封，故以信陵亦属宁陵。此《通典》、《元和志》、《寰宇记》所由以宁陵为信陵也。然司马贞、张守节皆不得信陵之地，如所见《水经注》有之，则乡邑号谥之说陋矣。 此《注》虽经脱烂，而魏咎之名一字尚存，足知其原文当是魏某王[襄字误当是景愍王。]以封公子咎，号宁陵君，并无信陵君之说，又按《信陵君传》，赵王以鄗为公子汤沐邑，魏亦复以信陵奉公子，则是信陵实有其地，《索隐》以为乡邑名近是。《春申君传 正义》以为四君号谥，非也。其地葛乡，即是城也，在宁陵县东四十里。朱无东字，《笺》曰：四一作西。戴、赵改西。会贞按：非也。上文沙随亭在宁陵北，汳水径沙随亭后，东径黄蒿坞、斜城、周坞，又东径葛城，安得谓葛城反在宁陵西耶？杜预言在宁陵东北，言东可以该东北，此乃四上脱东字耳。《春秋地名考略》引此正作在宁陵县东四十里。汳水又东径神坞，会贞按：坞当在今商邱县西北。又东径夏侯长坞。赵云：按《三国志 魏武帝纪》，袁术退保封邱，遂围之，未合。术走襄邑，追到太寿，决渠水灌城，走宁陵，又追之，走九江。太寿地无考，大约在宁陵、襄邑之间，又《夏侯惇传》，领陈留、济阴太守。惇乃断太寿水作陂，身自负土，率将士劝种稻，民赖其利。此夏侯长坞，盖以惇得名。会贞按：坞在今商邱县西北。《续述征记》曰：夏侯坞至周坞，各相距五里。会贞按：依《注》文谓夏侯坞至神坑坞五里，神坑坞至葛城五里，葛
城至周坞五里。汳水又东径梁国睢阳县故城北，会贞按：县详《睢水》篇。而东历襄乡坞南。会贞按：坞在今商邱县东北。《续述征记》曰：西去夏侯坞二十里。东一里即襄乡浮图也，汳水径其南，汉熹平中某君所立，朱脱中某二字，《笺》曰：按熹平是汉灵帝年号，此云熹平君，知有脱误也。宋本亦然，其坠失久矣。全云：钱遵王本，熹平下有中某二字，从之。戴增同。守敬按：此全氏见钱遵王宋本之证，与朱氏所见宋本，非一本也。死因葬之，其弟刻石树碑，朱脱其字，全校增。赵、戴增同。以旌厥德。朱旌作进，《笺》曰：宋本作旌。戴、赵改。守敬按：明抄本作旌。此碑欧、赵皆不著录，洪但载郦说，盖已佚。隧前有师戴作狮。子、天鹿，累砖作百达柱八所。朱脱累字，砖讹博，达讹树。《笺》曰：博，宋本作砖，赵据《隶释》改砖改达，戴俱同。守敬按：戴与明抄本合。荒芜颓毁，雕落略尽矣。
东朱东上有又字，戴、赵同。守敬按：依例不当有又字，今删。至梁郡蒙县赵云：按《汉志》，秦砀郡，高帝五年为梁国。《续志》同。作《经》者乃改云梁郡，此与陈县汉相王君造《四县碑》，以淮阳国为淮阳郡，正相类。后《获水》、《睢水经》文亦云。守敬按：两汉并为梁国，而此书《汳水》、《雉水》、《睢水经》文，均称梁郡，赵氏虽疑之，而未能详其故。余考《魏志》，太和六年，元城王悌改封梁王，是魏自太和以后，亦为梁国。而《卢毓传》为梁郡太守，时在魏初。[三一]又《后汉书 献帝纪》，献帝禅位，诸皇子皆降列侯。则魏受禅后，已除国
为郡。《水经》作于三国时，已有定论，据此一事，则作于魏初，更为确证矣。为获水，朱获讹濉，赵改睢。戴改获云：考后获水出汳水于梁郡蒙县北，而睢水出梁郡鄢县，可证此乃为获水甚明，今改正。余波南入睢阳城中。朱睢作淮。赵改云，汉西京梁国治睢阳，《续志》睢阳亦居梁国领县之第一，《注》云，唯睢阳城南侧有小水，南流入于睢，是也。
汳水又东径贳城南，朱贳讹贯，赵、戴改。俗谓之薄城，非也。守敬按：薄城见下，不在此。阚骃《十三州志》以为贯城也，朱贯讹贳，戴、赵改。在蒙县西北。守敬按：《春秋》杜《注》，贯，宋地，梁国蒙县西北有贯城，为阚所本，惟改贳城作贯城。然杜氏时已变称贳城，未必阚氏时仍还故名，其称贯城，盖径就《春秋》为说耳。《括地志》，故贯城今名蒙泽城，[三二]在济阴县南五十六里。在今商邱县西北。《春秋 僖公二年》，齐侯、宋公、江、黄盟于贯，杜预以为贳也，云：贳贯字相似。守敬按：杜《注》以贳城当贯，故言以为贳也。相似句则明引《注》文。贯在齐，谓贯泽也，是矣。朱矣讹，赵同，戴作矣。守敬按：明抄本作矣。《释例》或曰，齐有贯泽。《公羊》曰，贯泽之会。《公羊》语见僖九年。非此也。今于此地，更无他城在蒙西北，惟是邑耳。考文准地，贳邑明矣，非亳可知。赵云：按亳与上薄字同音。守敬按：亳、薄通，详下。此就城实指之，以驳俗误薄城之误。汳水又东径蒙县故城北，朱蒙讹违，戴、赵改。守敬按：汉县属梁国，
后汉、魏、晋因，后废。在今商邱县东北二十二里。俗谓之小蒙城也。《西征记》：城在汳水南十五六里，会贞按：《元和志》，小蒙故城在宋城县北二十二里。《寰宇记》，六国时，楚有蒙县，俗以为小蒙城。但谓在宋城县南十五里。《名胜志》又谓在商邱县南二十里，去故汳水甚远，与《西征记》不合。即庄周之本邑也，会贞按：《史记 老子传》，庄子，蒙人，名周。《正义》引郭缘生《述征记》蒙县，庄周之本邑也。为蒙之漆国吏，会贞按：《史记》文。皇甫谧《高士传》同。《名胜志》，漆园在小蒙城内。又《括地志》漆园故城在 句县北十七。[《寰宇记》作五十。]里。《通典》亦云， 句有漆园，庄周为吏之所，异。王嘉《拾遗记》，庄周隐濠上漆园。《寰宇记》，废漆园在定远县东三十里，庄周为吏之处。尤异。郭景纯所谓漆园有傲吏者也。会贞按：《游仙传》中诗见《文选》。悼惠施之没杜门于此邑矣。朱《笺》曰：《庄子》云，庄子送葬，过惠子之墓，谓从者曰，自夫子之死也，吾无以为质矣，吾无与言之矣。会贞按：《九域志》，墓在滑州。汳水自县南出，今无复有水，会贞按：此指《经》文余波南入睢阳城中之水。惟睢阳城南侧有小水，南流入于睢。会贞按：此小水盖即《睢水》篇之明水绝睢注涣者也。城南二里，有《汉太傅掾桥载墓碑》。守敬按：《天下碑录》称《汉太尉掾桥载碑》在宋城县五里，与此作太傅异，碑今佚。载字符宾，梁国睢阳人也。睢阳公子，熹平五年立。守敬按：睢阳公无考，将谓桥玄乎？然玄未封睢阳公。岂《后汉书》本传略耶？又《传》
及蔡邕《桥玄碑》只有玄子羽，官至任城相，不见载名。城东百步有石室，刊云：汉鸿胪桥仁祠，守敬按：桥仁见《前汉书 儒林 孟卿传》，字季卿，官大鸿胪。仁为桥玄七世祖，见《玄传》。此文欧、赵、洪皆不著录，盖已佚。城北五里，有石虎、石柱而无碑志，不知何时建也？汳水又东径大蒙城北，守敬按：《括地志》，大蒙城在宋州北五十里。《寰宇记》，在宋城县北四十一里。在今商邱县东北。自古不闻有二蒙，疑即蒙亳也。所谓景薄赵改亳。守敬按：《汉书 地理志》山阳郡有薄县，薄即亳。《郊祀志》如淳曰，亳亦薄也。赵氏上文谓亳与薄同音，此又改薄为亳，何也？为北亳矣。朱北讹此，《笺》曰：宋本作北。戴、赵改。守敬按：《御览》一百五十五引《帝王世纪》蒙为北亳，即景亳，汤所盟地。《寰宇记》引《十三州志》亦北亳在蒙。汤会诸侯于景亳即蒙之北亳也。椒举云：商汤有景亳之命者也。守敬按：《左传 昭四年》，楚子合诸侯于申，椒举语楚子说。杜《注》，或言亳即偃师。阚骃曰：汤都也。亳本帝喾之墟，在《禹贡》豫州河、洛之间，今河南偃师城西二十里尸乡亭是也。守敬按：《御览》一百五十五引《帝王世纪》汤始居亳，学者咸以亳本帝喾之墟云云，与此同。惟乡下有之汤二字，是阚骃本皇甫说。偃师及尸乡汤亭详《谷水》篇。皇甫谧以为考之事实，学者失之。如孟子之言汤居亳，与葛为邻，是即亳与葛比也。汤地七十里，葛又伯耳，封域有限，而宁陵去偃师八百里，朱陵讹陂，
《笺》曰：宁陂据《郡国志》当作宁陵，乃葛伯国也。戴、赵改陵。不得童子馈饷而为之耕。今梁国自有二亳，南亳在谷熟，守敬按：南亳详《淮水》篇涣水下。谷熟，县。北亳在蒙，非偃师也。守敬按：《御览》引《帝王世纪》又云，一亳在河南偃师为西亳。古文《仲虺之诰》曰：葛伯仇饷，征自葛始，即孟子之言是也。守敬按：以上《帝王世纪》文，引见《御览》一百五十五自皇甫士安立此说，而故书雅记皆可疑。冯山公景云，按《竹书》夏桀十五年，汤自商邱迁于亳，则葛之为邻，当在偃师未迁之先。迁于西亳，必在葛征既始之后。如此解，则《书 序》、《孟子》，皆不相妨矣。崔骃曰：汤冢在济阴薄县北。守敬按：《史记 殷本纪 集解》引此语合，文俱为《皇览》说，则裴骃固以《皇览》为据者。以郦氏割此句为裴骃说。然考《泗水注》丰水下，云，己氏县有伊尹冢，引崔骃云云，又引《皇览》云云，与此 汤冢，先引崔骃后引《皇览》同，则崔骃字不误。《后汉书》本传，骃所著有书记等书。汉薄县属山阳郡，后汉属梁国，此称济阴薄县者，考《后汉书 梁节王畅传》，建初中，以济阴之薄县益梁国，则县尝属济阴也。在今曹县南二十五里。《皇览》曰：薄城北郭东三里，平地有汤冢。冢四方，方各十步，会贞按：《书钞》九十四、《御览》五百六十引《皇览》，各作八。高七尺，上平也。汉哀帝建平元年，大司空史郄长乡守敬按：《集解》作御史长卿，《索隐》长卿，诸本多作劫姓。按《风俗通》有御氏，为汉司空御史，其名长卿，明劫非也。洪颐 云：大司空下不得言御史，劫御声相近，此本作大司空史御长卿，传写者误乙作御史耳，因以劫为姓。《水经注》作大司空史郄
长卿，郄即御之讹。按行水灾，因行汤冢，守敬按：以上并《集解》引《皇览》文。在汉属扶风，今征之回渠亭，有汤池征陌，是也。朱池讹地，《笺》曰：宋本作池。戴、赵改。全云：按《汉志》，征属左冯翊，不属右扶风。守敬按：此与上文意不接。扶风与济阴差以千里，乃别采一说。《御览》八十三引《韩诗内传》曰，汤为天下，十三年，年百岁而崩，葬于征。今扶风征陌是也。是郦所据。此《注》因行汤冢下，《韩诗内传》曰汤葬于征九字，下接在汉属扶风云云，郦盖引《韩诗》说而驳之。后又引杜预说，蒙在薄城中以驳之。自此《注》脱《韩诗》等字，而梁玉绳《人表考》、孙星衍《汤陵考》，遂疑郦氏，谓按行水灾在三辅，不思《集解》引《皇览》只以证汤冢在济阴，无异义也。征县在今澄城县西南二十五里。然不经见，难得而详。按《秦宁公本纪》云：二年伐汤，三年与亳战，亳王奔戎，遂灭汤。守敬按：《史记 秦本纪》作戎荡，《集解》徐广曰，荡音汤，社亦作杜。《说文》，亳，京兆杜陵亭。在今咸宁县东南。《括地志》，三原县有汤陵，[三三]又有汤台在始平县西北八里，则真国当在今三原、兴平之界。然则周朱有穆字，《笺》曰：疑衍。戴、赵删。桓王时自有亳王号汤，为秦所灭，乃西戎之国，葬于征者也，非殷汤矣。守敬按：《史记 十二诸侯年表》，秦宁公二年为周桓王六年。《封禅书 索隐》引皇甫谧云，周桓王时，自有亳王号汤，非殷也。《秦本纪 集解》引皇甫谧云，亳王号汤，西夷之国也。刘向言殷汤无葬处为疑。守敬按：刘向，《汉书》附《楚元王交传》，时成帝营起昌陵，数年不成，复还归延陵，制度泰奢，向上疏谏，此其疏中语也。杜预曰：梁国蒙县北有薄伐城。
城中有成汤冢，其西有箕子冢会贞按：《释例》宋地内文，作西北有亳城。庄十二年《注》同。《续汉志》薄县《注》引杜亦同，此脱西字，衍伐字。又《续汉志 注》其西有微子冢，[三四]当是。盖箕子封朝鲜，不得有冢在此也。而《寰宇记》云，箕子冢在宋城县北四十一里二十步，古蒙城内。又引晋伏滔《北征记》，望亳、蒙间，成汤、伊尹、箕子之冢，皆为邱墟。则相传有箕子冢久矣。惟乐史言在蒙城内，与杜言薄城西，又异。今城内有故冢方坟，疑即杜元凯之所谓汤冢者也。而世朱作先，《笺》曰：孙云，当作世。戴、赵改。谓之王子乔冢。冢侧有碑，题云：《仙人王子乔碑》，曰：王子乔者，盖上世之真人，闻其仙不知兴何代也。博问道家，朱问讹闻，赵据《隶释》校改。戴作问。守敬按：明抄本作问。或言颍川，或言产蒙，初建此城，则有斯邱，传承先民，曰王氏墓。暨于永和之元年，冬十二月，当腊之夜，墓上有哭声，朱之下衍时字，上上脱墓字，戴、赵同。守敬按：《御览》三十三引蔡邕《王乔录》无时字，有墓字。今订。其音甚哀。附居者王伯怪之，明则祭朱《笺》曰：当作登。赵改，戴仍。而察焉。时天鸿雪，下无人径，有大鸟迹在祭祀处，左右咸以为神。其后有人着大冠，绛单衣，杖竹，立冢前，呼采薪孺子伊永昌，守敬按：伊永昌《邕集》作尹秃，《御览》亦作尹秃。曰：我，王子乔也，勿得取吾坟上树也。守敬按：《邕集》作尔勿复取吾先人墓前树也。[三五]盖据下文实真人之祖先
增先人二字。然碑题只云仙人王子乔，则先人二字非也。祖先当是始先之义。《御览》无先人二字。忽然不见。时令泰山万熹朱作喜，《笺》曰：当作熙。戴、赵改熹。稽故老人之言，感精瑞之应，乃造灵庙，以休厥神。于是好道之俦，自远方集，或弦琴以歌太一，或谭思戴谭改覃，赵仍。守敬按：谭、覃通。《诗 大雅 生民》篇实覃，或作谭。以历丹田，朱作思，《笺》曰：当作田。赵改田，戴改邱，守敬按：《笺》说是也。田与思形近，且与下先字韵，惟历字尚未惬耳。知至德之宅兆，实真人之祖先。延熹八年秋八月，皇帝遣使者奉牺牲致礼，祠濯之敬，朱《笺》曰：一作致祀，祗惧之敬。全云：《隶释》改作祗惧，非是。守敬按：《邕集》作奉牺牲以致祀，祗惧之敬，肃如也，与一本合，非《隶释》臆改。肃如也。国相东莱王璋，字伯义赵义改仪，云：《后汉书 党锢传》，王璋，字伯仪，东莱曲成人，少府卿。戴改同。守敬按：《邕集》亦作伯义。《隶释》同。义未必讹，依《党锢传》改作仪，亦专辄。以为神圣所兴，必有铭表，乃与长史边干遂树之玄石，纪颂遗烈。守敬按：碑文见《蔡邕集》一，郦氏略有删节。此碑欧、赵皆不著录，洪但据郦《注》载之，盖已佚。观其碑文，意似非远，既在径见，朱在作有，径作经。赵据黄本改在，仍经。[三六]戴并改。守敬按：黄本作径见，戴改是也。详见《汝水》篇。不能不书存耳。朱作焉，赵同，戴作耳。
●水出汳水于梁郡蒙县北。朱●作获，赵、戴同。孙星衍校，获改●，曰：《说文》●字犬声，睢阳有
●水。《广韵》曰，●同。惟徐引孙愐五佳切。案《说文》曰犬声，则是后人误以佳为声也。守敬按：孙校最精。此书《经》、《注》原必皆作●。观上篇《经》作睢，睢、●形近。《济水》二《经》、《注》并作●，可见。自《汉志》误●为获，莫悟其非。阚骃、郦氏所见，皆是误本，后人习见获，少见●，又据以改此书耳。今依《济水经 注》，改此《经》，《注》，俾还旧观。水本出汉甾县，因《汉志》系于蒙县，《水经》遂谓出蒙县北，实出县西北也。
《汉书 地理志》曰：获水也。[三七]《十三州志》曰：首受甾获渠，赵甾作菑，云：按《汉志》，梁国蒙县获水首受甾获渠。汳水《注》，汳水又东径济阳考城县故城南，为甾获渠。道元是《注》，盖割裂班《志》，又杂引阚说以成文，殆好博之过也。戴以也《十三州志》曰六字为衍文而删之。会贞按：《水经》作●，而世本《汉志》则作获，云获水首受甾获渠阚骃援据已然。郦氏好博，乃分为二截引之。称《地理志》曰获水也，又称《十三州志》曰首受甾获渠并无衍文。戴未得郦氏之意，臆删，失之。亦兼丹水之称也。《竹书纪年》曰：宋杀其大夫皇瑗朱作缓，《笺》曰：《纪年》宋本作瑗。戴、赵改。于丹水之上。又曰：宋大水，朱讹夫，赵据《纪年》改水云，黄本元是水字。戴作水。丹水壅不流。会贞按：《竹书》此二事合为一条，古本在晋定公三十五年，今本在周敬王四十三年，均脱宋大水三字，当以此补之。盖汳水之变名也。守敬按：此等考证，非郦氏之精识，何克臻此？《汳水注》云，汳兼丹水之称。●水朱作获，下同。守敬按：并当作椎，说见上，今正。自蒙东出，朱讹山，戴、赵改出。守敬按：蒙县详上篇。水南有《汉故绎幕令匡碑》。守敬按：匡上当有鲁字。匡字公
辅，鲁府君之少子也。碑字碎落，不可寻识，竟不知所立岁月也。守敬按：此碑欧、赵皆不著录，洪但载郦说，盖已佚。●水又东径长乐固北，守敬按：《后汉书 光武帝纪》，建武三年，吴汉率七将军与刘永将战于广乐，大破之。《注》，广乐地阙，今宋州虞城县有长乐故城，盖避隋炀帝讳也。然则此《注》长本作广。在今虞城县西。己氏县南，守敬按：县详《泗水》篇丰水下。东南流径于蒙泽。守敬按：《史记 宋世家 集解》贾逵曰，蒙泽，宋泽名。《续汉志》，蒙有蒙泽。《十三州志》言，蒙泽在县东，则实指其地。《寰宇记》，在宋城县北三十五里。在今商邱县东北。《十三州志》曰：蒙泽在县东。《春秋 庄公十二年》，宋万与公争博，杀闵公于斯泽矣。守敬按：万与闵公博，见《公羊》，弒公于蒙泽，见《左传》，此兼采之。●水又东，朱作汳水，赵、戴汳改获。守敬按：当作●。径虞县故城北，守敬按：汉县属梁国，后汉、魏、晋因，后废。《地形志》，萧县治虞城。在今虞城县西南三里。古虞国也。守敬按：《左传》杜《注》，虞，舜后诸侯也。梁国有虞县。《史记 五帝本纪 正义》谯周云，以虞封舜子。今宋州虞城县。《陈世家 索隐》，商均封虞。昔夏少康逃奔有虞。为之庖正。虞思于是妻之以二姚者也。守敬按：《左传 哀元年》文。王莽之陈定亭也。城东有《汉司徒盛允墓碑》。朱脱碑字，赵据《隶释》校增，戴增同。守敬按：墓在今虞城县东三里。公子伯世，赵公改允云：盛允为司徒，在桓帝延熹三年，见范《史 桓帝纪》。何焯云，当作盛兑，见《姓氏急就篇》。然当
以史为正。戴改允同。守敬按：或谓下以迄于公句，正承此公字。汉司徒，三公之官，故碑文称公。《注》碑下或当有云字，[三八]赵不考古者三公称公之例，故以公允字形相近改之。存参。梁国虞人也。其先奭氏，至汉中叶，避孝元皇帝讳，改姓曰盛。守敬按：《汉书 元帝纪》颜《注》引荀悦曰，讳奭之字曰盛。故改姓曰盛。世济其美，以迄于公。察孝廉，除郎，累迁司空、司徒，延熹中立。守敬按：此碑欧、赵皆不著录，洪但据郦《注》载之，盖已佚。墓中有石庙，庙宇倾颓，基构可寻。●水又东南径空桐泽北。泽在虞城东南。守敬按：《左传》称空泽，《续汉志》，虞有空桐地，因泽在空桐，亦曰空桐泽。杜《注》，空桐地名，在虞县东南。故郦氏谓泽在虞城东南也。在今虞城县南。《春秋 哀公二十六年》冬，宋景公游于空泽，朱脱宋、景二字，戴、赵增。辛己，卒于连中。大尹朱尹下衍左师二字，戴、赵同。守敬按：《左传》事与左师无涉，今删。兴空泽之士。千甲，朱《笺》曰：千甲，《左传》杜《注》谓甲士千人也。吴本改作壬午，今复正之。会贞按：明抄本作千甲。奉公自空桐入，如沃宫者矣。守敬按：以上见《左传》。●水又东径龙谯固，朱无东字，固作国。赵云：按龙谯国未详。《寰宇记》亳州下云，后汉熹平五年，黄龙见谯，太史令单扬以为其国当有王者兴。不及五十年，亦当复见。后如其言。及文帝即位，黄初元年，以先人旧都，立为谯国，与长安、许昌、邺、洛阳号为五都。事见《后汉书 方术传》及《三国志 魏文帝纪》。熹平之朝，谯尚为县，属沛国，占侯者
即云其国，若豫知当涂受命改制之事，史氏多诬，此其验矣。戴增东字，国改固。会贞按：龙谯字疑有误。《元和志》，故谯城在下邑县北三十一里。祖逖屯淮阴，进据太丘城，遂克谯城而居之。谓此。与亳州之谯中隔睢、涣等水，亳不相涉。赵氏不知《注》有讹文，牵引彼谯龙见之事，疏矣。证以上文长乐固，戴改国为固，当是也。《方舆纪要》，或曰汉谯县初治此。在今夏邑县北。又东合黄水口，水上承黄陂，朱无水字，戴、赵增。下注●水，会贞按：●水之北即黄沟枝流，见《泗水》篇黄水下，此盖枝流溢而为陂，故谓之黄陂，其水南流注●，亦谓之黄水也。《地理志》，下邑有黄水。水当在今单县东南。●水又东入栎林，会贞按：当在今单县之东南，虞城县之东北。世谓之九里柞。朱作祚，《笺》曰：宋本作柞，陆机《诗 疏》云，秦人谓柞为栎，河内人谓木蓼为栎。戴、赵改柞。守敬按：明抄本作柞。●水又东南径下邑县故城北，守敬按：汉县属梁国。[三九]后汉、魏、晋因，宋为梁郡治，后废。在今夏邑县东北。楚考烈王灭鲁，顷公亡，迁下邑。守敬按：《史记 鲁世家》文作下邑。《集解》徐广曰，下一作卞。郦氏 顷公事于此，与徐广所见一本同。《后汉书 鲁恭传》亦作下邑，而《六国表》但见卞。《通鉴》胡《注》谓《春秋》夫人姜氏会齐侯于卞，即其地。则以卞为是，卞县详《泗水》篇。又楚、汉彭城之战，吕后兄周，军于下邑。朱兄讹弟。全云：按《项羽本纪》云，吕后兄，《高帝纪》亦云吕后兄，非弟也。且是周吕侯，名泽。周吕其封国，非名周也。戴弟改兄，周改泽，下同。守敬按：弟字诚误。《正义》引苏林云，以姓名侯，则是谓吕姓而周名也。郦盖从苏说，未深考耳。《汉书 外戚表》，周吕令武侯泽，
高祖六年封。高祖败，还从周军。守敬按：详见《项羽本纪》。子房肇捐地之策，收垓下之师，守敬按：《汉书 韩信传》，汉王兵败彭城，还至下邑。汉王曰，吾欲捐关已东，谁可与共功者？良谓捐之黥布、彭越、韩信三人，楚可破也。《高帝纪》五年，败固陵，用张良计，韩信、彭越皆引兵来，黥布随刘贾皆会，围羽垓下，斩羽。陆机所谓即谋下邑者也。朱无谋字，戴同。《笺》曰：脱谋字。赵增。守敬按：《汉高祖功臣颂》文，见《文选》。王莽更名下治朱作洽，《笺》曰：旧本作治。戴、赵作治。矣。●水又东径砀县故城北。[四〇]朱砀下有山字。赵删云：两《汉志》、《后魏志》俱作砀县，无山字。按《汉志》砀县下云，山出文石。《续志》钞变其词曰，砀，山出文石。连作大字，非以砀山名县也。戴删同。守敬按：汉县属梁国。后汉、魏因，晋并入下邑。宋复置，属梁郡。后魏属砀郡，在今砀山县南。李兆洛《地志韵编》，以后汉为砀山县，非也。据《隋志》开皇十八年，始置砀山县于今县东。应劭曰：县有砀山，山在东，出文石。守敬按：《汉志》砀，山出文石，是应所本。颜《注》引应劭曰，山在东，乃节引之。《寰宇记》山在永城县北五十里。在今砀山县东南。山互详《睢水》篇。秦立砀郡守敬按：《睢水注》秦始皇二十二年，以为砀郡。盖取山之名也。守敬按：师古曰，以有砀山，故名砀郡。王莽之节砀县也。山有梁孝王墓，会贞按：《寰宇记》梁孝王墓在永城县北五十里，砀山南岭上。高四丈，周回一里。宋永城即今县治。其冢，斩山作郭，穿石为藏。行一里到藏中，有数尺水，水有大
鲤鱼，黎民谓藏有神，朱民讹萌，赵同，戴改。不敢犯之。戴作神。凡到藏皆洁斋而进，不斋者至藏，辄有兽噬其足，兽难得见，见者云似狗，朱无云字，赵据黄本增，戴有。会贞按：明抄本有云字。以上《续述征记》文，引见《书钞》九十四，似狗作似豹。《御览》五百五十九引《述征记》亦作似豹，则此狗为豹之误。又《类聚》八十三引《曹操别传》，操引兵入砀，发梁孝王冢，破棺，收金宝数万斤。又宋马永卿《懒真子》四入孝王墓隧道中百余步，如五闲七架屋许大，周回有石门子十许，中有大石柱四所，以悬棺，棺不复见矣。山下有居民数百家，今谓之保安镇。盖当时守冢之遗种也。可补郭《记》之所未备。所未详也。山上有梁孝王祠。●水又东，谷水注之。水上承砀陂，朱无水字，砀讹阳。赵增、改。戴失，增改同。守敬按：《寰宇记》引此作砀陂。陂中有香城，城在四水之中，承诸陂散流，为零水、瀤水、清水也，朱为作谓，赵同，戴改。守敬按：此数水为砀陂之上源，当在今砀山县西。积而成潭，谓之砀水。守敬按：即砀陂，依《列仙传》变称砀水耳。下言陂水东注，可见。《一统志》古砀水在砀山县南，久湮。赵人有琴高者，以善鼓琴，为宋康王舍人，朱康上无宋字，戴、赵同。守敬按：《列仙传》有宋字，今增。《史记 宋世家》，君偃自立为王。《索隐》、《战国策》、《吕氏春秋》皆以偃谥曰康王也。行彭、涓之术，浮游砀郡间，二百余年，后入砀水中，守敬按：古钞《列仙传》作涿郡涿水，《御览》九百三十六引同。《事类赋注》二十九引作涿水，亦同。而《文选 江赋》李《注》引作砀水。《魏都赋》张《注》 琴高事，当本《列仙传》，亦作砀水，与郦氏所见本同。则作涿，作砀，
两本并传，当以砀为是。取龙子，与弟子期曰：守敬按：《御览》五十九引此迭期字，曰作日。然古钞《列仙传》作期曰。皆洁斋待于水旁，设屋祠，果乘赤鲤鱼出，入坐祠中。砀中有千万人观之。戴千作可。[四一]守敬按：明抄本作可，黄本作千。留月余复入水也。守敬按：以上《列仙传》文。陂水东注，谓之谷水，东径安山北，守敬按：山在今砀山县东南。即砀北山也。山有陈胜墓。守敬按：《续汉志 注》砀有胜墓。秦乱，赵秦乱上据孙潜校增。增 字。首兵伐秦，弗终厥谋，死葬于砀，谥曰隐王也。守敬按：首兵二语，隐括《史记 陈涉世家》。葬砀，谥曰隐王。高祖时置守冢三十家，亦见《世家》。谷水又东北注于●水。守敬按：水在今砀山县东北。●水又东，历蓝田乡郭，守敬按：郭当在今砀山县之东北，丰县之西南。又东径梁国杼秋县故城南，守敬按：汉县属梁国，后汉属沛国，魏、晋因，后废，在今砀山县东六十里。王莽之予秋也。朱予讹子。赵据《汉志》改，戴改同。●水又东历赵云：按下有脱文。会贞按：合下洪沟东注为一句，无脱文。洪沟东注，朱东改水注，衍之字，赵同水。戴惟删之字，全删同。会贞按：删之字，是也。下言沟首对●，是南北之沟，皆自●出，非洪沟水注●也，赵未细绎《注》文耳。水南北各一沟，戴删水字。会贞按：二沟当在今萧县西北。沟首对●，世谓之鸿沟非也。朱鸿讹洪，赵同，戴改。会贞按：上明称洪沟，何又以世谓之洪沟为非？此洪字乃涉上而误，当本作鸿沟，盖洪沟而世谓之鸿沟则认为楚、汉
所分之沟，故斥其非。下复申明沟名音同，非楚、汉所分也。戴改得之。《渠水注》，今萧县西有鸿沟亭，世又因鸿沟而传会之。《春秋 昭公八年》，秋，搜于红。杜预曰：沛国萧县西有红亭，会贞按：杜《注》红亭下，有远疑二字，亭在今萧县西北。即《地理志》之 县也。朱无也字， 作虹。戴、赵增、改。赵云：按此说亦见《晋书地道记》，而顾景范非之。《郡国志》泰山郡奉高刘《注》，《左传 昭八年》大搜于红。红亭在县西北。《汉志》沛郡 县，莽曰贡。师古曰， 亦音贡，音义 异。会贞按：杜《注》红，鲁地，萧县之红亭在宋境，故杜以远为疑。若 县在今五河县西，在萧县东南数百里，去鲁尤远。郦氏明  县于《淮水》篇，何至以当《春秋》之红？或是后人见《地道记》有此说，刘昭亦引之，妄加此句。奉高之红亭在今泰安县东。景帝三年朱作高后三年。《笺》曰：《王子侯表》，景帝三年，更封富为红侯。作高后误。赵云：按《楚元王传》，休侯富免，后封红侯。《索隐》红、休盖二乡名。王莽封刘歆为红休侯。一云，红即 县。戴高后改景帝。封楚元王子富为侯国，王莽之所谓贡矣。盖沟名音同，朱音作是，赵同，戴改。非楚、汉所分也。全云：鸿沟，《史记 年表》作洪渠，《汉书音义》作洪沟，《晋志》浚仪县下亦作洪沟，则鸿、洪字本通，故有指此洪沟为鸿沟者，善长特起而纠正之。
东，过萧县南，朱东上有又字，戴、赵同。守敬按：依例不当有又字，今删。睢水北流注之。朱此六字讹《注》。睢讹获。戴改《注》，改睢，云：考《注》，即《经》所谓睢水也。实指此《经》之文而言，今改正。全、赵改同。守敬按：《睢水经》云，又东过相县南，屈从城北东流，当萧县南，入于获。 睢水止于萧县。则此《经》
云，又东过萧县南获水北流注之。正谓彼睢水自萧县南，北流，注获水。孙星衍校彼篇作入于●是也。盖获即●，以形近讹为睢，此又以睢讹为获。
萧县南对山，守敬按：汉县属沛郡，后汉属沛国，魏属谯郡，晋复属沛国，宋为沛郡治。[见下。]齐、后魏因。《地形志》，萧县有萧城，在今县西北十里。世谓之萧城南山也。朱城讹县，赵据黄本改，戴作城。守敬按：明抄本作城。戴延之谓之同孝山，云：取汉阳城侯刘德所居里名目山也。守敬按：同孝山见下，在古萧县之东。戴延之则以萧城南山当之，故郦氏引于此。《汉书 恩泽侯表》，缪侯刘德，宣帝地节四年封阳城侯。德为楚元王交曾孙，故旧里在兹。刘澄之云：县南有冒山，守敬按：冒山在今萧县西南十里，翘峙 中，山麓有石，嵌空玲珑，约略太湖石。见《县志》。未详孰是也。山有箕谷，谷水北流注●，会贞按：《一统志》谓之箕谷山。《地形志》萧县有谷水。指此水也。世谓之西流水，言水上承梧桐陂，陂水西流，因以为名也。会贞按：《方舆纪要》西流河在萧县南三十里，北经旧县治，南即此水注●之故道，至汇于东北三里之两河口，云云，则后世改流矣。梧桐陂详《睢水》篇白沟水下。余尝径萧邑城右，惟是水北注●水，赵无水字。更无别水，朱无水字，《笺》曰：谢兆申云，当作更无别水。戴、赵增水字。疑即《经》所谓睢水也。会贞按：此郦氏以目验得之，惟但言西流水承梧桐陂注●，而不言与雎水通流，殊为不备。读者当参
观《睢水》篇睢盛则北流入于陂，陂溢则西北注于●之文。城东西及南三面，临侧●水，朱《笺》曰：克家云，当作侧临。会贞按：《注》多言临侧，此不误。《续汉志 注》引《北征记》，城周十四里，南临汴水，[四二]汴水即●水，但言南临，不及东西，略也。故沛郡治，县亦同居矣。会贞按：《宋志》沛郡先书萧盖自相县移治此。城南旧有石桥耗处，朱讹作处耗，《笺》曰：耗字疑衍。赵乙作耗处云：谓水痕减落之处也。戴乙同。会贞按：《魏书 祖莹传》，莹咏《悲彭城诗》云，悲彭城，楚歌四面起，尸积石梁亭，血流睢水里。考《史记》，项羽从萧击汉军，东至彭城，大破汉军。此石桥在萧城南，盖即莹所指也。积石为梁，高二丈，今荒毁殆尽，亦不具谁所造也。县本萧叔国，宋附庸，守敬按：《汉志》文。《左传 庄十二年 疏》，萧本宋邑，宋桓公之立，萧叔大心有功，宋别封以为附庸。楚灭之。《春秋 宣公十二年》，楚伐萧，萧溃。申公巫臣曰：师人多寒。王巡三军，拊而勉之，三军抚之士，皆同挟纩。朱三军下作拊而勉之，[四三]三军之士，皆同挟纩。赵同，戴谓是后人据《左传》之文所改，作抚之云云。会贞按：戴与明抄本合。盖思使之然矣。萧女娉齐，戴娉作聘。为顷公之母。却克所谓萧同叔子也。守敬按：《左传 成二年》，晋郄克等败齐于 ，齐使宾媚人致赂。晋人曰，必以萧同叔子为质。对曰，萧同叔子非他，寡君之母也。●水又东历龙城，守敬按：东历龙城，东径龙城也。顾祖禹云，《水经》谓之历龙城，读《注》不审。《地形志》，龙城县有龙城。《梁书 兰钦传》作
笼城，误。《寰宇记》龙城在萧县东三十里。在今县东。不知谁所创筑也。●水又东径同孝山北。山阴有楚元王冢，守敬按：《续汉志 注》引《北征记》，彭城西二十里有山，山有楚元王墓。《地形志》，彭城有楚元王冢。《一统志》，同孝山一名楚王山，山下有楚元王墓，故名。[四四]在今铜山县西二十五里。上圆下方，累石为之，高十余丈，广百许步，经十余坟，悉结石也。守敬按：《名胜志》称志云，山下有古冢数十，皆依山为之，甃以巨石。元王冢特大，余者皆其子孙。《通鉴》梁天监五年，张惠绍与假徐州刺史宋黑趣彭城，围高冢戍。《注》魏或立戍于元王冢也。●水又东，净净沟水注之。水上承梧桐陂朱承作结，《笺》曰：宋本作承。戴、赵改。守敬按：明抄本作承。西北流，即刘中书澄之所谓白沟水也。朱《笺》曰：谢云，白沟当作白渎。赵云：按《萧县志》，自沟在县西北二十里，沟字不误。会贞按：当在萧县东北。又北入于●，俗名之曰净净沟也。朱《笺》曰：宋本但作名之曰净沟也。赵云：按净净沟之义，如深深渠、骉骉水、源源水、涓涓水之类。朱氏不察，必欲去此重文，亦昧矣。守敬按：赵氏每以朱所称宋本为臆造，中尉当不至此。
又东至彭城县北，东入于泗。
●水自净净沟东，径阿育王寺北，守敬按：寺在今铜山县西。或言楚王英所造，守敬按：《后汉书 楚王英传》晚节，学为浮屠斋戒祭祀，故或言此寺为英所造。彭城本楚王都。非所详也。
盖遵育王之遗法，因以名焉。会贞按：《魏书 释老志》：佛后百年，有王阿育，以神力分佛舍利于诸鬼神，[四五]造八万四千塔，布于世界，皆同日而就。今洛阳、彭城、姑臧、临淄有阿育王寺，[四六]盖承其遗迹焉。郦《注》惟载彭城之寺也。与安陂水合，水上承安陂守敬按：《通鉴》宋元嘉二十八年，魏师过彭城，驱男口万余，夕应宿安王陂，去城数十里，即此。在今铜山县西南。余波，北径阿育王寺侧，水上有梁，谓之玄注桥。水旁有石墓，宿经开发，石作工奇，殊为壮构，朱壮作庄，《笺》曰：宋本作壮。戴、赵改。而不知谁冢，疑即澄之所谓凌冢也。水北流注于●。守敬按：水在今铜山县西。●水又东径弥黎城北。《一统志》：城在今铜山县西南，旧《志》作迷刘，误。刘澄之《永初记》所谓城之西南有弥黎城者也。●水于彭城西南，回而北流，径彭城。城西北旧有楚大夫龚胜宅，守敬按：宅在今铜山县西北，又《泗水注》载胜墓。即楚老赵有父字。哭胜处也。朱《笺》曰：《汉书》，王莽遣谒者，持安车、印绶，即拜楚国龚胜为太子师友祭酒。胜不应征，不食而死。时年七十九矣。有老父来吊，哭甚哀，曰，嗟乎！熏以香自烧，膏以明自销，龚生竟夭天年，非吾徒也。胜居彭城廉里，后世刻石，表其里门。●水又东转，径城北而东注泗。水北三里，有石冢被开，传言楚元王之孙刘向冢，守敬按：《御览》五百六十引戴延之《西征记》，彭城北三里有刘向墓。《名胜志》称《志》云，在城西北二里，演武场南，有祠存。
在今铜山县北。未详是否。城即殷大夫彭祖之国也。朱《笺》曰：宋本作老彭之国。戴、赵改。守敬按：明抄本作老彭，黄本作彭祖。彭祖是三代上人，老彭是殷人。《汉书 人表》列彭祖第二，老彭第三，明为二人。而高诱《吕览 注》云，彭祖，殷贤臣，《论语》所谓老彭。则合为一人。郦氏于此言殷大夫彭祖，后文又据《世本》称陆终之子三曰彭祖，盖亦以老彭、彭祖为一人也。于春秋为宋地，会贞按：《春秋 成十八年》杜《注》，彭城，宋邑。楚伐宋，并之，以封鱼石。会贞按：《春秋 成十五年》，宋鱼石出奔楚，十八年，鱼石复入彭城。即《公羊 襄元年》所云，楚伐宋，取彭城以封鱼石也。崔子季珪《述初赋》会贞按：崔琰，字季珪，清河东武城人。《魏志》有传。闻北海有郑征君，遂往造，作《述初赋》，引见《类聚》二十七。曰：想黄公于邳圯，会贞按：详《沂水》篇末。封鱼石于彭城，朱封讹勒。赵云：依孙潜校改勤。事在《春秋 襄公九年》。戴改同。会贞按：勤字亦不可通。《左传 襄元年》，围宋彭城，为宋讨鱼石。讨与勒形近。似讨之误，然封与勒亦形近，作封为胜。九年当作元年。严可均辑《全后汉文》失采此二语。即是县也。孟康曰：旧名江陵为南楚， 为东楚，朱吴作陈，全、赵、戴同。守敬按：《汉书 高帝纪》颜《注》引孟说，作吴。《史记 项羽本纪 正义》引，亦作吴。对吴言，故彭城为西楚，若陈则在彭城之西南矣，陈字误无疑。今订。彭城为西楚。[四七]朱《笺》曰：按《史记 正义》淮南北、沛郡、汝南郡为西楚。彭城以东，东海、吴、广陵为东楚，衡山、九江、江南、豫章、长沙
为南楚。守敬按：《史记 正义》引《货殖传》文。淮下南字作以，沛下郡字作陈，汝南下迭南字，朱《笺》有脱误。文颖曰：朱颖作颍，戴、赵改。彭城，故东楚也，项羽都焉，朱无焉字，戴、赵增。谓之西楚。守敬按：《汉书 高帝纪》颜《注》引文颖称《货殖传》云云，接言羽欲都彭城，故自称西楚。郦氏钞略其辞。此《注》引孟说，兼节引文说。《渠水注》亦节引文说，《淮水注》则详载文说，盖两存之。朱《笺》于此篇引《史记 正义》，[即文说。]赵氏于《淮水》篇引孟说，以表异同，亦是两存。师古惟以孟说为是，未详其指，故赵氏述之，不置一辞。又《文选》三楚多秀士，《注》以楚文王都郢、昭王都鄀，考烈王都寿春为三楚。[四八]又《寰宇记》蕲州下，楚文王徙都郢，故江陵，是为西楚。汉封元王交于彭城，是为东楚，又封厉王于广陵，是为南楚。又《晋书 伏滔传》谓，淮南在刘、项之际，号东楚，[《宋书 天文志》亦云淮南，东楚也。]并异。汉祖定天下，以为楚郡，封弟交为楚王，都之。宣帝地节元年，更为彭城郡。朱《笺》曰：孙按《史记 楚元王世家》，高祖六年，已禽楚王韩信于陈，乃以弟交为楚王，都彭城。子王戊与吴王合谋反，起兵至昌邑南，王戊自杀。景帝拜元王子礼为楚王。地节二年，中人上书告楚王谋反，王自杀，国除，入汉为彭城郡。守敬按：《汉表》，地节元年，楚王延寿谋反，诛。《汉志》，地节元年更为彭城郡，黄龙元年复故。此作地节元年，与《汉表》、《汉志》合。则《史记。世家》作二年，误也。惟此遗黄龙元年复故一节耳。王莽更之曰和乐郡也，徐州治。守敬按：《宋志》徐州、魏、晋、宋治。彭城，《地形志》亦云，魏、晋治彭城。考《魏志 武帝
纪》、《臧霸传》、《曹爽传 注》，魏徐州治下邳，至晋以来，始治彭城。城内有汉司徒袁安、魏中郎将徐庶等数碑，朱脱将字，戴、赵增。守敬按：《后汉书 袁安传》，章和元年为司徒，其拜楚郡太守，在永平十四年，非相也。郦氏盖浑言之。徐庶，《蜀志》附《诸葛亮传》，裴《注》引《魏略》，黄初中，仕至右中郎将、御史中丞，后病卒。有碑在彭城，今犹存焉。其为楚相无考。此数碑，欧、赵皆不著录，洪但载郦说，盖已佚。 列植于街右，咸曾为楚相也。大城之内有金城。守敬按：《名胜志》，徐州外城，为楚元王交筑，此书《沔水注》、《肥水注》亦言金城。《方舆纪要》引《荆州记》，江陵城中有金城，故牙城也。晋、宋时，凡城内牙城，皆谓之金城。东北小城，刘公更开广之，守敬按：此刘公当即下文彭城刘公。皆垒石高四丈，列环之。小城西又有一城，朱无有字，戴、赵增。是大司马，琅邪王所修，守敬按：《晋书 恭帝纪》，初封琅邪王，桓振平，复为琅邪王，又领徐州刺史，拜大司马，领司徒。因项羽故台，守敬按：即戏马台。宋苏轼《上神宗书》，彭城独南可通车马，而戏马台在焉。其高十仞，广袤百步。互详《泗水》篇。经始即构，宫观门合，朱合讹阁，下同。赵据黄本改云：《说文》，合，门旁户。《正韵》，内中小门也。周圻《名义考》曰，阁为庋阁之阁。《礼 内则》，天子之阁，汉天禄等阁，皆谓重屋也。合为闺合之合。《文翁传》，闺合，公孙宏东合，皆谓门也。音义 异，非可混称，下邑合如初之合亦同。戴作合同。惟新厥制。义熙十二年，霖雨骤澍，汴戴作
汳。水暴长，城遂崩坏。冠军将军，彭城刘公之子也，登更筑之。守敬按：《宋书 武帝纪》，彭城县人。《武二王传》，彭城王义康初为冠军将军。永初元年，封彭城王。此以武帝为彭城人，称彭城刘公，因刘公尝筑城，义康亦筑城，故称刘公之子更筑之。登字疑误。[四九]《名胜志》引此作乃义康以永初二年，徙监南豫州诸军事，则筑城即在元年。悉以砖垒，宏壮坚峻，楼橹赫奕，南北所无。宋平北将军、徐州刺史河东薛安都，举城归魏，魏遣博陵公尉苟仁、城阳公孔伯恭援之，守敬按：见《宋书》、《魏书 薛安都传》。《宋书》尉下衍迟字，仁作人，通。尉苟仁、孔伯恭，《魏书》亦有传，云，尉元字苟仁。邑合如初，观不异昔。自后毁撤，一时俱尽。赵云：按此处疑有脱文。《魏书 尧暄传》，初，暄使徐州，见州城楼观，嫌其华盛，乃令往往毁撤，由是更损落。及高祖幸彭城，闻之曰：暄犹可追斩。间遗工雕镂尚存，龙云逞势，奇为精妙矣。城之东北角，起层楼于其上，号曰彭祖楼。守敬按：《寰宇记》，彭祖庙，魏神龟二年，刺史王延明移于子城东北楼下，俗呼为彭祖楼。《地理志》曰：彭城县，古彭祖国也。朱古作故，赵据《汉志》改，戴改同。《世本》曰：陆终之子，其三曰籛，是为彭祖。彭祖者，彭城是也。朱脱者彭二字，戴、赵同。守敬按：《史记 楚世家 集解》引《世本》，彭祖者，彭城是也。《索隐》引《系本》，三曰籛铿，是为彭祖。彭祖者，彭城是也。并有者彭二字，今增。惟《索隐》籛下衍铿字，盖后人惑于《列仙传》、《神仙传》姓
籛名铿之谬说，妄增铿字。据《帝系》三曰籛，与此同，知籛是名，非姓也。[彭祖见《郑语 注》。]下曰彭祖 。守敬按：《弇州山人稿》一百六十，《列仙传》诸书，俱言彭祖为殷王所忌，西入流沙，不知所终，而此云冢者，岂亦桥陵葬衣冠之类耶？彭祖长年八百，守敬按：彭祖之年， 书歧，或言七百岁，或言八百岁，或言八百余。梁玉绳《汉书 人表考》二谓七百较实，俞正燮则从八百余之说，详见《癸巳类稿》十五。绵寿永世，于此有冢，盖亦元极之化矣。其楼之侧，襟汳带泗，朱脱襟字，戴、赵增。会贞按：宋苏轼《上神宗书》，彭城三面阻水，楼堞之下，以汳、泗为池。《名胜志》庙记云，汴、泗二水，经彭祖楼侧。东北为二水之会也。守敬按：《名胜志》汴、泗二水，至州城东北，汇而为潭，俗传有龙居之。东坡诗，汴、泗交流处，清潭百丈深。耸望川原，极目清野，斯为佳处矣。
校记
　[一]　「《通鉴》……晋泰始六年《注》引此并作荡，惟晋大兴三年《注》引作，误」　按：黄初六年八月《注》引作「」，原「晋大兴无六年」，是钞讹，当作「三年」，六月《注》亦作「」，今订。当删去「晋」上「惟」字。
　[二]　「故春秋书甲午……故《春秋》书四字，当作《左传》二字」　按《左氏传》盛行后，前人往往简称《春秋传》，此不必改，但增一「传」字即可。
　[三]　「《元和志》作十五里」　按：「十五」原作「四十五」，聚珍本作「十五里」，《通典》百七十七荥泽县下亦作「十五里」。删四字。
　[四]　「韩献秦垣雍」　按：朱《笺》本「垣雍」讹作「桓公」，沈炳巽据《秦本纪》校曰：「此云桓公误。」全等三家皆改正。
　[五]　「《汉志》……濄水首受狼荡渠」　按：《汉志》作「涡水首受狼汤渠。」师古曰：「狼音浪。汤音徒浪反。」
　[六]　「《括地志》，大棘故城在宁陵县西南七十里」　按：岱南阁辑本脱「南」字，《史记 梁孝王世家》有「南」字。
　[七]　「宋华元及郑公子归生战于大棘」　按：「及」原作「与」，《春秋经》文「与」作「及」。《寰宇记》卷十一柘城县下引作「及」，不误。《春秋》家书「及」字有特定意义，今订「及」。
　[八]　「于公为里门……子为丞相」　按：本传作「高为里门」，《要删》亦云脱「高」字。有高字义长。《隶释》引已脱。
　[九]　「谷水《元和志》作谷」　按：聚珍本仍作「谷」。（此句原文今据台北本删。）
　[一〇]「《元和志》……亦同」　按：《元和志》八宋州襄邑县下作「承筐故城在县西南二十五里」。《续汉志》襄邑下引《地道记》曰在县西，不言里数。《寰宇记》与郦《注》引京相璠说同，《元和志》则里数异。
　[一一]「赵云：有谓叔下脱仲字者，非」　按：赵说有据，《春秋 文十四年 经》书：「叔彭生帅师伐邾。」相去三年耳，可证。
　[一二]「《通鉴 注》引《陈留风俗传》作，地盖胡氏改」　按：非胡氏改。谢希逸《宋孝武宣贵妃诔序 注》龙乡，引《陈留风俗传》曰「之吾县者，宋、陈、楚地」云云。郦《注》引而变其文，分宋、陈、楚地为二句，县故宋地，杂以陈、楚之地。《陈留风俗传》原无「也」字而胡改之也。熊氏或未细阅引文。
　[一三]「故城犹存」　按：汪本《隶释》卷三有《老子铭》文作「故城犹在，在赖乡之东。」而卷二十《李母冢碑》引《水经》此《注》则作「故城犹存，在濑游乡之东」云云，是《铭》文不误，而洪所据《水经注》已作存。
　[一四]「庙北有二石阙双峙」　按：朱《笺》本、沈本石阙上有「二」字，洪氏《隶释》卷二十《曹嵩碑》原所引亦有「二」字，今订补。
　[一五]「雕镂云矩」　按：洪适《隶释》卷二十亦作「云炬」。赵云字不误，有据。下句「罦罳」，洪引作「复思」，通。
　[一六]「但非亲兄，不得直称腾兄，岂郦氏记忆之误乎」　按：此据曹仁、曹洪，史俱称太祖从弟而言，曹褎当称从兄。
　[一七]「春夏习读书传……《元和志》亦有春夏二字可证秋冬射猎」　按：「《元和》亦有春夏」之「夏」原作「秋」，今改。《魏书 武帝纪》裴《注》引魏武故事载《操建安十五年十二月己亥令》（所谓自明
</div>
    <div class="pagination">
<a href="水经注疏_page45.html">上一页</a><span>...</span><a href="水经注疏_page41.html">41</a><a href="水经注疏_page42.html">42</a><a href="水经注疏_page43.html">43</a><a href="水经注疏_page44.html">44</a><a href="水经注疏_page45.html">45</a><span class="current-page">46</span><a href="水经注疏_page47.html">47</a><a href="水经注疏_page48.html">48</a><a href="水经注疏_page49.html">49</a><a href="水经注疏_page50.html">50</a><a href="水经注疏_page51.html">51</a><span>...</span><a href="水经注疏_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
