<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 290 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 290 页/共 315 页
  </h1>
  <div class="content">
   玉田洞在韬眞观之西巫山寨之北其界相望也洞辟三门其高者险絶难攀其卑者偪塞难行独由中而入路分三岐右则坎阻杳黒左则虚明爽快受明之所则洞门高处也庭中广深如在观阁之下其盘石皆翠碧色平夷通明可以偃仰其膏乳则玉石流光悉具物象缘石栈行百歩倾身而入乃至玉田其田数坵广有二丈长三倍之中且平其塍畔皆匀续蜿蜒刻镂精致如今人食用器皿所为其傍有花瓣寸余纯然玉色亦如今人器皿日用铜银为饰造化巧妙琐屑遂至于此安可以描摸亿度也田中积水无间夏冬不溢不涸不增不减气常温和葢万乳所融泄耳越疆而东其窍多钟乳垂而四五寸者光采然时可采取旧曰石田予谓石田何所用之此正仙人种玉处遂更名曰玉田洞出洞而南半里至玉田寨寨高至十余仞其拗中潴蓄湛然如桵蓝泼黛厉风不动揺广四五丈深莫测也蓧萝阴翳怪石蹲踞如神守鬼防其北流为二池中有小岛屿状其南则潜流北出溢入大江春时江中大鱼逆跃入此似有知也自玉虚洞至此皆甿陈访所导疑访尚有隐秘处然游观止矣虽有他竒吾不敢请已其土人好事者亦往来山间三十年未尝有至此者然予观览之胜其凿空固自我发之异时车马踵至晨夜嚣呼扰及田桑则作俑之罪将何逭之既而自觉曰嗟乎箪食瓢饮芒鞋布袜曵短笻探饿虎之穴与猿猱为伍世间嗜好如我者寕有几而谁肯为此来乎
　　普照岩记
　　普照岩距韬眞观五里山如覆釡洞穴当其胸唐时有草亭于上芜没乆矣或以洞中之竒来谂遽到其麓从者厌高陟剪萝蔓荆榛杂然因以菟窟见欺予曰第焚吾先登既至岩下旧址岿然回首却顾则西望东臯南北阡陌尽在足下黄坡翠巘与石峯相间歴歴落落尤可观也入间数歩上通若中霤状古木覆之屏几之右有玉貌立于旁堂之中幙高张筵几肆列仰视则如玉京山紫虚府郁秀不可阶升也俯瞰室内恍敞森严诡怪絶特令人毛发飒然与月夜扁舟于千崖万壑风烈水寒无异其中仙坛台塔低昻交错灵旙寳幢霓裳羽衣皆猎猎如龙夭矫如鳌赑屭如折甲如麟有趾以火烛之鳞甲耀目以物击之声响骇耳旁睇壁间则虫篆琐碎圭璧成文绿质白章骈花鬭锦浓粗疎宻各有态度不知雕琢之竒绘绣之工果谁为之当安僧迦于岩以实其名以传不朽可也
　　独秀岩记
　　度普照岩之西长坡巨阪川原遐旷石山到此稀矣远瞩平野中郁然孤峙者独秀岩也予初望如廪状意颇隘之既至则洞门宏防古木萧森与韬眞观抗衡石室中广六丈高倍之虚明平夷可容千数人石乳挂壁上如弥陀大士像此又韬眞所无者徐升其巓徘徊倚望四顾豁然前虽小室附庸亦足观者此葢勾漏别峯也车马往来距邑十里云山莽苍西入郁平松湾竹坞樵木出没此异人居止处倘在中州堂上列钟鼓门外来名士可时刻已乎然游遨寳圭独秀姓名岁月题刻宛然记此竒胜何忍畧耶岂以迁谪之故日怀惴惴惮于来远耶将驻旌倚马偬偬去来未暇徧歴耶殆亦有记之而断碑漫版荒陋中无好事者为之流传爱防耶予方来假道过此不敢赋诗姑为偈曰远役鬼门关徧歴仙世界岂敢问丹砂庶欲销罣碍此乃写兴而不已者也
　　金山记
　　图经俗名为眞武岭高八十丈在邑东二里山色苍苍黄黄其背穹窿坡陀四垂首戴巨石高十余仞崟嵚突出间色青黒且有口吻状四围远近视之如眞灵也天下峯峦岩谷若龙若马若狮子之像多矣然彷佛而得四五独此粹然逼眞顾不异哉水流大江直西南来从东北举首而赴之或云隔岸有山曰防灵相对而起此上有坛而彼上有台予未能至不知状貌何如也是山最与勾漏为邻而闯然于洞前故附于图之末
　　万象阁记　　　　　　　　　　杨万里衡湘以僻在南荒远于中州而亦以山水重天下故天下有山水而衡湘无山水非无也无地不山水也然其闻者在道曰九疑在永曰浯溪曰澹岩在衡曰祝融曰石廪在潭曰岳麓而止耳予尝南望九疑北登岳麓是数者固竒矣而其他深林寒谷穷崖怪壑葢有名不爼豆于九疑岳麓之班而其美不减不加也然则前軰之踪迹于衡湘间果皆徧耶山水之不立于四通之衢者果皆无竒耶如贤人君子之于世其闻焉者幸而遇也其无闻焉者不幸而不遇也以前軰之所见叅予之所见其遗者已如此以予之所见推予之所未见又可数耶全州清湘令安侯绍兴三十有二年春二月十二日以书遗万里曰吾邑虽陋而山特竒吾于悬治之旁择面势之最宜于山者作一阁焉既成独上四顾则四面之山皆凑于几席吾取醉翁之语而名以皆山愿为予记万里曰人于山常厚而山于人常疎非山远于人也人远于山也其病一曰俗一曰贵世之君子谁不以一邱一壑自许哉然衣有京洛之尘面有康衢之埃而欲与夜鹤同梦白鸥同意难矣自古王公大人酣醟于富贵而荒浪于声色乃始欲与山为方外之交自湔祓其昨非固已为失防矣而山何事焉今清湘之民既得贤侯以为之抚摩而山水又得贤主人宠光之独非幸欤侯试揭予言于阁当有见之而怒生瘿者矣当有首肯而三叹者矣昔也贤主人予未之识也山则予未之见也虽然予神交其间他日登而赋之予也主人也山也其亦欢然倾葢也哉
　　南楼记　　　　　　　　　　　张　栻广西转运判官所治便防之前有楼栖官府文书郁而不治予每睨而病之他日过之则焕然一新矣詹侯体仁觞予于其上倚槛而观凡四旁之嘉花美木悉献其状而遥岑寸碧挺然屏山之隅楼之下为堂堂之前为亭皆幽雅有趣予怪而问之詹侯笑曰吾皆因其旧云耳始吾辟楼之塞而观之则其美已具易其楣桷之腐坏者与其戸之隘狭者周以阑楯而吾楼成焉又视其下居然一堂也则厰以檐牙而重饰之前有茀地去其秽壤而柱之础存焉则又因之以为亭名吾楼曰南楼取其面势所直也堂曰梅雪因吾治之故名也亭曰须友亭之旁植竹与梅与松吾将与之友亦且须吾友朋而共乐乎此也为我书其扁且记之予叹詹侯之智能因其故而损益不宿劳不重费不出戸庭而得美观是可志也予于此窃有感焉嗟乎物之通塞固有其时向也人所贱弃弗顾之处一旦而吾曹相与谈笑周旋于其间辟暗郁为光明变荒秽为整治此非其时也哉通塞固有时然使其不遇詹侯则终于废壤而已时固存乎人哉凡物皆然岂独是楼且詹侯方以使指按行一路一路之郡邑亦广且远矣政事之隳弛人情之郁拂与夫利之所壅而之所生葢不一矣詹侯将次第而振其导其郁通其所壅而去其所病亦若为是楼因其故而损益不劳而有余也则斯人之所遇岂不在于斯时也邪抑有待于詹侯者邪予方頼侯以免于戾其渉笔而俟也又岂特记是观览而已邪楼之成以淳熈五年三月五日提点刑狱事廖侯季能实同予来观又十五日而予为之记詹侯严陵人名仪之廖侯南剑人名蘧予则广汉张栻也
　　韶音洞记　　　　　　　　　　张　栻由虞祠之后不十歩至虞山之下有石门可窥入其中则虚明以长仰而视之石去人仅尺许色清润可爱瞰其旁蹲踞蜿蜒如虎豹龙蛇者皆是也行其中十余歩望北牖清江横于前下临深渊所谓皇泽湾也始栻既新帝之祠得新安朱熹为之记命工人度山之崖磨而镌之偶发石而得斯洞凿其下石之齧足者翦其北林薄之翳目者而地之胜有若天成焉名之曰韶音洞葢淳熈三年秋也洞之深凡十有三丈广二丈有竒牖之外少西有地隆然而高为台可钓明年秋又于洞之左得小邱平广爽垲江出于旁凡桂之山瑰竒杰出者悉献其状作亭于上名之曰南薰之亭于是洞之前后皆有览观之美来拜祠下者已事而退又得以从容而游息焉嗟乎有虞氏之德其盛蔑以加矣葢君臣父子兄弟夫妇之彛性孰不具是哉帝之所以为盛德亦尽吾心之所同然者尔是则帝之泽流洽于人心固将与天命并行而不可冺夫何有古今之间哉后人徘徊于斯地遐想箫韶之音咏歌南风之诗鼓舞而忘归也其亦庶几有以兴起乎遂书于石
　　甲亭记　　　　　　　　　　　张孝忠湘与漓分百有二十里东合灌流而罗水又从西北滙郡有峯峦峻极赑屭其阳望之若无所容其足也城西行二里许稍迂数十歩岩壑天开寛闲深静遂得兰若之胜由殿廊益东上斗折再三侧立阳崖有地方不二丈竚立而望则三江之吐吞万山之嶙峋皆在其下烟云杳霭飞鸟灭没可觞可咏使人忘归眞清湘之絶境也为作小亭以甲名之王黄州所谓江山猿鸟云泉竹树为天下甲此亭皆具焉余甲寅夏初官是邦其明年冬始与宾客爼豆于此居无何被檄去郡而余心乐之自不忘梦寐斯亭也因记以名之更刻碑石以示不磨
　　玉髓泉记　　　　　　　　　　林　岊磐石之石湘之竒石也磐石之泉湘之竒泉也由东西徃来者水浮湘江陆迳磐石而磐石之下亦有江流则螺江也螺江之岸修平如带湘山右据峥嵘超突十歩一岩五歩一窦层见嶻嶪者磐石之石也生于洞穴覆以嵚嵌色青味甘响揺江潭者磐石之泉也余比政暇尝游斯境喜而徘徊瀹流防源循涯导津有澑而涧有溢而盂有澄而觉粹精之混融饮一瓢以自适因旧址为亭据冲要领晴晖坐挹江光石乳畱照徜徉左右拾骚吟于林壑访钓隐于烟波超然忘归葢逸兴之四集也客有踞泉上问余家闽防巨涛沃日之红澄澜际天之碧既倚岩而熟睨歴江淮抵燕赵太行之峻特黄流之奔猛抑又接于心目乃爱是焉何也余曰泉亦多爱矣有海泉有渊泉有山之泉有井之泉有谷之泉有石之泉原泉混混不舍昼夜盈科而后进放乎四海海也溥博渊泉而时出之渊也险止亨行山也洌食寒泉井也谷之泉唐人所谓振鹭之瀑石之泉汉人所谓太山之雷晋人所谓涓涓始流是也今斯泉生斯石无一点尘杂气又当楚粤之通衢瀑容井德毓山之趾出知所适三江防同淼然湖海湘中号之第一此固余之所甚爱而思与往来者数也
　　思贤堂记　　　　　　　　　　谭惟寅淳祐十二年春作思贤堂夏日至堂成思贤者孰谓葢唐肃宗时有若元结次山代宗时有若王翃宏肱德宗时有若戴叔伦防公顺宗时有若韦丹文明而我宋建炎则有若王次翁庆曾此五贤者治官之实吾能举其槩丹以训耕织兴学校济贫民自鬻者归之筑州城十三里开屯田二十有四所事具见循吏传结身谕蛮方绥定八州翃殄贼防悉复故地叔伦招怀夷落威名远畅史臣大书不可磨也次翁慕元结为人取结在道州时乞免科率二奏刻之石其言曰庶不堕元子之政志尚如此治绩可想也吾乃以思其人求其心推为政术积为治行吾志也堂之东房有三曰内省资拙才劣不能寡其过故省躬而自检也西轩二其一曰延老见老者于此而问政也其一曰乐山因容山以取义也山高五百丈延袤千里巍峻厚重正与轩对得朝挹其爽气而夕景其高棱有契于心以静为德仁者之事也然此非我所得有后人之志与我同耶勿改可也其异耶改之无不可五月朔日率郡属展敬于五贤致一奠之礼或曰盍记之乃书
　　浮金亭记　　　　　　　　　【元】费克忠余观古藤形胜在东山一景绣江经其下镡水凑其东春水既溢秋波未消自川之东南望之山势宛然如浮于玻璃苍烟乔木斜阳古渡空实相映遇目成色者皆是也旧有浮金亭在今东山李卫公祠前宋绍圣间苏东坡迁海南舣舟登眺举酒赋诗曰爱此小天竺时来中圣人又曰江月夜夜好江寒日日新葢言其江山形胜似天竺云山江月如钱塘使人胸次洒落殊不知瘴乡之为瘴乡也吁苏子远矣此堂隳矣山水寂寞草木堙郁亦已久矣泰定戊辰春龙江秋山孟公主簿镡邑越明年秋稔人和政事多暇颇放情于山水之间乐于诗酒之外因与仆浮江而东及暮渡江而西秋水潦尽月影在山江风徐来江月相荡秋山顾曰此非其浮金之眞体欤于是引棹于江之滨据胡牀而赋诗有汉光射潜蛟细细波浮金之句仆亦有月光波影自溶液江风细细金鳞浮时正中秋之夕也得非兴废有时邂逅今夕秋山遂有意于此矣他日追索遗址以其路﨑曲不便骚人墨客之所登览焉秋山性亷介好山水绰有古人之风每见一泉一石必徘徊顾恋翫而后去及至东山之下绣江之上得一亭之地与光华亭对倚碧山俯长流竹树交映日月浮动比旧址尤嘉诚为此州之胜遂相率居城士夫搆亭于其上亦匾之曰浮金云烟沙鸟风帆浪舶变化往来气象万千使人登斯亭俯仰慷慨而忘宠辱忧畏之心果谓瘴乡而已哉当与金山浮金堂钱塘天竺同一胜槩云
　　游聚仙岩记　　　　　　　　【明】萧云举萧子以予寕归休雅抱山水癖闻永淳有众妙岩异时云间董元汉氏繇比部郎忤相以严谴居邕曾为斯岩撰记咨咨鉴赏吾軰枌斯榆斯直盈盈一襟带水而絶无寓目恐岩阿见笑薜茘含羞矣戊午春同门人刘晋生从弟允佐中表朱仲南习形家者熊子元祚裹粮治具操轻舫陟秀峯过冷水渡湴泷暮宿樟村渡翼旦抵伶俐江已刻系缆滕村之东浒距淳邑乃二十里也自江至滕村仅三里许自滕村望岩将近余贾勇先登舁而行诸子防蹇从之维时山容谷状连离交错马首一峯蔓草荒藤苔封藓合意得无类武陵天台诸幻境乎扪萝而上空窍中团圆如葢门顔聚仙表异也室计二丈许深三丈约畧可容百十人中一石距地首颇昻背突小峯列级而上有磴道左横一平台如龛状可置观音大士座洞门之左悬数级类琴卓长计五六丈卓之上一团窝深可供佛傍宜镌两金刚控海门仰而见石笋攒峯列嶂施碧涂丹如裳如防如指尖倒笔澷白横绿细鳞微纹俏幻不可缕指石傍一径始而入殊隘行数武渐寛秉炬烧烛琅如雪山玉楼逶迤中行一石柱撑天门其平而坦者名曰琼台峭而玲珑者名曰玉龛有白鹦鹉悬啄如攀笼状缘龛以过曰二天门中道寖寛一石仰顾絶似犀牛宛然具头目蹄爪上悬一石圆白似寳镜俗呼犀牛望月后石室有二孔窍通明似天室之左曰三天门更竒谲骇观径之左有窟深而长水声潺潺似藏异物令人不敢逼视三天门之外有石室三路转平且广横起一台如海中蓬莱方丈若蜃楼若蛟室若月宫若天都此中大石有心小石有目玉鬟雪姿横波送睫一望晶光似雕莲绣芝悬龙立象行人鼓吹其下直恐鸿寳光怪惊动蛟螭毛骨不寒而栗爰命酒人连进三觞微有晕色又进之折腰而过清冷涧水上下夹一长壁仅长丈许中间龙文鸟迹细画苍形曲水环溪穷工极镂旧名龙牀衡眎之深入无底好事者云若有五丁拔出可作茘枝池诚美之也然人世中曾未入目顷之开导行者谓逾此多水恐炬不然则故道难觅乃却歩穿一狭窦偻而还直容双足此后长沙如粉俗名沙街又行数歩有佛阁有钟有鼓柱以乳滴而成钟鼓以虚而鸣叩之铿然作宫商声两侧径玉石磷磷仰者俯者纵者横者眠者竪者面而对者背而欹者倒悬者特耸者类狮类象类鳯类麟无片瑕斑点泥封藓剥之汚其皜皜皓皓如九天飞练长空白云绵亘数十余丈纎尘不染即诗者难工画者难巧葢余生平眺览斯为快志云卓午下洞门见诸孺子荷笠山顚俯瞰揶揄笑吾軰栖栖何为者余即命从者吹箫击鼓短歌数曲诸孺子又揶揄且惊且避余亦与诸子相顾一嘘日暮扬舲而返
　　浔江双获铜鼓记　　　　　　　乐明盛天啓乙丑仲冬余奉学正檄自庾迁浔道韶石陟舜峯阅九疑记歴苍梧而入浔境余询此为何地长年曰前即铜鼓滩也余曰昔髫龄时阅汉逸史马伏波征交阯舟经八桂有二铜鼓跃入水中此非其地耶舟子曰然数年来已获矣未审今置何所至浔而祗谒先师庙同寅周君礼指示余曰此铜鼓也汉代跃而沉今三千年而现不裂不缺非神灵呵防何以得此余细阅之身圆七尺有竒面径二尺一寸许高与径埒上部似鼓下体无底腰视面稍缩而徧体多叶文红女绣刺所不逮余手叩其唇铮铮铛铛桴击其面滃滃咚咚窃念古有七敲三挝法惜无传而硿莫谐韵时乆如许花纹侧角内无损蚀信神物耶又数日而登观风楼眺望白石罗藂思灵之胜邑博袁君鸣谦复指一器示余曰此异物也余昔任茂名闻此地获之葢自伏波时没而今现余曰郡庠有其一兹岂其匹耶何形体同而兹唇稍窳也曰是也君知其同未知其异焉岁戊午端阳日白石山人动土得此其日铜鼓滩渔人以网絓莫举因入水而摸知为器矣帅众即举而出之两地小民均献入官以上古器不敢私也郡公邑宰曰此神明所呵防宜归之圣神遂以质全文备出自滩中者置文庙中而形觚差蠡出自白石者置观风楼两者窳完异而形同声同没水同出现之地异而所获之日又同手摸心赏直令人神游三千载而上矣昔东坡苏氏以狄咸作九成台自称玉局散吏喜为之记余谓其慕浮名而忘眞器也今两具汉冺而明现两失而同现人亡而器存好古之士乐观其现讵不与商彛周鼎共珍为宗庙器乎夫日月寒暑风晦明并于天地间而南郭子綦谓其未闻地今人隐于汉天显于今如寒暑昼夜递伸是天叶地闻矣奚啻鞉敔壎箎管磬匏也乎昔韶作而鳯仪兽舞韵调而马仰鱼听今天使有形有声者显祥异于苍梧之西而圣天子履中蹈和立极以安天下人和而气应协流古乐重兴韵雅载作俾鱼不淰鸟不獝兽不狨人情不失我明嫓美虞周跨轶炎汉殆九成中之重器也欤伏波有知手为加额子瞻际此九成台记可无作矣岁在丙寅履端上元日临川乐明盛记于浔州公署周君礼大庾人相与校镌袁君鸣谦平乐人喜观厥成名得并书云
　　柳山飞来石记　　　　　　　　周宗正予始至全阳登湘山见所谓飞来石者询之老衲谈甚悉云自罗浮飞来予意罗浮去湘山数千里即有神物挟之以飞亦未应若是其远况罗浮之石嶙峋南海之上不下千里区谁能歴其地而验其飞去之迹果与此石度长絜大乃知其的自罗浮也石而飞已可骇愕而谓飞自罗浮则愈怪诞可疑矣无何西山陈王客虚峯陈黄门二先生招饮儒素堂酒半具言柳山书院壬寅四月七日午时有石一区乘风雷电飞入应泉井中头昻尾低状如龙马此耳目所逮时日无几殆非传闻影响者比予方疑湘山飞石而顾有此即日偕寮宷恽子袁子往观之见其形状颇具高三尺长六尺濶亦不下二尺有竒重可数千觔即使好事舁而措之非二三百人举之莫胜况其自堕井中仅与其石甃广狭相当虽人力巧为排妥亦不若是之凑合而无抵牾也访之守者云其日午时风晦暝雷电大作初未闻坠压震叠声霁云收忽见池中有此石也噫亦竒矣





　　广西通志卷一百九
&lt;史部,地理类,都会郡县之属,广西通志&gt;
　　钦定四库全书
　　广西通志卷一百十
　　艺文
　　歴朝
　　序
　　桂林送前使判官苏侍御归上都序
　　【唐】任　华
　　桂林秦所置郡也南临天池东枕沧溟西驰牂牁北走洞庭地方三千里带甲数万卒实五府一都防矣连帅之任朝廷难其人往年命御史中丞张公公号为称职去年又命我以佐之初张公受命之日以为五岭荒服不同于他邦百蛮犷俗不可以独理乃荐武功苏澣自秘省校书郎除金吾掾摄监察御史以佐焉澣在幕中多所匡辅洎张公家艰去职澣统其留务凛其正色操持纪纲而十州之地晏如也洎如【疑衍】我公至止观其迹而美其政将表请焉澣辞以久辞坟墓不见兄弟已六年愿得生入武闗一到阙下足矣公从之或筵于西堂或尊于东楼或馔于亭皋凡饮饯之盛未有若此之绸缪者也且予有善公为之且予有功公为叙之予有患公为排之予有屈公为伸之亦何异脱骐骥于盐车掷秋鹰于天畔乃腾骋难料击搏在即亦足以快意矣且尔兄吾兄也尔身吾身也虽万里为别何别之哉虽然不能不怆恨傥见二相国当为深陈江岭安危之体焉料子必见潘庶子因登髙把酒南望千峰白云离披横在山畔与我畴昔所见岂有异乎由是益令人思北归
　　送王及之容州序　　　　　　　元　结乾元初漫叟浪家于濓溪之滨以耕钓自全而已九江之人未相喜爱其意似惧叟衣食之不足耳叟亦不促促而从之有王及者异夫乡人焉以文学相求不以羇旅见惧以相安为意不以可否自择及于叟也如是之多叟在舂陵及能相游歳余而去将行规之曰叟爱及者也无惑叟言及方壮可强艺业勿以游方为意人生若不能师表朝廷即当老死山谷彼区区于财货之末局局于权势之门纵得钟鼎亦胡顔受纳行矣自爱耿容州欢于叟者及见【集作到】容州为叟谢主人闻幕府野次久矣正宜收择谋夫引信才士有如及也能收引乎二三子赋送逺之什以系此云
　　检校右散骑常侍容州刺史李公去思颂并序
　　于　邵
　　维贞元二年秋八月天子以郡国二千石之髙第者曰陇西李某利泽及于裔土美化被乎遐甿是用遵虞书陟明之义参周官进律之典俾之由检校右散骑常侍兼御史中丞容州刺史本管经畧守捉招讨处置等使为御史大夫岭南节度经畧观察处置等使实授兵符加拥使节某月自合浦如南海于是县道谿谷鳏寡孤老洎于士吏相与懐思然不去乎心森然不离乎目愿所以昭明其徳光视于后岭南经畧使判官权知容州留后事监察御史里行同郡李牢始以文学居辟选之首遂参帷席复以谋能当器任之重留总军府美公之政大备感公之礼有加因其人之请而上之上可其奏夫其郡之四封滨于百粤外则有山冦海孽比境杂处之虞内则有勤戍劳师流散转死之弊亲帅其下以抚吾人慰荐伤痍安集疲耗惧货贡之阙至助之以家财悯徭事之繁至代之以私属选武艺归老疾罢减塞卒四千余人以趋农时率游惰辟污莱开置屯田五百余顷以足军实察冦贼之为缧囚者释而遣之以除其怨而狙犷以顺禁人民之相掳卖者执而诛之以去其害而童昏以安常歳有灾滥炎而连烧于庐舎公创其制以御其郁攸而邑居以葺旧俗多怨睚眦而致毒于饮食公立其防以解其悁忿而乡党以和树枝干而啓闭毕修列亭燧而厄害斯控差重轻以行征令无不均之议量逺近以纳贡职无不供之责人用富庶家有储峙敦之以礼懐之以仁洁已而不汚未尝有贳贷勤负而不怠未尝有懈弛明足以照遁情慝而不为察威足以制猾人暴吏而不为苛古之良能何以加此惟我公有唐室枝属之选监州刺史讳孝诜府君之曾孙宏农郡太守讳璟府君之孙太子太傅赠司徒讳齐物府君之子洪绪丕绩之余裕宏休纯懿之下钟寛博而柔良髙明而疎达根于经义饰以艺文故其仕王畿宰京邑累执宪简且登轺车备重臣宾介之职居大府纲纪之任三亚京尹兼中司之贵复为宫相在常伯之位歴饶州刺史而后至是州恩结于人功加于物必闻理效而兴颂声且夫有美焉有刺焉诗人之义也善善而褒之恶恶而诎之春秋之事也使贤士大夫之业不没于后太史公之制也以余之尝修史记而为训辞縁人之懐心而颂之曰帝念南方迫界蛮夷人新被冦歳或劳师属之于公俾养牧之匪直勤身亦帅其属赡我贫匮字我惸独息人便农垦田积粟修其教化被以威徳贼害既除祸灾斯息完我庐舎亲我骨肉咸保其生且易其俗蚩蚩羣族孰不防福播为颂声公受百禄彤弓玈矢以长诸侯人之懐徳刋石垂休同吴武陵送前桂州杜留后序　　栁宗元观室者观其隅隅之巍然直方以固则其中必端庄宏达可居者也人孰异夫是今若杜君之隅可观而中可居居之者徳也赞南方之理理是以大总留府之政政是以光其道不挠好古书百家言洋洋满车行则与俱止则相对积为义府溢为髙文慤而和肆而信岂诗所谓抑抑威仪惟徳之隅者耶今往也有以其道闻于天子天子惟士之求为急杜君欲辞争臣侍从之位其可得乎濮阳吴武陵直而甚文乐杜君之道作诗以言余犹吴也故于是乎序焉【集无焉字】
　　送李才叔之栁州序　　　　　【宋】曾　巩谈者谓南越偏且逺其风气与中州异故官者皆不欲久居往往车船未行辄已屈指计归日又咸小其官以为不足事其逆自为虑如此故其至皆倾揺解弛其忧且勤之心其习俗从古而尔不然何自越与中国通已千余年而名能抚循其民者不过数人邪故越与闽蜀始俱为夷闽蜀皆已变而越独尚陋岂其俗不可更与盖吏者莫致其治教之意也意亦其民之不幸也已彼不知繇京师而之越水陆之道皆安行非若闽溪峡江蜀栈之不测则均之吏于逺此非独优欤其风气吾所谙之与中州亦不甚异起居不违其节未尝有疾茍违节虽中州宁能不生疾邪其物产之美果有荔子龙眼蕉柑橄榄花有素馨山丹含笑之属食有海之百物累歳之酒醋皆絶于天下人少鬭讼喜嬉乐吏者唯其无久居之心故谓之不可如其有久居之心奚不可邪古之人为一乡一县其徳义惠爱尚足以薫蒸渐泽今大者専州岂当小其官而不事邪令其得吾说而思之人咸有久居之心又不小其官为越人涤其陋俗而于治居闽蜀上无不幸之叹其事出千余年之表则其美之巨细可知也然非其材之颖然迈于众人者不能也官于南者多矣予知其材之颖然迈于众人能行吾说者李才叔而已才叔久与其兄公翊仕同年同用荐者为县入秘书省为著作佐郎今才叔为栁州公翊为象州皆同时材又相若也则二州交相致其政其施之速势之便可胜道也夫其越人之幸也夫其可贺也夫
　　送祝蕃逺赴浔州经歴序　　　【元】李　存至正三年秋八月上饶祝君由湖广省掾史经歴广西浔州路之总管府其门人曾某请夫能诗者皆赋之以重其行而命存序其卷之首曰岭海之间其土地沃肥其物产蕃侈其民愿而颛其风悍以轻古今必择才有徳者以临莅之畧小过而尚大体因其俗而为之理也茍以为要荒之服而鄙夷之则非矣夫熊虎之猛也柙而调之可使与人搏而嬉也禽虫至蠢也食而教之可使为人役也况我朝礼乐教化之所渐被殆百年于此而其地之名人秀士亦往往辈出今祝君又以诗书之习任一邦案牍之长然颇闻案牍之间情文不相称者有焉夫情文不相称则诬诬则民玩民玩则易犯法易犯法则狱讼繁狱讼繁则听断或有所不详听断或有所不详则人不服是故春秋之义在于刑当得其当焉而俗理矣祝君盖有学之士为同门之先达毅然愿用力于当世者而朋友则又有相赠处之道故辄因是序焉而以规
　　送李参政之官广西序　　　　【明】方孝孺丈夫生而遇圣神之主承信任之隆而居方伯之位得施赏罚号令于千里之内亦荣矣哉信荣矣然君子不敢以为乐也君圣则望其臣者深君之信任者隆则后世责吾者重所居者髙而所治者广则斯民议吾者众议吾者曰承君之任如是之大也而敷君之徳以泽吾民者犹有未至也后世责吾者曰彼之得君如此之隆也而其事业若斯之隘也吾之君如尧舜矣吾犹未及古之贤臣吾可不自省欤合三者而思之上恐负吾君中恐负吾民下恐不免后世之求备将日夜忧之之不暇奚所乐乎虽然吾才茍不足居乎位固不敢乐也诚有才焉斯民有未安也吾告于君而图安之斯民未入乎善也奉吾君之道而教之大而国家之法有未着也吾以所得者告吾君为后世虑者或未至也吾将为之赞助焉则吾可以不愧吾之职矣吾之职不负愧则吾之心乐矣岂若无能者而戚戚为哉天台李君守恒以美才为上所拔擢任内廷承遇者三年今繇左通政为广西布政司右参政余知李君才甚充者也有方伯之乐而无其忧者也于其往道其荣且乐之故以告使致思焉
　　送张用礼赴京考满序　　　　　解　缙予观岭表民生之艰难与其山川之险恶风气之暄郁悯其习俗之乖离察其本性之善而治化之不难也盖其田少而土瘠拙于生事而习于傲惰敢于鬭争而易于刦夺虫蛇毒螫草木蔽翳寒暄不时而不知节适也故病者多枉死而生者多贫难其好尚淫祀宴乐歌舞供其豪戸惟谨至于猺獞苗獠号为好乱生事叛服不常者无不皆然间有得中州人士教之以识字者不以久近遇之于道辄拜跪尽恭然则孰谓其性之不善哉予尝以为若猺獞苗獠者择其豪戸之良因而管束之而以古者家塾党庠之制立之师以教之顺其俗而习之以射御田猎祭祀燕享率而归之于正寛其赋役而渐摩之以礼乐也则朝廷有司之力足以制其豪戸豪戸之积威素足以服其土人比于中州尤易也虽然未尽若予言而数十年来良法美意亦渐施行矣何其尚有梗者抑往往有司者之未得其道欤桂林属县有阳朔襄阳张用礼为其县官三年矣将赴天官而阳朔之人士颂之予问用礼曰阳朔之民易治也先是用礼由太学生出为县于义宁义宁与阳朔接境也义宁之民至今识之犹曰吾县父母也予问用礼又曰义宁之民易治也然则非可谓之得其道也欤予之所见诚是欤他日相见两县之民欣欣然而相告语者政成而化洽益知官于岭表者果不难于中州而必以中州之治治之也
　　送方伯沈公赴广西序　　　　　何乔新余与钱塘沈公克勤相知旧矣始余举进士公已为夏官郎中贤声奕奕闻于搢绅间当是时士大夫所推以为端重老成练达治体者公居其一焉余意公昕夕且大用未几公遘忧患沦滞者殆十年今天子嗣位首还公旧职寻陞河南布政司参政骎骎向用矣一时巧于进取而受知当道者或未一考而迁甚者一歳中屡迁而公恬然居汝藩逾六载未尝一毫妄意于义命之外惟夙夜祗慎以修其职业而已成化丁酉秋七月广西缺布政使诏以公往践其任公既拜命将行凡与公好者窃相语曰方今岳牧之才且良如公者盖无几登之台阁可也使之宣抚一方可也顾乃任旬宣之寄于炎烟瘴雨荒逺之陬岂公短于求知而宰相不足以知公耶余解之曰公之不妄求知则有之矣至于宰相以甄拔人物为职岂诚不知公耶顾欲屈公以抚遐裔之疲氓耳广右比年以来峝蛮谿獠窃弄干戈战骴横于野草鸟巢于林木禾黍之塲鞠为榛莽之区八桂之间萧然者十有余歳矣鸣驺拥葢往莅其地者不知其几奏大藤之捷上平蛮之颂赫然耳目之观者葢有之矣而蛮獠益横吾民之病滋甚圣天子贤宰相恻然伤之思得老成人以绥靖之以属公焉是葢为吾氓计而不暇为公计也孰谓秉钧者不知公耶公行矣登桂山之巅泛漓江之滨低徊瞻眺追想九龄之所以安岭峤南轩之所以抚荒残而思嫓美焉异时氛祲既豁烽燧不惊带牛佩犊者转而缘南畮椎防卉裳者稽首以服皇化而昔之疲瘵者讴歌至治于素馨刺桐之间吾知庙堂之上益信老成练达者果可用也台阁之选舎公而谁哉遂书以为公赠
　　赠栁州太守李君邦辅序　　　　靳　贵余读韩昌黎享罗池文尝叹民之易使不独内地然也夫子严父诏妇顺姑指此齐鲁之民之所难者而栁民能之虽子厚政善所及而其民俗之美亦不可诬已及考其郡志则自子厚以还称良守者才二三人而止夫彼所居者子厚之位所食者子厚之禄所临者子厚之旧邦也寥寥数百年其继子厚者才二三人而止则瘝官者多矣栁民固不负守而其为守者独不负栁民哉夫栁去京师几万里在西岭间风气之陋与内地殊故为吏部者夷其地不以贤者署其守为其守者夷其民不以善政理其官吏部曰此遐方僻郡也不可以居贤者而不知遐方僻郡非贤者则莫能理而安也其守曰吾已斥而官遐方领僻郡矣尽心于民谁吾知而不知君子之爱民本非以求知也朝廷子育万国一视同仁未尝以逺近殊而顾如此可乎冢宰屠公为吏部之三月防栁阙守以戸部郎中李君邦辅荐于上命既下朝士之知邦辅者咸哗然邦辅方且延宾客防故旧日讲画治栁事不辍侍御黄君鸣玉邦辅乡人也间过予求言为赠且道屠公用君之意在怜栁州之赤子不得字于慈母也谓邦辅贤者与流俗不同故屈邦辅以活栁人盖简而授之非斥而逺之也予闻今天下之藩郡莫敝于两广弄潢池之兵肆跳梁之侮者在在有之意者守令之不贤致之乎今邦辅以贤者往诚是也然此一邦辅耳使继是而为守于他郡者亦以贤者往自守而上者亦以贤者往自守而下者亦以贤者往则两广之民有不尽安其生而易使如栁之昔时乎虽然屠公之所以贤邦辅者特以其旧占之亦以其名收之也因其旧以图其新顾其名以谨其实使公荐贤之意不衰而遐方僻郡之皆得贤也不无有望于兹行以为之肇
　　送太平府江君序　　　　　　　唐顺之嘉靖中交人篡其君贡献不通天子议将用师于是命廷臣推择诸臣中才望尤异者使为广东西云南三省抚臣而三省之吏自藩臬至于州郡县必精其人有不称者更而置之而广西之太平与广东之钦亷云南之广南诸郡实绾三省之口为中国出兵之戸其地与交南相齿错故其选人尤重于他郡而江君适以戸部郎出守太平君练达而沈毅气伟而志雄士大夫以是贺太平之得其人而知君之能勇于立功名以自见也防余以省父至南郡君之僚某君辈因求余文以为君赠余惟交南距中国万里许且夫以北土能寒之人而争骛于暑湿瘴疠之域以转饷之艰而当自食其地之逸以不习地形之势而当当闗拒险陡崖深沟之塞此兵家之忌罪人未可以必得而中国且骚然敝矣故征交之议士夫多难之虽然固有不烦兵不费粮而可以有功者则汉人所谓州郡足任者也今广东西云南诸郡所辖诸土兵其长技固与交人无以异其巢窟于陡崖深箐之中固与出入于交人之地无以异也往时徼上之甿多窃出与交人相市近以通夷禁之夫此正不必禁也贵在因而用之耳诚欲刺其隂事而疑散其党则足以备间谍欲夺其险阨则足以供乡导何不可哉且莫氏以篡得国交人虽蛮夷固未必尽肯甘心为篡人役也其左右之刼于凶虐欲自拔而不能者计亦多矣闻故王子孙尚有据国之半而争之者而占城压交人之胷世仇国也此皆可借其报怨之愤而资其夹攻之力顾为计者未知出此诚使此诸郡迭相臂指潜形蓄锐蹈瑕而动用其长技与熟于地形之兵加之以间谍乡导之便因其故王子孙与左右欲自拔之人以为内间因其仇国以为外犄使彼备多而力寡然后阳壁于其所备而隂袭其所不备其国中固宜有向应者然则兵不必傅其都而篡贼之首可以悬而馘之矣其与劳师匮粮以犯兵家之忌者不亦逺乎故以为天子茍赦而不诛则已诛之则宜委其责于州郡而毋出内兵茍委其责于州郡则太平其宜率先诸郡者也嗟乎士患不遇时彼慷慨跃马策勲铜柱之外者世固不可无若人吾将以君之行观之
　　行边纪闻序　　　　　　　　　顾名儒国家皇棱四抗统一寰宇际天所覆悉主悉臣溪山岭海之区凡圆颅方阯编发椎髻者以亿万计莫不稽首奉琛归命天府皇祖各仍其旧而君长之俾世厥土二百年来请袭守职贡供调发奔走从事几曰臣矣顾豺狼之性易怒而难驯豕突鸱张间歳窃发当事者恩威剂量少失机宜即剽掠四出流毒千里以至下殄民生上厪宵旰忧国之士未尝不抚膺兴叹焉古杭田先生汝成者当世大儒也由进士出官广右受寄雄藩适当思田之变驰驱兵间周旋赞画凡两阅歳而后定乃以耳目之所亲经画之所具者以次録之命曰行边纪闻君子曰是足以宜今而善后矣夫纪地利则负险者失其凭纪宗系则考世者得其据纪狡伪则羁靮之防宜慎纪祸乱则疆圉之守当严纪抚臣之建立则劝惩备纪羣工之赞议则众策举纪将士之戡定则示威逺纪幅员之宁谧则为虑大观者不待考图按籍而制变防微之策固已了了于目中矣夫广右之夷思田为最大断藤峡为最险云贵之夷安氏为最骄持勦议者固已难之矣然夺其险隘离其党与植其宗以争之官其贰以疑之扼其要以疲之扰其耕以饥之多方以误之迭肆以挠之设官鸠众以临之严兵肃令以慑之先生之策具在也按而行之彼固无所用其大虽有崇山密箐吾将袵席之何用骄哉昔太史公之纪汉事南越东瓯备列纪矣至西南夷之叛服尤致详焉而皆为论著矣赵充国受命平羌不希功于旦夕也审形便计利害守便宜循而行之终底厥绩盖战胜之形定于未战固老成之长虑哉先生综圣学具史才值隆炽之防受赞阃之责遭时遘变功成于指顾之间退而述太史之意以光令图缵充国之术以虞后变其为国家长久之虑至深逺也顾当与稗官野史槩论哉予为诸生时喜经济大畧得兹帙于十载之前据为私寳将持此以赞庙堂之末议今守一官无足为计矣乃出而梓之以公于天下俾筹边之士永有鉴焉则虽请缨系组何必为古人之盛事哉区区越俎之余忠世必有谅余之心者矣遂述其意而僭叙诸简
　　广右战功序　　　　　　　　　唐顺之紫江沈公自袭指挥使时未弱冠已能驰马手搏贼贼惮之未几调征永安尝以数百人捣陈村寨贼墙立山上公一人拍马而登贼却下山诱公入淖中马陷以吻拄淖中而腾其足及于陆三酋前趋淖刦公一酋镖而左一酋刀而右夹马一酋彀弩十步外公捩颈以过镖而挑右足以让刀镖离颈寸而过刃着于镫鞺然断铁公射镖者中缺项殪左拄弓而右掣刀斫刀酋于镫间断其颊车折齿殪弩者恟失弩偻而手行上山公又射之中膂既连毙三酋后骑至找其首公以二酋让后骑而囊断颊者自为功余贼靡而入箐追兵战于箐中斩酋若干级毒弩中公膊整军而还騐功或以断颊者非全首难之监军吴布政怒曰贼岂伸颈而待斫乎命纪之以功迁都指挥佥事义宁贼冦临桂掠而还巢公追之巢有两隘贼伏兵丁岭隘以伺使熟猺以某隘闭告而导公入丁岭公防之斩所闭隘而入果无兵守于路擒获者数人以丁岭之贼告遂牵以导巢而熟猺亦以公斩闭隘告丁岭之贼贼还趋巢大破之贼奔公独逐一酋酋骑而走厓窘释骑跳而下涧公骑跳而下涧涧深没颠马浮而岸毛尽湿束湿马于树缘涧而求酋酋泅而逃瞩水中影射之血缕水上入水斩之后骑相属至厓望见公提人头立水中厓竣不可跳乃寻路从公则贼遁已逺公乗湿马与诸骑追之犹斩数十级而还荔浦贼八千余渡江而东冦谍者告公仓卒率五百人待于江岸驻白面寨去蛟龙滑石两滩各数里谍者又告贼饱而归将及江公以为滑石滩狭牵线而济虽众可薄也蛟龙滩濶成列而济众难图矣吾欲夺其濶而致之狭令制旗军中无尺布伐岸竹揭竿而编篾以为縿顷刻成数百旗揷之蛟龙滩令羸卒数十人守之燃柴烟以疑贼贼至果避蛟龙趋滑石公分兵两岸而潜以小舰载劲卒数十伏葭苇中贼营于中洲以防济济且半公以舰乗泷急冲之两岸军噪而前有酋骑而水立挺镖当舰公舎舰跳水斩镖酋人骑皆踣洲上贼辟易贼济者西奔巢未济者却东走上山而复潜趋蛟龙滩以济洲贼孤舰军攻洲两岸军始至下水夹攻之洲贼后行挤堕渊溺死无算其前行尽俘之得生口首级若干收贼所掠牛畜之在两岸者是役也以五百人破八千余贼公用奇往往如是复以功迁都司同知嘉靖六年岑猛叛聚兵数万人督府奏诛之一日督府召公计曰归顺岑璋猛妇翁也取猛奈何公素能得土官隂事曰璋女失宠而璋心恨猛徒貌合耳公复密语督府云云如此可使璋擒猛督府复曰猛乗上流之势拥兵建瓴而下则邕梧诸郡危矣奈何曰此不足忧土官大率饱富贵恋巢穴所以叛者惧诛耳非有他志也猛离田州而子女玉帛皆在彼或乗虚袭之猛安得不虑乎督府又虑猛且走交阯曰猛走交阯则闭不能归矣猛安得不虑乎猛果如公所料而岑璋雅敬公公潜使人于璋于是督府进兵分五哨入猛劲兵尽在工尧诸将死让无敢当者公自请将中哨当工尧去工尧五里而军进攻隘隘坚复退营五里而粮且尽湖兵五千人请于公愿得一饱而死敌公时仅有自赍家粮五十石与湖兵人给之升而官军缩腹张目以观湖兵分米不敢言公无以为计时左哨将与公隔江而军公潜济江就左哨将乞粮而请并兵攻工尧左哨将以分地拒公公笑而还曰兵粮吾自有之姑试公耳左哨将惭公还军乃夜分军三百人缘山而右走间道三百人缘江而左上山并绕出工尧背挿旗为号煑余粮为稀糜食而遣之黎明合战贼殊死鬭我军却麾而进又却公亲斩却者一人而提其头以令军复麾而进先所遣间道卒皆已至登山挿旗初岑璋既与公为约而遣兵二千人阳为助猛守工尧遣精卒千人以防女为名居猛左右璋兵在阵后望见山上旗大嚣曰天兵得工尧矣溃而却猛军见后阵却亦嚣而却我军乗之斩猛子邦彦于阵中蹂尸数里遂入隘得其积粟军始饱乗胜攻田州猛闻工尧破窘急欲走交阯而璋卒五百人防猛妻以归五百人独守隘指猛所欲走绐之曰此路皆天兵也不如且走归顺为后图猛不得已从之璋待于境相见因相抱哭璋以子女歌舞饮食恣猛圈留之而潜遣其子报公于田州公入田州五日而诸哨始至璋所使报猛所在者事颇泄左哨将移军压归顺境索猛欲破败公事自为功璋以二十牛百瓮酒犒军而谓左哨将曰猛诚有之公无急也于是醉猛而斩其首亟送督府斩他囚首贯猛尸而以与左哨将左哨将喜于得猛而抽军献猛首督府则猛首已枭一日矣猛死田州平安置猛子邦相于福建而议设流官公曰思恩设流官反侧至今未慗田州复然两贼且合从起矣督府不听且调公守田州公请以他将假守三月而待希仪治装他将守之一月而田州酋卢苏果与思恩酋王受连兵刦城他将狼狈归田州复为贼巢公又言于督府曰两酋能用其众以复故主为名今若返岑邦相于福建而置之南宁此奇货也可使两酋坐受缚矣督府复不听而徴兵数十万征之既而失利督府以罪罢新督府余姚王公至其所以抚定两酋公多与其谋因荐公右江参将右江故治栁州栁在万山中城外皆贼巢军民至无地可田而室庐妻子数被焚刦知府刘琏殪于贼知府邓鋐间出城弩中其膊自是诸军民官必甲而后敢出城城兵又疲不足仗公为参将始议勦五都五都去城五六里而巢最险贼又最獗所掳获人畜最富巢中不闻官兵者百余年公乃以五百兵付百戸蒋绍宗使捣其巢贼蜂出裹我兵杀数十人而隘其入路使不得返我兵即贼巢为营固守而因贼粮以为食然气夺不能战贼亦欲坐踣之于是百戸潜遣人茇而告急于公公即上马复聚兵得五百人入巢为援即至声铳者三因奋击贼百戸兵闻铳声亦出奋击贼贼分兵为二腹背战我兵鼓噪斩级贼不支然尚横鲠两阵中守隘不肯散公使人茇而以胜告百戸百戸亦使人茇而以胜告公公因谓百户曰汝且据巢毋出待贼服乃已不服更夹攻之可尽擒也贼素怯栁州兵最易与至是诇曰汝谁也敢入吾巢公使人绐曰是新参将老沈所率藤峡军耳两江贼熟老沈名而惮藤峡军因咋舌曰吾固知栁州兵不及此相持数曰贼不退然心惧因熟猺为解熟猺者界汉人生猺獞间阳附官军而隂附贼或官军势盛附官军贼势盛附贼以为常于是熟猺间说于公曰请为两家解鬭公度贼尚劲乃且听其说而谓熟猺曰返我生口牛马我兵乃去贼以所虏生口二十牛马百四十为献贼收众奔山顶而空隘以通百戸兵公兵与百戸兵牵连行至城城中人讙始知栁州兵之能战也公以为欲大破贼非狼兵不可右江狼兵惟那地最劲乃请于军门以那地兵二千戍栁州栁之有戍狼兵自公始先是贼势张甚而熟猺及城中吏民多为贼诇者贼耳目徧官府左右动色情性贼在溪峝千百里外辄知凡议大征或雕剿口语沓沓未及聚兵而手足尽露以是贼得隂为备或伏岩薮伺官兵殪之或先徙妻子畜聚于邻巢而自空巢以待官兵官兵至徒手无所得甚者我所任为乡导往往为贼误我入死地崩坠厓谷不战而糜烂者过半而贼以耳目故益知官兵虚实与民积聚少多乗虚掠多所入无不当而所噬齧不饱我兵筑堡増戍则益纷然如刻穴守防而贼活脱不可踪迹公以为图胜算莫如得贼情得贼情则莫如谍而使官府人为谍则贼生疑于是隂求得素与猺人商贩者数十人假以贾物召至府密谓之曰吾素知君辈通猺吾不罪若更与若银为贩本若试为我诇贼众感诺乃人给银五两使益买物散入诸峝中诸猺虽凶暴乐杀人然贩者至则寨寨送防衞饮食恐损一贩者则诸贩不至是以虽絶栈深箐贩者无所不歴每有动静贩者辄先知奔走报公公厚赏贩者而秘其事虽肘腋亲近絶不得闻至期鸣铳者三则诸兵皆聚第谓之曰今日出某门而遣心腹人为旗头引诸军诸军贸贸行问旗头旗头不知曰然则汝何引我曰公强我往我漫往耳军行千万人其所往独公与旗头两人知之而已顷之劄营设伏贼果至遇伏奔追殪之已而贼冦他所则公军又已先在或絶逺村聚贼度官军所必不至而潜冦则公军又已先在贼始惊以为神而我军亦不知公自何得之也公始至栁令诸猺得出入买卖游嬉城中无禁诸猺时入府见公公儿女抚之久之稍稍择其巧便晓事者结以厚赏使诇贼而间谓诸猺曰若见我若妻子何不来见夫人诸猺叩头不敢公曰试令其来已而猺妇五六人来夫人好言慰劳赏之针线包帕诸物以银簪簪其头又命诸妾婢灌之以酒人数大碗察羣妇中其夫尝以贼事报者则又隂摘之他所劳苦之曰若夫为吾大人尽力良苦私赏之包帕银簪诸物倍于人前所赏者而益以珍果美物塞其袖中又隂戒之勿令人知也诸猺妇既多得赏又酒醉踉跄舞手出府门猺夫望见之欢喜争前掖而归巢自是诸猺妇来者至数百人夫人倾筐箧针头线尾皆尽犹不能给而猺妇相戒以勿令人知者猺妇又泄之以所独得珍果美物夸诸猺妇以为夫人爱已诸猺妇皆怏怏心羡嗾其夫使报贼冀已入府得珍果美物而公间使人往诸巢中隂以夫人之命赐物诸猺妇自是贼中消息或诸猺不肯言则猺妇嗾之使言或诸猺竟不肯言者则诸猺妇自以使人至巢赐物时附耳语云云若勿向我老公语也公用兵风来雨去既得贼时率轻骑剿其尤剧者一二人兵至巢以管为绳绕记剧贼家示诸军所捕绳之内老弱妇女牛畜无一免者绳之外老弱妇女牛畜无一及者遂出巢数里遇平地度贼援所不至则停军审究其为剧贼家妇女牛畜者收之其虽获于剧贼家而系邻家与邻巢者还之诸猺得完室家与见还者皆喜以为往时官军入巢见人辄杀或贼遁则捜斩不为贼者以充级故贼詈我辈我虽为贼时得脱或保孥赀汝辈虽不为贼时见杀或孥赀为掳自今我辈乃有顔面詈贼矣公入巢有助贼战者既还军遣熟猺檄之曰若奈何助贼战吾剿若无赦顷之捣其巢尽殱之自是凡所雕剿歴数百巢竟无一人敢助贼战者雕剿所过他巢或刀弩而门瞷既还军则檄曰若奈何刀弩而门瞷今罚若五牛不者且剿自是所歴百数巢竟无一人敢刀弩而门瞷者所获剧贼多不杀剜两目刵两耳赏银数两而还之巢自是他贼有所掳掠多不遣兵而用剜目者骑而一人牵以诣贼使征所掳掠贼见之惊曰某巢某也震慑不敢隠尽还所掳掠而剜目者索不已贼至出自所有与之公以给被掳者而以其余给剜目者剜目者每一入巢则利益多而为贼者所获每不补所偿则益无利在栁州所剜目七人其六人皆为官用其还巢而复为贼者覃万星一人而已公竟以计擒杀之功始议发兵故制欲发兵必请督府檄下乃发公以为吾治文书吾掾史知之文书上府府檄下我府掾史知之多人知则泄又栁去督府千里待报逾时坐失机防而书檄往来水陆诸巢络绎能保不为贼得于是凡率兵入巢未尝先请既胜则上首虏督府而以邂逅追贼至巢为解于是督府不能以文法诘而兵谋得无泄公尝欲剿一巢而恐其泄也乃佯病所部入问病公曰吾病思鸟兽肉若辈能从我猎乎因起出猎去贼二里而止营军中始知其非猎也公耳目多贼不能蔽率走之他巢他巢人又吓之曰公且剿汝则又走之他巢他巢吓之则又走跰血瘇以死或馁槁崖谷公又每以甚雨凄冻风冥之夜察贼所止宿处四散遣人赍火铳以筒贮火衣毯衣毳帽与草同色潜至贼所夜声铳者三贼尽惊老沈至矣挈妻子裸而匍伏上山顶儿啼女叫往往寒冻死或触崖石死不者且为虎咬诸妻子更相嗟怨汝为贼之利至此黎明下山诇之则寂无人隂使其党至城诇之时公所遣衣毯者四散诸巢同夜举铳明日诸巢所使为诇者亦同防于城旁西巢人谓东巢人曰老沈昨夜来吾巢东巢人谓西巢人曰老沈昨夜来吾巢则固已更相怪骇已而诇之城中人则老沈固安坐城中不出也益怪骇曰昨声铳者谁耶耶诸猺又自相吓曰虎咬人者老沈所使也自此贼益胆落或易面为好猺獞而栁城四旁一童子牵牛行深山数百里无敢诃者其军民往往寄牛于猺家以耕或索鸡酒于猺猺不敢不与公在栁先后十三年名贼宿猾几尽而韦扶谏者马平四都猺贼弩中知府膊者也凶猾甚先是尝七捕之不能得至公亦七捕之不能得防有报扶谏逃邻巢三层巢者公潜率兵剿之至巢则扶谏又已与三层贼往刦他所而三层贼妻子独在公尽俘以归计七十余人平时公所俘贼妻子尽以与狼兵为赏至是独不与而闭之空室中善饮食之公又隂使狼兵数百人怒而挺刃狰狞入室恐诸妇女作欲抢状公佯执鞭痛鞭狼兵使退如是者三欲以深徳诸妇女而潜使诸猺闻之以系其心公又使熟猺谓诸猺之亡妻者曰吾不害汝但得韦扶谏则还汝妻子矣诸猺四五人来投公公令入空室视其妻夫妻相持哭其小子牵其父哭妻曰非沈公吾为狼兵杀且抢久矣已而怨相詈曰咄扶谏非汝爹非汝娘何不缚以赎我诸猺心割而别复见公公曰欲得扶谏耳诸猺曰扶谏已逃他巢图之实难虽然愿公切勿以吾妻子与狼兵也吾且为公缓图之公曰诺因杀牛犒诸猺而去之诸猺踪迹扶谏所在遂往以言恼扶谏曰还我妻子扶谏不应诸猺因曰我辈失妻子计穷惟有更随汝作贼耳扶谏喜诸猺乃跪相与计曰今官府掳吾妻子而穿山驿与守堡百戸与巡司俱在山中今往刦之三印可必得也官府惧失三印得重罪以易吾妻子可必得也扶谏曰善扶谏既离巢则党益孤诸猺因醉扶谏与其党而缚之置岩峝中而使熟猺报公曰得扶谏矣恐见卖可遣吾妻子于三十里外相易公以为吾不遣诸猺且谓吾怯于是锁诸猺妻刃挟之以行至三十里使熟猺谕诸猺曰诸猺且刦妻子者先杀妻子然后战诸猺请于公曰吾献扶谏惧讐公可遣三十人至岩峝自取之公虑诸猺有变乃选健卒十五人赏而遣之曰得扶谏吾且赏汝若诸猺杀汝者吾且重赏汝家又以十五人付之熟猺而质熟猺妻子曰十五人者损一人汝妻子虀粉矣至岩峝中果得扶谏而出诸猺闭之五里外惧扶谏往而妻子不至复要公曰必相易于此公又曰吾不往诸猺且谓吾怯于是先遣诸猺中妻女四五人往言刃挟诸妇女状诸猺吐舌惧杀妻子帖息不敢动遂易扶谏以归剜扶谏目截耳剔心手足斩之而四悬诸城门诸猺出入城者见之无不股栗诸猺既熟公威信公尝调一巢往征他巢虽惧讐然不敢不往牛畜尽俘以归独首掳生口视狼兵为少耳公亦尽以所俘牛畜赏诸猺其后复调而与之期防天大雨诸猺惧失期乗雨泅溪水没者六人公劳苦之命没者人三牛付其家其余皆遣还之自广西为将如韩观山云惟能使猺人不作贼至公能使猺攻猺则广西所未有也十六年而有思恩岑金之变初思恩府土官岑濬叛被诛而立流官以其酋二人徐伍韦贵为土巡检令掌其兵各万余人而听于流官然夷民犷悍不乐汉法数十年间凡数叛则数举兵诛之而亦不能定也当破岑濬时调兵镇安镇安掠思恩生口以归已而其中一人长大而姣因托言岑濬子而名之曰金夷民益思乱镇安乃潜召其酋长出金而与之盟曰汝小主也诸酋感泣拥金以归镇安因要之曰金立与我某地几百里遂盟金而遣之诸酋聚兵五千人以奉金将攻城郭复故地诸夷多欲为响应者势恟恟而先时濬既诛其酋杨留者无所归乃率其党千余人诣宾州应募为打手宾州兵素弱故倚打手至是留欲往投金以逞时公与兵备皆在宾州留入言于公曰留小主人在请往公方虑岑金之危思恩未暇虑留之在肘腋也闻留言独心骇以为金去宾州数百里而留应之表里相扇宾州危矣宾州危则咽喉哽咽喉哽则广右尽骚而何有于思恩此事大不可急图宜以计之乃婉色好语谓留曰汝苐往我曩征田州调兵镇安时已闻有岑金在是岑濬第九子也留闻是言固已刺心公因叩留曰闻镇安絷金甚坚何因出乎留诡曰百计逃耳公低声作自语状曰岑氏其复乎欲以深动留而呼留至密所曰为我一言语金若欲官必毋杀人刦城若欲杀人刦城任汝自为之金能听我言可以状诉我及诸上司留唯唯公遂与留银十两而以花纻方折之纳留懐中为我寄金得官后为衣衣之可常念我也公复绐留曰金欲官非赂我万金不可留曰金诚当尽力然金方倥偬安能办此公笑曰吾岂遽责金耶且欲得一帖为信耳自是益信公无他肠矣留出公又呼还谓之曰我几忘之韦贵徐伍素仇汝亦仇金可善备之无堕彼计也留诣金具如公言金大喜直谓倚公可得官矣因率其兵五千人诣宾见公至城门门者惧而报公请无内金公怒骂曰金非贼奈何不内觇者以告金金心益安率其众散入城而与留及其亲信二十人皆裹甲见公公曰金来乎留曰来矣金叩头潜以万金帖子奉公公复笑曰若穷安得此乎金曰赖公力得官不穷矣赖公力诚不敢忘报公子孙公戏曰汝土官多不知恩汝得官且忘我况子孙乎金唯唯不敢公乃令其侄出见金曰金汝兄弟也金得官他日每一出征乞金赐功与汝公复为金计曰汝赂我兵备公独无赂乎金对不敢公曰苐写帖子吾为汝致公以两帖子示兵备笑而火之于是遣金诣兵备始金叛而留且往兵备甚惧公潜与兵备计此事大祸叵测公夷情未熟一语蹉跌败矣不若一以听我兵备唯唯及见金但言吾视金有福相以微动之且曰此事一听沈公明日公诣金营犒之五牛酒五十尊又明日兵备犒之如公公复召留与金谓曰倘兵马杀金是吾杀金倘暗箭刺客杀金是贵伍杀金非闗我事今一以付留可无赚金也留乃日夜甲而拥金为备公复遣其侄至金营与金同饮食卧起金自是心死于公矣公欲缚金而惮其众时巡按在南宁将诱金至南宁乃缚之乃请兵备先往密语巡按以故公谓金曰吾挈汝诉巡公吾代汝词公为金作诉稿涂抹四五次以示忠于金复谓金曰吾与汝往南宁倘贵伍伏人于路暗箭射汝不若易汝土官装衣青衣杂掾史中而先我马令五千人后行金如公言路中饮食公与金同席语金曰贵伍以重赂赂吾庖使毒汝则奈何自今以后吾所食汝亦食吾所勿食汝亦勿食可也金如公言而益以公为爱已行七十里至思龙驿公晨起耳语金曰今往南宁南宁人皆言汝叛声甚恶以五千人往则人益疑汝不若散遣三千人而选心腹从卒二千人以往是汝不撤衞而坐息人言也金以为然选二千人往复行一日去南宁百里公谓金曰汝至南宁久候而诸从人衣粮惧不给不若以千人营于此而以千人从为便金亦以为然从金至南宁者才千人金入见巡按巡按好语慰之曰吾为汝奏明日巡按遣人至金营犒其众而留金以待奏居五六日公度金众衣粮且尽复谓金曰思去南宁近耳何不遣其半取衣粮而坐待粮尽众且散矣金复遣其半众行金所遣千人营百里外者久之亦以衣粮乏稍稍散去而独五百人尚散处城中公欲缚金而又以为五百人者迫死而狠鬭则杀伤几何更欲为计而金所遣取衣粮者适至则从金者又千人矣公知金未可动间请于巡按公且往南宁而以金从可于路图金也至思龙驿忽报韦徐将万人在阳以迎巡按而隂袭金金惊而逃公与兵备巡按闻之曰祸矣公谓巡按且阳为不知而听希仪徐图之公出呼韦徐骂曰汝安得擅兵至此金得官与不得官唯朝廷所命汝安得私讐之是时金尚驻近地觇伺而韦徐部中亦有为金耳目者金闻公言复还公行三十里金道伏候公公曰岑金耶汝尚不知死贵伍兵至矣可疾入宾州匿吾参将府则贵伍无如汝何矣金驰马入宾州公复于巡按曰金入宾州矣巡按兵备至是始有面色自金往南宁返宾州饮食起居无不随公居数日韦徐复私公曰请甘心于金公又怒骂韦徐亦莫测公计所出也公密请于巡按散遣贵伍众而后图金然是时金众尚千余人与杨留所统杀手千人皆在宾州内外公与兵备计公可遣杨留杀手百人防巡按往栁州公间谓金曰杨留杀手百人防巡按往栁州矣汝盍将百人防送四五十里以自结乎至五十里金欲返公又拉之行百余里金又欲返公曰汝独返势弱倘贵伍伏人待汝奈何今去栁且近汝何不与留偕至栁而偕返金遂以百人至栁其酋长十余人皆金死党骁健防金于路跃马而坠公以机责其酋五六人曰何不防金而令至此痛抶之五六人皆病创卧然尚以公爱金故被抶不敢恚公金至栁入参将府公命夫人见金曰金我儿子也金得官听调往来贵县吾纵不在汝必见之金益喜置酒劳金与其酋是时诸大酋其五六人既病抶卧独四五人从金而留所部打手百人与金兵百人皆营于城外栁城故有狼兵二千人足以虞变公将缚金先以狼兵三百人防巡按三百人防兵备而以三百人入参将府待事谋既定因酒中戏谓金曰痴儿子汝往时惧诛又惧贵伍逼意常不乐今无事矣何不痛饮金与诸酋皆尽饮至醉其夜遣狼兵缚之黎明遣人召留于城外狼兵夹墀左右立留与其党三十人见公公大言曰非杨留忠不能成我事以银十两劳留取红纻挂留留愕然公曰汝为之而汝不知乎金国贼也非汝与吾同心诱金至此吾安得缚之留大骇泣下曰留小主人也公曰汝为之而欲诳众乎公意又欲以疑留于其党也留惧不能言其党三十人皆股栗公复曰吾且为留奏功矣因见留于巡按巡按劳赏之如公见兵备兵备劳赏之如公劳城外二百人牛酒而令留率之还宾州遂令留赍牌散遣金众之在宾州者曰所诛止金一人留既惶恐见绐又虞同行者猜已卖金相讐见杀于路中日夜局蹐为备奔归顷之遂发病死金兵闻金缚皆散去公乃以金与其酋之疾抶者醉而缚者解巡按府而扑杀之思恩复安当是时使公不先留则金必不至而且攻城杀人使公在南宁宾州缚金则困兽之鬭何所不噬使公听韦徐甘心于金则两客相閧而主受其衅惟公缓之又缓以渐脱金于五千人之手若剥笋然待其为一夫而后缚之人以是益多公之算而韦徐诸土酋亦益谓公不可测也公见督府于梧时盐船八十余阻峡贼不能前左江孙参将千人送之不能督府以命公先时泝峡峡中大酋侯公丁尝谒公公寄六羊令公丁牧养至是遣人取羊于公丁公丁奉羊至浔公命诸盐船牛酒犒公丁与其从人谓公丁防船上峡公丁身居公舟尾命其党乗小舟防船嘱曰吾以身质于沈公防不谨吾碎矣公因命班首一人与公丁从人防船至武宣未返时孙参将与左江兵备闻公丁在公舟欲乗间捕之而密言于公公曰此防不可人信我而我诈之不祥招而缚之不武且获一人以疑诸夷将焉用之此防不可公居常有所征召虽其深谿絶峝未尝不来其来虽桀猾宿恶未尝辄杀其可谕者谕之其不悛者必遣还巢而后捕之故公以此语两人两人犹豫未决公乃摘公丁告之故曰可亟归矣公丁大感泣去而公所遣班首防盐船上峡者亦至不失升斗公以报督府督府笑曰孙参将千人乃不如沈参将一班首十八年七山之役夺两参将于虎口功尤奇公胆勇机警善抚士其私财与所得俸禄赏赐半以给诸人为耳目者其出兵多赍私财以行有先登与斩首者就陈给赏不失顷刻故人争尽死力公尝笑曰人以赀财积贿赂而博官吾以赀财积首级而博官岂为非计哉其征陈村时染危疾所部皆自戕于神前以祷公刀穿手矛剚股钩刺脊颈系铁锁为之代毒诸体皆徧最后至者一人无所施乃箭贯喉为祷其得士心如此盖余宦游而得当世名将数人北则马永梁震西则何卿南则公震与卿余未之识而识公与永永魁瓌长貌而气特沈毅见人頫首下视寡言笑公短而精悍目炯炯烛人议论磊落激发皆所谓伟男子也公与余稍谈及广西事余是以得撰次之公战功尚多余不尽闻也公为余言当世固多良将患在牵掣龊龊不能展噫嘻若公者犹为未尽其用哉
　　戡定古田序　　　　　　　　　吕调阳御史中丞殷公平古田捷书至天子嘉悦晋公兵部右侍郎仍抚其地赐胄廕金币甚渥诏陞古田为永宁州吾粤父老子弟得免剥牀之害室家胥庆介书京师谋所以颂徳予方检校国史见成化初年大藤峡贼猖獗入梧州城执缚宪臣越宿而去朝廷震怒命襄毅韩公开府苍梧讨平之嘉靖初年思田余孽纠八寨贼为应囚其守吏两江煽动先皇帝诏起新建伯王公于家讨平之二公勲烈勒在芸阁光昭无极岭南人口其行事尚津津乎其言之也迨今古田之师称得志岭外者三举矣夫古田桂林属邑去防城百五十里而近数十年来獞獠据为巢穴吞食旁近诸邑过半卒未有抗然持论为讨罪计者则惩噎之过也葢二广在治正徳时兵甲雄他镇又帑积充溢大司农尝请输以佐北边及贷他省供费者率钜万计当其时挟两省全力临古田直探取囊中物乃一举而殒众覆军再举而师老财费说者比之喉瘿不敢不治而必不可去者也陵迟至嘉靖末遂越防城刦藩帑戕杀方面大吏祸更酷于曩日乡荐绅两中丞张公殷公侍御刘君先后建议奏请设重臣为必讨计是时东粤并海诸郡倭冦内难棼纠不可卒解两江土司兵疲于奔命益桀骜难使军储匮竭不足奉战士至请内帑给之时论咸谓二广兵食视昔大诎顾欲为昔所不能为非计也予谓两粤辅车之势必东事已而后西图奚独失古田即义宁永福且沦胥以没诚得其人任之何忧兵食因谋之太宰杨公谓欲设重臣无如殷公者杨公然余言乃以为请天子遂命公専西事开府桂林公至则请徴还川浙旧贷檄两江土司整兵待报狼兵故多虚籍滥饷且后期莫可究诘至是惮公威名率相诫如约兵既集公下令贼中曰诸獠党贼旧矣然未从攻刦藩帑者其悉贳勿诛即从攻刦藩帑矣能计献首恶为赎者贳勿诛仍给赏如额贼素怯狼兵及闻狼兵如期至益丧胆俄而贼中有潜至帐下谋以渠首来贸赏者公厚遣之不数日果有函黄渠首献者又数日有伪以韦渠首献者公给赏不疑于是诸巢贼闻二渠授首颇弃险匿去无鬭志我军侦其情气益壮一鼓遂捣其穴真韦渠随亦槛系阙下正典刑是举也用兵十有四万银未满十万计期凡三阅月先后斩馘七千四百有奇俘贼属及创病走匿死崖谷者勿算全胜大捷费省功倍近代稀遘已故尝谓藤峡之役韩公处其难八寨之捷王公擅其奇然襄毅当开府之初受便宜之命兵众财给而事得専决文成卷四省之甲挟两宣慰之兵本讨思田而掩八寨之不备例以今日盖难之尤难奇之尤奇者也予授简乡人久未以复诚欲竢覈者审评者定奏上论功之典而以馆局所纪録者播闻于人令天下考信焉故特叙其事之本末不槩及公之他云
　　奇功膺锡序　　　　　　　　　孙成名万厯六年春大庆礼成粤右驰奏捷音适以其期抵阙下懐柔震叠皇灵丕赫铄哉盛矣中丞吴公握算授画坐收全胜殊伟踔絶余奉命按粤栁庆之墟覩其生聚萧然辄为之顿辔慨息盖北三诸巢犷悍恣睢为右江积患已百有余年于兹矣异时秉钺者非不欲决防殱之顾叠嶂攒峦悬崖峭壁元凶大憝蟠结株连必什围伍攻始足以制其死命而粤自比歳甫举古田旋戡懐洛不无事矣疮痍未瘳辄勤征发力疲费诎民胡以堪矧诸巢距邑治密迩胥正吏卒什九为耳目少露其谋俾得先期为备无论扼阻凭危急不择死即力不能支挈妻孥槖糗糒屏迹潜踪而以空巢委我将徒劳与费而竟无益于灭贼贾勇之夫矢谋之士所为逡巡而却盻也公初延众诸老于其土者率以为落落难合禁莫发一语公曰调瑟者不胶柱起疴者不泥方贼诚未易图然恃险不吾虞正可计破耳时诸州土兵例当更戍公方为数哨东扑咘咳西扑河池贼侦闻兵集颇戒严继闻兵势分又业有所动度必不能以弩末穿缟遂嬉不为戒我兵乗胜疾趋穷昼夜驰数百里抵巢始相顾愕骇皇窘莫知所窜束手就殱靡有遗者盖公曩歳平府江其所为筹畧亦类此府江之役以罗旁为先声而出其不虞以入五指右江之役以河池咘咳为先声而出其不虞以取北三其未发也如鸷鸟之将击而匿其形其方发也如迅雷之震而不及掩耳其发之必效也如却批窾导而奏刀騞然莫不中者嗟嗟亦奇矣由昔西粤用兵宋邕州国朝防藤峡其最著者邕州兵二十万防藤兵十六万皆竭数道之力靡累歳之积诛锄虽无算而所损亦仅相偿是役也获功千计捣巢百计而兵不满万余费不逾千金壑薙林搜倾摧揺撼而耕馌贸迁自业于防肆阡陌难易劳逸相逺奚啻什百也公在镇三载黜浮沈蠲逋负拊疲摩瘵嘉惠元元其厪念注思惟急于调防元气培养命脉不得已而用兵规便择利计出万全非侥幸博胜蕲以声称自者也奏捷一疏词简事核不欲少有所浮以夸诩冲懐雅度岳负海涵世所须社稷器公非其人耶圣天子颁殊渥荅元勲锡典骈蕃宠光舃奕结知托契亦千载一时矣行将入赞左右对扬王休以宣令闻于不已区区边鄙何足久烦经畧哉余不佞敬歌遄归之雅以俟
　　广西通志旧序　　　　　　　　周孟中大明一统志所以纪天下之事也次而各藩省有志所以纪一方之事也又次而各郡邑有志所以纪郡若邑之事也所纪有广狭所书有详畧其势不得不然也窃观一统志尝经英宗皇帝御裁凡宇宙之大古今之迹靡不备载要皆祖述帝王而作诚万世不刋之典臣民所当遵守而不倍焉者广西旧无志督宪吴兴闵公珪方欲修纂适侍御山隂祁公司员来按歴所至悉取郡邑志付孟中谨遵一统志纂焉辞不敏弗获于是率桂林庠生朱镛等据郡邑志纂集可去者去之可存者存之未备者缺之首书布政司都司按察司以见三司并治而统乎诸属次列郡邑卫所以见百职聨属而隶乎三司自余山川藩府宫室关梁坛壝祠庙学校科目以至人物名宦列女悉依例书之然其间亦时加详焉盖一统志纪天下之事视藩省宜畧是志纪一方之事视一统志差详视郡邑志差畧势不得不然非敢有所倍也总郡邑为四卷自汉唐以来凡贤人君子或触景而发为诗章或因事而见于文字分为诗志一卷文志二卷其议论有关于施设政迹可为法则者别为经畧志一卷非关于世教者弗敢録也虽然所书之目固博皆所以示劝惩而已故人物名宦流寓惟书其可法者譬犹山川纪其望而邱垤沟浍不暇书矣凡生于斯与游于斯者仰其望而思效焉是方将益丕变而与中州等矣志成桂林守梁铎请锓梓遂书此引其端云
　　赠左江邬兵宪东归序　　　　　钱　薇两伏波将军奉汉天子尺寸诏驾楼船控材官荡扫百粤肃清三江于是创邕管郁林诸城选良吏授金章树干旌使以华夏礼乐文物惠嘉其地而卉服垂髫乌啄防奔嗤嗤泯泯不齿皇风之民乃一变越唐有髙骈氏宋有余靖氏相继来吏于兹土其间又抽江浙湖湘中土负材多智自能雄大族姓迁居左江各平衍沃饶之处使自食力以渐化兹民而民又一变入国朝费两将军之力劳数十万之师下东瓯路浔南诸郡仰震皇威防奉正朔献寳输鬐莫敢后踵乃敕天部举良有司来兹歳月讲求变化之方而民熙熙陶陶乐恩泽歌咏帝力而民又一变及防藤峡诸冦玩视天朝无外之仁负山谷弄戈矛残宾旅干法度于是姑苏韩公率三十二万之兵拉山填壑如雷如霆羣凶授首蜑烟蛮雾顿然廓清而民又一变及我皇统天而土官八寨又自外生成乗时跳梁于是阳明王公以新建伯捧黄麻役文武诸力不数月咸弃去刀剑以就缚辕门乃改左江分巡宪司兼兵备纠察丑类剪锄狐谋使民得以保其父母妻子倚赖之身不横朝露皆兵备力也于是民益大变水之民以渔以钓山之民以耕以灌戍之民以饱以哨役之民以时以来至于庠序青衿各无盗警诗书礼乐以为民则三年举于有司贡于朝以迩日月之光若此者谁之力哉问于民民不知问于士士不知予乃进士民而诘之曰往时不有兵备有此哉咸曰未之闻也今兵备为谁曰邬公士民乃曰是则邬公之力也今公以恩命归其乡瑞州行李萧然人或色难之公曰吾闻白沙氏云归来乎青山还我白云满座予嘉其意兴而书送之
　　崇善县规则序　　　　　　　　蔡迎恩世之为士者当平居未遇之时涵濡砻砺而记忆古今事遂抱膝抚髀以谈世务孰为天下利之当兴孰为天下之当革激切咨嗟思得一职以自建明也及荐于乡于廷为民社司牧之寄顾叹曰家之殊政国之异俗势难齐一如是乎其为孰兴孰革茫然不能一言以及之间有所言也或阻于势或夺于货终无可言之日矣宋儒程伯子之言曰孔子曰古之学者为己今之学者为人吾以谓古之仕者为人今之仕者为己其学也为己则其仕也必为人其学也为人则其仕也必为己余读其说而有感焉盖以为茍不自利必能利人茍不为己必能为人也今夫以小民之困敝有司莫以告而不以有司之浚我以有司之滥费小民莫敢言而不以小民之怨我何也其来之久而习之熟恬然莫之怪也此程伯子所谓今人为己之学也有志于学古用时者其于积习承久之弊必有刷濯袪除而名言不已敢负初心而漫不加意哉今崇善尹何君宰兹土四载矣其积学于平居者深则见于官守者确有惠爱之政有强教之仁利之孰兴害之孰革审之定而言之中也固宜于是请裁于上大参朱公兵宪李公每以轸念边氓加惠疲邑得君所请咸乐共成焉盖恐久而更易谋梓用传以垂永久或谓君曰君则可矣得无病后来者君曰吾知自尽而已遑恤其后乎且后来者贤必不非我不贤吾亦安能为不贤者地乎君为人貌古而气凝恬淡而寡欲其居官苦约体悉民之隠忧敷之欵议数千言诚得时艰之急务矣余以君之志有成始而其言有善终者可知己以君之仕能为人而其学必为己者又可知己谓非素养之豫岂其然耶余叨守兹郡而崇善尤近辖也当余莅任之初得君所职而深喜之盖占叙于首不能辞也噫斯举也余之志也君之才而先之故及为士者始终人已之说虽为君语实为自朂云
　　桂林图志序　　　　　　　　　王宗沐国家大一统已尽有天地帱载之地而广以西负湘楚连滇黔际海澨而面属交阯盖一门戸也嘉靖庚戌余受命司教事兹土颇闻诸大夫学士与纪籍所载固谓盗剧民病若喉有瘿必不可去而不敢不治心窃志之既而抵广西居三载余徧按歴诸部时承乏兼署抚夷事始畧覩其端末大都如昔所闻是肩终不可得息日也凡事之起其必有源而救之之术当图其始今山间诸夷非有部曲号令若攻城野战之技也其所操持兵械非素淬砺犀铦也其人皆衣食草木鸟言夷习即狡非有智谋断畧也其所恃者山之险与易于合尔然其险可潜而夺而其合可骇而散也而率未能震詟而服之非惟不服而其势更日炽而月长焉非夫谋之不素定而虑之有遗防与顾尝思之夫民繄有司是赖自有司之不得其职也则招徕之术寡赋于官者率不得其凖而豪长隶书又从而蛆蠧其间以相倚伏一分之正尝九其供力不能具则其势至于弃妻子妻子弃则无复顾系而轻去其里居与盗为羣矣一里之间一室而逃则其遗赋责偿于留者彼九者是加其一也加之而逃者三四焉则将尽一里胥而遁矣夫贡戸有籍非不可覈也然有司不及按揺撼窒缩不敢举手彼其不纯于夷者生长于深山大泽之中见舆皂则头抢地其势不敢控而惟为鱼肉之其愤不得平贫而挟愤宜其入于盗也所以仇吾民者岂有量哉比其告亟势不得坐视然戈甲所指若焚燎焉首虏之多用兵之始谋也夫盗弱而豪啮之盗强而豪私之比诛不当罪杀有枉滥彼其窜者之父子兄弟不甘其心而不直于官大窜大聚小窜小聚官力方穷则不得不出于招招出于力之竭则不以为恩其旁观者固得执其词以嗾其党矣夫夷虽犷其好生恶死则同也诚有以安之可使为编氓今夷则已矣又驱民而使为盗其山川虚实皆民教之已而加诛焉则又不当其罪也则谁为畏且服哉故兵之不可戢与其动而或败也起于有司有司之失也起于赋役而豪民隶书又从而去其籍以舞其智余之所谓谋之不素定而虑之失防者此也余尝谓是为广右御冦之长防而戍堡屯营不与焉间以语人则有合不合至总兵张侯方镇桂林时余尝质之则若石投水莫余逆也侯固乡人固熟知其道里情俗又先后在镇凡十有五年故所为桂林图志首载地形沿革县里额赋之常与夫兵戍消长之态徃事失得一览若在目睫侯尝以智勇为时名将今且谢事而直以不忘桑梓为是书使按籍酌时凿凿可见行事嗟夫民不激盗赋不朘民而于时犹狂而跳者以兵加其颈彼善有安生而恶有戮死也虽赏之使盗其将能耶夫其技械智畧本不足与敌驱而纳之汤火之中以为功焉而不问其罪之由然夫岂非仁人之所痛与故谈兵者行阵击刺非所以语大将大将者不战而可收成功侯言得售广右里戸妇子迄有宁宇且朝廷亦不厪南顾若按是图悉筹其山林沮泽道路扼其险要潜袭攻围若禽狝而草薙之则余所谓痛焉而于防为后也忧时者其倘有择乎





　　广西通志卷一百十
&lt;史部,地理类,都会郡县之属,广西通志&gt;
　　钦定四库全书
　　广西通志卷一百十一
　　艺文
　　歴朝
　　书
　　答徐都宪书　　　　　　　　　刘　颖承専使惠书见劳苦羇人之意甚厚感媿良多仆到梧州数日由贱躯孱弱不习水土旧疾复作不能即进一晤顾地方事重众难塞胸而欲吐者更仆不能竟也余事可姑待独其中有不容斯须噤者因使还奉复虽未见顔色而言其失为瞽然亦安敢避是名而重贻他日之悔哉仆到梧州桂林即闻军前有招抚之议及到此所谓招抚者日益于耳相去尚三四驿诚与否俱未可知若诚有之则甚不可也夫猛贼之狡黠童子所知不独吾侪自作难以来凡以招抚之说而餂我者屡矣亦曾有一言之效否仆知未的者不论如诸公招抚陈二之时此贼已同定约及陈二之党散去乃公然相背冦掠如故自此又日加惨则贼之言果足信否今贼势正强我兵正弱贼固不惮我而凌我也贼无惮我之心又且有凌我之气而尚仍故态鼔浮言于我曰吾听抚吾听抚兵法曰无约而请和者谋也贼之意安知非所谓谋者乎而执事乃以为实又日遣人与之议凡战守之具俱置不讲而惟此是事贼盖以此弄诸君于股上如婴儿矣而尚不悟窃恐堕其奸中其计西事从此愈壊有不可收拾者况此贼与余鄢同起毒乱两广者四年于兹杀官吏破城池奸虏妇女屠戮生灵不可以数计其穷凶极恶为四方盗贼之魁固王法必诛而万万无可宥之理就令此贼实心从抚亦不可听而况其奸计有不可信者乎夫城下之盟春秋耻之绍兴主和为世大辱均之敌国也和之不可用尚如此今蕞尔丑党蛆螘不如也顾可降尊屈己日与之约誓使谈者谓与贼和也哉朝廷堂陛之严恐不宜尔执事其审虑之勿事败而始悔又闻此贼欲安挿宾州沿市执事亦将许之诚然又不可之大者也仆虽未至其地询之人言则土著者皆良民也男女以万计室居陇葬者百有余年今忽以之处贼则此曹栖栖累累将挈之安归池鱼有失火之殃林木有亡猿之祸殆谓是矣万一市民忿忿不受贼价不听官谕料丁壮结寨堡挺刃北向为决死抗敌之举则何以待之吾恐一痈未溃而又生一痈虽更招抚安救哉况此贼根结枝连坚无散意而始终执求者惟欲得沿市处之市民不从之虑又其次也假令市民肯退避逺引而此贼聚处于其地将来能保其不变乎仆以为不独将来即瞬目间恐亦未可保世未有羣蜂一房羣猘一牢而能帖然静者也此理固明甚曽谓老练多识之士独不知之意者未之思耳今贼骑我步贼久而日猾我久而日疲势虽有不敌然兵家不有因弱为强因败为胜者乎亦在乎人耳况凭仗天子之威灵以顺讨逆何忧不济执事其亟督将士申号令明赏罚奋然为决战计招抚安挿之说万毋挂齿仆病稍愈即束装前进躬介胄以从惟执事留意幸甚
　　与总制姚都宪书　　　　　　　刘　頴昨承谕以贼少兵疲欲散兵于各府州县而请命于朝固善但仆徐思之余贼虽只三万余人而喻许二老人陈机匠王长子诸贼酋尚在凶横狡如蜮豺虎然其余支党亦皆枭猘捷走重茧益奋之徒不然防不能出九死而至全州也此其志岂能帖然不一动况跳梁驰骛乃频年故态哉特因创残屡败之余势难遽振故逸入大山为依阻藏避计然其磨牙掉尾于暗聚之中未尝一日不伺隙而逞观晨起谍者之报贼复于山谷中时时肆暴劫杀情可见矣何定封宪等近虽颇有斩获然止利于山又不能不恃边兵以劫其胆折其气何者贼所惮者边兵之弓矢且栁州徳阳之胜有以褫其魄也若边军一退逺隔州县则何定等之乡兵将无所倚恃如失左右手贼闻亦复易视之万一奋其欲逞之心乗我失恃之隙或倚或伏蹢躅而前则万余乡兵难保不挫盖今日之何定固昔日之何定也往者岑喻诸贼每战止以数十厹矛骤马掠阵吾步兵数万皆披靡奔溃贼固未尝以千骑战也岂独无千骑虽百骑相持未之见也则峝兵多不足恃猾贼少不为衰亦可知矣由此论之贼已入山用边兵而无峝兵未善也用峝兵而无边兵亦未善也若曰此贼不多终不复振姑少寛而置之则于善后久逺之图恐必有未尽者盖贼之本性固好乱不得已而入深山之中又饮食不继欲散其地则无田可力无粻可赀欲出而处郡邑间则又恐为乡甿所絷此其势之难散者一也贼众尚三万余人又有数千猾桀者为之首且千挫百劫簸汰而仅存者必皆同时并起肝膈绸缪之徒则其势固尚完而未甚裂也此欲散则彼制彼欲去则此留其日夜之谋亦惟幸边兵之不利山而退则乡兵举措可绐吓而易与耳桂林士人尝为仆言州有一匠人女岑贼旧虏为妾腊时迎匠夫妇入其营饮宴欢甚尝持一短帙指而谓匠曰此防书也甚验据此则广西尚有数稔乱吾辈数亦甚偶耳其识之贼之言虽未尽信设果有是书则心必念之尝欲图侥幸于万一此猛贼之心不欲散者二也贼饱饫鲜甘口吻已惯久而不遂横心又生今迫之急不得已而伏岩跧壑虽草根木实亦采食以自活若少缓须防则彼之朶颐垂涎者又不可制矣欲不可制非劫掠顾安所得之其间宁甘饿苦而厌为盗者虽或什之一然寡固不可以胜众此其口腹之邪魔有制之而不欲散者三也贼既有三不散而又适撤彼之所畏留彼之所轻倘中其奸计或一挫衂焉则余贼必相号于山甿曰吾辈势已至此而复振此天也防书之言真不虚矣山甿无知好乱而又见昔日之緑林则啸呼号召之间数万之众不旬日又集矣此时而再调各苗民峝兵以从事檄诸省官兵以勦除则铸错宁有铁噬脐宁有口乎今我之捷虽已多贼之势虽已弱然亦为山未成掘井必就时也若遂欲中止而为撤兵凯旋之计其为弃井与山不既多乎仆窃以为误矣仆之过计两广贵州湖广四省之军决不可撤诸苗兵峝兵决不可去然亦不可尽使攀崖缒壑以疲之惟于贼营之四面相去六七十里或八九十里外择险要为骇而又从贼奔冲之所分部按律张弓櫜矢以伺之令何定封宪等所领乡兵及檄诸道与中使郑润宁逺侯朱麒所领各省调兵在梧州间地者令彼此连络分索众山索之急则贼必四出而奔各道兵以逸待劳可坐而取之矣俟馘囚既献后余氛小丑皇仁宥之三然后徐为之处庶刑威徳厚两有所暨西人不可复反可保万年无事也一得之愚未知可否敬差指挥徐洪布之麾下惟采纳幸甚
　　再与姚总制书　　　　　　　　刘　頴陆参将至荷手书动辱披诵之际恍若造兰室而坐春风感仰益切因思岑邦彦贼首之□鷔者也乃尔乗间逸去倘遂不获何以告我天子今此贼既擒贼党随尽诚商书所谓殄灭之无遗育韩退之所谓草薙而禽狝之尽根株痛断乃止者其亦田人之幸也然皆执事威徳所致仆何功焉奏闻之疏本不当特稿然来命恳挚必欲仆为之首不获辞已勉而上之矣仆意欲据三司申到条议稍酌处之庶于事体为宜又取猛贼原虏妇杨氏前来檄三司防审转申仆处仆再复审然后处决但往来文移浃旬始办或致迟迟谅执事不过督也林岭之变实起仓卒一时乌合之盛逺近骚然旧盗甫平而新盗复作意者天未厌乱甚为无已之忧幸而贼垒未同我师分道急攻遂致恶首俱擒巢穴尽捣而胁从之党亦各鸟防散去还定安集之余中泽之鸿当必有继周人而歌者其亦广之再幸也执事虽逺在梧州而先声所及固有不祃不脤而可以逞者则今事竣不归之节下可乎仆在戎行所仗赖者亦不少且感且羡骆松祥等诸贼首俱已械系至仆亲鞫之具得其不轨之状仍行三司详审取一招由转申节下与仆庶便奏闻是役也李璋沈希仪杨必进计擒贼首其功居多而宁逺侯朱麒总兵王伟左参将张经指挥同知施震右参政胡尧元佥事张邦信申惠知府叶藟皆有功勲可録者其文臣如左参政胡忠右参政黄芳左参议汪必东王俊民佥事吴天挺监督军储汪百彦赖养防副使叶华王三省等俱能一借外箸赞裨军政愿与节下一论次之异日论功大都酌规乎此兹兵部发来赏物欲得指教以为颁赉之差不意让而不居欲仆自定然诸将臣之勇怯与功之髙下裒益称量最难停当若草草为之则何以服众今虽粗办必再酌处数日方可次第颁之时雨亭之记付之于仆直所谓借听于聋者久未成章屡劳督促今已勉成上求郢政肃遣经歴李承恩布闻惟台亮不宣
　　与费鹅湖相国书　　　　　　　刘　頴仆以薄劣受遣西行六月初旬始抵田州荷担方弛即严督诸将并力决勦诸领兵者始竦然有陆贾之惧但贼锋甚锐而我将校皆跛蹩驽钝无一堪鞭防者加以上纵下玩威令不行兵以退走为良谋将以进敌为失计靡然相效无复谁何仆然儒生威望无素而欲使积頽久弱之病一朝振而起之真韩退之所谓不量其力且见其身之危莫之救者也然以圣天子托之之重贤辅望之之厚才虽腐庸亦何敢妄自画弃尽吾心力而已徐总制奏弹罢去近闻姚公授钺前来甚善但分领无一骑将徒以数十员文职尸之如前所覼缕者恐亦难于必克仆已有疏上请更望亦赞决之庶刍言获行而北还奉晤之期渐可计也仆初奉玺书时众皆言岑贼将平暂行即返及到军前见事端方始后患未涯积虑殷忧通宵不寐旧疾时时举发食饮俱减古称蜀地先乱而后平仆谓此中亦然也北望斗山不胜睠慕兹因差请之便附此用代候私
　　再上费鹅湖相国书　　　　　　刘　頴窃惟田州逆贼实厪主忧在廷羣臣议当诛宰执相公议当诛致勅重臣提天兵进讨乃者仰赖庙廊成算宗社休灵未一年而元恶授首几四月而余党悉平残民欢庆来苏商贾列肆而市此皆帷幄台辅运筹之所致固非区区兵力所能及也总督诸公建议易置流官更革土俗用新中夏冀及久安此实永图惟庙堂上幸主张之再惟此贼穷凶极恶巨猾老奸雄据岭南威吞海表窃自谓麓川不足破宸濠不足平而擒此贼当为岭海第一功也庙堂上以为何如捷书上因以笺
　　论
　　崇善县论　　　　　　　　　　何道临崇善极边小邑山石絙延巉岩险窍益回旋人物星稀烟火不接棘木茂密茅草蔓芜恶兽怪鸟盘巢钻穴与民为伴走山径为康衢骋林蹊为通道结架绹索为室而居引耕牛而畜其下风雨淖泞气息闷腾蚊虫交发防窃狗偷者乗其空而曳之据山麓平广之土辟而耕治为田犂锄布种之夫妻竭作以耕蓬头跣足兽走禽奔上论诗书下谈礼节则如夏虫疑氷井蛙骇日乃尧舜未化之俗唐虞尚顽之民自汉武颈系百粤伏波始事南交制燋齿骁足之民驱蛮髦蜮之众归我中国山川险阻人马可通而夷性野习至今未醇我圣朝以太平文物之化荡平抚治之则边疆熙然丕变矣其初以其出于土夷立其酋长以驭之而以褒衣博带搢绅临焉夷性防蹇骜悍率其顽梗凿山障海扰绎地方勦平勘定易置为流邑于极边东隅时在郭三厢并归化一十八村尚未籍崇善所统治者惟旧县两里之民计家不满数百口田里附于邑下其残苛贪冒者勿论矣畧知存心为国者抚育其人民而耕治其田里民之事邑主如子之事父母饮食言笑疴痒疾痛缓急相关呌呼相闻邑小事简民无徭役供给奔走应答之劳闲暇时以诗书礼乐之文渐次镕铸可以坐卧而治民无愁叹之声矣嘉靖十八年始迁附郭邑于郡后周匝带山邑处其中东抵左州距峦南连江州越河西接龙州封境北当太平安平众蛮疆界去交阯二三百里极边枕塞当冲要衢宜壮雄藩谨锁钥焉三厢一十八村始隶县治增编六里每歳佥派差役道逺疲奔民称繁重往年欲附奏迁复而大势难移更革烦矣在城密迩衣冠日改月化耳濡目染庶几渐入歌弦旧以其近边僻地事从俯就日积因循□习为惯越法跳梁家无田产间与乡民典买付佃并与各州兑耕货入而以其租给托农人馆贮歳时揭家寄食取偿又薄券厚息假与土民生活若遇差编则计口騐丁家无遗算故鲜富厚之民土民无别转迁买卖夫妻子女借食于农而怠惰偷安犁锄布种不以其时亢旱水潦不知为备取其便易者而任意为之冬熟鲜收则嗟天时不利而坐受困穷矣往年经歴旧县腴田荒芜不治草木盘错成林俯诘其由则诿曰天时荒旱连年乃选任事者督令锄种疏其旧沟修饬埧闸引水灌田导其出入始得旱潦不患废弛并起民赖衣食然骀驽钝劣狃狎目前近利无忧深虑逺之谋父子祖孙相承多甲乙不辨白黑不分欲致富盛豪雄者难矣窃以为城厢之民多系各省流寓其男女有别同姓不为婚姻而夹谷遡涧之众与牛马鹿豕同游管窥蠡测尚踵披发余风非延师树训以涵养防范则百年无尊君亲上之俗仓卒无捍患固圉之心然民以饱食醉饮为便骇闻诗书训子之说责以修饰学宫并延师教则如孟子所谓月攘一鸡以待来年其弊习深痼难以省悟转移如此今自三厢防卢冲登并旧县客商辏集之地社学书院首营建修理渐及乡落强令训诲优游数年之后庶俾谙识文字饫闻诗书旨趣乃可稍变其风俗知尊君亲上之道而固疆守圉之民渐可与中州同矣书曰戒之用休董之用威非此无以为用夏变夷之治而诪张为幻嚚顽抵冒者抚之不知恩绳之则肆吻尚惟当道贤哲洞悉剖治焉
　　考
　　洮水考　　　　　　　　　　　【明】蒋　冕洮阳为县属零陵郡载在前汉书地理志后汉书所志亦同而史记本纪有汉将破英布军洮水南北之说实髙祖之十二年则洮阳正以破布军有闻于时而以名县水北曰阳洮阳郡洮北也前汉书王子侯表武帝元朔五年封长沙定王发之子狩燕为洮阳侯则元朔以前洮阳已为县矣注汉诸家者皆莫能的知洮水所在苏林则曰洮音挑徐广则曰洮音道在江淮间至史炤着通鉴释文亦谓洮音挑在淮南葢史炤字音引用苏说而所谓淮南者则英布王淮南遂摹取徐广之说以为洮水在淮南皆以己意度之非其实也惟胡三省灼知其误且云按通鉴布军既败走江南髙祖令别将追之别将击布军于洮水南北皆大破之洮音韬葢布旧与长沙王婚其败也往从之而洮水又在长沙国境内英布之军实大败于此杜佑曰汉洮阳城在永州湘源县西北按今全州汉洮阳县地有洮水在清湘北胡氏此说考据最为精审史记黥布布军败走渡淮数战不利与百余人走江南布故与番君婚以故长沙哀王使人使布伪与亡诱走越葢洮阳在零陵南为楚极南之境洮阳之南则越境也自楚入越未有不经洮阳者胡氏以洮水南北为吾洮阳而用如淳之言一洗徐广苏林史炤诸说之谬今陜西临洮府又有洮州衞临洮在汉属陇西郡陇西洮水出西羌中北至枹防洮州卫亦以西羌洮水所经得名春秋鲁僖公八年及二十五年公两防诸侯盟于洮杜氏谓洮曹地因而名之皆与吾洮阳之洮全不相涉东晋时宋武帝继母孝懿皇后父萧卓为洮阳令宋文帝元嘉三十年宗慤以功封洮阳侯皆吾全之洮非陇西之洮也鹤山魏文靖公亦谓清湘上谿东出于濓西防于洮正指汉将破布军处盖洮水视湘水虽小而县以洮名顾在湘水未名县之先自汉至隋皆然隋平陈后始废洮阳而以湘源名县歴唐逮宋又改湘源为清湘云
　　置南宁栁州二衞守御并改庆逺安抚司为府考
　　黄光升
　　洪武三年置南宁栁州二衞广西行省言便宜三事一曰广西地接交阯云南所治皆谿峝苗蛮性狠戾而叛服不常府衞之兵逺在静江数百里外卒有警急难相为援乞于南宁栁州立衞置兵以镇之庶苗獠有所惮而不敢窃发民有所恃以安其生二曰庆逺故府也今为军民安抚司虽统地十有七州其地皆深山广野其民多安抚同知莫天防之族天防素庸弱不能御众而宗族强者动肆跋扈至杀河池县丞盖防与诸蛮相扇为乱此岂可姑息以贻祸将来乞罢安抚司而复设庆逺府置军卫以守其地庶几其民知有府治不敢自恣诸蛮知有重兵而不敢乱也此久安之道也三曰广海之俗素犷戾动相仇杀因而为乱则一方皆警盖缘郡县无兵以制驭之故也近羣盗转攻郁林州同知王彬集民兵拒之经歴徐承祖亦以民兵千余败贼由此言之土兵未必不可用也乞令广西边境郡县长官辑民丁之壮者置衣甲器械籍之于有司有警用以捕贼无事则使之务农如此非惟郡县无养兵之费而民实赖之以安也奏至诏俱从之遂设南宁栁州二卫益兵守御改庆逺安抚司为庆逺府命莫天防赴京赏同知王彬经歴徐承祖以下有破贼功者
　　
　　侍御心洛曹公父子忠孝　　【明】陈际泰明御史曹公讳学程者全州人别驾公讳铭五世孙也铭以书经中正统丁夘经魁任潮州府判生穟穟生鹍鹍生体元体元以子贵赠文林郎生学程公字希明号心洛少秉性刚介颖而好学辄有志于古人及壮以诗经中万厯己夘乡荐癸未登进士第甲申筮仕石首令清江洲隠没地建闸平徭民赖以苏丙戌丁外艰归庚寅起复宁海令筑海塘裁锾赎立五社仓严捍御政成而　署产芝有断续复生之异两邑所活计万人壬辰擢广东道御史公在神庙发奸摘伏不避权势事有不宜行者知无不言祛畿甸害孔凡十事念边士久戍详述豳风以奏且帅屯戍垦荒亩计五千七百五十五顷有奇奏立规制致有白鹭车前强项御史之号灵武叛悖久逆顔行总督魏学曾罪至从军公挺然录其功以上癸巳上欲虚震位议并封诸王子垣臣王如坚史孟麟寺臣朱罗京王学曾涂杰等持不可俱罢免公疏引九庙神灵入告有入谗佞拒忠谏溺袵席忽宗祊等言并封之议虽寝实大拂上意寻以彗星变陈言曰朝政久辍郊庙稀临玉趾疎寝门彤廷罕召对语多直切留中未报数建言撄圣怒书公名于御屏中官报曰万歳震怒公无彊谏为也公不听而谏益力防日本闗白新破朝鲜欲大举入冦帝以朝鲜为我籓篱命将征讨师老无功枢臣议定日本封事本兵石星力主封议公与同官刘跃毅然以为不可公上疏曰倭情叵测若从其请又轻朝廷陛下独不监大宋故事乎遂与石星忤帝不怿竟遣亡赖子沈惟敬赍册往封丙申倭果败盟惟敬就防滑弁杨方亨复奏倭情无变请添册使上更命科臣往此时垣臣叶经美部臣乐元声朱长春相继论星失防坐忤旨罢举朝莫敢言公复义激于中抗疏列七事之非内引秦桧史弥逺为戒外引苏武顔真卿为法固请罢封帝责规避诏缇骑逮问婴三木备五毒钳杖交加体无完肤下公于理钦定大辟更以方亨充使惟敬为副惟敬巧完封局为倭向道大掠朝鲜丧师失地本兵石星逮狱廷臣请还公职责令监军以图后效不报戊戌帝命刘将军綖合麻陈二帅征之倭遁锦山殱焉海岛悉平己亥东事成献俘于朝上论功赏赉有差独不赦公公锢狱十有一年百折不回惟以父西塘公不逮养为痛母太孺人垂白倚闾为忧忠孝之悃发为声诗有恋阙心犹在思亲泪未干主恩深似海臣节炳如丹之句后思母成疾每歳朝审刑官见其奄奄气息无不相顾流涕都人环视语曰此曹御史也有泣数行下者有不徒相泣且相慰者曰圣天子在上必鉴宥毋过自苦以是刑官数拟矜疑得缓刑公数四临刑之夕同里在廷荐绅置酒相诀公痛饮达旦无怖色从容上槛车后一日缚赴市曹行刑风霾蔽天木拔瓦飞刑官复奏免犹未赦计十一年前后内阁翰林台省各部寺官及勲爵诸臣同声救释章凡三十上皆不报屡荷两宫调防之不解歳戊戌公次子正儒仰天泣曰父囚累频年子违侍万里死者不可复生吾不忍见父之刑与其偷生于世孰若相从地下乎乃徒歩抵都门入狱省视见父待毙状呕血数升昏仆就地几絶复苏当即挥涙刺血草疏挝登闻鼓伏阙下奏曰臣祖母七十有九衰病侵寻自臣父逮系以来母念子而心折泪枯子思母而形尫骨立祖母当垂死之年臣父无再生之日臣感动悲激呼号无从沥血陈情愿以身代乞系臣就戮释父生还俾臣父归侍祖母以伸母子之情臣得身报亲恩以全父子之义不报越明年己亥秋决再上书曰臣之于君义无所逃无所逃则死生惟命子之于父情无所解无所解则生死相闗臣思皇上之法无可挠而臣父子之情不可割臣父之身皇上生成之身也命之死诚不敢不死臣之身臣父生成之身也见其死又安忍独生臣心苦情迫自愿面缚法塲甘心代死万一不防矜允臣有先臣父而死耳不报防不即加刑丙午复上书援洪武八年例淮安山阳民有罪系狱其子请以身代又援嘉靖十四年例御史冯恩以建言忤旨其子行可请以身代二祖皆怜而释之为请又不报是歳遇上慈圣皇太后徽号肆赦刑部沈应文等一本始蒙恩释谪戍宁逺公乃星驰抵卫得间归省不逾年而太孺人不禄又逾年而公捐馆后神庙崩光庙相继升遐熹庙天啓二年念公孤忠追赠太仆寺少卿防一子入监读书四年赐谕祭建祠于湘寺之右每歳春秋有司祀焉公于本州入祀乡贤于宁海祀名宦有忠谏录四卷藏于家公生正仪正儒正仪以父防抚州别驾正儒庠生崇祯五年奉旨旌表孝子
　　文
　　祭舜庙文　　　　　　　　　【唐】张九龄惟神以大孝而崇徳以大圣而奋庸以至公而有天下以至均而一海内故不以荒服之外不以黄屋之尊巡狩而来殂落于此倦勤之造永结于黎庶惠懐之仁长存于寿宫载祀虽遥威灵如在今圣朝绍兴至道慜兹逺人爰遣使臣按理边俗惟神幽鉴愿表微诚若私僻为谋公忠有替明鉴是殛俾无逺图如悉心在公惟力是视当福而不福为善者惧矣今至止之日辄诣陈诚伏惟神道聪明亮斯钦到愿俯垂真佑俾输力明时尚飨
　　雷塘祷雨文　　　　　　　　　栁宗元惟神之居为坎为雷専此二象宅于岩隈风马云车肃焉徘徊能泽地产以祛人灾钦兹有灵爰以庙飨神维智知我以神往茍失其应人将安仰歳既旱暵害兹生长敢用昭告期于肸蠁某自受朝命临兹裔壤莅政方初庶无淫枉洁亷自持忠信自仗茍有获戾神其可罔擢擢嘉生惟天之养岂使粢盛夷于草莽腾波通气出地奋响钦若神功惟神是奬
　　凖制祭伏波神文　　　　　　　李　翺呜呼伏波之生好兵自喜幼有壮节腾声出仕定册归汉谟俞帝旨算无失画功伐可纪破斩征侧实平交阯来征蛮溪未卒而死小人赤口曷本于理薏苡南还明珠谮起乃收侯印爵不及子遗徳不忘爱留杜里筑庙以祭人敬【集作敬畏】其乆而若新千歳不毁谗口嗤嗤易白成缁孔子义失勲华不慈曾氏杀人母投于机居窃厥嫂陈平不疑申生寘堇晋有骊姬无极巧诋【集作舌】伍奢诛【集作族】夷孟子伤谗萋兮作诗公失其所梁松实为何独将军自昔如斯故士有歴万代而不灭者常被讪于当时茍窥心而不怍虽弃置兮【集无兮】其奚悲赫赫圣帝嘉贤命祠酒斚既列【一本作设】神乎降斯【集作思】为荥阳公祭桂州城隍神祝文　　李商隠维大中元年歳次丁夘八月甲午朔二十七日庚申桂州管内都防御观察处置等使正议大夫使持节桂州诸军事守桂刺史兼御史中丞上柱国赐紫金鱼袋郑某谨遣直官摄功曹参军文林郎守阳朔县令庄敬质谨以旨酒庶羞之奠祭于城隍之神濬洫崇墉所以固吾圉春祈秋报所以辅农功白露雷收虫坏水涸念时而时雨将乃积而乃仓敢以吉辰式陈常典神其保兹正直歆彼馨香聿念前修勿亏明鉴昔房豹变乐陵之井味任延易九真之风土岂独人谋仰由冥助今犹古也神实听之
　　赛越王神文　　　　　　　　　李商隠惟神耀焯殊姿抑奇表秦鱼既烂则聊帝南荒汉鹿有归则称臣北阙览英雄之载籍信王霸之朋游言念遗祠犹存鹿【集作属】邑尚兴甘雨以救公田敢陈沼沚之毛用报京坻之积神其永司此土长庇吾人福祐柔良驱除疾疠今来古往常教威着越城万歳千秋勿使魂归真定神乎不昧来鉴斯言
　　赛永福县城隍神文　　　　　　李商隠赛于永福县城隍之神夫考室立家先在戸灶聚人开邑首起城池固有明灵降而鉴治惟神克嘉霔广育黎民聊荐粢粱【集作聊为粢粱】少申殽酝神其节宣四气扶祐三时勿使毕星但称于好雨无令田祖独擅于有神永歆苹藻之诚长挟金汤之势为中丞荥阳公桂州赛城隍神文　李商隠大中元年六月丁未都防御观察处置等使桂州刺史兼御史中丞郑某谨遣登仕郎守功曹参军陆秩祭于城隍之神夫大邑聚人通都设屏将英【集作比字】雄走集必假髙深不惟倚仗风云兼用翕张神某初防朝奬来佩藩符既御冦于西原亦观风于南国始惟画鹢将下伏熊属楚雨蔽空湘云塞望晦我中军之鼓湿予下濑之师遂以诚祈果蒙神应速如激矢势等却河及兹荐报之时敢怠馨香之礼神其干霄作峻习坎为防合烽橹之保民道川途而流惠使言言坚垒【集作壁】侔地道以无疆活活深沟如井徳之不改勿违吉享以作神羞
　　赛临川县城隍神文　　　　　　李商隠年月日赛于灵川县城隍之神髙垒深沟用资固防兴云泄雨谅俟威灵惟圣能感至诚将成大稔遂清冷之耕父不使光回沮泽之蟠龙皆令洒润式陈微报愿鉴惟飨
　　赛荔浦县城隍神文　　　　　　李商隠赛于荔浦县城隍之神嗟我疲民每虞囏食寒耕热耨始望于秋成铄石流金几伤于歳事逺资灵顾式布层隂无烦管辂之占不待栾巴之噀窃陈薄奠【集作具】用答丰年神其据有髙深主张生植同功田祖比议【集作义】雨师无假怒于潜龙勿纵威于虐魃守兹县邑富我京坻
　　赛北源神文　　　　　　　　　李商隠惟神虽临南服实号北源湘浦降神近惊于骚客滮池浸稻逺叶于诗人果能槖籥风头索绹雨脚不资亩浍将致仓箱聊申信于涧毛庶通灵于水府神其揖兰佩掉麾桂旗拍川后之肩揽波神之袂共来于此飨报留思
　　赛白石神文　　　　　　　　　李商隠年月日赛于白石之神惟神载烜【集作炟】明灵克标懿号轩珠耀彩傥非瑶水之源荆汉流辉即是玉山之路一昨俯忧旱歳俾祷遗祠果能爱我大田贶余膏泽不俟于公之祈【集作雪】狱无烦洛令之曝身敢命子男爰修苹藻神其仰济【集作流】天泽俯祐歳功无萌可转之心以负惟飨之礼
　　赛尧山庙文　　　　　　　　　李商隠年月日赛于尧山之庙伏以帝巡遐徼天作髙山既比敬于轩台亦分功于农井是留遗庙以慰斯民昨者时雨忽秋阳稍亢永言嘉霑实自元恩大驱蟠泽之龙尽发潜泉之介仓箱兴咏将庆于农夫灌浸呈功不愆于竖【集作壮】子敢兹昭报冀降明灵
　　祭全义县伏波庙文　　　　　　李商隠年月日观察处置使兼御史中丞郑某谨遣全义县令韦必复以酒牢之奠昭赛于汉伏波将军新息侯马公越城旧疆汉将遗庙一派湘水万里楚山比颍川袁氏之台悲同异日方汝水周公之渡感极当时呜呼昔也投隙建功因时立志隗将军坐谈西北弃去无归梁伯孙自降王姬虽来不起以若画之眉宇开聚米之山川怅望闗西超驰陇首事嫂冠帯诫侄书成龙伯髙之故人其言有所公孙述之刺客相待何轻鸢跕启行蛮溪请往铜留铸柱革誓裹尸男儿已立边功壮士犹羞病死漓湘之浒祠宇依然岂独文宣之陵不生刺草更若武侯之陇仍有深松向我来思停车展敬一樽有典【集作奠】五马忘归及申望歳之祈又辱有秋之泽云兴柱础电绕墙藩何烦玉女之投壶方闻天笑不待樵人之取箭已见风回敢忘黍稷之馨用报京坻之赐属以时非行县不获躬诣灵坛词托烟波意天壤既谢三时之泽兼论千载之交勿负至诚以孤元契
　　举葬文　　　　　　　　　　【宋】范成大维乾道九年八月乙酉集英殿修撰知静江军府事兼本路经畧安抚使范成大谨遣左迪功郎临桂县令陈舜韶左迪功郎司法参军郑郧奠祭于新冢诸君之灵呜呼圣人有言卜其宅兆而安厝之则凡死无宅兆者不得其安可知也形魄降于地骨肉复于土然后其魂气无不之也故人死曰者归也不得其安不得其归魂羁而无托天下之至悲也桂林之俗或不葬所亲寓其骨于浮屠而颡莫泚也与夫逺游客死遗骸委骼狼籍散乱而弗收者不知其几也呜呼若尔诸君生何罪于天而今乃至于此也太守之来恻然动乎其心若己手之弃也属吾同僚出公帑营燥刚实觉华之原钟官之墟郁然砥然以为诸君之基隧也举凡无归之骨而竁之域于前列者有官君子也分封于两旁者姓氏不冥漠君之类也祭之虽非其亲藏之虽非其里有以安而归之何异于其亲与里也日吉辰良肴芬而酒旨魂兮即安无南无兆无东无西也牛羊弗践樵薪避焉诏于终古勿毁勿夷也
　　重修宣成书院上梁文　　　　【明】姚　镆伏以吾道流行亘万年而如一日真儒倡和更千载而不数人粤惟洙泗以来在濓洛为儒风之始振继自崇宁而后至干淳实理学之再兴晦庵朱夫子固云集其大成张吕二先生岂曰独为小知盖六经子史皆有言论以折衷而道徳性情俱即身心为验识道原于一鼎立为三陋萧曹于不居南轩本伊吕之佐超董贾而独上东莱则顔闵之徒或扩其道之大而六合可充或养其性之美而四时已备卓哉先觉厥惟我师顾学宫虽有通祀之仪必书院乃为独宗之敬惟兹地称八桂祠肇两贤建节为张素着桐乡之爱垂弧者吕实占嵩岳之灵衣被尤切乎一方兴起尚新于百世固宜使臣之有请致烦明主之亲题匾特榜曰宣成祀已隆于景定间罹兵燹遂致湮芜亦或举之复归于废饩羊固在不胜祼享之疎灵光仅存竟何观瞻之具是用征工而集木力图撤故以从新卜地而迁举官为费丛祠再整像设俄严翼翼重门欲下路人之马凭凭四壁尽依夫子之墙广大厦之几间防髙堂于数仞五车书积争夸学海词林一鉴池开共覩天光云影苍松翠竹郁乎蔽前后以交辉异卉奇葩纷尔杂东西而并植近以着我朝之懿美逺将夸前宋之规模非惟崇徳报功自此有竭防妥灵之地而于聚徒养士宁独无藏修游息之区致敬于舃履何如为益于章缝备矣敢申善颂以相讙謡
　　记事文　　　　　　　　　　【宋】张仲孚桂林为广右二十五州之都防风俗淳古分野宁固自秦汉以来无干戈之患和气所薫山川秀发城北七里冈岭盘纡即始安原脉熙宁初频有祥烟紫气郁葱其上父老异之而莫识未几果符今皇帝建封兹地中兴海防騐今推昔信芒砀之云不为虚应也崇宁间尚书王公祖道来帅是邦念郡庠湫隘风教未敷乃辟而广之诱进学者又采堪舆家之说洫子癸之流以注辛戌环城有水如血脉之萦一身遂闻之朝故大观二年准勅着令壅隔新洫者以盗决黄汴二河堤防法坐之距今应举之士十倍前日乡贡旧额八人而已秋闱校艺主文者每有遗才之叹绍兴二十六年知昌化军事黄公齐邦之先达也入觐宸扆首言静江属兴王开府圣泽以沦士才日茂而取不及下郡之半乞稍优之上可其奏増解二名先是宪使路公彬上章言广右土产瘠薄乞减静江夏税上供布钱以寛民力然不及军装布至是黄公复乞之上亦依奏迨今二年疋输一缗二侯之请也昔子产为政于郑舆人诵之曰我有子弟子产诲之我有田畴子产殖之若此邦之民沐圣恩寛惠膏泽涵濡皆二三大夫推仁教养之意而独无志谨书其事镌于名山之于后于以昭示来世尔
　　赋
　　真仙岩亭赋　　　　　　　　【宋】易　祓融州太守鲍公作亭于真仙岩之前长沙易祓为之赋其辞曰
　　莽芝岩之崒立兮歴磴道之委蛇慨晨日之临阁兮访危亭于故基乃芟乃剔兮乃询我寄锤钩于心宰兮付匠石以成规奂翚櫩以云浮兮殆与古以为期猗欤异哉物与人之相求兮每扞格而难逢茍襟度之弗宏兮彼将隠而缄封何前节而后麾兮曽莫表其遗踪倐楚歌之噭咷兮乃指顾于从容匪斯亭之杰特兮羌邱壑于心胸试登临而偊步兮追昔人之胜游仰余瞻于峭壁兮俯独瞰于湍流旁一人之髣髴兮俨冠服以清幽恍陈前之万象兮森舞鳯与腾虬宜斯亭之对峙兮若将近而献酬融州之民兮尔裳尔衣从公于亭兮公不我违公朝而往兮山川乎清晖公暮而返兮烟云蔼其霏微乐其乐于吾民兮非公其谁与归乱曰天地鬼神之所秘兮不以古今为之存亡也纷宇宙之万有兮于人实为之低昻也繄达人之大观兮固将渺昆仑而隘八荒也敛经纶于方寸兮聊杖履以倘佯也使后人登斯亭而懐感兮此吾融州太守之甘棠也
　　灵芝赋　　　　　　　　　　【明】胡　荣都宪韩公总治两广开府苍梧之歳有芝七茎产于行台东池之上遂作轩揭名志瑞应于方来谨稽载籍有曰芝生于土土气和则芝草生又曰王者慈仁则有芝草生矣荣忝职文学侍公左右目覩斯瑞因为赋颂之其辞曰
　　天地函和秀气肇敷挺生灵草嘉瑞征符蕴日星之精采承雨露之滋濡炳五色兮焕烂濯六英兮郁如土质纯而茎紫金蘂错而柯朱翳开府之台榭绚翠草之庭除丛兰发其芬馥菉竹増其清虚芭层绮而晨结辉夺霞而晚舒岂用培而用植抑不根而不株异良芳之开落谅有荣而无枯閟幽香于奥室美君子兮与居于是攷厥攸感由公总宪纪纲藩翰绥辑宇县展才卓荦修政罔倦文学俎豆之陈武将牙旗之建咸简能而黜否倐懦立而顽劝息狼烽之飞焰底民居于永奠虽抑情以奉诏亦罔极之为恋肆元穹兮降监锡无疆兮佑眷因物产以表祥俾治平之日见公乃名轩以志休征用章词林兴颂歌声洋洋匪云溢美爰罄揄矧公志之谦抑归感召于吾皇览商顔之采茹殆隠逸之所藏彼元光之服食亦既涉乎渺茫若昔炎汉元封之始甘泉之宫聿荐芝房神爵纪元函徳之殿金芝煌煌兹故应君之忠孝大昭信史之耿光再稽列古有孝子曰韦曰杨天监其诚庐于墓傍亦有邵宰化行新昌天亦监之芝草为祥斯又善行之征歴千载而流芳丕惟今日主圣臣贤仁风义泽遐布旁宣声教所暨周于八埏两间和气充洽厐全故有芝草维时产焉肃闻当宁惕然恐惧不庆祥瑞恒省灾异方且放珍禽屏奇技隆孝养谨时祀恤穷民罢瘝吏期五谷之丰登书大有以表歳诚罔后世之虚文而懋式前王之只畏公亦以表宸衷在位靖共咨询诹度采菲采葑靡奸弗逺靡徳弗崇一夫不获引咎责躬俨古人兮维则邃古人之淳风兹盖元首股肱同寅协恭允克致中和赞化育平泰阶调玉烛将覩麒麟鳯凰萃于郊薮醴泉甘露降于宫囿必有太史抽毫据事特书纪一世之灵瑞同兹轩而悠久
　　铜鼓赋【并序　　　　　　　国朝】袁　枚盖闻寳以徳兴玉磬收之建武物因人至龙泉佩自张华况夫鸡娄名文密须神器虽陶镕于丹灶已藏迹于青洪铜鼓者汉伏波征交阯之所铸而武侯擒孟获之所遗也然而代逺年湮星移物换商山宛在谁能复听鸣钟泗水依然不复再擎古鼎此皆神灵呵防必待人而亦徳政薫蒸始邀瑞物大中丞金老先生三江沐徳百粤铭仁福云随银瓮俱青甘雨共金船并紫于是耕夫前获渔父复收一则进之
　　阙前聿昭祥化一则留之纛下用肃军门目览手披丹砂璀璨心移神注紫蔼辉煌因思雀箓鸡碑久费书生探访何幸聊苍洞歴忽为文士观瞻不揣浅疎谨为之赋当夫月华羽霓彩飞旌采赤鋈于蜀垒求铜精于灌城仿尔雅鼗麻之制依周官鼛晋之名于是蒲牢独造金镯声光分雷琥气并沈明军鱼丽而齐击阵龙膝而偕鸣协始兴之圣鼓叶罗浮之神钲天吴为之震荡木怪为之羣惊陶镕于三十六罏蛟龙捧炭威于千二百岛金铁皆兵尔乃九乳灼然水沈干纪歴唐宋以犹湮含盈虚而不滓歳逺则觜生苔年深则蛟涎滑体星魂月魄久藏羊馆之珠鳯卤鸾仪似擘麻姑之指汾隂献瑞岂劳钩鉣以才浮浔水呈祥不听琵琶而亦起其状则体如坐墩面同博局葱岭点砂琅环砌玉腹自脐以内空腰较首而微束势跃跃于嵚岑纹彬彬于沈绿旧纽拖襟余蟾瞪目或褰绉而戍削或霜皴而雪剥八面七星之迹谁知九敲三挝之技不复金砂澄碧想见南郡之铭铜诃耨渊停髣髴雷门之石鹄其色则丹螺献甲鼇背成峯花似绣而若缬纹已直而犹纵逺而望之若朱云防褷于寳鼎近而察之若绿羽璘斒于万重金锁枝直夺雨工之巧碧文圆顶似劳织女之缝翠生波而欲滴玉结乳以为容副墨抱珠于防锦白象削字于芙蓉其声则鞺为音砰訇作韵霜降钟鸣雷出地奋汉宫击瓦而屋尘皆飞秦铎驱山而草木悉震发清机于地籁依稀仙阁髙鸣振元气于鲸鱼恍若钧天可近未取木于临平已闻声于邺县于是盛以柽架置之军府共鸾书翠轴以齐留俪龙篆蜺旌以为辅楼车鼓铎惊双鹭之蛇门碧玉浮金考籥章于毛土彼夫穆满遗车于黎野祖龙失玉于青城寳玺不传于吴井玉杯伪设于汉廷岂若兹之浔江安获粤阃镌铭既不窕而不槬亦全貌而全形太学鼔中昌黎未咏龙荒石外山海无经固与玉牒金泥共閟珍奇于天府直勒商盘周鼎永为明徳之香馨
　　箴
  </div>
  <div class="pagination">
   <a href="广西通志_page289.html">
    上一页
   </a>
   <span>
    ...
   </span>
   <a href="广西通志_page285.html">
    285
   </a>
   <a href="广西通志_page286.html">
    286
   </a>
   <a href="广西通志_page287.html">
    287
   </a>
   <a href="广西通志_page288.html">
    288
   </a>
   <a href="广西通志_page289.html">
    289
   </a>
   <span class="current-page">
    290
   </span>
   <a href="广西通志_page291.html">
    291
   </a>
   <a href="广西通志_page292.html">
    292
   </a>
   <a href="广西通志_page293.html">
    293
   </a>
   <a href="广西通志_page294.html">
    294
   </a>
   <a href="广西通志_page295.html">
    295
   </a>
   <span>
    ...
   </span>
   <a href="广西通志_page291.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
