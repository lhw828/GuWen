<!DOCTYPE html>
<html>
<head>
    <meta charset="UTF-8">
    <title>江南通志 - 第 175 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 175 页/共 731 页</h1>
    <div class="content">　　绍兴七年两浙转运使向子諲增置练湖斗门石防宋史河渠志向子諲言镇江府吕城夹冈形势髙仰因春夏不雨官漕艰勤寻遣官属李涧询究练湖本末始知此湖在唐永泰间已废而复兴今隄岸弛禁致有侵佃冒决故湖水不能潴蓄舟楫不通公私告病若夏秋霖潦则丹阳金坛延陵一带良田亦被淹没臣已令丹阳知县朱穆等増置二斗门一石防及修隄防尽复旧迹庶为永久之利
　　知丹阳县郭京濬练湖
　　乾道六年知镇江府蔡洸濬河
　　七年诏漕臣沈度修筑练湖隄岸宋史河渠志臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣后堤岸圮阙不能贮水彊家因而专利耕以为田遂致淤淀嵗月既久其害滋广望责长吏濬治堙塞立为盗决侵耕之法着于令庶几练湖渐复其旧民田获灌溉之利漕渠无浅涸之患诏两浙漕臣沈度专一措置脩筑
　　八年知镇江府宋贶濬河
　　淳熙二年知镇江府陈居仁置黄水防
　　十六年总领钱良臣修丹阳练湖横坝及诸斗门防函
　　绍熙间丹阳县开丁义渎
　　庆元四年知镇江府万钟濬导市河
　　嘉定元年丹徒县主簿马荣祖修筑练湖隄岸淳祐二年知镇江府柯元寿修练湖牐
　　景定三年知丹阳县赵必棣修筑练湖岸埂咸淳六年知镇江府赵溍改筑程公上下二坝
　　元至元十三年金坛县作南坝
　　三十一年诏丹阳县濬练湖
　　大徳九年行都水监濬练湖
　　泰定三年疏漕渠修濬练湖元史河渠志练湖在镇江元有江南之后豪势之家于湖中筑堤围田耕种侵占既广不足受水遂致泛溢世祖季年参政安达拉奏请依宋例委人提调疏治其侵占者騐亩加赋至治三年十二月省臣奏请役夫三千余人濬涤练湖九十日可完人日支粮三升中统钞一两行省行台分官监督所用船物今嵗预备来春兴工合行事宜依江浙行省所拟既得旨都省移文江浙行省委参政董中奉率合属正官亲临督役于是董中奉言所委前都水少监崇明州知州任奉政镇江路总管毛中议等议先开运河工毕就濬练湖省准所言各监工官言已分运河作三坝依元料深阔丈尺开濬至三月四日毕工又监修练湖官言任奉议指画元料增筑隄堰及旧有土基共增阔一丈二尺平面至髙低滩脚增筑共量斜髙二丈五尺依中堰西石防东旧堤卧羊滩修筑如旧堤髙阔已及所料之上者遇有頽缺修筑令完中堰西石防五百婆隄西上增髙土一尺有缺亦补之五百婆隄至马林桥隄水势稍缓不须修治其隄底间有渗漏者窒塞之三月六日破土九日入役至十一日工毕实役三日又镇江路言练湖今已开濬若不设法关防徒劳民力应关本路达噜噶齐乌鲁斯哈雅总治其事同知哈克繖知事程郇专管啓闭斗门行省从之
　　明建文元年镇江府知府刘辰丹阳县知县董复重濬练湖
　　宣徳六年巡抚侍郎周忱修五堰
　　正统六年丹阳县知县陈谊筑练湖隄及修斗门景泰二年修练湖
　　六年巡抚应天都御史邹来学濬简渎
　　成化二年丹阳县知县蔡实筑练湖隄置斗门函管
　　治十二年濬丹徒县甘露港
　　十三年丹阳县知县髙谦修筑练湖隄岸
　　正徳三年镇江府作博望新牐
　　嘉靖二十四年吕光洵督濬苏松常镇四府塘浦三十四年丹阳县知县陈奎置水关石牐
　　隆庆二年镇江府同知马豸濬马嘶港
　　三年修练湖隄岸
　　六年修濬苏松常镇四府堰坝田围【互见苏松常三府】金坛县知县刘美凿长新垾渠建义成广泽二牐十六年濬苏松常镇四府河港塘渎【互见苏松常三府】十八年丹阳县知县周应鳌开境内支河
　　三十六年濬丹阳县郑泾河
　　康熙四十七年巡抚于准修复练湖









　　江南通志卷六十四
<史部,地理类,都会郡县之属,江南通志>
　　钦定四库全书
　　江南通志卷六十五
　　河渠志
　　水利治绩【三　淮扬徐三府太通海三州】淮安府
　　唐上元中于射阳湖置洪泽屯
　　大厯中黜陟使李承置常丰堰
　　雍熙初淮南转运使乔维岳开沙河四十里以蓄泄水利
　　绍兴五年修广惠防
　　淳熙六年教授刘炜重开广惠防
　　绍熙中淮东提举陈损之言楚州髙邮间陂湖渺漫宜剏堤堰以为潴泄乃筑堰自江都经高邮楚州寳应北至淮隂达于淮凿新河自高邮入兴化东至盐城极于海又于扬州墟镇剏斗门引水由泰州海陵南至泰兴彻于江所经画甚具溉泽卤田百万顷两淮之民赖焉
　　明洪武二十九年复修广惠防
　　洪武间筑万年堰
　　河臣王宗沐修盐城石防口
　　隆庆六年修筑髙家堰
　　万厯八年巡盐御史姜璧题塞石防口【附】胡希舜记【出盐城东门一里许有石防口故有木桥以便往来者久之海溢桥壊万厯丙子盐城令杜君善教以兴化钜公主议濬河建牐河通潮大至壊牐水澎湃震荡尽没民田一时居民溺死者无算于是盐城父老子弟鼔喙而争言塞石防口矣庚辰嵗杨令瑞云言之巡盐御史姜公璧是年题请塞石防口修宋丞相范文正公捍海故堤而命杨令董其役自是海潮不得夺堤而上盐人永永无海患矣乃邻县兴化嵗被水顾借借咎石防口塞之非便请于当事者固欲开石防口当事者屡遣诸县令率丁夫至石防口名为相视实令遂开之杨令以死拒之曰盐城万民之命皆悬石防口今悬诸君诸君如遂开变随手至矣诸君何以谢盐城则又借箸画地形曰夫地形若鬴兴化则鬴腹也盐城高如鬴邉鬴边既张其口安能泄鬴腹中水哉为我谢兴化相公若诸父老子弟何诸县令遂皆负空手而去于是石防口卒不开杨令居恒语人曰云令盐城数年去矣顾如盐城百年何盖不敢卖盐城以狥当事者意盐城士民则征余纪述石防口之始末且以谂诸来者示无改也论曰隆万以来河淮南徙淮扬诸郡县嵗防水患自顷筑高堰障水不来然非大开海口莫能泄也孰知诸海口可开石防口则不可开何者石防口薄城所忧不独在田也昔人守疆土欲康利其民率讲水利酌通塞而用之邺则西门豹吴起南阳则召父杜母并以开导为利蜀之石犀沛之郑陂兖之石堰咸障水以丰民也夫操治水之防者顾可拘方而道哉矧范堤之筑本以捍海潮今者塞石防口筑长堤最符范公始谋曰然范公堤外多民居每受海患杨公则迁其堤包民居于堤内功徳钜矣昔翟方进壊汝南陂怨者歌曰壊陂谁翟子威饭我豆食羮芋魁嗣来者幸无令盐人兴汝南之歌哉】
　　九年盐城令杨瑞云开射阳湖【附】余孟麟重开射阳湖记【盐城蔽长淮而阻于海去县治一百四十里为射阳湖山阳寳应髙邮兴化通泰之水皆汇于湖出湖入海先是湖水濴流不堙不溃沃原膏土纚纚乎百利可兴也嵗久填淤诸水丛奔致无以泄水怒田庐既圮舟楫不通环湖居民一望荒墟用是胥戚盖三十年所矣其有捍患兴利者或情狃于便安或事画于惜费迄无成功邑大夫杨君至乃按行隠度备无遗谋因议上郡守郡守上监司监司行事凡三反复而白于督府督府以奏闻下大司空决防之然后报可而皆不能易杨君之议也杨君既受事画地分工奉其躯与肩负跣驰之众同其甘苦疏濬积淤増葺頽岸盖合土木金石之工而使水得所壑经始于万厯九年正月凡九阅月而告成邑人士相与言曰斯湖之开邑大夫之泽异时大水防溃潴城邑民且阽于危亡今庶几流不他徙而公私家以万计可倚而宫也五方之材千里之货所不能力致者今庶几翼翼浮航可一息而驰至也田以水齧民故艰食今庶几禾栖于亩而可有秋也斯湖之开也大夫之泽弗可泯也乃征文于予而记其开湖始末以告后之君子】
　　国朝康熙十七年给事中李宗孔请修翟家坝按坝属山阳在周桥迤南接盱眙界长二十五里称天然减水沟近被冲刷渐成河港淮水径入寳应湖汇入髙邮嵗嵗决堤甚为漕患必筑成堤岸平铺坝基方可过水经久不坏盖淮黄二渎交防于清口由安东之云梯闗入海此上流之故道也黄河过宿迁等处至白洋河与濉水合濉水涨易趋淮泗于是治归仁堤以束之淮水经盱眙等处至清口又与黄之过清河者合淮水涨趋高寳于是治翟坝髙堰古沟以束之此又上流之要害也故患濉水南下则莫如急治归仁患淮水南下则莫如急治翟坝等处
　　三十六年奉
　　上谕总漕总河防勘下河积水何故壅塞不能迅流应作何策尽令归海涸出民田详阅议奏总河桑格等会题
　　疏濬各口及应牐之处次年七月
　　命廷臣防议开下河【详见扬州府】
　　四十年正月
　　允总河张鹏翮请开虾须沙沟等下河【附】张鹏翮疏畧【臣检查旧案康熙三十八年三月初一日奉上谕下河见有积水不得不引出归海将串塲河射阳湖】
　　【虾须沙沟一带挑通引积水流出归海仰见我皇上轸念民生指画周详下河数百万苍生莫不感颂我】
　　【皇上如天之仁矣因前河臣于成龙未暇兼顾今臣遵圣谕疏通海口黄水有归路矣堵塞六坝开辟清口引淮水防黄二渎合流入海矣上河渐次就绪乃亲往查勘下河见水势渐消高原已经种麦唯兴化县形如釡底积水不能一时全消较泰州盐城水患尤甚臣相度形势博采舆论高寳山阳盐城一带之水由射阳之虾须二沟入庙湾以达于海今虾须二沟因童家营漫溢淤为平地虽有戛梁河出水但河身浅狭不足宣泄是以泛滥于兴化盐城一带今宜将虾须二沟淤塞之处约计四十余里挑穵口寛十丈深九尺一丈不等引水入朦胧河以达于海高邮滚水坝下之水由兴化县安丰镇至白驹塲以达于海今自鲍家荘至白驹八十余里地高水壅宜挑口寛八尺深六七尺不等引水由白驹塲入海其髙邮一沟以下见有河形一片汪洋兴化白驹牐以下畅流入海俱不须挑穵又自兴化车路河至丁溪由捞鱼港以达于海今捞鱼港淤塞八十余里应挑口寛八丈深六七尺不等引水入海寳应县之水由子婴沟老河口入射阳湖以达于海今老河口一带淤浅三里余应挑口寛十丈深六七尺不等引水入湖泰州之水自淤溪至车儿埠滔子河以入于海今滔子河三十二里被土商筑坝钉桩淤塞不通宜开口寛八丈深六七尺不等引水由苦水洋入海如此则水有去路积水可以渐消至于串塲河自泰州以至盐城长三百余里多有淤浅若挑至庙湾入海商民两便但旧例系盐商挑浚范公堤长三百里昔人筑以捍海今已残缺修治需费不赀应俟下河积水消后民有起色渐图修举】
　　雍正十年五月署总督尹继善等议奏江南水利事宜奉
　　旨允行【附】尹继善等疏【江南水利鄂礼条奏淮扬工程事宜奉旨令臣等详酌定议臣等相度确勘公同筹画查如臯之丁堰至丰利掘港塲河道共计程一百二十里为盐艘必由之道其浚口自丁堰起至三岔河三十五里俱系深通自岔河而北至丰利塲二十八里又自岔河而东至掘港塲五十里深止二尺至四尺余不等应请各就浅深分段増浚均俾蓄水五尺以利运行又如臯之力乏桥内起至周于沟三十七里入泰州界之新河口至茶塲东新桥三十九里盐河一道乃茶角斜两塲运盐要津两岸数十里民灶粮田均资蓄泄灌溉现在水深二尺至三尺余不等应请浚深蓄水五尺粮田盐运受益多河既浚深新坝桥向有土坝一道内蓄】
　　【河水外拦海潮河水大聴其由滚水坝而出海潮大亦必过坝方入出入俱有分寸防御更为合宜又泰州之髙安至盐城县境串塲河一百六十余里前署督臣范时绎原经　题估通身开浚雍正七年改估案内仅将兴化之白驹塲起至盐城之伍祐塲七十里开浚自白驹塲南段起至蓄安塲九十余里以水尚深通停浚在案今白驹塲南段三里湾与前浚之河接处起至草堰塲三十余里现今水深二尺至四尺余不等盐运每多浅塞仍须盘剥查草堰白驹刘荘伍祐等塲之盐俱由此运载而两岸民灶田地亦资灌溉应请仍照新浚之河一律疏浚又山阳县境内旧有河二道中夹沙冈其南为大沙河其北为界沟河各长七千三百余丈当年舟楫由此往来田亩赖以蓄泄自康熙三十五年童家营堤工漫溢二河遂淤积水无从宣泄田畴运嵗被浸查看此河实属要亟应疏浚以利民生再扬州府城内城河二道又绕城河二道皆处处委积以致扬城内外积潦莫泄百货难通查疏浚城内之河应照城外之河稍狭而加深以资久蓄其出入水口各建单金门石牐以便啓闭则内外畅达】
　　扬州府
　　周敬王三十五年吴城防沟通江淮东北至射阳口北至末口吴越春秋吴将伐齐掘江通淮按即今自仪征江岸北至淮安府清江浦入淮之河路漕运水利俱赖之者也
　　国朝史奭河防议【江都河渠有关于河防水利者惟运河为大北接高邮南至大江一线漕堤与河俱长而最险要者则自邵伯金家湾起北至露筋界牌止计堤四十余里堤以西曰上河自朱家湖黄子湖迤西地势渐高常忧旱堤以东曰下河自堤迤东势渐低常忧涝昔晋谢太傅始筑邵伯堤以界之堤以西无旱忧堤以东无涝患民皆便之其遗爱比之召伯甘棠云至明季髙堰失修翟坝冲决水势直灌髙江此江都漕堤之所以屡决也然患虽中于江都而所以受患之故则有来源去路不仅在江都也试约而言之须分三路治水之法可得而该矣三路者何曰上流中流下流也所谓上流者高堰周桥翟坝是矣高堰宜帮訚也周桥不可开也翟坝宜坚筑也则淮水不致旁泄得以全力冲出清口上而清口不淤下而高江不溺矣再查髙堰之上有归仁堤又宜照旧制实筑也归仁堤筑而洪泽湖来流减半高堰翟坝俱为易守则来源既少而上流治矣所谓中流者自淮至扬运河漕堤是也旧制十里设一小牐旱则蓄涝则泄以济运漕以卫民田也堤西诸湖霪雨非常及清江浦之上通济牐水下与盱眙天长髙良涧水陡发运河不能容受于是在山阳则开泾河黄浦二大牐在寳应髙邮搭界则开子婴沟大牐在江都则开金湾三牐及新河十四里芒稻河东西两牐自邵伯至江不过三十二里泄水最为直捷康熙年间河院王光裕又于两牐之西开牐三门亦因此地泄水最易也但金湾牐门尚窄牐下新河孔家湾南北淤沙浅窄宜开通广阔也再将陆漫沟以北开二三大牐使运河水势南北分泄则蓄泄有方而中流治矣所谓下流者则范堤各塲之海口是也云梯闗在昔止为淮水尾闾致能容受而无沙淤之患自宋神宗熙宁间黄河南徙黄始入淮浊流夹沙而行稍一旁决则势缓沙停沙停河塞愈塞愈决愈决愈塞且黄家嘴七里沟相继旁决而云梯闗大淤正坐此病是云梯闗为黄淮两水之尾闾乃第一要海口不必言矣其外若山阳之庙湾海口盐城之石防天妃庙海口兴化之流庄青龙桥口白驹之鬬龙港口草湾之卤河口小海之小海团口泰州丁溪之龙开港口河垜车儿之滔子坝口凡此皆所以泄堤东七邑之水者也年来非不开放而究竟田庐不免湮没人民不免漂溺屡防破格蠲赈而仍不免于水患者有二説焉一则各海口离漕堤俱三四百里而遥纡回曲折不能直达也一则下河七邑四髙中洼地形如釡沿堤减牐之水譬之由釡边而入范公堤各塲口地势反髙譬之由釡边而出夫水由釡边而出则釡底之田庐已宛在深渊矣昔兴化志有云沿堤三十余减牐之水滔滔东注非民田受之而焉往也又王文通云堤东下河之水既不通江又难到海者诚有见也故运河之水导之入江入海者上策也不得已而泄之下河则当准漕堤牐口之水与各塲海口之数相等庶来源去路足以相当而其中之行水河路积年淤塞尤不可不亟为深浚者也在泾河黄浦之下则射阳湖一路子婴沟之下则盐城旧官河一路清水潭之下则泰庙东河一路以及兴化之海沟河白望河车路河邵伯之下则顔家庄杨家庄以达樊汊及泰州西溪河并各塲之串塲河与范堤东达海河路俱开通深阔则水有去路而下流亦治矣】
　　汉广陵太守陈登筑塘以资溉田
　　扬州刺史刘复开吴塘陂
　　晋太傅谢安筑广陵之邵伯堤
　　隋大业元年广开防沟引淮通江
　　唐贞观中李袭誉为扬州长史引雷塘水筑句城塘灌田八百顷
　　淮南节度使杜亚自江都西濬渠蜀冈之右疏勾践湖及爱敬陂以通漕溉夹陂田
　　元和三年淮南节度使李吉甫筑平津堰富人塘溉田数千顷
　　长庆中复修白水荡
　　宋咸平初淮南转运副使吴遵路于髙邮等处置斗门九十蓄泄水利
　　熙宁间陈时开筑陈公堨灌田千顷
　　元丰中江都县知县罗适濬大石湖
　　建炎中知兴化县黄万顷筑绍兴堰
　　乾道中转运司修陈公塘
　　淳熙四年泰州修桑子河堰【附】吕祖谦记【淳熙元年夏六月泰州本部潮大上败捍海堰诏州与两使者参治维堰初作于文正范公首起海陵尾属盐城两县间百余里及是半圮于水有司缮筑未几以讫工闻独桑子河以南迳如臯境缭许氏荘后皆文公规畧所未及春夏霖雨海汐暴兴田庐冒没版籍日耗诏以委今魏侯不以造端立始无前规抚而有所惮慨然悯民病之不可宿凡上功之政令与夫创修悉搜悉讲发命以四年十月乙酉甫半月堰成其袤三十有五里其纵寻有三尺趾广二丈四尺积工一十有七万郡人拥府门讙贺又走书蕲记侯不能御昔吴起引漳水以溉邺追修西门豹之遗利杜预将桥大河或者以商所都厯圣贤而不作殆必难立二者之胥失也斯民之生理无极而陵陆川浸之势屡迁颛守陈迹者既不足与合变至于因时建置虽由已出然前人仁心仁闻经啓区画之余业盖有以啓之矣侯于是役循文正公先正之源委一旦身履其迹而手赋其功宜人乐为用能先事不惑已事不矜以兴泰人之长利以终文正公之遗绪以助成圣天子实边之大计后之为政者将于此乎考侯名钦绪厯阳人莅役者海陵尉朱棣督护者知如臯县耿汉知海陵县穆沂】
　　淳熙八年提举淮南东路常平茶盐赵伯昌言通州楚州沿海旧有捍海堰东距大海北接盐城袤一百四十二里始自唐黜陟使李承实所建遮护民田屏蔽盐灶其功甚大厯时既久頽圮不存至木朝天圣改元范仲淹为泰州西溪盐官日风潮泛溢渰没田产毁坏亭灶首请于朝调四万余夫修筑三旬毕工遂使海濒沮洳泻卤之地化为良田民得奠居至今赖之自后寖失修治才遇风潮怒盛即有冲决之患自宣和绍兴以来屡被其害阡陌洗荡庐舍漂流人畜防亡不可胜数每一修筑必请朝廷大兴工役然后可办望令淮东常平茶盐司今后捍海堰如有塌损随时修葺务要坚固可以经久从之
　　九年淮南漕臣钱冲之言真州之东二十里有陈公塘乃汉陈登濬源为塘用救旱饥真州嵗借此塘灌注长河流通漕运其塘周围百里东西北三面倚山为岸其南带东则系前人筑叠成堤以受啓闭废壊嵗久见有古来基址可以修筑为旱干溉田之备凡诸塲盐纲粮食漕运使命往还舟舰皆仰之以通济其利甚溥本司自发卒贴筑周围塘岸建置斗门石防各一所乞于扬子县尉阶衔内带兼主管陈公塘六字或有损壊随时补筑庶几久逺责有所归
　　绍熙中淮东提举陈损之言楚州髙邮间陂湖渺漫宜剏堤堰以为潴泄乃筑堰自江都经高邮楚州寳应北至淮隂达于淮凿新河自高邮入兴化东至盐城极于海又于扬州墟镇剏斗门引水由泰州海陵南至泰兴彻于江所经画甚具溉泽卤田百万顷两淮之民赖焉【互见淮安府】
　　嘉定中修陈公塘【附】李孟传修陈公塘记【真州扬子县二十里有塘名陈公汉建安中广陵太守陈登所筑周广九十余里西南所至全扬子惟东北接扬之江都者仅十之二塘倚山为形独一面为堤以受啓闭凡八百九十余丈冈势峻昂环又三十有六毕汇于此故渟漫涵蓄为利不赀异时公私取给才下其尺则已赡足淮人恃之用备不虞恭爱之祠庙食弗替但中更抢攘久废弗理刍茭障堙嵗益浅淤頽堤断洫漫不可考敷文钱公以郡最褒擢督漕于此躬厯其所周视形便规寻利源顾谓僚佐曰今连嵗旱暵茍有毫发便于民者虽使规剏犹不当避其劳况兹塘隠若天造丰功厚利肇自昔人即旧以谋顾安可后耶乃具其修复利害疏言于朝报可即命属吏米任旧僚刘玮规图其事量功计日度厚薄分畚筑计徒庸虑材用以授有司募流徙之民厚其直勉使赴工众皆乐趋自春三月至秋八月告成总工徒凡三万三千一百一十有二旧有斗门石防各一嵗久缺败不可复据则迁其防少西二十大而更新之浚东西两湫以谨蓄泄与斗门之建皆仍旧址饰龙祠以还旧观作新亭以待临察委官以专护守列卒以供徼巡而为塘之谋益备昔信臣浚沟渎杜母修南阳楚相起芍陂文公穿腴口古之致本利者未始不赖后之人修其废而后乃益彰恭爱之绩自建安至今垂千三十余年乃始因公而复兴是岂偶然哉】
　　明洪武九年诏扬州修髙邮寳应湖堤六十余里以捍涛
　　永乐六年髙邮知州韩简言州管河西接新门河东通兴化县旧设上下二牐以时啓闭舟行甚便今牐壊河不通且子婴沟塞旁田皆荒芜又减水隂洞常闭塞其岸东田潦輙不收请俱浚治从之成化十三年总漕都御史李裕巡河郎中郭升重修白塔河【附】王屿记畧【疏旧河二十里筑东西捍水堤四十里建通江大同二牐增建土坝三夏月潮涨则由牐冬月水涸则由坝又建减水牐五以防泛滥浅铺五以备疏瀹】治中仪征县新建拦潮牐【附】杨一清记【治辛酉春二月二十四日仪征县新建拦潮牐成便漕也仪征为漕河自前代已然我国家定都北方嵗漕东南粟以供京师多由此道盖喉襟最要地也顾漕河之水至是当入江髙卑势殊河易泄且涸宋嘉定间守臣建白置三牐为蓄水计寻再举废国朝洪武辛亥始即其地筑而坝之舟之下上必车坝乃达不尽剥载则不敢以举力稍不齐舟輙壊由是仪征之地舸舰云接贩鬻喧阗罔利之徒萍聚而蚁附居货食力惟坝是便牐不复讲矣成化甲午巡河郎中郭君升建议置牐四为东阙为响水为中牐为罗四牐以通于江一时称便独妨罔利者煽为泄水之説任耳者和之牐遂不用治戊申朝廷用言者下工部檄郎中施君恕相所宜复东闗罗四二牐废响水中牐而新之舟复通利焉然江滨无牐潮无所潴上牐啓注不可遏于是复起泄水之议漕运总戎郭公鋐尝欲増置滨江拦潮牐或谓江滨多浮沙不果治己未冬都御史张公敷华奉勑为巡抚总漕事有以拦潮之策献者公询于众扬州府同知叶君元进曰元尝承檄董濬河濬及江滨深七尺上黄壤无沙牐必可置公曰然遂以闻即得旨乃会郭公檄叶君任其事君受命惟谨会稽桯物卜以庚申十月八日始事度地势定造牐之规髙一丈八尺中广二尺八寸袤三丈翼而东西亘加袤之二爰琢爰甃犬牙相入磨砻铲磢厓削砥平叠石数重以固其涯松桩栉比以固其底凡用物石段八千七百九十木五千四百七十株板四百九十片铁二千九百八十斤麻一千六百七十斤篾六百十斤桐油一百斤石二千一百三十担粳米四百八十林米三十三石诸佣售所取直得先年濬河羡余银千两有奇不责办于有司故工钜而官不知费亦事集而人不告劳距经始之期才四阅月耳冯君谓牐啓闭宜有定规乃会刘君议视河盈缩及潮之长落啓闭传檄有司遵行之是嵗江河会通舟无留行扬旗伐鼔通数十百艘于饮食谈笑之顷比秋霖潦浃句潮水大涨得以时泄不横决为隄堰害亦惟是牐赖焉所省漕士之费嵗当若何民船商舶所省又当若何以嵗继嵗吁其不可量也】嘉靖中开濬句城塘其水东南流至乌塔沟十八年傅佩开兴化县河【附】傅佩兴化县玉带河记【兴化居维扬奥区地势卑抑溪湖河塘之水皆注焉河道肤直中无所容每雨霖霂輙复泛滥田里城市荡然为池北门势尤峻絶诸水倾泻而趋澎湃百里靡所渟蓄甚非所以奠民居厚黍防毓灵气也昔者先王建邦设邑必观隂阳相流泉度隰原长策却虑以懐永图兴化若此其能靖哉佩为此惧乃厯郊圻渉遐迩越二期始得海子河河形曲量宏可容可泄计决北河而通之则水绕城郭环邑闾周遭流衍弗震弗腾为利大矣先旬日谋诸耆俊佥曰是役之议百十年于兹矣军民参错庐其上弗可以轻徙工费之资数百计弗可以轻集盍慎诸予曰庐有值吾其偿之役有赀吾其劝之奚有于是乃捐俸为民先导下令经始之邑民曰吾事也侯先之其忍重累侯爰是富不爱力智不爱谋协心共事不逾月而畚锸告终厥易民舍地长一十七丈九尺东广三丈六尺西广一丈九尺军隙地长三十三丈六尺五寸东广一丈七尺西广三丈七尺七寸厥凿池长四十　丈八尺五寸广一丈八尺深九尺五寸】
　　万厯十年泰州守李裕濬丁溪海口【附】陈应芳濬丁溪海口记【大江以北长淮以南为广陵郡其高寳邵伯之间诸水汇为湖者延袤可百里而遥号泽国焉东则沮洳千有余里盖高寳兴泰四邑田赋盐利所从出地环其中国初平江伯陈公瑄因故道而疆理之北筑髙家堰以障淮之南徙使合河入海东筑长堤以障湖之东注使南疏入江是为东南转漕咽喉而堤以内四郡邑之水各循其地形髙下派分之以达于海泰州故海陵郡一称吴陵若今丁溪塲龙开港则绾毂海陵之口而淤溪溱潼西溪寜郷及东台河垜串塲河之水所由以宣泄者也正徳己夘后稍就堙塞然故不为害迨己已之嵗河决而南淮受之髙堰堤遂圮以注湖汪洋万顷不复辨疆邑今诏遣重臣经畧其地修平江伯故事两堤复还其旧然水平沙积湖之髙几与堤埒而减水之议起矣由淮隂达邵伯就堤为牐者四十有奇湖水自是嵗嵗减而东注而兴与秦视髙寳更若釡然内洼而外髙其来也日积其去也日壅而膏腴沃衍之壤荡而为萑苇潴泽之郷者垂十二年嵗壬午巡按御史贵溪姚君士观兼督学行部士民遮道以开海口请状累千百计御史下其事于海防兵备参政通城舒君大猷而以属泰州及髙寳兴化郡邑各守若令议有异议者事遂寝是年秋黄冈李君裕衔命而来他务未遑毅然属耆老而告之曰州赋嵗六万石佐县官费而民不有田又安所从赋也事急矣议筑舍无成守土者谓何即日驾小舸渉海上周览而咨度焉至丁溪之东由姚家口迄蒋家坝测之水可五尺由蒋家坝至冯家堰测之水可三尺叹曰此非入海故道乎而何云创始也由坝而下五里许是为龙开港其势渐下其望弥逺测之不下百数十里而民灶田在范堤内逺不相涉则又叹曰此岂海潮所能至乎而胡虞咸淡交侵也港而下不越一线之河非有汪洋开拓之势又安能受余皇使浮海而入乎今而知所以策矣无已则下流施品桩以杜舟楫之往来而冯坝以上建石牐司啓闭使蓄水者过四尺而泄则虑且万全奈何勘议者不察而徒曰海口海口使不逞者借以骇贰人也归而具其事于牍娓娓数百言辨析甚剀切上之按御史按御史色动谓将亲按部则以三月发广陵道府以下皆从至凡所议建置具如李君指因会疏以丁溪白驹工并列以请诏可于是两郡邑画地而治之三阅月而工竣濬四尺者丈七千一百有奇濬三尺者丈二千七百有竒夫应募者三千有奇石牐一品桩四食若金皆取给两台赎锾及食粮之备赈者而白驹工在兴化亦同时报成事矣盖水自是以海为壑而阡陌沟洫井井也】
　　十二年邵梦弼剏筑髙邮东通兴化各塲盐运东河一道堤岸北下低田尽为沃壤盐船行人俱称便涉
　　十九年寳应县令耿随龙开隂隲河
　　二十四年江都县令张宁于宜陵镇筑坝塞山阳河为窦通水以资灌溉
　　三十三年泰州知州李存信修宜陵坝
　　建下河八港南岸大牐三座共九门【牐下即髙邮芒稻河】天啓二年巡按房可壮筑上下雷塘【附】明王恕请修复扬州水利疏畧【窃惟扬州一带河道南临大江北抵长淮别无源泉止借髙邮邵伯等湖所积雨水接济湖面虽与河面相等而河身比之湖身颇髙每遇旱干湖水消耗则河水辄至浅澁不可行舟若将河身比湖面濬深三尺则湖水自来河水自深虽旱干亦不阻行前项河道自南至北四百五十余里中间除深阔不用挑濬外其浅窄可挑濬去处尚有二百余里约用九万余人六十工每人日给口粮二升该用粮米一十万八千余石卷埽打坝共用桩木一万六千余根草二十余万束及看得髙邮湖自杭家嘴至张家沟南北三十余里俱系砖砌堤岸每遇西风大作波涛淘涌损壊船只漂溺钱粮人命不可胜计况前项隄岸之外地势颇低再濬三尺阔一十二丈起土以为外隄就将内隄原有减水牐三座改作通水桥洞接引湖水于内行舟仍于外隄造减水牐三座以节水利虽遇风涛可无前患若兴此役约用一万三千余人六十工可完每人日给口粮二升该用粮米一万五千六百余石合用筑隄桩木五万四千余根草二十七万余束造减水牐并改造通水桥洞约用甎石桩木等料并工价银二百余两又看得扬州湾头镇迤东河道内通通泰等五州县二千户所富安等二十四盐塲其间有鱼盐柴草之利在前河道防通之时二千户所运粮船只俱在本所修艌客商引盐装至仪徴每引船钱不过用银四五分扬州柴草每束止卖铜钱二三文近年以来河道淤浅不曾挑捞加以天旱雨少河水干断舟楫不通鱼盐柴米等项俱用旱车装载二所运粮船只不得囘还本所牛车脚价迥贵柴米价髙以致客商失陷本钱运民难以遣日前项河道自湾头起至通州白浦止三百四十余里俱用挑阔八丈深三尺约用八万五千六百余人六十工可完每人日给口粮二升该用粮米十万二千七百九十余石再看得雷公上下塘勾城塘陈公塘俱系汉唐以来古迹各有放水阑水牐座年久坍塌遗址见存近年以来止是打筑土坝阑水随修随塌不能蓄积水利若每塘修造板牐一座减水牐二座潦则减水不至冲决塘岸旱则放水得以接济运河以上四塘共造放水板牐四座减水牐八座除旧有甎石外约用甎石桩木等料价值并匠作工价银二千余两杂工止用各塘见在人夫不必劳民动众臣虽无识尝询之于众咸以谓若将以上三件河道依前整理庶几舟楫疏通永无浅阻风涛之患而为往来军民无穷之利】
　　国朝许承宣请修复渠塘疏畧【窃惟一方有一方之利害善为治者收其利而絶其害伏见江北之扬州为漕运大道而扬州之水利莫过于五塘考明永乐二年平江伯陈瑄总漕全资塘水宣徳八年大旱四塘干枯运舟阻滞知府李贞奏专修五塘济运成化四年侍郎王恕奏发帑银三千两于上下雷塘勾城塘陈公塘各筑石牐水防以潴水旱则由淮子河乌塔沟放水入河接济运舟其余开濬五塘灌注长河者不可殚述厥后湮废不治而塘之利遂絶然其间石桥梁独存一二若能急为修复潦则潴蓄之处而不至于泛堤旱则灌溉之资而兼可以济运此江以北之水利不可不议举行也淮扬徐泗之水难于入海使五塘之利兴而不为求其所归犹非策之全也臣闻近海三十六盐塲尚有涵洞故迹今可修葺以泄水旧制洞门自外拴海潮至则海水内冲而洞门自闭海潮退则海流直走而洞门自开门闭则潮不得入而无咸水以害田门开则河无所阻而有支港以达水如是则水咸趋海而无湮没之患矣】倪啓祚新修上下雷塘记【扬之塘有五曰陈公塘曰句城塘曰小新塘曰上雷塘曰下雷塘句城为唐长史李袭誉筑四塘则皆汉太守陈登筑也扬故以髙阜多陵名曰广陵西自盱泗寿春诸汊磵泉潦之水越十四塘注于髙宝三十六湖五塘盖汇诸塘以导于湖者也扬当南北咽喉江南数千漕艘皆从此飞挽而北偶当浅澁全堤一线之水势必借塘之时啓以济漕运厯考前志四月漕粟渡淮入汴唐书纪之宋都汴梁嵗漕东南粟六百万石率由斯路至成祖定都北平罢海运跨江絶淮经河越济兼四渎之水为漕用而是塘于分黄导淮之防均有赖焉嘉靖中仇鸾首没塘为田嗣是冯夷为沴而淮水汤汤而南山水由天长六合而东下率然遇合淮不得遂其就下之性辄逆走髙寳邵伯诸湖每伏秋水发西风驾浪下河千里沃壤尽化为鱼鼈之区万厯二十年间备兵使者呉公秀御史中丞郭公光复后先守扬力主复塘之议防工部题奏得旨遂先复小新上下雷三塘二租一租报罢自是湖水安澜河堤不得告溃即五塘未尽复而塘之兴废闗国家之大利大害也明矣乃谋利塘民误以除租之官塘认为子孙之世守随修随决迄无已时虽经前御史康公丕扬二千石宋公锦斯郭公之琮多方缮葺亦仅保小新塘如旧而已彼上下雷塘延袤既广窦穴滋多即有官私料理但借费用不赀之説以成筑舍嵗在辛酉侍御房公奉敕按扬下车之始乃以修塘之议累数年未定者特匍匐请之公公俞其请且出奉镪二百金以期告成事以今年二月初吉鸠工筑堤约上塘补筑者纵计百五十丈有奇横凡三十丈有奇旧牐衡突久桩木不堪再附因稍移于旧址上流筑之下塘筑土纵约百四十丈有奇横凡二十丈有奇二牐各加阔丈余以杀势又照旧底各加髙一尺而牐板则可徐议盖前此水或夜发啓闭不时以故细人得为祟其间又水可内注而蓄泄一任其性所谓以水治水而不与之争也未几雨塘防茸之地汪洋千顷而侍御公之濊泽着矣是役也郡邑大夫仰承公意不以责营办于胥吏而以重考成于师儒师儒者刘司训世埜也】兴化令边之靖请修丁溪草堰小海白驹刘庄拦潮五牐明年湖河大涨汇流入海海潮突髙数尺赖诸牐堵御而潮无内灌河流亦迅驶入海禾麦不害
　　四年修陈公塘
　　国朝康熙九年修筑江都之范公堤
</div>
    <div class="pagination">
<a href="江南通志_page174.html">上一页</a><span>...</span><a href="江南通志_page170.html">170</a><a href="江南通志_page171.html">171</a><a href="江南通志_page172.html">172</a><a href="江南通志_page173.html">173</a><a href="江南通志_page174.html">174</a><span class="current-page">175</span><a href="江南通志_page176.html">176</a><a href="江南通志_page177.html">177</a><a href="江南通志_page178.html">178</a><a href="江南通志_page179.html">179</a><a href="江南通志_page180.html">180</a><span>...</span><a href="江南通志_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
