<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 115 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 115 页/共 177 页</h1>
    <div class="content">昼帘堂
勤清轩
记文【钱塘古都会繁富甲于东南　高宗南巡驻跸于兹历　三朝五十余年矣民物百倍于旧附郭二邑事体寖重他郡邑莫敢望　绍兴二十七年有　旨钱塘仁和比开封祥符两赤县中书择才授任秩满许以升擢于是选任又重仁和乃钱塘之分故钱塘尢重焉旧治在钱塘门内寻入　景灵宫禁（上竹下御）乃以华严僧坊故基为之在国庠之西南邑巨事丛才者或病之　绍熙二年宋君价始至兴滞拨烦坐以无事首作夫子庙以崇儒风建狴狱以清囚系因又裒汇前任人名氏将刻石以记县既甚古搜考史牒自宋元嘉中刘道真至吴越罗隐凡得十人　国朝张君房而下抵今凡三十九人具载岁月亡者缺之使后有考焉君实景文公四世孙风流未远儒雅饰吏敏于从政故其施设知所先后如此钥与君素有姻好喜君之优于仕也为之记始末又告之曰壁记不可无也然县令去民最亲贤否不可得欺彼卓太傅元鲁山诸公着于民心千载犹不忘盖有不待碑而后传者君尚勉之】 
丞厅在县衙东　嘉熙四年徙簿廨西主簿厅在县衙西
尉司在钱塘门外　隆兴癸未尉施温舒建　嘉泰三年尉高不倚修华庚记　宝庆元年尉余天任重建袁肃记
记文【华庚记钱塘尉承平时号八仙　裕陵览西湖图尝有真仙尉之语时则有真仙亭东坡帅杭率宾僚来游时则有英游阁林和靖访谢尉赋秋水芙蕖时则有咏物楼陈后山兴寄高远形于篇咏愿得终身为御寇亦可想其盛也　南渡后公宇弗存侨寄昭庆寺　隆兴癸未施君温舒徙望湖楼之桃园规制草刱逾四十年因陋就简漫不加葺其闲岂无思复旧观之人盖自　驻跸为行都钱塘为赤县尉职始（□几）官府百需悉倚办焉文书督趣旁午有叫呼于门吏缩颈潜遁尉惴惴救过不给奚暇营缮为哉　嘉泰辛酉永嘉高君不倚实来环视官舍栋挠椽腐若将压焉欲增葺之顾自谓身为亲民官毫分未及田里不敢问越明年岁稔官闲乃谋工师乃度经费乃有请于郡若邑虽上下一辞或相兹役然聚财峙粮力犹未及又明年将瓜及曰是岂可累后人乃捐己俸并郡邑所助撤而新之厅堂室庐舍二十有一闲堂曰擢桂曰平湖亭曰真仙轩曰清风今大参许公为之隶古以扁其楣既成欲以先后莅职姓氏刊诸石岁月远者莫考独张仲颜见于王随放生碑许淳仁见于东坡奏议他不可复得乃断自　绍兴二十四年而下得十有七人求记于余余以为尉之官最卑有材未易展信足以孚乎下而道不能获乎上虽有志奚其遂高君莅官甫数月以锁厅登太常第雍容闲雅裁剸有余题名小事傥职分所关有一未举决不暇及今也易隘陋之居为高明在棰楚尘埃闲文之以礼乐百废具兴一毫无扰亦可谓之难矣余故乐为之书且以告后来者云○袁肃记官府之居于仕宜山水之乐于隐宜二者不可得兼也居官府矣簿书嚣尘之闲适与山本会盖亦有之然或瞰岩而倚麓或阻涧而临流是一丘一壑非由水奇观也至于户庭之旁四望而群峰献状凡席之上旁睨而巨浸扬澜又亦有之然地灵不足以动大君之品题景物不足以发名胜之吟赏则亦未为山水之遭也闲有遭焉者旷而遐野而僻非能依神京之枢极近金城之觚棱也幸而密迩都邑矣栋挠弗支庭茀不治而山水精神藐若不接过者太息若今钱塘尉治不惟适与山水会而又饱湖山之奇观焉不惟奇观足以娱目而又有　裕陵真仙之褒和靖后山诗人之咏南轩名堂之胜焉不惟品题吟赏之有遭而又依　天子建都为赤尉焉不惟跬步修门而又有如余君子大之贤能使所居官大复创公宇足以称赤尉之居发山水之秀焉吁其可谓兼仕宦隐居之两全者矣由　嘉泰而上废兴颠末壁记略具　宝庆元年冬余君实来睹治舍倾颓慨而曰今　朝廷百司庶府粲然维新吾秩虽卑岂可因陋不改为耶已而职修务简亟请于府尹尚书袁公公喜为闿端厚助乃经之营之筑石塘二十寻以护其趾为屋五十楹加于旧址五之二厅事门庑既崇既敞堂曰擢桂曰平湖轩曰清风延宾之室曰真仙楼曰英游其下曰咏物皆因前人命名又名其亭曰水云经始于二年仲秋越六旬告具季冬之月余往过焉轮奂翚飞恍然改观君因俾记其事余谓风景系乎人不系厥居今夫京邑繁盛可以畅情舒（肃欠）惟有湖山之乐居闉阇而时至者鲜矣列簪绅而时至者益鲜惟渔童樵叟旦暮寝食乎其中而不知味也尉居于斯可以知味矣然盗屏奸薙则静对湖山神怡意适而有快于心其或无以获乎上无以安乎下则虽境清居洁心郁郁而不暇顾者多矣继是而有欲知山水之味如余君盍姑内省其职乎职举而居葺岁久如一日也楼以英游名实取东坡帅杭率宾僚来游故事尚书既祠坡仙矣三年仲春与客莅止君方赞帅幕主宾欢洽而又踵前闻人旧游不知坡仙时为尉者真见知如此否乎故并书之使来者信余君之获乎上而安乎下也】
　　　　仁和县
县治旧在余杭门里梅家桥西【今北省仓】 绍兴三年县令孙延直徙于招贤坊　绍定五年县令胡巨卿重建乔鲁公行简记
无倦堂　淳熙十一年令陈巩建倪文节公思记
安敬堂　嘉泰二年建姜夔记【今废】 
记文【乔鲁公记仁和在吴越时为钱江县与钱塘皆附郭　皇朝兴国三年钱氏奉图籍入朝改今名　建炎南渡二邑俱视赤县方　驻跸之初披荆榛立都邑志不久在吴会宫室省府犹曰草刱况令居乎仁和县宅虽莫详缔建之始距今殆不止百年屋老且腐　绍定壬辰胡君巨卿来领县至之日顾瞻庭宇梁扶栋柱岌岌动摇旦起视事如坐岩墙之下凛乎其将压焉前是纡墨绾铜不啻数十令堇堇支倾补败指日以俟践更何暇为持久计令虽健而决束于枵单末如之何人固不以咎令也今京尹余公宿知其然宰一日上府京尹顾谓之曰君子所居一日必葺况有地百里且附于王畿弊陋若是曾不逮鄙小县我念此旧矣今其可诿是责于他人乃捐钱四百万俾更之令承命惟谨即度财赋功增庳培薄易湫隘为显敞自门向厅宇廊庑堂皇寝处庖湢无一不撤其旧而新之经始于壬辰之孟秋迄事于癸巳之仲春见者环视拱睨无不洞心骇目是役也木章竹个悉巿之他山庸工如家舆匠肯来一金一粟咸出于公里胥恬不之预盖京尹厚于捐金令尹笃于任责宜其率作兴事不劳于民不愆于素起百年之颠仆为一邑之壮观也始邑之狱舍倾圮门关殆不容楔缧系其中者既无以宣其厎滞之气而令问囚其下几无立人之所常平系省二库亦久弗葺至是皆为之更创坚固缜密足以支久弊极而亨势固有所待也令尹来谂予曰邑之兴作自始事迄落成尽出京尹今官府屹然吏民俱受宏庇愿托文辞以记其事予曰是可书也京尹讳天锡今以户部侍郎兼弹压之任风力强济多多益办政平讼清百圮具举县宰平易近民居官可记政以最闻盖不特兴废起弊一事而已是岁季夏望日】 
【 ○倪文节公记故简斋先生陈公之孙巩宰仁和之明年稍暇始葺县舍北乡数掾为斋名之曰无倦而求文于余其言曰自　辇毂驻东南仁和遂视赤县事之繁剧不待问而知方其纷至而沓来俯仰应酬虽甚精敏穷日之力有不暇给者吾以（帛系）薄不自量而冒焉以居吾甚惧焉是以朝夕黾勉而不敢须臾以怠又曰县事虽甚（□几）吾于退食之余独可无一室自休以为思政之地幸县有废屋因其旧而稍加辟焉于其成而取吾夫子所以告子路者名之庶有警也其为我记之余于陈君有乡曲雅素尝访焉视其庭无一人急走疾呼者询之里闾则未尝有留滞不决之事盖陈君敏而才又能勤以不懈宜其政之治如此抑余闻之古之为政者先民事后之为政者办官事而已也如先民事则其所汲汲焉者无一不在民故政修而民以被惠苟徒曰办官事而已也则其所汲汲焉者乃将有病民者矣夫身以先之又劝相以劳勉之于是而继之以无倦则吾夫子之告子路无非为民者今县吏困于簿书期会讼狱赋敛之闲于农桑教化之务凡民事之切者或置不问岂独其力之不足欤亦其势之迫使然也若陈君于官事既办矣于世之所谓能吏则既优为之矣非其力之不足而势有所迫者也苟又于吾夫子之言有得焉以其无倦之情施之民事则夫政绩之美当与古循吏比可也今　明天子垂意字民之选褎表其尢以风四方偏州下邑罔有遐遗况其近在毂下者乎于今世所谓能吏者且犹选擢不弃况如古所谓循吏者乎陈君勉之无谓古今殊时而以余言为迂也既以告陈君遂书以为记】 
丞厅在旧西皇坊【改为大理寺】 绍兴二十年徙于观桥北普宁坊丞赵师醇建
主簿厅在县治东七步　绍兴三年主簿欧阳康世建　嘉定丁丑展充县学至今未及再建
尉司在艮山门外范浦镇巿　绍兴元年正月尉高公泰建
买纳支盐厅在汤村镇巿
　　　　余杭县
县治按舆地志旧在溪南东汉熹平二年令陈浑徙于溪北今在县城内西北隅　宣和中令江（哀去口改失）建后毁于寇　建炎三年令张永嗣重建　乾道四年改创县门鼓楼　绍定癸巳令赵希盘重建洪忠文公咨夔记
记文【洪忠文公记曰余杭苕霅之津会故冬予奉老亲行霅上诸山扁舟循苕溪而下闲登岸从牧翁渔媪语人人夸诵吾令年方壮而识老政出清静民曾不省有官府也因以野服谒订所闻令肃客于丞舍起讯之故曰县治旧占溪南后徙于北宣和焚于睦寇江令衣失重建建炎焚于金寇张令永嗣又建阅年百余浸淫穿蠹凛乎欲压图撤而新之治寺吏民之耳目非他役比故不敢不勉予退而心念是邑近在畿内地望非不枵然大也而土薄水浅十日晴则告干三日雨已相戒为溢备民以故亡盖藏而令以负租督过者十七八彼兹于是岂莫为压焉之惧哉所压有急于屋者也见大夫以朝士来宁久此苟可撑扶以了岁月何新为新之宁不勤其民而自为纷纭耶未信溃于成也越岁月苕人过予门曰县寺成矣治事之厅退食之堂宴息之室崇楹邃闼表里中度发地得中溜遗迹位置面势且还其初矣屋后恶水几莽鸱枭狐狸啸丑舞怪之地薙翦不留余拓圃结亭松竹伍伍气象一新矣而田里晏然罔闻知嗟夫县无剧易视令为剧易弱者以苟偷为安皇恤我后强者惟力是矜一役之兴万戚之乘也于此能于政休俗暇储材庸力以植坏起仆使吏治尊民詹耸而一毫不以勤其民至斥圭田再岁之入以食功可表也已惟昔圣贤道化之盛有本未而无内外其用力自相在尔室始盖万室之治不如一室之难也言偃宰武城澹台灭明非公事未尝至室是室之严所亲必直谅所讲必正大所践必诚敬诐辞诡行奸声乱色无一得以摇吾之清明而弦歌之化行矣令其进于是乎役起正月己未讫五月癸丑大尹详定户部侍郎余公佐其费为多令公族名希盘以进士试刑法中其科尝为大理评事云　绍定癸巳秋七月甲子】 
丞厅在县治南
主簿厅在县治东南
尉司在县治南
　　　　临安县
县治在钱武肃庙西岁久不葺　景定三年令家之巽建有秋轩及　元佑学堂　咸淳二年令赵汝（木隶）重建堂屋门庑
丞厅在县城
主簿厅在县城
尉厅　祥符旧志云在县城西北五里　咸平二年以西巿驿置今徙于县东门外主学厅在城内
　　　　于潜县
县治在石柱峰之右　嘉定癸未火衮绣堂独存宝庆丁亥令方熙重建亭榭池馆依山占胜实为他邑之冠
思政斋
紫薇馆
深明轩
月华扶春诸亭
衮绣堂在厅事东偏令邵文炳建为记会心楼在县治东洪忠文公咨夔记
此君轩在县斋洪忠文公咨夔记
记文衮绣堂【隆兴初元缉熙庶绩考核民庸宰邑有声必加表厉作新吏治远迩用劝潜故隶丹阳郡山溪深幽傲睨激射其俗俭而质其民劲而武殆不与泽国类既别而州废而邑离合虽异而遗风余习犹有存者吏立故常偷翫不理往往诡以远陋乃今越在畿内声教渐摩靡然兴于礼义民视吏治良否皆默识而品第之故常难服而易化苟有以应所徯则相与爱敬而不忘金华叶公之来察里闾情伪锐于植立求有以称塞明诏厅事东偏有堂深静而虚明为退思之所融融万理出而施之所以洗濯而鼓舞其民者蒸蒸无复苟且之意令行政孚流声转闻首被推择不十年遂宰天下邑人夸诩以为昔所未有后公来者欲践武增光而亦未能也衮衣绣裳室迩人远之叹及兹未泯予家晋陵公尝分符临吾州颇识公（木无）矩乃今获承遗烈三十年之后顾当时所居之堂倾陊摧朽殆且压焉于是剔蠹扶颠振而新之揭名衮绣不独慰父老思恋卉木映带轩庑欣荣改观之态亦发越而形见焉夫运天下与治一邑事孰与侔而俱以宰称均一子惠之道盖非有二本源泉混混放乎四海细之所自也登兹堂而遐观心存古人梦接千载能使民安其生物得其所熏陶至和追还醇风于以写呜弦之遗音歌衮绣之声诗斯无愧矣云台丹青惟身荣之慕则非所敢知也异时名流敛所施以寄百里必有印予言者】 
会心楼【潜负天目支峰石柱为县治前缭凤凰青山右峙岝崿三面腾跃骏拔多奇观东山独庳伏不称畴昔尝于门阿少左作近民楼以亢厥势而地迫杂嚣非宜火且十年矣今令荆溪张君本来公余冯高周览谓景冈观泉辨阴阳而位置古人所重相攸众乐园亭之列岫正枕东麓可驾庳以为崇属时农隙买材赁力斥亭为重屋三闲飞跂缥缈脱氛（土盍）而接云气扁会心其下轩窗靓深仍列岫之旧名前二十步山碕斗立碕外八十许步灌莽丛苇争长夷为圃以射北有静凉亭环立巨竹乃取径于亭之东南涉圃级碕而升楼群山奔奏一揽而有如主人由阼阶肃宾及介相与揖逊（酉寿）酢于几席闲不哗不偪左右具宜邑势隐然以尊非直为临眺设也而却纷领要疏涤此心之烦郁以熙其民厥有助焉人心元体湛然太虚之涵万象无主则物诱于外心往会境有主则理融于内境来会心定而明静而所见物物皆春意斯得所会矣君起中兴世家年壮而识老气盛而志立其政以不扰为理以勤为功咳唾指顾几按冰雪而弹琴读书于退食委蛇之顷泊如韦布坐以静胜云生前岑鸟啼后坞往往忻然契所适是楼特寄焉尔其成也以　绍定辛卯腊月丙子越明年立春后五日】 
此君轩【轩旧丽寂照精舍东坡以倅杭行县为赋不可居无竹之诗隆兴初徙于县治衮绣堂之东　开禧闲尝重建　宝庆初元避　上缣名令桐江方侯熙易以此君轩仍用坡诗晋王徽之语也君者有德位之尊称自万乘至子男百里之国皆称君以君名县斋之竹其尊与君百里等然竹之君以德言百里之君以位言知君之所以为德则优于君百里矣易之震为（上甫下方）为蕃鲜为苍筤竹其于时为春春物之生（上甫下方）而蕃鲜莫竹若孤根峭植不数岁被山而云戴角茧栗曾几崇朝已干霄而槊生意勃勃乎其不可御故欲观造物生生之德亦莫竹若也侯政成心休日与君对念吾民生齿之数能如君之蕃乎生养之具能如君之阜乎襁褓鞠育能如君日夜所息与沆瀣俱升黄发婆娑能如君什伍相依少长相扶老岁月饱风霜而无蕉萃之色乎以君之生观民之坐侯于此不徒名也吁人未哺吾不可以独饫人方臞吾不可以独腴对此大嚼奚心哉说诗者以意逆志可也】 
题名记【洪忠文公撰　六飞都吴邑加重令加选题名昉于　隆兴甲申续于　嘉泰癸亥前后着见者四十有二人石近毁　绍定戊子续记自见大夫始旧闻放失矣九华程君焘至精敏而峻絜大不弛纲细不漏目民隐吏慝搜猎几无遗治行舋舋逼前献垂满讨诸故府合题名三为一以存往而诏来且追书唐及　国朝全盛时贤令十一人于首高山景行不以耳目所接为仅足也然着记未免于阙文遗风或得于慨想东晋虞府君尝为吾长吏甚有遗爱志逸其名托钱武肃干山济安庙碑以传邑自汉隶丹阳以来为令者知几人传者能几否固幸其不传臧而不幸不传者可胜道耶夫士君子立于世岂以传而为善不传而遂已也未有为善而必其传也亦未有善积而名不传也其亦为所可传勿为所不可传而自幸于无传也虽自幸于无传而根窳相形其溢于邦之耆老俊秀牙颊闲者未尝不并传也书曰康之心顾乃德远乃猷裕乃以民宁司民社者尚监兹哉】 
丞厅旧分县圃刱建　淳熙四年丞娄机修尉李揆记　嘉泰中赵师傃迁于县仓基重建胡卫记
记文【李揆记廨宇之设所以严官守也丞厅跨邑之东余百祀矣爽垲卓踔他无与并芜辞累气（式去工改一）不历于心耳居之甚宜且肃也名峦绝巘百里一瞩好谋者不待驾而获好诗者不待索而助好靖者修然好裕者熙然好达者轩然推是类以往率有得于中而感于外比夫侧身扃影于湫隘嚣尘之闲讵可同日语嘉禾娄公机达于权敏于事朅而佐兹邑予知其羽仪于天朝也匪伊或告之曰更之者匪也异而第俾我来者数数然无宁居何也公得无为后人计废而复之为是习而循之为非矧古语有之公于是蹑旧址仍旧贯恐其勚于人侈于费也一切取具于已故其经始也邑人知之其毕役也邑人弗知之且榜其亭曰日哦抑循旧名也公之旨渊乎先是陈公念前此名氏弗克立命予志其顿末余知其久必复始以微文见意然不知如是之亟也事洄泬而好还乃耳味未可为而为君子以为愎可为而不为君子以为固二者惟当时已矣他有可书此不复书此何以书书时也】 
【 ○胡卫记一县之政毛举万端大者风俗保障小者狱讼簿书掌之于令贰之以丞所以参是非之权折诸至当必如家人伯季相视无闲斯可矣世衰道微良法美意百不一古位高而偪自韩退之已有此论如陈南仲于武功简靖以辅其治逖视来者鲜矣令者令也令人于善也丞者承也承人以善也令不令则丞不承感发之机微而方寸大而治国平天下理欤势欤潜旧为州规摹视他县为壮独丞舍更革不常因循寓县圃前令王公际易于西隅嚣尘湫隘不足以尊官守临吏属嘉禾娄公机以丞摄邑竟割县圃太半为之距今三十载栋宇之植者挠矣轩户之新者剥矣矧左据下瞰识者病之为令者惮于用度不思通变之宜为丞者挟建瓴之势泥于乔木幽谷之迁皆枘凿莫入地利不得其正求之人和宜有不可余知颠末之久朅来民社不敢自谓邾小正名为先浚仪赵君师傃适佐斯邑以情商搉欲使县复旧贯丞获美居乃相地于邑之南五十余步役不及民山川协吉为堂二所廊庑森然自门轩至于庖湢莫不备厅治岿然视旧而僖将成赵君代去盰江张君国均继之张君江右名族茂于学业温良之风不待即之知其为君子也视事踰月情好益亲一日谓余曰今丞治轮奂新伟皆君之力而园池不足若我之游息何厅之东有余地百亩君为我卒成之余乃鸠工度材（划去戈改戋）夷荒芜外列芳甸中莳荷沼复建一堂镇其景物前望山翁后负岝（山咢）华而深广而丽与县圃东斋相为颉颃皆一邑之领袖偶阅柳子厚集得述六职之语文与意会即取以名少北自阶而升数十级植亭其上环以桂树命曰凌寒用谢灵运诗兼山与桂而言也厅之西又辟一室松梅隐映修竹掀举其名则旧其景则新谓丞之故尝有日哦之扁今因之存古也三者之役费加于前往来之人类（口宅）曰月所未睹盖丞之辅于县者必竭其智故县之徇于丞者不遗于力侈其居者所以尊其官尊其官者所以使后人多乐就昔退之之记蓝田也庭有老槐南墙竹千梃对二松吟哦其闲足以想崔斯立之高致然占位惟谨不敢略省负若丞哉今余与张君脱略边幅政事必询而又相从于园囿吟咏之乐视退之所记当有光焉丞厅毕成于乙丑之九月及子将代始克为之记】 
【 ○洪忠文公咨夔撰续题名记吴门叶君芑丞吾潜诸台交荐其材垂满过余以题名更端属之记且曰官无庳崇职无简繁事无易难惟敬则行居是官而罔其思非敬也居是官而出其思亦非敬也上不侵官以僭下不怠官以旷心止于事靡他其适如农有畔行无越思其斯为报事敬乎芑不佞何足以及此惟是常平义仓之赋受丁口力役之简稽暨上官所以奔走使令之悉惟谨土膏脉奋冻解泉动出入阡陌程督坊潴日与台笠袯襫相尔汝过此不问也有堂述六面山而俯沼嘉卉美竹参伍布列暇时玩游鳞之溶曳听幽吭之啁哳弄柔芳而坐密荫以休其心负丞不负丞不敢知也余爱其言知敬于职业因笔而田廾之石且告来者】  
主簿厅在县治东南二十步　开禧中簿丘耒重建王日益记
记文【开禧丙寅秋予来古潜闲过丞尉登述六高雅二堂见其庭庑峻整园池轩豁而壮之至过簿舍则陋不足以回旋怪而问焉曰前令胡君卫与同官辑和无闲均欲作新其居而前簿牵于阴阳拘忌不克承故视佗廨为独陋越明年夏雨潦淫溢垣宇摧颓簿姑苏君耒请更新之予以未暇辞而请愈力乃始轻材饬工贸并居民地而宏其规制隶事有庭燕居有寝吏舍庖湢前拱后揖且筑堂于左仍旧扁以景览伟丽倍蓰畴昔费给于节约之余财而敛不及保伍工僦于游末之余力而役不及田里簿器干优茂以与予有先契俱避出纳之嫌设局董以吏而躬不与始事以七月乙未讫事以九月戊寅媒成而落之簿举酒属予曰微长官不及此予曰不然寓圻邑官府非弘丽无以耸视瞻要必人和年丰乃克集事今边尘未清潜不知有旱因其丰暇为之者令何力之有然吾徒居处寝食当知所自来（口十）乃心力图济斯民美哉轮奂庶无愧簿曰唯因勒诸石以告来者】 
尉司旧在县南五十五步后迁县南二里　开禧初尉万逮重建令胡卫记
记文【环百里而县有令有尉尉之职不衡于令乃以武事佐令于理所以参相制也成周爵列惟五各世厥祚军帅以卿天子命之嬴秦郡县天下郡置都尉县置尉与守若令峙文武相配大略举焉顾虑亦远矣汉仍秦旧县置尉二人小则一人长安城中有四部尉边有徼塞尉其制愈备然材官骑士征调不古都试之法竟罢尉得职盖寡晋隋闲县正书佐令自辟置唐初沿而未改尉权日削不返厥初焉用牛刀若将浼吏吏能一冠畿邑当路辄谓宜自贬抑无独出人右下弗抗厥任上弗隆厥予设官之旨岂其然哉为令若尉者傥弗克崇之后将安所稽乎余官于潜一时寮寀簪盍伟望四明万逮及之实董尉职清敏强干克振厥事盗贼屏息人无敓攘余以故得悉意字抚民龢吏肃政臻于成及是闲暇廉取啬州以起百废甓涂梁溠利民之政罔弗举则又将撤宇廨而新之惟严之分水湖之安吉宣之宁国其俗矫健不怗潜实与错壤征鼓之节表防不肃骑卒之需厩库不备不可以立武余心恧焉征官之庐贰政之宇既崇既饬钩稽之所儆肃之司盍以序举簿忌于兴作而辞尉劝于程督而请于是即尉旧治（目闰）民之隙鸠工度材以植百础人厚其佣役不惮勤物倍其售供不告病经始于三月乙亥落成于四月丙午俨堂皇以莅官邃复屋以退食榱桷楚楚阶序翼翼有亭有馆有庖有湢门庑轩敞廉隅峻直伟岸雄压盖十倍其昔习武之区仍彼旧贯峙于右方櫜弓之府阅士之场甫略亦备其燕休之堂扁曰梅隐慕子真之清节也其际宾之塾扁曰高雅景象先之逸躅也取李太白清风佐鸣琴之语命其楼取杜子美风吹锦绣香之语命其亭而高雅之东有室曰容膝则又陶靖节之所著也各有所志可以逆知垣墉既崇丹（护去言改舟）既施诹龟戒吉式正厥宇风采焜煌人用改观当此之时岂特尉有以自尉亦足以尉百姓之心矣事已尉过余有请曰愿以其实登诸纪载来者将有考焉余弗克辞则摭尉事始末记之且相与言曰使为令者弗擅而通为尉者弗抗而敏种德以扶柔立威以戢暴则虽天下可运于掌岂特一邑而已哉遂书以畀之俾勒诸石】 
监税厅在南门外
　　　　富阳县
县治在县之东北　嘉定己巳令吕昭亮重建
丞厅在县治西
主簿厅在县治东有双明阁
尉司在县治东
监税厅在县治东南
监酒厅在县治东南
　　　　新城县
县治
丞厅在县治北
主簿厅在县城内以杜棱旧宅为之
尉司在县西六十步
　　　　盐官县
县治太平兴国四年建　政和七年令王昺重建县厅　绍熙元年令陈恕重修鼓楼
清爱堂
题咏【郭知运清爱堂请清爱堂前竹色佳留烟带月翠横斜日长吏散庭空后风景萧萧对瀹茶】 
平政堂
锦香亭
仰高亭
丞厅在县东五步　元符元年建　淳熙四年修有挺立轩芸香亭
主簿厅在县东五十二步　元丰八年建　绍兴十三年徙于县西五十步
尉司在县东一十五步　雍熙三年建　大中祥符二年重修　淳熙五年增修
题咏【梅尧臣送刘少府诗我祖南昌尉时危隐去仙刘郎从宦日天子治平年燥茗山中火熬波海上烟吴民不为盗惟此挠君权】
　　　　昌化县
县治依唐山　乾道八年令卞圜始刱园亭堂宇
滴翠堂
朝阳堂
三瑞堂
夕霏
掬云
主簿厅在县西南五十步　淳熙末簿施宿刱
瑞应堂
尉司在县南六十步
咸淳临安志卷之五十五
　志〔四十〕
  　官寺四
　　　仓场库务等
　　　　行在赡军激赏酒库所
　　　　　大库十三
东库
清煮并在崇新门里
西库
清库在桥西　楼曰西楼
煮库在涌金门外
南库
清库在清河坊南　楼曰和乐
煮库在社坛南
北库
清库在鹅鸭桥东　楼曰春风
煮库在祥符桥东
中库
清库在众乐坊北　楼曰中和
</div>
    <div class="pagination">
<a href="咸淳临安志_page114.html">上一页</a><span>...</span><a href="咸淳临安志_page110.html">110</a><a href="咸淳临安志_page111.html">111</a><a href="咸淳临安志_page112.html">112</a><a href="咸淳临安志_page113.html">113</a><a href="咸淳临安志_page114.html">114</a><span class="current-page">115</span><a href="咸淳临安志_page116.html">116</a><a href="咸淳临安志_page117.html">117</a><a href="咸淳临安志_page118.html">118</a><a href="咸淳临安志_page119.html">119</a><a href="咸淳临安志_page120.html">120</a><span>...</span><a href="咸淳临安志_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
