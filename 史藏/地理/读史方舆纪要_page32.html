<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 32 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 32 页/共 479 页</h1>
    <div class="content">
　　明皇增饰旧章，分十五道《唐志》：景云二年，议者以山南所部阔远，乃分为东西道，又分陇右为河西道。未几，复罢。开元二十一年，始分天下为十五道，置采访使，以检察非法，如汉刺史之职。

　　曰京畿治西京，京兆、岐、同、华、、商、金等府州属焉。分关内道置，曰都畿治东都，河南、陕、汝、郑、怀等府州属焉。分河南道置，曰关内陇州至胜州皆属焉，多以京官遥领，曰河南治汴州，自许州至密州皆属焉，曰河东治河中府。《唐志》：时以河中为中都，亦曰中畿，曰河北治魏州，曰山南东治襄州，自荆州至万州皆属焉。以山南道分置，曰山南西治梁州，自梁州至渠州皆属焉，曰陇右治鄯州，曰淮南治扬州，曰江南东治苏州，自润州至漳州皆属焉。以江南道分置，曰江南西治洪州，自宣州至邵州皆属焉。又《唐纪》：天宝十五载，分江南为东西道，东道领余杭，西道领豫章等郡。盖分置节度使也，曰黔中治黔州，黔、思、辰、锦、朗、溪、巫、施、费、珍、播、夷、业、南、溱诸州皆属焉。分江南西道置，曰剑南治益州，曰岭南治广州。凡天下郡府三百二十有八，县千五百七十有三《会要》：贞观中，县千五百一十七。此盖又增于旧。《通典》：京都所理曰赤县，所统曰畿县，其余曰望，曰紧，及上、中、下之目，凡分七等。又元和六年，李吉甫奏列州三百，县千四百云，而羁縻府州统于六都护及边州都督者，不在其中。

　　【史略】唐贞观至开元，蛮夷多内属，即其部落为羁縻府州，多至八百五十有六。又于沿边诸道，设六都护分统之。曰安北都护府属关内道。永徽初，薛延陀既灭，铁勒诸部回纥等皆内附，复讨擒突厥遗种车鼻可汗于金山。于是北荒悉为封内，因置燕然都护府，领狼山等羁縻府州共二十有七。龙朔二年，徙燕然都护府于回纥，更名翰海，尽统碛以北州府。总章二年，又改为安北都护府。开元二年，移治中受降城。至德以后，谓之镇北。大历八年，徙治天德军。金山，在漠北，突厥建牙处也。狼山府，在郁督军山南，以车鼻部落置。明年，废狼山为州。中受降城，南去废夏州八百里，西去天德军二百里，并在今榆林塞外，曰单于都护府属关内道，亦永徽初置，领翰海等羁縻府州十有五。龙朔二年，更名燕然曰翰海，而徙翰海都护府于云中城，更名曰云中都护，以碛为界，碛北州府皆隶翰海，南隶云中。麟德初，又改为单于大都护府。垂拱二年，罢为镇守使。开元二年，复曰单于大都护府。天宝初，安北单于二都护并属朔方节度。大历八年，徙治镇武军。翰海府，在郁督军山东，以回纥部落置。云中城，在大同府西北四百余里振武军，即故魏之盛乐城也，曰安西都护府属陇右道。贞观中平高昌，即置安西都护府于交河城。显庆二年，龟兹国乱，杨胄讨平之，置龟兹都督府，移安西都护治焉。咸亨初，龟兹没于吐番。长寿初，唐休复取之，仍置府于龟兹，统龟兹、焉耆、于阗、疏勒四镇及西域月氏等府州九十有六。至德以后，亦曰镇西。交河城，在今火州西百里。龟兹、焉耆，见前。于阗，亦曰毗沙都督府，今西域属国。疏勒，亦在今火州西南。月氏，即西域吐火罗国，曰北庭都护府属陇右道。长安二年，于庭州置北庭都护府，统盐冶等府州十有六。刘句曰：十六州皆以戎胡部落寄治庭州界内，曰安东都护府属河北道。总章初平高丽，置安东都护府于平壤高句丽府州以及百济、新罗，皆属焉。仪凤初，高丽余党复叛，徙安东都护于辽东故城。明年，又移于新城。圣历初，罢为安东都督府。神龙初复故。开元二年徙平州。天宝二载，又移于辽西故郡城，属平卢节度。至德后遂废。新城，今沈阳卫西北百八十里故辽滨城是。辽西故郡城，在营州东二百七十里，曰安南都护府属岭南道。调露初，改交州都督府曰安南都护府，境内羁縻诸州及海南诸国皆属焉。至德二载，改曰镇南。大历三年复故。又安西、安北、单于，曰大都护。北庭、安东、安南，曰中都护府。其余则统于营州属河北道。武德以后，契丹、奚、室韦、诸部落次第归附，前后置羁縻府州三十余，隶营州都督府。万岁通天二年，营州陷于契丹。神龙初，改隶幽州都督。开元四年，还隶营州。刘句曰：今营州有名之州，凡十有六。契丹、奚、室韦，俱在今大宁废卫东北。，在今辽东东北塞外、松州初属陇右，永徽后属剑南道。《唐志》：贞观中，西羌别种党项等次第内属。于是河首、积石以东，皆为中国之境。开地三千余里，置州百，悉属松州都督府，其里道可据者，盖二十五州。又叠州都督府，分督降羌九州。茂州都督府，亦分督降羌九州，永徽初，尝析为三十一州。雅州都督府，亦分督生羌、生獠一十九州。黎州都督府，亦分督生獠五十五州，则仅有州名而已。河首，谓析支河首，在今西宁卫西南塞外，即党项所居。积石山，在西宁卫西南百七十里，见陕西名山、戎州属剑南道。武德初，南中诸蛮次第归附。四年，于姚州及南宁州皆置总管府，分统南蛮羁縻诸州。贞观四年，置戎州都督府，督羁縻三十六州。又泸州都督府，分督夷獠十州。南宁州，贞观八年改曰朗州，今为曲靖军民府、黔州属江南道。武德以后，诸蛮来附，有羁縻五十一州，悉隶黔州都督府等都督府。其地南北皆如前汉之盛，东不及而西过之。

　　时又于边境置节度经略使，式遏四夷。安西节度使治安西都护府。开元六年，置四镇节度使，十二年改曰碛西，二十九年又改曰安西，至德初改曰镇西，大历三年仍曰安西，亦曰安西四镇节度使抚宁西域《兵志》云：统保大军一，鹰娑都督一，兰城等守捉八。保大军，在安西城内。鹰娑府，以西突厥鼠尼施部置，去西州千余里。兰城，亦在西州之西。《通典》云：统龟兹四镇。盖四镇之地悉属焉。北庭节度使治北庭都护府。开元二十九年置，亦曰伊西节度，亦曰伊西北庭节度使防制突骑施、坚昆、默啜突骑施，西突厥别部也，在北庭府西北三千余里。坚昆，北狄别种，亦曰结骨，后更名黠戛斯，在北庭府北七千里。默啜，或曰铁勒别种也，在北庭府东北千七百里。统翰海等军三，沙钵等守捉十。翰海，在北庭城内。沙钵，亦曰莫贺城，在北庭西五百余里。盖西、伊二州之境皆属焉。河西节度使治凉州，景云元年置断隔羌胡统赤水等军十，乌城等守捉十四。赤水，在武威城内。乌城，在今凉州卫南二百里。盖凉、甘、肃、瓜、沙诸州之境，皆属焉。陇右节度使治鄯州，亦开元二年置备御羌戎统镇西等军十八，平夷等守捉三。镇西军，在河州城内。平夷城，在河州西南四十里。盖鄯、廓、洮、河、兰、渭诸州之境，悉属焉。朔方节度使治灵州，开元九年置捍御北狄统经略等军九，三受降等城六，新泉守捉一。经略军，在灵州城内。三受降城，中城南直朔州，西城南直灵州，东城南直胜州，相距各四百余里，并在今榆林卫塞外。新泉城，在今靖虏卫西北二百余里。盖灵、夏、丰、盐诸州之境，俱属焉。河东节度使治太原府。开元十一年置。《国史》云：开元初，以并州天兵军为天兵节度大使。十一年罢，以大同军为太原以北节度使。十八年，改曰河东节度使。大同军，今为朔方马邑县犄角朔方，以御北狄统天兵等军四。岢岚等守捉五。天兵军，在太原城内。岢岚城，今太原府岢岚州。盖太原忻、代、岚、朔、蔚、云诸州之境，皆属焉。范阳节度使治幽州。景云元年，置幽州节度大使，寻罢。开元二年复置，七年改曰平卢，天宝初又改曰范阳制临奚、契丹统横海等军十六。横海军，在沧州城内。盖幽、蓟、妫、檀、燕、易诸州之境，皆属焉。平卢节度使治营州，天宝初，分范阳节度置镇抚室韦、统卢龙军一，渝关等守捉十一。卢龙军，在平州城内。渝关，亦曰临渝，即山海关也。见前。盖平、营诸州之境，皆属焉。剑南节度使治益州，开元五年置西抗吐蕃，南抚蛮獠统威戎等军十，羊灌田等守捉十五，新安等城三十二，犍为等镇三十八。威戎军，亦作威武军，在今茂州西北。羊灌田，在今成都府灌县西。新安，在今建昌卫南境。犍为镇，今嘉定州犍为县也。盖自松、茂至、姚诸州之境，皆属焉。岭南节度使治广州，开元中置，亦作五府经略使。五府，即广、桂、容、邕、安南五府也。按《六典》：天下节度有八，岭南与焉。诸志云至德二载始置岭南节度，误也绥静夷獠统经略军及清海军六。五管各有经略军，而清海军则置于恩州城内。盖五府诸州之境悉属焉。又有经略、守捉使三，以防海寇长乐经略，福州领之。东莱经略，莱州领之。东牟经略，登州领之。《兵志》：唐初兵之戍边者，大曰军，小曰守捉，曰城，曰镇，而总之者曰道。景云初，始有节度使之号。而方镇之患，实基于此。《会要》：凡天下之军四十，府六百三十四，镇四百五十，戍五百九十，守捉三十，兵四十九万人，马八万余匹。此唐盛时之兵制也。

　　吕氏曰：唐初边将，文武迭用，不久任，不兼统，不遥领，种人不为大将。自十节度既置，天宝中初法尽坏，遂有渔阳之祸。

　　及禄山之乱，两京失守。

　　【史略】安禄山本奚种禄山，本康姓，名阿荦山，营州杂胡也。随母再适突厥，冒姓安，诣幽州降，为边将，为帝所宠任，领范阳、河东、平卢三镇降胡杂种。天下精锐，悉集范阳。天宝十四载，发兵反，分其党守大同、平卢大同，见上河东节度注，引兵而南，河北州郡，望风瓦解。遂自灵昌济灵昌，在今北直滑县西，亦曰延津，旧为大河津济处，陷荥阳、陈留、武牢，进陷东京，分兵屯陕州，以逼关中，僭称大燕皇帝。是时，平原太守颜真卿、常山太守颜杲卿等共谋起兵，欲断禄山归路，以阻其西入之谋。贼将史思明攻常山，复陷之。有清河客李萼者，为郡人乞师于平原，因说真卿曰：今朝廷遣程千里将兵出崞口崞口，即壶口，今潞安府东南十三里壶关山是也。道出相、魏，最为冲要，贼据险拒之，不得前。今当先克魏郡，分兵开崞口，出千里之师，因讨汲、邺以北，至于幽陵即范阳，然后帅诸同盟，合兵十万，南临孟津今孟津，见前，分兵循河，据守要害，制其北走之路。朝廷但坚壁勿战，不过月余，贼必有内溃相图之变矣。真卿从之，果克魏郡，进取信都，军声大振。平卢将刘客奴杀贼守将，遣使降于真卿。李光弼自井陉出井陉，在今北直获鹿县西四十里，见前，下常山，屡败史思明兵，郭子仪亦自河东引兵与光弼合。于是河北响应，渔阳路绝，禄山大惧，子仪请北取范阳，覆其巢穴，潼关大兵，惟应固守拒之，不可轻出。会上从杨国忠谋，趣哥舒翰出战，败于灵宝西原灵宝，今陕州属县，贼将遂入潼关。上从凤翔走成都，西京旋陷，贼势遂张州郡名俱见前十道，不再释。后仿此。

　　赖中外同心，驱除大难。

　　【史略】初，肃宗自凤翔趋灵武，即帝位。李光弼、郭子仪等皆至，军威始震。上命光弼还守太原，征河西、陇右诸军来会。贼将守长安者，淫虐民间，皆思杀贼自效。陈仓令牛景仙陈仓，今凤翔府宝鸡县，克扶风而守之，江淮贡献，悉自襄阳取上津路抵扶风上津，即今郧阳府上津县，之蜀、之灵武。李泌劝上且幸彭原，俟西北兵至，进幸扶风以应之。时河北悉为贼陷，禄山在洛阳，又遣兵四出，攻略河东、颍川、睢阳诸郡。上以贼强为忧，李泌曰：观贼所虏获，悉输范阳，此岂有雄据四海之志？今贼骁将，不过史思明、安守忠、田乾真、张忠志、阿史那承庆数人耳。若令李光弼自太原出井陉，郭子仪自冯翊入河东，则思明、忠志不敢离范阳、常山，守忠、乾真不敢离长安，是以两军絷其四将也。从禄山者，独承庆耳。愿敕子仪勿取华阴，使两京之道常通。陛下军于扶风，与子仪、光弼互出击之，彼救首则击其尾，救尾则击其首，使贼往来数千里，疲于奔命。我常以逸待劳，贼至则避其锋，去则乘其弊，不攻城，不遏路。来春复命建宁谓建宁王亻炎为范阳节度大使，并塞北出，与光弼南北犄角，以取范阳泌欲使建宁自灵、夏傍丰、胜、云、朔之塞，直捣妫、檀，攻范阳之北，而光弼自太原取恒、定，以攻范阳之南也，覆其巢穴。贼退则无所归，留则不获安，然后大军四合而攻之，必成擒矣。不过二年，天下当无寇。既而禄山为其子庆绪所杀，庆绪仍据洛阳僭伪号。上征西北兵，且至，乃如安定，旋至凤翔。初，子仪以河东居两京间，扼贼要冲，得之则两京可图，乃自洛交趋河东，而分兵取冯翊，河东人以城来归。时诸军皆集凤翔，江淮庸调亦至。李泌请遣安西、西域之众，并塞东北，山〔自〕妫、檀南取范阳。上迂其计，沁曰：今所恃者，皆西北及诸部兵，性耐寒而畏暑。若乘其新至之锐，攻禄山已老之师，势必克两京。春气已深，贼遁归巢穴，关东地热，官军必困而思归。贼伺官军之去，必复前来，则征战之势，未有涯也。不若先用之于寒乡，除其巢穴，则贼无所归，根本永绝矣。不从，召子仪赴行在，进克西京，东出关，入陕州。贼走河北，东京亦定，史思明以范阳降，高秀岩以大同降，惟相州七郡为庆绪所据七郡，汲、邺、赵、魏、平原、清河、博平也。

　　庆绪既衰，思明又起，复削平之。

　　【史略】乾元二年，郭子仪等九节度之师讨庆绪九节度，朔方郭子仪、淮西鲁炅、兴平李奂、滑濮许叔冀、镇西北庭李嗣业、郑蔡季广琛、河南崔光远、河东李光弼、关内泽潞王思礼也。外又有平卢兵马使董秦，镇西北庭行营节度时镇怀州，关内节度时兼领泽、潞，镇潞州。余详见后。子仪拔卫州，进围邺，诸军皆会，又拔魏州，庆绪穷蹙。会史思明复反范阳，庆绪求援，思明遣将屯滏阳今彰德府磁州，为邺中声势，而分兵为三：一出邢、洛，一出冀、贝，一自洹水趋魏州洹水，今大名府魏县，遂陷之。久之，引军趋邺。九节度之师无统帅，进退不一，皆溃还。思明乃屯邺南，绐庆绪至军，杀之，还范阳，僭称大燕皇帝，寻渡河入汴州，攻郑州。时李光弼守东都，以洛城难守，不若移军河阳见前，北连泽、潞，利则进取，不利则退守，表里相应，使贼不得西侵，犭爰臂之势也。遂牒河南尹帅吏民避贼，空其城而运油铁诸物诣河阳，为守备。思明入洛无所得，畏光弼犄其后，不敢西，引兵攻河阳，败还洛。既而上从宦者鱼朝恩言，趣光弼攻洛，大败，河阳、怀州皆没。会思明为其子朝义所杀，朝义复僭号，其党不附，势遂弱。宝应元年，时天下重兵皆屯陕州，仆固怀恩等统夷夏兵进讨，自渑池入渑池，今河南府属县，分遣泽、潞兵自河阳入，河南诸军自陈留入，进攻洛阳，贼败走，遂复东京。怀恩追朝义至河北，贼党各据州郡乞降，朝义走死。

　　然藩镇之祸，日以滋矣。

　　【史略】初，贼将李怀仙等既降，皆愿受代。仆固怀恩恐贼平宠衰，复以怀仙为卢龙节度使史朝义初以怀仙为范阳节度使，怀仙因举幽、蓟、妫、檀、平、营诸州降，于是改范阳曰幽州，兼曰卢龙。大历中，军中再作乱，其后朱滔为留后。建中初，擅有幽、涿、营、平、蓟、妫、檀、瀛、莫九州地，而德、棣、深诸州间亦属焉。三年，与田悦、王武俊、李纳等叛，滔寻称冀王，田悦称魏王，王武俊称赵王，李纳称齐王。兴元初，悦等复归款，去王号。滔叛逆如故，既而攻田悦贝州，悦死。滔复遣兵攻魏州，昭义帅李抱真与王武俊驰救，败滔于贝州北。滔遁还，武俊复攻之，滔窘，乃上表待罪。贞元初滔死，刘怦代之，传三世。长庆初，刘总以其地入朝，张忠志为成德节度使史朝义初以忠志为恒阳节度使，治恒州，忠志因举恒、赵、深、定、易五州降，赐姓名李宝臣，名其军曰成德。大历中，擅有恒、易、深、定、赵、冀、沧七州。建中二年，宝臣死，子维岳求袭位，不许，遂与田悦、李正己等拒命，于是易州及赵州来归。既而王武俊杀维岳，深州遂降于朱滔。是时，诏分成德地，以武俊为恒、冀都团练使，成德降将康日知为深、赵都团练史，张孝忠为易、定、沧节度使。武俊与朱滔等叛，滔以深州归之，又攻康日知于赵州。兴元初，武俊顺命，以赵州畀之，授恒、冀、深、赵节度使。贞元中，复兼有德、棣二州地。传四世。元和十五年，王承元入朝，薛嵩为相卫节度使史朝义初以薛嵩为邺郡节度使，治相州，嵩因举相、卫、邢、四州来降，复以贝、磁二州授之，名其军曰昭义。大历八年，弟萼代。十年，为田承嗣所并，田承嗣为魏博节度使史朝义初以承嗣为睢阳节度使，朝义败，承嗣自宋州走莫州，据城来降，旋以魏、博、德、沧、瀛五州授之。广德二年，承嗣奏名所管曰天雄，治魏州。大历十年叛，擅取相、卫诸州，又取贝州。既而沧、瀛二州来降，德州为淄青所取，承嗣有魏、博、相、卫、、贝、澶、七州地，死，以其侄悦为嗣。建中二年叛，马燧等数败之，于是博、二州来降，既而博州复属焉。兴元初归款，承嗣之子绪杀而代之。自承嗣至田兴凡五世。元和七年入朝。于是河北三镇，擅地自强，唐室威命，不复能及。 
　
 
　

　
读史方舆纪要
　
　

卷六 

卷六
　　◎历代州域形势六唐下　五代

　　自肃宗以来，大盗内讧，夷蛮外扰，郊圻之间，衅孽屡作。及宪宗嗣位，强梗少弭。未几，而河朔三镇又复叛乱。

　　【史略】自安史之乱，南诏遂据有云南地南诏王阁罗凤自天宝九载杀云南太守张虔陀，取夷州三十二，屡发兵讨之，不克。至德初，乘乱取越会同军，据清溪关，后屡犯西川及岭南之境。贞元中内附，患稍戢。咸通初，复寇陷安南。四年，再陷安南，遂据之。官军进讨，九年安南始复为唐境。会同军，今建昌镇会川卫西五里永昌州是，南诏亦置会同府于此。清溪关，在今黎州千户所大度河南，见四川重险，而吐蕃乘间蚕食，凤翔以西，州以北，悉被其患。广德初，入大震关在陇州西七十里陇阪上。详见陕西名山陇阪，陇右、河西诸州，悉皆陷没，遂入泾州，趋州，自奉天、武功直抵便桥奉天，见前乾州治。武功，今乾州属县。便桥，即西渭桥，在今咸阳县城南，东南去西安府城四十里。上仓卒幸陕州，吐蕃遂入长安，郭子仪拒却之。二年，仆固怀恩以朔方军叛，引回纥、吐蕃入寇，犯州，逼奉天。其明年，复引回纥、吐蕃及诸夷入寇，分道趋奉天、同州及，进围泾阳，子仪皆拒却之。自是、原、岐、陇皆成边镇，而山南、剑南诸边州亦往往没于吐蕃谓阶、成、松、维、保诸州也。又河北谓卢龙、成德、天雄三镇及淄青淄青，亦曰平卢，治青州。先是平卢诸将刘客奴举镇归朝，赐名正臣，授平卢节度使。既而其党相贼杀。乾元初，军中推侯希逸为军使。上元二年，希逸自平卢南保青州。明年，授青密节度使，有淄、沂、青、徐、密、海六州地，于是淄青亦兼平卢之名。永泰初，李正己代之，寻擅有青、淄、齐、海、登、莱、沂、密、德、棣，凡十州。大历十二年，伐陈宋叛将李灵曜，又得曹、濮、徐、兖、郓五州，因自青徙郓。建中二年，正己死，子纳求袭位，不许，因与田悦等叛，称齐王。其徐州及海、密二州来降，海、密寻复为纳所取。三年，德、棣二州入于朱滔，兴元初顺命。自正己至李师道，传四世。元和十四年，以师道拒命，讨平之、淮西淮西，亦曰淮宁，亦曰彰义，治蔡州。宝应中，平卢降将董秦，赐姓名李忠臣，为淮西节度使。大历十四年，有申、光、蔡、安、沔及汴州之地，其将李希烈逐忠臣而代之，据有许、蔡、申、光诸州。建中二年，山南东道留后梁崇义拒命，李希烈击破之，遂兼据黄、蕲、安、随等州地。明年，徙镇许州，自称天下都元帅。四年，袭陷汝州。官军进讨，复克汝州，江西帅曹王皋亦拔其黄、蕲二州。既而官军自汝州而东，屯于襄城。贼悉众攻围，官军引却，襄城复没于贼，于是进陷汴州，取滑州，略襄邑以东，江淮大震。又陷郑州。兴元初，僭称楚帝，以汴州为大梁府而居之，分其境内为四节度，遣兵四出侵掠。时曹王皋复拔其安州，会希烈遣将攻陈州，久之不克，宋亳帅刘洽等驰救，希烈兵大败，洽等乘胜攻汴州。希烈惧，奔还蔡州，官军遂入汴州，其滑州、郑州先后来降。贞元初，希烈陷邓州，官军复取之，既而随州亦来降，贼势益窘。二年，蔡州将陈仙奇因杀希烈以降，诏授淮西节度使，有申、光、随、蔡四州。未几，吴少诚复杀仙奇，自为留后。十五年，以申、光、蔡三州叛，寻复谢罪。元和四年，少诚死，其将吴少阳杀其子而代之。九年死，子元济叛。十二年，李等讨平之。襄城，今许州属县。襄邑，今归德府睢州也，相率悖命。建中四年，朱Г作乱朱Г，初为泾原节度，寻以弟滔与田悦等叛，废居京师。会李希烈攻襄城，发泾原军赴援，节度使姚令言将兵过京师，遂作乱。上出幸奉天，令言等推朱Г为主，称秦帝，进逼奉天，浑拒却之。兴元初，Г改号曰汉。既而李晟收复西京，Г走死，李怀光复起兴元初，朱Г未平，河中节度使李怀光以援奉天功，为卢杞所抑，遂谋为变，将袭奉天。上仓卒幸梁州，怀光谋自南山邀车驾，不克，引还河中，据蒲、绛、慈、隰、晋、同六州拒命，马燧等讨平之，李晟等翦除二孽，奠安畿辅。迄于元和，淮西、淄青狂狡益甚，帝方发愤有为。元和十二年，淮西平，于是河北三镇皆顺命。十四年，进讨淄青，其将刘悟杀李师道以降。初，帝欲革河北世袭之弊，议先伐成德。李绛以为河北诸镇，互相表里，若潜相构扇，则兵连祸结，为虑非轻。淮西四旁，皆国家州县，逼近畿甸，宜蚤廓清，愿舍恒、冀难致之策，就申、蔡易成之谋。帝卒用其言，河北果皆革面。长庆初，朱克融复据卢龙以叛先是，刘总以卢龙归朝，张宏靖代为节度使，失众心，为其下所废，共推克融为留后。克融，朱滔之孙也。朝廷不能制，遂授为卢龙节度使，复有幽、蓟九州之地。其后军中屡乱，更数姓。光启初，李全忠有其地，传三世。乾宁初，李匡筹为李克用所灭，以刘仁恭为留后，王庭凑亦据成德初，王承元以成德归朝，诏以魏博节度使田弘正代镇其地。众心不附，部将王庭凑因之作乱，杀弘正，自为留后，取冀州，围深州。官军讨之，不克。长庆二年，授成德节度使，遂复据镇、赵、深、冀四州，传六世至王。天初，进爵赵王。五代梁龙德初，赵将张文礼作乱，晋王存勖讨平之，因取其地，史献诚亦据魏博初，田弘正入朝，仍命为魏博节度使。元和末改镇成德，弘正见杀，诏以其子布为魏博帅，合诸道兵讨庭凑。牙将史献诚本奚人，为布所亲任，遂构乱，布走死。献诚自为留后，复据相、卫、魏、博、贝、澶六州。其后军中数乱，更五姓。文德初，罗弘信为留后，传子绍威。天初，进爵邺王，子周翰幼弱。五代梁乾化二年，梁将杨师厚并其地，而河北复为化外矣。

　　于是藩镇参列，遍于内外，朝更暮改，乍合乍离。今略为差次。曰宁治州。初，关内采访使无专治。开元二十二年，以朔方节度使兼领。天宝初，又割京畿道之州属焉。至德初，改关内采访使为节度，治庆州，兼领京畿道之京兆、岐、同、金、商五府州。乾元二年，复分置、宁、泾、原、、坊、丹、延、庆九州节度使，后又置坊及泾原诸节度，而宁止领、宁、庆三州。大中三年，兼领衍州，又移治宁州。九年，还治州。中和四年，赐号静难军。光启以后，朱玫、王行瑜有其地，相继作乱。其后属于李茂贞，曰泾原治泾州。乾元三年，分宁节度置，领泾、原二州。大顺二年，兼领渭、武二州，赐号彰义军。天复初，与渭北节度俱属李茂贞，曰渭北治坊州。乾元三年，分宁置。建中初，徙治州，领、坊、丹、延四州，亦曰坊节度。中和三年，赐号保大军。○保塞节度，治延州，中和三年置，兼领丹州。光化初，改曰宁塞。寻亦属于李茂贞，曰凤翔治凤翔府。先是岐州县东原有兴平军，至德二载置兴平节度，领岐、陇、金、商四州。永泰初，改置凤翔节度，兼领陇州。建中四年，又分陇州置奉义节度，既又省入凤翔。大中三年，兼领秦州，亦曰京西。光启三年，节度使李昌符作乱，李茂贞因代有其地，曰振武治单于都护府。初，振武军属朔方节度。乾元初，分置振武节度，兼领镇北及麟、胜二州，寻复属朔方。大历末，又分朔方置，兼领绥、银、麟、胜及东、中二受降城。振武、镇北等州军，中和以后属于河东，曰朔方见前。《方镇考》：朔方初领单于都护及夏、盐、绥、银、丰、胜六州，定远、丰安二军，三受降等城。开元二十二年，兼领关内道诸州，寻兼领州，其后分合不常。广德初，仆固怀恩以朔方叛，郭子仪收复。大历末，始分灵、盐、夏、丰及西受降城、定远、天德军，为朔方管内。大中以后，亦曰灵武节度。大顺初，止领灵、盐二州，丰州以东皆为河东所有。天末，灵州牙将韩逊据朔方，附于朱全忠。定远城，在今宁夏卫东北六十里。丰安城，在今灵州所东北百八十里。余见前。是时镇北治天德军，而分属振武、朔方两节度者，据旧城言之也，曰定难治夏州。贞元三年，分振武、朔方置夏州节度，领夏、绥、银三州。十四年，兼领宥州。十七年，又兼领盐州，曰盐夏节度。十九年，命盐州得专奏事，遂不属夏州。广明二年，拓拔思恭有其地，赐号定难军。○盐州节度，贞元九年置。先是，盐州为吐蕃所陷，灵武至坊皆被其患。八年，复收其地，筑城置帅，由是灵、夏河西获安。十七年，又为吐蕃所陷，官军收复，改属夏州节度。十九年，盐州得专奏事，比于节镇。元和二年，仍属朔方，曰朔方灵盐节度，曰匡国治同州。乾元初置，寻省。上元二年，又为同、华二州节度。兴元初，改号奉诚，兼领晋、慈、隰三州，寻复合于河中。乾宁二年，复置匡国节度，寻降为防御使。四年，复为节度。天三年，兼领华州，曰镇国治华州。上元初置，寻省。建中二年，复置。其后废置不一。中和四年，韩建有其地，屡悖命。天复初，并于朱全忠。天三年，废镇国军，以隶匡国。○威胜节度，治奉天。《唐纪》：建中四年，幸奉天，增置京畿渭北、京畿渭南等节度使。兴元初，幸梁州，又置奉天行营节度使，寻复废。中和初，以奉天镇使为奉天等军节度，合诸镇兵讨黄巢，巢平，复罢。《方镇考》：乾宁初置威胜军，治乾州，盖李茂贞所置云，此列于关内者也。曰宣武治汴州。先是，天宝十四载，置河南道节度，领汴、宋、滑、陈、颍、亳、曹、濮、淄、徐、海、泗、沂十三州。乾元二年，改置汴滑节度，治滑州，兼领濮、汴、曹、宋四州。宝应初，复置河南节度，治汴。大历初，曰汴宋节度，领汴、宋、曹、濮、徐、兖、郓、泗八州。十一年，留后李灵曜拒命，淮西帅李忠臣等讨平之，命忠臣迁治汴。十四年，忠臣为其下所逐，永平节度使李勉自滑州移治汴。建中二年，分永平之宋、亳、颍别为节度，治宋州，号宣武军。四年，汴州陷于李希烈。兴元二年，宣武节度刘洽讨希烈，取汴州，因徙宣武，治汴，有汴、宋、曹、亳、陈、颍，凡六州。大中初，有汴、宋、亳、颍四州。中和四年，为朱全忠所有，曰永平治滑州。上元二年，置滑卫相贝魏博节度。既而以相、卫诸州属昭义，因改置滑博节度，初领滑、濮、曹、宋、陈、颍、亳七州，后数有改易。大历七年，赐号永平军。十二年，宋、泗二州隶焉。十三年，汴、颍二州亦隶焉。遂移治汴州，领汴、宋、滑、亳、陈、颍、泗七州。建中二年，分置宣武军，又以泗州改隶淮南。四年，汴州陷于李希烈，滑州亦叛附焉。兴元初，滑州复内属，置汴滑节度。既而汴州为宣武所得，因改曰郑滑，领滑、郑、濮三州。贞元初，改号义成军。光启二年，并于朱全忠。大顺初，又改曰宣义军，为全忠父朱诚讳也，曰平卢即前淄青。《方镇考》：至德二载，置北海节度，领青、密、登、莱四州，亦曰青密。乾元初，兼领滑、濮二州。二年，改领淄、沂、海，并青密四州为七州。上元二年，又改置淄、沂、沧、德、棣五州节度。既而侯希逸自平卢南保青州。明年，改授青、淄、齐、沂、密、海六州节度。大历十二年，李正己复兼有兖、郓诸州，于是淄、青、兖、郓遂俱有平卢之名。元和十四年讨之，淄、青等十二州皆平，复析置平卢节度使，领青、淄、齐、登、莱，凡五州。中和二年，王敬武有其地。龙纪初，子师范嗣。景福二年，齐州为天平所取。天二年，并于朱全忠，曰泰宁治兖州。先是，乾元二年，置兖、郓、齐三州节度。上元中，齐州改隶青淄，而兖郓增领徐州。大历中，为李正己所并。淄青平，析置兖、海、沂、密四州观察使，治沂州。明年，改治兖州。乾符三年，赐兖海军号曰泰宁。光启二年，朱瑾有其地。乾宁末，并于朱全忠，曰天平治郓州。元和十四年，分淄青置郓、曹、濮三州节度。明年，赐号天平军。中和二年，朱有其地。景福初，有郓、齐、曹、棣四州，寻并于朱全忠，曰忠武治陈州。先是，乾元二年置陈、郑、颍、亳四州节度，旋又改领陈、颍、亳、申。宝应初，又曰陈、郑、泽、潞。贞元二年，改置陈许节度。二十年，赐号曰忠武。元和十三年，平蔡，移治许，兼领陈、激、蔡三州。中和四年，叛将鹿晏弘窃据其地。光启二年，为秦宗权所并。龙纪初，忠武军还治陈州，兼领许州，寻并于朱全忠，曰武宁治徐州。建中初，淄青将李洧以徐州归国。明年，置徐沂密观察使，寻兼领海州。时沂、密、海三州犹属淄青。贞元四年，改置徐、泗、濠三州节度。十一年，赐号曰武宁。长庆末，改观察使，寻复故。咸通三年，以徐州军屡作乱，改为徐州团练使，隶兖海节度。复以濠州归淮南道，而于宿州置宿泗都团练观察使。四年，废宿泗观察使，复置观察使，治徐州，以濠、泗、宿隶焉。九年，庞勋作乱，十年平之。明年，又割泗州属淮南，寻复升为感化节度，既而泗州亦来属。中和初，时溥据有其地。景福初，并于朱全忠，复曰武宁，曰彰义即前淮西。《方镇考》：至德初，置淮西节度，领豫、郑、许、光、申五州。乾元初，改领蔡、许、汝三州。明年，又改领申、光、寿、安、沔五州。大历中，又改领蔡、申、光、安、沔五州，寻移治汴州。十四年，还蔡州，赐军号曰淮宁。贞元二年，领申、光、随、蔡四州。明年，随州改属山南东道，止领申、光、蔡三州。十四年，又改号曰彰义。元和十二年，吴元济平，仍曰淮西。明年，以蔡州属陈许，申州属鄂岳，光州属淮南。广明初，忠武牙将秦宗权据蔡州。中和初，置奉国防御使授之，寻又升为蔡州节度。三年，黄巢东走攻蔡，宗权降，巢引兵四掠，北至卫、滑，西及关辅，东尽青、齐，南越江、淮，悉被残破。光启初，称帝，复陷东都，二年并许州。明年围汴，败还蔡，于是东都、河阳、许、汝、郑、陕、虢诸州皆弃不守，寻复陷郑州及许州。文德初，并于朱全忠，亦曰奉国节度。又淮南境内亦有奉国节度，天复二年，杨行密侨置于寿州，曰陕虢治陕州。至德二载，置陕、虢、华三州节度。上元二年，曰陕西节度，寻改为观察使。建中四年，复曰陕虢节度，后或曰节度，或曰观察。中和三年，复升陕州为节度使，亦曰陕虢。时王重盈有其地。光启三年，子琪代之。龙纪初，赐军号曰保义。光化初，军乱，为朱全忠所并。○佑国节度，治河南府。先是建中四年置东都汝州节度使，讨李希烈，寻废。龙纪初，复置佑国军于东都。天初，迁都洛阳，因徙佑国军于长安。三年，兼领金、商二州，而河南之佑国军遂废，此列于河南道者也。曰河阳治河阳城。先是建中二年置怀、郑、汝、陕四州及河阳三城节度，未几，割郑州隶永平军，以河阳三城、怀州为河阳军。元和九年，以魏博归顺，徙河阳，镇汝州，为河阳怀汝节度。十三年，以蔡州既平，还镇河阳。会昌三年，置孟州于河阳城，而节度使移治怀州。四年，泽潞平，又割泽州隶焉，还治孟州，既而仍领怀、孟二州。文德初，属于朱全忠，曰河中治蒲州。至德二载置，领蒲、绛、慈、隰、晋、同、虢七州。乾元二年，又改为蒲、同、虢三州节度，寻复故。广德二年，郭子仪镇河中，奏罢节度，寻复置。兴元初，李怀光以河中六州叛，既而同州内附，河东帅马燧复取晋、慈、隰三州，因析置三州节度使，又进克绛州，逼河中。贞元初，怀光平，其河中、同、绛遂别为一节度。元和初，仍合为河中晋绛慈隰节度。长庆三年，又分晋、慈二州为保义节度。未几，复合。广明初，王重荣有其地。光启初，赐军号曰护国军，再传至王珂。天复初，为朱全忠所并，曰昭义治潞州。至德初，置上党节度使，领潞、泽、沁三州。宝应初，兼领仪州，曰泽潞节度。上元二年，薛嵩来降，因置昭义节度于相州，领邢、、贝、磁、卫等州。大历十年，田承嗣盗据相、卫等州，于是泽潞兼领磁、邢二州，始兼有昭义之名。建中三年，复领州。长庆初，刘悟为节度使，传三世。会昌三年，刘稹叛。四年，讨平之，以泽州隶河阳，寻复故。咸通以后，昭义军屡作乱。中和二年，镇将孟方立自称留后，迁治邢州，而表其将李敫锐为潞州刺史。三年，潞州为李克用所取，寻又并有泽州。自是昭义遂分二镇。大顺初，克用又并有邢、、磁三州，仍分立邢节度使。光化初，邢、、磁三州为朱全忠所取，亦曰保义军，曰河东治太原府。《方镇考》：河东初领太原府及石、岚、汾、沁、代、忻、朔、蔚、云十州。大中十三年，分置大同节度。中和二年，又分置雁门节度。四年，李克用请以振武军之麟州及大同军所领诸州，悉隶河东。光启三年，雁门军亦并入焉。○大同节度，治云州。先是会昌中置大同军团练使于云州，寻为防御使，仍属河东节度。大中十三年，分置大同节度使，领云、朔、蔚三州，亦曰云中节度，寻又改为防御使。咸通十年，复为大同节度，以授朱邪赤心，寻又为防御使。广明初，复改为蔚朔节度，寻又为大同防御使。中和四年，李克用请罢防御使，以三州并入河东。时赫连铎据守其地。大顺二年，克用始并有之。○代北节度，治代州。中和二年，置雁门节度使，领代、忻二州，亦曰代北节度。光启三年，并入河东，此列于河东道者也。曰魏博见前。《方镇考》：初，代宗以天雄军号宠田承嗣。建中二年，田悦叛，因削天雄之号，止称魏博。大和三年，析相、卫、澶三州别为一镇，既而复合。天初，复赐号曰天雄，曰成德见前。《方镇考》：元和四年，王士真死，其子承宗请献德、棣二州，诏以二州为保昌节度。承宗复据之，因诏诸道兵进讨，不克。十三年，复以二州归朝。长庆初，王庭凑作乱，分置深冀节度，未几，复并入成德。天三年，改曰武顺，亦为朱全忠父讳也。五代梁开平四年，欲并其城，王因请兵于晋，复改武顺曰成德，曰幽州见前范阳及卢龙。《方镇考》：开元初，范阳节度止领幽、易、平、檀、妫、燕六州。二十年，以幽州节度兼领河北采访处置使，增领卫、相、、贝、冀、魏、深、赵、恒、定、邢、德、博、棣、营、郑十六州及安东都护府。天保初，析置平卢一镇，又改领幽、蓟、妫、檀、易、恒、定、沧、莫九州。安史乱后，幽州改易不一。长庆初，分瀛、莫二州别为节度。朱克融作乱，复并于幽州，曰义武治定州。建中二年，李惟岳以成德叛，其将张孝忠以易州来归，寻授易、定、沧节度使。三年，名其军曰义武。既而沧州分置节度，义武止领易、定二州。传二世。元和四年，张茂昭入朝。其后乾符六年，王处存有其地。景福中，兼领祁州。三传至王处直。五代梁龙德初，假子王都作乱，并于河东，曰横海治沧州。贞元三年置，以授程日华，兼领景州。传四世。元和十三年，程权入朝。是年，兼领德、棣二州，时成德节度王承宗以二州来归也。长庆初，省景州。明年复故，又分置德、棣二州节度，既而复合，以授李全略。全略卒，子同捷擅有其地。太和初，以齐州来隶。时同捷犹拒命不受代，因诏诸道进讨。二年，析棣州隶淄青。三年，罢横海，更置齐德节度。既而同捷平，复为齐德沧景节度。五年，赐号义昌军。咸通中，领沧、德、景三州。乾宁五年，为幽州所并，此列于河北道者也。曰山南东治襄州。初，天宝十五载，置南阳节度，治邓州。至德二载，移治襄州，曰山南东道，领襄、邓、随、唐、安、均、房、金、商九州。宝应初，割金、商、均、房四州，止领五州，后又兼领郢州。大历中，又改领襄、邓、均、房、复、郢六州。建中二年，梁崇义以六州拒命，淮西帅李希烈平之。贞元初，析邓州隶东都畿内，旋复故。三年，仍领襄、郢、复、邓、安、随、唐七州。元和十年，分置随邓唐节度，治邓州，与襄复郢均房为两节度。时方讨淮西也。淮、蔡平，复故。中和四年，为秦宗权将赵德所据。文德初来归，赐号忠义军。传二世至匡凝。天二年，为朱全忠所并。明年，复曰山南东道。○昭信节度，治金州。先是兴元初，尚可孤驻兵蓝田讨朱Г，置商州节度授之，寻罢。光启二年，升金商防御为节度。大顺二年，改为昭信防御使，兼领均州。光化初，升为昭信节度。天二年，金州为蜀所取，移治均州，兼领房州，赐号戎昭军。三年，并入忠义军，曰山南西治梁州。上元二年置，领梁、洋、集、壁、文、通、巴、兴、凤、利、开、渠、蓬十三州。兴元初，兼领阆、果、金三州，而文州别隶西川。其后分合不一。大顺二年，杨守亮拒命，寻为李茂贞所并。天复二年，又并于王建。○感义节度，治凤州。光启二年置，旋废。文德初复置，寻改为防御，兼领兴利二州。乾宁四年，更名昭武军，改治利州。天复二年，为王建所取。○武定节度，治洋州。光启三年置，领洋、果、阶、扶四州。景福二年，兼领阆、利二州。天复中，属于王建。又大顺二年，置龙剑节度，领龙、剑、利、阆四州，寻为李茂贞所并，遂废，曰荆南治荆州。至德二载置，初领十州，寻分领荆、澧、朗、郢、复五州。上元二年，兼领江南之潭、岳、郴、邵、永、道、连及黔中之涪州，凡十三州，寻还领五州，后又改领荆、归、夔、峡、忠、万、澧、朗八州。乾符以后，寇乱相继。文德初，成据荆南，复兼有黔中地。天复三年，山南东道赵匡凝取荆南。天二年，并于朱全忠。○武贞节度，治澧州。乾宁五年置，领澧、朗、溆三州。光化三年，改曰武平。雷满据其地，传二世，子彦恭。朱梁开平二年，为楚所并，曰夔峡治夔州。至德二载，分荆南置，领夔、峡、涪、忠、万五州，后复入于荆南，此列于山南道者也。曰陇右见前。《方镇考》：陇右统鄯、秦、河、渭、兰、临、武、洮、岷、廓、叠、宕十二州。广德初，为吐蕃所陷，自是以凤翔节度兼领。贞元四年，又分置陇右节度使，寄治良原。十年，以秦州刺史兼陇右经略使，治普润。元和初，赐名保义军。大中四年，复秦、成二州，置防御使。既而吐蕃将尚延心，以河、渭二州来降。咸通四年，置天雄节度于秦州，兼领成、渭、河三州。景福二年，属于李茂贞。五代梁贞明初，蜀取秦、成二州，亦置天雄军治焉。胡氏曰：魏博初号天雄，其后削之，秦州因有天雄之号。良原，在今泾州灵台县西北九十里。普润，在今凤翔府麟游县西北二十里。宋祁曰：贞元中，陇右节度治秦州，即麟游也。时清水以西皆属吐蕃，或以为天水之秦州，误矣。清水，即今秦州属县，曰河西见前。《方镇考》：河西统凉、甘、肃、伊、西、瓜、沙七州。广德初，吐蕃陷凉州。大历初，河西军镇移治沙州。贞元中，又为吐蕃所陷。大中五年，吐蕃衰乱，沙州人张义潮结众逐其州将，遂摄州事，奉表来降，授沙州防御使。既而义潮发兵略定其旁瓜、伊、西、甘、肃、兰、鄯、河、岷、廓十州，奉图籍归唐。于是尽复河湟地，改置归义节度使以授之。咸通四年，义潮又复凉州，曰北庭见前。至德以后，吐蕃侵掠河陇，安西、北庭皆为唐守。贞元六年，始陷于吐蕃。咸通七年，张义潮奏，北庭回鹘仆固俊收西州及北庭诸城镇，曰安西见前。贞元三年，陷于吐蕃，此列于陇右道者也。曰淮南治扬州。至德初置，领扬、楚、滁、和、寿、庐、舒、蕲、黄、安、沔十一州。上元初，改领扬、楚、滁、和、舒、庐、寿、濠八州，亦曰淮南东道。建中初，泗州亦来属，寻复旧。元和十二年，平淮西，以光州来属。咸通十一年，又以泗州来属，寻以泗州还感化军。光启以后，属于杨行密，曰奉义治安州。贞元十四年，置安黄节度使。十九年，赐号奉义军。元和初，省入鄂岳观察使，此列于淮南道者也。曰镇海初治润州，后治杭州。先是至德初，置江南节度，领润、宣诸州。乾元二年，又改置浙江西节度，治升州，领升、润、宣、歙、饶、江、苏、常、湖、杭十州。上元初，又改曰江南东，领升、润、常、苏、湖、杭、睦七州。大历十四年，改置浙东西观察使，治润州。建中二年，复为节度使，赐军号曰镇海。贞元三年，始分浙江东西道为三：浙西治润州，浙东治越州，宣歙池治宣州，仍各置观察使，而浙西亦曰镇海。贞元二十一年，复曰镇海节度，统润、苏、常、湖、杭、睦六州。元和三年，李以镇海六州叛，旋为其将张子良所杀。光化初，钱Α为镇海节度，因迁镇海于杭州。其后淮南仍置镇海军于润州，曰江西治洪州。上元初，置江南西节度，领洪、虔、江、吉、袁、信、抚七州，后改为观察使。咸通六年，又改曰镇南节度，寻又为观察使。时钟傅据其地，传二世，子匡时。五代梁开平末，并于淮南，曰义胜治越州。乾元二年，置浙江东节度，领越、睦、衢、婺、台、明、处、温八州。大历十四年，并入浙东西观察使。贞元二年，复分置浙东观察使。中和三年，改曰义胜节度，刘汉宏据其地。光启三年，为董昌所并，改曰威胜节度，领越、台、明、温、处、衢、婺七州。乾宁二年，董昌以威胜军叛。三年，为钱Α所并，改曰镇东军，曰宁国治宣州。上元初，置宣歙饶节度。大历初，改为宣歙观察使。十三年，并入浙东西。贞元三年，复为宣歙池观察使。大顺初，升为宁国节度，以授杨行密，曰威武治福州。元和中，置福建观察使，领福、泉、汀、建、漳五州。乾宁三年，升为威武军节度使。景福初，为王潮所据，曰武昌治鄂州。元和初，置鄂岳观察使。十二年，平淮西，以申州来属。宝应初，升为武昌军节度。太和中，仍为观察使，领郡、岳、蕲、黄、安、申、光七州，寻复曰武昌节度。光启中，杜洪据其地。天中，为淮南所并，曰钦化治潭州。上元中，置湖南观察使，领潭、衡、永、邵、道、郴、连七州。中和三年，升为钦化军节度。光启二年，更号武安。乾宁以后，为马殷所据，曰黔中治黔中。先是开元二十六年，于黔中置五溪经略使。天宝十五载，升为节度使，领黔中诸州。大历四年，改为辰、溪、巫、锦、业五州团练等使，寻复曰黔中观察使。元和三年，兼领涪州，寻复升为节度。光启三年，改曰武泰节度。乾宁三年，荆南成有其地。天复以后，为王建及马殷所并，此列于江南道者也。曰剑南东治梓州。至德初，分置剑南东川节度，领梓、遂、绵、剑、龙、阆、普、陵、泸、荣、渝合十二州。广德二年，复合为一。大历二年，置东川观察使于遂州，领遂、梓、剑、龙、绵、阆六州。明年，升为节度，寻复合为一。永贞初，复分为二，又割资、简、陵、昌、荣、泸六州隶东川。既而资、简二州还属西川，领梓、遂、绵、剑、普、荣、合、渝、泸九州。中和四年，杨师立以东川叛，高仁厚讨平之。光启二年，顾彦朗有其地，传其弟彦晖。乾宁四年，并于王建。五代梁乾化二年，王建改为武德军。○武信节度，治遂州。光化二年置，领遂、合、泸、渝、昌五州，从王建之请也，曰剑南西治成都。至德初，分为西川节度，领益、彭、蜀、汉、眉、嘉、邛、简、资、茂、黎、雅以西诸州。后分合不一。元和初，刘辟以西川叛，高崇文讨平之。大顺二年，王建有其地。○威戎节度，治彭州。文德初，田令孜假置，兼领文、龙、武、茂四州。乾宁初，并于王建。○永平节度，治邛州。先是咸通九年，置定边节度，领邛、眉、蜀、雅、嘉、黎、七州。十一年，省入西川。文德初，复置永平节度，领邛、蜀、黎、雅四州，以授王建。大顺中，建取西川，遂省入焉，此列于剑南道者也。曰岭南治广州。天宝十五载，以岭南节度分领广、韶、循、潮以西至振、琼、儋、万共二十二州，其后复悉领五管。咸通二年，分为岭南东道。乾宁二年，赐号清海军。天复初，刘隐有其地，曰岭南西治邕州。本邕管经略使。咸通初，废容管经略使入焉。二年，改置岭南西道节度使。四年，又割桂管龚、象二州隶焉。五年，复以容管为经略使，而藤、岩二州隶于岭南西道，又龚、象二州亦还隶于桂管。天复末，亦曰建武军，叶广略有其地。五代梁贞明初，为刘岩所并。○宁远节度，治容州。乾宁四年，以容管诸州置，李克用将盖寓遥领。其后都将董彦弼、朱全忠将朱友宁，皆遥领焉。唐末，庞巨昭有其地。五代梁开平四年，降于马殷，寻为刘岩所取。○静江节度，治桂州。光化三年，以桂管诸州置，刘士政有其地。五年，为马殷所并，曰静海治交州。本安南经略使。乾元初，改为安南节度，领管内二十一州，寻复为经略使。咸通初，安南为南诏所陷。七年收复，改为静海节度。其后曲裕有其地，传三世，至曲承美。后唐长兴初，为刘岩所灭，此列于岭南道者也。

　　宋祁曰：自大盗既灭，而武夫战卒以功起行陈，列为侯王者，皆除节度使。由是方镇相望于内地，大者连州十余，小者犹兼三四。始时为朝廷患者，号河朔三镇，及其末，而国门以外，皆为强敌矣范祖禹曰：唐横海节度使乌重允奏，所领德、棣、景三州，各还刺史职事，在州兵并以刺史领之。其后河北诸镇，惟横海为顺命，由重允处之得宜也。

　　王氏曰：至德迄元和，天下观察者十，节度者二十有九，防御者四，经略者三唐贞元十四年，贾耽《十道录》凡三十节度，十一观察与防御、经略，以守捉称使者凡五十。元和六年，李吉甫上郡县图，自京兆至陇右道，凡四十七镇。此据王彦威之说。其后纷纭变更，无复常制。又有行营如李嗣业为四镇北庭行营节度，军怀州、仆固怀恩为朔方节度，军汾州之类，有兼领如李抱玉兼泽潞山南西道节度使、郭子仪兼朔方河中节度使之类，于是名号移于军戎，州郡不符条列，东西杂错，泾渭莫分，贞观、开元之初意存者无几矣。○尹氏曰：弱唐者，诸侯也。唐既弱矣，而久不亡者，诸侯维之也。唐之弱，以河北之强也；唐之亡，以河北之弱也。

　　宣宗嗣位，仅复河湟。

　　【史略】唐自至德以后，王官之戍，北不逾河，西止秦、。大中三年，吐蕃衰乱，秦、原、安乐三州安乐州，治鸠沙县。咸亨三年，置羁縻安乐州，迁吐谷浑于此。大历以后，没于吐蕃。至是来归，改置威州。见前关内道，石门、驿藏、木峡、制胜、六盘、石峡、萧七关来归石门关，在今平凉府镇原县西九十八里。今六盘、制胜二关，见固原州。余见镇原县。萧关，见前。五年，沙州人张义潮亦以河西诸州来归见前河西节度，于是尽复河湟地。广明以后，中原多故，仅同羁属矣《唐史》：时回鹘陷甘州，其州镇隶归义者，多为羌胡所据。

　　及黄巢肆凶，群豪奋臂，而唐室益微。

　　【史略】乾符初，王仙芝倡乱于曹、濮，冤句人黄巢聚众应之冤句，今山东曹州西南六十里有废冤句县，掠河南、山南、江淮诸州县。既而仙芝败死，巢悉统其众，转略至宣州，入浙东，开山路七百里胡氏曰：自衢州南至建州，山路凡七百里有奇，当即黄巢所开。今曰仙霞岭路，岭在衢州江山县南百里。详浙江重险仙霞岭入闽，陷福州，趋广南。镇海节度使高骈，请遣兵于郴州守险，又分兵于循、潮邀遮循、潮，二州也，身帅重兵，自大庾岭趋广州大庾岭，在今江西南安府南、广东南雄府北，见前，贼必逃遁，乞敕荆南镇将守桂、梧、昭、永四州之险。不听。贼寻自桂州编筏浮湘江而下湘江，自桂州至潭州，下洞庭。见前七国楚《淮南子》注，历衡、永，陷潭州及江陵，趋襄阳，官军拒之于荆门今承天府荆门州，唐贞元中置荆门县于此。贼战败，渡江东走，犯鄂州，掠饶、信而东，淮南帅高骈与之相持。广明元年，巢自信州陷宣州，从采石渡江采石，在今太平府北二十里，见前，围天长、六合天长县，今属凤阳府泗州。六合县，今属应天府。俱见前，高骈不敢出。既而败官军于泗上，遂悉众渡淮，陷淮北、河南诸州，趋汝州，陷东都，进陷虢州，入关潼关也，据长安，称齐帝。上走兴元，入成都。凤翔节度使郑畋合诸道兵讨贼，不克。宰相王铎请讨贼，将两川、兴元之众，屯于富平今西安府属县，于是诸道四合而进。李克用自河中济围华州，贼趋救。克用击破之，进屯渭桥东渭桥也，在西安府东北五十里。见刘豫入长安注，华州亦拔。贼势窘，自蓝田入商山逸去蓝田，今县。商山，即商洛，在今商州东南九十里。并见前，掠河南州县。克用等复击之，巢走死。然天下益多故矣。

　　自是四方擅命者，南有吴、

　　【史略】中和三年，杨行密为庐州刺史行密，合肥人。本名行愍，为庐州牙将。淮南帅高骈表授庐州刺史，更其名曰行密。光启二年，淮南军乱，行密因入据广陵，称淮南留后。既而蔡州贼秦宗权，遣兵寇淮南，贼将孙儒分军四掠，袭广陵，行密乃还庐州，寻取池州。龙纪初，入宣州，诏授宣歙观察使。大顺初，取常、润诸州旋为孙儒所陷，诏授宁国节度使。明年，进取滁、和二州。既而孙儒自扬州大掠而南儒渡江，自润州而东，至苏州，复屯广德，与行密争宣州。广德，今南直属州，行密将张训等乘间入扬州，复收常、润，北取楚州，寻击斩孙儒于广德，乃还建军府于扬州，诏以为淮南节度使。景福二年，复取庐州先是龙纪初，庐州亦为孙儒所陷，行密将蔡俦叛据其地，既而尽收淮南地《十国纪年》：景福二年，行密取庐州及徽州，又取舒州。乾宁元年，黄州及泗州来降，又拔濠州、寿州及涟水，既又取蕲州，拔光州，于是尽有淮南地。二年，朱全忠遣兵取黄州，寻复得之。又天二年，光州亦叛降汴，寻复取之。涟水，今淮安府安东县也。光化二年，又取海州而守之。天复二年，进爵吴王，兼有升州先是光启三年，徐州乱将张雄自苏州转入上元，至是雄党冯弘铎据其地。天二年，又取鄂州时杜洪据其地，遣将攻克之。后又进取岳州，寻复为马殷所取。行密卒，子渥嗣渥称弘农王。朱梁贞明五年，隆演复称吴王。三年，江州来降，进取饶州及洪州时钟匡时有其地，遣将攻灭之。朱梁开平三年，张颢、徐温弑其主渥，而立其弟隆演，寻兼有抚、信、袁、吉诸州。贞明四年，攻虔州，克之先是光启初，南康贼帅卢光稠据虔州，寻又逾岭取韶州，传二世，子延昌。梁乾化初，为其下所杀，韶州亦为岭南所取。明年，州人推谭全播知州事。南康，今南安府属县，于是尽有江西地。六年，隆演卒，弟溥立。后唐天成二年，称帝，国号吴。石晋天福二年，为徐知诰所篡。其地西至沔口以鄂州为界也。沔口，见前，南距震泽淮南与吴越为难。乾宁三年，尝取苏州。明年，复入于吴越。光化二年，又取婺州。天初，衢、睦二州俱属淮南。二年，悉为吴越所有。始终以震泽为限也，东滨海，北据淮，有州二十有七扬、楚、海、泗、滁、和、光、黄、舒、庐、寿、濠、池、润、常、升、宣、歙、饶、信、江、鄂、洪、抚、袁、吉、虔诸州是也。传四世，国亡。

　　浙、

　　【史略】光启三年，钱为杭州刺史Α，临安人。初为石镜镇都知兵马使，事杭州刺史董昌。昌遣Α取婺州，又败刘汉弘，取越州。昌因移镇越州，自称知浙东军府，以Α知杭州事，朝廷因而授之。临安，今杭州府属县。石镜镇，在今临安县东三里，会镇海军乱，遣兵取常、润及苏州既而三州为杨行密及孙儒所取。大顺二年，贼将孙儒渡江据苏州，寻屯广德，与杨行密相持，因遣兵复取苏州。景福初，诏以为武胜军防御使时置武胜军于杭州，既又以Α为苏杭观察使。二年，授镇海节度使镇海，本置于润州，杭州其巡属也，因以授Α。光化初，Α遂请徙军府于杭州。乾宁二年，威胜节度使董昌叛，称帝。三年，讨平之，诏以兼领镇海威胜两军威胜寻改曰镇东。四年，取湖州，复拔苏州先是乾宁三年，Α攻董昌，昌求救于杨行密，行密遣兵取苏州。至是复克之。天复二年，进爵越王。天初，改封吴王。三年，取睦、婺、衢三州先是光化初，行密遣将取婺州，既而睦州亦附行密。天初，衢州复叛附焉。至是始悉取之。四年，朱全忠篡位，改封吴越王Α以杭州为督府，亦曰西府，而以越州为东府。寻又取温、处二州，于是浙东之地皆属焉。后唐长兴二年，子元嗣。钱弘佐时，又兼有福州地石晋开运初，闽乱，因遣兵取福州而守之。盖东南至海，北距震泽，皆吴越境内也。

　　荆、

　　【史略】高季兴初为朱全忠将季兴，硖石人。本名季昌，避后唐讳，改曰季兴。硖石，今河南陕州东南七十里有废县。天二年，全忠取荆南，以其将贺瑰为荆南留后。时澧朗帅雷彦威屡侵荆南，瑰不能御，因命颍州防御使高季兴代镇荆南。朱梁乾化初，赐爵勃海王。后唐同光二年，改封南平王其后长兴二年，复改封勃海王。应顺初，仍为南平王。三年伐蜀，取施州后复入于蜀。四年，兼有夔、忠、万三州，寻复失之。天成三年，又失归州后唐明宗初嗣位，季兴因求夔、忠、万三州，与之。既而拒命，乃复取其三州。天成三年，宁江节度使西方邺取其归州，旋为荆南所陷，忠州刺史王雅复取之。会季昌卒，子从诲归命归州，复还荆南。

　　湖、

　　【史略】马殷初为秦宗权将殷，扶沟人，忠武军士也。扶沟，今开封府属县。光启三年，从孙儒掠江淮以南。儒死，殷与刘建锋方分掠诸县，因收余众，南走洪州，推建锋为帅殷自为先锋，因以其党张佶为谋主，比至江西，众十余万。乾宁初，建锋等袭取潭州，自称武安留后。三年，建锋为其下所杀，军中共推张佶，佶转推殷为主，攻取邵州。五年，诏以马殷为武安留后，寻悉定湖南地湖南七州，见前钦化节度。光化三年，遣兵略桂管诸州是年，取岭南桂、宜、岩、柳、象五州，表其将李琼为静江节度。天福三年，取岳州是年，遣兵袭江陵，陷之。军还，遂取岳州。天三年，淮南来攻，拔岳州。明年，复取之。又天三年，吉州亦来降，寻复入于淮南。天四年，朱全忠篡位，封楚王寻改潭州为长沙府。朱梁开平二年，取朗、澧二州时雷彦恭据其地，谓之湖北二州，又败岭南兵，取昭、贺、梧、蒙、龚、富六州四年，容州及高州皆来降，寻复为岭南所取。乾化二年，取辰、溆二州。后唐天成二年，进封楚国王。长兴初，子希声嗣。二年，弟希范代立先是殷卒，楚复为军镇。应顺初，复授希范为楚王。石晋天福三年，又取溪、锦、奖三州。八年，宁州蛮来附时宁州酋长莫彦殊，以所部温那等十八州附楚。或曰宁州当作宜州，今庆远府以西诸蛮地是也。胡氏曰即唐南宁州，则今云南曲靖军民府也，似误。汉天福十二年，弟希广代立。乾三年，希萼以朗州兵袭陷潭州，杀希广，自称楚王。周广顺初，国乱，南唐西侵，其地皆降于唐，惟朗、澧二州为楚将刘言所据。而岭南之地，悉没于南汉。盖马氏盛时，南逾岭，西有黔中辰、溆诸州是也，北距长江，东包洞庭谓岳州，皆其境内。自马殷至希萼，传五世国亡。

　　闽、

　　【史略】王潮初为群盗。光启初，转掠入闽，寻陷泉州，诏授泉州刺史潮，本固始佐史。中和初，寿州屠者王绪作乱，据本州，复陷光州，蔡州防御使秦宗权表授光州刺史。潮与弟审わ、审知皆从之。光启初，绪渡江，转掠江、洪、虔诸州，陷汀、漳，至南安。军乱，推潮为主，围泉州，陷之，福建观察使陈岩表为泉州刺史。固始，今河南光州属县。南安，泉州府属县也。景福二年，入福州，取汀、建二州，诏授福建观察使。潮遂据有全闽地。乾宁三年，又以福建为威武军，授潮节度使。明年卒，弟审知嗣。后唐同光三年，子延翰嗣。天成初，称闽国王。未几，为其下所杀，弟延钧代立延钧，初称威武留后，唐命为节度使、琅邪王。天成三年，封为闽王。长兴四年，称帝更名，国号闽都福州，改曰长乐府。清泰二年，其下杀之，而立其子继鹏更名昶。石晋天福三年，又为其下所杀，而立延钧之兄延熹更名曦。明年，与建州刺史王延政相攻先是长兴二年，建州刺史王延禀袭攻福州，败死，延钧因使其弟延政为建州刺史。至是闽主相攻，寻约盟罢兵，以建州为镇安军，封延政为富沙王。延政改建州曰镇武军，复与曦相攻。八年，延政亦僭称帝，国号殷延政都建州，又分建州置镡州，治龙津县，今延平府是也。又分置镛州，治将乐县。将乐，今延平府属县也。其后南唐以镛州并入镡州。九年，曦为其臣朱文进所杀，国乱，延政因举兵攻文进，泉、漳、汀诸州皆降。开运二年，下福州，尽有闽地延政以福州为南都，命从子继恩镇之。未几，李仁达复叛据福州，附于南唐，亦通于吴越。既而南唐攻建州，延政降，汀、泉、漳皆归唐，福州为吴越所取。自潮至延政，传六世国亡。

　　广，

　　【史略】乾宁初，刘隐为封州刺史隐，上蔡人，其父谦为岭南小校，累功授封州刺史，卒，岭南帅刘崇龟复表隐为刺史。上蔡，今汝宁府属县，见前。三年，以功为清海行军司马。天复初，节度使徐彦若表隐代镇军府。天初，朱全忠奏以隐为清海节度使。四年，全忠篡位时进隐爵为大彭王。朱梁开平二年，命隐兼领静海节度使静海，即安南，见前。三年，封南平王。乾化初卒，弟岩嗣岩，寻更名，读若俨。寻取韶州，又取容管及高州，复并邕管诸州。贞明二年，称帝，国号越都广州，改为兴王府。明年，改称汉。后唐长兴初，取交州明年，爱州将杨延艺等相继据其地，自是安南始为化外。石晋天福七年，子玢嗣。八年，其弟弘熙杀而代之改名晟。汉乾初，攻楚，取贺、昭诸州。周广顺初，马氏为南唐所并，因乘间入桂州，寻尽取岭南地。又北取郴州及连州。显德五年，子钅长嗣。

　　西有岐、

　　【史略】光启初，李茂贞为扈跸都将，从幸兴元茂贞，博野人，本姓名宋文通，以功赐姓名。时河中帅王重荣、河东帅李克用等犯阙，上幸凤翔，复幸兴元。博野，今北直保定府属县。三年，领武定节度使武定，治洋州，见前，平叛帅李昌符，因授凤翔节度昌符为凤翔帅，与静难帅朱玫叛附王重荣等，既而顺命。驾还凤翔，昌符复作乱，败奔陇州，茂贞击平之。景福初，并有山南西道时兴元帅杨守亮谋拒命，茂贞擅举兵攻之，克凤州及兴、洋二州，进拔兴元，请镇其地，诏授茂贞山南西道，兼领武定。茂贞欲并得凤翔，遂不奉诏。明年，合静难兵犯阙静难帅王行瑜，初为叛帅朱玫将，斩玫来降，即以静难节度授之。党附茂贞，共攻兴元，至是复合兵犯阙，诏授凤翔兼山南西道节度，于是尽有秦、陇、梁、洋诸州地茂贞盖擅有秦成、凤翔、兴元、武定四镇十五州之地。乾宁初，取阆州时杨守亮犹据阆州也。二年，复合静难、镇国两军犯阙镇国帅韩建，亦党附茂贞，李克用入援，乃还凤翔茂贞徉为归顺，归罪于王行瑜。克用乃灭行瑜而还。既而骄横如故，河西州县，多为所据谓凉、肃、瓜、沙诸州。时茂贞以其将胡敬璋为河西节度。三年，复犯阙，上幸华州。光化初，乃还长安。是时，关中州镇，大抵皆为茂贞所有茂贞先有山南、京西诸州镇。乾宁二年，养子继塘为同州帅。四年，养子继徽复为静难帅。光化二年，又以茂贞兼泾原帅，寻又以其从兄茂勋为坊帅，而韩建镇华州，又代继塘领同州。自关陇以至河西，茂贞皆坐制之矣。天复初，进爵岐王，既而其党共劫车驾幸凤翔中尉韩全诲等本监凤翔军，党于茂贞。神策将李继筠，茂贞养子，侍卫京师，共谋为变，劫天子至凤翔。于是朱全忠引兵而西，尽取其关中州镇全忠自河中西入关，韩建以同华降。遂入长安，至凤翔，又北攻宁，李继徽降。明年，全忠败茂贞于奉天，又败之于虢县，复分兵出散关，略凤、成、陇三州。会李茂勋来援凤翔，全忠因遣兵乘虚袭坊，取之，茂勋亦降，州镇无附茂贞者矣。虢县，今凤翔府南三十五里废虢城是也。余并见前。王建引兵而北，悉取其山南地天复二年，王建取利州，茂贞假子昭武帅李继忠遁去。遂进克山南城寨，取兴元，茂贞党武定节度使李思敬以洋州降。建又进拔兴州。茂贞危困，因求和于全忠，车驾复入长安。天初，驾迁洛阳，李继徽复以静难合于茂贞。三年，率保塞、保大、彰义、凤翔兵攻夏州时夏州帅李思谏附于全忠，为汴将刘知俊等所败知俊时为同州节度，与其党康怀贞等败继徽兵于美原，遂乘胜取其、坊、泾、原、延五州。美原，在今西安府富平县北六十余里，茂贞寻置鼎州于此，岐自是不振。天四年，全忠篡位，茂贞寻复取、延诸州，既而诸州皆附梁梁开平二年，茂贞所署延州节度胡敬璋攻梁河中，败还。三年，翟州降梁，梁复取、坊、丹、延诸州。又盐州先附岐，至是朔方降梁，盐州亦为所并。既而同州附岐，旋又为梁所取，兼取宁、衍、庆三州。宁州寻复来属。乾化五年，、宁二州俱降梁。贞明初，鼎、耀二州亦降梁。二年，庆州复附岐，因复取宁、衍二州。未几，复为梁所取。耀州，治华原县，今属西安府。鼎州，见上，梁开平末，茂贞所置州也。朱梁乾化初，蜀又取陇右诸州天初，蜀与岐通好，至是复侵岐，取文州。贞明初，又取阶、成、秦及凤州。自是岐所有者，岐、陇、泾、原、渭、武、乾七州而已。后唐同光初，改封秦王。卒，子继严嗣，授凤翔节度使。自是同于群藩矣天成初，赐名从严。长兴初，徙为宣武节度使。

　　蜀，

　　【史略】光启二年，以神策军使王建为利州刺史建，舞阳人，初为忠武监军杨复光都将，后归田令孜为神策军使，从幸兴元，既而令孜监西川军，乃出建为利州刺史。舞阳，今河南裕州属县。三年，取阆州，自称防御使。会田令孜召建诣西川，西川帅陈敬拒之。建怒，入鹿头关在今成都府汉州德阳县北三十里。详四川重险鹿头关。拔汉州，攻成都，不克，还屯汉州，与敬相持。既而请邛州于朝，诏分邛、蜀、黎、雅为永平军，授建为节度使。寻以敬拒命，诏建讨之。时邛州亦为敬守，建留兵攻围，还兵向成都，于是眉、资、简、嘉、戎、雅诸州，次第归附，邛州亦下，又取蜀州。二年，成都降，建自称西川留后。乾宁初，又克彭州，绵州来降，寻取龙州及果州。四年，取渝、泸诸州，攻梓州，拔之，遂并东川地。光化初，奏分东川地别为一镇以遂、合、泸、昌、渝为武信节度。天复二年，举兵勤王以李茂贞劫迁车驾也，因取山南西诸州镇详见前。三年，进爵蜀王，遣兵下峡，取荆南夔、忠、万、施四州时议者以瞿唐为蜀之险要，乃弃归、峡，屯军夔州，置镇江节度使，领夔、忠、万三州。时又取黔州，移置武泰节度于涪州，以王宗本为武泰留后。天二年，又取金州置金州观察使，兼领渠、巴、开三州，寻复失之。其后复得金州，置雄武节度于此。朱梁开平初，称帝，国号蜀开平二年，复入归州弃之。乾化二年，侵岐，取文州，既又取秦、阶、成、凤四州。贞明二年，改国号曰汉。四年，复称蜀，子衍嗣位。后唐同光三年，为唐所灭。盖其地西界吐蕃，南邻南诏，东据峡江，北距陇坻，有州六十四自两川诸州而外，兼得山南西道金、洋至夔、万诸州，又有江南道之黔、施等州，陇右道之秦、成、阶三州。旧州六十有三，而新置之州一，曰州，治山，今四川广安州水县是也。

　　北有燕、

　　【史略】刘仁恭初为幽州将，奔河东仁恭，深州人，事幽州帅李匡威，戍蔚州。景福二年，以戍久不代，帅其众袭幽州，至居庸，败奔河东，因劝克用代卢龙。居庸，见前。乾宁二年，克用入幽州，略定幽、涿、瀛、莫、妫、檀、蓟、顺、营、平、新、武诸巡属又大顺初李匡威取蔚州幽州盖有州十三，表仁恭为留后而还。乾宁四年，仁恭贰于克用，克用讨之，至安塞军胡氏曰：军在蔚州之东，妫州之西。今为保安州之境，为所败。五年，遣其子守文袭沧州，取之，遂兼有沧、景、德三州地，以守文为义昌留后。光化二年，仁恭发幽沧十二州兵，欲兼河朔时幽沧共十六州，盖留蔚、新、武、顺四州兵，以备河东，拔贝州，攻魏州。魏帅罗绍威求救于朱全忠，战于内黄内黄，今大名府属县，大败而还。三年，全忠拔德州，围沧州，既又攻拔瀛、景、莫三州。天四年，仁恭子守光作乱执仁恭而囚之，自称节度使。朱梁开平三年，又败其兄义昌节度使守文于蓟州西，擒之。遣使请命于全忠，全忠以为燕王。守光复陷沧州时沧州为守文守也，守光使其子继威据之。乾化初，称帝。二年，晋遣周德威伐之，东出飞狐飞狐，见前，燕境诸州，次第降下时沧州亦杀其子继威，降于全忠。三年，为晋所灭。

　　晋。

　　【史略】中和二年，以李克用为雁门节度使克用，本西突厥处月别种，姓朱邪氏，号为沙陀。元和三年，朱邪尽忠为吐蕃所逼，诣灵州降，尽忠战殁。诏置阴山府于盐州，授其子执宜为兵马使。四年，随灵盐节度使范希朝镇河东，置其部落于定襄川。卒，子赤心嗣，捍卫北边，数有功。咸通九年，从康承训讨平徐州贼庞勋，授大同节度使，赐姓名李国昌。十年，为振武节度使。乾符五年，国昌子克用戍蔚州，为云州乱军所推，国昌复与之合，犯河东诸州镇。广明初，引还代北，既而败奔鞑靼。是年，黄巢入长安，代北监军陈景思召克用于鞑靼，克用还，陷忻、代，遂据代州。中和二年，河中帅王重荣等谋召克用讨黄巢，克用自岚石路趣河中，诏授克用为雁门帅。定襄川，即汉定襄郡城。岚石路，谓道出岚、石二州间也，合诸道讨黄巢，收复西京。寻还镇，诏授河东节度使时国昌亦自鞑靼还代，授代北节度使，镇代州，既又取潞州。四年，复合诸道兵败黄巢于河南。光启初，与河中帅王重荣合兵逼京城讨田令孜也，天子西幸。三年，取泽州。龙纪初，又拔磁、二州。明年，取邢州既而潞州军乱，降于朱全忠，寻复取之。大顺初，诏张等会诸道兵于晋州，进讨克用，不克克用败兵，取晋、绛二州，仍引兵还。二年，克云州时赫连铎为云朔防御使，屡与幽州帅李匡威侵河东，因攻克之。寻悉定代北地，振武诸城镇皆置戍焉。景福初，邢、、磁三州叛邢节度李存孝以三州叛降全忠。乾宁初，复收三州，又克卢龙，尽平其地因表刘仁恭为留后。三年，、岐、华三帅犯阙，克用奉诏西讨，帅走死王行瑜也，进爵晋王。四年，刘仁恭以幽州叛。光化初，邢、、磁三州，复为朱全忠所陷。又潞州复叛，寻复潞州，又拔泽州时又取州及怀州，旋复失之。天复初，全忠合诸道兵来攻，于是沁、泽、潞、辽、汾诸州望风降溃，进攻晋阳，不克而去。克用乃复取汾、沁、辽三州继又取慈、隰二州，旋陷于全忠。天三年，潞州来降。四年，全忠篡位，遣军围潞州。明年，克用卒，子存勖嗣。盖东守潞州，西限丰、胜，北至云、朔，内保汾、沁。唐室既亡，晋所恃以与梁争者，仅十有余州而已。

　　而朱温据汴，遂成篡弑，僭号曰梁。

</div>
    <div class="pagination">
<a href="读史方舆纪要_page31.html">上一页</a><span>...</span><a href="读史方舆纪要_page27.html">27</a><a href="读史方舆纪要_page28.html">28</a><a href="读史方舆纪要_page29.html">29</a><a href="读史方舆纪要_page30.html">30</a><a href="读史方舆纪要_page31.html">31</a><span class="current-page">32</span><a href="读史方舆纪要_page33.html">33</a><a href="读史方舆纪要_page34.html">34</a><a href="读史方舆纪要_page35.html">35</a><a href="读史方舆纪要_page36.html">36</a><a href="读史方舆纪要_page37.html">37</a><span>...</span><a href="读史方舆纪要_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
