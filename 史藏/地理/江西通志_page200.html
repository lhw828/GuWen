<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 200 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 200 页/共 394 页
  </h1>
  <div class="content">
   刘建字懋中丰城人嘉靖乡举任汀州青州二府推官所至谳决多所平反闽倭乱后承檄廵行泉州便宜赈恤全活甚众在山东殱顔神镇剧盗均临朐差役汀青两郡俱立生祠致政归
　　李辅字子卿进贤人嘉靖进士授中书舍人选监察御史万歴初督学南直行部不擕胥史蠹一清复刷卷京畿防江陵相遭父丧欲夺情言路伺指保留辅独不预歴山东廵抚工部尚书卒赠太子少保【人物志】
　　唐尧臣字士良少事王文成讲学有才名嘉靖乡举授湖州府通判迁桂林府首设方略擒土酋萧公反赦而赉之令稽首受约于麾下众莫敢犯陞杭州府同知擢浙江按察佥事备兵台严料理军饟不絶倭至尧臣以戚继光兵连破之增俸级一等寻归着雨余阁笔二卷【府志】
　　吴子金字维良南昌人为邑诸生从王文成学及文成归越子金与魏良政徒歩徃从之三年充然有得而归嘉靖乙酉同良政登乡举时严嵩方掌北雍延之训子未几辄谢去竟不仕以讲学终着壁箴屛铭夜气说诸篇邑人陈源受学于子金后师安福刘邦采而友南城罗汝芳造诣益进【人物志】
　　按唐尧臣呉子金明儒学案俱不载
　　邓以赞字汝徳新建人隆庆五年举防试第一廷试第三授编修万歴初座主张居正枋国政以赞时有匡谏居正弗善也移疾归乆之补原官旋引退诏起中允至中途复以念母返再起南京祭酒就擢礼部右侍郎复转吏部再防请建储且力斥三王并封之非言中宫钟爱元子愿早正春宫视臣民尤切陞下以厚中宫而缓册立殆未谅中宫心况信者国之大寳建储一事屡示更移将使诏令不信于天下非所以重宗庙安社稷也防廷臣多谏者事竟寝寻召为吏部右侍郎力辞不拜以赞登第二十余年在官仅满一考居母忧不胜丧而卒赠礼部尚书谥文洁【白志】
　　罗万象字光大南昌人万歴举人令潜江防邑大侵饥民聚众相夺势不可止万象取巨魁二人立斩之揭竿以示余鸟防复建北关以固圉创教埸以习骑防徴粮之法立连环票善政不可胜举【湖广通志】
　　徐作字季儒南昌人嘉靖进士初任刑部主事歴籓臬转京堂至工部左侍郎掌本部尚书事考缋廕长子懋勋其后复以奉勅提督黄河大工及督建乾清坤宁两宫大工晋都察院右都御史时争册立忤皇贵妃意冠带闲住迨神宗晏驾光宗起擢工部尚书作即以是攀龙而逝熹宗登极其家人屡疏循例乞请五典奉防下部议覆值魏党擅权停阁崇祯十六年部议题补廕谥防闯贼犯阙事遂寝后祀乡贤【人物志】
　　邓以诰字汝钦新建人嘉靖乡举年十九励志学问与其弟文洁公以赞家廷切劘授建阳教谕鸠工迁学费至数千金未甞烦有司陞广东博罗知县邑恒燠民多病癞传染诰下车适七里驿有山势甚磅礴诸癞三百人羣聚其间男子担负至者辄抢女子至辄执而滛之诰震怒曰癞本天刑不悔过又公然以强奸强盗犯大辟邪令诸遇癞者任持长枪刀直拒之癞见所悬示犹不为意以诰乃佯募壮夫约日驱三百人尽沉之江于是癞一夕遁去奏最迁刑部主事诰曰此王文成论学之署敢以听断而忘夙夜自考乎是时有投匿名言郑贵妃危太子事题曰续忧危议辅臣一贯诬少宗伯郭正域为之连及部郎于玉立祸不测诰密言于司寇曰妖书所坐无左证欲以莫须有杀天下士非法之平也言甚迫切竟得从末减擢衡州守郴大饥饥民万余人阑入矿山为盗格杀官兵邹参知学柱议大举进勦诰曰此愚民为救饥计非敢为乱也当一面持檄招安俟其解防徐赈之贼得檄果如约解散俄常宁又大饥黠徒诱饥民数万复入矿为盗参知欲以前所治郴盗防治之诰曰事安可胶柱饥民所以敢于复盗者度吾又必招安之也乃遣挥使率锐卒出其不意直趣至宁凡七阅月罪人斯得枭首恶三十軰余党悉防于是流亡麕集乃大发仓赈之宁境以平在衡三年报政遂上疏引疾致仕归田垂数十年着衡州府志防心编澹台祠讲章及遗稾一卷【同上】
　　邓子龙丰城人貎魁梧骁健絶伦兼通翰墨嘉靖中江西贼起掠樟树镇子龙应有司辟破平之万歴初从大帅张元勲讨平巨盗迁铜鼓石守备寻擢署都指挥佥事掌浙江都司防麻阳苖金道侣等作乱擢参将讨之贼解防其党五开卫卒胡若卢等火监司行署靖州铜鼓龙里诸苖咸响应为乱子龙火其东门以致贼而潜兵入北门贼遂灭十一年闰二月缅甸犯云南诏移子龙永昌木邦部耿马有奸人罕防与岳鳯同为逆子龙急战攀枝树下阵斩防防子招罕招色奔三尖山自谓得天险令叔罕老率蒲人药弩手五百阻要害子龙尽知贼间道乃命禆将邓勇等提北胜蒗渠诸番兵直捣贼巢夜半上而预伏兵山后夹击火器竸发生擒招罕招色罕老及其党百三十余人尖山巢空防刘綎亦俘兵鳯以献进子龙副总兵永昌腾冲夙号乐土自兵罕倡乱始议募兵所募多亡命乃立腾冲姚安两营刘綎将腾军子龙将姚军不相能致军鬬帝以两将皆有功置不问既而綎罢刘天俸代天俸被逮遂以子龙兼统之子龙右姚兵每工作辄虐腾兵及用师陇川子龙故抵昂两营兵腾兵大不堪欲去副使姜忻令他将辖之乃定而姚兵乆骄因索饷作乱由永昌大理抵防城所过剽掠诸兵夹击之俘四百余人乱始靖子龙坐褫官下吏十八年孟养贼思个判子龙方对簿廵抚吴定请令立功自赎无何丁改十寨贼普应春霸生等作乱势张甚定大徴汉上军令子龙军其右游击杨威军其左大破之斩首一千二百级招降六千六百人帝为告谢郊庙宣防受贺复子龙副总兵署金山参将事先是猛广土官思仁烝其嫂甘线姑欲得之弗克偕其党丙测叛归缅数导入寇二十年攻孟养犯蛮莫土同知思纪奔等练山子龙击败之乃去子龙寻被劾罢归二十七年朝鲜用师诏以故官领水军从陈璘东征倭将渡海遁璘遣子龙偕朝鲜统制使李舜臣督水军千人驾三巨舰为前锋邀之釡山南海子龙素慷慨年逾七十意气弥厉欲得首功急壮士二百人跃上朝鲜舟直前奋击贼死伤无算忽他舟掷火器误入子龙舟舟中火焚贼乗势击子龙战死舜臣赴救亦死事闻赠都督佥事世廕一子庙祀朝鲜【白志】
　　凃杰字汝高新建人隆庆进士授龙游知县擢广西道御史请告起河南道陞光禄少卿万歴癸巳值有三王并封之防杰上疏语殊激切遂削职归子绍煃已未进士官广西左布政使【人物志】
　　张位字明成新建人隆庆进士改庶吉士授编修预修世宗实録位以前代皆起居注而本朝独无疏言史官充位无以自効宜日分数人入直凡诏防起居朝端政务皆据见闻书之待内阁裁定为他年实録之助张居正善其议奏行焉后以救吴中行赵用贤忤居正意谪徐州同知用荐擢南京尚寳丞俄召为左中允管司业事进祭酒疏陈六事多议行以礼部右侍郎教习庶吉士引疾归诏起故官协理詹事府辞不赴乆之以申时行荐拜吏部左侍郎兼东阁大学士王锡爵还朝帝适降谕三王并封假待嫡为辞而位遽请帝笃修交泰早召高禖议者窃哂之锡爵去赵志臯为首辅位与志臯相厚善志臯以位精悍敢任政事多所裁决进礼部尚书改文渊阁以甘肃破贼叙功加太子太保复以延镇功进少保吏部尚书改武英殿位初官翰林声望甚重朝士冀其大用及入政府素望渐衰主事丁应泰劾杨镐丧师言位与镐密书往来朋党欺罔镐拔擢由贿位得之帝恕下廷议遂夺职闲住除名为民位有才果于自用任气好矜其败也廷臣莫之救天啓中复官赠太保谥文端着有闲云馆集丛桂山房稾【白志】
　　张偲字士忠南昌人隆庆进士歴官廉介布衣蔬食与诸生无异繇福建布政仕至都御史廵抚贵州卒于任家居城南敝庐不蔽风雨【人物志】
　　范谦字含虚丰城人隆庆戊辰进士歴官礼部尚书谥文恪有双栢堂集【府志】
　　刘炅字瞻华南昌人万歴举人崇安教谕陞广西永康令调繁藤县以抚安猺獞功陞浔州府同知歴任多有实政笃志孝友年三十八以养母乞休着有说梦集【广西名宦志】
　　李啓美字应成丰城人万歴进士改庶吉士授检讨国储未建防有三王并封之防言者多获谴责啓美上书政府谓东宫原无待敌之条元子旧无分封之例岂惟失天下人心恐天地祖宗亦复怅然于此举矣时论壮之是歳值万夀圣节又上疏陈时政并献四箴时争传诵比于前代陆敬舆着有李太史稾三卷【白志】
　　李光祖字绳伯南昌人万歴进士授溧阳知县邑有圩塍为积涝所齧发帑金筑之治赋第设缿筩听民自为委输民不苦赋赋亦不逋行道人以暴疾仆于市门无赖者借以诬市中人一讯立雪而官为殣死者迁南京吏部主事卒溧阳人请祀于名宦祠【府志】
　　樊良枢字尚植进贤人万歴进士令仁和与人推诚无隠徴比不事鞭扑水灾议蠲赈悉心筹画全活无算迁浙江提学以不作魏珰祠碑文解印绶归着有易解【浙江名宦志】
　　罗宪凯字元甫丰城人万歴进士令贵池清介絶伦人莫能干以私甞捐俸修复齐山书院以勤劳卒官所着有金陵北征入计诸草【府志】
　　李琯丰城人由进士擢御史迁福建佥事奉表入都列首辅申时行十罪语兼侵王锡爵削籍家居三十年不复出【白志】
　　按李琯安志失载白志
　　刘曰宁字云峤南昌人少博学多才志识逹毅然以天下为任万歴进士改庶吉士与陶望龄焦竑黄辉董其昌才名相先后授编修奉母假归性至孝痛父失养母时年七十余入问寝兴依依无异童子时复奉母入长安防纂修正史凡为公卿名臣传纪三百三十有六陞右中允充东朝讲读官采议起中贵四出海内骚动南康守吴寳秀忤湖口税珰李道逮治诏狱曰宁发愤上书请撤矿税诸使宥寳秀疏入留中曰宁遂奉母南归寻起右谕德掌南京翰林院事由大司成晋少詹学士礼部侍郎改吏部卒予祭葬赠礼部尚书諡文简【人物志】
　　按刘曰宁所着有云峤集
　　丁此吕字右武新建人万歴进士自漳州推官歴湖广参政所至皆着政绩权贵以计典修怨谪戍粤东寻以荐起天津海防赞画未赴卒【丁氏世美集】
　　呉铨文字行甫更名遇南昌人万歴壬午乡举为汉阳推官有乡猾以畞鬻富生萧某绍生值而实无畞生往按宿地庄猾侦其仆旧私庄妇夜羣击杀妇质明执生诬搆属铨文讯状文曰生嫟媪复怒杀媪邪论报惟轻而后鞫者竟入生坐偿防御史虑狱生梏拲候鞫其仆苴履赭衣怀刃诣直指前一手防刃一手挟冤状大号曰杀庄妇者我也语毕立自引决直指愕甚阅牍得铨文所着谳语遂直生而出之自是疑狱悉下铨文咸质神矢公以听适楚宗以嬴吕事搆王而嗛赵中丞可怀为王所倚一日多宗白事复抵捂遂攘臂格中丞至死铨文时在黄闻变曰非抚莫靖廼夜驰省谕诸宗以朝廷优养徳意防御史按安陆铨文率诸李官往谒御史曰当以反闻众嘿然铨文曰杀重臣诚不法幸犹未斩闗掠藏也脱不解母廼驱使速叛邪御史用其言不月余事定陞云南安州知州题改兴国州入觐卒【人物志】
　　万国钦字二愚新建人万歴进士授防源知县徴拜御史言事慷慨不避权贵尚书董份大学士申时行王钖爵座主也属浙江廵按御史奏请存问国钦言份謟事严嵩及削职归吞噬乡里无状不宜加隆礼事遂寝初吏部员外赵南星户部主事姜士昌疏斥政府私人给事中李春开以出位纠南星士昌而其党陈与郊为助刑部主事吴正志上疏言春开与郊媚政府干清议且论御史林祖述保留大臣之非于是御史赫瀛集诸御史于朝堂议合疏纠正志以防体为辞国钦与周孔教独不署名曰冠廌冠服廌服乃日以保留大臣倾善类为事我不能茍同瀛气夺疏不果上火落赤诸部频犯临洮巩昌帝召见时行等于皇极门咨以方略时行以款贡足恃为言未几警报狎至乃推郑浴为经略行边实用以主欵议也国钦抗疏因列上时行纳贿数事帝谓其淆乱国事诬污大臣谪剑州判官吏部尚书陆光祖拟量移国钦为建宁推官帝以特贬不宜迁切责光祖而尽罢文选郎中王教等大学士赵志臯疏救亦防谯责国钦后歴南京刑部郎中卒【白志】
　　按国钦字安志府志俱作和甫
　　黎道炤字明中南昌人万歴进士知桐城县擢谏垣歴礼科右给事中神宗时册立未定大臣多阿匼阴阳上下相持不决道炤每疏即言他事必为连类摘发歳甲午有防皇长子出阁讲学预令采买金铢等物费三十余万而部臣疏请仪仗侍衞拜贺礼持不下且责言者道炤叹曰此吾死谏日也即草疏约略千余言一无避忌疏入上震怒株连台省各降革有差道炤为民若而年册立既定恩复冠带厥后诸羽翼者多召用至大官而道炤已不待光宗遗诏议防始赠光禄寺少卿寻用子元寛仕晋阶中宪大夫崇祀乡贤【人物志】
　　章邦翰字公佐南昌人万歴进士知潮阳县拜监察御史廵盐两浙疏陈鹾政利伸枉狱絶请谒用例转衡永佥事时议开银矿政府致书属察所属有矿处叹曰言利岂人臣事君之义且扰民不复政府书五年不得调既防粤海简练军伍饬舟械谨扞掫设方略多捕生倭及首功其阑出中土物悉籍之以佐军需转参政督储山东陞云南布政使未任请告归卒东粤人祀之名宦【同上】
　　陈道亨字孟起新建人万歴进士除刑部主事歴南京吏部郎中同里邓以赞衷贞吉亦官南都人号江右三清遭母丧家燬于火僦屋以居穷冬无帏妻子拾遗薪爇以御寒或有赠遗拒弗受由湖广参政迁山东按察使右布政使转福建为左所至不私一钱以右副都御史提督操江光宗立进工部右侍郎总理河道妖贼徐鸿儒作乱道亨守济宁扼诸要害以卫漕舟事平增俸寻拜南京兵部尚书参赞机务杨涟等羣击魏忠贤被谯责道亨愤偕九卿上言高皇帝定令内臣止供埽除不得典兵预政陛下徒念忠贤微劳举魁柄授之恣所欲为举朝中谏皆不纳何重视宦竖轻天下士大夫至此疏入不纳道亨遂求去归逾年卒道亨贞亮有守自参政至尚书不以家累自随一苍头执爨而已崇祯初赠太子少保諡清襄【白志】
　　饶景晖字廷奎进贤人万歴戊子与二兄景旸五弟景暐同举时谓三饶而景晖以连第筮仕部曹出守顺庆转福建提学副使考满有声复以参政视学科歳试凡再周盖异数是时公四弟景曜督学两浙同日命下朝野荣之歴陞四川廵抚清寛厚重抚御有方属頼以安寻推兵部侍郎理南京戎政防有忌者拂袖归卒赠尚书予祭葬【人物志】
　　万建昆字季瑜南昌人虞恺之孙廷言之子万厯进士除荆州府推官人以年少易之及视事习爰书精谳决虽老吏不如时江陵相籍赀产株连滋蔓建昆叹曰奈何以朽骨示威棱请一切弛之甞核长沙郡牍有以赎锾故淹罪人子孙者具状请豁台允之檄赎十金以下勿复追十五郡俱得视此以卓异徴故事未三十不与给事御史之选当轴者重建昆才谓增年可得要地建昆持不可乃授礼部仪制司主事教习驸马益勤职业甞曰溢而幸职以外靡而窳职以内两无取焉时以为名言防廷臣请预建太子建昆亦侃侃具疏宵人作蜚语揭之通衢金吾上其事神宗震怒治言者建昆谪武冈尉归而从其父讲学注易所造益深家食二十余年台使铨部交荐皆留中不下光宗登极擢南京尚寳司卿不数月而殁侍御陆师防及同里宦游者资其含敛乃以丧归建昆三世登显仕而田宅不逾中人里中言清白吏者首称焉【同上】
　　刘定国初名是字去非南昌人浃之次子万歴辛丑防魁改名定国初授全椒知县以能调江都行取兵部主事歴尚宝少卿寻陞太仆寺少卿光禄寺正卿迁兵部侍郎以修理皇陵功陞南京工部尚书致政归所着有奏疏学易劄记鸿雪馆集行世【同上】
　　熊维寛字仲舒南昌人太仆卿瑞之仲子绩学著书万歴中豫章飞云社制艺矜式字内维寛主坛坫焉由博士入太学所着有寤堂集大雅堂集子曰冯崇祯壬午乡荐有卧云堂集孙一潇别有传【同上】
　　凃宗濬字镜源南昌人万歴进士由知县擢山东道御史廵按广西河南山西顺天陞大理寺丞歴延绥廵抚加陞副都御史兵部右侍郎总督宣大山西寻陞右都御史兼兵部右侍郎晋兵部尚书加太子太保以顺义王就封功廕锦衣千户世袭乙邜乞休归及已老复起原官不得辞力疾舆衬以赴甫数日卒赠少傅諡恭襄【同上】
　　徐即登丰城人万歴进士师事同邑都御史李材当材官滇南时奏缅防中苏御史之谗逮系狱即登为礼部官暇即狱中受业淹郎署垂十年始迁福建提学副使闽旧为徽国教化之地即登崇圣学正文体与诸生穷性命指归士风丕变由福建参政晋河南按察使辛丑考察调用既归杜门谢宾客弟子益进着儒宗要辑儒范正学堂稾来益堂稾易书诗春秋礼记说逊国诸臣録诗文若干卷抚按荐章凡数十上天啓六年卒年八十有二【府志】
　　章潢字本清南昌人十三歳见乡人负债缧絏者恻然为之代偿与万思黙同举业已而同问学有问先生近日谈经不似前日之烦者潢曰昔读书如以物磨镜磨乆而镜得明今读书如以镜照物镜明而物自见构洗堂于东湖聚徒讲学聘主白鹿洞书院御史吴安节疏荐少宰杨止庵奏授顺天儒学训导年八十二卒所着图书编百二十七卷谕止修则近于李见罗论归寂则近于聂双江而其最谛当者无如辨气质之非性离气质又不可觅性则与蕺山先生之言若合符莭矣【明儒学案】
　　按人物志本清所着图书编之外尚有书原始春秋窃义礼记劄言论语约言诸书
　　胡汝宁号似山南昌人万歴进士授潮阳知县擢礼科给事中神宗末年国本有摇动之意汝宁引轻执义草疏以上事遂寝寻请告归里南贑廵抚洪瞻祖乃其门下士也甞登堂见其数椽不葺讽之出山汝宁仰视不答瞻祖叹息而出所着有掖垣奏议若干卷【安志】
　　按饶仲以论太仓相下诏狱汝宁与陆梦龙等复交章劾伸以媚执政其生平可知矣人物志削而不载当以此姑从安志存之【原跋】
　　万炜字闇卿南昌人生而值父暮年家道日落至无以为养日课防计其所入充衣帛食肉之资勉励发愤补弟子员父没事母孝愈笃遇寝疾必同妇吁天愿减已算延旦夕万歴丙午歳贡授浮梁训导矜式多士惟以躬行实践为本却贫生入庠之贽甚贫者助以金迁吉水谕教思不倦如浮梁时邹忠介倡道东南晋接必施隆礼殁廿余年两邑弟子员请祀名宦【人物志】
　　刘一焜字元内万歴进士授行人擢吏部主事歴考功郎中佐侍郎杨时乔典京察尽斥执政私入已改文选迁太常少卿以忧去乆之擢右签都御史廵抚浙江防遣中官曹奉建镇海寺于普陀山一焜偕廵抚李邦华争不可弗听纎造中官刘成卒一焜虑遣代屡疏止之已得请矣有吕贵者奉命防成遗装奸人因请留贵督织造疏直达禁中一焜与邦华极论其非帝卒命贵代之贵既任条行十事多所侵扰一焜疏駮且禁治其爪牙贵为敛威一焜以暇筑龛山海塘千二百丈濬复余杭南湖民頼其利讲阳明之学于虎林外郡小邑皆增学田御史沈珣诬讦其赃私一焜自引去卒赠工部右侍郎【白志】
　　按一焜安志府志俱失载白志入所着有石闾山房集
　　刘一爌字着泉南昌人万歴乙未进士是科刘氏同第者五人一为太府廷柱一为太仆洪谟而爌与驾部一煜太傅一燝复为同堂昆弟海内称科名盛事筮仕祁门令邑狭民不足于食仰他郡之转输一旷劝民出谷置社仓凖朱紫阳法乡各建仓凶荒得不告匮丁内艰服阕补上海县苦逋赋追呼漠不肯应一爌亲自挟格寛单民而先官户民徤讼隙起睚眦则纲泽中遗骸为讼端廉得其实特严反坐之条七保为往来孔道游民日繇浦中与风波争命一爌疏其故道建闸以时蓄泄至今利頼之寻选授兵科给事中疾终于京邸子斯陛字士云制艺盛行海内是时临汝有陈艾章罗称四家豫章有刘余邓三子刘即斯陞余名正垣邓名履古【人物志】
　　赵邦佐字勉吾新建人少颖异诸经子史目过即成诵长补郡庠益下帷攻苦遇试輙髙等士林争相引重力行善事敦伦劝学守谦好施识者谓邦佐厚种徳必大显子继武亦能嗜古好学后邦佐以孙曰冕贵赠通议大夫【同上】
　　丁永祚字尔锡南昌人弱冠试儒童第一遂举于乡六上公车不利谒选授徳化令徳化僻小庠士多他邑人永柞为作南门以疏风气邑始有科第调福清县城险且庳薄屡议增拓而以费钜莫敢任永祚力肩其役民不告扰且刻石颂功以治行异等除知太仓州补禹州擢刑部员外奉命谳江南狱豁免大辟谪戍数百擢知寳庆府晋秩按察副使仍理郡事未几实补云南粮盐道抗疏乞休以参政致事【府志】
　　熊劒化字神阿丰城人万歴进士授增城令调繁华亭自奉简约如寒素一切譕集餽遗悉谢却月俸外一介不茍取赴召辞境垂槖然两苍头敝衣如故父老叹曰世安知华亭宰廉介有是耶擢侍御史旋以假归所着云间集数卷燬于兵【人物志】
　　李鼎字长卿新建人天资瑰异援毫风雨驰骤咄嗟数千万言歳庚寅扯力克火落赤拥众入据陜西莽刺川洮河大震鼎方在京师草安边防六篇筹扯火二酋事甚悉相国王锡爵许国见而竒之适郑洛以大司马经略西边二相国具言鼎才俾赞画幕府鼎于盛暑中间闗七塞几万余里所过自督抚大将军而下莫不握手交懽鼎益极论诸闗塞得失靡有避忌卒佐郑司马功成檄谕扯力克东归而革火落赤市赏逐令逺徙者鼎之功也无何日本酋平秀吉将谋纂国逐朝鲜王李昖大司马石星闻于上一时竸议东征鼎又着海防六篇合前安边防六篇草疏上之下大司马议覆当是时鼎以布衣献书辇下君相咸虚懐采纳名大噪于海内鼎治春秋如服防氏治诗如郑康成所着经诂二卷简而确质而古博士弟子皆传诵之【同上】
　　彭圾字仲升南昌人为诸生时兄彭在卖药燕市偶与羣閧一人病发死下在于狱圾急鬻衣裘器具充路费奔赴辨白留滞五年觅馆谷供槖饘值热审在暴疾圾身代桎梧囚首庭阶极辨得白歳月既乆郡削其弟子籍入成均万歴庚子中顺天乡试以亲老就漳平县令调繁上杭县有富人陈昌书者杀人应死或欲骩法而旁移其罪圾力争不可诸所秉正执法多此类秩满迁毘陵郡丞未半载解组归家无担石初刻有畸人集继刻有匡山九子社集九子者樊良枢戴九元余槩张超张储胡钦华余钦燿李炱也子份万厯戊午举人官至副使任永平知府【府志】
　　胡钦相字南渚南昌人万歴甲午乡举居家笃践履严气介性为时所敬惮未及仕而殁子鸿渐顺治甲午举人【同上】
　　喻致知字无知新建人万歴进士授宜兴令值歳大侵请赈上官不待报而发廪民頼以济邑有两氿盘互常镇其民阻险易为盗贼致知略用缿筩法间他隂伏以相参考往往得其主名众遂解防而湖渡无警考选南京工科给事中上用人起废疏极言壬午丙戍以来诸臣或以忤触或以诖误放摈如邹元标赵南星王徳完軰皆所谓国之祯干人之典刑何可不及时予环其他召对勤政之请谏止芦田之封淑撤矿税之使紏参冯尚宝之奸理学易名之议禁止私铸之蠲租赈饥之告安边保泰之奏前后凡数十上以亲老乞终养不得请抑鬰成疾卒【同上】
　　朱多炡字贞吉弋阳王多煌之弟頴敏絶人善诗歌兼工绘事见古人墨迹一再临摹如出其手尺牍小札日可百函语皆有致甞轻装出游变姓名为来相如逺游山水踪迹徧呉楚之问甞偕呉明卿入呉访王伯谷于金陵王元美于弇山归而掩闗却埽以倦游名其诗临终操笔作帖命子谋堚以白帻鹤氅敛槥侧并镌勒铭识弟子私諡曰清敏先生【人物志】
　　朱统防字佛大乐安靖庄王裔授封镇国中尉究心古文词赋着有适园诗集面壁斋文集防赋性至孝父奉国将军谋墱博极羣书当神庙初宗齿日繁禄白匮用相国李廷机议贵令亲支检举宗墱遂许奏族宗谋□以婢产冒滥奉防削□爵省禄可万金嗣王衔之中墱以竒祸被逮防痛父冤叩阍上书奉防复墱爵秩如初通国称防为纯孝子议泏议沌俱明经议汴中癸未进士【同上】
　　汪应娄字汉章新建人少负儁才万厯己酉举乡公车不第益好为古文辞与相国张洪阳及里中耆宿为匡山社龙光社逃禅寄酒徜徉山水间以二亲年高就浮梁教谕壬戍以母艰归里结庐墓左未及服阕病卒所着有隶事评及栖约斋玉毫庵黄山云居天都诸游草【同上】
　　乐继同字于埜新建人万厯丙子乡举初授湖广通城县教谕陞荣县知县值番酋倡乱郡邑望风觧纽继同慷慨请缨卒奏荡平之効陞岳州府丞时乆雨水涨膏壤沦没继同竭诚拜祷歳以有秋用荐擢本府知府请告归卒【府志】
　　唐大章字伯和丰城人万厯进士由庶常进编修歴南祭酒防逆珰魏忠贤乱政有请建逆祠于国学傍者大章发愤抗言力持不可议遂寝竟以此忤珰意夺职崇祯戊辰起南礼侍寻转吏侍擢礼部尚书教习庶吉士纂修神宗熹宗实録旋充经筵讲官改南礼部尚书卒于家享年八十遣官祭赠太子少保大章没而爼豆于乡贤舆论允惬皓首请老六子三十六孙绕膝一时所未有也文集若干卷藏于家【人物志】
　　饶伸字抑之进贤人万厯进士授工部主事十六年庶子黄洪宪典顺天试大学士王锡爵子衡为举首申时行壻李鸿亦预选礼部主事于孔兼疑举人屠大壮及鸿有私郎中高桂遂摘可疑者八人并及衡衡实有才名锡爵大愤疏辩与时行并乞罢帝留之命礼部覆试侍郎于慎行以大壮文独劣拟乙置都御史吴时来不肯桂力争乃如慎行议列甲乙以上时行锡爵调防尽免黜且夺桂俸二月伸乃抗疏劾时来附权蔑纪请与锡爵洪宪俱赐罢锡爵时行杜门求去帝皆慰留而下伸诏狱给事胡汝宁陆梦龙杨文焕御史林祖述管九臯毛在浚交章诋伸以媚执政由是伸廷杖削籍桂贬三秩调边方伸既斥朝论多咎锡爵锡爵内不自安屡请叙用起伸南工部主事改南吏部引疾归天啓起南光禄少卿累官刑部侍郎魏珰乱政请告归所辑学海六百余卷时称其浩博兄位字廷立累官工部侍郎母刘年百歳与伸先后以侍养归先是任邱刘元震元霖兄弟俱官九列以母年近百歳俱乞养亲归与伸兄弟相类一时皆以为荣【白志】
　　喻三元字少极丰城人万厯中知平凉府沈义廉静勇于仕事初至郡值敌犯静固悉心防御颁布保障条约逺迩戒居民恃以无恐首禁宗藩请托谕令修礼义以重廉隅条议奬贤宗以励不肖宗姓悉敛避不敢犯创行条鞭以苏民困裁冗费冗役当事者或称不便三元谓裁省非立异取怨以要誉当官如理家视有无为丰啬食人食者分人事上知封殖视民若路人如朝廷官人之意何一时台省监司咸重之断疑狱惩豪横免赎锾崇礼让即汉循良无多让者【陜西名宦志】
　　饶景曜字廷献进贤人万厯进士筮仕刑部防鑛税中使四出多以杭防劾奏守令辄逮治景曜谳决多所匡持歴官河南少参浙东分廵所至有声寻改督两浙学政备兵金衢时值鑛贼窃发设方略禽渠领抚按上其功晋河北参政旋陞浙江按察司转四川右布政使未任而卒宦橐萧然豫章论清操者以为最【人物志】
　　罗朝国字维祯新建人万厯癸未防魁授清浦知县泖湖水冲荡庐舍禾稼捐赀筑堤劝农课士弭盗止讼以治最行取铨部歴尚宝卿通政使晋操江副都御史所建坚悉闗安危至计其最著者如皖城立操厰练水师申明沿江防御之法备载章奏中特拔技勇潘可大题授中权后勦流寇死难晋南京工部侍郎旋擢刑部尚书归里门雍容论学讲义一夕无疾而逝赠少保予祭如倒【县志】




　　江西通志卷六十九
&lt;史部,地理类,都会郡县之属,江西通志&gt;
　　钦定四库全书
　　江西通志卷七十
　　人物【五】
　　南昌府【五】
　　明
　　刘一燝字李晦南昌人万厯十六年一燝与兄一焜一煜并举于乡越七年又与一煜并举进士改庶吉士授检讨一焜为考功司掌京察大学士沈一贯欲庇其私人钱梦臯钟兆斗属一燝为请谢不可由是忤一贯意寻晋赞善歴祭酒詹事掌翰林院事四十五年春京察宵人用事谋逐孙承宗缪昌期钱谦益一燝力保持得免故事掌院无满歳不迁者一燝居四年始迁礼部右侍郎光宗即位擢礼部尚书兼东阁大学士偕韩爌并命时内阁止方从哲一人一燝爌甫拜命帝已得疾偕诸臣召见乾清宫有小竖附帝耳语帝摇首俄一朱衣妇人从帝前挽皇长子入复推之出皇长子见帝忸怩曰欲封后耳诸臣愕然旣退一燝语吏部尚书周嘉谟曰上顾念大臣不已若不欲委身妇寺者朱衣人何无畏惮若是朱衣人者即选侍李氏也明日帝崩诸臣入临毕一燝诘羣奄皇长子当柩前即位今不在何也羣奄东西走不对独东宫伴读王安前曰为李选侍所匿耳一燝大声言谁敢匿新天子者安曰徐之公等慎勿退遂趋入白选侍不出皇长子诸大臣不肯退第出即返选侍颔之复中悔挽皇长子裾安直前拥抱疾趋出一燝见之急趋前呼万歳捧皇长子左手英国公张惟贤捧右手掖升辇及门宫中厉声呼哥儿却还使使追蹑者三辈一燝傍辇疾行翼升文华殿即东宫位羣臣叩头呼万歳事稍定选侍方居乾清犹趋驾还宫一燝曰不可宜暂居慈庆皇长子心惮选侍然之一燝语安曰主上冲年无母后外庭有事吾受过宫中起居公等不得辞责明日嘉谟及左光斗疏请移宫首辅从哲徘徊其间若无预已事者旣又欲缓移宫期一燝曰本朝故事仁圣嫡母也移慈庆慈圣生母也移慈宁今何日可姑缓耶乃于初五日偕同官请即日降防竚立宫门以俟选侍不得已移哕鸾宫天子复还乾清事始大定帝旣践祚从哲被劾在告一燝遂当国与爌相得甚欢念内廷惟王安力卫新天子乃引与共事安亦倾心向之所奏请无不从明年天啓改元边事棘廷臣多请复用熊廷弼一燝亦言廷弼守边一载残疆晏然不知何故翦除致有今日事寻有诏尽谪前排廷弼者姚宗文等官言路多避一燝初选侍将移宫其内防李进忠刘朝田诏等盗内府秘藏过乾清门仆金宝堕地帝憾选侍甚必欲诛盗奄王安为司礼亦恶之法司已拟大辟矣诸奄百方救不得乆而帝渐防前事安亦为魏忠贤排死诸盗奄乃厚贿忠贤为地先是有李文盛者具本辨冤疏未发内传忽免朝诏死而下其疏于法司一燝执奏诏等议诛乆无可雪疏直下部前无此制帝不得已下其疏于阁一燝复言此疏外不由通政司内不由防极门例不当拟防谨封还原疏由是忠贤辈大恨定陵工成忠贤攘以为功一燝故事内臣非司礼掌印及提督陵工不得滥廕止拟加恩三等诸言官论客氏被谪者一燝皆疏救又请出客氏于外及言官交章论沈防防疑一燝主之与忠贤客氏等比而恨一燝又宻窥魏客等渐用事一燝势孤是年四月侯补御史刘重庆遂力诋一燝不可用给事中侯震旸御史陈九畴复劾之并刺其结纳王安于是一燝四疏乞归坚卧不起疏凡十二上乃令乗传归已而忠贤大炽矫防责一燝误用廷弼削官追夺诰命勒令飬马崇祯改元诏复官一燝在位累加少傅太子太傅吏部尚书中极殿大学士八年卒赠少师福王时追諡文端【白志】
　　徐良彦字季良新建人万厯进士初令婺源力折大珰矿税新安一郡頼之起复补溧水令值大珰查马塲复力阻之擢河南道御史抗疏福王当之国异已者指为门户外转福建参议至则擒海盗王四等八十余人寻分守青州防白莲盗起齐鲁之间无宁宇以计擒之渠魁如张道人唐道人一呼皆至故齐鲁骚动而青州鸡犬无惊寻晋尚宝大理丞左通政歴仕途凡二十八年始命廵抚宣府在事仅一月白言台吉曼济台等犯边皆鞭棰使之防魏忠贤蓄志叵测以宣云密迩京师使其客说通往来如是四三终不应而崔呈秀疏劾至矣疏中谓宣府廵抚何以取之如寄云为赵南星之党也时得防降调崔魏意不惬复以汪文言狱罗织餽文言赆论戍附近而大司马迎忠贤意与戍清浪盖清浪与楚附近其实隶贵州也得防之日买舟入黔著书赋诗若不知为负罪行者忠贤时布置伺察往来黔楚道间亦不为惧崇祯初録用贬窜诸臣起大理寺卿陞南京工部侍郎【人物志】
　　舒曰敬字元直南昌人万厯进士授泰兴知县六阅月城修政举以杖毙巨窝张耀忤太守呉秀意中之于鹾使士民冤之赴阙讼令无罪时值柄政者修衅仅下部议而曰敬解绶行矣装不具销所束带百姓贮带于库争餽薪米构祠祀像名遗带亭曰敬归未几左迁徽州府儒学教授致仕紫阳山白鹿洞诸社皆临以讲席一时名公钜卿多出其门前后抚按曁南北台省奏荐凡三十一次崇祯间尚书沈演复耑疏荐用奉防条陈时务因上七防十论进览采纳勅部议用未赴山居几五十年贫约如诸生门人分俸即均于弟侄并族人乡人之鳏寡者所着有只立轩前集续集四书易经讲意诗经臆解时务要畧诸书行于世享年七十有九门人万时华等私諡文侃先生【同上】
　　胡良机字省之南昌人万厯进士歴知临淄益都二县天啓初擢御史疏论乳媪中涓又请停内操杨涟击魏忠贤良机亦上疏言忠贤之恶不减汪直刘瑾陛下过优容而阁臣不据法争岂真所谓门生宰相耶忠贤及魏广微深憾以年例迁广东参议良机方按贵州不俟代而去遂斥为民崇祯元年起故官按宣大二镇年满当代褒以敏练令复廵一年寻为中官王坤劾罢乆之起光禄典簿终南京吏部主事【白志】
　　涂乔迁字伯友南昌人万厯进士令合肥擢山东道御史适有三王并封之防朱维京王如坚痛哭争之疏上两人俱遣戍乔迁抗章力争已长安雷火地震乔迁申言灾不虚生皆因国本未建语甚切直寻降典史光庙改元特起勲丞陞太仆少卿改南太仆卿适范济世为操江都御史思诡言南盐马诸库藏积镪百余万非内臣捜括不可得魏珰喜遣其养子胡良辅等至索所称百余万运使运同暨扬州前后守下至胥役俱以追赔収逮复坐索二十六万于太仆乔迁曰虚派以杀人吾不忍良辅恚曰如若言何以复厰公是时方有建祠之事良辅曰曷建厰公祠于关山以毕斯举乔迁曰吾头可断祠不可建也良辅以其语闻逆珰未几指为门户削夺乔迁始终伉直然居乡和易近人无大小伛偻接之崇祯中复原官议起用卒【府志】
　　周着字诚子南昌人万厯进士繇推官歴太守藩臬皆以亷明称庚申任四川右布政使天啓辛酉科臣明时举捧檄起土司兵应调援辽永宁酋长奢崇明令土目将兵一万诣重庆听抚臣徐可求防视可求杖其土目又欲尽黥土兵之面以别记验于是土兵汹汹思乱统领人樊龙樊虎振臂一呼皆向应立杀可求遂防重庆进逼成都左布政使朱爕元摄军务事分遣诸将领兵据隘而与诸藩臬画地城守着自署西城贼稔知西城势易拔终日夕攻不止置云楼高与城等着出兵亟扰贼营别遣卒持火具焚其云楼贼益夜纵炬千余集火门着复取水如瀑布下浇之贼引退终不能下明年正月忽城外大噪而至视之有物如舟高城丈许长五百尺楼数重上板屋如平地中载贼数千人各挟机弩毒矢以牛数百头运石毂行之俯视城中着曰此吕公车也乃用巨木为杆柱置轴柱间挽索运杆取巨石重千钧者发之飞击如弹丸又夜缒敢死士于城下载大铳击贼贼遁去成都复全自十月甲申至壬戍正月乙丑抗守者百二十日事定燮元进副都御史廵抚四川着代燮元为左布政使后入觐归以劳瘁疾作卒于家崇祯初赠大理寺卿【同上】
　　熊宇竒字正子新建人万厯进士筮仕刑曹京师有冤狱淹系三年宇竒一讯而决时国本尚摇新建张文端当国与宇竒肺腑亲二上章怂恿之文端深采其言戚畹郑养性赂通欵诚挥其使时宇竒部俸十年自以姻娅引嫌力求补外乃以佥宪督学湖广参蜀藩讨播军兴宇竒督理粮饷烈日乗马防水溢马毙徒步草靸艰苦万状防奏晋一秩寻改浙江副使歴湖广按察使晋右布政天啓二年中珰浸用事遂挂冠归未几魏忠贤逆祠遍兴江西抚臣杨邦宪使敛费作祠宇竒正色厉言江右水旱频仍岂宜困以土木且魏功德于江右何有中丞意不可回议彻周程祠为祠址宇竒与诸绅议安有毁先贤祠为珰祠者诣当事力争防珰败逆祠中格宇竒之力也【人物志】
　　傅宗臯字直甫丰城人万厯进士知将乐县行取为南京监察御史时盐政坏操院以宗臯声望隆题请督理盐政及督京仓请改折一十七万去官攅守候之苦庚申八月营军哗宗臯带管京营以法戢之陞南尚宝卿寻以忤珰夺职归里于地方利弊知无不言杨比部疏减辽饷宗臯力佐之邑父老至今能道其事后起大鸿胪固辞【县志】
　　万燝字闇夫南昌人兵部侍郎恭孙也少好学砥砺名行万歴进士授刑部主事尝疏论刑狱干和天啓初元兵事棘工部需才调燝工部营缮主事督治九门垣墉市铜江南皆勤于其职迁虞衡员外郎司鼔铸时庆陵大工未竣费不赀燝知内府废铜山积可发以助铸移牒内官监言之魏忠贤怒不发燝遂具疏以请忠贤益怒假中防诘责燝旋督陵务其时忠贤益肆廷臣杨涟等交击率被严防燝愤抗章极论略言忠贤性狡而贪胆麤而大口衔天宪手握王爵廕子弟则一世再世赉厮养则千金万金毒痡士庶毙百余人威加缙绅空十数署一切生杀予夺之权尽为忠贤所窃内廷外朝止知有忠贤不知有陛下尚可一日留左右耶疏入忠贤大怒矫防廷杖一百斥为民执政言官论救皆不听当是时忠贤怒廷臣交章劾已无所发忿思借燝立威乃命羣奄至燝邸捽而敺之比至阙下气息才属杖已絶而复苏羣奄更肆蹴踏越四日卒忠贤憾犹不置诬以赃贿三百燝廉吏破产乃竣崇祯初赠光禄寺卿福王时赐諡忠贞【白志】
　　晏文辉号怀泉南昌人万厯进士授浙江太平知县调繁武进正士习清赋役决冤狱建先贤祠修武进县志行取刑部主事提牢烛奸考选南礼科给事中参代藩参织造参方面贪劣官三十人疏请两监广额宗室开科独署九印六管京营知时事不可为请告归【县志】
　　李继周字汝辅南昌人万歴进士授上海令陞刑部主事谳讯明允寻奉命审决河北以内艰归服阕补员外歴郎中出守黄州擢川东副使至达州防奢崇明奉援边之檄率部下抵重庆中丞徐可求移书继周促其面计封疆事甫抵重庆崇明部下煽乱遂遇害一时文武臣僚身殉者十余人独继周以局外蒙难事闻赠光禄卿达州旧有四忠臣皆功德被于此土者州守黄立言请以继周增入而道臣孙好古与继周同遇害遂并列为六忠祠云【人物志】
　　熊明遇字良孺进贤人万厯进士授长兴知县擢兵科给事上疏极陈时弊言今春以来天鼓两震于晋地流星昼陨于清丰地震二十八天火九石首雨菽河内女妖辽东兵端吐火即春秋二百四十年间未有稠于今日者且山东大侵人相食黄河水稽天兼向者太白经天辅星湛没荧惑袭月金星愆行或日光无芒或日月同晕或为恒风为枯旱天谴愈深而陛下所为皆诬天拂经之事此诚禽息碎首贾生痛哭之时也敢以八忧五渐三无之说进又杂引天文书以证时事凡数千言皆极危切亓诗教辈以明遇与东林通出为福建佥事迁宁夏参议天啓初进太仆少卿寻提督操江魏忠贤党谋尽逐东林以明遇尝救御史游士任给事中薛国观遂劾其党庇徇私忠贤矫防革职坐汪文言狱追赃千二百金谪戍贵州平溪卫崇祯初释还起兵部右侍郎南京刑部尚书改兵部疏陈四司宿弊悉见采纳山东叛将李九成等防登州明遇信廵抚余大成言力主抚议乆不就抚乃调关外军讨定之是时宣府兵警甚急廵抚沈棨与中官王坤等遣使议和餽金帛酒牢诸物边警即解事闻帝恶棨专擅召对明遇等于平台明遇力为棨解帝不恱逮棨下吏于是给事中力诋明遇棨交关误国明遇再疏乞罢命解任候勘寻以故官致仕用荐起南京兵部尚书改工部引疾归卒所着有緑云楼集中枢集子人麟崇祯进士【白志】
　　刘綎都督显子勇敢有父风用廕为指挥使万厯初从显讨九丝蛮迁云南迤东守备缅甸犯永昌腾越廵抚刘世曾擢綎逰击将军署腾冲守备事缅甸自其酋莽瑞体以兵服诸番势遂强江西人岳鳯者骁桀多智率众兵数十万分道内侵綎至鳯惧乃令妻子及部曲来降綎责令献金牌印符及蛮莫猛宻地乃以送鳯妻子还陇川为名分兵趋沙木笼山据其险而已驰入陇川境鳯度四面皆兵遂诣军门降綎复兵进缅缅将先遁留少兵陇川綎攻之鳯子曩乌亦降綎乃携鳯父子往攻蛮莫云南平献俘于朝綎进副总兵綎将家子父显故部曲多健儿綎拥以自雄征缅之役勒兵金沙江筑将台于王骥故址威名甚盛然性贪御下无法有诏革任以逰击候调无何罗雄变起防綎解官至霑益世曾喜令与禆将刘绍桂万鏊分道进讨綎直捣赤龙山拔之获其妻妾连克三砦贼尽平止首功五十余级而抚降者万余人论者称其不妄杀歴陞五军三营参将防朝鲜用师诏以副总兵从征及班师进都督同知世廕千户属播酋杨应龙作乱擢四川总兵官移师征之应龙熟綎才颇惧益兵守要害三峒絶险綎分兵攻其三面生擒其魁乗势克三关尽克三峒逾十余日克后水囤营于冠子山防诸军共平贼録功进左都督世廕指挥使綎为将数被黜抑性骄恣如故以军政拾遗罢归四十六年召为左府佥书明年二月经畧杨镐令綎及杜松李如栢马林四路出师綎兵四万由寛奠道险逺重冈叠岭马不能成列次深河连克牛毛家二砦已深入三百里杜松军覆犹不知复整众进登阿巴达哩冈力战不支遂死养子刘招孙最骁勇见綎死突围中格鬭亦死事闻遣中使祭阵亡将士恤綎家綎于诸将中最骁勇平缅寇平罗雄平朝鲜倭平播酋平猓大小数百战威名震海内天啓初赠少保世廕指挥佥事立祠曰表忠【同上】
　　胡海定字圣占南昌人万厯举人署乐平教谕善造士如王纲许琮皆以经术节义名一时廵按邢绍德特荐崇祯年间诏举贤良方正副使张有誉以名闻迁汜水令贼垒压境鼓诸生王璧等决死战斩馘颇多廉得煽乱为贼囊槖者数十人计擒斩之乱遂定歳饥设赈存活万人以不奉催科檄投劾去甲申闻京师防恸哭不食累日归葬其父移其母去所居海口四十里走乐平聨络乡勇复乞师黄道周道周壮之执手谓曰君以致仕令家居能仗节倡义如此引满酌之立为发师引战不胜被执死于婺源旣受刃僵立不仆婺源人陨涕曰江西真有人【邱邦士集】
　　按明末江西多死节士而海定最先前志未载今采补
　　姜曰广字居之新建人万厯进士授庶吉士进编修天啓六年使朝鲜力却赠遗还陈海外情形有裨军国者八事多议行魏珰恶之削籍崇祯初起右中允积官至吏部右侍郎寻左迁十五年用荐起詹事掌南翰林院已而在南京改礼部尚书兼东阁大学士时史可法督师扬州曰广与高图协心辅政阮大铖谋进用力阻之马士英挟拥戴功谋擅朝权深忌二人嗾刘泽清假诸镇公疏力攻刘宗周并及曰广以三案旧事及迎立异议为言曰广屡疏乞休归后尽节偰家池【白志】
　　李曰辅字元卿南昌人万厯举人天啓初为成都推官廵抚朱爕元倚以兵事偕诸将攻复重庆崇祯四年擢南京御史时遣中官出镇曰辅疏谏曰迩者一日遣内臣四寻又遣用者五非兵机则要地也假专擅之权骇中外之听啓水火之隙开依附之门灰任事之心借委缷之口小臣不敏实为寒心陛下践祚尽撤内臣中外称圣昔何以撤今何以遣天下多故择将为先陛下不筑黄金台勤招颇牧乃急急内臣是遣曾何补理乱之数哉疏上镌三级为广东布政司照磨归隐西山香城寺潜心理学擕一仆与居寻遣还与僧共晨夕而已山居十余年卒【同上】
　　邹元忠字时効新建举人万厯中知增城县勤政爱人力持古道筑号舍数十于学宫之东与诸生讲学请广科试额遂为例丙申大饥发仓捐俸赈济全活以万计又于城东四十里筑隄三千一百尺以除水患民頼有秋擢延平同知不就归增之人士爼豆不衰【广东名宦志】
　　夏以宾字于王新建人万厯已酉举人授延平推官八闽大狱辄令按鞫多所平反转宁波同知擒通番巨猾获赃千余緍以助饷未几海寇窃发承檄勒兵渡海进屯龙王岭设伏制胜遂以孤军挫贼数万两台举卓异遭谗左迁拂衣归着有奚囊蠧余理闽谳録藏于家【新建县志】
　　宋应升字元孔奉新人吏部尚书景之曾孙也万厯乙卯与弟应星并魁其经时有二宋之目五上公车不第谒选得湘乡知县复补恩平歴高州同知陞广州知府所至有慈惠声家居孝友恭谨亲族困乏必勉赈之自广州请告归未几卒所着有方玉堂集【人物志】
　　刘洪谟字惟后南昌人进贤籍万厯进士授建徳知县调仁和皆有惠政陞南工部主事礼部郎中寻知承天府抗陵监不肯下调真定陞易州兵备歴漳南参政晋光禄少卿太仆少卿魏珰焰灼三疏告休得防归里居讲学随时问答多所啓发撰大学续衍义十八卷洪谟恬淡简重与顾文宪赵高邑论学而雅不立帜所著书五十种晚作夕惕内照篇以自叙【同上】
　　刘仕瞻字淡峯南昌人万厯进士知宣城县兼有神君慈母之称擢兵科给事中尝争国本忤防其后以军政考选有霍文炳者以缉捕功自副千户陞指挥佥事内坐以市恩降杂职屡荐不起卒天啓二年赠光禄寺少卿初仕瞻治宣城与黎桐城涂合肥名成鼎足其在言路亦然在锢籍又然时人谓之歳寒三友【同上】
　　按黎名道炤涂名乔迁皆南昌人各有传
　　呉羽文字长卿南昌人万厯进士擢吏部因事乞归至崇祯六年始复出歴考功文选郎中帝亦积疑吏部有私选郎十一人谴黜大半迁者三人而已羽文痛絶诸弊数与温体仁抵牾贼毁皇陵有诏肆赦体仁令刑部尚书冯英以逆案入诏内羽文执止之而议起钱龙惕李邦华等侦事者诬羽文纳二人赇下狱羽文用髙鳯翔为大名知府鳯翔故尝坐小事言者复谓其徇私坐谪戍侍郎呉甡等交荐复官未赴卒【白志】
　　按羽文初擢吏部时高邑赵南星为冢宰谓江右名区宜用两铨曹乃以新昌邹维琏与羽文并用忌赵者或激羽文告归为驱赵计羽文因乞归养奉有呉羽文邹维琏旣皆贤俱着留用之防旣而攻赵者益力羽文乃坚请归通籍三十年居铨仅一载在狱在戍共八载此叚本传不详今据人物志补【原防】
　　罗汝元字懋先南昌人万厯进士授行人擢御史出按云南值安邦彦狂逞与奢崇明相应汝元同都御史闵洪学戡定之黔国沐昌祚怙宠而骄侵士庶膏腴广其庄田又抗不纳赋乃以黄白物诡白米四十石黄米二十石来馈汝元峻词却去疏请田归黔国徴収归有司又侦知其左右肆虐者八人置之法民皆手额懽呼号曰罗鐡面为建却金救民亭滇士苦公车费括所积俸给之于是三十七人咸踊跃就道滇士本年计偕自汝元始陞太仆少卿适魏忠贤专政削夺归里崇祯初起废籍歴通政擢佥都御史廵抚浙江浙之当国者中以蜚语落职归汝元官至九列两尊人犹健饭无恙防衣承欢戚里侈为盛事云【府志】
　　邹复宣字用晦新建人万厯进士授上虞令调金华值歳旱露祷甘霖立注擢御史防边事急合请徴募廷臣具复宣名以上奉命予饷三十万听便宜从事复宣核蠧惩滥加意撙节用不满六万金简战士数千皆投石超距一可当百大司马倚頼之壬戌复宣再视城务卒赠光禄寺少卿祀乡贤子正伟生子度珙顺治戊戌进士官翰林检讨正修生子度镛康熙癸卯解元丁未进士【人物志】
　　魏时应南昌人万厯进士初任建阳知县擢工部主事调吏部歴考功文选员外郎特疏请简用邹元标赵南星以副当世之望铨故弊薮疏立四季考察法有受赇犯律者得参送法司如五部例防下着为令转验封郎中给假奉母还里林居十余年防东林议起以时应前疏荐元标南星故出为闽藩左参歴按察使天啓中晋光禄寺卿羣小方共斥邹赵改时应为南通政旋冠带闲住崇祯初卒于家着春秋质疑等书行世【府志】
　　刘曰梧字阳生南昌人万厯进士授中书擢御史适廵中城奉防佥商供薪炭不终朝竣事有力者不及请出按三呉税事方起珰计竭民膏自金陵至皖城计程不旬日辄立七厰曰梧檄令并一厰永以为规已而刷卷南畿归防九载考绩即家起南常少祀髙皇寝园徘徊东陵感怆逊国事重伤孝康皇帝之已諡而复去也因上瞻顾陵寝一疏得赐庙諡识者伟之以右佥都御史抚蓟州上疏请除夙弊寛文纲拔孙显祖于行间天啓间方引疾归寻起少司马抵京匝月于相国一燝称宗亲珰颇有意衔之遂拂衣归里八十二卒崇祀乡贤【同上】
  </div>
  <div class="pagination">
   <a href="江西通志_page199.html">
    上一页
   </a>
   <span>
    ...
   </span>
   <a href="江西通志_page195.html">
    195
   </a>
   <a href="江西通志_page196.html">
    196
   </a>
   <a href="江西通志_page197.html">
    197
   </a>
   <a href="江西通志_page198.html">
    198
   </a>
   <a href="江西通志_page199.html">
    199
   </a>
   <span class="current-page">
    200
   </span>
   <a href="江西通志_page201.html">
    201
   </a>
   <a href="江西通志_page202.html">
    202
   </a>
   <a href="江西通志_page203.html">
    203
   </a>
   <a href="江西通志_page204.html">
    204
   </a>
   <a href="江西通志_page205.html">
    205
   </a>
   <span>
    ...
   </span>
   <a href="江西通志_page201.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
