<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 56 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 56 页/共 82 页</h1>
    <div class="content">　　　　　真如院
在县东北二十五里旧名石门梁天监三年建晋天福八年改今额
　　　　　无量院
在县东南三十里景德中僧鉴融建大中祥符元年赐额
　　　　　广化院
在县东南三十五里旧名善化治平三年改今额
　　　　　大安院
在县西北四十里旧名普安唐大历元年建干宁三年改今额
　　　　　延福院
在县东四十五里五代时建旧传一岩甚美常现祥光故名应瑞峰且有堂曰瑞光国朝大中祥符元年赐今额
　　　　　净戒院
在县西四十五里旧名资圣庵周显德中建国朝治平三年赐今额
　　　　　正真院
在县东四十五里旧名灵庵大中祥符九年建熙宁六年赐今额
　　　　　妙缘院
在县东南四十七里旧名资福唐会昌五年建国朝治平三年改今额
　　　　　慈相院
在县东南四十九里旧名慈圣干德四年重建治平三年改今额
　　　　　上妙院
在县东南六十里旧名护安梁干化二年建国朝治平三年改今额
　　　　　福海院
在县东南六十九里旧名资福治平三年改今额
　　　　　荐福院
在县东南八十九里旧名宝际唐兴元元年建国朝大中祥符三年改今额
　　　　　妙智院
在县东九十里旧名观音建隆四年建治平三年改今额
　　　　　宝惠院
在县东一百三十里旧名水陆太平兴国六年建大中祥符中改今额
　　　　　安住院
在县东一百七十里晋天福八年建国朝治平三年赐额
　　　　　吉祥院
在县西北六十里
　　　　　广福院
在县东二十五里旧名保福唐天成三年建国朝熙宁三年改寿圣绍兴三十二年改今额今废
　　　　律院二
　　　　　显孝南山寺
在县西五里曰山旧名永明嘉佑八年建嘉定三年钱丞相象祖家奏以教为律遂改今额【钱守暄游日山诗云清晨渡水陟秋山日上高原叶叶丹已傍松筠寻磴道更瞻堂殿倚层峦梁间云气蒸衣润窗外岚光照席寒顾我尘劳嗟少暇暂驱熊轼一盘(钦庙御讳)　葛守闳题云六时香火集宗雷日上云收紫翠开应笑守摩公暇少二年官满一曾来　周守延隽题云津头催渡隔城阴祗苑深幽结客寻绿称一川春后满白云千嶂晚来深疏钟流响犹含谷余烬清芬尚袭襟多媿空疏无梦笔敢期杂拟惠休吟　孔文仲题云寻尽城中山又访江外寺兰舟涉澄漪隼旌入疏翠楼台初日升岩谷宿露坠飞泉百禽鸣怪石万蛇踬绝庵皆步登佳木留客醉洞天生昼寒桃源发春意烟霞暂深阔宇宙忽殊异海国遇升平铃斋无俗事颍川擅才敏康乐足情意只恐新诗多鑴镵费年祀　赵守仚题云背日西来眼界明隔溪遥见梵王城旌旗夹道蔽山影笳鼓人休闻谷声青鸟向人疑有意白云迎客不无情夕阳临水共归去明日纷纷尘事生　郭三益题云洗先朝日上旋旋瑞色分临此地先门迥帆收江市密山深龙卧海潭圆净燃柏子听幽偈闲立苔痕问小禅莫讶潮平归渡晚斯游有意已三年】
　　　　　妙果院
在县西北三十里唐干宁五年建旧传罗汉尝隐迹焉故号罗汉院开平三年赐名敬修治平三年改今额嘉定十六年齐守硕请以教为律
　　　　甲乙院五十有五
　　　　　延庆院
在县西八里旧名龙山梁天监初建唐会昌中废开平中改龙潭院钱忠懿王改戏龙国朝大中祥符中改今额【夏英公竦记云临海济灵江而西越万步至栝苍山与真隐山并间有垂流千仞漱石成涧蛟龙宅之而云雨攸生岁有骄阳亢极并祷群望寂寥无证则邦之守臣帅僚属而禜之荐牲沉玉以请常有云油然发乎湫中暝山暨川雷震风动不崇朝而雨足予佐郡再祀而两往既享既祷绝涧而反至于山麓坦然右平顾之则有浮屠氏之宫在焉道出于侧因憩其所视其牓曰延庆院问其僧曰全议考其兴替索其传记则梁天监中始建为龙山寺至唐会昌五年而废未期而兴开平中刺史骆延训亲篆牓而改之为龙潭院唐祚不永钱氏据有淛水忠懿王俶始领此郡复新其额为戏龙院皆以迩龙渊而得名也国朝受命旁宣象教我崇文广武仪天尊道宝应章感圣明仁孝皇帝告成功之岁有诏赐今额焉问其传授则远者不能详矣诘其近则干化中有僧常一始旁凿灵阜全葺栋宇次传庆仁道进云泰云兴令逢至于全议凡七世矣其殿宇廊庑多全议纠檀施所就也观其巘崿龃龉溪流沕潏古木怪石偃蹇盘踞云物万状融冶凝结疏篁茂草挺擢蔓衍高下向背宛为灵区嘉遯之室不筑讲学之馆未缔干竺氏方墙华屋即而有之于戏盛哉丽哉既盛且丽控引胜绝四方之中岂独于此予关掌郡事政不专出无明诚以感造化无至仁以召和气雨不时至下民其忧故再走灵湫得请于庙憩于是舍须雨而旋噫岂人至灵而弗神于龙彼祼坛于齐者独何人哉岂修已行义之有所未至乎当以日继月而成吾志属寺僧全议固请作托因并书而授之俾勒于石使后之识者观斯文知不徒然而作也　章守得象题云碧涧连龙穴层峦倚栝苍无时似风雨绕院尽松篁路僻人难到僧闲日自长胜游应不负三度届云房　黄轸题云宝剎标奇处烟萝响乱流地灵僧得住山好客多游灯影连金像钟声散石楼风雷等闲作咫尺是龙湫　黄知良题云松竹冷高阴萧森露宝林门依青嶂静僧隐白云深凄切泉喷玉庄严地布金龙湫申致祷朝夕冀为霖】
　　　　　法安院
在县东北五里晋天福元年僧云晖建俗号山宫一径阴森萧爽游者爱焉寺外有二古经幢国朝大中祥符元年赐今额旧有梅园【曾守谹父简洪景伯探梅诗有云近城殊未发君与探山宫又云待得山宫千树白与君骑马入青苔洪亦有简曾诗云天知风月主人贤况是江梅望着鞭已报兵厨招客醉故教晴日作春妍一年行乐能多少十骑联飞相后先好向山宫记名字他时佳话踵斜川今梅不复存改为漏泽园矣　章守得象诗云路入青青数里松上方楼阁一重重千寻练挂双流瀑六曲屏开四面峰幽鹭独翘藏翠竹啼猿相对荅疏钟留连不忍催归骑回首斜阳烟雾浓】
　　　　　寿安院
在县西北一十三里碧潭山上本僧良弼碧泉庵元佑三年改庵为院仍赐今额【陆守长倩诗云偃盖松幢引步高跻攀终日自忘劳寒泉澄澈新镕镜华栋峥嵘下冠鳌轩到嫩岚浓欲滴庵依迭嶂势偏豪双旌暮迫城闉去止观应还羡毳袍】
　　　　　净明院
在县东南五十里旧名弥陀庵僧怀玉诵佛之地国朝治平三年赐今额【陈侍郎公辅尝憩此阅藏经且为诗云三载工夫一藏经非禅非道亦非僧但凭方寸行诸善也是如来最上乘】
　　　　　无碍院
在县东南一百三十四里旧名栖道梁时嘉法师建隋改摄静旧传僧灌顶尝升座讲经时海寇拥兵以入见持帜戟者甚盛身皆丈余骇而窜遂又名山兵国朝治平三年改今额【院有千佛像旧传章安客舟舣江浒挽之不下遇一僧云必吾挽乃可因略以指撮取舟遂行继共载至回浦僧忽堕水须臾浮出一石乃此像也】
　　　　　惠济院
在县东二里旧名惠通唐干宁二年守沈仁绾舍基建俗传仁绾发地得观音像遂以为寺又名上观音国朝天圣二年改今额
　　　　　开福院
在县东南五里旧号资粮建隆四年建咸平二年赐今额旧有白莲堂寺旁地号鹭鸾林【陈白诗云鹭行飞起绿杨岸渔笛吹残明月滩一片画图收不得何人终日倚栏杆】
　　　　　灵鹫院
在县东四十五里旧名隐然唐光化二年守骆延训建后改隐龙后又改隐迹国朝治平三年改今额中有古塔僧智顗所刱
　　　　　永福院
在县西北二里旧名无垢浴院干德五年建后改广福治平三年改今额
　　　　　梵严院
在县西北三里旧名吉祥治平三年建后改今额
　　　　　广修院
在县南六里旧名下观音治平三年改今额今佛殿仅存
　　　　　资圣院
在县西七里旧名兴国周显德三年建国朝大中祥符元年改今额
　　　　　净严院
在县西七里旧名延寿王院治平三年改今额
　　　　　真空院
在县西南九里旧名仁王般若一名迭石庆历中建【李熙辅题云栝苍山上云山好云亦好可怜山下僧看云不知老】
　　　　　延福院
在县西南七里旧名重元建隆四年建大中祥符元年改今额
　　　　　显教报慈院
在县西北一十二里旧名报国唐时建国朝治平三年改觉仁庆元四年谢丞相深甫家乞为香灯院遂改今额【何观文澹为之记】
　　　　　净乐院
在县东一十五里旧名奥真晋开运三年李敬之舍宅建国朝治平三年改今额
　　　　　瑞相院
在县西南一十四里旧名松岩庆历中改今额
　　　　　多福院
在县西北一十五里旧名集福俗号西茶院唐武德元年建国朝治平三年改今额
　　　　　正道院
在县西南一十九里宣和中毁于寇绍兴二年重建
　　　　　万安院
在县东一十九里旧名安福梁太清元年建国朝大中祥符三年改今额
　　　　　楞伽院
在县东南二十里唐干符元年僧道悦建先是悦卓庵有两瑞竹生其前赐名干符菩提国朝景德四年改今额【院有杨杰施文】
　　　　　延丰院
在县东南二十二里旧名朝迁唐光启三年僧师俸建国朝大中祥符中改今额
　　　　　定光院
在县南二十三里旧名胜光塔院又名香岩晋会同元年建国朝治平三年改今额
　　　　　禅宗院
在县东北二十里梁天监二年建国朝大中祥符元年赐额
　　　　　崇福院
在县东二十五里旧名菩提乃古侃村道场唐咸通七年建干佑二年改宝庆国朝大中祥符七年改今额
　　　　　定业院
在县南二十五里唐光启四年建景福二年名白岩国朝大中祥符元年改今额
　　　　　慧门院
在县西北二十五里旧名灵五代时建国朝治平三年改今额
　　　　　慈云院
在县东北二十五里旧名兴寿周显德三年建国朝淳化中改名云溪治平三年改今额
　　　　　净土院
在县西三十二里旧名丹山五代时建国朝治平三年改今额
</div>
    <div class="pagination">
<a href="嘉定赤城志_page55.html">上一页</a><span>...</span><a href="嘉定赤城志_page51.html">51</a><a href="嘉定赤城志_page52.html">52</a><a href="嘉定赤城志_page53.html">53</a><a href="嘉定赤城志_page54.html">54</a><a href="嘉定赤城志_page55.html">55</a><span class="current-page">56</span><a href="嘉定赤城志_page57.html">57</a><a href="嘉定赤城志_page58.html">58</a><a href="嘉定赤城志_page59.html">59</a><a href="嘉定赤城志_page60.html">60</a><a href="嘉定赤城志_page61.html">61</a><span>...</span><a href="嘉定赤城志_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
