<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 51 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 51 页/共 120 页</h1>
    <div class="content">　　土物
　　绫　绵　银　空青　曽青　石碌　地黄　红花沙糖　甘橘　枇杷
　　十道记云广汉之地有塩井铜山之富本南夷周末秦并为郡有蔬食果实之饶
　　水名
　　梓潼　塩亭水　涪江　郪江　合江
　　地名
　　郪道　郪郎　新城　武都　巴西　南充
　　郪县旧二十六乡今九乡按常璩国志云汉高帝六年置汉广郡管县六郪县是其一也旧县在今县南九里临江郪王城基址见存又云以郪江为县名蜀志姜维等闻诸葛瞻破乃引军由广汉郪道以审虚实即此地后魏置新城县于此恭帝三年改为昌城县隋开皇三年罢郡县属新州十年改新州为梓州县属不改县有盐井四十三眼二十二眼见煎余废　中江水在县西南三里源从元武县东界流入当县西南八十余里入涪江　桃花溪在三十里源从涪城县南流入当县东又六十里入射洪县　石谷县在县东南二里源出当县杜山下绕牛头山入中江　牛头山在县西南二里髙一里形似牛头四面孤絶俯临州郭下有长乐寺楼阁烟花为一方之胜概　涪江在县西二百里自涪城县东南流入县界合中东流入射洪县屈曲二十里通遂州郪道汉郪道县城在今县西
　　元城县州西一百十五里四十三乡今十里本汉五十县地华阳国志汉时立仓发五城县人尉部主之后因以为县晋武改为五城县属东唐郡在五城山隋开皇三年置武元县益州唐贞观元年割入梓州要记盐井二近江水淡煎盐不成　元武山九州要记云元武山一名赤雀山一名宜君山山有鹿尾入贡又华阳国志云元武山一名三嵎山在县东二里其山六屈三起山出龙骨传云龙升其山值天门闭龙升不逹死坠于此后殁地中民掘取其骨入药用　覆舡山改名泊山高五里按十道录云尧遭洪水维舟泊此舡覆于树下因此名焉又益州记覆舡山中十五里有七里坂一名羊肠坂屈曲有壁立难升之路　犂刃山在县北十里按李膺蜀记云犂刃山长八里高出羣峰形如华刃废华县归西北二十里李膺蜀记云宋元嘉九年置后周明帝初并入元武县　废武城县在县东二里李膺蜀记云五城山在三隅山之东
　　涪城县西北六十里旧二十乡今五乡本汉县属巴西郡后汉初呉汉入蜀禆将臧宫拔涪城县以巴西郡大厯十三年又自绵州却梓州管盐井五十五所一十眼煎四十五眼塞　涪城水在县北从绵州巴西郡界流入县界却入萋县　香积山在县东南三里北枕涪江　五层山在县北二十五里　天柱山高二里四面平二有重山高一百余步孤秀如柱故名天柱山射洪县东南六十里旧十三乡今四乡本汉广汉郡知县地后魏恭帝于此分置射洪县李膺蜀记妻偻滩东六里有射江土人语讹以江为洪　涪江从郪县界流入当县北界　梓潼水从盐亭县南界流入当县又东流入涪江　独坐山在县东南二十五里周回一里高一百丈卓然孤峻南枕涪梓二水　悬岩在县南一十五里逺望悬岩皎如白雪旧名岩山天寳三年敕改为悬岩山　射江注水经云涪江水又东南流合射江即今射洪县县南有此水
　　通泉县东南百四十四里旧十二乡今五乡故西南渠郡涌泉县地名黄浒川隋开皇三年于此置通泉县通泉取其流通之名管盐石七十四所　通泉山在县西北二十里东临涪江絶壁二百余丈水从山顶涌出下注于涪江絶壁涌泉郡故城在此　涪江在射洪县东南流入县界又南流入遂州　黄浒水源从盐亭县东南流入当县合涪江　万顷泽田在东北二十三里泽内方万顷
　　盐亭县东北九十二里旧十三乡今六乡按李膺蜀记云灵江东盐井亭古方安县也周地记梁大同元年于此置亭今之县也因井为名管塩井三一井见煎　负戴山在县西一里高二里自剑门来南过剑州入当县山其山龙盘虎踞起伏四百余里至此却蹲山有龙飞泉喷下南流入此潼江水色清冷其味甘美时以为琼浆水　龙固山在县西北七十里髙四里四面悬絶可以固守　董叔山在县东九十歩高一里隔淅江水孤峯絶岛峭壁千仞旧名潺高山隋开皇四年县令董叔封尝逰宴于此后人思其德政号曰董叔山　梓潼水源出剑州隂平县豆图山石穴东南经绵州盐泉县流入当县　盐亭水源出阆州西水县西南流入当县盐亭井故名盐亭水去合梓潼江　废高渠郡城在县西十六里北临梓潼水周保定初置隋开皇三年废为县大业三年县亦废　废宕渠在县西北三十二里安乐村李膺蜀记宋元嘉十九年置西宕渠郡今县四宕渠宣城汉初东关于宕渠是其一也梁天监中废　严震墓唐德宗朝为山南西道节度移兴元尹砺震之地元和中自山南西道移东川节度已上二墓在负戴山下去县西一里
　　铜山县西南一百二十里旧七乡今三乡本蜀道铜山之治昔汉文帝时邓通铸钱即此也唐贞观二十三年置监上元元年废监为县以铜山为名　私镕山在县西二十四里高一里出铜昔时任百姓采铸俗呼私镕山　可防山在县西北三十里高一里出铜　赖应山在县北三十里周回二里出铜及空青出铜山甚多此畧书三所　郪江水源出元武县东南流入县界　防军山山高三里蜀主刘备入蜀遣诸葛亮张飞等分定州界畧地至此百姓以牛酒犒师亮因防军士于此后传云防军堂山　铜官山在县西南五十八里长二里李膺蜀记云县西南有铜官山濶八丈出众峰邓通卓王孙冶铸之所也景龙二年采铜利害使西台侍御史奏称梓州元武县简州金水县竞铜官坑按两县图经其铜官山合属元武县谓从铜官于山南二里
　　飞鸟县西南一百四十里四十乡今三乡本汉郪县地之故城在县北三十五里故郪王城也隋开皇十年置飞鸟镇十三年改镇为县取飞鸟山为名贞观二十二年以旧县山重峻险移就今县治管盐井七三井见煎四井塞　大飞鸟山高二里周回二里又有小飞鸟山周回二里高一里又山在县东重峦峻峭二山相向如飞鸟之状　小郪江水源出当县西南莲池乡小山下东流入县郭又七十里合郪江
　　永泰县东北一百二十七里元三乡本汉充国县地唐武德四年巡检皇甫无逸以四境遥遥人多草冦遂于当州盐亭县剑州普安县阆州西水县三县界村置此县因以永泰为名管塩井五　徒女山在东二十五里其山从阆州新井县界来故老相传昔有女徒千人于通泉县康督井配役遇贼于此山乃于山顶置栅御捍遂破其贼俗为之置祠今富顺盐井皆妇人推车汲水由此而论则女徒之山可録云　李义府碑在县北三十步义府本此郡人武后朝为中书令后人立其碑以旌余烈
　　东关县东南一百四十里元三乡本盐亭县雍江草市也伪蜀明德四年以地去县逺徴输稍难盗冦盘泊之所因割乐平等三乡立招葺院计徴二税钱一万三千贯硕至皇朝乾德四年平蜀升为县取古东关地之名从本州知州张儋之所请也管盐井四三井有煎一井废　富国监者本梓州郪县富国镇新井煎盐之场也皇朝置监以董其事兼领通泉飞鸟等盐井地去梓州九十里










　　太平寰宇记卷八十二
　　钦定四库全书
　　太平寰宇记卷八十三
　　宋　乐史　撰
　　剑南东道二
　　绵州
　　绵州巴西郡今治巴西县禹贡梁州之境秦属蜀郡按九州记州之宾人族人皆夷也华阳国志云秦昭襄王时白虎为害乃募能杀者时夷人朐防廖仲药秦精等伏弩于高楼射杀之昭王曰虎歴四郡凡害千二百人一朝除之功莫大焉乃刻石与盟曰秦犯夷输黄龙一双夷犯秦输清酒一铏至始皇末汉初犹为蜀郡之地武帝始分蜀地为益州以此也为涪县属广汉郡即涪水之所经焉晋孝武自梓潼故城徙梓潼郡置于此西魏又于此置潼州取潼水为名郡国志云梓潼东接巴蜀西南接广汉西接隂平北接汉中梁武陵王萧纪僣号又于二郡置西潼二州隋文开皇五年改潼州为绵州以绵水为称炀帝废州为金山郡以金山为号唐武德元年复为绵州领巴西昌隆涪城魏城金城万安神泉七县三年分置显武陇安文义盐泉四县七年省金山县贞观元年又省文义县此州为成都东北之冲要
　　元领县九　今八
　　巴西　彰明　魏城　罗江　龙安　神泉　西昌盐亭
　　一县割出　涪城入梓州
　　州境
　　东西二百三十里　南北一百七十五里
　　四至八到
　　东北至东京三千三百七十四里　东北至西京二千九百五十四里　东北至长安一千七百三十四里　东至梓州一百三十里　东至剑州二百里西至茂州取松岭关路三百七十里　北至龙州二百五十里　东南至梓州二百五十里　西南至汉州一百三十里　西北至龙州一百三十里　东北至剑州二百八十里
　　戸
　　唐开元戸六万五十皇朝户主二万八千四百三十六客九千二百八十
　　风俗
　　大同梓州又郡国志云宾人劲勇锐而善舞故古有巴渝舞
　　人物
　　张寿字伯僖广汉涪州人为五官功曹　王晏字叔博广汉涪人　李膺涪城人撰益记三卷
　　土产
　　小绫　交梭纱　绵　绯红　蜀淡　百桔　紫参逰蜀记云左绵绯红三川所尚绵州左绵郡有水所染绯红此水濯之后益鲜故人之所重
　　巴西县旧二十五乡今二十一乡本汉涪县属广汉郡华阳国志后汉元初二年广汉郡自绳乡移治涪县后治雒县刘备据蜀立梓潼郡以县属焉隋改为巴西县富乐山周地图记云此山甚高广为众山之秀登之
　　望见州内　盘龙山形如盘龙故名　灵山郡国志云昔有神女扵此捣衣因名捣衣山山南絶岩有方石明莹谓之神女捣练砧　猿门山益州记云猿门山在涪县之北二十五里上多猿其山二峯坚如门故曰猿山金山益州记云金山在涪县东五十步东临润水光
　　照映川又李膺蜀记云金山长七八里每夏淹雨有崩处即金粟散出　五妇山西蜀王使五丁力士迎秦五女还到梓潼见一大蛇入穴五丁乃引之力极山崩压杀五丁及秦五女迄今谓之五妇山连亘入梓州界孱山水华阳国志云涪县有孱山水其源有金银矿民得采之又郡国志云汉有金山县县东二里有一水濑有金碎珠随波东注傍水居人采以为业即此水　石新妇在剑阁上蜀记云昔有人逺征妻送至此大泣不忍归因化为石至今郡人祠之　白马祠郡国志云昔汉高帝乗白马过此遂有祀　蒋琬墓在州西七里琬为益州刺史安阳亭侯　大剑镇镇在剑阁口一人荷防万夫莫向魏时蜀将姜维拒钟防于此
　　彰明县北七十里依旧二十乡本汉涪县地西魏昌隆县地初在清亷乡大同四年移于让水魏移于孟津里唐先天元年避庙讳改为昌明县天寳中江水吹建中元年移于旧县即今治也今改为彰明　灵台山在县北一名天柱山高四百丈即汉张道陵升僊之所又郡国志云台山天柱崖下有一桃树高五丈外皮似桃内心似松道陵与王长赵升试法于此四百余年桃迄今未朽小碑记之　豆□山九州记云高五百丈上有北神池并祠庙　蕨山郡国志云上山有钟乳穴十九又西岸有自然石塞其下流水上有一悬石似磬击之有声可听　亷水让水一名长江水东北自龙州油江入按宋书云范百年梓潼水中明帝因问卿乡土有贪泉否百年曰臣居梁益之地有亷水让水不闻有贪泉帝嘉之即拜蜀郡太守一云此水饮之使人亷让故以名之　孟津山自十八陇山向县东南一里　石磐山自戴天山向西连接长三十里李膺记云西有石室口方一丈三尺下有流泉味甘内有悬磬声闻数里四面石床高一丈　涪水自龙州江油县界南入去县一里李膺墓在州西南四十里膺涪城人为益州大中正撰益州记三卷　李白碑在宁梵寺门下梓州刺史鲜于郡文
　　魏城县东北六十五里依旧一十乡本汉洛县地西魏于洛县立潼州故析涪之北部立为城县李膺记西溪东五十里有东西井井西为涪县地界井东为梓潼界隋大业中自塩泉井后魏城县于此　白陶山自建州隂平县界入　甚冈按郡国志云魏城县有甚冈东枕水每夏洪水朝触金粟散出　石新妇山已解在上连亘剑关
　　罗江县西南八十七里旧二十二乡今十乡本涪县地晋于梓潼水尾万安故城置万安县晋末乱移就孱亭今县是也梁置万安郡隋开皇二年废郡为县唐天寳元年改为罗江县按郦善长注水经云潺水石下有泉曰潺水今县北三里有孱亭庙有碑磨灭孱亭之字存龙池山在县西南有山有池池上有伏石如龙蟠
　　罗□山在县西南十里故老相传云罗公逺曽隐于此山有洞号真人宫　天台山在县南山似吴之天台析脚之水出焉　白马关在县西南十里与鹿头关相对万安故城后魏恭帝元帝又于此置万安郡隋罢郡
　　复徙万安县于此
　　神泉县西南八十四里旧八乡本涪县治晋太元中置西充国县梁武陵王改为平州县后魏恭帝移于今所隋开皇六年改为神泉县县西有泉饮之疾愈因为名神泉按郡国志云县三十里有泉十四穴甘香异常
　　痼疾饮之即差故曰神泉今有祠　龙子山自汉州绵竹县东入县地界
　　陇安县西北九十四里依旧一十乡本汉涪县地后周为金山县唐武德元年改为龙安县因界内龙安山为名　松关岭在县西北一百七十里又有松岭山山上虽出茶不可食故毛文锡茶谱云绵州龙安县生松岭关者与荆州同其西昌昌明神众等县连西山生者并佳独岭上者不堪采撷　巴西山自彰明县界来县北一十里旧名曰崖山天寳中初改为巴西山　附子山自松岭关山东连接去县四十里山出附子又有附子水出焉　猿门自县北特起去县二十里出多猿儿崄固如门旧有猿门戍
　　盐泉县东八十五里依旧五乡汉洛县地后魏于此置魏城县唐武德二年分魏城置塩泉县以地有塩井民得采漉为四方价售之地蜀都赋云家有塩泉之井取此为名　五层山自梓州涪城县邑山北入县界西四十里山有五层　梓潼水自梓潼县界东流入
　　西昌县西五十六里依旧八乡旧名益昌县隋开皇三年废入金山县卽今龙安是也唐永淳元年复置以利州有益昌县在州西改爲西昌县　西昌山在县北特起旧名马鞍天宝六年敕爲西昌山　季城一名鬼城在县南三里临泉括地志云城西十里地名木棚有益昌县爲此也未详其由









　　太平寰宇记卷八十三
　　钦定四库全书
　　太平寰宇记卷八十四
　　宋　乐史　撰
　　剑南东道三
　　剑州　龙州
　　剑州普安郡今治普安县禹贡梁州之域秦之蜀郡汉广汉郡之梓潼县后汉因之不改按华阳国志云诸葛亮相蜀凿石架空为阁道以通蜀汉即此郡晋以其地入梓潼郡宋齐如之梁天监中于此立南梁以在梁州之南故也梁末改为安州后入西魏废帝二年先下安州始通巴蜀因改安州为始州取郡邑更始为名兼置普安郡隋初郡废而州存大业初废州为郡唐武德元年复为始州领县七圣厯二年置剑门县先天二年始改为剑州取剑为名天寳元年改为普安郡乾元元年复为剑州
　　元领县七
　　普安　武连　隂平　剑门　梓潼　临津　普成州境
　　东西二百八十里　南北二百六十里
　　四至八到
　　东北至东京三千二百里　东北至西京二千七百里　北至长安二千里　东北至利州二百里　南至梓州三百六十八里　西至绵州二百里　北至利州一百六十三里　东南至阆州三百里　西南至绵州二百八十里　西北至龙州二百九十里东北至利州一百九十里
　　户
　　唐开元戸二万三千五百皇朝户主七千五百三十六客八千三百四
　　风俗
　　与龙州同
　　人物
　　景鸾入儒林传　李业入独行传　文齐为镇逺将军
　　土产
　　姜鞋　纱　丝布　旧贡苏董席图经云苏家三陵草席今贡　巴防　蠲纸
　　普安县旧十三乡今十二乡本汉梓潼县地魏立普安郡后郡废为普安县属剑州　故垒山在州北按益州记云姜维拒钟防有故垒其山峭壁下临絶涧即此也卧龙山在县东二里其山盘围周布号为卧虎山高
　　一百丈
　　武连县西八十三里旧十三乡今七乡汉为梓潼县地宋置武都郡于此并置下辩县又改下辩为武功县后魏废帝二年改名武连县　治山一名五郡山周北图县南有治山县人张逸背梁附后魏与周将杨干运于此山下大战干运破死者千人恭帝元年收骸骨并为一墓死者五郡人因改治山为五郡山　五子山在县北七十三里西自龙州界迤逦斜连马阁山顶其山至此特起五峯雁行相次高五百丈因名五子山　龙祠山在县东三里高三百丈旧名九龙山唐天寳六年敕改名龙祠山贞观年中山上曽置九龙祠　小潼津发源在县北七十里京兆山分水岭南为京兆水　废下辩县城在县南五里临小潼水李膺益州记云宋文帝元嘉二十九年以武都流入于下辩县安置大明二年梁为武连县大业九年移今治其城见废
　　隂平县西一百四十里依旧一十乡本汉梓潼县地按顾野王舆地志晋人流寓于蜀者仍于益州立此隂平郡西魏废帝二年定蜀改隂平为龙安隋省龙安县并为隂平县属始州按三国志邓艾伐蜀自隂平景谷步剑阁道悬车出马迳出江油而至是此地也　马阁山在县北六十里北接梁山西接岷峨昔魏将邓艾伐蜀从景谷路射龙州江油县至此悬崖絶壁乃束马悬车作栈阁方得路通因名马阁山　十八龙山在县西南五十里高千余丈冈峦连属十八垅因以为名十二垅在绵州昌明县界六垅在当县界　马阁水在县北源自龙州江油县大业山下来经马阁山南流入县界又七十一里入梓潼县界便名潼水　龙穴山在县东北五十里亦名龙像岩亦名龙穴山古老相传昔此山有龙鬭死血变为石宋齐于此置龙血戍李膺益州记云龙血东有龙像岩絶壁纳万余丈有四石龙在壁间今犹可騐岩之东北有洞穴莫测深浅泉出其下
　　剑门县东北六十里旧九乡今十一乡本汉梓潼县地诸葛武侯相蜀于此立剑门以大剑山至此有益东之路故曰剑门即姜维拒钟防于此唐圣厯二年分普安临汉隂平三县地于方期故城置县　大剑山亦曰梁山山海经高梁之山西接岷崌东引荆衡王隐晋书张载随父收入蜀作剑阁铭益州刺史张敏见其父乃表天子刻石于剑阁焉又有小剑山在其西三十里故曰此为大剑崔鸿十六国春秋符使杨安伐蜀徐成破二剑是也其山东莎鼻西接绵州凡二百三十一里故左太冲云縁以剑阁也　大剑水小石牛道常璩国志周显王时秦惠王谋伐蜀乃作石牛五头朝防金其后曰牛便金有养卒百人蜀人恱之使使请石牛惠王许之乃遣五丁迎石牛入蜀至静王五年秦大夫张仪司马错等从石牛道伐蜀灭之　剑阁道史记云蔡泽谓范睢曰今君相秦计不下席谋不出庙廊坐制诸侯栈道千里通于蜀汉晋中兴书曰李特入汉州至剑阁顾盻险阻叹曰刘禅有如此地而面缚于人岂非庸才也嘉临汀自鳯州大散关发源从利州下流入县界过废始州在县西二十里有隋内史令李德林撰碑铭梓潼县西南一百六十里旧十二乡今四乡本汉旧县属广汉郡华阳国志云汉孝武元鼎元年置以县东倚梓林西枕潼水以此为名蜀先主分置梓潼郡西魏于此置东川郡移县于郡南三十里改为安寿县于此置三年废郡移县复旧治犹以安寿为名大业三年还名梓潼　五妇山在县北一十二里高四百二十丈按蜀记云梓潼县有五妇山秦王遗蜀王美女五人蜀王遣五丁迎女至梓潼五丁蹋地大呼惊五女并化为石蜀王筑台而望之不来因名为五妇候台汉书地理志云梓潼五妇山碑志存有五妇山神庙李膺又曰梓潼有鸣湍折碑祠西临潼水湍迅激流俗呼为张湍祠亦呼为石碑祠　长卿山在县五里之南旧名神山按图经云唐元宗幸蜀遥见山上有窟近臣奏此汉司马相如读书之窟敕改为长卿山　兠鍪山在县东南十九里从武连县东南来东南羣峰列势如兠鍪之状故名潼江水在县西南四里源出平隂县马阁山来至五妇山西七曲山下名潼水汉书地理志云梓潼江水南流四里至垫江入涪水　隐剑泉在县北十二里五丁力士庙西一十歩古老相传云五丁开剑路迎秦女拔山摧五丁与秦女俱毙于此余剑隐在路傍忽生一泉又云此剑每庚申日现　百神庙在县南四里唐咸通十一年卢躭除四川节度时蛮寇围成都大将军呉行鲁统师过此见断碑皆古卿相之名遂心祷之愿荡除蛮寇既而王师大防干符三年行鲁除东川节度遂抽俸于路侧置百神之庙至景福大顺之间庙遭兵火王氏僭号梦见一百神人称是梓潼百神未有祠宇王氏因重与置皇朝乾德三年克复西蜀又罹兵火寻奉敕修葺今庙貌俨然　济顺王本张恶子晋人战死而庙存郡国志云恶子昔至长安见姚苌谓曰却后九年君当来蜀若至梓潼七曲山幸当见寻至建元十二年隋杨安南伐未至七曲山迷路逰骑贾君防忽见一鹿驰逐至庙门鹿自死追骑共剥之有项苌至悟曰此是张君为我设主客之礼烹食而去唐书云广明二年僖宗幸蜀神于利州桔柏津见封为济顺王亲幸其庙解剑赠神时太子少师王铎扈从至庙亲覩皇帝解剑授神因题诗云盛唐明主解青萍欲振新封济顺名夜雨龙抛三尺匣春云鳯入九重城剑门喜气随雷动玉垒韶光待赋平为报山东诸将相主天勲业赖隂兵注云时术士言来春驾还京　蛟龙神祠在县一十九里兠鍪山上俗呼兠鍪神古老相传此神昔用生祭之不则瘴疾水潦为害张道陵诫之遂絶
　　临清县东南一百三十里旧十乡今九乡本邑西阆州之界壤也按旧图经云梁天监十八年分阆州于此置相源县属巴西郡隋开皇七年改为临清县以其俯临清水为名唐先天二年改始州其县属焉　掌天山在县西六十里益州记云掌天山在临清县山多柘堪为良弓虽檿丝燕角不能胜也　都竹水在县西五十里从武连县乐安流入普安县南四十九里本临津县地南流入当县至掌天山下入阆州　废永归县南五十里系临津县地西魏得蜀于此立永归县今废焉普成县南一百二十里今七乡本汉梓潼县地周地图梁置梁安县属南梁州武帝天和中改为黄安县唐末改为普安县　氐陌山在县西三十五里旧图经云晋太康年中关西杂乱武都氐人移流入蜀耕耘凿垦此山遂成陌因名氐陌山　柘溪水在县东三十里源发柘谷山多生柘木李膺益州云五妇山东百里有柘溪水　废华阳县城在县南四十里益州记云宋大明年置南安郡后魏元帝废　废茂陵县城在县西三十里益州记云宋大明年置扶风郡图经云后魏元年改属黄元郡至隋开皇三年废
　　龙州江西郡禹贡梁州之域秦汉及魏无闻魏志曰景元元年诸军攻蜀邓艾自隂平行无人之地七百里凿山开道通作桥阁山髙谷深至为险难艾以毡自裹缚而下将士攀木縁崖鱼贯而进先登至江油即此地晋于此置平武县宋齐皆因之至梁有杨李二姓最为豪族及分据其北周地图记云油江帅杨李二姓各自称藩于梁至后魏武帝得其地置江油郡西魏废帝二年定蜀于此立龙州隋大业初废州为平武郡唐武德元年改为龙门郡其年加西字贞观元年改为龙州天寳元年改为江油郡乾元元年复为龙州旧属陇西右道永徽后割属剑州
　　元领县二
　　江油　清川
　　州境
</div>
    <div class="pagination">
<a href="太平寰宇记_page50.html">上一页</a><span>...</span><a href="太平寰宇记_page46.html">46</a><a href="太平寰宇记_page47.html">47</a><a href="太平寰宇记_page48.html">48</a><a href="太平寰宇记_page49.html">49</a><a href="太平寰宇记_page50.html">50</a><span class="current-page">51</span><a href="太平寰宇记_page52.html">52</a><a href="太平寰宇记_page53.html">53</a><a href="太平寰宇记_page54.html">54</a><a href="太平寰宇记_page55.html">55</a><a href="太平寰宇记_page56.html">56</a><span>...</span><a href="太平寰宇记_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
