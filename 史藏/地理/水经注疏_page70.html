<!DOCTYPE html>
<html>
<head>
    <meta charset="UTF-8">
    <title>水经注疏 - 第 70 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 70 页/共 77 页</h1>
    <div class="content">[三]　「两汉……县属牂柯郡……前汉之来唯后汉废为西随县地」　按：班《志》西随属牂柯郡，范《书》、《续志》同。来唯则班《志》属益州郡，《注》云：「劳水出徼外，东至麋泠入南海，过郡三，行三千五百六十里。」西随《注》云：「糜水西受徼外，东至麋泠入尚龙溪。」《续志》西随《注》引《地道记》：「麋水西受徼外，东至麋泠入尚龙溪。」同。又班《志》越嶲郡青蛉县《注》：「仆水出徼外，东南至来唯入劳。」《华阳国志》四南郡蜻蛉县下云：「濮水出禹同山。」熊氏谓前汉之来唯，后汉废为西随县也，恐有误。又改「北」为「西」，「北」字或是衍文，嫌迂曲。
[四]　「《通典》、《元和志》、《寰宇记》略同」　按：所引三书文皆释「交」址之义，今录《寰宇记》示例：「按交趾之称，今南方夷人，其足大指开广，若并足而立，其指相交。」
[五]　「元封五年，置刺史，名曰交趾，刺史……士变为太守，共表请立州」　按：熊氏录《元和志》文，乱其句读，几不可通，今订补：「名曰交趾刺史，不称州，（以别于十二州）建安八年，张津为」共十六字，删去「当作交趾然」五字。（今据台北本改增省略号之文字，不依段改。）
[六]　「得戴改复交趾、九真二郡民二岁调赋……」　按：戴改是也，复其调赋，犹言免其调复赋。
[七]　「或作十五年，或作十六年」　按：作「十五年」者《续汉志》、《晋 地理志》；作「十六年」者沈约《宋书 州郡志》。《疏》下文云《晋志》略同，此年异未之及。
[八]　「《元和志》龙编县下……因以为瑞而立县」　按：《元和志》作「因以为瑞而名县也」。名与立不同，名但改名，立则建置。
[九]　「《魏志 少帝纪》……作定安」　按：事见曹奂咸熙元年八月封吴兴为定安县侯。
[一〇]「夷水首出鱼复江」　按：《后汉书 南蛮传 注》引《水经》云：「夷水别出巴郡鱼复县。」标点本《校记》据惠栋依《御览》七八五补「别出」二字。
[一一]「夷水自沙渠入县」　按：《大典》本正作「入县」，熊氏不从全、赵、戴乙作「县入」，盖据《大典》本，井依郦《注》文例，是也。但戴则不依《大典》本。
[一二]「《初学记》七引《荆州记》，佷山县出温泉」　按：今本《初学记》七「佷」作「银」。
[一三]「出药草恒山」　按：段玉裁云孟《注》不可读。《御览》七百九十九药部有恒山，即常山也，药名。
[一四]「小者如刁斗……小者如钴 ……钴鉧，熨斗也」　按：柳子厚有《钴鉧潭记》，宋云闲潘纬《柳文音义》云：「鉧，诸韵无从母字，《集 》作 ，蒲补、母朗二切。」并《注》云：「钴 ，温器。」《史记 李将军列传 集解》，孟康曰：「以铜作鐎器。」《索隐》引《埤仓》云：「鐎，温器，有柄斗，首焦。」郦《注》小者如刁斗，《宜都山川记》言钴 ，是也。
[一五]「村人以●草」　按：「《御览》九百三十作「●」，赵氏作「菵」。沈钦韩《水经注疏证》定本作「菵」，云「菵即水莽草，杀鱼。政和《本草》书鼠菵草，蚕菵草，皆莽草也。」草有毒故鱼多死。
[一六]「激素飞清」　熙仲按：郦《注》 夷水径宜都北有此语，杨惺吾先生深赏之，故家有激素飞清之阁。平生所藏碑拓珍本，常自题签云记于激素飞清之阁，余家旧藏先生卒后散出之《升仙太子碑阴》，即有此题记。抗战军兴，芜湖沦陷，遂失去，过眼云 息之惘惘。
[一七]「水出高城县洈山」　按：朱本「成」讹作「城」，赵改正作「成」，据《汉志》是也。戴本沿讹未改，沈钦韩《疏证》用聚珍本作底本，以朱笔勒去偏旁「土」。熊氏引《汉志》而不改《经》文讹字，盖沿《寰宇记》百四十六之讹。
[一八]「[原脱九字]」　按：影宋本未脱。
[一九]「澧水又径渫阳县」　按：沈钦韩《疏证》云：「按《晋》、《宋志》俱无渫阳县。」但《水经注》之言必有所据。
[二〇]「《离骚》」　按：郭璞注《山海经》，凡引《楚辞》，皆以《离骚》为大名，此亦称《九歌》为《离骚》，则北魏时尚沿其例之一证，亦郦氏可能引郭注《水经》之例。
[二一]「而先无溪，后酉溪，亦误倒」　按：《方舆纪要》八十一明溪条下引《水经注》「五溪」作「雄溪、樠溪、酉溪、潕溪、辰溪」不误。顾氏所据本胜于朱本，朱《笺》次序则不误。
[二二]「染以草实」　按：沈钦韩《疏证》云：「《说文》：『●草斗，栎实也。』按即卑斗可染者也。今俗借为艹之字，非也。」
[二三]「守敬按：见《史表》，《汉表》不载」　按：赵云《汉表》以高后之年封，不误。《史记 表》亦载之，
所不同者，《史表》以高后元年十一月壬申封，《汉表》则云七月丙申封；《汉表》但云以父长沙王功封，《史表》则为长沙嗣成五子。杨氏偶失照。成王，吴芮子臣嗣封长沙王。
[二四]「《一统志》，晋、宋后复徙」　按：乾隆《一统志》无此文，而云：沅陵故城在今沅陵西南，汉置县，陈天嘉初置沅州，徙县今治。见卷二百八十四。
[二五]「今本《汉志》作监原」　按：今标点本《汉志》讹作「莽曰监元」，漏校改。杨说作「原」，指官本，亦误。王先谦《汉书补注》仍之，而引王念孙说，当依《水经注》作「沅」，声之误也。王说见《读书杂志》四之六「监原」条。
[二六]「宋本《晋书》作袭玄之」　按：沈钦韩《疏证》云：「《晋书 隐逸传》，袭玄之，字道玄。」
[二七]「县有鹄奔亭」　按：《文选》李《注》江淹《狱中上书事》末云：「《列异传》曰鹄奔亭。」《御览》一百九十四引谢承《书》后亦有此语。谢承《书》无「初掘时有双鹄奔其亭，故曰鹄奔亭」句。《搜神记》有之。亦见《寰宇记》百五十九引《搜神记》。
[二八]「周、何错出，未详孰是」　按：《疏》引《搜神记》、《还 录》作「何敞」，按《元和志》三十五高要县鹄奔亭下亦云：「汉交趾刺史何敞辨死好 。」即此处也。
[二九]「会贞按：《史记 陆贾传》云，拜他为越王，此或郦氏省南字」　按：《史记 陆云传》云：「陆生卒拜尉他为南越王。」不如熊说，今正补「南」字。熊氏往往为郦《注》回护，作费辞，似不必要。
[三〇]「 鱼长二丈」　按：影宋本《御览》作「长一丈」，不作「二丈」。
[三一]「会贞按：后汉置，县属南海郡」　按：此录《清一统志》三百三十九增城县下语，而钞有脱落。《一统志》原文作「汉番禺县地，后汉分置增城县属南海郡」是也。否则既云后汉置，《汉志》无增城县，何以云汉属南海郡乎？《续汉志》始有增城县。沈约《宋书 州郡志》四，增城令下亦云：「前汉无，后汉有。」《元和志》三十五广州增城县下云：「本汉番禺县地，后汉于此置增城县。属南海郡。」今据改作「后汉置属南海郡」，删汉字。（「属」上原有「汉」字，今据台北本改「汉」为「县」字。）
《水经注疏》卷三十八
　　后魏郦道元撰
　　　　　　宜都杨守敬纂疏
　　　　　　　　　　　　　　　门人枝江熊会贞参疏
　资水
资水出零陵都梁县路山。会贞按：《汉志》，零陵郡都梁路山，资水所出。《续汉志》亦云零陵郡都梁有路山。
资水出武陵郡无阳县界唐山，盖路山之别名也，[一]会贞按：《经》言出零陵都梁路山。《注》言出武陵无阳唐山者，盖山先属零陵都梁，后割属武陵无阳，又变名也。无阳详《沅水》篇。宋本《寰宇记》资水源出武冈县西南一百里唐紏山。今水出武冈山州西南枫门岭。谓之大溪水。东北径邵陵郡武冈县南，县分都梁之所置也。守敬按：《宋志》武刚，晋武分都梁立，而
《晋志》脱此县，《齐志》作武刚。据《元和志》，梁以太子讳纲，故为武强，则刚字不误。此《注》作武冈，谓有二冈，县即其称，乃别有所据。[二]今武冈州治，都梁见下。县左右二冈对峙，重岨齐秀，守敬按：《舆地纪胜》岨作嶂，较胜。闲可二里，旧传后汉伐五溪蛮，蛮保此冈，故曰武冈，守敬按：宋本《寰宇记》亦同此旧说，又引《郡国志》，武冈冈按武陵，因以得名。《舆地纪胜》又引《邵阳旧图经》，汉尝屯兵是冈，以捍五溪蛮，因名武冈。今武冈州北五里有武冈山。县即其称焉。大溪径建兴县南，守敬按：晋县属邵陵郡，宋、齐因，梁省。在今武冈州东北百余里《方舆纪要》在州东五里，误。又径都梁县南，朱脱县字，戴、赵增。[三]守敬按：汉县属零陵郡，后汉因，吴属邵陵郡，晋、宋、齐、梁属邵陵郡，在今武冈州东北。汉武帝元朔五年，以封长沙定王子敬侯定之邑也。赵据《史记 年表》改定作遂，戴改同。会贞按：《汉表》作定，但名与定王之谥同，疑《史表》是。县西有小山，山上有渟水，既清且浅，其中悉生兰草，绿叶紫茎，芳风藻川，兰馨远馥。赵作馥远。俗谓兰为都梁，山因以号，赵以下有为字。守敬按：《元和志》，都梁山在武冈县东北一百三十里。唐县即今武冈州治。县受名焉。守敬按：《御览》九百八十三引盛弘之《荆州记》，都梁县有小山，山上水极浅，其中悉生兰草，绿叶紫茎，芳风藻谷。俗谓兰为都梁，即以号县。又释元应《众经音义》十一、《倭名类聚抄》六引，并作山上。《离骚草木疏》一，引作山下，误。
东北过夫夷县。
夫水出县西南零陵县界少延山。守敬按：零陵县详《湘水》篇，盖水本名夫夷，与夫夷县相依，至后县省夷字，而水亦但称夫水也。今曰罗江，出全州西北罗州岩。东北流径扶阳县南，本零陵之夫夷县也。赵删阳字，云：《宋志》邵陵太守领扶县令。汉旧县，晋曰夫夷。汉属零陵，晋属邵陵。今云扶者，疑是避桓温讳去夷。夫不可为县名，故为扶云。阳字衍文。戴删同。守敬按：两汉、西晋之夫夷县，宋、齐曰扶。沈约谓扶县汉旧县，至晋曰夫夷，未合。赵氏引之，亦未遑辨正。至沈谓桓温避讳去夷，是，故宋本《寰宇记》同。又谓夫不可为县名故为扶，据《后汉书 第五伦传》作扶夷，郭璞《山海经 注》亦作扶夷，夫本有扶音，夫即扶也。此称扶阳县者，考《寰宇记》废扶阳场在邵州西南二百二十里。又今新宁县东十五里有扶阳山，扶阳盖梁所立县，如《江水注》昆阳县之比。赵谓阳字衍文，臆说耳。夫夷故城在今武冈州东北二百四十里，梁扶阳或有迁徙也。汉武帝元朔五年，以封长沙定王子敬侯义之邑也。守敬按：《史》、《汉表》同。夫水又东注邵陵水，守敬按：邵陵水即大溪，见下。今罗江自全州东北流，径新宁县，至邵阳县西南入资水。谓之邵陵浦水口也。朱水字讹在口字下，《笺》曰：谢耳伯云，当作浦水口。赵仍，戴乙。守敬按：《一统志》邵陵浦口在邵阳县西九十里。
又东北过邵陵县北朱脱又字，县下有之字，戴同。赵增又字，仍之，云：按两《汉志》昭陵属长沙，孙吴始改曰邵陵，此亦《经》晚出之证。守敬按：增又字，是也，仍之字则非。盖本作又，传钞误为之，后人见
其不可通，复移置于县字下耳。今订。又三国魏人作《经》，当本作昭陵，此作邵陵者，盖晋人传钞避讳作邵陵，郦氏据以为《经》，依而释之。赵氏下文见及，乃此以为吴改邵陵，又以为是《经》文晚出之证，何也？
县治郡下，南临大溪，水径其北，谓之邵陵水。魏咸熙二年， 宝鼎元年，全云：五字《注》中《注》。赵云：按魏祚终于咸熙二年，乃孙皓甘露元年，明年改元宝鼎，实晋武帝泰始二年也。孙皓分零陵北部，立邵陵郡于邵陵县，守敬按：《吴志 三嗣主传》，宝鼎元年以零陵北部为邵陵郡。县故昭陵也。朱昭陵讹作邵陵。赵改，说见下。戴改同。赵云：按《史记 建元以来王子侯表》，武帝元朔四年，封长沙定王子童为洛陵侯。《索隐》曰，表作路陵，在南阳。夫长沙之子，何以封于南阳？《括地志》云，即昭陵，是也。郦氏疑之，故不着洛陵。《汉表》作洛阳，[四]今湖南宝庆府东北五里有洛阳山，盖以侯封得名，即前汉之昭陵县，属长沙国。后汉析置昭阳县，晋讳昭，改曰邵陵、邵阳云尔。
溪水东得高平水口，朱水讹作又，戴、赵改。水出武陵郡沅陵县首望山，守敬按：县详《沅水》篇。今有顺水出新化县西南首望山，盖即高平水也。西南流径高平县南，朱脱径字，戴改流作径，赵增径字。守敬按：吴置县，属邵陵郡，晋初改曰南高平，后复故，属邵陵郡，宋、齐、梁因。在今新化县西南一百里永宁乡。又东入邵陵县界，南入于郡水。守敬按：《注》 高平水入邵水，在云泉水之前。今顺水自新化县东南流，于邵阳县北入资水，在檀江入资之后，盖水道改矣。邵水又东会
云泉水，水出零陵永昌县云泉山，守敬按：吴置县，属零陵郡，晋、宋、齐、梁因。在今祁阳县西八十里。今水曰檀江，出邵阳县南一百里高霞山。西北流径邵阳县南，朱邵阳讹作邵陵。赵改云：《宋志》，郡陵太守领邵陵子相。何《志》属长沙，二汉无，《吴录》属邵陵。又邵阳男相吴立曰昭阳，晋武改。《晋志》邵陵统郡陵县，又统邵阳县，是也。则昭陵是吴所置，亦晋武改之，而沈约不云，当以《水经注》正之。戴改邵阳同。县朱无此县字，戴移南上县字于此，赵增。故昭阳也。朱《笺》曰：昭阳疑作昭陵。戴云：非也。考《郡国志》，昭阳属零陵郡，昭陵属长沙郡。云泉水又北注邵陵水，守敬按：今檀江北流，于邵阳县东北入资水。谓之邵阳水口。朱《笺》曰：孙云，当作邵陵。赵云：按邵阳字不误，不得因上有邵陵浦口水而改之。自下东北出益阳县，其闲径流山峡，名之为茱萸江，盖水变名也。[五]会贞按：《御览》六十五引《湘州记》，资水一名茱萸江。《舆地纪胜》，茱萸峡见《新化县图经》滩门。《一统志》，茱萸滩在邵阳县北四十里资水中，两山夹峙。资水北流而下，乱石横阻，激出汹涌。昔人铸铜柱于岸侧，以固牵挽。一名铜柱滩。郡有五十三滩，此其首也。
又东北过益阳县北。
县有关羽濑，所谓关侯滩也。南对甘宁故垒。昔关羽屯军水北，孙权令鲁肃、甘宁拒之于是水。宁谓肃曰：羽闻我咳唾之声，不敢渡也，渡则成擒矣。羽夜
闻宁处分，曰兴霸声也，遂不渡。会贞按：《吴志 甘宁传》，宁随鲁肃镇益阳，拒关羽，羽选锐士五千人，投县上流十余里浅濑，云欲夜涉渡。宁时有三百兵，乃曰，可复以五百人益吾，吾往对之。保羽闻我欬唾，不敢涉水，涉水即是吾禽。肃选千兵益宁，宁夜往。羽闻之，住不渡，而结柴营。今名此处为关羽濑。《初学记》八引《湘州记》，羽濑昔关羽南征，顿此山下，因以为名。《元和志》，关州在沅江县东南五十八里。而又云益阳县西有关羽濑，南对甘宁故垒，误。唐益阳即今县治。据《旧唐志》古县在东八十里，濑在古县上流十余里，则在今县东六十余里。
茱萸江又东径益阳县北，会贞按：秦县，见《方舆纪要》，汉属长沙国，后汉属长沙郡，吴属衡阳郡，晋、宋、齐、梁因。在今益阳县东八十里。又谓之资水。会贞按：《注》特于发端提明资水以应《经》，而实 水出无阳，谓之大溪水，径邵陵，谓之邵陵水，自下出益阳，谓茱萸江，及径益阳，乃谓之资水。盖后世乡俗之称，随地变名，郦氏因据当时舆图为说，全书皆然，特发其凡于此。应劭曰：县在益水之阳。会贞按：《汉志》颜《注》引应说同。今无益水，亦或资水之殊目矣。守敬按：资水过益阳北，则县在水之阴，与应说不相应，故郦氏亦不敢质言之。然郦氏时已无此水，自当阙疑，而《元和志》云，益水出县东南益山，东北流入澬水。盖后人求益水不得，又见以资水为益水不合，因别指一水以当之也。然此县之左右，处处有深潭，渔者咸轻舟委浪，谣咏相和。罗君章所谓其声绵邈者也。会贞按：《御览》三百九十二引《湘中记》，涉湘千里，但闻渔父吟，中流相和，其声
绵邈也。水南十里，有井数百口，浅者四五赤，朱作尺，戴同，赵改。会贞按：明抄本、黄本并作赤，赤、尺通。详《湘水》篇石鼓下。或三五丈，深者亦不测其深。古老相传，昔人以杖撞地，辄便成井。或云古人采金沙处，莫详其实也。会贞按：《续汉志》益阳，《注》引《荆州记》，县南十里有平冈，冈有金井数百，浅者四五尺，深者不测。俗传云有金人以杖撞地，辄成井。《初学记》七引《荆州记》，疑是昔人采金，谓之金井。
又东与沅水合于湖中，东北入于江也。会贞按：《汉志》，资水东北至益阳入沅。此《经》言与沅水合，似应《汉志》，然以为入江，与《汉志》异。
湖即洞庭湖也。会贞按：湖详《湘水》篇。所入之处，谓之益阳江口。会贞按：益阳县本因益水得名，至后世又以县名水，而谓之益阳江，如高平川、奢延水之比。《经》言入江，《注》言入洞庭湖，以湘水为正流，谓洞庭为湘水所汇也。说见《湘水》篇及《江水》篇。
　涟水
涟水出连道县西，资水之别。全云：四字是《注》混作《经》，以先司空校本改。赵依改。守敬按：《施水经》文有肥水别三字，与此同，全、赵改此入《注》，非也。惟涟水在资水之东，闲以崇山，无通流之
道，不知《经》何以为资水别，盖旧籍相传云耳。
水出邵陵县界，守敬按：县详《资水》篇。《水道提纲》涟水有二源，西南源出宝庆东北境大龙山。西源出新化县北山。《经》称出连道县西，盖指西源言，《注》称出邵陵县界，则指西南源言也。南径连道县，县故城在湘乡县西一百六十里。守敬按：连道在邵陵东北，验之地势及水道，《注》作南径，适相反，南当北之误。汉县属长沙国，后汉属长沙郡，吴属衡阳郡，晋因。在今湘乡西百余里。湘乡县详下。控引众流，合成一溪。守敬按：今涟水西南源东北流，受西北来一水，又西源自新化北山东合伏溪口水来会，盖此所云控引众流合成一溪也。东入衡阳湘乡县，历石鱼山，会贞按：《元和志》，石鱼山在湘乡县西十五里。今在县西十里涟水北，亦名石鱼屏。下多玄石，山高八十余丈，广十里。石色黑而理若云母，开发一重，辄有鱼形，鳞鬐首尾，朱作鳍，戴改●，赵改鬐。宛若刻画，长数寸，鱼形备足，烧之作鱼膏腥，因以名之。会贞按：《御览》九百三十六引盛弘之《荆州记》，长沙湘乡连水边，有石鱼，形若鲤，相重沓如云母，炙之作鱼腥。不如此详。
涟水又径湘乡县会贞按：后汉置县，属零陵郡，吴属衡阳郡，晋、宋、齐、梁因，即今县治。南临涟水，会贞按：《元和志》涟水在湘乡县南四十五步。本属零陵，会贞按：下引长沙王子事，此似指前汉
言，然前汉湘乡为连道县，地属长沙，不属零陵。此盖专就湘乡县言，对上衡阳，谓后汉立县，本属零陵也。至下长沙王子事，乃追溯置县之先，与此意不相蒙。长沙定王子昌邑。朱《笺》曰：孙按《汉书 王子侯表》，哀帝建平四年，封长沙王子昌为湘乡侯，疑非定王子也。赵云：按《汉表》，封长沙王子昌为湘湘乡侯，无定字。又《长沙定王传》，元帝初元三年，复立旦弟宗，是曰孝王，五年薨，子鲁人嗣，王莽时绝。哀、平之世，王乃鲁人也，昌是鲁人之子。《诸侯王表》，鲁人以元帝永光二年嗣，四十八年薨，谥曰缪。《注》误。戴云：定字或后人误加。会贞按：《汉表》称王子，无不载王谥者。今本《汉表》作长沙王子，明脱孝字。《文献通考》作长沙孝王子，可证。郦氏所见，盖犹是善本，有孝字，后人习见长沙定王，少见长沙孝王，妄改此作定耳。涟水又屈径其县东，会贞按：今水自县南，屈北，径县东。而入湘南县也。会贞按：秦置县，见《一统志》，属长沙郡，汉属长沙国，后汉属长沙郡，吴为衡阳郡治，晋因，宋属衡阳郡，齐废。在今湘潭县西六十里，互见《湘水》篇。
东北过湘南县南，又东北至临湘县西南，东入于湘。
涟水自湘南县东流，至衡阳湘西县界，入于湘水也。会贞按：湘西县详《湘水》篇。于临湘县为西南者矣。此释《经》至临湘县西南之文，县见《湘水》篇。
　湘水
湘水出零陵始安县阳海山。孙星衍曰：始安二字疑衍。守敬按：《汉志》零陵郡零陵阳海山，湘水所出。《说文》，湘水出零陵阳海山。段玉裁陵下增县字，谓凡郡、县同名，则言县以该之，是许亦以为出零陵县。此《经》若无始安二字，则与《说文》适合。孙氏疑二字衍，不为无见。然使果但作出零陵县，则下句当云，东北过其县东，不当复称过零陵县东。且《注》何以释云山在始安县并 孙皓于县立郡之事。则《经》文本作始安县审矣。凡《经》所举之县，不必尽与班、许同也。
即阳朔山也。会贞按：《续汉志》零陵县，阳朔山，湘水出。郭璞《山海经 注》，今湘水出零陵营道县阳湖山。李善《江赋 注》引作阳朔山。应劭曰：湘出零陵山，何焯因《汉志 注》无陵字，谓此长沙临湘县之零山，不可妄加陵字。戴、赵依删。守敬按：应《注》之例，水出本郡者，则举县名，如颍川郡颍阳，《注》云颍水出阳城，是也。水出他郡者，则举郡名，如颍川郡昆阳，《注》云昆水出南阳，是也。此《注》在长沙临湘下，则零陵指郡言。今本《汉志 注》脱陵字，正当据郦《注》补之，乃何氏谓别一零山，不当有陵字，岂湘水亦有二哉？真郢书燕说矣。不谓戴、赵皆为所惑。盖山之殊名也。会贞按：《元和志》亦云，阳朔山即零陵山。山在始安县北，会贞按，县详《漓水》篇，以地望准之，北当作东。《元和志》，阳朔山在全义县东南八十里，今谓之海阳山，在兴安县南九十里。县故零陵之南部也。魏咸熙二
年，孙皓之甘露元年，全云：七字《注》中《注》。立始安郡。守敬按：此钞变《吴志 孙皓传》文，与《漓水》篇略同。郦氏因《经》始安县而复 于此，其实只当 入彼篇。湘、漓同源，分为二水，南为漓水，北则湘川。守敬按：《山海经》但有湘水，其与漓水通流，自秦始。《汉志》零陵下虽湘、离并载，但言湘水出阳海山，而以又有离水浑出之。《水经》则谓湘、漓并出一山。郦氏因有同源分流之说。《寰宇记》云，湘、漓同源，分为二水。水在全义岭上，南流为漓水，北流为湘水。亦本此《注》。今湘水出兴安县南海阳山，北流曰海阳江，折东北至县东南，为分湘漓洒，即湘与漓分流处也。东北流。罗君章《湘中记》曰：湘水之出于阳朔则觞为之舟，至洞庭，日月若出入于其中也。守敬按：《寰宇记》引罗含《记》，入作没。[六]
东北过零陵县东。
越城峤水，南出越城之峤，会贞按：越城峤互见《漓水》篇。《元和志》，越城峤在全义县北三里。在今兴安县北七里。峤即五岭之西岭也。会贞按：五岭详《锺水》篇。《元和志》亦云，即五岭之最西岭也。秦置五岭之戍，是其一焉。会贞按：《汉书 张耳传》，秦南有五领之戍。吴仁杰曰，按《淮南书》，始皇发卒五十万，使蒙公筑修城，使尉屠睢发卒五十万为五军，一军塞镡城之领，一军守九疑之塞，一军处番禺之都，一军守南野之界，一军结余干之水。与《张耳传》相符，所谓五领者此也。今按郦氏
所言五领为大庾、骑田、都庞、萌渚、越城。大庾在汉南野县之西，都庞在汉营道县九疑山之东，越城在汉镡城县之东南，是此三岭与《淮南》同，故以越城当秦戍之一。其骑田、萌渚则与余干、番禺异也。范成大《桂海虞衡志》曰，秦城在桂林城北八十里，相传以为始皇发戍五岭之地，城在湘水之南，瀜、漓二水之闲，遗址尚存，石甃亦无恙地。北二十里有严关，群山环之，鸟道不可方轨。在今兴安县西南四十里。北至零陵县，下注湘水。会贞按：越城峤水北注湘水，乃庾仲初《扬都赋 注》文，说见《漓水》篇。湘水又径零陵县南，守敬按：《汉书 艺文志》有秦零陵令信一篇难李斯。又刘逵《吴都赋 注》亦引秦零陵令上书云云，则县为秦置，当属桂林郡。汉为零陵郡治。后汉属零陵郡，吴、晋、宋、齐、梁因。在今全州西南。又东北径观阳县，朱脱县字，戴、赵增。与观水合。水出临贺郡之谢沭县界，守敬按：县详《温水》篇封水下。彼篇云，封水出县东界，观水则出县西界也。《隋志》湘源有观水。今曰灌江，出兴安县东南境，东去古谢沭县甚远，且东北流，非西北流，据《注》盖以出今灌阳县东南之水为源也。西北径观阳县西。守敬按：吴置县，属零陵郡。晋、宋、齐、梁因。在今灌阳县东。县盖即水为名也。又西北流注于湘川，会贞按：今灌江自兴安县东北流，径灌阳县，至全州南入湘水。谓之观口也。
又东北过洮阳县东。守敬按：汉县属零陵郡，后汉、吴、晋、宋、齐、梁因之。在今全州北三十五里。
洮水出县西南大山，守敬按：《续汉志》零陵，刘《注》引罗含《湘中记》有洮水。《隋志》，湘源有洮水。今洮水出全州北文山。东北径其县南，即洮水以立称矣。汉武帝元朔五年，封长沙定王子靖侯狗彘为侯国。朱《笺》曰：旧本作洮阳侯拘。案《汉书 表》作狩燕，而《史记 年表》作狗彘，恐《史记》 也。孙案，《索隐》引《汉表》作将燕。戴作节侯拘，云有脱误。王莽更名之曰洮治也。其水东流注于湘水。会贞按：今洮水东流，至全州东北入湘水。
又东北过泉陵县西。
营水出营阳泠道县南流山。全校改流作留，赵从之。戴删流字。守敬按：残宋本、明抄本并作留。《通鉴》秦始皇三十七年《注》引此同。而朱从黄、吴二本作流，盖以音同错出也。戴氏不考，以流字为衍而删字，殊属武断。沈炳巽疑当作营山，亦误考。《隋志》，营道有营山，《明一统志》谓在道州西南四十五里，则不在泠道南。泠道县详下。《续汉志》零陵，《注》引罗含《湘中记》，有营水注湘。《元和志》，营水出江华县东北。今水出江华县东九疑山，俗谓之水。西流径九疑山下，蟠基朱作盘碁，《笺》曰：当作蟠基。赵改盘基，戴改蟠基。苍梧之野，峰秀数郡之间。罗岩九举，各导一溪，岫壑负阻，异岭同势，游者疑焉，故曰九疑山。会贞按：《汉志》，营道九疑山在南。《御览》四十一引盛弘之《荆州记》，盘基数郡之界，连峰接岫，竞秀争高，含霞卷雾，分天隔日。又引《郡
国志》曰，山有九峰，一曰丹朱峰，二曰石城峰，三曰楼溪峰，四曰娥皇峰，五曰舜源峰，六曰女英峰，七曰箫韶峰，八曰纪峰，九曰纪林峰。有九水，七归岭北，二注广南。《类聚》七引《湘中记》，九山相似，行者疑惑，故名九疑。在今宁远县南六十里。大舜窆其阳，商均葬其阴。守敬按：《海内南经》，苍梧之山，帝舜葬于阳，帝丹朱葬于阴。又《大荒南经》，苍梧之野，舜与叔均之所葬。郭《注》，叔均，商均也。舜巡狩，死于苍梧而葬之。商均因留，死亦葬焉。墓今在九疑之中。是郦氏本《山海经》为说。证之《武帝纪 注》应劭曰，舜葬苍梧。九嶷，山名，在零陵营道。文颖曰，山半在苍梧，半在零陵。如淳曰，舜葬九嶷，九嶷在苍梧，冯乘县[七]。故或云舜葬苍梧也，说无不合，而全氏引胡三省曰，太史公云，舜南狩，崩于苍梧，归葬于江南九疑，则苍梧、九疑两处也，合而言之者，误也。是以不狂为狂矣。考《史记》云，崩于苍梧之野，葬于江南九疑无归字，则崩处即葬处。《通鉴》汉元封五年《注》云，九疑山亦名苍梧山，相传舜死于苍梧，因葬焉。亦无苍梧九疑两地之文。惟《舆地纪胜》有此说，殆全氏笔误欤？[八]然舜葬苍梧，于情事颇不合，故《论衡》、《史通》、《路史》皆辨之，详见《史记志疑》一。盖孟子云，卒于鸣条，当以帝墓在今安邑为信。山南有舜庙，守敬按：《御览》三十九引罗含《湘中记》，衡山、九疑皆有舜庙，盖合下庙言之。又四十一引王韶之《神境记》舜庙在山之阳，指此也。又五百二十六引《神境记》，九疑山既出林过溪，望见舜庙在群山之下，而插构水际，杳若灵居矣。按旧在今宁远县东南玉管岩下，明初迁于箫韶峰下。前有石碑，文字缺落，不可复识。守敬按：《古文苑》载有蔡邕
《九疑山碑》，未知即此否？郦氏已言文字缺落，不可复识，故欧、赵皆不著录，洪但载郦说。自庙仰山极高，直上可百余里。守敬按：蔡邕《九疑山碑》曰，岩岩九疑，峻极于天。亦甚言山之高也。古老相传，言未有登其峰者。山之东北，泠道县界，又有舜庙。守敬按：庙亦当在今宁远县东南。县南有《舜碑》，碑是零陵太守徐俭立。守敬按：徐俭未详何代人？此碑欧、赵皆不著录，洪但载郦说，盖已佚。营水又西径营道县，守敬按：县详下。冯水注之。水出临贺郡冯乘县东北冯冈。守敬按：汉县属苍梧郡，后汉因，吴属临贺郡，晋、宋、齐、梁因。在今江华县西南。今有水出江华县南，冬冷山，即冯水。其山即冯冈，乃萌渚峤东之冈也。其水导源冯溪，西北流，朱冯溪二字讹在下句县字下，戴、赵移。县以托名焉。守敬按：《元和志》亦云，界内有冯溪，因以为名。冯水带约众流，浑成一川，谓之北渚。守敬按：《楚辞》屈平《九歌》，夕弭节兮北渚。冯水去汨罗甚远。疑非此也。历县北，西至关下，关下，地名也，守敬按：当在今江华县南。是商舟改装之始。朱舟作州，戴、赵改。守敬按：《溱水注》 东峤山，亦云斯则改装之次，其下船路名涟溪，盖踰岭舍车登舟，与此同也。冯水又左，合萌渚之水。水南出于萌渚之峤，会贞按：萌渚峤互见《温水》篇。峤水有二，此峤阴之水也。水出今江华县西南山，即古萌渚峤也。五岭之第四
岭也，其山多锡，会贞按：宋本《寰宇记》道州土产，但载朱砂、水银等物，而不及锡，略也。《一统志》犹谓江华出锡。亦谓之锡方矣。会贞按：西方一名金方。《晋书 载记》姚弋仲越自金方，言归石氏，是也。此一山耳，似不得有锡方之称，方字宜误。渚水北径冯乘县西，而北注冯水。守敬按：今水至江华县西南合流。冯水又径营道县而右会营水。守敬按：今水于江华县东南入水。营水又西北屈而径营道县西，守敬按：汉县属零陵郡，后汉、吴、晋因。东晋属营阳郡，宋、齐因，梁属永阳郡。在今宁远县西南。王莽之九疑亭也。营水又东北径营浦县南。守敬按：汉县属零陵郡，后汉因。吴为营阳郡治。[见下。]晋、宋、齐因，梁为永阳郡治。[见下。]在今宁远县西南。营阳郡治也。魏咸熙二年， 孙皓分零陵置，守敬按：《元和志》吴分零陵，置营阳郡。宋本《寰宇记》吴宝鼎元年，分零陵北部为营阳郡，理营浦。西晋因之。考吴甘露元年，为魏咸熙二年，即晋泰始元年，踰年改宝鼎，乃泰始二年，则与此《注》差一年。《晋志 总 》载吴归命侯置郡十二，一为营阳。后又云穆帝立。然《宋志》湘州下，称晋怀帝永嘉元年，分荆州之营阳等郡立州，则早有此郡矣。后又云江左立。《舆地纪胜》谓中间废而后复置，是也。乐史又云，梁天监十四年改为永阳郡。在营水之阳，故以名郡矣。守敬按：《元和志》亦云，郡在营水之南，因以为名。营水又北，都溪水注之。水出舂陵县北二十里仰山，会贞按：此谓舂陵故县也。今有水出宁远县东北，分水岭，即都溪水矣。
南径其县西。县本泠道县之舂陵乡，守敬按：并详下。盖因舂陵为名矣。守敬按：舂水详后。汉长沙定王分以为县，会贞按：长沙定三字当在封字下，王字当衍。分以为县四字当在五年下。武帝元朔五年，封王中子买为舂陵侯。朱侯上有节字，赵同，戴删。会贞按：事见《史》、《汉表》。《后汉书 城阳恭王祉传》云，长沙定王子买，封于零道之舂陵乡，为舂陵侯。即所谓泠道县之舂陵乡也。又云，侯仁，以元帝初元四年徙封南阳之白水乡，是舂陵县省于元帝时矣。故《汉志》载南阳之舂陵，而此略之。在今宁远县东北。县故城东又有一城，东西相对，各方百步。古老相传，言汉家旧城，汉称犹存，知是节侯故邑也。会贞按：买谥节，《史》、《汉表》称节侯买。城东角有一碑，文字缺落，不可复识。会贞按：此碑无考，郦氏已言文字缺落，不可复识，故欧、赵皆不著录。东南三十里尚有节侯庙。会贞按：《后汉书 城阳恭王祉传》，建武十八年，诏零陵郡奉祠节侯、戴侯庙，以四时及腊岁五祠焉。宋本《寰宇记》，舂陵乃刘买所封之地，有庙在宁远县北八十里。按当在今宁远县东北。都溪水又南径新县东。赵新下增宁字，云：《方舆纪要》道州宁远县下云，舂水亦曰舂陵，水出舂陵山，东流入桂阳蓝山县界，下流至衡州府常宁县，入于湘水。又云县有都溪水。欧阳忞曰，即舂陵水也。常宁县，古新宁县。《元和志》，吴置新平县，宋元徽中号新宁。下云新宁故新平也。又云舂水又北径新宁县东。盖都溪在南，而舂水在北，互受通称，津渠灌注矣。此文新下落宁字。戴增宁字同。守敬按：增，非也。都溪水与舂水不同流，舂水北流，径新
宁县，都溪水南流，安得径新宁？不谓赵竟据欧阳忞都溪水即舂陵水之谬说，谓都溪、舂水，津渠灌注，为改新作宁县之证，而戴亦沿其误。考《宋书》营阳郡舂陵令，汉旧县，舂陵侯徙国南阳，省。吴复立。[《晋志》误作春阳。]《齐志》营阳郡亦有此县，乃知郦所云新县者，指吴所立之舂陵县，对上汉故城言为新县，与《河水》篇称临羌新县，《渐江水》篇言余杭故县又言新县同。新字上无脱文。当在今宁远县西。县东傍都溪，溪水又西径县南，左与五溪俱会。县有五山，守敬按：宋本《寰宇记》、《舆地纪胜》引此五下并衍色字，《初学记》八引与今本同。山有一溪，五水会于县门，朱县讹作溪，《笺》曰：《初学记》八引此作会于县门。戴、赵改。守敬按：明抄本作县。《寰宇记》、《舆地纪胜》引并作会于其间，误。此即今宁远县南之水。据《湖南通志图》，出县东南者，三源合流，至县东合东来之一源，但有四水，略也。其合为一水，至县西会出县东北之水，与《注》言五水会于舂陵县门者异。故曰都溪也。守敬按：水至此方称都溪，则上云都溪径新县东，并上流亦被以都溪之名也。都溪水自县又西北流，径泠道县北，与泠水合。水南出九疑山，赵云：按应劭以此泠水为出丹阳宛陵县西北入江，而臣瓒非之。泠水见《说文》，即《汉志》宛陵县下之清水，今谓之清弋江，岂可以此泠溪目之乎？仲瑗诚误矣。守敬按：《元和志》谓之迟水。宋本《寰宇记》谓之泠道水。《方舆胜览》又谓之潇水，至今因之。源出宁远县南九疑山。北流径其县西南，守敬按：汉县属零陵郡，后汉、吴、晋因，东晋属营阳郡，宋、齐因，梁属永阳郡。在今宁远县东南四十里。县指泠溪以即名，守敬按：宋本《寰宇
记》，其县临泠道水为名。王莽之泠陵县也。泠水又北流注于都溪水，守敬按：今至宁远县西合流。又西北入于营水。守敬按：宋本《寰宇记》引《湘州记》云，都溪水又西北合营水，谓之菁口。今潇水西北流至道州东北，合水，自下通谓之潇江。营水又北流朱营讹作溪，戴、赵改。入营阳峡，朱入作注于二字，赵同，戴改。守敬按：宋本《寰宇记》营阳峡在营道县。在今道州东北。又北至观阳县而出于峡。朱有矣字，赵同，戴删。大小二峡之闲，为沿之极艰矣。会贞按：观阳县见前，与营阳峡隔山，又中隔营浦县，且在西南，不在北，种种不合。此观阳二字当零陵之误。《一统志》称旧《志》，潇水至三江口，三分石水北流，以入于泷，至零陵县界之泷白滩，谓之出泷。泷名凡二十余，雷石镇正当其口。盖即此《注》所云，大小二峡闲沿溯极艰处也。营水又西北，径泉陵县西，汉武帝元朔五年全、赵、戴武下增帝字。以封长沙定王子节侯贤之邑也。守敬按：见《史》、《汉表》，贤薨于宣帝时，《史表》节字，当是后人所加。《汉表》泉作众，亦传钞之误。王莽名之曰溥润，朱《笺》曰：孙云、《汉志》作闰。守敬按：明抄本作润。零陵郡治故楚矣。守敬按：宋本《寰宇记》永州，春秋战国皆为楚南境。《舆地纪胜》引《图经》云，世以楚地为翼、轸，零陵入轸十一度。汉武帝元鼎六年分桂阳置。守敬按：《汉志》武帝元鼎六年置。《元和志》宋本《寰宇记》并云，武帝分长沙置。太史公曰：舜葬九疑，实惟零陵，守敬按：《史记 五帝本纪》实作
是。朱此下有或作零郡四字。全氏曰，四字《注》中《注》。戴以为衍文而删之。郡取名焉，王莽之九疑郡也。下邳陈球为零陵太守，桂阳贼胡兰攻零陵，激流灌城，球辄于内，因地势反决水淹贼，相拒不能下。守敬按：《后汉书 陈球传》，桂阳黠贼寇钞荆部，以球为零陵太守，贼虏消散，而州兵朱盖等反，与桂阳贼胡兰转攻零陵。球弦大木为弓，羽矛为矢，引机发之，远射千余步，多所杀伤。贼复激流灌城，球辄于内反决水淹贼。相拒十余日，不能下，会中郎将度尚将救兵至，遂共破斩盖等。县有白土乡。《零陵先贤传》曰：郑产，字景载，泉陵人也，为白土啬夫。汉末多事，国用不足，产子一岁，辄出口钱，民多不举子。产乃 民勿得杀子，口钱当自代出。产言其郡、县，为表上言，钱得除，更名白土为更生乡也。会贞按：《御览》一百五十七引《零陵先贤传》稍略。《晋书地道志》曰：戴改志作记。县有香茅，气甚芬香，言贡之以缩酒也。守敬按：《御览》九百九十六引《晋书地道志》，以泉陵县为零陵，非也。而言作古则是。又引《吴录 地理志》亦云，泉陵有香茅，古贡之缩酒。足征此言为古之误。《舆地广记》，《禹贡》荆州菁茅也。营水又北流注于湘水。守敬按：今水屈曲流，自江华县北径道州，合潇水曰潇江，至零陵县西北入湘水。
湘水又東北與應水合，水出邵陵縣歷山，崖 險阻，峻崿萬尋，澄淵戴作源。湛于
下，应水涌于上。会贞按：县详《资水》篇。《续汉志 注》引罗含《湘中记》有雍水注湘，[九]雍为应之误。今曰芦洪江，出东安县北八十四渡山，山根迤逦不断，凡数十里。[一〇]东南流径应阳县南，晋分观阳县立，会贞按：《宋志》，晋惠帝分观阳立。但验之地形，应阳之南为洮阳，洮阳之南为观阳，则观阳不得越洮阳而有此地，《宋志》惠观当洮之误，而郦氏沿之。晋属零陵郡，宋、齐、梁因。在今东安县东北。盖即应水为名也。应水又东南流，径有鼻墟南。王隐曰：应阳县本泉陵之北部，[一一]朱陵讹作阳。赵据《汉志》校改，戴改同。会贞按：《史记 正义》引王隐本作泉陵，据此则应阳之立乃合洮阳及泉陵二县地。东五里有鼻墟，言象所封也。山下有象庙，会贞按：《史记 五帝本纪 正义》引王隐说至象所封也同。并引《舆地志》云，应阳县东有山，山有象庙，与此合。在今东安县东北。而《括地志》云，鼻亭神在营道县北六十里。故老传云，舜葬九疑，象来至此，后人立祠，名为鼻亭神。则在今道州北，盖别一庙欤？《舆地广记》零陵下云，有鼻墟，象之所封；[应阳已省入零陵。]营道下云，亦虞时鼻国之地，有象祠，唐元和中，刺史薛伯高毁之。纪载最为分明。乃《一统志》谓有庳墟在道州北，接东安县界，引此《注》云云，未审也。言甚有灵，能兴云雨。余所闻也，守敬按：闻字贯下读，也字当衍。圣人之神曰灵，贤人之精气为鬼，象生不惠，戴改惠作慧。会贞按：惠、慧通。《列子 穆王》篇，秦人达氏，有子少而惠。《后汉书 孔融传》，将不早惠乎？是其证。死灵何寄
乎？应水又东南流而注于湘水。会贞按：今芦洪江自东安县东南流，至零陵县北，入湘水。湘水又东北得口，守敬按：《续汉志 注》引罗含《湘中记》，有祁水注湘。《永州府志》谓之祁江，此口正祁水之口，而《注》称口，又不别 祁水，岂为祁之误欤？抑祁水之异名欤？水出永昌县北罗山。会贞按：吴置县，属零陵郡，晋、宋、齐、梁因。在今祁阳县西北。今祁江出县西北腾云岭。东南流径石燕山东，会贞按：《元和志》，石燕山在祁阳县西北一百十里。宋本《寰宇记》在县西北一百十五里，一名石燕洞。在今县西北九十里。其山有石，绀而状燕，因以名山。其石或大或小，若母子焉，及其雷风相薄，则石燕群飞，颉颃如真燕矣。罗君章云：今燕不必复飞也。会贞按：《类聚》九十二引《湘中记》，零陵有石燕，形似燕，得雷风则飞，颉颃如真燕。《御览》四十九引罗含《湘中记》，石燕在泉陵县，雷风则群飞翩翩然，其土人未有见者。又宋本《寰宇记》引甄烈《湘州记》，石形似燕，大小如一，山明云净，即翩翩飞翔。说稍异。其水又东南径永昌县南，又东流注于湘水。会贞按：今祁水东南流至祁阳县东北入湘水。
又东北径祁阳县南，守敬按：吴置县，属零陵郡，晋因。宋泰始初改属湘东郡，五年，仍属零陵郡，齐、梁因。在今祁阳县东北九十里。又有余溪水注之。水出西北邵陵郡邵陵县，东南流注于湘。守敬按：县详《资水》篇。今水曰清江，出祁阳县东北七泉龙潭，东南流入湘水。其水朱此
下衍浊字，戴、赵删。扬清泛浊，水色两分。守敬按：清江本清流，而注云泛浊者，《一统志》，白河江在清江东，南流合清江。清江水绿，白河水白，如泾、渭两分。
湘水又北与宜溪水合，水出湘东郡之新宁县西南，新平故县东，新宁，故新平也。众川泻浪，共成一津。守敬按：《宋志》，湘东郡新宁令，吴立。新平，张勃《吴录》有此县。晋孝武太元二十年省。是新宁、新平本各一县，晋并新平入新宁耳。《一统志》新宁故城在常宁县西北，新平故城在县西南，是也。然考《元和志》，吴置新平县，宋元徽中，三洞蛮抄掠州县，遂移就江东，因蛮寇止息，遂号新宁。宋本《寰宇记》同，与《宋志》说又异。则郦氏谓新宁故新平，乃别有据。《续汉志》引罗含《湘中记》，有宜水注湘。《隋志》，新宁有宜溪水。今宜水出常宁县西南，数源合舍。西北流，东岸山下有龙穴，宜水径其下，天旱则拥水注之，便有雨降。守敬按：宋本《寰宇记》载宜溪水，引《湘州记》云，傍有穴，天旱，以水灌之，辄致暴雨，即《吴都赋》所谓龙穴内蒸，零雨所储也。宜水又西北注于湘。守敬按：今宜水东北流至常宁县东北入湘水，与《注》称西北流异。
湘水又西北，得舂水口，水上承营阳舂陵县西北潭山，赵云：此是吴复立之舂陵县。《晋志》曰，舂陵属零陵郡。《宋志》曰，舂陵令属营阳太守。守敬按：舂陵县详前都溪水下。舂水在县东北，此西北当东北之误。《汉志》，舂山，舂水所出。则潭山乃舂山之异名。今舂水出新田县西北舂陵山，
俗曰乌江源。又北径新宁县东，又西北流注于湘水也。守敬按：《汉志》，舂水北至酃入湖。郦氏云注湘，盖湖有湮塞矣。今舂水自新田县东南流，径嘉禾县，折东北径桂阳州耒阳县至常宁县东北入湘。
又东北过重安县东。又东北过酃县西，承水从东南来注之。会贞按：此句有讹文。承水在湘西，是从西南来注，非东南。别有耒水在湘东，是从东南来注。此东南当西南之讹，否则，承水为耒水之讹，承、耒形近。
承水出衡阳重安县西，邵陵县界邪姜山。会贞按：此云承水出邵陵县界邪姜山，隋以后改县为邵阳。故《明一统志》谓烝水出邵阳县邪姜山。《汉志》师古《注》又云，出永昌县界，即今祁阳县地。《水道提纲》又云，出衡阳县西南界之大云山。大云山即邪姜山，盖此山跨邵阳、祁阳、衡阳三县界。东北流至重安县，径舜庙下，庙在承水之阴。会贞按：《舆地纪胜》，舜庙在衡阳县仙上 。又云阜山，引《湘水记》，舜南游经此，后立祠，每祭辄有云起，在今衡阳县西。又东合略塘会贞按：《御览》八百一十三引《荆州记》，重安县有●苦历反塘。《舆地纪胜》在衡阳县，引《祥符图经》云，周回三十里。又引《湘水记》，谓之客寄塘。在今衡阳县西九十里。相传云：此塘中有铜神，今犹时闻铜声于水，水辄变绿，作铜腥，鱼为之死。朱绿作渌，全、赵同，戴改。赵云：按《名胜志》引此，死作飞。《养鱼经》曰，鱼满三百六十，则龙为之长，而引飞出水，内 则鱼不复
去，则鱼飞诚亦有之。守敬按：《御览》引《荆州记》此条，作绿、作死。《舆地纪胜》引《湘水记》作绿、作飞。承水又东北径重安县南，故零陵之锺武县，朱此七字讹在汉长沙句下，戴、赵同。守敬按：非也，今订。汉锺武县属零陵郡，后汉永建三年更名重安，仍属零陵郡，吴属衡阳郡，晋、宋因，齐属湘东郡，梁因。在今衡阳县西八十里。汉长沙顷王子度邑也。朱度作虔，《笺》曰：《汉表》作锺武节侯度。戴、赵改。会贞按：残宋本、明抄本并作度。王莽更名曰锺桓也。武水入焉。水出锺武县西南表山，守敬按：《隋志》，衡阳有武水。据《湖南通志图》，武水出衡阳县西南三阳山。东流至锺武县故城南。而东北流至重安县，注于承水。赵云：按下有缺文。会贞按：当有又东二字。考《汉志》长沙国有承阳县，不见此《注》，似脱。然《元和志》谓蒸阳故城在衡阳县西一百七十里，则更在重安之西。郦氏盖偶略之，不在此缺文中也。至湘东临承县北，会贞按：《汉志》承阳，应劭曰，承水之阳。《注》作承水所本。《续汉志》、《晋志》作烝阳。此县吴置，《晋》、《宋志》作临烝、《齐志》作临蒸，《注》作临承，亦从《汉志》也。吴属衡阳郡，晋属湘东郡，东晋为郡治，宋、齐、梁因。今衡阳县治。东注于湘，谓之承口。会贞按：今烝水东北流至衡阳县东北烝口，入湘水。临承即故酃县也，县即湘东郡治也。郡旧治在湘水东，故以名郡。魏正元二年， 主孙亮分长沙东部立。守敬按：《耒水注》，酃县故治，西北去临承县一十五里，则二县非一城。此谓临承即故
酃县地也。前汉酃县属长沙国，后汉属长沙郡。《吴志 孙亮传》，太平二年，以长沙东部为湘东郡。《宋志》同。吴太平二年，当魏甘露二年，此作正元，异。吴湘东郡理酃县，见宋本《寰宇记》。酃县在湘水东，郡治湘东，此名所由起。自东晋太元中，省酃县，移郡于临烝，则在湘西矣，故以此为郡旧治也。在今清泉县东十二里。县有石鼓，高六赤，湘水所径，戴赤作尺。守敬按：赤、尺古通。宋玉《钓赋》以出三赤之鱼于数仞之水中。北齐《平等寺碑》，永平中，造定光铜像一区，高二丈九赤。陆放翁诗祠官粟一囊，不瞻躯七赤可证。《舆地纪胜》石鼓山有东岩、西溪、朱陵、后洞。《名胜志》在衡阳县东北三里。《祥符图经》云，俗传卢龙推鼓，下入于潭水，据烝、湘之会。在今清泉县北二里。鼓鸣则土有兵革之事。会贞按：《渭水注》载朱圉山有石鼓，鸣则兵起，与此同。罗君章云：扣之，声闻数十里，此鼓今无复声。会贞按：《类聚》八云，旧说泉陵县有石鼓，旧闻数十里，今无声。与此全同，又疑即君章说，而泉陵或是误字。观阳县东有裴岩，其下有石鼓，形如覆船，扣之清响远彻，其类也。会贞按：今打鼓洞在灌阳县西十里，有石，击之如鼓声。或疑即此石鼓，但洞在观水西，郦氏前 观水径观阳西，则古县在水东，而裴岩又在县东，亦不合。岂《注》县东为县西之讹欤？湘水又北历印石，朱又北讹作北又，戴、赵乙。石在衡山县南，湘水右侧。朱讹作衡水县南江水又有。赵改衡水作衡山[一二]，又以《名胜志》校改江水作湘水，改又作右侧。全、戴从之、删有字。会贞按：在今衡阳县北石鼓山北。盘石赵盘作盘。或大或小，临水，石悉有迹，朱石上有而字，
戴、赵删。其方如印，累然行列，无文字，如此可二里许，因名为印石也。
湘水又北径衡山县东，守敬按：吴置县，属衡阳郡，晋改曰衡山，仍属衡阳郡，宋、齐、梁因。在今属衡阳县东北。山在西南，守敬按：《汉志》湘南，《禹贡》衡山在东南。《括地志》，湘潭县西四十一里。在今衡山县西三十里。有三峰，一名紫盖，守敬按：紫盖峰在今衡山县西北二十里。一名石囷，朱无此四字。赵云：按胡渭曰，此处有脱误。盛弘之《荆州记》、《初学记》五引云，衡山有三峰，一名紫盖，一名石囷，一名芙蓉。《注》少石囷一句。戴增。守敬按：今谓之石廪峰，在衡山县西北十六里。一名芙蓉，朱芙蓉讹作容峰，赵同。守敬按：《一统志》亦以为据，谓古称容峰，非也。戴改作芙容，芙蓉峰在今衡山县西北十里。芙蓉峰最为竦杰，朱脱芙字，蓉作容，下同。戴作芙蓉。守敬按：《类聚》七引盛弘之《荆州记》，芙蓉峰最为竦桀。《事文类聚前集》十三引仍作杰。自远望之，苍苍隐天。守敬按：此当亦盛弘之《荆州记》文，而他书略之故罗含云：望若阵云。会贞按：《续汉志 注》、《类聚》七，《初学》五并引《湘中记》，衡山遥望如阵云。非清霁素朝，不见其峰。会贞按：《类聚》引盛弘之《荆州记》曰，自非清霁素朝，不可望见。丹水涌其左，澧泉流其右。守敬按：丹水、澧泉皆无考。《澧水》篇之水出武陵充县，与衡山中隔沅、资、涟诸水。《夷水》篇之丹水，出夷道，更隔澧水，又在右，不在左，皆非此水也。今衡山之东有数水，东入湘水，未知孰为丹水？衡山之西有数水，北入连水，
未知孰为澧泉也？《山经》谓之岣嵝山，为南岳也。戴以山字为衍而删去。守敬按：《初学记》五亦引《山海经》云，衡山一名岣嵝山。然考《中次十一经》但言衡山，惟郭《注》云，今衡山在衡阳湘南县，南岳也，俗谓之岣嵝山。则此引郭《注》文，今本作山经误。《初学记》亦误。戴未检原书，臆删山字，尤非。又郦氏不言有《岣嵝碑》，此足证《禹碑》之伪。有岣嵝峰，衡山之主峰也，在今衡阳县北五十里。山下有舜庙，守敬按：《初学记》引罗含《湘中记》，衡山、九疑皆有舜庙。太守至官，常遣户曹致敬修祀，则如有弦歌之声。南有祝融 。楚灵王之世，山崩，毁其坟，得《营丘九头图》。会贞按：《后汉书 张衡传 注》引盛弘之《荆州记》，衡山南有南正重黎墓。楚灵王时，山崩，毁其坟，得《营丘九头图》。《一统志》，祝融墓在祝融 上。峰在今衡山县西北三十里。禹治洪水，血马祭山，得金简玉字之书。朱无禹字，戴、赵增。赵据全校改血马作白马云：卷四十衡山《注》同。会贞按：《吴越春秋》曰，禹伤父功不成，登衡山，血白马以祭之。忽然而卧，梦见赤绣文衣男子，称玄夷苍水使者，谓禹曰，欲得我山神书者，请斋于黄帝之岳。乃退斋三月，登宛委，发石得金简玉字之书，得治水之要。是郦所本，则作血马不误。全氏盖谓血马当作血白马，笔误为用白马耳。赵氏未检原书，遂改血作用白失之。芙蓉峰之东，有仙人石室，学者经过，往往闻讽诵之音矣。会贞按：《御览》三十九引盛弘之《荆州记》，石囷下有石室，寻山径，闻室中有讽诵声。石囷、芙蓉各一 ，且石囷在芙蓉之西北，此言
石室在芙蓉 东，恐有误。衡山东南二面，临映湘川，自长沙至此，沿湘七百里中，有九向九背，朱沿讹作江，戴同，赵改。又九向讹作中有，戴、赵于中有下增九向二字。守敬按：《初学记》五引盛弘之《荆州记》，东南临湘川，自湘川至长沙七百里，九向九背，然后不见。是郦所本。又《续汉志 注》引《湘中记》，沿湘千里，九向九背，亦可为此当作沿湘，但作九向九背之证。故渔者歌曰：帆随湘转，望衡九面。朱《笺》曰：按此《注》所引渔歌，九面正与转字相 ，即九向之义，宋本自误作九回耳。山上有飞泉下注，下映青林，直注山下，望之若幅练在山矣。守敬按：《类聚》七引盛弘之《荆州记》，芙蓉峰上有泉飞派，如一幅绢，分映青林，直注山下。《初学记》五引作如舒一幅练。
湘水又东北径湘南县东，守敬按：县详《涟水》篇。又历湘西县南，分湘南置也，衡阳郡治。守敬按：吴置县，属衡阳郡，晋因。此言衡阳郡治，逆探下宋徙郡治湘西为说也，齐、梁仍为郡治。在今湘潭县南。魏甘露二年， 孙亮分长沙西部立，朱甘露讹作正元。赵云：按魏正元二年，吴五凤二年也。《吴书 孙亮传》，郡以太平二年置，则魏甘露二年也。戴改甘露。治湘南。[一三]太守何承天赵太守上增晋字，孔刻戴本同，官本治下增晋字。守敬按：何承天虽生于晋时，而终于宋代。《宋书》有传，其为衡阳内史，在元嘉十余年，赵、戴直以为晋太守，是并《宋书》未考矣。官本所增尤
非，盖《注》云湘南者，以湘南为衡阳郡治也。今增晋字于治字下，使治字与湘南隔绝，则不知所治为何指。又晋湘南县属衡阳郡，无立湘南郡事，今作晋湘南太守，是误谓晋有湘南郡矣，何疏舛乃尔？徙治湘西矣。朱治讹作郡，戴、赵改。《十三州志》曰：华水出桂阳郴县华山西，至湘南县入湘。朱华水上有日字。戴、赵同，又于华山增日字。会贞按：此华山即《耒水注》，耒水又西径华山之阴，亦曰华石山也。无日华山之名。窃以华水上本作曰，属上，传钞者误曰为日，后人又于日上增曰字。戴、赵不悟此日字为衍，反据增下日字，失之。又按《耒水注》但言华山，不言有华水，惟云，黄水出郴县黄岑山，即庾仲初以为骑田峤水，北入湘水，注于大江者。黄、华形近，疑此华水华山为黄水、黄山之误，附记以备一说。《地理志》曰：郴县有耒水，出耒山西，至湘南西入湘。赵删入上西字。守敬按：《汉志》入上无西字，湘作湖。《耒水注》本有酃湖，为耒水所径。《汉志》入湖，盖入湖以入湘也。故郦氏于此引《汉志》，改入湖作入湘。考耒水入湘在承水注湘之下，湘水径衡山县之上，《注》引《汉志》于此，乃因至湘南之文，又以《十三州志》与《汉志》略同，亦连类引之。其实衡山县本汉湘南地也。
湘水又北径麓山东，其山东临湘川，西傍原隰，息心之士，多所萃焉。会贞按：《御览》四十九引宗渊《麓山记》，山足曰麓，盖衡山之足也。此山在今湘潭县南。下又言湘水左径麓山东，则在今善化县境，是自衡山县北，循湘而北，过湘潭至善化，皆衡山之脉也。善化之麓山，据《通鉴》后汉干佑三年《注》有岳麓、道林等寺。郦氏于此言息心之士多所萃焉，则并为释子禅栖地矣。
又东北过阴山县西， 水从东南来注之。守敬按：《 水》篇见后。又北过醴陵县西，漉水从东来注之。朱作漉水从东注之。赵据云：《漉水》篇《经》文，东下增南来二字。戴增同。守敬按：漉水西流，《经》文虽有屈从醴陵西西北流之说，然西多北少，当止增来字为是。
《续汉书 五行志》曰：建安八年，守敬按：《续汉书》作七八年中。长沙醴陵县有大山，守敬按：县详《漉水》篇。《续汉志 注》引《荆州记》，县东四十里有大山，山有三石室，室中有石 、石臼。今名王仙山，在醴陵县东三十里。常鸣如牛呴声，朱呴作吼，《笺》曰：宋本作呴。戴、赵改。会贞按：明抄本作呴。《续汉志》作呴。积数年。后豫章贼攻没县亭，杀掠吏民，守敬按：《续汉志》至此止。因以为候。
湘水又北径建宁县，西傍湘水，朱西作而。戴以而旁湘水县北六字，为讹舛衍文，依归有光删。赵改而作西。县北有空泠峡，赵云：按《方舆纪要》引此文，作空灵峡，张舜民《郴行录》同。《寰宇记》作空舲峡。会贞按：《梁书 元帝纪》，李洪雅自零陵率众出空云滩，[一四]《王僧辩传》作空灵滩，《通鉴 注》以空云为空灵之误。《名胜志》引此作空灵，顾氏引同，与史合。《郴行录》，自醴陵江口南行十余里，有空灵岸。在今湘潭县西南百二十里。至《江水注》之空泠峡，与此同名异地。《寰宇记》作空舲峡， 于秭归。赵氏于《江水》篇云，即《湘水注》之空泠峡。此又引《寰宇记》以表异同，混两峡为一，失之。惊浪
</div>
    <div class="pagination">
<a href="水经注疏_page69.html">上一页</a><span>...</span><a href="水经注疏_page65.html">65</a><a href="水经注疏_page66.html">66</a><a href="水经注疏_page67.html">67</a><a href="水经注疏_page68.html">68</a><a href="水经注疏_page69.html">69</a><span class="current-page">70</span><a href="水经注疏_page71.html">71</a><a href="水经注疏_page72.html">72</a><a href="水经注疏_page73.html">73</a><a href="水经注疏_page74.html">74</a><a href="水经注疏_page75.html">75</a><span>...</span><a href="水经注疏_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
