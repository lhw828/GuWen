<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 558 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 558 页/共 698 页</h1>
    <div class="content">归借榻纡长吟小牖月华入疎阑云气深中庭有孤松清霄腾梵音人世日代谢幽怀无古今缤纷逐 
尘者羁绁空陆沉仆夫休戒晓吾意欲投簮黄宗伯集原冯琦同于宫谕饮摩诃庵南园步至钓鱼台 
夜眺还宿法藏寺纪事如是招提境殊无衢陌尘雨过林尚滴香杂苑犹春水竹私歌鸟凉风为酒人 
莫频移坐榻深惜此花茵苍苍望不断小径亦何深未尽尘中务难为郭外心如云千树色有日半山 
阴渐与祗林远钟边无磬音共此鱼梁约壶觞夜自携野云来坐冷林月向人低烟带远山合天将草 
树齐薄霜晞易得有路更前溪帝京景物略増高士奇摩诃庵看杏花诗青郊路转见芳菲日暖园林 
燕子飞别圃乍惊山杏落僧厨新煮药苖肥繁花舞蝶迎人面细草轻烟上客衣更向层台高处望千 
峰螺黛送春晖城北集増永庆禅林在摩诃庵之西旧名法藏庵五城寺院册臣等谨按法藏庵碑二 
皆按察副使都人刘效祖撰嘉靖戊申季秋立原冯琦宿法藏庵诗妙谛闻龙藏清谈过虎溪更从双 
树杪借我一枝栖法界心常净名琴手自携曲终人境寂残月竹房西北海集増关帝庙在恩济庄路 
东五城寺院册臣等谨按雍正十二年世宗宪皇帝赐内监等茔地一区名恩济庄并于其地勅建关 
帝庙于乾隆三年二月落成殿内额曰威灵普护碑一戸部尚书海望撰乾隆五年七月立増十里庄 
有慈育院慈集寺定慧寺五城寺院册臣等谨按慈育院旧称碧霞元君庙康熙四十六年奉勅修建 
改今名正殿恭悬圣祖御书额曰慈育群生联曰弘育群生敷恺泽顺承坤德霭慈云后殿额曰大悲 
坛殿内额曰鹿苑星龛联曰水月应从空法相天花故落暎星龛门外坊世宗御书额曰灵光昭垂乾 
隆十五年重修翰林院侍读学士王际华撰记立石慈集寺门额圣祖御书定慧寺初名善法后改名 
云恵本朝康熙四十一年赐名定慧寺门额及天王殿额皆圣祖御题后殿内恭悬圣祖御书额曰慈 

云广覆檐前联曰觉路弘开慈航普度三千界法轮广照佛日长辉亿万年碑三一明翰林院修撰闽 
三山翁正春撰万历二十七年立一大学士南海梁储撰正德六年立一为本朝翰林院侍讲学士励 
廷仪撰康熙五十一年立増十里庄西半边店有报诚寺普同庵五城寺院册臣等谨按报诚寺寺门 
额识正德戊寅年五字磬一镌崇文门外古刹普贤庵住持定圆造大佛殿磬一口重一百斤上祝万 
寿成化庚寅仲冬等字又普同庵炉一万历四十三年造増田村有灵威观音庵三官庙宝峰庵五城 
寺院册臣等谨按灵威观音庵钟一明嘉靖四十一年造磬一正德六年造三官庙碑二一明翰林院 
编修陈元晖撰万历四十四年立一闫先格撰本朝康熙五十二年立宝峰庵碑一明吏部尚书南海 
梁储撰正德十二年立増显应寺在阜成关外香山乡黄村五城寺院册臣等谨按显应寺本朝康熙 
五十八年因保明寺旧基修建观音殿内恭悬圣祖御书额曰水心柏子联曰片石孤云窥色相清池 


皓月照禅心老祖殿额曰林泉花雨联曰月在上方诸品静心持半偈万缘空寺后阁额曰挂衲翻经 
寺门额曰勅建显应寺又天王殿亦有显应寺三字额皆圣祖御书老祖殿前恭立圣祖御制显应寺 
碑清汉书各一汉书詹事府左春坊左庶子兼翰林院侍读王图炳奉勅书观音殿右仆碑一明时重 
修皇姑寺记无撰人姓名左为勅谕蠲免粮税碑弘治十二年六月立増圣祖御制显应寺碑都成之 
西有佛舍一区剏自前明中叶虽历加修葺而岁月寖久复毁于火旧规既替香界就荒非所以崇像 
教广禅悦也朕以古刹胜因宜规整饬爰发帑金鸠材董役经始于康熙五十年十二月落成于五十 
八年正月不庳不侈栋宇一新答士庶敬信之忱慰缁流皈依之愿用锡嘉名颜为显应盖以慧炬祥 
光无微不显慈云法力有感必通泽万品于真源耀十空于实智同圆妙果长稔福田云尔原宛平县 
西黄村有勅赐保明寺寺中尼吕氏陜人正统间驾出关尼送驾苦谏不听及上还辕复辟念之乃建 
寺赐额人称为皇姑寺耳谭臣等谨按今显应寺左有屋数椽尚悬保明寺额内为女僧吕氏茔茔前 
有嘉靖四年勅赐碑载吕氏陜西西安府邠州道安里王寿村人碑后并刻有像原顺天保明寺是比 
丘尼焚修处寺建自吕姑正统间谏阻北征不听后复辟念之封为御妹建寺赐额藏天顺手勅三道 
有寺人司户人不易入燕都游览志原皇姑寺在京城西山不知所始嘉靖六年丁亥上谕辅臣杨一 
清云前有旨下部谓尼僧与僧道不同而尼僧寺与僧寺道观又不同今因桂蕚奏毁尼寺已行下矣 
今若皇姑寺仍留是不去其根也乃旨出之后三四日不知何日哀奏两宫皇伯母见谕以皇姑为孝 
宗所建似不可毁圣母亦以孝宗为言盖小人进祸福之言故两宫一时传谕次日圣母又谕欲建一 
寺即将此寺与我亦好盖此寺乃皇亲内宦供给信施必有请告之者矣按世宗此旨已洞见宫掖隐 
情既而圣谕又下辅臣杨一清等曰慈训两颁宜即顺命但惩恶须去本方免后患今将此寺房留与 
无归尼僧暂住止着终身不许复引其类其祖宗时所赐勅额追回此旨既下其后因循至今又八十 
年矣尼僧之増日多宣淫日盛檀施亦日益不赀矣盖其根株既在内廷以世宗英断尚不能铲除况 
后世乎自丁亥后又十年而霍文敏韬为南礼卿首逐尼僧尽毁其庵金陵一片地顿尔清净霍去而 
尼复集庵复兴更倍往日矣是时上又密谕阁臣云朕又将有议此寺额名之意并告卿知夫顺天保 
明者明是我朝国号此言尼僧之祖能顺圣祖奉天开极此惟皇天命之何待后日以一妖尼能保我 
明也哉又云皇姑者尤不好听言我皇家之姑也当时此寺云勅赐不云勅建便可见非祖宗本意也 
故朕深嫉之因与卿密知之观世宗屡谕不特明晰事理且曲揣人情真是禹鼎秦镜且 谕辅弼曲从 
两宫之意然于实录中仅载一二语不能如此详明不知述史者何所讳也予今所纪亦仅十之四五 
耳野获编朱彝尊谨按山东济南长清县之长城堡亦有皇姑庵览其遗碑具载吕姑谏阻裕陵北征 
本末碑称姑山东人与诸书所纪不同未详孰是増关帝庙在显应寺西五城寺院册臣等谨按庙剏 
于康熙五十二年前供马王像后为关帝殿殿门恭悬圣祖御书额曰忠义伏魔乾隆十八年重修工 
部侍郎德保撰记立石増黄村下庄迤西路北有福田寺五城寺院册臣等谨按福田寺已圮仅存碑 
二左碑明大学士叶向高撰天启四年立右碑惟列修建人姓名原万历四年西竺南印土僧足克戬 
古尔东入中国初息天宁寺后过阜成门外二里沟见一松盘覆趺坐其下黙持陀罗尼咒匝月不食 
僧耳环手钵红罽衣苍紫面而髯鬈肖古达摩相毕常侍奏之赐织金禅衣赐日斋万僧赐酥燃灯赐 
松地居焉赐寺名西域双林寺帝京景物略按足克戬唐古特语首饰也古尔账房也旧作左吉古鲁 
今译改臣等谨按双林寺碑一明万历四年工部右侍郎王槐撰今存佛殿三重前二重本寺僧众居 
之后殿奉玛哈噶拉佛以处西域梵僧别辟门于寺左侧原万历初大珰冯保营葬地造寺曰双林双 
林冯之别字也谷城山房集补梵僧索诺木纳木结能为汉音诘其西来践历踪由云其国名卓哈近 
高昌出家法藏寺本周天元时甘露梵王刹东行九万余里始达五台山逢御马监太监刘润引至北 
京双林寺住万历三十年明肃皇太后命住万寿庵又三年番经厂太监张贵引奏命住双林寺赐紫 
衣宝冠命西经厂掌坛教授中贵又赐织金禅衣金叚膳盒等物六研斋笔记按索诺木纳木结蒙古 
语有福人也旧作鎻喃嚷结今译改卓哈旧作主活照三史尽一改正増双林寺三大士西畨变相也 
相皆躶而跣有冠有裳有璎珞犼象狮各出其座下中金色勇猛丈夫也五佛冠上二手交而杵铃趺 
而坐左右各蓝色三目彩眉耳旁二面顶累二首项腰各周以髑髅而带以蛇左喙鼻耳角牛也三十 
二臂一十六足中二手交把髑髅半额而铲取其脑其三十手所执械旗旛鼓铃牌金火轮绳棰杵刀 


义鎗剑鈇钺弓矢其所执残者为身头手足肉骨血淋淋皆新其有陈者髑髅也足左踏皆若凤右踏 
皆若马各有人金冠合掌腰腹承之其一人两手拍捧而悲也右魔王鬼神像也其耳环一十六臂而 
四足手二交而托十四仰而托托皆噶布拉碗左之碗盛菩萨右盛虎狮象驼犀海马噶布拉碗者解 
顶颅骨而金络瓣棱尖如莲房也足踏人四色前仰后伏殿壁所徧绘亦十方如来示现忿怒尊者像 
也有鞯人革其面爪趾宛然者有倒络人首而为缨蹬髑髅口而为镫者有载人面首若猎而狐兎雉 
累者有尸三刃穿有 三首贯者有方噉人半身而披髪垂于吻者其计令曕而众怖思而猛省欤忿怒 
变像乌斯藏每贡之曰玛哈噶拉佛寺后一土山山前一塔旁皆朱樱帝京景物略按噶布拉蒙古语 
天灵盖也旧作葛巴剌今译改臣等谨按双林寺后殿三大士及绘壁诸变相一如帝京景物略所云 
独中像旧称面金色今白色此为小异耳寺后明阳洞台榭朱樱今皆无存惟土阜隆起略具山形而 
已塔仅存其半前后左右复有僧塔十余増王槐双林寺碑略西直门外有阙一区梵僧佐克吉古噜 
先寓天宁寺次诣此见地势灵秀松茂张盖遂憇息松下结跏趺坐耳环手钵貎若达摩曰吾西竺南 
印土方僧游化中国耳遂留受供其后一月不食黙坐持诵密咒闻于慈圣皇太后皇帝赐织金禅衣 
钱锭日斋万僧仍赐酥油燃灯师斋日满期即欲辞去曰此庵未足以绥佛圣建一大寺奉三宝是吾 
之属也寺前为山门金刚钟鼓二楼天王殿宇中为佛殿左右伽蓝护法后为方丈左右斋堂禅室两 
侧厨库僧房其后迭土石为山高可丈余上为明阳洞左台右檄群卉丛萃凡寺之所宜有者无不备 
矣工始于二月之春落成于八月之秋命名双林万历四年岁次丙子孟秋之吉原于慎行双林寺歌 
道旁佛宫谁者筑珠楼宝殿横山麓僧徒指点为予说此寺方成主人逐忆昨十载气熏天吐纳日月 
挥云烟外廷稍引三公势内禁亲操六玺权出入钩陈留筦钥笑谭田观走金蝉建寺平侵贵主地施 
僧直请大官钱输来多宝堆成塔辇尽黄金布作田法宫梵宇何连曼胜地名区看不断墓上林园学 
九陵祠前楼阁成双观落成牛酒国亲供建醮香花天女献吁嗟此寺独渺小赤刀已欲盈千万我皇 
神威符世祖距脱大奸俯地取郭家金穴入水衡邓氏铜山归少府庐儿解玉乞街衢宅妇怀簪随卒 
虏惟余此寺在郊原虹梁绮构谁为主蛛网空悬梵铎风青苔自鎻玱琅雨盛衰转盻那不有几年翻 
覆看如许君不见江陵城头土三尺若敖馁鬼不来食一代贤豪此谓何尔全首领恩已极榖城山房 
集原冯琦双林寺歌长安春风能几许阵阵化作秋来雨苍狗白衣那可辨古今荣瘁宁堪数君不见 
元明宫君不见双林寺双林寺主迹如埽路人犹说繁华事忆昔金貂近帝枢转日回天倾上都九列 
</div>
    <div class="pagination">
<a href="钦定日下旧闻考_page557.html">上一页</a><span>...</span><a href="钦定日下旧闻考_page553.html">553</a><a href="钦定日下旧闻考_page554.html">554</a><a href="钦定日下旧闻考_page555.html">555</a><a href="钦定日下旧闻考_page556.html">556</a><a href="钦定日下旧闻考_page557.html">557</a><span class="current-page">558</span><a href="钦定日下旧闻考_page559.html">559</a><a href="钦定日下旧闻考_page560.html">560</a><a href="钦定日下旧闻考_page561.html">561</a><a href="钦定日下旧闻考_page562.html">562</a><a href="钦定日下旧闻考_page563.html">563</a><span>...</span><a href="钦定日下旧闻考_page559.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
