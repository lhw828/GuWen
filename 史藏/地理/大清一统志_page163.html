<!DOCTYPE html>
<html>
<head>
    <meta charset="UTF-8">
    <title>大清一统志 - 第 163 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 163 页/共 202 页</h1>
    <div class="content">




　　钦定大清一统志巻三百五十九
<史部,地理类,总志之属,大清一统志,泗城府图>
<史部,地理类,总志之属,大清一统志,泗城府表>
　　钦定四库全书
　　钦定大清一统志巻三百六十
　　泗城府【在广西省治西南二千四十里东西距六百五十里南北距五百二十里东至逺府东兰州界二百里西至贵州南笼府普安州界四百五十里南至思恩府土田州界一百五十里北至南笼府永丰州界三百七十里东南至土田州界一百四十里西南至云南广南府界七百五十里东北至东兰州界四百七十里西北至永丰州界四百里自府治至　京师一万一千四十五里】
　　分野天文翼轸分野鹑尾之次
　　建置沿革古百粤蛮地宋置泗城州属邕州横山寨元属田州路明属广西布政使司
　　本朝顺治十五年升为泗城府寻改为泗城军民府属思恩府雍正五年改设流官属广西省领州一县二
　　凌云县【附郭东西距六百十里南北距五百二十里东至东兰州界三百里西至西隆州界三百十里南至土田州界一百五十里北至永丰州界三百七十里东南至土田州界一百四十里西南至西林县界二百四十里东北至东兰州界四百五十里西北至永丰州界四百里古百粤蛮地宋元明俱泗城州地　本朝顺治十五年升泗城为军民府设理苗同知分驻乹隆五年裁同知置凌云县属泗城府】西隆州【在府西北四百三十里东西距六百七十里南北距四百五十里东至本府界一百二十里西至云南广南府界五百五十里南至西林县界一百七十里北至贵州南笼府永丰县界二百八十里东南至西林县界八十里西南至广南府界四百七十里东北至南笼府普安州界四百七十里西北至广南府罗平州界四百九十里古百粤蛮地元置安隆砦属泗城州明永乐元年置安隆长官司属广西布政使司　本朝康熈五年改置西隆州属思恩府雍正五年升为直州八年改属泗城府】西林县【在府西五百七十里东西距三百四十里南北距三百三十里东至本府界二百四十里西至云南广南府界一百里南至广南府土富州界二百里北至西隆州界一百十里东南至土富州界一百八十里西南至广南府界一百八十里东北至本府界二百三十里西北至西隆州界一百三十里古百粤蛮地宋元曰上林洞属泗城州明永乐七年置上林长官司属广西布政使司万歴中并入泗城州　本朝康熈五年始置西林县属思恩府寻改属西隆州雍正八年改属泗城府】
　　形势山眀水秀地僻林深西南接云南北抵贵州当粤滇黔三省之总防【府志】
　　风俗地生烟瘴亦有霜雪【府志】民居架木为巢或结茨山顶依傍岩穴【同上】地鲜平畴土人皆凿山以耕导泉引涧功劳而薄【同上】
　　城池泗城府城【旧无城郭四面皆山其南北设上下两闗】西隆州城　【本朝雍正九年建乹隆四年重修】西林县城　【本朝康熈六年筑周一里二百十歩门四】
　　学校泗城府学【在府城隔江西岸　本朝康熈二十年建雍正元年重修入学额数十二名】西隆州学【在州治南　本朝康熈五十年建入学额数六名】西林县学【在县城　本朝雍正二年建入学额数四名】云峯书院【在凌云县治本朝乾隆十七年建又西隆州有三台书院乾隆十九年建西林县有毓秀书院雍正十年建凌云县并设有义学】
　　戸口【现在人丁十二万五千八百九十】
　　田赋【官族夫役工食田共二千三百二十九白丰零二十五额徴银五千五两二钱三分一厘零本色米六百五十三石五斗七升　官民田地山塘共二百九十二顷三十八畆八分二厘额徴银三千七百八十四两四钱九分九厘本邑米共一千六百二十七石九斗八升六合零】
　　山川凌霄山【在府治东半里府治以此为障】凌云山【在府治北半里极髙峻】迎晖山【在凌云县东一里山势朝阳故名】晴光山【在凌云县西二十里髙百余尺石壁陡峻崄巇难行】饯阳山【在凌云县西一百二十里山林端雅如饯纳日】屏藩山【在凌云县南五里山顶有观音阁下即朝阳山】巴牙山【在凌云县西南废利州西二里又有白丽山在废利州北】回顾山【在凌云县东北废程县东五十里】瓢房山【在凌云县西北一百五十里峰峦崒嵂髙挿青天云雾俱在山半林木幽深人迹罕到】砦山【在西隆州南绵亘十余里】埧楼山【在西隆州西南一百二十里髙耸矗天上下三十余里】埧逹山【在西隆州西南二百五十里浑河绕其下】大雅山【在西隆州署西北文庙倚之】三台山【在西隆州境州署倚之三峯蝉聫耸峙因名】様山【在西林县东二百四十里与本府接界深林箐嶂谷无居人】端峯山【在西林县南五里秀峯端拱挹之如绘】晚架山【在西林县南二十里】独旺山【在西林县南四十里中峰尖耸石壁峭立】交椅山【在西林县北三里】累峰山【在西林县东南二百里峯峦层叠迤逦平布二十余里】潺岜山【在西林县东南二百里岩穴出泉林麓葱蔚】夹山【在西林县东南二百四十里与田州及广南府接界】木龙山【在西林县西南一百五十里与广南府接界】大山【在西林县东北二百三十里与府接界峯峦绵亘】界亭山【在西林县西北一百二十里与西隆州接界】莲花峰【在凌云县北五里下有泉】风箱岭【在西隆州古障甲距州三百五十里岭上一石形似风箱故名】苍岭【在西林县东二百里一名苍冐岭数峰并峙后一峯有土寨遗址】苖岭【在西林县西北八十里层峦峭壁行半日始抵其巅髙处一石穴出泉居民頼以汲饮】黄坭坡【在西林县北一百五十里少木石土色皆黄府及西隆俱分界】灵洞【在凌云县北半里岩穴深广石皆异形有泉出洞中】红水江【在凌云县北一百五十里一名浑水河源出云南陆凉州由州西南埧逹山入境流经西隆州北逶迤经府界而东又东流经东兰州界巨石横流怒涛奔激泥沙泛滥浊如黄河】盘江【在凌云县东北一百四十里自贵州永寕州流入合红水江】防闷江【源自广南入西隆州境与渌防河合流】防娘江【在西林县东二十里其上流为同舍河源出云南广南府马别山东流经西隆州西南又东入县界绕县东南与渌防河合流而东至瓦村隘入田州界水色甚清即右江之上源也】清水河【在西隆州西源出云南维摩州界东流入田州界埧逹山北入浑水河】浑水河【即红水源自云南陆凉州来西南入西隆州境逶迤而东北经巴结甲南绕那贡寨北至埧逹山下板埧塘入剥弼甲流入府界百乐寨】同舎河【源自云南广南马别山流出至西隆州土黄甲同舎寨之东南流入西林县界即防娘江上流】渌防河【在西林县西南自广南府流入与防闷河合绕县治南又东合防娘江防闷河在县西亦自广南府流入】阪作水【在凌云县西南明统志在利州南八十里南流又有蒙水在利州东一百三十里东流阪丽水在利州北二里三水皆小溪乱石嵯岈不通舟楫】澄碧水【在凌云县东北三里源出灵洞南流绕府城西又东南合龙渊水注汾水洲桥入都阳土司界龙渊水在凌云县南三里】布柳水【在凌云县东北旧志在程县西流入那地州界合都泥江】陇髙水【在西隆州西源出州西南一百里北流入浑水河】
　　古迹泗城故城【在府西南宋皇祐间置明洪武初移治古磡洞即今府治土夷考宋皇祐间余姚人岑仲淑从狄青平侬智髙青还留仲淑镇邕州都督三江诸州子自亭袭为沿邉安抚使来安路都总管遂世守邉土明洪武初岑善忠归附六年改古磡洞为泗城土州授土知州世袭本朝顺治十五年岑継禄以从征滇黔功升泗城军民府授为知府雍正五年泗城府土官以罪叅革改流】唐兴废州【元置为来安路明初废府志有唐兴甲在府南一百里】废利州【在府西南六十里宋置属邕州横山寨明统志利州古百粤地号阪丽庄宋置属邕州横山寨土彛考洪武初土官岑归附授知州世袭正统中岑顔为岑豹所杀乃以流官州判管州事嘉靖初以其地并入泗城】废程县【在府东北三百二十里旧名程丑庄明洪武二十一年置县属泗城州正统间为岑豹窃据后废】安隆长官司【今西隆州治明永乐初以泗城土官岑善忠次子子徳平普安土酋功置安隆司以子徳为长官世袭　本朝康熈五年改设流官明年知州石笃生建州治于扁牙寨之埧楼山寻迁砦山西去旧治一百二十里】上林长官司【在西林县东南一百九十里明永乐中以岑善忠苐三子子成世袭长官嘉靖初子成裔絶因以流官吏目管司事　本朝康熈五年置西林县移治角村而以故司为上林塘仍拨百縂驻防】
　　闗隘罗博闗【明统志泗城州境有博罗闗置廵司今废】迎晖闗【在凌云县北三里明天启间置北接贵州永丰州界东北接庆逺府东兰州界有兵防汛】朝阳闗【去凌云县五里接西隆州西林县界有兵防汛】平乐巡司　【本朝雍正十一年置分驻平乐甲乹隆五年归凌云县管辖】潞城巡司【在西林县治乾隆三十二年置分驻潞城亭】相葛隘【在凌云县东二百八十里】骨遭隘【在凌云县东北三百里】麦林隘【在西隆州西南四百八十里接云南师宗州界又小古障寨在州西二百五十里接贵州搻鲊界八卧寨在州北二百里接贵州安笼所界皆有兵防守】上林隘【在西林县东一百九十里】那比隘【在西林县南一百六十里又那腊隘在县南一百七十里两山夹径必由谷口出入俱有兵防汛】厚隘【在西林县南一百九十里】皿铁隘【在西林县西一百里路最险要外通广南府】瓦村隘【在西林县东南一百九十里江道所经近接夹山猺人出没】那佐隘【在西林县西南二百二十里接富州界万峰交峙中有小径今设百縂驻防】普防隘【在西林县西北一百十里　本朝康熈六年建路逹西隆州山径盘曲最为险要有兵防汛】皎乐墟【在凌云县南一百四十里　本朝雍正五年设右江镇驻之七年改驻百色有左营守偹汛防】
　　津梁镇龙桥【在凌云县南　本朝康熈二十五年建旧名锁龙桥】接龙桥【在凌云县北半里　本朝康熈二十二年建】瓦村桥【在凌云县北三里　本朝顺治十二年建】汾洲桥【在西隆州南三十里】八渡【在西隆州北二十里又坂埧渡在州北一百二十里】北渡【在西林县南一百里】
　　沟渠沦伍沟【在凌云县西源出布防泉田畆资以灌溉】太平沟【在凌云县南源出凌云山田畆资以灌溉】龙川沟【在凌云县北源出平寺山下可灌龙川甲一带田畆】站墟沟【在凌云县西南源出唐兴站墟流坂乐等处灌田百余顷】
　　祠庙大佛寺【在府城隔江对岸明万歴间建　本朝康熈五十六年修】三界庙【在凌云县南】万夀寺【在凌云县南屏藩山顶】三清观【在凌云县之南明崇祯间建】
　　列女明岑瑄妻卢氏【瑄为泗城土知州无嗣土民推卢氏权摄州印天顺六年以征贵州苗功封贞夀夫人又沙定卢氏女卢故众推沙定管理州事天顺八年以征贵州苗功封镇国夫人】
　　本朝陈士竒妻张氏【凌云县人年二十一夫亡飬舅姑抚孤子越五十余年乾隆二十二年旌】李文秀妻胡氏【西隆州人守节飬姑教子成立乾隆三十三年　旌】
　　土产蜡　降香　雄黄　缩砂　草果　乌药　麖【俱泗城州出】









　　钦定大清一统志巻三百六十
<史部,地理类,总志之属,大清一统志,平乐府图>








　　【平乐府图】







<史部,地理类,总志之属,大清一统志,平乐府表>
<史部,地理类,总志之属,大清一统志,平乐府表>
<史部,地理类,总志之属,大清一统志,平乐府表>
<史部,地理类,总志之属,大清一统志,平乐府表>
　　钦定四库全书
　　钦定大清一统志巻三百六十一
　　平乐府【在广西省治南少东一百八十里东西距九百四十里南北距二百七十里东至广东连州连山县界五百六十里西至浔州府平南县界三百八十里南至梧州府苍梧县界二百六十里北至桂林府阳朔县界十里东南至梧州府懐集县界二百里西至梧州府藤县界四百七十里东北至湖广永州府永明县界一百里西北至阳朔县界六十里自府治至　京师七千六百三十里】
　　分野天文翼轸分野鹑尾之次
　　建治沿革禹贡荆州之域周为百粤地秦为桂林郡地汉为苍梧郡荔浦富川冯乗谢沐临贺等县地三国吴分置平乐县属始安郡晋因之宋属始建国齐仍属始安郡梁陈隋因之唐武徳四年于平乐县置乐州贞观八年改曰昭州【李吉甫元和郡县志取境内昭潭为名】天寳初曰平乐郡乾元初复曰昭州属岭南道五代初属湖南后属南汉宋仍曰昭州平乐郡属广南西路元大徳中改平乐府属广西道明属广西布政使司
　　本朝因之属广西省领州一县七
　　平乐县【附郭东西距八十里南北距一百里东至昭平县界七十里西至桂林府阳朔县界十里南至昭平县界七十里北至阳朔县界三十里东南至昭平县界一百十里西南至荔浦县界五里东北至防城县界六十五里西北至阳朔县界六十里汉苍梧郡荔浦富川二县地三国吴甘露元年分置平乐县属始安郡晋至隋因之唐武徳四年于县置乐州后为昭州治五代及宋因之元明为平乐府治　本朝因之】恭城县【在府东北六十里东西距一百七十里南北距一百四十五里东至富川县界一百二十里西至桂林府阳朔县界五十里南至平乐县界十五里北至湖广永州府永明县界一百三十里东南至平乐县界三十里西南至平乐县界五里东北至永明县界六十里西北至桂林府临桂县界一百四十里汉富川县地三国吴以后为平乐县地唐武徳四年始析置防城县属乐州后属昭州五代及宋因之元明属平乐府　本朝因之】富川县【在府东少北二百六十里东西距六十三里南北距一百七十里东至湖广永州府江华县界六十二里西至防城县界一里南至贺县界九十里北至防城县界八十里东南至江华县界五十里西南至昭平县界一百三十里东北至永明县界七十里西北至防城县界八十里汉置富川县属苍梧郡后汉因之三国吴改属临贺郡晋及宋齐以后因之隋初属贺州大业初改属始安郡唐武徳四年仍属贺州天寳初改曰富水寻复故五代宋元因之明洪武九年改属平乐府　本朝因之】贺县【在府东南三百七十里东西距二百九十里南北距一百八十里东至广东连州连山县界一百九十里西至昭平县界一百里南至梧州府懐集县界一百十里北至富川县界七十里东南至广东肇庆府开建县界一百八十八里西南至梧州府苍梧县界一百七十里东北至湖广永州府江华县界二百四里西北至昭平县界七十里汉置临贺县属苍梧郡后汉因之三国吴黄武五年置临贺郡晋因之宋泰始五年改曰临国齐复故隋平陈废郡置贺州大业初州废又废县入富川县十二年复置临贺县仍属苍梧郡唐武徳四年复于县置贺州天寳初改临贺郡乾元初复曰贺州属岭南道五代因之宋亦曰贺州初属广南东路大观二年割属广南西路元曰贺州属广西道明洪武二年省临贺县入州十年改州为贺县属平乐府　本朝因之】荔浦县【在府西少南七十五里东西距九十里南北距六十一里东至平乐县界六十五里西至修仁县界二十五里南至永安州界十五里北至桂林府阳朔县界四十六里东南至平乐县界四十五里西南至永安州界三十里东北至平乐县界五十五里西北至桂林府永福县界九十里汉置茘浦县属苍梧郡三国吴改属始安郡晋以后因之唐武徳四年于县置茘浦州贞观十二年州废属桂州五代宋元因之明宏治四年改属元乐府　本朝因之】修仁县【在府西少南一百二十里东西距一百二十五里南北距二十五里东至茘浦县界十里西至栁州府雒容县界一百十五里南至大峒诸猺界二十里北至茘浦县五里东南至永安州猺界七十五里西南至柳州府象州界一百十里东北至荔浦县界五里西北至桂林府永福县界一百十里汉茘浦县地三国吴分置建陵县属苍梧郡晋因之宋属始建国齐曰建陵左县属始安郡梁置建陵郡隋开皇十年郡废仍属始安郡唐初属桂州贞观元年于县置晏州十二年州废还属桂州长庆元年改曰修仁五代因之宋熙宁四年省为镇入茘浦元丰初复置仍属桂州元因之明初属桂林府宏治四年改属平乐府　本朝因之】昭平县【在府南一百二十里东西距二百十里南北距一百九十五里东至贺县界一百八十里西至永安州界三十里南至梧州府苍梧县界一百四十里北至平乐县界五十五里东南至贺县界一百七十里西南至梧州府藤县界一百八十里东北至富川县界一百四十里西北至永安州界九十里汉临贺县地梁分置龙平县兼置静州及梁夀静慰二郡隋初郡并废大业初州废以县属始安郡唐武徳四年复于县置静州贞观八年改曰富川天实初改开江郡乾元初复曰富州属岭南道五代因之宋开寳五年州废以县属昭州熙宁八年改属梧州元丰八年还属昭州宣和中改曰昭平淳熙六年复曰龙平元属平乐府明洪武十八年省入平乐县万厯四年复置昭平县仍属平乐府　本朝因之】永安州【在府西南一百八十里东西距一百二十里南北距一百八十八里东至昭平县界三十里西至修仁县界九十里南至梧州府藤县界一百十里北至茘浦县界七十八里东南至昭平县界三十里西南至浔州府平南县界二百里东北至昭平县界六十里西北至荔浦县界四十里汉荔浦县地隋开皇十年分置隋化县属始安郡唐武徳四年改曰立山于县置南防州贞观八年改曰防州天寳初改防山郡乾元初复曰防州属岭南道五代因之宋熙宁五年州废以立山县属昭州元属平乐府明洪武十八年省入平乐县成化十三年复置曰永安州属桂林府宏治四年改属平乐府　本朝因之】
　　形势清湘九疑犬牙相入居苍梧始安之间【昭潭志序】滩泷至昭而中分【祝穆方舆胜览】乐川滙于前仙岭拥于后江山气象变化无穷【宋邹浩清华阁记】环以萦宻诸山滙以漓乐二水胜概天出岭表要领【图经】
　　风俗风声气习视沅湘犹伯仲【昭潭志】民居多竹茨茅户【同上】气不齐一日数变昔号瘴乡【图经】民猺杂处【府志】
　　城池平乐府城【周二里二百五十四步门四东北跨鳯凰山岭唐武徳八年建明洪武初增筑　本朝康熙中屡修城北滨河旧筑龙矶堤以障】防城县城【旧土城在鳯凰山下唐建明成化中改建今所周一里一百八十步门三池深一丈　本朝康熙九年重修】富川县城【明初土筑周三里一百八十八步门四本朝康熙十一年乾隆八年重修】贺县城【宋建明嘉靖十一年重筑周三里六十步门三池广七丈乾隆三年重修】荔浦县城【明景泰中迁建周一里一百三十二步门二　本朝康熙四十七年重修】修仁县城【旧土城明成化中砌以石周一里五十八步门三　本朝康熙五年雍正二年重修】昭平县城【明成化中筑周一里六十步门三】永安州城【明成化中筑周一里一百三十五步门三本朝顺治康熙间屡修】
　　学校平乐府学【在府治东北明嘉靖四年改建　本朝顺治康熙间屡修入学额数二十名】平乐县学【在县治北旧附府学　本朝康熙四十二年重建入学额数十五名】防城县学【在县治西南宋建　本朝康熙中屡修入学额数十二名】富川县学【在县治北明正徳元年　建入学额数十五名】贺县学【在县治西南明嘉靖二十三年迁建　本朝康熙中屡修入学额数十五名】荔浦县学【在县治西明景泰七年迁建　本朝康熙中屡修入学额数八名】修仁县学【在县治东南　本朝顺治十二年因明故址建入学额数八名】昭平县学【在县治西　本朝康熙元年建五十六年迁建南闗外入学额数十二名】永安州学【在州治南门外　本朝康熙五年重建十八年重修入学额数十二名】道乡书院【在府治北门内祀宋臣邹浩　本朝康熙四十九年迁建雍正四年重修又平乐县有三渠书院在北门外　本朝康熙三十一年建各州县并设有书院义学　按府志平乐县旧有明贤书院明建富川县有江东书院宋建贺县有鸣阳书院明建今并废】
　　户口【原额人丁一万二千六百又滋生人丁二十七万二千一百六十】
　　田赋【官民猺獞田地山塘六千九百七十四顷七十六畆九厘零额徴银二万六千八百三十三两二钱六分三厘米九千零九石五斗六升四合零屯田共三百六十四顷八十八畆八分五厘零额徴银一千八百九十七两三钱九分五厘零米一千七十石七斗三升九合零】
　　山川东山【在平乐县东二里又东为叠秀山八峯挺峙亦名八公山】团山【在平乐县东十五里有堡】穿山【在平乐县东五十里三峯并列半壁开一窍广数十丈可通往来】昭山【在平乐西漓乐二水合流处一名西山俗又名印山有巨石屹立江中方正如印通志唐州名昭以此】萦山【在平乐县南十里明统志在东南九里其山势萦回曲折上有九峯曰髙崖羊栏月岩兠鍪马鞍跨镫石旗石剑丫髻险不可涉】南山【在平乐县南二里俗呼屏风山下有岩曰双峯又南为五马山在府江南岸突起五峯中峯髙耸与郡治对又独秀山在县南五里髙数十丈峻峭持起】宻山【在平乐县北十里数峯回合环拥郡治】目岩山【在平乐县北二十里隋书地理志平乐有目山元和志目岩山在于县北三十八里岩有两孔相对如人目瞳子白黑分明因号为目岩】眉山【在平乐县东南九里耸翠如黛又黒山在县东南五里矗立霄汉一径中通亦名岝防山】云山【在平乐县东南四十里九峯四垂如云】诞山【在平乐县东南八十里一名圣山巍峩挿天絶顶髙平下有泉】鳯凰山【在平乐县东北隅城跨其上】洛山【在平乐县东北五十里周四十余里为富贺往来要道旧设三堡戍守】鲁溪山【在平乐县东北界髙数百丈环跨平乐恭城富川贺永安五州县及湖广永明县界上有塘方广数亩名分水塘塘水出平乐曰鲁溪江出龙平廵司曰涝源出防城曰上平江出富川曰白稿江】华葢山【在平乐县西南十里髙万仞尖峯峻削　无树木四时苍翠俗呼火熖山即此】鳯凰山【在恭城县东二里两峯开豁中峯昂耸如鳯飞翔旧县城在山下】银殿山【在恭城县东元和志在恭城县东二十八里其下有钟乳穴十二所旧志一名暮山常有白云缭绕逺视如宫殿故名】双童山【在恭城县西五里】石盆山【在恭城县西二十里石骨崚嶒约二三里左有岩如盆水色澄碧夏秋雨盛或涨中产游风鱼味甘滑率以谷雨前后出岩口】金龙山【在恭城县西二十里】岛平山【在恭城县西五十里西水江出此】五马山【在恭城县南一里五峯亭立故名又天马山在县南八里相近有髙峯山】三台山【在恭城县南三十里三峯耸峙旁有马鞍山】仙姑山【在恭城县北八十里三峯并列旁有小岩清泉不竭】晒袍山【在恭城县西南三里云出即雨土人视为占验】虎山【在富川县东二里许有岩曰龙水又穿山在县东十里上有仙岩】石门山【在富川县东三十里四围峭壁有门仅容一人其中平原旷野居民百余家又东南五里曰豹山其隂有洞】穿光山【在富川县东四十里有岩一曰穿石山】隠山【在富川县东四十里中有潜徳岩】屏山【在富川县西三里形如屏障西沟水出此】龙头山【在富川县南五里碧溪水出焉】白马山【在富川县南二十里下有白马泉又五里曰文笮山】硖头山【在富川县南二十里富川经此又有峡口山在县西七十里皆以两山夹川而名】霭石山【在富川县北一里山形髙耸四时常有烟霭冒于峯顶因名又二里为独秀岩】龙溪山【在富川县北五十里龙溪水出此】东山【在富川县东南九十里多产乔木俗呼姑防山横跨二广凡富贺诸贼多倚此为通薮】郎山【在富川县东北五十里中有穿石岩】钟山【在富川县西南七十里上有石扣之如钟又里许有碧云岩寛厰深防竒异万状】寳剑山【在富川县西南八十里有石如剑故名】白云山【在富川县西南一百二十里旁有丹灶山下有灶溪水】禄山【在贺县东十里又有郎江山亦在县东十里】丹甑山【在贺县西十里本名幽山寰宇记幽山南接苍梧北通道州府志山髙千余丈唐李郃为守更名丹灶亦曰甑山宋守邓壁见其山时有云气上浮又名曰端云泉流不竭注为池名曰仙池】海螺山【在贺县南十五里山中石子如螺有泉清澈四时常滴亦名滴水岩一曰天堂岭】五指石山【在贺县南八十里信都谷中五峯并列如掌】浮山【在贺县东南十里挺出江中障县水口一名玉印山】长林山【在贺县东南乐史太平寰宇记长林山在废封阳县东北三十五里髙五百丈周回七百里】橘山【在贺县东北二十五里又唐地理志临贺县东有铜冶在橘山旧志上有七十二峯攅竒竞秀其中多橘故名旧常产银宋置银于此】尖峯山【在贺县西南十五里峻峭孤髙挺出羣峯之上】蚤山【在贺县西南寰宇记在荡山县南四十里髙一千余丈周围三百里其山春前花卉竞朝阳早见俗呼为早山】玉泉山【在贺县西北十里其泉皎洁与仙池水流流入橘江】银瓶山【在荔浦县东十里相近有对鸡山两山对立宛如鸡形】延宾山【在荔浦县东二十里下有土司城城后二里许有三竒山山明水秀有三天门上至顶有数井极清洌每日三潮中有坪可容万人】桂山【在荔浦县东三十里有洞曰天豪峭壁中悬縆梯以上洞内有石笋莲塔诸胜】火焰山【在茘浦县东四十五里峯峦叠出亦名铜鼓岭山顶有塘寛数畆深丈许或曰即古之方山寰宇记荔浦县有方山对九疑山髙下相类】圣山【在荔浦县南一里上有岩云合则雨中有石乳又独秀山在县南三里又古架山在县南八里山后有洞极寛广山半有泉清冽】青山【在荔浦县南二十里林木葱翠隆冬不凋故名上有双鱼石下有洞洞中有桥尺许深无底猺獞杂处荔江绕其后又有小青山穹窿百尺有五岩】镆鎁山【在荔浦县北三十五里险峻如刄昔人置阁于上土人谓之界牌峡山后为北塞山下有洞可入又北山在镆鎁西髙千寻顶有坪濶数百丈有二泉寒冽冬夏不涸】八仙山【在茘浦县东南丹竹江口八仙并刋官道旁又有防山在县东南五里壁立如笏顶寛百余丈】鵞翎山【在茘浦县东南六里岩壑相承虚明变幻下有鵞翎岩宋时尝更为娥英山】大杭山【在茘浦县西南二十五里两山夹峙有二泉不竭与永安州接界】罗仁山【在修仁县东三里一名独山髙千丈巍然突立四围悬崖峭壁惟南一穴可通山顶容四五百人稍南水绕其下又二里为太平岩深邃而险】骆驼山【在修仁县西十五里】修仁山【在修仁县西二十八里县因以名】徳峯山【在修仁县西三十里髙出众山可以望逺】崇仁山【在修仁县南五里髙数百丈云兴即雨亦曰崇仁岩因古崇仁县为名】文笔山【在修仁县南二十里为县学对山】黄峒山【在修仁县南二十里地极深险又南十里为龙冈山】大猺山【在修仁县南黄峒山后丛山叠菁路险难行寛袤六十五里修水自此源内有六噶六定三片六叚等猺】大峒山【在修仁县南百里山岭层叠绵亘数百里逹寻州府平南县界皆诸猺所居不通行旅】松明山【在修仁县北一里山多松人采之以代炬】苏山【在修仁县北十里髙千丈前一石壁有泉下滴宋皇祐中知县狄遵诲讨山冦于此梦苏武神因祷焉师防请于朝建庙祀武因名】仙防山【在昭平县东八十里山顶有平石似棋枰俗名神仙聚防山其西有双皇岭相近又有玉坡山髙数十丈岩内有石乳下垂下有坡石如玉形故名】望髙山【在昭平县东昭平里髙峻可逺眺】葫芦山【在昭平县东二五都潘家塞南髙五里甚险峻匍匐而上其顶寛平约数畆余突生一石石傍有台】莲花山【在昭平县东二五都形如莲瓣环麓有水俗呼出水莲花相近有苏石山平原突起髙百丈旧名校石山上有泉曰燕泉明嘉靖八年猺乱乡人避居于此被围七日富川知县金杰来援得免以其垂死得苏因更今名】田脑山【在昭平县西八里其东有明源洞明源水出焉】铜鼓山【在昭平县西二十里峰峦岩壑次第相望又富玉山在县西四十五里亦髙广图经云东列天门西环富玉】五将山【在昭平县南六十里又有古袍山在县南一百里】黄京山【在昭平县南一百五十里上漓水经此入江】五峯山【在昭平县北五里五峯并峙亦名五指山为县主山】北陀山【在昭平县东南九十里髙峻难登陟后有天池一名峡口塘其源不竭旧为猺獞出没处里道记北陀山有水路自峡口至大江一百五十里有六十五滩万厯三十七年郡守陈啓孙开凿遂通舟楫】天门山【在昭平县东南一百四十里接贺县界上有石门挿天曰天门岭】五指山【在昭平县东南一百八十里众山中五峯时出岩内空广可容万人有江水穿流岩口仅一道可容出入四壁陡絶明万厯初建立营堡拨兵戍守】独山【在昭平县东北一百二十里巍然恃立周围皆峭壁不可攀跻其南一穴广二十六步深三十步髙千寻可通山巅宼起居民縁梯而上寇不能犯】印冈山【在昭平县东北元和志在思勤县北四十五里】三昩山【在永安州东五十里一名平峒峒口河出此】莲花山【在永安州西五里诸山□络状若莲花】茶山【在永安州西四十里绵亘深逺林箐丛鬰迤西皆猺人盘居西江水源出此】古眉山【在永安州南三十里明成化三年韩雍讨藤峡贼令别将夏正越古眉双髻诸山伏林洞扼其东奔即此有古眉营在东麓】羣峯山【在永安州北四十里羣峯环聚岩隈深阻旧置廵司于此】石鼓山【在永安州东北十二里顶有大石如鼓遇防变则自鸣】银山【在永安州东北十五里有石如银光耀夺目故名银江流绕其山下】蒙山【在永安州西南五里唐书地理志防州取州东防山为名下有防水】力山【在永安州西南三十里岩谷深险旧为贼巢旧志藤峡府江之间有力山险于藤峡数倍其地獞人善傅毒弩矢中人则立毙明正徳五年王守仁讨藤峡贼贼走保永安力山后进兵捣平之】三石山【在永安州西北十五里】天堂山【在永安州西北五十里﨑岖百里始至其顶】仙宫岭【在平乐县北二里宋邹浩谪官时僦居处髙百尺余四望形如金字一名金字岭下有感应泉浩有诗并序】天门岭【在平乐县东南五十里与贺县接界上有石门】冬热岭【在防城县西五里髙峻难行严冬过岭亦汗流浃昔】长标岭【在富川县北六十五里相传李靖讨萧铣尝驻师植标于此】麦岭【在富川县东北今设同知驻此】桂岭【在富川县东南一百二十里贺县东北百里与湖广江华县广东连山县接界即古临贺岭也一名萌渚峤裴渊广州记五岭一曰临贺邓徳明南康记五岭第四曰临贺萌渚岭郦道元水经注萌渚之峤五岭之第四岭也元和志萌渚峤在冯乘县北一百三十里桂岭在桂岭县东十五里寰宇记岭髙三千余丈东接连州北接道州曹学佺名胜志萌渚峤废冯县基在焉晋陶侃之击杜宏宋潘美之击刘鋹岳飞之击曹成俱由于此】马鬃岭【在荔浦县东四十里与火焰山隔江相对上有石如鸡冠一名鸡冠岭】天井岭【在修仁县南十五里上有一壑寛丈许深数丈】接米岭【在昭平县东百余里髙数千仭石峯巉岩鸟道如线其尤险者曰马颈曰石磢为獞猺渊薮　本朝雍正三年开凿跨岭除道濶五六尺上下四十里行旅便之】白坑岭【在昭平县北寰宇记白土坑在废富川城北隅其土白腻又名铅粉郡人取以为货终古不竭】摩天岭【在永安州东十里许又州北三十里有通天岭屶崱巍峩势若挿天】龙岳峯【在平乐县东五里一名龙跃峯下有考槃涧水】秀峯【在富川县西北七十里平地突起数十仭秀甲云表】昭潭冈【在平乐县东二里考槃涧口下有十六滩一名昭潭洞漓乐二水滙而为潭冈在其北亦曰昭潭冈】朝冈【在贺县东北元和志朝冈在桂岭县东北四十五里又有程冈在县东南一百二十里并有铁□自隋至唐采取】滴珠岩【在平乐县东三里东岩水从石岩而下旧名滴水岩又有珠岩在县东十五里玲珑曲折有石如珠亦名迎仙洞】白云岩【在平乐县东八里丛林蓊欝洞门中开其外百余步涧水潺湲两岸陡絶人迹罕至】瑞山岩【在平乐县东三十里四岩相连曰髙岩下岩癸水岩大口岩】罗山岩【在平乐县东北八十里水环岩外乘筏而入秉炬行百余步縁梯而上可达山巅】金芝岩【在恭城县东五里上有石乳垂结如芝】穿岩【在恭城县西十五里一名太极岩有水从岩中流出山石峻耸玲珑洞口濶二丈余高亦如之旁有石柱围数尺髙与岩齐】鱼田岩【在防城县西三十里从岩口泛舟入凡数折沙平水曲树防云连最称幽胜】甑头岩【在恭城县北八十里髙险难登宋寳祐初邑人周元鹗刋文石壁又有佛岩在县北六十里宋田开读书处相近有峻岩宋周述读书处】桃母岩【在富川县西北八十里地多桃】观音岩【在贺县北二十五里岩洞深窅耸翠乳实天成】蓝村岩【在荔浦县东十里两山对峙岩口有潭其水由丹竹江出茘河】麒麟岩【在茘浦县东南四十里景物幽竒洞口深黒逰者必须燃炬而入】天门岩【在茘浦县东南蓝村岩南五里旧名黄姜岩其中又有太极拱振广寒诸岩云壑深防】官岩【在修仁县东以弄村后一名以防岩悬崖壁立岩在山半岩口髙丈许可容数百人有水滴下不絶相近又有凉洞岩石山髙耸岩在其下口髙二丈许内可容数十人岩尽处有深潭避冦者多居于此】象鼻岩【在修仁县东南半里下临水际碧潭潆洄内深数丈名象鼻潭】佛子岩【在昭平县东昭平里岩口髙十丈濶如之内可容十榻旁穿一穴容数十人积乳下垂巧逾雕画相近又有仙岩偻身而入中有深潭沙洲】羊角岩【在昭平县东二五都双峯挿汉山半有岩内分二道其右较寛可容百人相近又有穿岩其岩穿山二面光明轩厰可容百人】干城岩【在永安州西一百六十里杜莫寨旁二里万窍玲珑特辟洞天若堂奥然】仙回洞【在昭平县西北七十里接永安州界明万厯中置堡于此】官岩洞【在永安州北六十里杜莫寨山中髙丈许有石室极光明风雨不能侵常以此作公馆相近又有仙女洞去杜莫寨三里又榕洞在州北六十里】鼓锣峡【在平乐县东南三十二里龙头矶下有石如鼓锣水涨则洄洑旋转舟不敢行又龙门峡在县东南一百十里府江中一名松林峡冬月水小极险恶明万歴中加开凿渐为坦道】阳里穴【在平乐县东元和志平乐县东三十一里有阳里穴那溪穴新穴皆出钟乳】漓江【亦名桂江自桂林府阳朔县流经府城南名府江又南经昭平县东又南入梧州府苍梧县界史记南越列传弋船将军下漓水水经注漓水自熙平又南迳平乐县界左右平乐谿口又合濑水上有漓水闗又南左合灵溪水又南至广信元和志漓水东去龙平县二十一步又桂江在开江县西南二里方舆胜览漓水合乐川以至梧滩泷三百六十至昭而中分自昭而上至静江不甚险恶自昭而下至梧多鋭石滩髙而水湍急经畧志府江东岸有葛家石狗等冲接恭城之站西西岸有铜亮铜镜等冲接茘浦之三峒山势陡絶道理辽濶旧志漓江自平乐县界厯滑石滩鳜鱼滩又厯更鼓滩与荔浦江合又东滙乐川水为昭潭又东厯韭菜滩三门滩足滩逺近羣滩参差环滙夹江両岸皆髙山盘束朦胧隂翳长六七百里猺獞多窟穴于此明万厯十四年抚臣吴文华命工并力疏凿遂成坦途】平乐江【自湖广永明县流经恭城县南又西南经府城东北又西南入漓江水经注平乐溪水出临贺郡之谢沐县南歴山西北流迳谢沐县西南又西南流至平乐县东南左防谢沐众溪流凑合西迳平乐县南又西南流注于漓水谓之平水元和志平乐水西去防城县二百步又平乐溪在平乐县南三里水之西岸有昭潭周回一里其深不测寰宇记平乐江在平乐县东八十里江中有悬藤滩黎壁滩旧志今名乐川水由恭城至平乐合诞山沙江诸水入漓又有平川江一名上平江源出防城县北九十里灌阳县界平川南流过常家渡在县北六十里入乐川又有南平江在防城县东南六十里其上源为白水淘江西流入乐川】沙江【在平乐县东源出县东北洛山西流合鲁溪江至榕津与诞山江合流入乐川鲁溪江源出鲁溪山之分水塘】诞山江【在平乐县东南一百里源出诞山西流合沙江入乐川】势江【在防城县东四十里源出仲家猺洞中流合乐川又北洞水在县东十五里源出银殿山西流入乐川一名葛家溪又下山水在县东五里亦入乐川】西水江【在防城县西源出县西北黄山南流至平乐界入乐川又有高桥溪源出县西高堆岭东流合西水又有蘓陂水在县西四十里亦流入乐川】富江【在富川县西又南经昭平县东北谓之思懃江即古灵溪水也水经注灵溪水出临贺富川县北符灵冈南流经其县东又南注于漓水元和志灵溪水今名富水去富川县西二里又富川水在思懃县东五十步南流经龙平县南入漓水寰宇记富江在富川县西四十里源出浮葢山下南流入富川思懃废县其水灌注田畴居民丰赡故名旧志有白藁涧在富川县西南百里源出猺中沙平村亦谓之沙江南流经白霞寨又南至思懃废县与羣峒浊水江合又南流一百二十里至昭平县东北入于漓江葢即富江也】贺江【自富川县源南流经县东又南至贺县东与临水合又南入广东开建县界贺本古临水也水经注封水出冯乘县西谢沐县东界牛屯山谓之临水东南流迳萌渚峤西又东南左合峤氷又迳临贺县东左防贺水又西南流至郡南又西南迳封阳县东为封溪水又西南流入广信元和志临水东去临贺县十步又有贺水合更名临贺水又临贺水东去封阳县百步寰宇记临水源出冯乘县西北灵山下南流至临贺县界明统志谓之贺水云源出富川县灵亭乡东流合临水旧志贺江源出富川县石鼔山之巅迤逦而南合神源大源诸水经县城东南合西沟芦溪将军诸水又过峡头钟山经贺县城东合流水又东合橘江至县东南八里有龙溪水注之湍流奔激亦为之龙门滩　按水经注临水大于贺水其源之冯乘县与经流之萌渚峤并在今富川县界而贺水别出兴安在今贺县东北界元和志寰宇记皆与水经注合是今贺水之实为临水临水之名为贺水无疑自明统志以出富川者为贺水出桂岭者为临水诸志从之其名遂舛明统志又云富江在富川县东源出灵亭乡桃母岩则又误以临水为富江矣】橘江【在贺县东二里源出橘山南流入贺江】荔江【自桂林府永福县流经修仁县北又东经荔浦县南又东至平乐县西南合漓江即古濑水也水经注濑水出荔浦县西北鲁山之东迳其县西与濡水合又东注于漓元和志茘江水在荔浦县南一里寰宇记荔江源出崇仁县西北荔山其山多桂樵采无杂木旧志源出永福县西南界废理定县流经修仁县北十里有东陂朝阳诸水注之经茘浦县有山月丹竹延宾诸水注之又有东江源出永安州亦北流入马茘水至平乐县西五里合漓江谓之茘浦江口又湖塘江亦源出永安州流入平乐县界合荔水入漓江】延宾江【在荔浦县东三十五里源出上洞流合荔水】山月江【在茘浦县北即古濡水也水经注濡水出永丰县西北濡山东南迳其县西又东南流入荔浦县注于濑溪又注于漓水旧志三月江一名沙月江在县北二十里钟山下源出县西北鸡笼猺南源东流经山月岭入茘水】丹竹江【在茘浦县东南源出峯门砦北流过独秀山入荔水】修江【在修仁县南源有二一出大猺山六定六噶诸猺洞一出永安州之滴水猺界东流与黄防水合又东北经县东南至荔浦县界合荔江向可通小舟今沙石壅塞又有横墙江源崇仁山流入沉沙口至县东南一里又元和志有骆驼水在建陵县西七里又有建水出县北建山南流经县东寰宇记骆驼水源出厐山西南注建水按骆驼水葢即今修江建水今无可考】明源江【在昭平县西五里源出今田脑山流经练滩入漓江】归化江【在昭平县北八十里源出永安州界仙回洞流经废归化县因名又东南入漓江】浊水江【在昭平县东北源出贺县界棋磐石二水分流东流为沙田江入贺水西流为浊水江防白藁水入思懃江】富郡江【在昭平县东南源出贺县界西流经马江废县亦名马江又西流入漓江又有招贤河在县东南一百九十里通马江】银江【在永安州东十二里源出平峒流经银山又南防西江又南流入眉江】西江【在永安州西源出茶山东流过六峒防银江州志有峒口河在州东北五里源出三昩山西流至州城又古皁河在州西北三十里由石牛潭东流至州城二水夹合葢峒口即银江古皁即今之西江也】眉江【在永安州南又南入梧州府藤县界即银西二江之下流古防水也元和志防水旧名泾水在立山县北二里又曰防水在正义县南四里又曰泾水西北去东区县三十五里寰宇记州东防山下有泉源流为防水州志防江一名眉江在州南二十里以湾曲宛若眉状而名又防江口在州南五十里下达五屯所又激江在州南源出古眉山与防水合流入漓】西沟水【在富川县南源出屏山又卢溪水在县南三里一名桥头江源出县西十里黒石源又碧溪水在县南五里源出龙头山并东流入富江】澫源水【在富州县北二十里源出猺中塘背村北流入湖广永明县界】临水【在贺县东南自县东北流合贺江本古贺水也水经注贺水出兴安县西北迳罗山东南流迳兴安县又西南流至临贺郡东右注临水元和志贺水出贺州东北界西流注临水明统志谓之临水云源出桂岭南流至贺县东与贺州合流而下旧志临水在县东南一里源出桂岭一名桂岭江】崇仁水【在修仁县北寰宇记崇仁水源出谢山东流合白石水】上滩水【在昭平县南源出县西南之盐峒东流经黄京山入漓江】六樟水【在永安州西南二十里自浔州府武宣县流入东入眉江】金斗水【源出永安州北七十里金斗崖流合古东古爽诸州又东北至平乐县界入荔江又有金麻江源出榕洞】平溪【在平乐县南三里北流注于昭潭又考盘涧在县东二里西南流注于昭潭】秀溪【在富川县西七十里源出秀峯一名秀峯涧南流入漓江】灶溪【在富川县西南源出丹灶山西南流入漓江方舆胜览水在县西五十里】锡溪【寰宇记在东贺县东北四十五里源出锡山其水清冷人久饮则损腰脚今土人多患跛躄】官潭【在恭城县东源出湖广永明县东南流九十里过县内又西入乐川又有白面潭在县东二里牛□潭在县东五里五海潭在县东二十五里犀牛潭在县西二十里】金沙泉【在府治东南即李啇隐诗所谓防烂金沙井是也遗迹犹存】感应泉【在平乐城北宋邹浩谪居昭州以江水不可食汲数里外后所居仙宫岭下忽有泉涌出甘冷莹洁一邦之井无与比者因名曰感应泉相传浩去泉涸明万厯间县令易礼复于荒芜中得之】沸水泉【在贺县西二十里泉涌如沸灌溉甚溥又有玊山泉在县西北】温泉【寰宇记在临贺县东北四十五里源出劣下山半岩石壁中出泉三道一熟一冷一温各有眼五十步作二水西流入锡溪通志今温泉有二处一在南鄊洞一在里松乡又有温泉在昭平县东南马江里】古碧泉【在永安州南十里又有甘露泉在州北七十里官道傍行人掬饮云可辟疫】梅公井【在府东宋守梅挚所凿】七分水井【在贺县南五十里从平地涌出四时不涸灌田甚广】
　　古迹平乐故城【在今平乐县西南元和志吴甘露元年分富川县置平乐县属始安郡宋史地理志昭州平乐大中祥符元年移治州城东旧志故城在县西南三里荔浦江口亦名乐州城】恭城故城【在今恭城县东唐书地理志昭州恭城萧铣置元和志县西南至昭州九十里宋史地理志太平兴国元年徙治于北乡龙渚市景定五年复旧县志县旧治在县东鳯凰山下明成化十三年以水患始移于黄牛冈之原即今治】富川故城【在今富川县西南元和志富川县东南至贺州一百四十五里本汉旧县旧志故城在钟山下自汉至元皆因之明洪武初置守御千户所于蔼石山南相距七十里二十八年并迁县于此即今治也】临贺故城【今贺县治汉置县三国吴置郡呉志赤乌二年都督廖式杀临贺太守严纲自称平南将军攻零陵桂阳诸郡遣吕岱讨平之水经注郡对临贺二水之交防故取名焉】荔浦故城【在今茘浦县治西元和志茘浦县北至桂州二百四十七里本汉置县因茘水为名县志旧县治在今县西茘江之滨后迁今县之南滨江明洪武元年始筑土城景泰七年移于后山即今治通志又有茘州故城在县西四十里】建陵故城【在修仁县南元和志建陵县北至桂州三百四十里吴孙氏置王存九域志县在桂州西南二百六十七里县志旧县治马良坪在县西三里或曰治南隘且明永乐初为贼所防景泰初迁坝寨邨在县南二里天顺中复防于贼成化十五年迁于五福岭即今治】龙平故城【今昭平县治梁置龙平县唐为富州治元和志富川西北至昭州一百六十里东北至平贺州二百十里西至防州九十里寰宇记龙平县乾元元年移于古武城郡为理所旧志县旧治太平岭在府江西岸有城明初废成化中置昭平堡寻防于宼正徳三年迁堡城于府江东岸置守偹司万厯四年复置县六年移迁江西岸旧址即今治】防州故城【在永安州治南元和志防州东至富川九十里西北至茘浦县八十里本汉苍梧郡茘浦县地隋开皇十年分置隋化县属桂州唐武徳四年于此置南防州贞观八年改为防州因防水以为名领立山正义东区三县又立山县郭下本隋化县武徳四年改置立山县属荔州改属防州宋史地理志昭州立山县熙宁五年废防州入焉旧志明洪武中废立山县置古眉寨廵司在今州南二十里古眉葢即古防之讹也成化十三年以地处万山之中民少猺多难以控御因复置州移于今治立山旧址今在州治东】永平废县【在平乐县东北元和志昭州永平县西南至州九十里证圣元年割平乐县永平乡置因乡为名县南临永平水西流入平乐县界寰宇记开寳五年并入平乐县志故址在县东北厯塘村】沙亭废县【在平乐县西唐书地理志昭州平乐武徳四年析置沙亭县贞观七年省寰宇记废沙亭县在昭州西三十五里唐证圣元年置圣厯二年废有沙亭水在旧县西北】冯乗废县【在富川县东北元和志冯乗县东南至贺州一百八十里界内有冯乗因以为名本汉旧县属苍梧郡吴属临贺郡隋大业三年改属零陵郡唐武徳四年属贺州寰宇记废冯乘县在贺州北一百二十里开寳四年省入富川旧志在今县北七十里灵亭乡】绥越废县【在富川县南隋书地理志始安郡富川县大业初省绥越县入焉唐书地理志梧州苍梧县贞观八年以贺州之绥越来属十二年省绥越旧志废县在荡山县南百里　按绥越凡再置俱不知在何时今考唐志贺州本绥越郡隋志永平郡贺州陈置绥越郡则县之始置疑在陈时其重置当与沙亭等县同在武徳四年】封阳废县【在贺县南元和志封阳县北至贺州一百四十五里本汉旧县属苍梧郡在封水之阳故名吴属临贺郡隋属苍梧郡武徳中属贺州唐书地里志封阳贞观元年省九年复置寰宇记开寳四年省入临贺县为信都乡县志今有信都镇在县南百里即封阳墟也】桂岭废县【在贺县东北元和志桂岭县本汉临贺县之地吴分置建兴县属临贺郡晋改兴安县隋开皇十八年改为桂岭属熙平郡因界内桂岭为名唐武徳四年改属贺州县西南至州八十二里明统志废桂岭县在贺县境元末省县志在县东北一百里桂岭下】荡山废县【在贺县西元和志荡山县东至贺县一百七十二里萧梁立隋大业二年省唐武徳四年复置有荡山在县西七里唐书地理志贺州荡山县天寳后置寰宇记开寳四年废荡山入临贺县为招贤郷县志昭贤乡今属昭平县】永宁废县【在荔浦县西北本三国吴永丰县地元和志永丰县北至桂州二百一十里吴甘露元年折汉茘浦县之永丰乡置隋开皇十年省入阳朔县唐武徳四年复置唐书地理志桂州丰水县本永丰县昭州武徳四年析阳朔县置后来属长三年更名马端临遗舆文献通考静江府永宁唐丰水县梁改宋史地里志熙宁四年废为镇入茘浦元祐元年复置南渡后无永宁县九域志荔浦县有永宁镇县志永宁镇在县西北五十里】崇仁废县【在茘浦县西南唐书地理志武徳四年析茘浦县置崇仁县属荔州贞观十二年改属桂州后省】武龙废县【在修仁县西北唐书地理志桂州修仁贞观元年置武龙县十二年省】归化废县【在昭平县宋书州郡志鬰林州归化县疑是江左所立隋书地理志始安郡龙平县平陈后又置归化县大业初废归化安乐博劳三县入焉唐书地理志富川龙平县武徳四年析置归化安乐博劳九年俱省寰宇记归化废县在龙平县西北三十里安乐废县在县东北五里博劳废县在县北三十五里】豪静废县【在昭平县南隋书地理志始安郡豪静县梁置开江武城二郡陈置逍遥郡隋平陈郡并废唐书地理志武徳时以豪静梧州贞观十二年省入苍梧县县志废县在县南百余里】马江废县【在昭平县东南元和志开江县北至富州一百里本汉猛陵县也梁于此置开江郡隋开皇十年罢郡为县属静州大业二年废唐武徳五年复置属梧州唐书地理志富州马江本关江后梧州又复栁州长三年更名寰宇记时桂管观察使殷侑以开州有开江县名同按图经云其江是汉马援所开请改马江县从之开寳五年并入龙平县志废县今为马江里】思勤废县【在昭平县东北元和志思勤县南至富州一百四十里圣厯元年分龙平县置二年于县置武安州开元二年废以县属富川宋史地理志开寳五年以思勤入龙平县志废县在县东北陶唐村之东南唐志作天寳后置与元和志不合】正义废县【在永安州西北唐武徳五年分茘浦置纯义县属茘州寻属南恭州贞观六年改属鷰州十年还属防州永贞元年避讳改曰正义元和志县东南至防州三十里寰宇记在州西北二十二里宋熙宁五年省入立山】东区废县【在永安州东南唐武徳五年分立山县置属荔州寻属南防州贞观六年鷰州十年还属防州元和志县西北至防州八十里熙宁五年省入立山】钦政废县【在永安州唐书地理志防州立山武徳五年析置钦政县贞观十二年省旧唐志武徳四年置南防州割荔州之立山东区纯义三县置岭政县即钦政之讹又州志有常安废县在今州西北三十里唐初置寻废考新旧唐志俱无不知何据】孤州废城【在平乐县舆地纪胜在平乐县东南四十里唐天册万嵗元年所筑光大元年废名胜志古州城今讹为孤州旧志相近又有昆仑城建置未详】银【在贺县九域志临贺县有太平银又有寳开寳四年省寰宇记寳城即古劣下废入县为温泉乡旧志太平银在贺县东北橘山久废】锡【在贺县元和志临贺县北四十里有大山山有东游龙中二治百姓采沙烧锡以取利焉县志锡鑛有六皆在县北】政平楼【在府治前今改安定门楼】书云楼【在府治南】筹边楼【在府城东南】三瑞楼【在府治西城上又名七松楼】御史堂【在防城县东五里宋御史周渭读书处】十箴堂【在贺县治内刻宋周必大十箴于石】中和堂【在贺县旧州治中乆废】拱北轩【在府城北仙宫岭下又得志轩皆宋邹浩所搆有记】双榕阁【在府治东二里江邉居两榕之间故名今废】天绘阁【在府城北宋邹浩尝居此三年】清音阁【在贺县西五里宋守谭良佐建以旁有瀑布故名】梅公亭【在府治东北凤凰山宋梅挚建以昭州所为诗及五瘴説刻石防于壁又有十爱亭在府治西北亦挚建十爱者月士寺观角水路乐酒果也各有诗】明秀亭【在府城南门外】翺风亭【在府城北仙官岭宋邹浩建以为避暑之所有记】
　　闗隘南闗【在平乐县东南昭潭冈下又北闗在县北镇夷门外旧皆设官税】龙虎闗【在恭城县东北七十里九域志恭城县有荆峡松门永安三镇旧志今龙虎关即荆峡镇也闗南属恭城北属湖广永明县】虎口闗【在恭城县西十里按平乐县界明未曹志建据县所立】镆鎁闗【在荔浦县北镆鎁山上】荔平闗【汉书地理志荔浦县有茘平闗元和志闗在县南盖在茘水之上乆废】南隘闗【在修仁县西南四十里亦曰南隘口九域志修仁县有南隘镇即此旧志内分十排东界石墙堡南北界雒容象州永福皆猺獞所居】马骝隘【在平乐县东南五里一名马鹿巷为往粤东陆路要区】牛岩隘【在富川县东民猺杂居与湖广江华县山界相连设兵防泛】古苏堡隘【在永安州东南接昭平县界又有马鬃岭隘在州北接茘浦县界平坦堡隘在州西北接修仁县界皆猺獞杂居　本朝康熙六十年设兵防守】镇峡塞巡司【在恭城县北六十里与湖广永明县接界倚山临江实为险要明万厯初置巡司今因之又旧有白面寨巡司西岭塞巡司今俱废】白霞寨巡司【在富川县西南一百五十里有巡司司前有白霞渡又旧有寨下巡司在县西北秀峯村今裁】信都镇巡司【在贺县南一百里即古南乡镇也宋潘美围贺州南汉将伍彦柔趋援美潜以竒兵伏南乡岸擒彦柔即此旧有巡司今因之】钟山镇【在富川县西南钟山下即古县治也县徙后因置镇有土城周不及二里门二旧移邉蓬巡司于此今废】平旦镇【在永安州西南九域志立山县有桂峡平坦万峩利来四镇旧志又有平坦堡在州西南五十里疑即平旦之讹】水浐营【在平乐县东一百八十里明万厯二年筑城设土巡司防御南村义水仙家西水鱼狗儿峒糯峒葛峒石峒金井横溪东岸峩峒髙寨卢家粟峒诸堡猺獞冲口】桂岭营【在贺县东北明万厯间于桂岭适中要地建立大营设守偹驻守分防一十三营今于桂岭赖村停歇龙水大汭黄峒牛瑞石牛等八县拨兵防守余废】石牛营【在贺县西南百里明万厯八年筑土城置兵戍守】北陀营【在昭平县东南一百三十里北陀山前明万厯二十八年总督戴耀筑城设抚夷同知于此天启初革其两旁有镇夷左右二营　本朝设兵戍守】九冲营【在昭平县东倚山为险猺獞尝屯聚于此明万厯中设营戍守】韦峒营【在昭平县东北九十里明万厯八年土舍黄仲拙筑城有兵汛守】仙回营【在昭平县西北七十里仙回洞明万厯十三年黄仲拙筑城兼领古眉寨巡司今废】华葢营【在茘浦县东五里为猺獞出没之所旧设把总防泛经畧志县南接府江西通修仁西北连永福之黄磊北达阳朔之金寳顶皆称隘而东面尤险峻华葢营镇压诸巢最为重地】古眉营【在永安州南三十里古眉山下州境要害旧置巡司明万歴七年改置土巡司今废】羣峯营【在永安州北羣峯山下明万厯中置羣峯土巡司于峡口堡北后迁于杜莫寨万歴中又迁于猫儿堡在本州北五十里】开建塞【在平乐县东南宋潘美讨南汉进次昭州破开建塞即此又白田塞在县东南宋皇祐中张忠邀击侬智髙于白田即此】站靣砦【在恭城县东南其北为淘江砦县志势江源在县东与站靣淘江相匹旧设势江土司】大宁寨【在贺县东北桂岭营西南明置巡司又沙田寨巡司在县北晏城乡后迁于县西防灯寨俱万歴八年裁又有白花洞口土巡司久废】峯门砦【在荔浦县东南二十五里又南源砦在县西北三十五里皆有城明万歴中筑设土司戍守后移峯门司于中峒南源司于下峒今并裁】上中峒砦【在荔浦县东南十五里又东有下峒砦旧日朦胧三峒皆诸蛮所据明隆庆六年巡抚郭应聘讨平之设土司世守万歴十年又移下峒司于延宾江在县东三十里】杜莫寨【在永安州西北七十里猺獞出没处明万歴二年筑城置守】广运堡【在平乐县东南六十里府江东岸即旧广运驿也明宏治中筑城又足滩堡在县东南九十里漓江东岸明正徳初筑城】鳯凰堡【在恭城县东六十里有屯兵防守又有永镇堡在县北八十里即宋之永安镇也今废】东厢堡【在富川县东明筑十七里后并废本朝康熙十一年以黄沙岭柳木营仙姑塘岩口平石源牛岩四处与湖广接壤设兵防汛】王猺堡【在荔浦县西北迤东又有夹版都鳯红头以墩板干朝天共七堡皆本朝所立拨兵戍守横亘一百二十里山川﨑岖道路迂曲】石墙堡【在修仁县西三十里明万歴间剿平獞盗因立石墙于隘口为提调司本朝设把总防泛】昭潭驿【在平乐县西水驿也其东为递运所西北至桂林府阳朔县古祚驿一百里东至昭平县龙门驿二百里】龙门驿【在昭平县南九十五里水驿也北至平乐县昭潭驿二百里东南至梧州府苍梧县府门驿二百里】
　　津梁儒林桥【在府学西旁东龙池】东安桥【在府城南闗内俗呼通济桥】浮桥【在平乐县滙塘湾　本朝康熙五十六年造船五十只贯以大练并设桥夫二十名雍正十年重修】大通桥【在平乐县东一名揽胜桥号考槃涧水】桂岭桥【在平乐县东滴水岩左】团山桥【在平乐县东团山堡东】通津桥【在平乐县西门外俗呼铁鑪桥】石面桥【在平乐县东北十二里石面山前】接龙桥【在平乐县北涧之北一里桥止一拱髙可数丈濶亦如之雍正三年重修】盘龙桥【在平乐县东北沙亭之右】髙桥【在恭城县西二十里】通仙桥【在富川县南八十里】登瀛桥【在富川县西北秀峯】东江浮桥【在贺县东门外一曰大桥闗明宏治中建为税之所　本朝康熙九年雍正二年屡修设船二十四只桥夫四名】照壁桥【在贺县南门外】桂花桥【在贺县治西】登仙桥【在贺县西北】利涉桥【在荔浦县北二里】龙脊桥【在昭平县东南】金带桥【在永安州治前二十步水由东闗直达西闗】接龙桥【在永安州北一里】榕津渡【在平乐县东四十里官渡旧置榕津巡司于此今裁】驿前渡【在平乐县东昭潭西俗呼令公渡又名西山渡】南门渡【在平乐县东通荔浦修仁永安诸境官渡】野鸭渡【在贺县西二里一名大江坪渡】芳林渡【在贺县北旧志有芳林镇在其上宋潘美伐南汉兵至芳林即此又有林峒渡在县北俱官渡】越王渡【在贺县东北寰宇记在桂林县南二十七里贺水邉相传越王常渡于此石栉石履犹存】排河渡【在永安州西旧为镇龙桥后圯　本朝康熙十二年设官渡又龙渡在州西北峡口石牛渡在州北十里】
　　堤堰龙头堤【在平乐府西北明御史佴祺筑】千家堰【在恭城县北六十里长五十五丈溉田甚广一名千金堰又北十里有石牛堰】河头堰【在恭城县东北隅民资灌溉】东陂坝【在修仁县东五里由修江至濑滩堰水入沟灌东乡田又榕木坝在县南八里堰水入大圳灌县前大洞田大坝在县南十里由马蹄江堰水入大圳灌县西南诸田】周塘【在平乐县东积水灌田四时不涸】木良塘【在府城东北仙宫岭源出山谷间一名回龙津】
　　陵墓明三烈墓【在昭平县东贞女刘辰秀与庶母张氏郭氏此有祠】
　　祠庙李王庙【在富川县长标岭祀唐李靖】七贤祠【在府城北旧为道郷书院祀宋邹浩明嘉靖间建后又増祀范祖禹胡铨为三贤祠万歴间郡守周祈又増祀唐韩思彦韦陟宋黄葆光洪兴祖改今名春秋二时守令致祭】邹侍郎祠【在府学后祀宋邹浩】五贤祠【在府学东宋郡守王光祖建祀梅势邹浩孙武徳徐正柴肃】周王祠【在恭城县治东祀宋周渭】太尉庙【在富川县北秀峯祀宋毛炳】忠祐庙【在贺县治东南宋乾道中建祀唐陈侯逸其名明统志忠祐显应侯姓陈氏乾道中郴宼欲犯境十里外望见城上执兵者甚众遂遁淳熙中陈峒贼入境亦震惜而退事闻赐庙额累封惠灵公】
　　寺观东山寺【在平乐县东二里下闗一名光孝寺　本朝康熙三十二年重修】资寿寺【在平乐县南二里南山下一名南山寺又名资圣寺】沸水寺【在贺县甑山麓上有瀑布泉】回龙寺【在修仁县南　本朝康熙五年重修】泗州寺【在永安州治南　本朝康熙六年重修】佛慧庵【在府治东前有金沙池一名金沙禅林　本朝康熙四年重修】紫微庵【在恭城县城外江口黄牛石下　本朝康熙十二年建扼县城水口】丹霞观【在富川县西三十里相传张道陵于此上升】玉虚观【在贺县宋建又有贤天观在桂岭江口宋邹浩有诗】玉枢宫【在昭平县南门外　本朝顺治十八年重修】
　　名宦晋干寳【新蔡人始安太守治尚清静公退即务著述】南北朝宋顔延之【琅琊人始安太守在郡建读书台于独秀山】南北朝齐裴昭明【闻喜人为始安内史郡人龚元宣谬云神人与其玉印自称龚圣人前后太守惑之昭明付狱案罪】唐敬超先【代宗时昭川刺史杜甫题髙适诗序云今海内忘形故人独汉中王瑀昭州敬使君超先在】李邰【延唐人太和中为贺州刺史有惠政】宋周辅成【道州人大中祥符间为贺州桂岭令有惠政即周惇夫之子也】梅挚【新繁人景和间知昭州时官岭南者多惮瘴疠不愿往挚作仕者五瘴説镌于石】髙登【漳浦人绍兴二年授富川县主簿董弅闻其名檄谳六郡狱复命兼贺州学事学故有田舍时巳罢归买马司登请复旧守不能夺卒从之】俞献卿【歙人为昭州军事推官防宜州陈进乱象州守不任事转运使檄献卿往佐之及至守谋弃城献卿曰临难茍免可乎贼至当力击柰何弃去初昭州积缗钱巨万献卿尽用平籴至积谷数万及大兵至赖以餽军】柴中行【余干人宁宗时广西转运使辟为干官摄昭州郡事蠲丁钱减苗斛赈饥羸转运司委中行代行部由桂林属邑厯栁象寳入邕管问民疾苦先行而后闻捐盐息以惠逺民】元余永【至正间以湖广宣慰使权知平乐先是学宫在考槃涧西燬于兵柘防元善摄郡监覈学租捐俸募民新之永受规画程功之力居多】明张信【河南人洪武初平乐府同知政务大体尤属意农桑学校后以课最擢知府】马宥【山东人洪武初知荔浦县加意新附之众经制立法建学校立城社置四乡八都十七里百废其举】张昊【海康人正统中知平乐县奏复军营侵地建堂宇学舍】伍绘【四防人景泰间知荔浦县改迁城邑建文庙学舍民得安堵盗贼屏迹】尹浦【成化中任平乐同知府境皆巉山深箐猺凭险出没剽掠浦纵火悉焚林薄猺溃散规筑城堡据守要害自是平乐遂为安土】金玉【内江人宏治中知平乐府草防为患玉增凿后山为二堑以严外卫于城下辟为路令军士更番廵警贼闻不敢近一作余玉】梁鱼【顺徳人宏治间知平乐县先是猺蛮梗化军旅兴田野半芜鱼奏蠲乐山津平二里浮粮五百余石间有不能输者复移商税助之】张祐【铅山人正徳间任兵备副使防荔浦防起亲部兵督战破之修恭城城建富川守御所筑钟山镇城葺广运足滩二堡饬邉固圉】金杰【汤溪人嘉靖中知富川县防涝溪防起杰定计勦之贼大挫而遁嗣是诸峒巢不敢动】方思贤【顺徳人万歴中知昭平县北陀獞黄琏寳等负险不服征输监司议征勦思贤直扺其巢宣布威徳猺獞皆帖服】欧阳东鳯【潜江人万歴中迁平乐知府抚谕生猺皆相亲如子弟因白督学监司择其俊秀者入学猺渐知礼让税使横行东鳯力抗之】唐梦鲲【番禺人崇祯中知富川县有抚御功又定计勦猺加意抚民民赖之】
　　本朝尹明廷【吴县人顺治中知平乐府有惠政贼李定国防城执之去明廷不为屈潜逸归后贼败巡抚陈维新仍令守平乐明廷星夜驰至赈恤贫乏被难者定国复来攻遂战死之】周令绪【旴人顺治中以按察副使分守平乐时疆域新附令绪拊循备至民赖安辑李定国陷城被执不屈死之】杨荣防【阳城人康熙七年知平乐府先是犴猾辈利猺獞所有多借人命奸盗罗织致猺獞走险激成大狱荣防廉得其情力杜积一时豪杰股栗囹圄空虚】唐鳯【潮阳人康熈七年以都司佥书守贺县军法岩明桂岭诸猺獞惮之孙延龄附吴三桂叛鳯诣督府陈破贼方畧以援勦逰击镇岑溪时土镇蠭起鳯破斩伪总兵林万胜孙云客于藤县义昌乡王邦相张宏防于容县坡里民赖以安】刘钦隣【仪征人康熙十三年知富川县孙延龄附吴三桂钦隣募义勇为战守具防守防把总杨虎奸民蒋吉士等私受伪劄执钦隣送桂林啗以髙爵不为屈囚之自缢死　赠太仆少卿諡忠节】吴锡绶【山隂人康熙十七年为罗定都司平乐为贼所据锡绶率所部从抚蛮将军傅宏烈集兵恢复贼将吴世琮拥众猝至锡绶同千总谢得功谭瑛把总翟应麟白队雷震何华杨昌梁大等出战力尽并死之】胡醇仁【山阳人雍正二年知平乐府时修仁十排獞贼负固为暴甫视事即讨平之在郡五戴正已率属兴利除士民爱戴六年征八达寨防贼奉檄监纪军务以瘴卒于行营】
　　人物汉徐征【字君求茘浦人延禧中仕郡为督邮适中常侍唐衡遣客至苍梧买珍竒客怙衡阶多减所值又淫凶过甚征収客郡市髠笞之乃白太守太守大怒収徴付狱主簿力请乃释郡中称其敢决】宋周渭【字得臣恭城人建隆初刘鋹据五岭渭脱身北走上书言时务太祖召试称防累官至殿中侍御史改两浙益州转运使赐金紫真宗嘉其清节】陶绍宗【平乐人开寳间从潘美擒刘鋹以功授龙平县令除鋹苛政境内大治太祖闻其贤擢光禄卿】林通【字达夫富川人仁宗时为御史弃官归素工诗隐居豹山邑人名其山曰隠山岩曰潜徳】韩逈【昭州人仕至太子中舍嘉祐中引疾归转运使李师中髙逈气概为诗赠之】元光【昭州人隠居乐道不求仕进崇宁中邹浩谪居昭州与光逰有赠诗】林勲【贺州人政和进士为广州教授建炎三年献本政书十三篇大要因古井田约税钱米及赋兵马更番之数妇贡绢绵非蚕乡者以布麻代书奏擢桂州节度掌书记又上比校书二篇厯指桂地当垦田出谷之数张栻得其书寄朱子谓勲一生用功于此所至有惠政乃广中人材之卓然者】陶致完【平乐人绍兴进士拜监察御史立朝方正为秦桧所忌觧绶归】毛士毅【富州人髙宗时为化州石城令贼李接来攻城士毅与尉曰当以死卫百姓遂纠合义丁与贼战众寡不敌被执骂贼死赠承事郎】毛炳【字文虎富川人性倜傥不羁乾道中以平防功授横贵防三州督巡检使后交防犯境死难赠太尉】毛温【富川人为钦州灵山簿时交趾防防钦亷白三州守吏皆望风遁温纠合土豪与战辄胜贼势遂挫而遁事闻召对加职】明陶秀【昭平人事亲孝尽以家产付弟知防昌县有以贿入者辄峻却决狱无留滞】李时敏【平乐人成化时为信宜知县以才武称尝与孔镛共平猺贼以功迁知化州粤人并称孔李】蒋玑【字天启恭城人宏治举人知连城县县初无城玑筑城凿濠工甫就而武平贼刘某乡乱隣县多被剽掠惟连城得全后檄捣它贼轻入被执不屈遇害赠府同知】莫骏【平乐人正徳举人累官南京户部员外郎以亷介称骏为诸生时猺贼掠其村母齐氏遇害骏请兵深入俘其贼首以献仍上兵食戍守之宜为乆逺计昭人诵其功】李安【富川人常熟主簿李昭宗养子嘉靖中倭航海来犯安从昭宗为前锋屡杀贼后以力寡不支遇害】唐世尧【平乐人万厯进士授宁波推官擢吏部主事佐冢宰陆光祖推举万国钦饶伸皆以国本建言得罪者随镌秩归中人有采于昭者官吏莫敢谁何尧以大义力折之诸珰皆侧目世尧亦不复出仕居家以孝友称】萧日髙【字旭祥平乐人崇祯中任峨嵋县主簿流贼张献忠圉城日髙悉力拒守城破殉难死　本朝乾隆四十一年】
　　【赐谥节愍】
　　本朝张宗璠【字瑞之恭城诸生事亲以孝闻父殁未值伪兵至乡人逃匿璠守父防不去兵欲毁棺璠以身蔽之刀刄交加几死不避贼为感动棺得全】骆之埙【恭城人同母莫氏避难北流母为兵所执埙哀恳放母兵露刄胁之再四不免母子俱被害】
　　流寓宋范祖禹【华阳人哲宗时贬昭州别驾安置贺州】邹浩【晋陵人徽宗时窜昭州僦居仙官岭下所居有清华阁得志拱北二轩五年始得归】黄葆光【黟人蔡京使言官论其附防交结泄漏宻语诏以章掲示朝堂安置昭州】洪兴祖【丹阳人秦桧当国祖尝作程瑀论语解序语涉怨望编管昭州】胡铨【庐陵人绍兴八年上书力排和议编管昭州】
　　列女隋钟骞妻蒋氏【贺人归钟骞生二子士雄士畧士雄仕陈持节帅岭南陈主虑其反复执蒋氏于都隋平陈遣归临贺既而虞子茂作乱遣人召士雄蒋谓之曰汝若背徳忘义我当自杀士雄不敢从乱隋主闻而异之封安乐县君】宋周渭妻莫氏【恭城人名荃渭北走时荃尚少父母欲改嫁之荃立誓曰渭非久困者避难逺适必能自奋于是亲蚕绩碓舂以给朝夕二子皆毕婚娶凡二十六年太平兴国初乃复见渭朱昂作莫节妇传】周祐妻黄氏【祐恭城人任龙门教谕令氏归侍养老姑舟至白沙冲口遇防欲汚之不从与妾李氏仆妇阿曹俱骂贼死】林氏女【富川人名闺善为贼所刦欲汚之不从被害】陈仲鉴妻雷氏【四防人归贺县陈仲鉴居封阳墟正徳间上下峒猺贼肆行见雷拥之贼欲汚之雷骂不絶口贼以刄胁之骂愈厉被杀】刘辰秀【铜仁人正徳中父仁官梧州通判卒辰秀偕庶母张氏郭氏及从兄时复等奉柩过昭平值猺贼聚众刦掠辰秀指江曰万一不免死而已矣贼至辰秀乗间投水死张抱女祁秀继之已而郭继之贼去家人索其尸藁昭平江上嘉平间旌表立祠曰三烈】刘鸾妻黄氏【荔浦人鸾早卒氏抚孤矢志以寿终】唐钟祚妻孙氏【平乐人钟祚团练仙回崇祯末广东流贼突入剽掠钟祚佩剑率二仆往谕之皆遇害孙氏偕妾马氏往収尸为贼所执欲汚之并骂贼死】
　　本朝平乐妇【不详姓氏顺治七年官军下平乐妇被执欲汚之妇指所携二子绐之曰此累我不便次第投二子城下随以身堕母子俱毙土人即其地之表曰贞节烈妇】何氏女【昭平人顺治十一年避兵至思山中有卒见女少艾追之几及女即赴水死】黄九英妻李氏【昭平人吴逆之变氏避乱至淮滩石磢兵至欲污之氏襁负防女绐之曰莫惊吾女因觧襁乗间投石磢死】周氏女【富川人未嫁值兵乱父耄母病族人皆逃氏侍父母守死勿去兵感其孝相戒勿惊】獞妇罗氏【荔浦人早防夫誓不易志獞俗无闺范尚声歌人或以歌诱之正色不为动事姑尽孝抚志成立苦节五十余年】祝绍煐妻陈氏【煐本籍山隂廪生从兄赴粤后遂侨寓平乐卒于宏坛甫六月陈氏抚养成立娶李氏逾年殁殁三日生子华李氏矢志抚孤邑令黄大成旌其门曰双节流芳后其孤又夭双婺冻馁黄给食养之终身焉】王文曦妻杨氏【平乐人早寡守节康熙间　旌】陈诗妻欧阳氏【恭城人值吴逆乱避难山林未几诗卒诗父及弟亦相继殁氏年二十三子甫三月又遭兵火室庐荡然然事病姑抚弱息及遗侄皆成立康熙间　旌】陈圣敬妻罗氏【贺县人白首完节抚子成名康熙间　旌】雷万春妻黄氏【荔浦人年十九守节又文鳯竒妻徐氏何龙先之母莫氏蒋暎壁之母向氏妻曹氏皆年少守志称一门两节叶惠元妻邱氏姚舜裔妻胡氏朱锦菲妻徐氏皆抚孤守节又陆氏九姑字刘氏未婚而刘死守志不嫁年至耄耋】董永煌妻徐氏【昭平人夫早亡氏年二十一苦志抚孤又同县王大楷妻宋氏王仕煃妻黄氏皆夫早亡守节】龙腾云妻黄氏【永乐州人夫早亡携孤避乱山中备尝艰苦防平而归教子成立又同州姚豕业妻莫氏妾陆氏同居守节抚孤二子俱列宫墙】陈廷礼妻诸氏【平乐人事姑以孝闻廷礼早卒抚遗腹子齐孟齐孟又早卒聘贡生林荣女年二十往奠执妇礼事孀姑亦以孝闻又同县萧聫珪妻甘氏年十九守节陶唐妻莫氏吴昕妻章氏俱雍正年间　旌】唐美烜妻蓝氏【永安州人姑病笃氏年十九割股作羮以进姑得愈雍正年间　旌】林鹏云妻王氏【平乐人夫亡守节又同县王瀛妻容氏陈之屏妻阎氏萧上玉妻袁氏萧露湛妻阎氏林燽妻吴氏莫聫升妻廖氏王士逺妻徐氏陈诗妻伍氏陈齐遵妻胡氏俱乾隆年间旌】傅肇序妻周氏【防城人夫亡守节又传肇元妻张氏张淮南妻周氏容而安妻】
　　【龙氏常礼端妻莫氏蒋佐妻叶氏俱以节孝乾隆年间先后　旌】熊梦弼妻唐氏【富川人早寡守节乾隆年间　旌】李三挺妻伍氏【茘浦人早寡守节又同县蒋増兰妻杨氏俱乾隆年间　旌】吴维南妻陶氏【昭平人夫亡守节又同县黎文第妻莫氏廖存姜妻钟氏俱乾隆年间　旌】冯殿魁妻金氏【永安州人夫亡守节乾隆年间旌】
　　仙释宋安昌期【恭城县人皇祐间举进士官永淳县尉解任后即弃家纵逰山水善歌嗜饮醉后结纸覆以器悉成羣鼠叱之入器内仍为纸爱广州清逺峡山入不复返后见石壁上题诗有丹灶非无药青云别有梯之句人传为羽化云】明姚二仔【平乐人生时即不茹荤年十四五登火熖山中峯顶立片篷为起居山顶有池产金丝大鲤二尾池南有桃一枝结实取啖之时嵗旱祷雨司理唐邦教闻其有道行请之果得雨反山后访之惟余片篷而已】
　　土产金【元和志防州贡麦金宋史孝宗时广西提防刑狱李椿奏罢昭州金坑】银【元和志昭州贺州富州俱贡银九域志临贺县太平银厰】铜【唐书地理志临贺县有铜冶在橘山】铁【元和志贺州桂岭县东南程岗北岗并有铁防】锡【唐书地理志贺州冯乗县有锡冶三富川县有锡元和志临贺县北有东逰龙中二冶百姓采沙烧锡以取利】钟乳【元和志平乐县东有阳里穴那溪穴新穴皆出钟乳又恭城县东银殿山下有钟乳穴十二所】焦布【寰宇记昭州产红蕉明统志平乐县有红蕉布】竹布【元和志贺州贡竹布富州贡班布寰宇记昭州产寿竹明统志平乐恭城出筯竹县妇能以竹作衫充暑服】花簟【寰宇记贺州贡龙凤花纹簟】弓【元和志贺州贡班竹弹弓面】千金藤【元和志贺州贡】蚺蛇胆【元和志贺州贡】石斛【元和志贺州贡】白蜡【寰宇记贺州寳城出】黎母汁【寰宇记贺州贡】觜【寰宇记贺州大障山都贵源出夷人取其血以解毒】铅粉【寰宇记出富州城北白土坑】降香【平乐县出】







</div>
    <div class="pagination">
<a href="大清一统志_page162.html">上一页</a><span>...</span><a href="大清一统志_page158.html">158</a><a href="大清一统志_page159.html">159</a><a href="大清一统志_page160.html">160</a><a href="大清一统志_page161.html">161</a><a href="大清一统志_page162.html">162</a><span class="current-page">163</span><a href="大清一统志_page164.html">164</a><a href="大清一统志_page165.html">165</a><a href="大清一统志_page166.html">166</a><a href="大清一统志_page167.html">167</a><a href="大清一统志_page168.html">168</a><span>...</span><a href="大清一统志_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
