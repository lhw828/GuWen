<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 347 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 347 页/共 479 页</h1>
    <div class="content">　　宜春泉府西四里。《唐志》：宜春泉酝酒入贡。《寰宇记》：宜春县有暖泉，从地涌出，夏冷冬暖，清澄如镜，莹媚如春，饮之宜人，故以名县。《晋·地道记》：县出美酒，随岁举上贡，盖因此水得名。或谓之灵泉。今府治西北有灵泉，盖故迹已堙也。○泞泉，在府北三十里，溉田万余亩。又泉坑，在城南一里，东流至赤板桥，入秀江，溉田万亩，冬夏不竭。

　　○涧布镇在府南涧布岭，有巡司。又黄圃巡司，在府西百里。俱明洪武初置。又废税课局二：一在府西百里，景泰三年革；一在城北，嘉靖三十七年革。《志》云：县东北旧有河泊所，正统十四年革。○秀江驿，亦在府城北，旧为秀川公馆，明洪武初改置驿。

　　宜春台在府城内东南隅。高五十丈，周览川原，实为壮观。又仙女台，亦在城东南隅，与宜春台相望。城西南隅曰凤凰台，枕城为台，楼观突兀。《志》云：宜春有五台，城南十五里湖冈山有湖冈台，西北化成岩曰化成台，与城内三台为五也。

　　分宜县府东八十里。东至临江府新喻县七十里，西南至吉安府安福县二百里，北至瑞州府上高县百四十里。本宜春县之安仁镇。宋雍熙初，析置分宜县，以分自宜春而名，属袁州。元因之。县旧无城，明正德七年始兴筑，城垣卑薄。嘉靖三十七年，以旁郡寇起，因议增筑。三十九年，城成，周四里有奇。编户一百九里。

　　○钟山县东十里。山有巨石，临江如峡，亦名钟山峡。峡长九十余里，与新喻县接界，峡中之水即宜春江也。○昌山，在县西二十里，周回十八里，下瞰秀江。《志》云：山旧名伤山，崇山对峙，袁江出其间，巨石截流，潺激湍，舟行上下，辄多覆没。晋永嘉四年，罗子鲁于山峡堰断为陂，灌田四百顷。时以伤非善征，改名曰昌。唐会昌中，太守郑望夫复修堰溉田，后人思之，名峡中石曰望夫石，亦曰昌山峡。又玉冈山，亦在县西二十里，卓立如玉，其下盘回平衍。

　　台山县北二十五里。山顶平旷，广数亩若台。又贵山，在县北四十里，地产铁。《唐志》宜春县有铁。宋雍熙初置贵山铁务，盖以此，后废。又三峰山，在县北百里，亦高秀。○袁岭，在县西北十余里，七峰耸起，如列戟然。相传汉袁闳尝避地于此。其第三峰之麓有洪阳洞，仙人葛洪、娄阳栖真处也。洞门东向，高数十丈，初入平爽，益西则盘回峻阻，石室深邃。中有流泉，春溢冬涸。又有小洪阳洞，在洞之顶，门甚厄，中可容千百人。《志》云：洪阳洞，在县西十五里。又仰岭，在县南六十里，极高峻，登之可瞰吉安城。

　　灵仙洞县北三十里。险峻崎岖，仰视石屋，如云霞往来之状。又桃源洞，在县北百三十里，高峻幽邃，洞口空明，东北行半里许，有石室极虚旷，益折而北，泉石益胜，不可穷诘。距桃源洞二里，曰风洞，居山之阳，隘不可入，旁有流泉，水石参错，清风出焉。○钤冈，在县南二里秀江南岸。群峰回合，如列屏障，冈独端秀嶷重，正与县对。登其上，则四远皆在目前。《志》云：冈延袤数十里，而至城南，新泽水出其右，长寿水出其左，而夹于山末，故名曰钤。又仙女台，在县东南五里，群山环抱，一峰高耸。

　　○县前江在县城南，即秀江也。自宜春县流入界，经昌山峡而东，澄澈环抱，出钟山峡，入新喻县界。○岘江，在县南五十里，自南境之双源、里源发源，会于雷同岭下，入章溪，至石磊下，为岘江，筑陂溉田数千亩。《志》云：县南五十里有双溪水，亦两源合流，出雷同岭下，会章溪，入岘江，合于秀水。

　　杨江县西北四十里。东南流会于秀江。县北八十里有杨桥水，南流六十里注于杨江。县西北三十里又有野江，亦南流入秀水。又赤江，亦在县北，流三十里，经县西二十五里之江斜潭，出昌山峡而合秀江。○严塘江，在县东南三十里。《志》云：发源自檀溪及李家砻，出水口，会新喻江。又渭江，在县东三里，自新祉江流出七里坑，合秀水。

　　介溪县北十五里。源出北境之介塘，氵亭汇清澈，冬夏不竭，溉田千余亩，东南流十余里，出县东五里耽江桥，会秀江。又竹桥水，在县东北二十里，自台山发源，下流出小江口、白米渡，会于袁河。○汊江水，在县南五十里。其源左出仰岭，右出县南五十里黄真人台，旋绕而南，至泉江山下，二水相夹，出安福同桥、庐陵板陂，至吉水同江，会入大江。

　　西冈湖在县北二里。广六十丈，灌田数百亩。又落星湖，在县西五里，广五十余亩，其深莫测。相传唐时本民居，夜见巨星流止其屋，旦遂成湖，因名。○源涧泉，在县南泉源岭下，溉田百余亩。

　　○安仁驿在县治东。以县旧为安仁镇也。明嘉靖三十五年，移置东门外。○峡山寨，在县南，其地山峻水险，高崖峭壁。相传唐李克用曾驻兵于此，遗址尚存。又白斜寨，在县北，亦昔时屯戍处。○万年桥，在县治东，跨秀江上。明嘉靖三十五年建，酾水十一道，长百二十丈，称为壮丽。

　　萍乡县府西百四十里。西至湖广醴陵县百二十里，西北至湖广浏阳县百四十里，西南至湖广攸县二百七十里，东南至吉安府安福县二百九十里。本宜春县地。三国吴宝鼎二年，析置萍乡县，属安成郡，以楚昭王渡江得萍实于此而名。晋仍属安成郡。义熙中，尝封何无忌为萍乡县公。宋、齐仍曰萍乡县。隋属袁州。唐、宋因之。元元贞初，升为萍乡州。明洪武二年，改州为县。今城周不及八里，编户百三十一里。

　　○萍乡故城县东五十里。亦名甘卓垒。《城冢记》：晋太兴元年，陈敏僭王江东，与杜谋相应，元帝遣镇南将军陶侃水陆二道来伐，又使甘卓领兵至县东筑垒，连接五所，即此地也。《志》云：垒东近泸溪镇，有圣冈岭，众山迤逦，苍翠重重，即甘卓筑垒处。又有石室，与垒相近，四围高峭，中虚如室。隋、唐以后，迁县于今治。元为州治。至正十二年，徐寿辉将欧祥由湖南来寇，守臣别速坚遣兵御之，战不胜，州陷。十四年，湖南官军吴天保以所部答剌军克复州治。未几，复为祥所陷。二十二年，归于明。旧未有城，正德七年筑土城。嘉靖以后，屡经修筑。

　　○罗霄山县东六十里。高数千丈，延袤百余里，下有石潭，深不可测，秀江之源出焉。又武功山，在县东百二十里，与罗霄山相接。宋绍兴间，峒寇猖獗，州将赵统军剿捕，立栅山上，至今樵者犹得断戈遗甲。一名葛仙峰，相传葛玄炼丹处。山之下有罗霄洞。《志》云：武功山根盘八百里，跨袁、吉二郡界。○毛仙山，在县东二十三里，宋时置毛山驿于山下，为往来通道。又九嶷山，在县东七十里，以连带九峰而名。山侧二峰峭拔，若双鹤飞舞之状，名曰仙鹤岭。

　　杨岐山县北七十里。相传杨朱泣路岐之所。或作炀岐山，云隋炀帝曾陟此。一名玉女峰。又楚山，在县北九十里，相传楚昭王曾经此，山巅有昭王台遗迹。○案山岭，在县北五十里，左右两山相峙，中平如案，因名。有亭曰高寒，为往来休息之所。又马迹岭，在县南七十里，平旷修远，相传甘卓曾经此，马迹犹存。

　　里大洞县南三十里。山圆如覆钟，有两洞相接。上洞口在山趾，石田广袤。下洞口出山腹，巨石如屏。中有小溪。宋建炎初，避乱者多归焉。巨寇张成攻围数日，洞中人仰射，贼有死者，乃却。两洞度可容千人。○下石坡洞，在县西北四十里，有巨石窒其门。宋靖康中，巨盗曹成辈劫掠乡井，里人相率去石入洞避难，洞空旷可容千人，一夫守之，寇屡攻莫能入。又曹源洞，在县西二十里，深广可容千余人。宋建炎间，居民尝避寇于此。

　　○县前江在县治南，即杨岐水。发源杨岐山，西南流四十里，过县前，又九十里，入醴陵县之渌江。亦谓之萍川水。○罗霄水，在县东南四十里，出罗霄山，分二派：东流为卢溪水，入宜春县界，谓之秀江，即袁江上源也；西流入醴陵县界，合渌水。

　　新江县东三十里。唐咸通中，郡守颜遐福奏开，以通湖南，才十余里而辍，故迹犹存。又泉江，在县东三十里，有泉出江中，因名。下流通罗霄水。○寒泉，在县东二十里官道傍，溉田甚广，大旱不竭。《名胜志》：县西八十里有萧仙潭，汇五溪之水而成，俗传萧史尝游此。

　　○草市镇县西八十里，有巡司。又县东九十里有大安巡司，县北九十里有安乐巡司。俱明初置。又湘东市，在县西三十里，旧有湘东驿，宋建炎间移于县西三十五里之黄花渡，有黄花桥。元驿废。《舆程记》：湘东去醴陵县八十里。又废爱直驿，在县东三十里，亦宋置。又东二十里为卢溪镇，以临卢溪水而名。《志》云：卢溪通舟楫，有小市，为县津要。○宣风镇，在县东七十里，宋时置宣风驿，后废。镇东西凡三里，为水陆之冲。

　　萍实桥在县西南，以楚昭王得萍实而名。杨吴时，置桥跨县前江上，后圮，明初复建。《志》云：县西北七十里醴陵界有香水渡，此为楚昭王渡江得萍实处。

　　万载县府北八十里。东至瑞州府上高县百有五里，西至湖广浏阳县二百五十里，北至南昌府宁州三百六十里，东南至分宜县百三十里。汉建成县地，属豫章郡。三国吴黄武中，析置阳乐县。晋太康初，改曰康乐，仍属豫章郡。宋、齐因之。隋省。唐武德五年，复置阳乐县，属靖州。八年，州废，省县入高安。五代梁龙德元年，杨吴顺义元年也，始置万载县，属袁州。南唐保大十年，改属筠州。宋开宝八年，仍属袁州。宣和三年，改县曰建城。绍兴二年，复故。旧无城，明正德六年始筑土城御寇。八年，城始就。十三年，复增筑之。未几，圮于洪水。嘉靖初重筑，二十一年、四十三年，皆尝营葺。万历初，复以砖石。十六年以后，修葺不一。今城周六里有奇，编户百有四里。

　　○康乐城县东二十里。《邑志》：县东隅有康乐城，元末红巾刘仁据县时筑，周五里。即此城也。明洪武初，仁弟敬来降，城遂废。

　　○龙山在县治后。龙江经其下。其势逦迤，来自衡、霍，为县之镇。官衙缀倚其麓，俗呼官山。又紫盖山，在县西北十五里，山势崇耸，屹若车盖，旧名云盖山，后改今名。又银山，在县西十五里，山有巨石，洁白如银。中有洞，可容数百人。寇乱时，民多避其中。○稳山，在县西八里，两山对峙，中通一径，俗呼为稳山关。其相接者曰坤山，耸峻嵯峨，林箐丛密，东曙不及，惟斜阳可到，往来者皆经其上。又东岐山，在县东七里，与上高县接境，委蛇屈曲，路径多岐，有峰曰鹅鼻。元虞集以为似蜀中之鹅鼻峰，因名。县东南五里又有鸡笼山，平地突起，周围盘旋，石壁立，有泉四时不竭，近时尝置营于其上。

　　汤周山县西三十里。延袤峭峻，巨石清流，遍满山谷。相传晋安帝时，有汤、周二士得仙于此，因名。又峰顶山，在县西南三十里，高可望郡城。有泉清冽，可以灌溉。《志》云：县西八十里有书堂山，山谷深郁，常有云雾，世传晋习凿齿尝居此。又有东台山，在县西南九十里，山皆石壁，岩峭峻。○九龙山，在县西百里，山有九峰，嵯峨秀丽。又西二十里曰铁山，地产铁，与浏阳县分界。

　　清泉山县东北四十五里。林木森耸，瀑布悬流，俗谓之小仰山。又四十里山，在县北三十五里，林麓深邃，延袤旷远，周围恰四十里。又五雷山，在县北二十里，有五山相连。○皂山，在县北六十里，屹然突立，山色似皂，与瑞州府新昌县接界，一名连香岭。又北十里曰谢山。《志》云：邑人谢仲初升仙于此，因名。泉石甚胜。又龙门山，在县北九十里，群峰环耸，盘踞如龙，中有坳路，状如龙门。

　　十八渡岭县北四十里。旧时路在岭下，循环一水，往来凡十八渡。后人辟路岭上，遂免迂涉。又浮楼岭，在县东十里，Лヴ秀丽，两山突出如角，远观若楼浮云中。○大关岭，在县西六十里，群峰耸翠，中道崎岖，俗呼大官岭。又白水岭，在县西八十里，高数十仞，岭下平坦，广袤数里。中有小溪，水色常白。县西百里又有大阳岭，岭周百里，形势陡峻，曙光先照，至昏不冥。

　　○龙江县北五里。源出县西百二十里金钟湖，东经大关岭，过龙山为龙河，又东入瑞州府境而为蜀江。《志》云：金钟湖水分二派：东流为龙江，西流入浏阳县之浏水。又县西六十里江中有鱼鳞滩，江水迅急，乱石横列如鳞，因名。县东北二里又有龙洲，洲广数百亩，石洞水与龙江水合流处也，亦曰龙河渡。○多江，在县北七里，龙江、石洞二水相合后，溢流旁出，至此平浅，涸露小洲，三五纵横，支流合派，因名。盖即龙河之别流矣。

　　石洞水县西南十里。源出县南二十里竹山洞，北流经杨河山，会白沙水，过县治南南浦桥下，绕学前，为学前江。又东北出城，合于龙河。《志》云：学前江有三源：一源即石洞水也。一源出鹅鼻峰，西流近城，伏地里许，而复出为坞溪，入城会学前江。一源出城东南厂塘，西流入城中，分两派，夹流而北，会学前江，亦谓之二江。

　　锦江水县北三十里。源出谢山，下流入于龙河。县东北三十里又有康乐水，亦出谢山，东南流，至县东二十里之丘江，而会于龙江，或谓之谢江水。○野猪河，在县西三十里，亦出金钟湖，北流过鱼鳞滩，为深潭，会竹洞水而合龙河，其水迂回旋绕，奔腾峻急，舟行者患之。又剑池水，在县西九十里。其地有灵栖岩，池水出焉。别有曾家源水流合剑池，下流出沙江桥，入金钟湖。

　　○铁山镇在县西铁山下。有铁山界巡司，明初置。又高村镇，在县西二十里，旧有巡司，元末废。明洪武四年复置，十二年革。○鄢玉寨，在县西汤周山下，宋靖康中寇乱，邑人鄢玉者率乡民立寨御之，故址犹存。又黎源村，在县北百二十里，为府境之要害。明万历二年，群寇侵犯，官兵讨之，贼首杨青山遁入黎源峒天井窝，依山为险，事平，置黎源哨，设官兵守之。后渐废。崇祯六年，复设以御楚寇。《志》云：万载之黎源，与奉新之百丈、新昌之黄冈、靖安之双坑、武宁之黄竹五洞相连，俱潜通大沩山，冈岭重复，亡命者多阻险其中。万历三年以后，余孽犹啸聚于此。五年，抚臣潘季驯议立黎源哨，又添兵守铜鼓营。崇祯六年，土寇猖獗，黎源亦为防御要地。

　　附见：

　　袁州卫在府治东，明洪武元年置。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷八十八 

卷八十八
　　◎江西六

　　◇赣州府东至福建汀州府五百里，南至广东翁源县界五百二十五里，西至南安府二百五十里，北至吉安府陆路一百二十里，水路曲折七百里，东北至建昌府七百五十里。自府治至布政司千一百八十里，至江南江宁府二千八百一十里，至京师五千六百七十里。

　　《禹贡》扬州地。春秋属吴。战国属楚。秦属九江郡。两汉属豫章郡。三国吴属庐陵郡《晋志》：孙皓析庐陵地置南部都尉。晋改置南康郡太康二年，改庐陵南部为南康郡。《志》云：永和三年，始自雩都移治赣，介章、贡二水间，即今府治。宋为南康国。齐复为郡。梁、陈因之。隋平陈，改置虔州。大业初，复为南康郡。唐复曰虔州。天宝初，曰南康郡。乾元初，复故。五代时，初属淮南，后属南唐唐末虔州为卢光稠所据，朱梁命光稠为百胜军节度。贞明四年，淮南克虔州，亦曰百胜军节度。南唐因之，寻改曰昭信军节度。宋仍曰虔州亦曰南康郡昭信军节度。绍兴二十二年，改曰赣州宋中兴小历时，校书郎董德元上言：虔州号虎头城，非佳名也。廷臣议州名有虔刘之义，因改名赣州。元为赣州路。明洪武二年，改路为府，领县十二。今仍曰赣州府。

　　府接瓯闽百越之区，介溪谷万山之阻，为岭海之关键，江湖之要枢。江右有事，此其必争之所也。战国时，楚尝使吴起南平百粤矣。自秦迄汉，皆出五岭威百粤，赣之不能无事可知也。晋之末造，徐道覆自始兴而北陷南康，而庐陵、豫章以至寻阳，无完堵焉。陈霸先奋自始兴，进军南康，赣石既捷，而霸业以成。隋之末也，林士弘窃据虔州，睥睨江汉。李靖既平萧铣，急击灭之。唐之季世，卢光稠既得虔州，复逾岭而南，并有韶州，以二州之众，雄峙于淮南、岭表两大之间。及光稠末，淮南亦急图虔州，以为苞桑至计。宋绍兴中，岳飞经略江湖，讨平群盗，既克虔州，贼势益蹙。景炎之际，文天祥拈据岭表，疾争虔州，以为北顾之基。明初，既平伪汉，削清支党，急下赣州，既而进规广东，命将出师，一军自赣州而南矣。武宗之世，强藩桀逆，衅起豫章。王守仁潜师图其后，而贼亡忽焉。然则分旄建阃，列为雄镇，非徒震慑奸顽，肃清蛮左，亦以控扼上流，犬牙内地。庙堂伟略，不可改也弘治七年，始添设抚臣于赣州。虽然用兵者知其常而不通其变，弹丸赣州，其足为将来之鉴者，又可胜道哉！

　　赣县附郭。汉县，属豫章郡。后汉末，改属庐陵郡。晋初，属南康郡，寻为郡治。宋以后因之。隋初，改县曰南康。大业初，复故。自是州郡皆治此。今编户百十二里。

　　○赣城即今府城。汉置。《志》云：汉兴，立赣县，筑城以防尉陀，今府西南益浆溪城是也。晋太康三年，县移治州东北葛姥故城。东晋永和中，县为郡治，太守高琰筑城二水之间。刘宋升明中，县又移置于赣水东三里。梁承圣初，复迁赣水南。唐贞观中，又徙今治。光启中，刺史卢光稠斥广其城，东西南三隅凿为隍。宋皇中，太守孔宗翰以东北隅易垫石，冶铁锢之。熙宁中，守刘彝于城下开水窗三，时启闭以防水患。自是相继修葺。元初，城毁。至正十三年修复，十八年陷于陈友谅，使其将熊天瑞增修。二十二年，城归于明。二十五年，增修，城北阻二水，其形三隅，南衍而北锐。成化二十一年，以城圮修葺。弘治六年及九年、十三年，皆经营缮。正德六年，又复增筑。十三年、十四年，皆以久雨城圮，修完如故。嘉靖以后，递经增葺，号为雄壮。旧有门十三，元塞者五，明塞者三，今仅存五门。城周十三里有奇。

　　葛姥城府东北五里。《冢庙记》：葛姥者，汉末避黄巾贼，来自交趾，赀财巨万，僮仆数千，于此筑城为家。今有葛姥祠，即城故址云。

　　○贺兰山府治西北隅。其右隆阜突起，为文笔山。绵亘而东，为白家岭。《志》云：山即郁孤台，昔人因高筑台为登眺处，以郁然孤起而名。后竟为平地。明正德十一年，培之使高，为郡形胜。又天竺山，在府东四里贡江东，山高秀。相接者曰伏龙山，林木阴翳。又东一里有佛日峰，旧称名胜。○玉房山，在府东南二十四里。本名赤石山，中有玉房琼室，唐天宝六载改今名。又汶山，在府东三十里，有升仙峰，巨石盘亘，下有潭，广数十丈，亦曰文潭岭，有文潭隘，为设险处。

　　崆峒山府南六十里。一名空山。其麓周回百里，章、贡二水夹以北驰，盖一郡之望也。《志》云：山南十里有四会峰，与崆峒对峙，东距龙江。其上方平，容数百人，旁有小径可跻，井源不涸。昔人多避兵于此。又九峰山，在府西南三十里，根盘数十里，屹立高耸，南向崆峒，北拱郡治。○蛤湖山，在府西北三十里，一名三阳山。上有三峰，下有龙湫，与崆峒相对，为郡城后屏。又顺山，在府北百二十里，抵万安县界，怪石万丈，历三十六坳，乃至其巅。相近者曰龚公山，唐隐士龚亳栖此，因名。峰岩泉石，绵延襟带，旧称名胜。府北六十里又有黄唐山，高千余丈，水石林泉，与龚公山相埒。

　　回军岭府东四十里。相传黄巢兵犯境，里人御却之，因名。又罗龙岭，在府东南八十里，路通信丰，行者常憩于此。《志》云：府北百二十里有分水岭，与万安县分界。又有黄竹岭，在府西北百四十里，路出龙泉，岭畔多竹，因名。○妙高峰，在府北八十里，旧名几岭，高出群山。又通天岩，在府西二十里，岩洞高广，其半壁又有望归岩，甚幽胜。《舆程记》：府东六十里有岑口冈，又东六十里即雩都县。

　　○赣水在府城北。其上源为章、贡二水。贡水，一名东江，源出福建长汀县新路岭，西经瑞金、会昌及雩都县境，南北支川悉汇入焉。又西至府城东，环城而北，会于章水。章水，一名西江，源出南安府聂都山，一云出湖广郴州黄岭山。自宜章县东流，经崇义、大庾县及南康县境，亦会支川而东达府城西，环城而北，会于贡水。自此名赣水，北流三百里，至吉安府万安县。其间有九滩，曰白涧滩、天柱滩、小湖滩、鳖滩、大湖滩、铜盆滩、落濑滩、青洲滩、梁口滩，俱属赣县。又经九滩，乃至万安，所谓十八滩也。江在县境者一百八十里，滩之怪石如精铁，突兀廉厉，错峙波面。其上流在信丰、宁都者，石碛险阻，尤甚于十八滩。孟浩然云：赣石三百里，沿洄千嶂间。是也。梁大宝初，高州刺史李迁仕以侯景之乱入援，台城陷，迁仕等散还，至大皋口，遂反遣兵入赣石，拒陈霸先于南康。寻为高凉太守冯宝妻洗氏所败，遁走。洗氏会霸先于赣石。明年，霸先发南康。赣石有二十四滩，会水暴涨，高数丈，三百里间，巨石皆没，遂为安流。五代梁贞明四年，淮南攻虔州，严可求先以厚利募赣石水工，大兵奄至城下，州人始知。盖郡恃赣石为险云。余详大川赣江。

　　长步水府西北四十里。源出黄塘山，流四十里入赣水。又龙溪水，在府北百里，源出黄竹岭，流入赣水。又梁水，在府北百六十里，源出府东北百四十里之龙头岭，西流入赣水。梁口滩在其处。○湖洲，在府北八十里，突起江中，周围数里。又北十里曰米洲，以沙白如米而名。
</div>
    <div class="pagination">
<a href="读史方舆纪要_page346.html">上一页</a><span>...</span><a href="读史方舆纪要_page342.html">342</a><a href="读史方舆纪要_page343.html">343</a><a href="读史方舆纪要_page344.html">344</a><a href="读史方舆纪要_page345.html">345</a><a href="读史方舆纪要_page346.html">346</a><span class="current-page">347</span><a href="读史方舆纪要_page348.html">348</a><a href="读史方舆纪要_page349.html">349</a><a href="读史方舆纪要_page350.html">350</a><a href="读史方舆纪要_page351.html">351</a><a href="读史方舆纪要_page352.html">352</a><span>...</span><a href="读史方舆纪要_page348.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
