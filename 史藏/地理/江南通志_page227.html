<!DOCTYPE html>
<html>
<head>
    <meta charset="UTF-8">
    <title>江南通志 - 第 227 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 227 页/共 731 页</h1>
    <div class="content">　　防豁免雍正十二年以前钱粮耗羡银两【附】总理事务王大臣议署副都御史陈世倌疏【查钱粮火耗提解归公以为各官养廉及地方公事之用凡遇蠲免钱粮之年若将耗羡一并蠲除则民邀】
　　【浩荡之恩而官受拮据之苦必自转滋弊端所以雍正八年钦奉】
　　【谕防凡遇特恩蠲免钱粮其耗羡仍旧输纳若因水旱蠲免者不得征收耗羡将此永着为例钦此钦遵在案但查耗羡随正项交纳为势犹便正项既蠲而独征耗羡其弊最多盖以耗羡原属零星小项为数无几一经征比则往返守候饮食盘费等项必至加倍因而胥役遂得包揽苛索书吏遂得重戥称收且不肖官员因非正项钱粮上司不为查察遂得于耗羡之外复征耗羡以饱私槖种种流弊皆势所必至者况现在特恩蠲免之项尤与各官养廉无涉查本年九月内奉】
　　【防寛免雍正十二年以前民欠钱粮其在雍正十二年以前各官应支养廉早已支给若现年之养廉自有现年之耗羡可征原不借此旧欠应用应如陈世倌所奏请】
　　【勑下该部通行各省将现在特恩蠲免十二年以前之项其耗羡一并豁免严饬地
　　方官不得私行徴收谨奏奉】
　　【御批所议甚是依议速行】
　　十二月初八日奉
　　特恩豁免雍正十二年以前带征缓征漕项本折银米
　　十二月初十日奉
　　防豁免直江苏安徽浙江河南山东等省雍正十二年以前未完额征河银并江南省未完额征黄快
　　丁银钱及江南山东二省各州县卫所未完额征造船等项银两【附】工部奏疏【雍正十三年九月二十三日奉】
　　【上谕将雍正十二年以前各省民欠钱粮及江南省官侵吏蚀之项一并寛免钦此臣等查臣部有直江蘓安徽浙江河南山东等省每年额徴河银共二十八万三千七百八十余两各省按年徴解江南总河为河工之用又江南省每年额征黄快丁银共一万三千七百余两系江苏安徽二省各州县于田亩内摊征为黄快等船差修工食之用又江南山东二省各州县卫所每年额征造船料银七千九百三十余两为修造漕船之用均系编征条欵臣部于钦奉】
　　【上谕之后随即咨询户部据户部覆称前项银两完欠各数咨报工部查核应聴工部自行办理臣等恭查前项银两俱系民欠之项应否一例寛免之处理合奏】
　　【闻奉防依议】
　　十二月十九日以潜山县泗州秋禾被水
　　蠲免地丁钱粮二百六两七钱有奇米麦一十九石八斗有奇仍动仓谷赈济饥民五月
　　乾隆元年四月初四日奉
　　上谕江南阜宁盐城等处州县上年夏秋之间雨水稀少田禾歉收曾降谕防着该督抚委员查勘被灾情形已将阜盐兴海四州县乏食穷民等加恩赈恤其额征钱粮各按灾伤分数照例扣蠲至应征漕粮等项复令缓至今冬带征朕思此等地方被灾之后既有本年应纳之粮又有上年带征之项未免新旧交催追呼两迫输纳维艰着将阜盐兴海四州县雍正十三年未完缓征漕粮一例豁免以舒民力再闻阜宁盐城二县漕米昨年未降谕防之先已有按数完纳者此等急公良民尤当加以恩泽着逐一确查将已完之数准抵今年应完之项俾得一体霑恩该督抚饬令该州县实力奉行毋使奸胥地棍中饱滋弊钦此




　　江南通志卷八十四
<史部,地理类,都会郡县之属,江南通志>
　　钦定四库全书
　　江南通志卷八十五
　　食货志
　　积贮
　　文帝时贾谊上言积贮者天下之大命也茍粟多而财有余何为而不成【汉书食货志】
　　鼂错言务民于农桑薄赋敛广畜积以实仓廪备水旱故民可得而食也又言粟者王者大用政之本务使天下人人入粟于边以受爵免罪不过三嵗塞下之粟必多于是帝从其言令民入粟边【汉书食货志】
　　武帝时都鄙仓庾尽满太仓之粟陈陈相因充溢露积于外【汉书食货志】
　　宣帝五凤中耿寿昌白令边郡皆筑仓以谷贱时增其价而籴以利农谷贵时减价而粜名曰常平仓民便之【汉书食货志】
　　南北朝齐武帝永明中立常平仓市积为储诏于扬州【治建业】出钱千九百一十万南徐州【治京口】二百万各于郡所市籴南荆河州【治寿春】二百万市丝绵纹锦布米大麦诸州不等均使台傅并于所在市易【文献通考】
　　后魏明帝时徐扬内附收内兵资与人和籴积为边备【文献通考】
　　唐制凶荒有社仓赈给【唐书食货志】
　　太宗时准戴胄议自王公以下计垦田秋熟所在为义仓其后洛相幽徐齐幷秦蒲州又置常平仓粟藏九年米藏五年下湿之地粟藏五年米藏三年着为令【唐书食货志】
　　明皇开元七年荆扬等州幷置常平仓【唐书】天宝八年义仓粮淮南道四百八十四万八百七十五石江南道六百七十三万九千二百七十石常平仓粮淮南道八万一千一百五十二石江南道无考【唐书】
　　徳宗时赵赞请于两都江陵成都扬汴苏洪置常平仓轻重本钱上至百万缗下至十万积米粟布帛丝麻贵则下价而出之贱则加倍而收之【唐书食货志】
　　宋太祖干徳初诏诸州于各县置义仓【宋史食货志】真宗景徳三年诏江南淮南皆立常平仓每嵗夏秋视市价量增以籴粜减价亦如之三年以上不粜即囘充粮廪易以新粟【宋史食货志】
　　仁宗景祐中淮南转运副使吴遵路言本路丁口百五十万而常平钱粟才四十余万嵗饥不足以救恤愿自经画为二百万他无得移用许之【宋史食货志】
　　神宗熙宁间诏淮南常平司于麦熟州郡及时兑粮【宋史】
　　孝宗乾道间江南民艰食朱熹请于府得常平米六百石赈贷夏受之于仓冬则计米加息以偿自后随年敛散嵗歉则捐其息之半大饥尽蠲之凡十有四年得息米若干除以原数偿府外见米三千一百石造仓贮之名社仓焉自此不复收息每石止收耗米三升郷闾间虽遇凶年民不乏食淳熙八年奏于朝请行于仓司【文献　附通考】朱熹社仓记【始予居建之崇安尝以民饥请于郡守徐公嚞得米六百斛以贷而因以为社仓今几三十年矣共积至五千斛而嵗歉散之里中遂无凶年中间防恩召对辄以上闻诏施行之而诸道莫有应者独闽帅赵公如愚使者宋公若水为能广其法于数县然亦不能逺也绍兴五年春常州宜兴大夫髙君商老实始为之于其县善卷闻宝诸郷凡为仓者十一合之为米二千五百余斛择邑之贤者承议郎赵君善石周君林承直郎周君世徳以下二十余人以典司之而以书来属予记予心许之而未及为也防是嵗浙西水旱常州民饥尤极流殍满路顾宜兴独得下熟而贷之所及者尤有赖焉然予独虑夫贷者之不能偿而髙君之惠将有所穷也明年春高君将受代以去乃复与赵周诸君皆以书来趣予文且言去嵗之冬民负米以输者繦属争先视贷籍无龠合之不入予于是益喜高君之惠将得久于其民又喜其民之信爱其上而不忍欺也则为记其所以然者抑又虑其久而不能无弊于其间也则又因而告之曰有治人无治法此虽老生之常谈然其实不可易之至论也夫先王之世使民三年耕者必有一年之蓄故积三十年则有十年之蓄而民不病于凶饥此可谓万世之良法也其次则汉之所谓常平者今固行之其法亦未尝不善也然考之于古则三登太平之世不常有而验之于今则常平者独其法令簿书筦钥之仅存耳何也盖无人以守之则法为徒法而不能以自行而况于所谓社仓者聚可食之物于郷井荒阒之处而主之不以任职之吏驭之不以流徙之刑茍非常得聪明仁爱之令如高君又得忠信明察之士如今日之数公者相与并心一力以谨其出纳而杜其奸欺则其法之难守不待他日而见之矣此又予之所身试者故并书之以告后之君子云】
　　明洪武三年诏在京军储仓增设京畿漕运司官专督其事【明典彚】
　　洪熙元年谕户部豫备仓储比之前代常平最为良法宜徧行天下申明旧典勿事虚文【明典彚】宣徳八年南直巡抚周忱奏定济农仓法饬诸郡力行于是苏州储米六十余万石松常各郡次之令诸县各广济众仓择县官之廉公有威与民之贤者掌其籍司其出纳遇灾赈贷民不知饥【明典彚附】周忱折收本色疏畧【应天镇江太平宁国诸府旧有石臼等湖其中港沟嵗办鱼课其外平圩浅滩聴民牧收孳畜采掘蔆藕不得耕种是以每遇山溪泛涨水有所泄不为民患近者富豪之家筑成圩田排遏湖水每遇水涨患即及民宜悉平之又各处被灾恐预备仓储赈济不敷请以折银粮税悉征本色于各仓收贮俟青黄不接之际出粜于民以所得银物上纳京库则官税不损民亦得济】
　　正统七年南京户部侍郎张凤言南京根本地不可不素蓄下部议每嵗分米二万石命着为令【明典彚】
　　嘉靖四年庐州知府龙诰修盖义仓置买义田行赈粜赈贷赈济之法又条积蓄便民八事覆准通行各府州县随宜酌处以备赈济有成效者具奏加陞如例【明典彚】
　　九年题准嘉靖八年取到两淮余盐银十万两候秋成米价颇平分投委官召买运赴徐淮二仓交收【明防典】
　　国朝顺治十一年
　　诏各府州县俱有预备常平仓及义仓社仓积贮备荒责成该道员稽查旧积料理新储每年二次造册报部察积谷多寡分别议奏以定功罪
　　十二年题准各衙门自理赎锾春夏积银秋冬积谷悉入常平仓备赈置簿登报布政司彚报督抚嵗底造报户部如有假公济私隠匿漏报者督抚查叅其郷绅富民乐输者地方官多方鼓励勿勒定数勿使胥吏侵克及加耗滋弊
　　十三年议准积谷赈济务令修葺仓厫印烙仓斛选择仓书籴粜平价不许别项动支
　　十七年议准常平仓谷春夏出粜秋冬籴还平价生息务期便民如遇凶荒即按数给散灾户贫民饬有司实力奉行
　　康熙十八年题准地方官整理常平仓每嵗秋收劝谕官绅士民捐输米谷照例议叙郷村立社仓镇店立义仓捐输积贮公举本郷敦重善良之人管理出陈入新春月借贷秋冬偿还每石取息一斗嵗底州县将数目呈详上司报部管仓人储谷多者题明给顶带荣身有官吏掊克者照侵欺钱粮例处分有强派抑勒借端扰民者该督抚题叅治罪
　　十九年覆准直省常平仓谷畱本城备赈义社仓谷畱本村备赈永停协解外郡【附】徐国相积谷救荒疏【为积谷为救荒之要务官民有惧累之隠情仰祈】
　　【勑部永免拨解以鼓励捐输事窃惟水旱灾伤乃盛世所不免惟在救济有方预备有素则小民虽遇荒歉不致颠沛流离迩年以来江南等省灾沴臻民生困苦屡厪】
　　【睿懐发帑赈恤近经廷臣防议通行各省整理常平仓每嵗秋收之时劝谕官绅士民捐输米谷其在郷村镇店内令百姓自立社仓义仓劝谕收贮等因奉有】
　　【防钦遵移咨到臣仰见皇上轸恤民生预筹备荒至计臣随经转行司道并有司各官实力举行劝谕官绅士民捐输收贮统俟年终将捐积数目照例造册彚报外惟是臣属常平仓谷石自康熙七年拨解淮扬充赈之后旧积既虚新捐无几又縁凤庐等府连年荒旱支用无存臣奉防于所经过地方面问官绅士庶积谷乃救荒要着何以平日不思预备以致凶年饥馑无以自济咸称积谷原备本地凶荒前奉拨协外郡不惟本地未获实济而搬运繁难脚费不赀反受赔累之苦所以人皆畏缩捐贮寥寥等语臣随谕前因淮扬异灾不过一时权宜将来不复拨解劝令量力捐输以备本地支用然在地方有此惧累隠情非奉天语申饬永遵恐蚩蚩之民犹有疑惧不前仰祈】
　　【皇上勅部嗣后常平积谷准留本地州县备赈义仓社仓捐谷各留本村镇备赈永免拨解外属恭候命下之日臣大书榜示徧行晓谕将见鼓舞乐输嵗增月集于以备凶荒而济民艰利赖永永无既矣臣谨
　　具　题伏乞睿鉴施行】
　　二十九年
　　谕常平仓不必拨给兵米　又
　　谕直省督抚严饬地方官吏家谕户晓务使及时积贮度终嵗所食常有余储　又
　　谕江宁京口等处大兵驻防之地着将漕米各截畱十万石建置仓厫以备积贮　又议准各省常平仓俱照直分贮各州县州县官有陞迁事故离任者照交代收受正项钱粮例取具印结有短少者该督抚题叅照亏空正项钱粮处分
　　三十一年
　　谕积贮米谷最为要务今正值麦石收获之时应行各该地方官劝谕百姓令各户量力捐输积贮该州县官将输纳之人姓名数目详记册籍其秋禾收获以后亦依此例举行如春月转贷于乏谷之民俟秋月即照此数偿还备用每嵗当收获时遵行
　　三十四年题准江南捐积谷石以七分存仓备赈以三分发粜秋收买谷还仓
　　三十五年覆准江南出粜旧谷于本年为始轮年挨次出易　又覆准江南于各属粜三银内酌提四万石价银解省俟秋成时收买新谷贮省以为下年存七粜三之用
　　四十年题准截留楚省漕粮二十万九千余石存于江宁省仓此项米内动六万四千石充给兵食将买兵米价值扣留动四万五千石分发淮安等处照时价粜卖俟秋成将粜卖米价竝兵米扣留价值照数买补还仓
　　四十一年
　　谕直各省州县虽设有常平仓收贮米石遇饥荒之年不敷赈济亦未可定应于各村庄设立社仓收贮米石直有满洲庄头可合数村立一社仓其管理社仓事宜令庄头内有情愿经管者交与收贮百姓村庄公设社仓百姓有情愿经管者交与收贮以备饥荒传谕直巡抚如设立社仓果有益于民生着各省亦照例于各村庄设立社仓收贮谷石大学士防同九卿详议遵
　　防议定设立社仓于本郷捐出即贮本郷令本郷诚实之人经管上嵗加谨收贮中嵗粜借易新下嵗量口发赈
　　四十三年议准各省府州县积贮米谷大州县存一万石中州县八千石小州县六千石其余按时价易银解存藩库其存仓米谷每年以三分之一出陈易新　又覆准江南江宁所属大州县存贮米五千石中州县四千石小州县三千石其江宁省仓捐米八百七十余石久贮必致浥烂照常平仓每年粜三秋成买补
　　四十八年覆准江浙二省盖藏维艰各该有司劝谕绅士人民于秋收时遵行捐输之法积贮备荒四十九年议准霉烂仓粮官员已经陞任应革职留于新任限一年赔完之日开复
　　五十三年
　　谕江南暵旱将漕粮拨三十万石江宁府十万石苏州府八万石淮安扬州五万石杭州府五万石河南开封府二万石着漕运总督亲身阅兑速行运至令其加谨照数收贮
　　六十年议准各省州县现在存仓米麦谷石令该督抚严查如有亏空者勒限补足务期实贮以备赈济倘有赈济之时其存仓米谷亏空事发将有司官员即行革职治罪暨不行稽查之上司一并严加议处
　　雍正元年议准常平仓积贮米谷定例嵗底各省督抚造册奏销如有亏空即行题叅今各省存仓米谷虽有知府司道盘查管理不能保其一无狥私当责之督抚核实严查造册具奏督抚离任将册籍交代新任限三个月查核具奏如有亏空即行题叅新任督抚不据实叅出后经发觉一并议处仍令分赔　又议准安徽寿州等州县收成歉薄于安庆府畱贮漕米十万石内动米四万石减价平粜俟秋收买补还项分贮凤阳二万石庐州府一万石其余一万石仍运安庆收贮　又覆准社仓之法原以劝善兴仁该地方官务须开诚劝谕不得苛派以滋烦扰至收贮米石先于公所寺院收存俟息米已多成造仓厫收贮设立簿册逐一登明其所捐之数不拘升斗积少成多若有奉公乐善捐至十石以上给以花红三十石以上奬以扁额五十石以上递加奬励其有好善不倦年久数多捐至三四百石者该督抚奏
　　闻给以八品顶带其每社设正副社长择端方立品家道殷实者二人果能出纳有法郷里推服令按年给奬如果十年无过该督抚题请给以八品顶带狥纵者即行革惩侵蚀者按律治罪其收息之多寡每石收息二斗小歉减息一半大歉全免其息只收本谷至十年后息已二倍于本只以加一行息其出入之斗斛照部颁斗斛公行酌量社长预于四月上旬申报地方官依例给贷定日支散十月上旬申报依例收纳两平较量不得抑勒多收临放时愿借者先报社长州县计口给发交纳时社长先行示期依限完纳其册籍之登记一社设立用印官簿一様二本一本社长收执一本缴州县存查登记数目母得互异其存县一本夏则五月申缴至秋颁出冬则十月申缴至来春领出不许迟延以滋弊窦每次事毕后社长本县各将总数申报上司如有地方官抑勒那借强行粜卖侵蚀等事许社长呈告上司据实题叅
　　三年
　　谕积贮仓粮特为备荒赈济之用但南省地方甚属潮湿米在仓一二年便致霉烂实难收贮改贮稻谷似可长久应否改贮稻谷收贮之处着详议具奏遵
　　防议定江安等省除安徽但有稻谷原无存贮米石无容改易江淮截漕米八万余石分作二年改换稻谷令地方官添造仓厫以备收贮　又覆准江安等省所存米石俟改谷既完之后每年额徴应给兵粮仍收米石余悉改征稻谷各省均照此例其有亏空仓米者亦令悉以稻谷追补还项凡有需用挨年先碾旧谷支给倘需用米多一时砻碾不及应给米一石者给谷二石
　　四年题淮安属各府州县雍正三年所存捐谷十万石有竒内除太泗盱三州县上年被灾赈济谷六万九千余石仅存三万余石将春拨册内酌畱雍正三年地丁银十万两于秋收分发各属采买贮仓　又两淮众商公捐银二十四万两又备盐院公务银八万两奉
　　防以二万两给赏两淮御史以三十万两为江南买贮米谷盖造仓厫之用所盖仓厫赐名盐义仓即着两淮御史交与商人经理遵
　　防议定于扬州府治建仓积贮每年于青黄不接之时照存七粜三之例出陈易新或于米贵之时开仓平粜总至秋成籴补倘地方有赈济之用各该抚一面具题一面动支管理之商人将出易籴补动支之数呈报巡盐御史该御史核实奏报其出陈易新平粜平籴之内或有嬴余即以增买米谷　又
　　谕今嵗江南地方秋雨稍多其江安所属被水之州县已令该督抚转饬有司确查赈恤务使小民得所但闻入冬以后时有隂雨积水未消秋麦未能及时耕种恐交春米价渐昂而青黄不接之时更须为筹及况苏松户口繁多民间食米多取给于外贩尤当早为畱意查江安粮道有存贮还漕一项约计二万八千余石安庆庐州淮安凤阳四府各有分贮存畱之项共计九万余石此米原为地方备用而设但恐年月已久未必实贮在仓应差京官一员前往确查竝防同江南督抚作何分别畱运平粜之法以济民食但江南地广人稠恐需米之处此数未必敷用必设法多贮方觉寛裕其应作何采买运送备用之处着九卿速议具奏遵
　　防议定江南地广人稠需用米谷倍于他省动帑买运以济民食恐稽时日暂照河工议叙贡监之例将银两改为本色米谷每银一两收米一石或谷二石邻省之人亦准捐输不论稄籼红白兼收行文江南总督苏州安庆巡抚一面动支正项钱粮委员于出产米石地方照依时价采买运送其采买若干运贮何地之处该督抚公同商酌妥议具奏一
　　面行文邻省并出示晓谕本省才俊令其急公赴输且分别府州县之大小酌量应输米谷之多寡俟各该处应贮米谷捐足之日即行停止其所收米谷加谨存贮按季造册报部如有私自收取折银并勒索包揽情弊即行指名题叅从重治罪此所贮米谷有应用平粜赈散出借之处该督抚一面具题一面即行动支将动用数目报部查核又覆准苏松常三府买谷八万石收贮
　　九年六月准安庆巡抚程元章酌议平粜还仓新旧交代例【附】程元章疏畧【存贮仓谷厯年久逺必有浥烂每嵗当春月青黄不接之时存七粜三银贮府库秋收买补还仓三年之间将存贮谷石彻底换新既有济于民生且有益于仓储洵为经久无弊之道且春月价必少昻秋收买补有多余之谷另仓存贮聴拨公用查上江数年以来各州县并未平粜直至新旧代交之际盘量折耗民不受平粜之益官徒受赔累之苦谷不能出陈易新一旦拨赈亦无好谷官民俱为未便揆厥所由皆以粜卖之后交代推诿每致掣肘所以宁使其浥烂叅赔而必不敢以言平粜也臣思仓谷交代原应实贮在仓春粜必须秋籴请以十月开仓收漕为期如十月十五日以前接印交代所存谷价责令新官买补还仓十月十五日以后接印交代所存谷价仍令旧官买补还仓按时定议旧官必及时买补不敢延挨新官必按时接买无敢勒掯如此则新旧官俱无掣肘而民受平粜之益矣】











</div>
    <div class="pagination">
<a href="江南通志_page226.html">上一页</a><span>...</span><a href="江南通志_page222.html">222</a><a href="江南通志_page223.html">223</a><a href="江南通志_page224.html">224</a><a href="江南通志_page225.html">225</a><a href="江南通志_page226.html">226</a><span class="current-page">227</span><a href="江南通志_page228.html">228</a><a href="江南通志_page229.html">229</a><a href="江南通志_page230.html">230</a><a href="江南通志_page231.html">231</a><a href="江南通志_page232.html">232</a><span>...</span><a href="江南通志_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
