<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 32 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 32 页/共 196 页
  </h1>
  <div class="content">
   此都宋为临江里。
　　三十七都统图二　在城东十里。内东湖铺领象坑、鹿园、东塘头、圣墓、大山边、大坪、山兜、石埠、田庵、雾头淮、淮口、后坂、上亭、石井上、下曾口塘；院前铺领院前、院后、云麓、崎嵋、仓边、前茂、田源、山头、妙云亭、淮头；皇迹铺领七里庵、草峰、碗窑、田头、新铺、莱山、黄林、瑞峰岭、上曾口塘、石井下、霞尾、太公；渡头铺领洋坑、浔尾、新路、东头、前头、霞路、埭头、坑蓝、溜墩、玉兰埔等四十七乡。
　　三十八都统图一　在城东北十里。内福临铺领南埔、前林、城东、五里亭、古楼、西福、庄浔、乌屿、径前、径后、新村、旧厝、竿头、室仔前、汪沆、青林、社坑、垵口、上枋；万安铺领桥南、杏宅、下窓、东园、红山、过坑、田尾、院前、塘西、村院、后陇、后埭、杏内、王东宅、嵩美、洋埔、官园头、虎砂桥等三十七乡。
　　以上二都宋为鸾歌里。
　　三十九都统图一　在城东北五里。内棠阴铺领路柄、田边、洋塘、石塘、戴厝、石头后；福安铺领潭尾、马加埔、田庵、欧厝、坑尾、塔前、塔后、洪林、鼎底等十五乡。
　　此都宋为棠阴里。通上七都，宋统于晋江乡。
　　四十、四十一都统图一　在城北三十里，二都并一。内上村、石皮、石堆、蔡井、前山、黄坑林、官宅、竹脚、高厝、洋西桥、大桥、溪头、小沟边、山院(以上岭前)、吴宅、山垵、石厝、下堡、中堡、顶堡、大路墘、坑下、东垵、下庄、东清、西园边、新寮、溪头、坝头、鹅窧、小田、后洋、鸟关、埭北、田寮、大石后、水路、石仔路、赤崎、水漕、吴峰、过桥、上寮、下林桥、陈竹、墓庵边、亭内、南山、新田、龙降、白叶、小潘山、苦店、吕埔、后蔡、岭脚、花园、小岭、未厝、坛口、洪后、清内、深边、下寮、南垵、后坑尾、莲村、辜厝、花埭、詹厝、仕林坑、东坑内、下卢、小溪、河后、笏石、前山尾、福山腰、洋山兜、瓦后、陈三坝、五方埔、前洋、田中央、埔边、曾仔、了观、崎路、西埭、沙垵、后寮、尤山兜、山墓香、苦塘(以上岭后。自吴宅至洋山兜，据旧志；自瓦后至苦塘据新册。)等九十四乡。
　　此都宋为爱育里。
　　四十二、三、四都统图一　在城北八十里，三都并一。内墩坛社领坛顶、潘厝、曾坑、客相、杨厝、后井垅、宅上、深后、寨顶、摭头、大园、深底、水田、宅头、员内、后井、墩顶、蔡宅、塘边；丰溪社领丰坪、溪口、湖岭、溪内、井仔；曾堡社领曾林、五堡、郭坑、潭腰、大陇、暗桥、军元、尾井、曾后、沙母岭；新塘社领新庵、池头、岭头、南塘、樜顶；彭殊社领下井、眉田、垅头、外梗、内笕、顶筒、下筒、园内、内角、中土楼、坂尾、市头、塔后、卓厝、下段翁、大埔尾、外笕；高坂社领圳头、高台寨、洋坑、南康圳、康潭、南坝、河坝；马甲社领尾浦、尾楼、丰垅、北墘、陈塘、寨仔后、宅坂、曾垵、桥下、马甲桥、洋头、蔡坂、墩仔寨、杏林村、卓坝、虎榜、垵仔、霞沟、赤涂、霞旦(以上为上半都)；白洋社领顶卢田、社头、七邱、顺正、厝斗、石佛、北溪、缺坑、乌荻尾、后车、后园；河溪社领溪园、浮桥、田中央、埔边、下倪、中观、下河市、土桥下、街顶、坛头、岩口；白灶社领大路边、椒岭、官坑、垅坑仔、井头、深坑口、松脚；官洋社领下卢田、崎路、溪内、郭山、童厝、留厝、寨仔内；坂头社领市田、小溪、涂岭、连坂、草山、古院、岭田、泔坑；南塘社领樜头岭、顶涂楼、石桥；大河社领均内、河坝头、尾寨、山上畲、客寮、隔仔、竹脚，又新册有坑仔、菜塘、石弄、饮坑、内湖、埔园、崎巷、张田、内坑、潭墘、岭兜、西厝、岭顶、腰仔、过溪、内岩、白水、东深坑口(未知分属何社。以上为下半都。)等一百五十六乡。
　　此都宋为善政里。
　　四十五、六都统图一　在城北六十里，二都并一。内凤栖社领前垵、社头岭、井后、楼下、章尾、军村、垅坑边、南头、大埔、西垅、雷坑、床边、宫边、旧厝、前厝、墩上、岭后、桥尾、前山兜、崎头、塔埔、南塘、鸟珑、倒桥、西埕、蔡内、店仔、后寮、后湖、坑边、七林、社坝、后塘、中房、九垵、茅坂、下西山、尾寮、下新厝；南厅社领一甲莲田、樟芹、二甲垅头、正垵、南坂、洋官后、三甲坂边、宫迹、草寮、四甲花垅、妙岩院、五甲尾狎、山仔；前浯社领浯洋、塔边、路坑、井头、东墘、公庙、埔边、下坑、上坑、洋尾、暗林、坑头、下山、狮公埔、大墘、潘内、南埕、加坝(以上据旧志)、隔棋、山边、五斗、鲁寨、沟头、寮园、照垵、后厝、崎路、垅堵、影后、院林、摺库、宫前、桥仔、尾厝、后曾、苦癖、芹山、白菜、象连、杉畲、官田、北坝、水磨、鼎虚、李仔、田中、芦岭、厝仔、大岭、垅仔边(以上据新册)等一百零二乡。
　　此都宋为仙溪里。
　　四十七都统图二　在城北九十里，明统图一。内彭厝寨、杨厝、东坂、刻石桥，仕田、内塔、下坪岭、东崎、埔尾、山头、漈头、前坂、外塔、仓前洋、丁房、塘头、广桥、吴新厝(以上为上半都)、田中、高岩、白路兜、宫边、后坪、岭头、山仔坑、杜塘、大埔、夹石、觉兴、大垅、后坪头、西头、石狮、下田、岩隔、跳港、东庵、垵内、陈坂、尾村刘、忏堂、洋清、后坂、店后、吴崎垅、赖厝街、叶洪、溪内、尾埔、圆觉、翁后、厝斗、山边、隔溪园、张山、岭兜、连田、山兜、水月堂、梨树埔、龟峰岩、彭仓宫、官路、洪岩、前洋、白叶、西岭、隔岐、栢巷、小岭(以上为下半都)等七十乡。
　　此都宋为常建里。通上四都，宋统于玉泉乡。
　　以上先明都里。
　　以下正言铺递。
　　府前铺，晋江县附泉州府城，此为总铺。　古楼新铺，洛阳铺，以上由县东抵惠安界。下辇铺，冷水井铺，县册作双路铺。石龟铺，驷行铺，潘径铺，府志云：以上由郡南抵南安界。县志云：以上由县南抵同安界。盖由南安县而后至同安县也。以上皆属大路。铺各十里，铺司各一名。铺兵各四名，惟府前至下辇铺，兵加一名，共为五名。宝月铺，新亭铺，白塔铺，山前铺，苏村铺，福全铺，以上由县东南抵海。白沙铺，西湖铺，以上由福泉抵安平。安平铺，连接驷行、西湖二铺，下通金厦两岛。秀山铺，连接山前铺，下通永宁。莲埭铺，连接新亭铺，下通法石、日湖。以上皆属小路。铺各十里，惟莲埭通法石，日湖各十五里。铺司各一名，铺兵各二名，惟通法石、日湖者，铺兵止一名。
　　并将与某县交界若干里声明：
　　东至惠安县洛阳桥北，界二十里。西至南安县潘山市，界八里。南至大海围头，百三十里。北至白虹山，与仙游永春交界处，亦一百三十里。东南至大海，八十三里。西南至南安县赤湖村，界三十里。东北至惠安县坝头，界二十五里。西北至南安县夹岭，界一十里。
　　街巷市廛附：
　　城中双门前十字街，有市。东街，从双门前东抵仁风门。西街，从双门前西抵义成门。南街，从双门前南抵子城外镇南桥。北门街，从双门前北抵朝天门，宜先经县后街。以上街各有市。新街，西街北折通北门街。南桥十字街，南桥即镇南桥，有市。亭前街，在南桥南。排铺街，在亭前街，南直抵德济门。涂门街，从南桥东抵通淮门。后城街，在涂门街之北。涂山街，从南桥西抵叠芳桥巷口。新门街，在涂山街，西直抵临漳门。以上街皆有市。县后街，双门前东折北上。直抵一峰书院。城隍口街，县后街东折。本厅街，在城隍口街之北。后街，在本厅街之东。营房街。北门街东折。
　　邱厝巷，有两条相通，无尾。前田巷，观东巷，南后巷，门楼巷，蔡巷，第三巷，关帝宫巷，俱东街南折。詹厝巷，府公廨巷，相公巷，金池巷，沟墘巷，俱东街北折。磨巷，磨，县志作帽。仕曹巷，旧有会通市，名市曹巷，今市废，改为仕曹。井亭巷，金钗巷，旧馆驿巷，涂虱巷，上峰巷，甲第巷，五塔巷，甘棠巷，孟衙巷，俱西街南折。驿巷，俗呼狗屎巷，通双门前驿巷。裴巷，一名白塔巷。台魁巷，文魁巷，孝感坊巷，曾井巷，俗呼深井巷。谈乾巷，以蔡虚齐在此巷谈论乾卦之理，故名。俗讹为潭墘巷。俱西街北折。玉犀巷，俗呼牙梳巷。镇抚巷，一名沟尾下巷。承天巷，小泉涧巷，大泉涧巷，一名道口街，今名考棚街，有市。俱南街东折，在南桥北。奎章巷，俗呼金簪巷。通政巷，圆石巷，奎霞巷，俗呼街下巷。梦果巷，俗呼卖粿巷。庄府巷，金鱼巷，俗呼金银巷。俱南街西折，在南桥北。马坂巷，水门巷，有市。金刚巷，俱亭前街西折。双忠庙巷，亭前街东折。南岳庙边巷，邹家巷，乌暗巷，土地巷，大隘门巷，部院祠巷，井巷，俱排铺街东折。沟顶巷，城边巷，俱排铺街西折。以上俱在南桥南。连理巷，在生韩古庙边。威远楼脚巷，俱双门前东折。驿巷，通西街驿巷。镇抚司巷，俱双门前西折。佐材巷，俗呼破柴巷。都督第巷，阿弥陀佛巷，俱北门街东折。顶巷，石扁巷，后巷，俱北门街西折。胭脂巷，大郎巷，俗呼大人巷。奏魁巷，讲武坊巷，后壕巷，亦名观音巷。东鲁巷，俗呼中所巷。俱涂门街南折。祖师宫巷，隐居桥巷，舍人宫巷，兵马司桥巷，俱涂门街北折。井巷，涂山街北折。上帝宫巷，涂山街南拆。水沟巷，霞坞巷，水流巷，俱新门街南折。叠芳桥巷，上崎头巷，铺仔巷，留先生巷。俱新门街北折。以上俱在城中，其余小巷甚多，非交通衢者，不载。
　　城外厂口街，德济门外，有市。石头街，通淮门外，有市。黄甲街，在临漳门外。浮桥街，黄甲街西，有市。东门外市，在仁风门外。车桥市，新桥市，俱在德济门外。　水门外市，在南薰门外。濠市，濠，府志作何，误。亦在四十四都，非在四十都。安平市，在八都，即今安海。吴店市，在二十七都。南塘市，在二十五都。石狮市，在十九都。龟湖市。在二十四都。


　　●卷之二十二　盐法志

　　鱼盐蜃蛤，国之美利。滨海之地，产盐为饶。府海之制起，盐荚之利兴，秦汉以来二十倍于古，安边足用，桑弘羊所以为言也。晋江东南，盐政攸寓，而稽自王慎中之记，杨宏绪之详，蔡献臣之议，粘灿、粘本盛之疏，皆务有以裕国而惠民。至于胥役丛蠹，商贾滋奸，裕课者转以亏课，何以平市价甦穷黎乎？国家通商利民，盐折、盐课之行，饶国用，厚民生，自引不滞而课常赢矣。志盐法。
　　盐法盐有盐折、有盐课。盐折出自地丁，属正供。盐课出自盐灶，属杂课。
　　宋制随产钱高下，均敷盐钱，分夏、秋二科输纳，其濒海产盐之地，置场权卖。产钱高者，岁给无过五百觔，每觔约钱一十四文八分，谓之盐产钱。给未尽者，官自鬻之，而盐户以其私盐鬻之商贩，官亦徵其利，谓之浮盐钱。后以民不便官给，罢场榷而民输盐钱如故，其浮盐则科渔舟及僧童口食者以补之。绍兴二十一年，郡守徐嚞始以官钱下晋江、惠安两县署盐椿于临水仓，置场出卖，禁私贩，谓之息盐钱。乾道四年，守王十朋始节无名之费，计其数足以当盐息之入，乃罢场而弛其禁。后守周操奏乞重权，以助军衣，由是官鬻如故。绍兴五年，守朱佺复请于朝罢权，许从便煎烹买卖，一时赖之。
　　元递岁增引，随引增价，其详见于运使李鹏举所言。
　　明，晋江、同安、惠安各有盐场畦丁，盐课司掌之。晋江曰浔美场、■〈氵丙〉洲场，场分五团，团有总催、秤子各一人，团首四人。其畦丁之家每米一石，准夫一丁免杂泛差役，日令办盐一斤四两，积三百六十日为引之四百斤者，一引零五十斤以入于仓。严私贩之禁，计民成丁男女，岁与盐三斤，徵米八升，谓之盐粮。正统初，罢米折钞，以仓盐给口之余给商贩，久之，民口不复支盐，而纳钞如旧。亦因以私鬻时贩卖多白盐，而入仓之盐类夹杂低黑，鬻无所售，又贾人惮海道之险，往往就场置引捐盐而去，于是仓盐积久亏耗，丁夫困于赔累矣。弘治十三年，盐运使严贞奏将浔、■〈氵丙〉二场盐每引折米一斗，派纳泉州府附近永宁卫并福全、金门等所仓，给官军月粮。十四年，御史莫立之奏准，将盐每引徵银七分解部，遂罢办盐入仓之例。其后又奏准盐场每引米一石折徵银五钱三分，充永宁、福全、金门三仓军储。凡引米引银，于各场盐户照丁产科受办纳其户口盐钞。后定本色钞每钞一贯折徵银三厘，折色钱每钱七文折徵银一分，起解南京库，布政司库、府库，以备官员折俸。嘉靖七年，御史聂豹，议将户口钞价并入八分料银内徵纳。九年，南京监察御史邑人粘灿上言，乞减折米，免里甲杂办奉下。福建巡按御史施山，议上将浔美场盐课米每石折银五钱，加耗修仓银三分，追解泉州府贮库支放。十九年，令浯洲、■〈氵丙〉洲二场，俱折银五钱，加浔美之例，皆灿力也。嘉靖末年，当事者以御倭之后军饷不充，复有仍徵本色之议，或议设牙行抽分，或议加徵充饷，邑人御史吴从宪言诸当道，悉免不行。从宪复驳唐令爱所议册籍事，谓唐令当日清查盐户，凭弘治五年盐册实在为据，凡各户加收事产，皆指为诡寄，革出当民徭差，向后不许推收出入，而产米实数尚存。盐籍随遇造册之年，运司只将旧册抄誊，中间盐户有收入而幸免当盐课者，有惟入民户当民差而当盐课如旧者，讦告无已，于法难行。胡御史批运司查议盐户照旧免其抽编，差役重难，准其事产推收改造，如果丁产出额，革出入民，以绝诡寄之弊，一时盐户亦德从宪。而旧志载吴御史所驳唐令，诚确论矣。然唐令查盐户之诡寄，其说甚核，盐户之粮既增，民户之粮必减，一遇差役不支，乃至借编外县以千余金，唐令取弘治五年为则，申定其额，以祛积弊，其不许推收出入，诚为稍欠斟酌。顾微唐令之议，数十年来，三县之粮当复失额数千，则唐令不惟有功南安，而且有益于三县也者。万历二年，设运判一员，驻扎黄崎，分司运副移驻水口，运同移扎泉州，专管理泉、漳二府盐务给票抽税，顾泉州所产盐，由海入溪，溪船所通不远，贩徒资本有限，所载盐货仅可聊生而已，其利甚薄，而法终不可行。八年，裁革福建添设运判一员，运同仍驻水口，副使驻扎黄崎，各分司管理如旧。浔美场盐课银一千六百八十两五钱八分四厘，坵盘税银五十两三钱二分八厘，盐船税银一百六十两。■〈氵丙〉洲场盐课银四百六十四两七钱七分，坵盘税银三十五两七钱一分二厘，盐船税银七十两。天启间，泉州盐民赴京沥疏，以盐户既有粮差，又有盐折粮差徵诸县、盐折徵诸场，官转解防厅两衙门分徵，凡经承催差保歇之需索，重叠苦累，请裁去盐场官，将盐折归县并徵，得邀允准，百姓称便。粘灿乞减折免杂办奏议：祖宗旧制，在民户十年一次均徭，只办正科正役，其杂科杂役等项，一概蠲免。盐户十年一次总催秤子，而里甲之差亦同，民户又于民米一石拨五斗以纳盐课，民命已不堪矣。比者，有司不遵旧制，复于里甲之内，派办杂科杂役等项，盖非祖宗所以处盐户本意。况共是盐场，若浯洲场每丁只纳三斗六合六勺。■〈氵丙〉洲场每丁只纳四斗四升五合，又免里甲杂办。浔美场独每丁纳米七斗七升六合六勺，而里甲杂办仍复不免，是以土著之民，多不聊生，壮者流离转徙，老稚死亡相继。且海滨瘠卤，稻麦少收，当兑纳盐米之时，概于外郡粮米上仓，船经大海，一遇强寇、飓风，人船俱没，盐户之害，莫此为甚。愿陛下垂悯此一方，减其折米，免其里甲杂办，与浯洲同例，或于所折盐米，照泉州府河泊所鱼课则例，每米一石，折银三钱五分，则流移者可复故土，而老稚亦免死亡，天覆地载之恩，至无外也。〔唐爱上巡按扣定米数议〕民盐二役轻重较然，每盐丁一岁扣办盐米三斗六升，该银一钱八分，盐户买民米一石入户，岁加办盐二斗五升，该银一钱二分五厘。若民户则每丁料银六分，机兵工食银一钱五分，均徭银约该银一钱二分，比之盐丁，岁办已多银一钱五分。民户每粮一石，每岁纳料银六分，驿传银一钱七分，均徭银一钱二分，比之盐户，每石岁多银二钱二分五厘，民盐二役，其轻重不伦如此。夫盐户所以宽其徭役者，为其煎办盐课也。乃复隐寄民米，巧作奸弊，诚以盐户在籍之丁，例该俱办盐课，因思丁多差重，故利在抽减盐户在籍之米，虽办盐课比民差实轻，故利在诡寄人情牟利，诡弊日滋，盐户人丁日减于昔，田米日增于旧。近查同安盐黄二册田亩，有自弘治年间，原额不上百亩，到今逐年新收条，有增至三千亩者。又将发下本府黄册本司盐册逐一比对清查，则盐户之异籍分房花分多于祖户，而添揑躲闪情状昭然。今据弘治十五年比对嘉靖二十一年见管为准，总计晋江县浔美场、■〈氵丙〉洲场，同安县浯洲场，惠安县惠安场，共清出民米二千二百九十三石六斗二升零，应合革出当差，请自今扣算见在米数若干，著为定规，后次盐户田米虽有增减，止照原定米数，再不许抽丁入米，仰请察夺。〔王慎中盐政碑记〕权天下之盐以资财计，其法至本朝周尽简便矣。而闽中之法，尤为便。闽中有八郡耳，下四郡皆濒海，盐所从产，其得以法行盐于其地者，上四郡也。行法之地法不行，则盐不售。盐不售，则商不通。商不通，则课为之亏，而财计匮乏之病必及于国。故必有禁戒之令，侦捕之科，以绝民间之私行者，而以法行鬻之盐，始得不滞，而其所从产之方，非法之所行也。于令甲未尝设为禁戒，而侦捕吏兵自以徼候非常不为鹾政置也。今乃不用于徼候，而每以其侦捕之威施于鬻盐者。舟告之任载，匹夫匹妇之负担，往往皆已执拘，民愚不习于法，不知其所鬻之不当得执，而骇于吏兵，辄出财赂之，而后得免，其不能具赂，则弃其所任载负担以去，而以盐与吏兵耳。夫所谓缘法为虐者，犹有禁戒之令，直于轻重多寡之间，托倚以为低昂。如于法不得以舟载者，而讥及乎牛任，不得以牛任者，而讥及乎人荷。虽其作奸起暴，尚寄于可援之条是也。今盐之所转徙，水浮则用舟楫，陆行则引牛马，而匹夫匹妇之负担不能以几于此乎！产于此乎！鬻第转之于淖漉荒卤之滨，而致之市落山谷，亦何以异乎！蔬菜谷粟之行于民间，而鬻此者，空以鹾名横彼讥求，是下自为法也。民苦此久矣。比者，余柏坡公以按察佥事分巡是邦，戢横刷奸，聪明旁烛，而司徒新山顾公，以重德高年为一方蓍蔡，部使者至郡，必礼其庐，以咨政俗之得失。顾公乃以民之苦，为告余公，为慨然出禁，于是载任负贩之家，晓然知所鬻之物之不当得执，无畏于议求，侦捕吏兵亦洒然濯去，昔日为暴之心，而无所觊于此也。已而，方西川公来，为郡晋江邑侯，朱肃庵君亦继至，敬事爱民，推行尤慎，于是盐之鬻于民间，无异果蔬谷粟之通行流市，而无所害，此盐转徙必集于新桥、浯溪之渡，近渡居民常资以为生，其党王宪达、罗德静甚私司徒公之德，群来涕泣以请曰：顾公已矣，吾等不忍忘。相与尸祝之于家，而尤愿一言以记于石，政俗安玩之久，事之不出于法而为民病者，盖多矣。为使者，有如余公，为士夫者，有如顾公，告焉必以忠，听焉而决行，推此以及于他，民犹有病者，鲜矣！兹事之细不足记，而使者与士夫相与尽心于民有可书者，日改月新，兹禁将有不复知者，暴行又作，则此石之记，尚若司徒公之存，而谆谆乎其言之也。予鄙不敢任政俗得失之论，问而不对者有矣，则其以不问而告乎，其为此记，盖嫌于为不问之告，而乡人思司徒公之情，不可但已也。于是乎书。〔蔡献臣下四场增课议〕天下事利多而害少，则人情不令而自趋。利少而害多，则虽招之而不从。浔美、■〈氵丙〉洲、浯州、惠安四场之盐户，其以竈丁米石晒盐上仓而召商开中者，自洪武间始也。后因仓盐低黑，海道险远，商贾弃去，畦丁逃亡，其浔、浯、■〈氵丙〉三场，每一引折米一斗，而摊派丁米，科纳不等，月给卫所官军者，自正统八年始也。其惠安场比照浯场，改折每引徵银七分解部济边者，自弘治十六年始也。其浔美场，每米一斗，折银五分三厘，解府给军者，自嘉靖九年南道黏御史疏请始也。其浯、■〈氵丙〉二场折米亦如浔美，每斗折银五分三厘解府者，自嘉靖十九年始也。其浔、■〈氵丙〉、浯三场，每米一斗加银二分，如惠安场七分之例，名曰加复，共加银一千一百五十七两六钱七分零者，自万历二年始也。其议移运同分司于漳泉，召商开中给票纳税，计盐三千斤，税银一钱五分，两府岁派一千八百两者，亦自万历二年始也。然自晒自卖，相沿已久，骤见召商，民已心骇，况埠头盘掣之严，哨兵巡索之扰，益苦不堪，告诉纷纭，于是乎税盐坵四场坵盘丈分三则，上则方丈七厘，中则六厘，下则四厘，民犹苦诉不前，于是乎税盐船百石之船，税银一钱五分，递而加之，以足本府九百两之数，而分司官商议罢矣。逮万历十二年，吏科杨给事疏下抚按司道议，而免加复，又免坵船税三分之一，盖盐民始获稍甦。而部疏所谓反出依山折价之下者也，不知上里、牛田、海口三场，虽每引纳银二钱五分，然丁米之额甚轻，每丁尚不满一引之盐，每亩或止十斤、二十斤者，下四场引折虽仅七分或五分三厘，然浔美一丁受盐七引三百十九斤，民米一石，派盐五引二百斤，■〈氵丙〉洲一丁受盐四引二百五十斤，民米一石，派盐五引八十斤；浯洲一丁受盐三引二百三十八斤，民米一石，派盐二引二百斤；惠安一丁受盐二引二百八十五斤，民米一石，派盐一引一百二十斤。丁米之重，视上场不啻数倍，矧上三场通舟行盐之地广，下自福、兴，上至延、建、汀、邵，故商贾辐辏而盐利多。下四场通舟行盐之地狭，仅仅行于本府，而漳又自有南盐，故商贾不至而盐利薄，甚且积久而耗蚀矣。且彼盐民非竈丁也，乃民丁也，其真晒卖者不能十之二三也。所纳非第盐课也，乃民粮也，十七供差税，十二三供课也。产米一石，派粮科银若干与民同，今加辽饷与民同，旧例概免杂办，而今酌量派差与民同，十年里甲大造与民同，而十年总催秤子团首大造其费更倍，则民部所无，而盐户所独苦。浯洲弹丸，大海中飞沙走石，田屋坵盘半被沙压，尤为独苦，即四场所派引额，不过防馆谨藏之，若故纸然，第俟完课之日销缴而已。今辽饷紧急，倘获加课万余，岂不甚善。然国朝垂三百年，有减无增，非不析秋毫也。万历初年之设官招商税坵税船，心计非不工，法非不密也，且当闽省倭患军兴之后，江陵为政操切之时，不过加复之一千一百五十余两而已，不过税坵船之九百两而已，合四场尚不足二千之数，不彀设分司之用，故未几停罢，盖真有不便者，而今可易言哉即使尽复万历初年之旧，亦何能有裨辽饷之万一乎？若以盐折隶海防军饷属抚院，盐司不欲问，盐法道不敢问，按院不便问，则自盐折正额之外，不闻分毫有入于官，亦不闻分毫有入于豪富牙贩之家，此可见法穷于无可加矣。职考之前事，揆之人情，窃以为仍旧便。蔡献臣下四场裁盐场官议浔美、■〈氵丙〉洲、浯洲、惠安四场盐户，其丁米折课有定额，而与民异，其田产之差税无定额，而与民同，特差稍轻耳。乃里甲十年一编盐既与民同，而总催十年一编又民户之所无，是民籍役一，而盐籍役两也。即以浯洲一场而论，岁课不过七百四十八两耳。万历初复益以坵船税二百有奇，且而赘之，以场官重之以总催其为分例杂费已鞭系不可堪，后又督以海防，真不啻九羊而十牧之矣。使当年并归县官，第谨别其户籍，而时徵其课入，不尤径省乎哉，何必另编役为顷！该乡绅建议，盐民苦诉，已蒙院道允行，而郡太守复议四场各加课银若干两、纲银若干两，即浯洲一场，共加银二百四十六两四钱，已不啻四分之一，计三场亦犹此矣。至坵船二税，则责令邑幕追解，而要在裁场官省总催，以少舒盐民增编之苦，甚盛心也。今县已徵，而场官仍复下场以图朘削，法无画一，民谁适从？此辈钻营究不仍归盐司，不止则裁革，场官之疏，不可不蚤题，即捧檄至者，或留司别委，或送部改铨可也。
　　国初仍之，后屡更改，至雍正年间，始题定附入图甲。今将盐课盐折二款分晰列后。

　　盐折

　　国初盐折归县并徵，如天启间旧制。顺治六年，以卫军既革，将盐折清入解京责成防厅，于是仍归厅比。十五年，邑人吏科左给事中黏本盛奏请，仍归县徵。十八年，海氛迁弃，又复归厅。雍正年间，张防厅以钱粮就近易清等事通详，归县并徵，经督抚题准，惟地丁分都图甲户，易于输将。而浔、■〈氵丙〉盐折，笼统混淆，一户未清，遍累众户，丝毫未完，妄指混拘，蠹书从中舞弊，增减靡定，时盐户受累，终无已时。先是，盐折归县，未奉部覆，即有进士张焕登、举人蔡为东等，同盐民四十余户，呈请盐折归入版图。邑令以归县徵收，尚未奉准，姑俟部覆，到日酌夺。及奉部准，有举人吴九美、生监张登解等，呈请俯从民便，饬令户总书核实盐折，照地丁则例，同民里书造附图甲册后，如条鞭法。随经邑令王之琦，转详运司兼盐道杨公宏绪，通详督抚准行，自是，盐民始得便于输纳矣。〔黏本盛奏疏〕为盐弊多端，去弊即所以生利，画一即所以宁民，请睿鉴饬行以增国课，以便民生事。臣惟裕国之道莫过于盐，利甚薄也。然因其利薄，而官与商之积弊，上与下之交比，有不堪明言者矣。臣敢就所知最真者，竭诚披沥陈之。臣于初进垣时，有修明盐法之久湮，仰佐国计之一得，疏内称关桥割没宜同徵，岁获之盈余必倍，部覆请敕巡盐御史查明具奏。往返驳议，已及二年。昨于十月内接原盐臣周宸藻回疏，称商人携资千里，为国转输，自纳课领引支盐捆运出场以抵北桥，诚不知其费几百艰辛，北桥里至南关，而又令其阻滞多日，糜费淹消可虑，关桥并徵，诚为便商等因，部覆请勅新任巡盐御史酌议妥确具奏。臣谓盐臣身在地方，代籲必真，而并臣割没同徵之议，俱可勅新盐臣详察酌行者也。盖臣前疏，原为一事两截，徒饱吏胥，今宜并关桥为一处，部发印钤割没簿即在关桥登记，徵收公同，商纲人等照引称验，每日填注，万目共睹，不许捱日隐漏，则两淮岁共行盐一百六十七万余引，每引俱照例清出溢斤，所积之银，何可胜计？国计自可以日增矣。盖两地科算，反似无名之徵，何如一处核实，而商免守候之苦，回疏甚明，是在盐臣设诚力行耳。所谓去弊即所以生利者，此也。至于福建盐政，其弊尤甚，臣属本乡，知之更真。察各府皆徵盐引，惟泉州为濒海产盐之区，令民办盐入仓，岁照丁给盐徵粮，而输纳之法，只就民间丁米内摊派，设盐场官掌之，以充永宁卫州军粮，是一民也而有粮差、盐折二衙门之徵。粮差徵之于县，盐折徵于场官，而转解于防厅。县徵有当里长之役，凡经承催差保歇之需索，已为极苦；厅徵又有当总催之役，凡经承催差保歇之需索，更无所不至。于是天启年间，盐民来京沥疏，奏准裁去盐场官，归县并徵，百姓称便，垂三十余载。我朝鼎新之初，徵亦如旧。至顺治六年间酌定盐政，以卫军既革，将盐折清入解京，而责成于防厅。乃防厅以责成故，请吊厅比，而不知一民两徵，从前衙役需索诸苦，又复再见矣。县差、厅差接踵盈门，无名勒骗，典鬻难继，方今兵燹之余，濒海之百姓破家殒命者，已十去其五，又遭此重叠之追比，何以聊生？伏乞鉴怜。盐丁即县民丁，盐米即县民米，归县并徵，不过用一里长，与民间之丁米同输省一衙门，而所全于海边颠连之孑遗，有无外之恩波矣。所谓画一，即所以宁民者，此也。若夫追比之苦，尤当速除，害在旧里役等拖欠不纳，见役倾家代赔，惨系难堪，民户盐户均有此弊。伏乞勅下抚按从长酌议，凡徵粮之法，令历年旧里役赴比，各完正供，庶见役者无代赔之苦，而以后应役者，知其难以卸免，自早完本年之粮，国课可以恒足矣。〔杨宏绪盐折附地丁图甲册并徵详文〕查浔、■〈氵丙〉盐折银两，系出盐户田地丁口科派输将，盐户地丁于盐折之外，仍完地丁钱粮，原属一田两赋。今晋江县所属之浔、■〈氵丙〉盐折，先据该府厅详请归县经徵，题准部覆在案。但查未奉部文之先，即经升任泉防厅张，发县追徵，兹据该府县详盐折附于地丁图甲册后，并征分款批解，议以浔、■〈氵丙〉科则不同，各就该场额数匀配，亦属清课便民一法等由，前来伏查盐折银两于饬行查议事，本道议详各县盐折归场、归县徵追案内。奉前督宪批：盐折银两出于田亩，仰饬各县详晰查明，分限随同正粮交纳等因在案。今若归地丁钱粮并徵，官可免比追之烦，民免受重呼之扰，实属一举两得。且出于盐民佥恳，复与前督宪高前批吻合相应，如其所请，听从民便，将盐折银两附于地丁都图册后并徵，仍行分款批解。缘据该府县详请前来相应据由转请。

　　盐课

　　国朝盐政差御史分巡督课设运使、运司、提举、吏目、大使等官，按数徵课，分地拨销。顺治三年，题准福建正盐引目课额。十八年，撤巡按归巡抚衙门管理。康熙十六年，题准每正引加课五分。二十三年，奉文按丁派引。三十一年，覆准复设盐差运司，刊由单呈该御史报部。三十二年，先后题增补引添课，各县有商有引。雍正元年，覆准将盐院衙门各官及商人尽行裁革，应徵课饷照广东琼州府例均摊，各场交与各县照数收纳，兴泉道管辖解交司库，仍令每场选佐贰一员，监管盐务，所有公费，照数充饷，引停不行四年，始招水客定额试办，额外多销者为盈余。乾隆三年，总督郝玉麟檄令将盐归县，始于厂口、法石、深沪、陈埭、浮桥、雒阳、濠市等处，设立县馆，与同安、惠安照旧归官，仍配南安、安溪、永春、德化、大田各帮商行销。每引载盐一百斤，完课费银一钱五分。又按各县原徵额课，分为正额配销正引，盈余额配销余引，其晋江之浔美、■〈氵丙〉洲场各委总场一员管理，设立书役、哨丁督晒缉私。引目课额列后。
　　晋江县系官办，每年配销：
　　一正额盐一万九千六百零四担二觔。
　　一盈余盐五万八千三百九十五担九十八觔。
　　一额外盈余盐六千担。共应销正额盈余溢额等盐八万四千担，每盐一担配引一道，年额引八万四千道。每引一道完课钱一百五十文，折课银一钱五分，共该课银一万二千六百两，县境所辖浔美、■〈氵丙〉洲二场，其应销盐觔即赴二场配装运销。
　　浔美场总理场官一员，管南北二埕。
　　南埕辖衙口、埭头、前港、后宅、埔头、鲁东六团乡，总团一名，团长二十二名，晒丁五百二十五名。坵盘四千九百零六坎，■〈土屚〉井三百二十八口。
　　北埕辖岑兜、沙美、西岑、竿柄、林蒲、金埭、港边七团乡，总团一名，团长三十名，晒丁五百九十六名。坵盘六千七百九十二坎，■〈土屚〉井四百五十口。
　　南北二埕产盐，每年定额七万六千担，年额销盐六万八千担，内晋江官运并场馆、销商、渔船、大小贩共配销浔盐五万六百担，南安商运年额配销浔盐七千一百七十五担，安溪商运年额配销浔盐八千二百二十五担，海澄商运年额配销浔盐八百担，长泰商运年额配销浔盐一千二百担，共额销盐课官运、官解、商运、商解赴盐道衙门交纳。
　　■〈氵丙〉洲场总理场官一员，管东西二埕。
　　东埕新市、后市、井尾、蔡埭、埕边、南埕六团乡，团长十六名，晒丁三百二十八名。坵盘三千八百四十二坎，■〈土屚〉井七百零九口。
　　西埕柯坑、埭边、上■〈氵丙〉、下■〈氵丙〉、江北、谢厝、东仓七团乡，团长十四名，晒丁四百二十一名。坵盘四千九百三十一坎，■〈土屚〉井六百七十六口。
　　东西二埕产盐，每年定额九万六千担，年额销盐七万六千五百担，内晋江官运并场馆年额配销■〈氵丙〉盐三万三千四百担，同安官运年额配销■〈氵丙〉盐一万零七百担，南安商运年额配销■〈氵丙〉盐七千一百七十五担，安溪商运年额配销■〈氵丙〉盐八千二百二十五担，溪靖商运年额配销■〈氵丙〉盐一万担，岩平宁商运年额配销■〈氵丙〉盐七千担，共额销盐课、官运、官解、商运、商解赴盐道衙门交纳。
　　以上原额，每年应销县场盐八万四千担。嘉庆六年，奉旨酌减额盐五十担，又奉文减额盐一千八百担，实在额销止溢引盐七万七千二百担。又西商代销额盐一万担。现在每年实应销县场正溢额引盐六万七千二百担，每担配引一道，每年额引六万七千二百道，应徵课银一万零八十两。内坐配：
　　浔美场正额引盐一万九千六百零四担二斤，又溢额引盐一万八千三百九十五担九十八觔。
　　■〈氵丙〉洲场溢额引盐一万八千二百担。
　　惠安场溢额引盐五千担。
　　莲河场溢额引盐二千担。
　　祥丰场溢额引盐四千担。
　　每年应解正课银二千九百四十两六钱三分，溢课银七千一百三十九两三钱九分七厘。又每年应随解钱水银五百三十两五钱二分八厘。又长价银六百六十三两六钱七分七厘。又府税银六百八十五两七钱一分五厘。又预解引贾银六百九十六两四钱六分一厘。计共正溢课杂款等银一万二千六百五十六两三钱八分一厘，解赴盐道交纳。
　　现在以上盐觔，系配浔美、■〈氵丙〉洲、惠安、祥丰、莲河五场装运由南水关及本管典史查验截角，再行运赴各馆，配销民食，及渔船户赴浙省舟山采捕醃■〈唚，酉代口〉用，其埕坎晒户及羡余截角银两，俱无定额。
　　嘉庆二十三年八月初九日，奉督宪董教增奏裁，■〈氵丙〉洲场并归浔美为一场，兼管原设十五馆。
　　县九馆：
　　厂口馆
　　法石馆
　　浮桥馆
　　深沪馆
　　洛阳馆
　　陈埭馆
　　安海馆
　　河市馆
　　祥芝馆　此馆倒废多年，今无销盐。
　　场六馆：
　　岑兜馆
　　西仓馆　此馆倒废，现归岑兜馆兼管。
　　银厝馆
　　后仓馆　此馆倒废，现归岑兜馆兼管。
　　围头馆
　　埭边馆　此馆倒废，现归安溪馆兼管。

　　●卷之二十三　钱法志

　　周官外府掌邦布之入出布泉也，即今之钱谓之泉布者，取其宣布流行而无不遍也。按晋江旧志不详钱法，以铜铅非其土产，炉局设在会垣，所用之钱，皆自省来，兼资外运，并无私铸私贩，宏规画一，国宝所以流通，惟此焉耳。近有襍■〈鎞，扌代釒〉小钱，不知何处私制，屡经严禁，今城厢都里，悉遵法而不敢用其私矣。

　　●卷之二十四　权政志

　　文王之政，关市不徵，而《周礼》太宰所职，有关市之赋权，亦仁政所不废也。泉自台湾既入版图，海舶远通，而晋江南关外始设关税。盖国家柔远惠商，非若有明之时，中官四出，奸民夤缘，始以病民，继并病国也。夫货物之聚，经费爰资，而崇本抑末，谋猷亦寓。要在司其事者，无额外之科，无中饱之患，使惠泽得以旁流，而胥役亦无难于稽察也。志榷政。
　　国朝康熙二十二年，自台湾入版图后，靖海将军施琅请设海关。是年始设命户部司官一员，榷徵闽海关税，一年一更。至雍正七年，议归巡抚兼管泉州海关，越后巡抚转委道府权徵，今复归镇闽将军辖理。关设在南门外等处，凡商船越省贸易出入者，官司徵税。
　　南门外税口一所
　　法石税口一所
　　蚶江税口一所
　　马头山口一所
　　安海税口一所
　　臭泥哨一所
　　陈埭哨一所
　　通省税额徵银六万六千五百四十九两零，又铜觔水脚银七千两，共银七万三千五百四十九两零。现在此处各口徵税，只就船只出入多少徵收报解，原无定额。
　　又杂税各款
　　一车桥盐税一千五百九十两，原归场徵，就盐每担徵银一分，按月解府汇总，除正额外羡余银两按月造报解司。
　　一浔美场盐税一百六十两，附入车桥盐税并徵。
　　一浔、■〈氵丙〉二场坵船引税银三百四十七两零一分八厘四毫零。
  </div>
  <div class="pagination">
   <a href="晋江县志道光本_page31.html">
    上一页
   </a>
   <span>
    ...
   </span>
   <a href="晋江县志道光本_page27.html">
    27
   </a>
   <a href="晋江县志道光本_page28.html">
    28
   </a>
   <a href="晋江县志道光本_page29.html">
    29
   </a>
   <a href="晋江县志道光本_page30.html">
    30
   </a>
   <a href="晋江县志道光本_page31.html">
    31
   </a>
   <span class="current-page">
    32
   </span>
   <a href="晋江县志道光本_page33.html">
    33
   </a>
   <a href="晋江县志道光本_page34.html">
    34
   </a>
   <a href="晋江县志道光本_page35.html">
    35
   </a>
   <a href="晋江县志道光本_page36.html">
    36
   </a>
   <a href="晋江县志道光本_page37.html">
    37
   </a>
   <span>
    ...
   </span>
   <a href="晋江县志道光本_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
