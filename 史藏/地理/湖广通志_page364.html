<!DOCTYPE html>
<html>
<head>
    <meta charset="UTF-8">
    <title>湖广通志 - 第 364 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 364 页/共 373 页</h1>
    <div class="content">　　修友李公佐有亭在其居之东园今年春以书抵洛命修志之李氏世家随随春秋时称汉东大国鲁桓之后楚始盛随近之常与为鬭国相胜败然怪其山川土地既无高深壮厚之势封域之广与郧蓼相介才一二百里非有古彊诸侯制度而为大国何也其春秋世未尝通中国盟会朝聘僖二年方见于经以伐见书哀之元年始约列诸侯一会而罢其后乃希见僻居荆蛮盖于蒲骚郧蓼小国之间特大而巳故于今虽名藩镇而实下州山泽之产无美材土地之贵无上物朝廷上官大人自闽陬岭徼出而显者往往皆是而随近在天子千里内几一百年间未出一士岂其痹贫薄陋自古然也余少以江南就食居之能道其风土地既瘠枯民给生不舒愉虽丰年大族厚聚之家未尝有树林池沼之乐以为岁时休暇之嬉独城南李氏为着姓家多藏书训子孙以学予为童子与李氏诸儿戏其家见李氏方治东园往求美草一一手植周视封林日月去来园间甚勤李氏寿终公佐嗣家又构亭其间益修先人之所为予亦壮不复过其家巳而去客汉沔游京师久而来归复行城南公佐引予登亭上周寻童子时所见则树之孳者抱昔之抱者枿草之茁者丛荄之甲者今果矣问其游儿则有子如余童子之岁矣相与逆数昔时则于今七闰矣然忽忽如前日事因叹嗟徘徊不能去噫余方壮宦奔走不知再至城南登此亭复几闰幸而再至则东园之物又几变也计亭之梁木其蠧瓦甓其澑石物其泐乎随虽陋非予乡然予之长也岂能忘情于随哉公佐好学有行乡里推之与予友盖明道二年十月十二日也
　　旧县治至喜堂记　　　　　　　欧阳修
　　峡州治夷陵地滨大江虽有椒漆纸以通商贾而民俗俭陋常自足无所仰于四方贩夫所售不过鱐鱼腐鲍民所嗜而巳富商大贾皆无为而至地僻而民贫故夷陵为下县而峡为小州州居无郭郛通衢不能容车马市无百货之列而鲍鱼之肆不可入虽邦君之过市必常下乘掩鼻以疾趋而民之列处灶廪匽井无异位一堂之间上父子而下畜豕其覆皆用茅竹故岁常火灾而俗信鬼神其相传曰作瓦屋者不利夷陵者楚之西境昔春秋书荆以外之而诗人亦曰蛮荆岂其陋俗自古然与景祐二年尚书驾部员外郎朱公治是州始树木增城栅甓南北之街作市区又教民为瓦屋别灶廪异人畜以变其俗既又命夷陵令刘光裔治其县起勅书楼饰防事新吏舎三年夏县功毕修有罪来守是邦朱公于修有旧且哀其以罪而来为治县舎择其防事之东以作斯堂度为疎洁高明而日居之以休其心堂成又与宾客偕至而落之夫罪戾之人宜弃恶地处穷险使其憔悴忧思而知自悔咎今乃赖朱公而得善地以偷宴安顿使忘其有罪之忧是皆异其所以来之意然夷陵之僻陆走荆门襄阳至京师二十有八驿水道大江絶淮抵汴东水门五千五百有九十里故为吏者多不欲逺来而居者往往不得代至岁满或自引去然不知夷陵风俗朴野少盗争而令之日食有稻与鱼又有橘柚茶笋四时之味江山美秀而邑居缮完无不可爱是非惟有罪者之可以忘其忧而凡为史者莫不始来而不乐既至而后喜也作至喜堂记藏其壁夫令虽卑而有土与民宜志其风俗变化之善恶使后来者有考焉耳
　　峡州至喜亭记　　　　　　　　欧阳修
　　蜀于五代为僭国以险为虞以富自足舟车之迹不通乎上国者五十有九年宋受天命一海内四方次第平太祖改元之三年始平蜀然后蜀之丝枲织文之富衣被于天下而贡输商旅之往来蜀者陆辇秦鳯水道岷江不絶于万里之外岷江之来合蜀众水出三峡为荆江倾折回直干怒鬭激束之为湍触之为漩顺流之舟顷刻数百里不及顾视一失毫厘与崖石遇则糜溃漂没不见踪迹故凡蜀之可以充内府出京师而侈用乎诸州者皆陆出而其羡余不急之物乃下于江若弃之然其为险且不测如此夷陵为州当峡于江出峡始漫为平流故舟人至此者必沥酒再拜相贺以为更生尚书虞部郎官朱公再治是州之三月作至喜亭于江津以为舟者之停畱也且志夫天下之大险至此而始平易以为行人之喜幸夷陵固为下州廪与俸皆薄地僻且逺虽有善政不足为名誉以资进取朱公能不以陋而安之其心又喜夫人之去忧患而就乐易诗所谓恺悌君子者矣自公之来岁数大丰因民之余然后有作惠于往来以馆以劳动不违时而人有頼是皆宜书故凡公之佐吏因相与谋而属笔于修焉
　　岘山亭记　　　　　　　　　　欧阳修
　　岘山临汉上望之隐然盖诸山之小者而其名特着于荆州者岂非以其人哉其人谓谁羊祜叔子杜预元恺是巳晋与吴以兵争常倚荆州以为重二子相继于此遂以平吴而成晋业其功烈巳盖于当世矣至于流风余韵蔼然被于江汉之间者至今人犹思之而于思叔子也尤深盖元凯以其功而叔子以其仁二子所为虽不同然皆足以垂于不朽余颇疑其乃自汲汲于后世之名何哉传言叔子尝登兹山慨然语其属以谓此山常在而前世之士皆巳湮灭于无闻因自顾而悲伤然独不知兹山待巳而名著也元凯铭功于二石一置兹山之上一投汉水之渊是知陵谷有变而不知石有时而磨灭也岂皆自喜其名之甚而过为无穷之虑与将自待者厚而所思者逺与山故有亭世传以为叔子之所游北也故其废而复兴者由后世慕其名而思其人者多也熈宁元年余友人史君中煇以光禄卿来守襄阳明年因亭之旧广而新之周以回廊之壮又大其后轩使与亭相称公擅名当世所至有声襄人安其政而乐从其游也因以君之官名其后轩为光禄堂又欲纪其事于石以与叔子元凯之名竝传于久逺君皆不能止也乃来以记属于余余谓君知慕叔子之风而袭其遗迹则其为人与志之所存者可知矣襄人爱君而安乐之如此则君之为政于襄者又可知矣此襄人之所欲书也若夫左右山川之胜势与夫草木云之杳霭出没于空旷有无之间而可以备诗人之登高写离骚之之极目者宜其览者自得之至于亭屡废兴或自有纪不必防其详者皆不复道
　　襄阳谷城县夫子庙记　　　　　欧阳修
　　释奠释菜祭之畧者也古者士之见师以菜为防故始入学者必释菜以祀其先师其学官四时之祭乃皆释奠释奠有乐无尸而释菜无乐则其又畧也故其礼亡焉而今释奠尚存然亦无乐又不徧举于四时独春秋行事而巳记曰释奠必合乐国有故则否谓凡有国各自祭其先圣先师若唐虞之防伯益周之周公鲁之孔子其国之无焉者则必合于隣国而祭之然自孔子没后之学者莫不宗焉故天下皆尊以为先圣而后世无以易学校废久矣学者莫知所师又取孔子门人之高弟曰顔回者而配焉以为先师隋唐之际天下之县皆立学置学官生员而释奠之礼遂以着令其后州县学废而释奠之礼吏以其着令故得不废学废矣无所从祭则皆庙而祭之荀卿子曰仲尼圣人之不得势者也然使其得势则为尧舜矣不幸无时而没特以学者之故享弟子春秋之礼而后之人不推所谓释奠者徒见官为立祠而州县莫不祭之则以为夫子之尊由此以盛甚者乃谓生虽不得位而没有所享以为夫子荣谓有徳之报虽尧舜莫若何其谬论者与祭之礼以迎尸酌鬯为盛释奠荐馔直奠而巳故曰祭之畧者其事有乐舞授器之礼今又废则于其畧者又不僃焉然古之所谓吉凶乡射宾燕之礼民得而见焉者今皆废失而州县幸有社禝释奠风雨雷师之祭民犹得以识先王之礼器焉其牲酒器币之数升斗俯仰之节夫人多不能习至其临事举多不中而色不庄使民无所瞻仰见者殆焉因以为古礼不足复用非师古好学者莫肯尽心焉谷城令狄君栗为其邑未逾时将文宣王庙易于县之左大其正位为学舎于其旁藏九经书率其邑之子弟兴于学然后考图记为俎豆笾篚鐏爵簠簋凡若干以与其邑人行事宋兴于今八十年天下无事方休礼乐尊儒术以文太平之功以谓王爵未足以尊夫子又加至圣之号以褒崇之讲正其礼下于州县而吏或不能谕上之意凡有司簿书之所不责者谓之不急谷城县政久废狄君居之朞月称治又能遵国典修礼兴学急其有司所不责者諰諰然惟恐不及可谓有志之士矣
　　岳阳楼记　　　　　　　　　　范仲淹
　　庆厯四年春滕子京谪守巴陵郡越明年政通人和百废具兴乃重修岳阳楼增其旧制刻唐贤今人诗赋于其上属余作文以记之余观夫巴陵胜状在洞庭一湖啣逺山吞长江浩浩荡荡横无际涯朝晖夕阴气象万千此则岳阳楼之大观也前人之述僃矣然则北通巫峡南极潇湘迁客骚人多会于此览物之情得无异乎若夫霪雨霏霏连日不开阴风怒号浊浪排空日星隐曜山岳潜形商旅不行樯倾檝摧薄暮防防虎啸猿啼登斯楼也则有去国懐乡忧防畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞游泳岸芷汀兰郁郁青青而或长烟一空皓月千里浮光耀金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以巳悲居庙堂之上则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐与噫微斯人吾谁与归
　　怪石供记　　　　　　　　　　苏　轼
　　禹贡青州有铅松怪石似玉者今齐安江上往往得美石与玉无辨多红黄白色其文如人指上螺精明可爱虽巧者以意绘畵有不能及岂古所谓怪石者耶凡物之丑好生于相形吾未知其果安在也使世间石皆若此则今之凡石复为怪矣海外有形语之国口不能言而相喻以形其以形语也防于口使吾为之不亦难乎故夫天机之动忽焉而成而人眞以为巧也虽然自禹以来怪之矣齐安小儿浴于江时有得之者戏以饼饵易之既久得二百九十有八枚大者兼寸小者如枣栗菱芡其一虎豹首有口鼻水注之灿然然而庐山归宗佛印禅师适有使至遂以为供禅师常以道眼观一切世间混沌空洞了无一物虽夜光赤璧与瓦砾等而况此石虽然愿受此供灌以墨池水强为一笑使自今以往山僧野人欲供禅师而力不能办衣服饮食卧具者皆得以净水灌石为供盖自苏子瞻始元丰五年五月黄州东坡雪堂书
　　黄州快哉亭记　　　　　　　　苏　辙
　　江出西陵始得平地其流奔放肆大南合湘沅北合汉沔其势益张至于赤壁之下波流浸灌与海相若清河张君梦得谪居齐安即其庐之西南为亭以览观江流之胜而余兄子瞻名之曰快哉盖亭之所见南北百里东西一舎涛澜汹涌风云开阖昼则舟楫出没于其前夜则鱼龙悲啸于其下变化倐忽动心骇目不可久视今乃得翫之几席之上举目而足西望武昌诸山冈陵起伏草木行列清日出渔歌樵夫之舎皆可指数此其所以快哉者也至于长洲之滨故城之墟曹孟徳孙仲谋之所睥睨周瑜陆逊之所骋骛其流风遗俗亦足以称快世俗昔楚襄王从宋玉景差于兰台之宫有风飒然至者王披襟当之曰快哉此风寡人所与庶人共者耶宗玉曰此独大王之雄风耳庶人安得共之玉之言盖有讽焉夫风无雄雌之异而人有遇不遇之变楚王之所以为乐与庶人之所以为忧此则人之变也而风何与焉士生于世使其中不自得将何往而非病使其中坦然不以物伤性将何适而非快今张君不以谪为患窃会计之余功而自放山水之间此其中宜有以过人者将蓬戸瓮牖无所不快而况乎濯长江之清流揖西山之白云穷耳目之胜以自适也哉不然连山絶壑长林古木振之以清风照之以明月皆骚人诗士之所以悲伤憔悴而不能胜者焉睹其为快也哉
　　黄州师中庵记　　　　　　　　苏　辙
　　师中姓任氏讳伋世家睂山吾先君子之友人也故予知其为人尝通守齐安去而其人思之不忘故齐安之人知其为吏师中平生好读书通达大义而不治章句性任侠喜事故其为吏通而不流猛而可慕所至吏民畏而安之不敢欺也始为新息令知其民之爱之买田而居新息之人亦曰此吾故君也相与事之不替及来齐安常游于定惠院既去郡人名其亭曰任公其后余兄子赡以谴迁齐安人知其与师中善也复于任公亭之西为师中庵曰师中必来访子将馆于是明年三月师中没于遂州郡人闻之相与哭于定恵者凡百余人饭僧于亭而祭师中于庵盖师中之去于是十余年矣夫吏之于民有取而无予有罚而无恩去而民忘之不知所怨盖巳为善吏矣而师中独能使民思之于十年之后哭之皆失声此岂徒然者哉朱仲卿为桐乡啬夫有徳于其民死而告其子必葬我桐乡后世子孙奉我不如桐乡民既而桐乡祠之不絶今师中生而家于新息没而齐安之人为亭与庵以待之使死而有知师中其往来于新息齐安之间乎余不得而知也元丰四年十二月日睂山苏辙记
　　九曲亭记　　　　　　　　　　苏　辙
　　子瞻迁于齐安庐于江上齐安无名山而江之南武昌诸山纷披蔓延涧谷深密中有浮图精舎西曰西山东曰寒谿依山临壑隐蔽松枥萧然絶俗车马之迹不至每风止日出江水伏息子瞻防杖载酒乗渔舟乱流而南山中有二三子好客而喜游子瞻至幅巾迎笑相携徜徉而上穷山之深力极而息扫叶席草酌酒相劳意适忘反往往畱宿于山上以此居齐安三年不知其久也然将适西山行于松栢之间羊膓九曲而获小平游者至此必息倚怪石防茂木俯视大江仰瞻陵阜旁瞩溪谷风云变化林麓向背皆效于左右有废亭焉其遗址甚狭不足以席众客其旁古木数十其大皆百围千尺不可加以斤斧子瞻每至其下辄睥睨终日一旦大风雷雨拔去其一斥其所防亭得以广子瞻与客入山视之笑曰兹欲以成吾亭耶遂相与营之亭成而西山之胜始具子瞻于是最乐昔余少年从子瞻游有山可登有水可浮子瞻未始不褰裳先之有不得至为之怅然移日至其翩然独往逍遥泉石之上撷林卉拾涧实酌水而饮之见者以为仙也盖天下之乐无穷而以适意为悦方其得意万物无以易之及其既厌未有不洒然自笑者也譬之饮食杂陈于前要之一饱而同委于臭腐夫孰知得失之所在惟其无愧于中无责于外而姑寓焉此子瞻之所以有乐于是也
　　黔南道中记　　　　　　　　　黄庭坚
　　绍圣二年三月辛亥次下牢关同伯氏元明巫山尉辛旁崖寻三游洞绕山行竹间二百许步得僧舎号大悲院才有小屋五六间僧贫甚不能为客煎茶过大悲院微行高下二里许至三游洞间一径栈阁绕山腹下视深谿悚仄一径穿山腹黮闇出洞乃明洞中约可容百人有石乳久乃一滴中有空处深二丈余可坐常有道人宴居不耐久而去壬子尧夫舟先发不相待日中乃至虾蟇碚从舟中望之頥颔口吻甚类虾蟇也余从元明寻泉源入洞中石气清寒流泉激激泉中出石腰骨若虬龙纠结之状洞中有崩石平濶可容数人宴坐也水流循虾蟇背垂鼻口间乃入江甘泉味亦不极甘但冷熨人齿亦其源深来逺故耶壬子之夕宿黄牛峡明日癸丑舟人以豚酒享黄牛神两舟人饮福皆醉长年三老请少驻乃得同元明尧夫曳杖清樾闲观欧阳文忠公诗及苏子瞻记丁元贞梦中事观只耳石马道出神祠背得石泉甚壮急命仆夫运石去沙泉且清而洌陆羽茶经纪黄牛峡茶可饮因命舟人求之有媪卖新茶一笼与草叶无异山中无好事者故耳癸丑夕宿鹿角滩滩下乱石如困廪无复寸土步乱石间见尧夫坐石据琴儿大方侍侧萧然在事物之外元明呼酒酌尧夫随磐石为几案然坐夜阑乃见北斗在天中尧夫为履霜烈女之曲巳而风激涛波滩声汹汹大方抱琴而归初余在峡州问士大夫夷陵茶皆云桷澁不可饮试问小吏云唯僧茶味善试令求之得一饼价甚平也携至黄牛峡置风炉清樾间身候汤手防得味既以享黄牛神且酌元明尧夫云不减江南茶味也
　　归老桥记　　　　　　　　　　曾　巩
　　武陵柳侯图其青陵之居属余叙而以书曰武陵之西北有湖属于阳山者白马湖也阳山之西南有田属于湖上者吾之先人青陵之田也吾筑庐于是而将老焉青陵之西二百步有泉出于两崖之间而东注于湖者曰采菱之涧吾为桥于上而为屋以覆之武陵之往来有事于吾庐者与吾异日得老而归皆出于此也故题之曰归老之桥维吾先人遗吾此土者宅有桑麻田有秔稌而渚有蒲莲弋于高而追鳬雁之下上缗于深而逐鳣鲔之潜泳吾所以衣食其力而无愧于心也息有乔木之繁阴借有丰草之幽香登山而淩云览天地之奇变弄泉而乗月谢氛埃之溷浊此吾所以处其怠倦而乐于自遂也吾少而安焉及壮而从事于四方累乎万物之自外至者未尝不思休于此也今又获位于朝而荣于宠禄以为观游于此而吾亦将老矣得无志于归哉又曰世之老于官者或不乐于归幸而有乐之者或无以为归今吾有是以成吾乐也其为我记之使吾后之人有考以承吾志也余以谓先王之养老者备矣士大夫之致其位者曰不敢烦以政盖尊之也而士亦皆明于进退之节无畱禄之人可谓两得之也后世养老之具既不备士大夫之老于位者或摈而去之也然士犹有冒而不知止者可谓两失之也今柳年六十齿髪未衰方为天子致其材力以惠泽元元之时虽欲遗章绂之荣从湖山之乐余知未能遂其好也然其志于退也如此闻其风者亦可以兴起矣乃为之记
　　随州尹公亭记　　　　　　　　曾　巩
　　君子之于巳自得而巳矣非有待于外也然而曰疾没世而名不称焉者所以与人同其行也人之于君子潜心而巳矣非有待于外也然而有表其闾名其乡欲其风声气烈暴于世之耳目而无穷者所以与人同其好也内有以得诸巳外有以与人同其好此所以为先王之道而异乎百家之説也随为州去京师逺其地僻絶庆厯之间起居舎人直龙图阁河南尹公洙以不为在势者所容谪是州居于城东五里开元佛寺之金灯院尹公有行义文学长于辨论一时与之游者皆世之闻人而人人自为不能及于是时尹公之名震天下而其所学盖不以富贵贫贱死生动其心故其居于随日以考图书通古今为事而不知官之为谪也尝于其居之北阜竹柏之间结茅为亭以茇为嬉岁余乃去既去而人不忍废坏辄理之因名之曰尹公之亭州从事谢景平刻石记其事至治平四年司农少卿赞皇李公禹卿为是州始因其故址增卑益狭斩材以易之陶瓦以覆之既成而寛深亢爽环随之山皆在几席又以其旧亭峙之于北于是随人皆喜慰其思而又获游观之美其冬李公以图走京师属余记之盖尹公之行见于事言见于书者固巳赫然动人而李公于是侈而大之者岂独慰随人之思于一时而与之共其乐哉亦将使夫荒遐僻絶之境至于后人见闻之所不及而传其名览其迹者莫不低徊俯仰想尹公之风声气烈至于愈逺而弥新是可谓与人同其好矣则李公之传于世亦岂有巳乎故余为之书时熈宁元年正月日也
　　长渠记　　　　　　　　　　　曾　巩
　　荆及康狼楚之西山也水由二山之间东南而流春秋之世曰鄢水左丘明传鲁桓公十有三年楚屈□代罗及鄢乱次以济是也其后曰夷水水经所谓汉水又南过宜城东夷水洼之是也又其后曰蛮水郦道元所谓夷水避桓温父名改曰蛮水是也秦昭王二十八年使白起将兵攻楚去鄢百里立隄壅水为渠以灌鄢鄢楚都也遂抜之秦既得鄢以为县汉惠帝三年改曰宜城宋孝武帝永初元年筑宜城之大隄为城今县治是也而更谓鄢曰故城鄢入秦而白起所谓渠因不废引鄢水以灌田皆为沃壤今渠是也长渠至宋至和二年久隳不治而田数苦旱饮者无所取县令孙永曼叔率民田渠下者理渠之堙塞而去其浅隘遂完故堤使水还渠中自二月丙午始作三月癸未而毕田之受渠水者皆复其旧曼叔又与民为约束时其蓄泄止其侵争而民皆以为宜也盖鄢水之出西山初弃于无用自白起资以祸楚而后世顾赖其利郦道元所谓灌田三千顷至今千有余年而曼叔又举众力而复之使竝渠者足食甘饮其余粟又散于四方盖水出西山诸谷者其源广而流于东南者其势下至今千有余年而山川高下之形势无改故曼叔得因其故迹兴于既废使其源流与地之高下亦有易于古则曼叔亦莫能复也夫水莫大于四渎而河盖数徙失禹之故道至于济水及王莽时而絶况于众流之细其通塞岂得而常而后世欲行水溉田者往往务蹑古今之遗迹不考夫山川形势古今之通异故用力多而收功少是亦其不思也与故曼叔之复此渠白其事于知襄州事张唐公听之二人者也方二人者有为盖将任其职非有求于是也及其后言渠隄者蠭出然其心盖或有求故多诡而少实独长渠之利较然而二人之志愈明也熈宁六年余为襄州过京师曼叔时为开封访余东门为余道长渠之事而委余以考其约束之废举余至而问焉民皆以为贤侯之约束相与守之数十年如其初也余为之署令上司农八年曼叔去开封为汝阳始以书告之是知大旱而长渠之田无害也是知其山川与民之利害者皆为州者之任故余不得不书以告后之人而又使知夫作之者所以始也故记
　　澹山岩记　　　　　　　　　　柳拱辰
　　零陵多胜絶之境澹山岩为甲观东南二门而入广袤可容千人窦穴嵌空物象奇怪有不可得而状者中贮御书岁度僧一人僧惟利居处之便而不顾蔽隐障遏之弊连甍接楹重基叠架□赘延蔓殆将充满道隧隂墨非秉炬不能入太守丁公乔处事刚严始至大不怿悉撤羣僧之舍俾居岩外惟画阁殿像得存余一椽一木无敢畱者他自公率拱辰大理寺丞杨杰河阳节度推官杨巨卿同至游览层构一空众状在目开筑塞为通豁破昏暗为光明实人情之甚快若石田药臼之处皆情景所及客有言物理显晦固亦系乎时耳熈宁七年甲寅九月十五日记
　　玩鸥亭记　　　　　　　　　　汪　藻
　　予谪居零陵得屋数椽潇水之上既名为僇人人罕与之游又地承凋瘵之余无可游者故一年而病二年而苏三年而心乐之四年而视我如人视人如物休休焉不知忧乐之所在屋临大川愚溪之水注焉因结茅茨为亭而愚溪之中有羣鸥日驯其下名之曰玩鸥客有过而问焉者曰玩鸥之説闻之旧也今子之鸥信可玩乎予曰我与物同见于天地之间者以形而我之知物物之知我者以心使吾心有以胜物则李广之石可使为虎使吾为物所胜见乐合之弓亦能为蛇是二者无情之木石也徒以人心之故使之若出于有情如此则吾心反如木石而无所示焉则鸥莫得而窥矣何为而不可玩哉予少迂疎狷介自知于世无一相宜者颇欲全生养性于麋鹿之羣以终其天年而遂吾平生独往之志盖漫仕二十余年虽三仕三巳而人不吾嫉也无何脱下泽之鞅入承明之庐佩会稽之章则几微见于顔面者多矣故近者聚而尤之达者趋而和之一斥而置之三千里之外此正羣鸥舞而不下之时也吾于是杜门息交朝饭一盂夕饮一尊日取古今人书数巻读之怠则枕书而睡睡起而巳出矣幸无疾病则复饭饮读书如初此外无一毫入于胸中頽然不知天地之大而环堵之隘也庶几所谓心如木石者则鸥之驯也固宜然俯而啄仰而四顾物之常情也今鸥忘其常情而与吾相从于此固乐矣安知他日无欲取鸥而玩之者哉幸鸥无恙客笑曰书之壁以告来者可乎予唯唯绍兴丁卯正月日记
　　重修永州府儒学记　　　　　　胡　寅
　　学孰难莫难于知道徳之本性命之正幽明之故生死之説鬼神之情状矣今夫该博九流摄贯百代或有问焉其应如向强记者能之铺张事物陶冶情思奇雄元丽不专一长工文者能之莅官赋政以吏为师在邑最邑在国最国敏才者能之善敛散析秋毫充府库裕钱谷足心计者能之挥羽扇伏将钺发纵授畧战胜攻取有知勇者能之是皆秦汉以后时所必用人所鲜能者试考之仲尼之教于门弟子者尝以此品目之矣而莫之诏也仲尼岂不通世格故使门弟子为椎朴无用之□以见笑于便儇狡厉之俗哉盖治其难则根硕而裘举源澄而流清安于易则耳目口鼻不可相借官而私意小智侥幸成功自以为是不合于道理者众矣是故有志之士所存必大所期必逺譬彼涉海必穷其源譬彼登山必造其极凡外营未趋人所共惊无预于我者一不畱于大灵之舎顾且嚣嚣然诵诗书亲师友躬内省若不遑暇惟思所当知而未知勉所宜能而未能者如饥不可不食渴不可不饮也昔者诚然寐今者蘧然觉经纶酬酢辅相裁成之具盖未始出吾宗无所求而不得无所处而不当则岂直智效一能才周一事区区于见役于人交累于物身老童豁而不悔哉至于此必释然而叹曰邹鲁垂训固不使学为干禄之用贫贱富贵命不可易者又何暇商得丧较利害戚戚而欣欣也盖饭蔬饮水被褐緼袍曳履而歌商颂鼓瑟而思文王优哉游哉聊以卒岁而巳予向者假守零陵尝与上人讲此又时作问目以求起余之益夫有天下国家者不可一日而无学城阙之刺园蔬之诮废毁为异则建置为常春秋之法文章制度克合典刑者常事也常事不书故于首善之化不敢施賛词而于乐泮之宫不复荐谀语独以鄙陋窃闻于先生君子者为青衿申言之夫道徳有本非殄彞伦也性命有正非趋空寂也幽明生死有説非爱形轮转也鬼神有状非言语主宰之可名可接也不溺乎此而得之可谓善学矣不于此而求之适越而北辕与且曰吾于此得之画饼而乐饥与
　　伏羲庙记　　　　　　　　　　胡　寅
　　古祭法之义有报而无祈非仁与智孰能与于此哉徳莫盛于五帝而庖羲为首盖三千余岁于兹矣竟陵庙祀未详肇始考盛徳之所建万世衣被则有民者亦何可而不祀耶昔司马迁作本纪列黄帝颛辛尧舜五人焉其言曰孔子所告宰予儒者或不传及春秋国语发明五帝徳系姓章矣书缺有间乃时时见于他説善乎人之论曰判古者之昬当折衷于仲尼系易歴叙制器致用兼济生民者独称羲农黄帝尧舜氏盖以为五帝也而颛辛无闻焉太史公所载特形容之虚语尔乌得与羲农比哉岂迁有见于尚书之断自唐尧而无见于易之首称庖羲与故凡人论道义事一折衷于仲尼则无失者置仲尼而取史籍所载及他説为据未有能臻其当也然论羲为帝首盖祖诸仲尼耳谨按庖羲风姓生于成纪母曰华胥推木徳继天而王号曰太昊都于宛邱河中龙马负图帝乃则之画八卦分三才通神明之徳类万物之情以着开物成务之道龟为卜着为筮时当洪荒人民杂于禽兽同居未知伦理养生帝始推择圣贤可共代天工者得金提乌明视黙纪通众阳侯以为辅佐始有书契代结防之政建官分职以龙纪昭布天下统民治事始教民稼穑用俪皮为礼始教民作网佃渔养马牛羊豕狗鸡充庖厨荐神祗在位百有十年羣生和洽各安其性民到于今防頼日用之实非虚语也可谓盛徳矣哉是宜载之祀典昭其报于罔极矣呜呼汉唐而后道术不明异端竝作学士大夫昧于鬼神之情状凡戕败伦理耗斁斯人下里淫祠巫祝所托以窃衣食者则相与推尊祗奉徼冀福利至于古先圣帝明王有功有徳仁人义士扶世道民不可忘也则或湮没而莫之承或文具而莫致其享郡邑长吏政教不善感伤和气一有水旱虫火之灾顾汲汲然旅缁旅黄擎跪拜跪谒诸偶像适会灾变自消因即以为土木之赐禳祷之效日滋日迷正理大坏复州焦侯惟正秉心纯抚民惠在郡三岁人和年丰会绍兴十二年合宫赦令诏长吏修缮境内祠庙侯曰莫先于庖羲氏矣鸠工蒇事肃给告成有尊报之诚心无希望之谄意庶几于知古道悯俗失良二千石也乃推明帝徳之本列号之正经史之是非使刻之坚珉以示来者
　　澹山岩记　　　　　　　　　　胡　寅
　　瑰奇伟絶之观人所同畏也役于甚好而忘其可畏人所同惑也今夫山之秀拔孰若西方之所谓太华者乎俯仰而满足其意孰若鄜之人饮食起居之与山接者乎熈宁中一峰剥坠大社皆没近山之患乃有如此者钱塘海潮其波涛壮观不论四方至者自其土俗朝与夕摩肩叠迹相望而不厌也壬子岁中秋潮来且近忽分一枝巻岸势如雷掣溅若雹霰其所鞭激处漂落五十余人余尝亲见之是在平地非有防楫倾欹水至弱也若狎而玩之则纪甲练兵起于足下甚羙必有甚恶亦何往而不然清馨恋饮或亡于池肥甘刍拳或死于林燕姬赵女妍舞宜笑能倾人家邦而八骏腾骧九臯飞唳亦足以召乱而丧师也岂独是哉富贵显严之所在气力侔天収四海之命断于掌握其究有愿为役夫而不可得者故曰席颠履危母毂赤族是皆纵耳目口鼻一时之过而不知为之戒者过也永城南二十余里有曰澹山岩者自山谷诗既行岩名阁于天下凡岩之病以暗而湿澹岩独窍北而透南方台夷燥嘘吸云气受风纳月信乎其称絶境也然仰眡脉络往往鳞皴而岩剥大小石尽不可胜数人不幸或值一拳许焉则碎首毙矣况巨石哉因叹且笑曰此古人所谓鸡肋不足以当者今乃徜徉数日而忘知命之训仁者乐山殆不然也乃相南缺得地不盈丈为亭命之曰岩扄却顾中虚静览胜致而重山大壑环乎外者又或在目且令穿山而壑翦竹开径以趋于亭自今骚人游子去来徙倚得所好而逺所畏然后斯岩之美全矣人世芬味盖不必游藩而醊□大抵类此古人所以登门入奥惟恐资之不深居之不安者必无危阨理未见蹈仁而死者也君子或又往往去之不啻如逆旅亦独何哉
　　向公祠记　　　　　　　　　　胡　寅
　　郡守以抚养百姓为职贤否于是乎观不闻以能奉承大吏为贤也昔光武戒任延曰善事上官无失名誉延对曰忠臣不私私臣不忠若务雷同非陛下之福帝叹息称善以其时攷之循吏得行其志海内之人咸安土乐业而诳上行私乱人之功罪者莫或肆焉其致中兴宜矣岁在乙卯江南大旱衡阳燋灼于筑城暴政之后遗黎懔懔尤甚会相臣督师平寇植牙于潭知寇之本由民失其所也直秘阁向侯宣卿有政材剡章上闻请使守衡制曰子忞往往钦哉善抚吾民惟既乃心母怵于权侯顿首受命至府属帅臣以民诉外台大胥奸赃蠧害事下衡治无追证捕逮之烦三日而狱具厥徒震懔民情始得自通于是明曲直而申逹寃滞振业矜寡而击断豪举兴民所便博捐其畏去华务实谨率宪章磨牙抵掌之徒肉视斯人禁莫得动方是时米斛为钱万有五千而衡境欢然反无饥馁之忧官僚肃于廷士卒整于伍商贾集于市缘南亩者惟恐侯之报政而去邻于衡之人则曰天子何为不以向公而牧我乎其颂叹愿望洋洋乎满耳矣而方伯与部使者顾且傅致劾之曰向某以酷刑失民心民之畏之重足而一迹方旱且多盗又重以刑不亟斥之几何而不召变呜呼婴而盲者无怪乎指青为黄孩而齆者无怪乎谓香为臭人自非生而丧心则臧否好恶不至若是其悖矣侯既坐斥士民扶老携孺至犯雨雪泣涕属道而送其能逺者众资之使谒诸朝久而未报念终无以自慰乃即城北青草佛祠为堂绘侯像岁时合笳吹鼓舞其下以祈侯寿考而思其来也夫万人之誉不可以非道干谓侯无以致此则民奚不从彼贪且诬者尸而祝之邪济惟贯河人乃知其清松栢不过大冬与萧艾未知其孰贤也然则谤侯虽深所以荣侯者不既厚者哉哲后方覈名实考毁誉赏即墨以图泊康而御史采舆人之颂为侯明着劾奏之不然者宸防宠焕擢畀使华士大夫益知奉公守正之可为防邪不得而终困之不独衡之人以为喜也侯虽屡斥志意益励力操反古令闻弥着则进为世用以就功业不独慰此州之去思必又有日矣诗不云乎乐只君子民之父母保艾尔后徳音不巳衡之人以是歌于斯堂也不亦可乎









　　湖广通志巻一百五
<史部,地理类,都会郡县之属,湖广通志>
　　钦定四库全书
　　湖广通志卷一百六
　　艺文志
　　记
　　宋
　　石鼓书院记　　　　　　　　　朱　子
　　石鼓据蒸湘之会江流环带最为一郡佳处故有书院起唐元和间州人李寛之所为至国初时尝赐勅额其后乃复稍徙而东以为州学则书院之迹于此遂废而不复修矣淳熈十二年部使者潘侯畤徳夫始因旧址列屋数间榜以故额将以俟四方之士有志于学而不屑于课试之业者居之未竟而去今使者成都宋侯若水子渊又因其故益广之别建重楼以奉先圣先师之像且纂国子监及本道诸州印书若干巻而俾郡县择遣修士以充入之盖连帅林侯栗诸使者苏侯诩管侯鉴衡守薛侯伯宣皆奉金赍割公田以佐其役逾年而后落其成焉于是宋侯以书来曰愿记其实以诏后人且有以幸教其学者则所望也予惟前代庠序之教不修士病无地为学往往择胜地立精舎以为羣居读书之所而为政者乃成就而褒美之若此山若岳麓若白鹿洞之类是也逮至本朝庆厯熈宁之盛学校之官遂遍天下而前日处士之庐无所用则其旧迹之芜废亦其势然也不有好古图旧之贤孰能谨而存之哉抑今郡县之学宫置博士弟子员皆未尝考徳行道义之素其所受授又皆世俗之书进取之业使人见利而不见义士之有志为巳者盖羞言之是以尝欲别求燕闲清旷之地以共讲其所闻而不可得此二公所以慨然发愤于斯役而不敢惮其烦盖非独不忍其旧迹之无废而巳也故特为之记其本末以告来者使知二公之志所以然者而无以今日学校科举之意乱焉又以风晓在位使知今日学校科举之害将有不胜言者不可以是为适然而莫之救也若诸生之所以学而非若今之人所谓学则昔吾友张子敬夫所以记夫岳麓者语之详矣顾于下学之功有所未究是以讲其言者不知所以从事之方而无以蹈其实然今亦何以他求为哉亦曰养其全于未发之前察其几于将发之际善则扩而充之恶则克而去之其亦如此而巳又何俟于余言哉
　　蕲州教授防记　　　　　　　　朱　子
　　乾道八年秋予友建安李君宗思为蕲州学官始至入学释菜召诸生坐堂上而告之曰朝廷立学建官所以教养人才而待其用徳意甚美宗思不佞得僃选焉深惟浅陋惧不能称今将有以告二三子者而相与朝夕乎古人为已之学庶以无负朝廷教养之意二三子其亦有意于斯乎诸生起而对曰诸生不敏惟先生有以教之则幸甚于是李君退即其居则距学且十里所李君顾而叹曰学官宜朝夕于学与诸生相切磋者其相距之逺何若是耶翌日相学之东偏有废壤焉请于州愿得为屋以居而日往来于学以供厥事于是通守北海王侯某实领州符嘉李君之意而悉其力以相之役不逾时遂以备告然后李君得以日至于学进诸生而教诲之盖使之潜思乎论语孟氏之书以求理义之要又考诸编年资治之史以议夫事变之得失焉日力有程不躐不惰探防而问劝督以时凡以使之知所以明善修身之方齐家治国之本而于词艺之习则后焉而不之急也既又礼其士之贤有徳者李君之翰而与之居凡学之教治悉使听焉由是蕲之为士者始知所以为士之事而用其力李君亦喜其教之行而将有成也砻石于堂考前为是官者得自某人以下若而人之名氏岁月刻之而以书属予使因记其所以然者予惟李君之教可能也而其所以教者则非世儒之所及王侯之垂意于学可及也而其不以李君之説为迂濶于事者则非俗吏之所能是皆宜书以诏于后盖非独使继李君而居此者有所考法抑亦承流千里而师帅其民者之所宜知也于是悉书其本末如此俾刻寘题名之首云九年秋七月壬子记
　　鄂州社稷坛记　　　　　　　　朱　子
　　淳熈十年春朝奉郎知鄂州事新安罗侯愿以书来曰吾州羣祀之坛始在中军寨去年秋通守清江刘君清之至而往谒焉视其地迫洿下燎瘗无所不称藩国钦崇命祀之意且念比年郡多水旱扎瘥之变意其咎或在是则言于州请得度地更置如律令巳而刘君行州事遂以属录事叅军周明仲行视得城东黄鹤山下废营地一区东西十丈南北倍差按政和五礼画为四坛而属其役于兵马监押赵伯烜作治未半而愿适承乏又属都监王椿董之以速其成焉某月坛成东社西稷居前东风伯雨师雷师居后少郤坛皆三成有壝壝四门前二坛址皆方二丈五尺崇尺二寸后二坛址皆方一丈六尺五寸崇八寸其再成方面皆杀尺崇四分而去一三成方杀如之而崇不后杀前二壝皆方四丈二尺门六尺间丈五尺后三壝皆方二丈八尺门五尺间四丈九尺其崇皆四尺社有主崇二丈有为斋庐五间缭以重垣甃以坚甓而植以三代之所宜木亦既拣时日属寮吏脩祝号以告于神而妥之矣则又与刘君谋以吾子之尝学于礼也是以愿请文以记之俾后人之勿坏也熹按社实山林川泽邱陵坟衍原隰五土之祗而后土勾龙氏其配也稷则专为原隰之祗能生五谷者而后稷周弃氏其配也风师箕也雨师毕也是皆着于周礼领于大宗伯之官唯社稷自天子之都至于国里通得祭而风雨之神则自唐以来诸郡始得祀焉至于雷神则又唐制所与雨师同坛共牲而祀者也国朝礼文大抵多袭唐故故今郡国祀典自先圣先师之外唯是五者盖以为二气之良能天地之功用流行于覆载之间以育万物而民生頼焉者其徳唯此为尤盛是以于其坛壝时日之制牲币器服之品降登馈奠之节莫不叅订讨论著之礼象颁下郡国藏于礼官有司岁举行之而部刺史又当以时循行察其不如法者盖有国家者所以昭事明神祈以降祥锡福于下其勤如此顾今之为吏者所知不过簿书期会之间否则觞豆舞歌相与放焉而不知反其所敬畏崇饰而神事之者非老子释氏之祠则妖妄淫昬之鬼而巳其于先王之制国家之典所以治人事神者曷尝有槩于其心哉呜呼人心之不正风俗之不厚年谷之不登民生之不遂其不亦以此与今罗侯之与刘君乃能相与汲汲乎此非其学古爱民之志卓然有见乎流俗见闻之表其孰能之顾虽不文不足以记事实垂久远然二君子过以为尝从俎豆之事不远千里而属笔焉其得辞之乎因为书之使以刻于丽牲之石后有君子得以览焉罗侯方与刘君相率劝学劭农甚力刘君又尝请于前守李侯棫禁境内无得奉大洪山滛祠者其于教民善俗之事力所可为无有不尽其心也十一年春正月甲辰具位新安朱熹记
　　鄂州州学稽古阁记　　　　　　朱　子
　　人之有是身也则必有是心有是心也则必有是理若仁义礼智之为体恻隐羞恶恭敬是非之为用是则人皆有之而非由外铄我也然圣人之所以教不使学者収视反听一以反求诸心为事而必曰兴于诗立于礼成于乐又曰博学审问谨思明辨而力行之何哉盖理虽在我而或蔽于气禀物欲之私则不能以自见学虽在外然皆所以讲乎此理之实及其浃洽贯通而自得之则又初无内外精粗之间也世变俗衰士不知学挟册读书既不过于夸多鬬靡以为利禄之计其有意于巳者又直以为可以取足于心而无事于外求也是以堕于佛老空虚之邪见而于义理之正法度之详有不察焉其幸而或知理之在我与夫学之不可以不讲者则又不知循序致详虚心一意从容以会乎在我之本然是以急遽浅迫终巳不能浃洽而贯通也呜呼是岂学之果不可为书之果不可读而古先圣贤所以垂世立教者果无益于后来也哉道之不明其可叹巳鄂州州学教授许君中应既新其学之大门而因建阁于其上椟藏绍兴石经两朝宸翰以为寳镇又取板本九经诸史百氏之书列寘其旁不足则使人以币请于京师之学官使其学者讨论诵説得以餍饫而开发焉其役始于绍熈辛亥之冬而讫于明年之夏其费亡虑三百万而取诸廪士之赢者盖三之一其余则太守焕章阁待制陈公居仁转运判官薛侯叔似实资之而总卿詹侯体仁戎帅张侯诏亦挥金以相焉既成因予之友蔡君元定以来请曰愿有记也予雅闻许君之学盖有志于为巳而意其所以学者亦曰取足于心而巳矣今以是举观之则见其所以诲人者甚平且实然后知其所以自为者不以泯心思灭见闻为极摰之归也因为之记其本末而竝推近世所以为学读书之病请具刻焉以告登此阁而读此书者使姑无溺于俗学之下流无迷于异端之捷径则于理之在我者庶乎有以深求而自得之矣道之不明岂足患哉四年癸丑九月甲子朔旦记
　　黄陂程明道伊川祠记　　　　　朱　子
　　齐安在江淮之间最为穷僻而国朝以来名卿大夫多辱居之如王翰林韩忠献公苏文忠公邦人至今乐称河南两程夫子则亦生于是邦而未有能道之者盖王公之文章韩公之勲业皆巳震耀于一时而其议论气节卓荦奇伟尤足以惊世俗之耳目又莫若苏公之盛也若程夫子则其事业湮鬰既不足以表于当时文词平淡又不足以夸于后世独其道学之妙有不可诬者而又非知徳者莫能知之此其遗迹所以不能无显晦之殊亦其理势然也盖天圣中大中大夫程珦筮任为黄陂尉秩满不能去而家焉实以明道元年壬申生子曰颢字伯淳又明年癸酉生子曰頥字正叔其后十有余年当庆厯丙戌丁亥之间摄贰南安乃得春陵周公敦頥而与之游于是二子因受学焉而慨然始有求道之志既乃得夫孔孟以来不传之绪于遗经遂以其所学为诸儒倡则今所谓明道先生伊川先生是也先生之学以大学论语中庸孟子为标指而达于六经使人读书穷理以诚其意正其心而自家而国以达于天下其道坦而明其説简而通其行端而实盖以振百世之沉迷而纳之圣贤之域其视一时之词章事业议论气节所系孰为重轻所失孰为长短当有能辨之者而世非徒不知好也甚者乃目以为道学之邪气而必剪灭之于斯时也茍无遭其伐木削迹焉斯巳幸矣尚何望其余哉今太守李侯乃能原念本始追颂遗烈立二夫子之祠于学宫以风励而作兴之非其自信之笃而不以世之趋舎动其心其孰能与于此李侯名铣字诚之其为此邦勤事爱民固多可纪特于此举尤足以见其操行之不凡而非众人之所能及是以因其请记而具论之以告来者使有考焉
　　应城谢上蔡祠记　　　　　　　朱　子
　　应城县学上蔡谢公先生之祠今县令建安刘公炳之所为也先生名良佐字显道学于河南程夫子兄弟之门初颇以该博自多讲贯之间旁引传记至或终篇成诵夫子笑曰可谓玩物丧志矣先生闻之爽然自失面热汗下若无所容乃尽弃其所学而学焉然其为人英果明决强力不倦夫子盖常许其有切问近思之功所著论语説及门人所记遗论皆行于世如以生意论仁以实理论诚以常惺惺论敬以求是论穷理其命意皆精当如直指穷理居敬为入徳之门则于夫子教人之法又最为得其纲领建中靖国诏对不合得官书局后复转徙州县沉沦卑冗以没其身而处之浩然未尝少挫中间常宰是邑南阳胡文定公以典学使者行部过之不敢问以軄事顾因绍介请以弟子礼见入门见吏卒植立庭中如土木偶人肃然起敬遂禀学焉其同时及门之士皆亦称其言论闳肆善啓发人今读其书尚可想见也然先生之没游公定夫先生实识其墓而丧乱之余两家文字皆不可见应城寇盗尤剧莽为丘墟其条教设施固无复有传者刘君之来访其遗址仅得题咏畱刻数十字而巳为之慨然永叹以为遗烈不逮于此邦后之君子不得不任其责于是既新其学乃就讲堂之东偏设位而祠焉千里致书求文以记熹自少时妄意为学即頼先生之言以发其疑而平生所闻先生行事又皆高迈卓絶使人兴起凛然常惧其一旦泯灭而无传也乃刘君之请适有会于予心者于是不辞而记之
　　曲江楼记　　　　　　　　　　朱　子
　　广汉张侯敬夫守荆州之明年岁丰人和幕府无事顾常病其学门之外即高墉无以宣畅鬰湮导迎清旷乃直其南凿门通道以临白河而取旁道废门旧额且为楼观以表其上一日敬夫与客往而登焉则大江重湖萦纡弥一目千里而西陵诸山空蒙晻霭又皆隐现出没于云空烟水之外敬夫于是顾而叹曰此亦曲江公所谓江陵郡南楼者耶昔公去相而守于此其平居暇日登临赋咏盖自翛然有出尘之想至于寤寐永叹则其心未尝一日不在于朝廷也呜戏悲夫敬夫间书其扁曰曲江之楼而书来属余记之余方守南康疾病侵陵求去不获读敬夫之书而知兹楼之胜思得一与敬夫相从游于其上瞻望江山览观胜槩按楚汉以来成败兴亡之故而考其所以然者然后举酒相属以咏张公之诗而想见其人于千载之上庶有以慰夙心者顾为千里相逺邈不可得又未尝不矫首西悲而喟然发叹也抑尝思之张公逺矣其一时之事汉唐之治乱所以分者亦何预后之人然读其书者未尝不掩巻太息也是则是非邪正之实乃天理之同然而人心之不可巳者故其虽旷百世而相感使人忧悲愉快勃然于其中恍若亲见其人而眞闻其语者是岂有古今彼此之间而亦孰使然哉诗曰天生蒸民有物有则民之秉彝好是懿徳登此楼者于此亦可以反求诸身而得之矣余于此楼即未得往寓目焉无以写其山川风景朝暮四时之变如范公之书岳阳也独次第敬夫书语而附以余之所感者如此庶后之君子得以观览焉
　　邵州特祀濓溪先生记　　　　　朱　子
　　邵阳太守东阳潘侯以书来曰邵学故有濂溪先生周公之祀盖治平四年先生以永州通守来摄邵事而迁其学且属其友孔公延之记而刻焉其后迁易不常乾道八年乃迁故处始奉先生之祀于其间既又以知州张公九成之学为出于先生也则亦祀以侑焉于今盖有年矣某之始至首稽祀典窃独惟念先生之学实得孔孟不传之绪以授河南二程先生而道以大明然自再传之后则或仅得其彷佛或遂失其夲眞而不可以若是其班矣乃若辟堂东一室特祀先生以致区区尊严道统之意今岁仲春释菜于先圣先师遂命分献而祀以告焉以吾子之尝讲于其学也敢谒一词以记之使来者有考而无疑也熹发圅三复为之喟然而叹曰甚矣道之难明而易晦也自尧舜以至于孔孟上下二千余年之间盖亦屡明而屡晦自孟氏以至于周程则其晦者千五百年而其明者不能以百岁也程氏既没诵説遍天下而传之不能无失其不流而为老子释氏者几希矣然世亦莫知悟也今潘侯如此乃独深察而致谨焉道之明也尚庶几乎虽然先生之精立图以示先王之蕴因图以发其所谓无极而太极云者又一图之纲领所以明夫道之未始有物而实为万物之根柢也夫岂以为太极之上复有所谓无极者哉近世读者不足以识此而或妄议之既以为先生病史氏之传先生者乃增其语曰自无极而为太极则又无所依据而重以病夫先生故熹尝欲援故相苏公请刋国史草头木脚之比以正其失恨其力有不逮也乃今于潘公之举而重有感焉是以既叙其事而竝附此説以俟后之君子抑潘侯学识之长既足以及此矣则又安知其不遂有以成吾之志也耶
　　武陵县儒学记　　　　　　　　陆九渊
　　彞伦在人维天所命良知之端形于爱敬扩而充之圣哲所以为圣哲也气有所防物有所蔽于是为愚为不肖彝伦斁而天命悖此君师之所以作政事之所以立是故乡举里选大比以兴贤能所以陶成俊髦将与共斯政事也学校庠序之间而其切磋讲明者可以舎是而他求哉易之穷理穷此理也故能尽性至命孟子之尽心尽此心也故能知性知天学者诚知所先后则月异而岁不同谁得而御之若迷其端绪杂施而不逊是谓异端是谓邪説后世之士有志于古然而苦心劳身不为之日休而为之日拙者非学之罪也其所从事者非古人之学也武陵旧无学县旁有胜地地有故基盖昔有欲迁府学于是而不遂者今县宰林君梦英出故基于芜翳之中而创学焉凡学之首役无异民家之为既而规模宏丽遂成武陵壮观则林君之政可知矣予于是乎记
　　楚望记　　　　　　　　　　　张　栻
　　礼诸侯望祭其境内之山川必有坛壝以为岁时祈报之所今之为郡古诸侯也江陵旧楚一都会其山虽去郡为逺然迤逦聨络以属于当阳巫峡之间有自来矣而其浸则有如蜀江波涛吞吐弥亘千里长吏所当率民敬事弗怠而望祭之地乃或有阙始度寸金堤之会平旷爽垲爰筑二坛既高既坚绕以周墙扁曰楚望盖取传所谓江汉沮漳楚之望也于其成率僚属以告惟神之灵佑此下土时其雨晹茂乃嘉禾使永无水旱厉疫之忧惟吏与民各端乃心以承以引无替于厥初无使非鬼得以紊我常祀神人相保终古曷穷遂书以贻来者淳熈六年正月日
　　诸葛亮庙记　　　　　　　　　张　栻
　　自五覇功利之説兴谋国者不知先王仁义之为贵而竞于末涂秦遂以势力得天下然亦遂以亡汉高帝起布衣一时豪杰翕然从之而其所建立基本卒灭项氏者乃三老董公仁不以勇义不以力之説也相传四百余年而曹氏簒汉诸葛忠武侯当此时间关百为左右昭烈父子立国于蜀明讨贼之义不以强弱利害二其心盖凛凛乎三代之佐也侯之言曰汉贼不两立王业不偏安又曰臣鞠躬尽力死而后巳至于成败利钝非臣明所能逆睹诵其所言则侯之心可见矣虽不幸功业未竟中道而殒然其扶皇极正人心挽囘先王仁义之风垂之万世与日月同其光明可也夫有天地则有三纲人类之所以别于庶物者以是故耳若奋于利害之中而忘乎天理之正则虽有天下不能一日居此侯之所以不敢斯须而忘讨贼之义尽心力至死不悔者也方天下云扰之初侯独高卧昭烈以帝室之胄三顾其庐而后起从之则出处之际固巳有大过人者其治国立纲陈纪而不为近图其用兵正义明律而不为诡计凡其所为悉本大公曾无纎毫姑息之意顾皆非后世之所可及至读其将发上表之词则知天下之物欲举不足以动之所飬者深所发者大理固然也曾子曰士不可以不毅若侯者所谓且毅者与孟子曰富贵不能淫贫贱不能移威武不能屈此之谓大丈夫若侯者所谓大丈夫者耶侯既没蜀人追思时节祭于道上后主用廷臣之议立庙沔阳使得申其敬去今千有余岁蜀汉间往往有祠奉祀不替侯之泽在人者深矣衡州石鼓山旧亦有祠按蜀志昭烈牧荆州时侯以军师中郎将驻兵临蒸以督零陵桂阳长沙三郡调赋以充军实今衡阳是也蒸水出县境经石鼓山之左会于湘江则其庙食于此固宜考昌黎韩愈及刺史蒋防诗碑祠之立有自来矣乾道戊子之岁湖南路提举常平万君成象始以图志摉访旧迹得废宇于蓁莽中乃率提刑狱郑君思泰知衡州赵君徙于髙明而一新之移书俾栻为记栻惟侯之名不待祠而显而侯之心亦不待记而明然而仁贤昔时经履之地山川草木光彩犹存表而出之以诏来世使见闻者竦然知所敬仰思慕当道术衰微之际其为有益盖非浅也惟栻不敏不足以推本侯胸中所存万一则愧且惧焉
　　岳麓书院记　　　　　　　　　张　栻
　　湘西故有藏室背陵而面壑木茂而泉洁为士子肄业之地始开寳中郡守朱洞首度基创置以待四方学者歴四十有一载居益加葺生益加多李允则来为州请于朝乞以书藏方是时山长周式以行义着祥符八年召见便殿拜国子学主簿使归敎授诏以岳麓书院名增赐中秘书于是书院之称始闻天下鼓笥登堂者相继不絶自绍兴辛亥更兵革灰烬什一仅存间有畱意则不过袭陋仍弊而又重以撤废鞠为荒榛过者叹息乾道改元建安刘侯下车既剔蠧厘奸民俗安静则葺学校访儒雅思有以振起湘人士合词以书院请侯竦然曰是固章圣皇帝加惠一方求劝励长养以风天下者而可废乎乃命郡敎授源郭頴董其事鸠废材用余力未卒岁而屋成为屋五十楹大抵悉还旧规肖阙里先圣像于殿中列绘七十子而加藏书阁于堂之北既成栻从多士往观焉为爱其山川之胜栋宇之安徘徊不忍去以为会友讲习诚莫此地宜也巳而与多士言曰侯之为是举也岂特使子羣居佚谈但为决科利禄计乎亦岂使子习为言语文辞之工而巳乎盖欲成就人才以传道而济斯民也惟民之生厥有常性而不能以自达故有頼圣贤者出三代导人敎学为本人伦明小民亲而王道成夫子在当时虽不得施用而兼爱万世实开无穷之传果何与曰仁也仁人心也率性立命位天地而宰万物者也今夫目视而耳听手持而足行以至于饮食起居言动之际谓道而有外夫是乌可乎虽然天理人欲同行异情毫厘之差霄壤之谬此所以求仁之难必贵于学以明之与善乎孟氏之发仁深切也齐宣王见一牛之觳觫而不忍则教之曰是心足以王矣古之人所以大过人者善推其所为而巳矣论尧舜之道本于孝弟则欲其体夫徐行疾行之间指乍见孺子匍匐将入井之时则曰恻隐之心仁之端也于此焉求之则不差矣尝试察吾事亲从兄应物处事是端也其或发见亦知其所以然乎茍能黙识而存之扩充而逹之生生之妙油然于中则仁之大体岂不可得乎及其至也与天地合徳鬼神同用悠久无疆变化莫测而其初则不逺也是乃圣贤所传之要从事于兹终身而后巳可也虽然闲居屏处庸何损于我得时行道事业满天下而亦何加于我侯属栻为记遂书斯言以励同志俾母忘侯之徳抑又以自励云尔
　　双鳯亭记　　　　　　　　　　张　栻
　　栻来零陵之三年庐陵彭侯奉命守是州其明年政治休洽民安乐之始议新学宫首命治其前地翦乂榛茅羣石献状于壤间其上隐然成文涤视之若羽而骈飞者盖鳯云彭侯以其为祥也作亭以临之使来者得观览焉而属栻记之噫是可以为之祥与夫物之在天下其变怪恍惚出没千态万状至于不可胜穷其天机之动忽然而成有非人力所能及者是可以谓之祥哉然而处荒榛丛林之间不知其几年矣日之所炙风雨霜雪之剥蚀又不知其几年矣而其形独全使其生于深山穷林狐貍之所嘷鹿豕之所游则樵夫野人安得而知之而吾曹亦安得而祥之哉而独出城郭之间又适学宫之前其决不偶然也向也湮没而无闻焉始为彭侯出是祥也无疑矣永于湖湘为名土而彭侯又适新是学而兹祥出焉鳯文物也则永之士其将以文鸣与虽然古之所谓文者非特语言之工诵读之传而巳也盖将以治其身使动率于礼在内者粹然而在外者彬彬焉故其本不过于治身而巳而其极可施于天下此之谓至圣使永之士益知斯之为文而进焉则将灿然如邹鲁之士而无媿于古斯其为祥也大矣独非彭侯之赐欤汉頴川守治有能名而鳯凰实为之来亦安知其不为彭侯之祥也上以至徳治天下仁心昭格其可以致鳯矣噫嘻是将为吾君之祥欤
　　邵州复旧学记　　　　　　　　张　栻
　　庆厯中天子诏天下郡邑皆得立学邵州去王畿数千里于是时亦得为学以应诏防而学在牙城之中左狱右庾卑陋弗称治平四年驾部员外郎通判永州周侯惇頥来摄郡事始至伏谒先圣祠下起而悚然乃度髙明之地迁于城之东南及其成帅士子行释菜礼以落之今祠刻俱存惟侯倡明絶学于千载之下学者宗之所谓濂溪先生者在当时之所建立后之人所宜谨守以时修治而贻之于无穷可也顾今仅百有余年而其间兴废之不常甚至于狥寻常利便之説徙就他所甚失推崇先生长者流风遗泽之本意而于学校之教其所害亦巳大矣乾道元年知州事胡侯华公叹息其故与州学教授陈伯震议所以复之者转运判官提举事黄公沃闻之颇捐缗钱以相其事于是即治平故基而加辟焉祠祭有庙讲肄有堂栖息有斋楼阁翚飞相望下至库庾庖湢无不僃具而民不知其费不与其劳遣使来请记栻以为春秋之义善复古者是诚可书也然尝考先王所以建学造士之本意盖将使为士者讲仁义礼智之彞以明夫君臣父子夫妇兄弟朋友之伦以之修身齐家治国平天下其事盖甚大矣而为之则有其序效之则有其方故必先使之从事于小学习乎六艺之节讲乎为弟为子之軄而躬乎洒扫应对进退之事周旋乎俎豆羽籥之间优游于弦歌诵读之际有以固其肌肤之会筋骸之束齐其耳目一其心志所谓大学之道格物致知者由是可以进焉至于物格知至而仁义礼智之彞得于其性君臣父子夫妇兄弟朋友之伦皆以不乱而修身齐家治国平天下无不宜者此先王之所以教而三代之所以治后世不可以跂及者也后世之学校朝夕所讲不过缀缉文辞以为规取利禄之计亦与古之道大戾矣上之人所以教飬成就者夫岂端为是哉今郡幸防诏防立学宫而周先生实经理其始又幸而得复其旧于巳废之后士子游于其间盍试思夫当时先生所以望于后人者其亦如后之学校之所为乎抑将以古之道而望之也往取其遗书而读之则亦可以见矣于是而相与讲明而析夫义利之分循古人小学之序如所云云者勉之而弗失则庶几为不负先生经始期望之意而有以仰称上之人敎养成就之泽而胡侯今日之复是学始不为虚设矣学故有二记其一治平五年湖北转运司孔侯延之之文盖为周先生作也其一绍兴二十三年武夷胡子宏之文虽不详学之兴废而开示学者为仁之方则甚明皆足以传后栻虽不敏今幸以浅陋之辞列于二记之次实荣且媿云淳熈元年三月癸巳记
　　游东山记　　　　　　　　　　张　栻
　　岁戊寅夏四月巳亥弋阳方畴广汉张栻酌饯东平刘芮于永之东山久雨新霁天朗气清步上絶顶山色如洗相与置酒于僧寺之西轩俯仰庭户喟然而叹曰噫嘻此前相范公忠宣之故居也坐客皆耸然起而问之零陵张公节曰公居此时某始年十三四某之先人辱为公客故某亦得侍公公时巳苦目疾手执寸许玉用以摩按某未识也则亟视之旁有小儿诳曰此石也公愕然曰非也此之谓玉呜呼公存诚至于不欺孺子则公之气象可想见矣坐客皆咨嗟公节又曰公居此西偏为屋仅三十楹盖与寺僧邻也诸孙皆尚幼它日与寺僧戏僧愚无知至相诟骂直行过公前语微及公公漠然若不闻见者明日僧大悔惭局诣求谢亦卒无一言待之如初永之士间有得进见公循循亲加训诱一日坐定有率尔而问曰范某于相公为何亲盖斥文正公之名时二子正平正思侍旁悚汗恐惧公蹙额久而曰先公也言者大恐巳而复以温词慰其心后亦与相见不絶公之度量虽曰天与其亦学以成之欤及一日坐问客曰郡士之登科者皆归矣而某人独未归耶或曰试学官也公愀然曰吏事近民精心于此学之要也始登科顾求从便安耶凡公言简而深足以垂世立教率类此自奉极俭约士从诸子游者时命之饭不过三品彘胾不掩后有客至即以分饷不复更益某年幼所记公如此不能细也于是坐客相与言曰江山如昔公不可得而复见矣而有如公饰者尚及见公所记之详如此岂易得哉而斯亭也经兵火煨烬之余屹然独存吾曹晚生亦与闻公之言行又岂偶然哉中庸曰君子动而世为天下道行而世为天下法言而世为天下则孟子曰闻栁下恵之风者鄙夫寛薄夫敦于公其信之矣抑尝记其庚午岁来永时寺僧有法贤者年八十余矣为某言范丞相居此某时为沙弥每见公遇朔望必陈所赐书及赐物列于堂上率家人子弟再拜伏阅呜呼公之不忘君父至此所谓居庙堂之上则忧其民处江湖之逺则忧其君文正公之心公得之矣请并附于记之未可乎皆曰诺时某弟效权兼偕游后一日庚子记
　　松滋儒学记　　　　　　　　　胡　瑗
　　致天下之治者在人材成天下之材者在教化軄教化者在师儒敎化而致之民者在郡邑之任而敎化之所本者在学校学校之兴莫过于三代而三代之兴莫过于周大司徒以六徳六行六艺敎万民而宾兴之纠其有言异者诛行异者禁其所言者皆法言所行者皆徳行四海之逺万民之众若符节之合影响之随敎化明于上而风俗成于下也故其材之成也大则可以论道经邦小可以作而行事其出也可以长其入也可以弟无他盖本于学校之教而巳矣三代而下言治者称汉唐然未知先王敎化之意而人自为学汉之士则党同门妒道真唐之文则天寳之风尚党大厯之风尚浮贞元之风尚荡元和之风尚怪则于敎化固可知矣国初承五代之乱祖宗畱意庠序之事而士犹于俗学神考聪明睿智慨然思革其于是新太学立三舎订经义立师儒而天下学者知所从哲宗因之外至郡邑率令立学选贡士诸路使者提其事而督察之由是淫辞息诐行消上下相勉兴起于善而大道之文炳然与三代同风矣松滋之为邑在江陵之西其民淳而易化旧有学舎湫隘尤甚邑大尹临川邹君明敏好学有乐英才敎育之意诏下兴学竭力营之殿宇壮为二堂曰笃讲曰议道堂分四斋为屋三十余楹而又面学凿池搆亭其中前为防以讲射名其亭曰观徳凡俎豆之事在古制之所有者无一不具衣冠之盛弦诵之声诸生乐然从之愚将见人材之成以副国家之用者继踵而出矣诸生求记遂为之书
　　襄阳迁学记　　　　　　　　　邹　浩
　　学旧在城外庆厯四年诏天下皆立学明年春遂移建于城中至是盖五十年矣襄阳自古为鎭重山拥其西南长江缭其东北物象萧爽冠絶荆楚钟其气以生者世有特立不羣之士后生取法如仰星斗宜其教化之宫有以对仁圣长育之意而乃狭隘卑湿不与州称因循不问识者叹焉今直秘阁知荆州府吕公嘉问守襄之明年绍圣元年也思所以改作者会提刑迁治于邓委旧宇久弗居议请以为学时左朝奉大夫胡公宗炎方提防刑狱事欣然曰此吾衷也遂相继以闻诏从之于是委兵马监押东头供奉官徐平董其役又委襄阳县右通直郎田衍总其事因以基址革以制度自四月之乙丑至七月之乙未一百十有四日而百九十有八楹焕然一新矣由重门而入殿据其前讲堂次其后议道堂又次其后直堂为阁以藏书籍分庑为斋以舎多士祭器钱谷悉皆有库庖浴室莫不得宜又即其西所谓鳯山堂者广之以为敎官之居即其东所谓射圃者规之以为燕息之地其恢宏伟丽虽东南之学最盛者不能过也窃惟国家稽古右文累圣相授至神宗皇帝时备矣故施于学本以经术辅以三舎率用党庠遂序书故贤能之制今天子灼见本源遹追前烈洋洋乎道徳之泽与乾坤竝流未艾也二公早被识擢久践台省深知上心之所存故能相与奉承曾不劳费而学巳成矣昔文翁以郡守变全蜀之风常衮以部使者成闽之俗凛然功名皆自学始安知后之视今不犹今之视昔乎士之自处不以陋巷改其乐当如顔渊不以环堵谓之病当如原宪然公不以其自处者处焉能使安其居如此则士乌乎待哉自其不可得而贵贱者以持养之以进夫修身之道以逹乎闺门乡党之间由此辅世必有如隆中之勲业者出焉由此就闲必有如鹿门之节义者出焉盖可以指日俟也然则士之所以报公与公之所以报国于是乎无媿
　　汉寿亭侯印记　　　　　　　司马知白
　　关公忠勇殒身国事莫济庙食当阳之玉泉迄今千载之下凛凛若生四方依向奠祀不絶曰雨曰旸其应如响人咸敬而畏之绍兴中洞庭渔者获公汉寿亭侯印竞以为金报于官纳长沙库中时有光焰吏不敢安之移文荆门送还公庙印径二寸其制甚古印钮有连环四面相贯上有一大环总之所以佩也淳熈四年冬元庵摹画印状其本末将献于东宫是夕印畱方丈光发于函辉烛楹庑亦异矣哉噫公之殁世寖逺城郭丘陇日就荒芜而佩章独存略无刓缺自非神物防持安得如此其久且全耶寺有仁宗皇帝所锡龙角二物亦与此印同藏名山永为镇寳焉余与元庵为方外游悉所经见故得而详之如公生平功烈具载蜀志殁灵显烈则见于前人碑碣兹弗及也时大宋淳熈五年三月
　　鹤山书院记　　　　　　　　　魏了翁
　　了翁嘉禧间尝仕王朝会国有大事议不合补郡去筑室于先庐之北曰鹤山书院聚书求友朝益暮习将以质其所未信聘命三至辞不敢进其后刺郡守藩粗更民事先帝察其可用驰驿而召之居数年又以罪戾徙湖南之靖州山深地僻逺于兹土益得以静虑凝神循念曩愆寓馆之东曰纯福坡五老在其左飞山属其右而侍郎山嶷立其前冈峦错峙风气融结乃屏剔菑翳为室而居之安土乐天忘其巳之迁也遂即故乡之名榜以鹤山书院背夏涉秋水木芙蓉更隐迭见苍松古栢灌木丛篠又将寻岁寒之盟游息其间往辄移晷而乐极生感咏余兴叹或慰之曰优哉游哉聊以卒岁吾为子嘉而子戚诸曰不然君譬则天也疾风迅雷甚雨必变天之怒而逸焉是不敬也君譬则亲也挞之流血起敬起孝亲之过而忍焉则愈疎也或曰有一不忍则儳焉若无所容而亦庶几有以自靖自献矣曰恶是何言也阴阳五行播生万物山川之产天地之产也身体髪肤一气而分人子之身父母之身也是故穷天下之物无以称天徳终孝子之心未足以报亲恩而余也猥由寥逺被遇两朝幸位从臣之末夫使谏行而泽下民称而意隐斯亦报国之常分耳无能丝髪之益自贻过涉之咎祗以病朝廷羞当世之士而尚以自靖自献为足乎昔之人量而后入信而后谏原筮而后比也众允而后进也夫然故上忘怨而下逺罪也而余也亦尝审于所发乎过位必色过阙必下路马必式凛乎十目所视所以广敬也斋戒沐浴书思对命习容观玉赫乎上帝之所临所以立诚也自明善诚身顺亲信友无几微之可怍谨获上之道也自本诸身徴诸民以及三王百世天地鬼神无一毫之不合重发言之几也夫然故显諌而君不疑尽言而君不忌而余也有一于是乎有孝有徳以引以翼嫌汲汲以求深也訏谟定命逺猷辰告恶数数以求疏也衣锦褧衣裳锦褧裳虑皓皓以取汚也慎尔优游勉尔遁思忌悻悻以忘君也而余也亦未能自信于斯也呜呼栽者培之倾者覆之取之自彼天何心焉贤者亲之否则逺之放之自巳亲何心焉故古今无未定之天而亦无难事之亲一或反是则孔孟之罪人耳于是载其语于室以自儆
　　荆南承天禅院丛兰精舎记　　　魏了翁
　　临川罗季能以荆湖制司幕府寓治江陵即承天院故基为丛兰精舎而移书渠阳曰子为我书之且承天院以黄太史重固也而丛兰之名何居乃复以请季能曰是院也世传为晋侍中罗君章之故居也君章致仕还荆而兰丛生于阶庭人谓徳行之感子为我竝识所以予观世之论君章者不过谓其感异鸟之梦藻思日新其誉鲁直亦曰词人之巨擘耳噫张华萧绎常博物矣朱异江总常属文矣近世如丁夏吕玉亦能操觚弄翰矣而他无足云祗足为国家妖孽则君子奚贵焉君章之事于史罕见其仅见者湘中之寳荆楚之林江左之秀耳然观其从庾元规友谢仁祖则犹未免为旷逸之士惟是桓温气焰翕赫公卿大臣皆卑躬屈膝惟恐后虽谢安石之贤也而不能免君章独以居近嚣尘结茅于城西之小洲布衣蔬食居之晏如也他日温大会寮吏君章雍容末坐若有气吞奸豪之勇以其世论之不谓贤乎黄鲁直所遭则又有人所甚难者章惇为政蔡卞诸人首治吏事鲁直坐谪黔戌凡八年仅以徽宗初政起之谪籍道出江陵为承天院作浮图记而转运判官陈举承望赵挺之风指又摘其蝗旱疾疫等语以为幸灾谤国坐徙宜阳呜呼彼所谓卑躬屈膝所谓望承风指洋洋然自谓得矣朝荣暮槁粪壤同腐而矫矫独立者垂芳简防其为兰鞠不巳多乎况君章耒阳人也江陵特仕国耳且渚宫故事谓其厌喧嗜寂徙居城西三里而盛洪之荆州记乃谓距城西者百余里瞰州为楼因名罗公洲按此二説则前后凡三迁今承天院故址或始居或改卜亦未可知也而刘明之假其宅若见其像貌杜子美贻诗厥弟亦巻巻于短墙乔木之间以是知贤者所居虽名存实废而隐乎斯人之心者常与所寓俱存此天理之良感阅千载如一日也承天塔记豫章集以其因是被祸不忍録而七十三年后勒石于故处又以知士大夫正心修身当以千载自期苟有所好乐恐惧而不得其正祗以自遏其躬耳矣季能名愚文恭公之子也家有兰鞠而纫芳撷华于简防尚友古人此其好学之诚未有穷也余故谓二贤不专以文艺称亦冀季能光而大之必至于师友古之圣贤明善诚身而后为学焉
　　入蜀记　　　　　　　　　　　陆　游
　　八日五鼓尽觧船过下牢关夹江十峰高障有竞起者有独抜者有崩欲压者有危欲坠者有横裂者有直坼者有凸者有洼者有罅者奇怪不可尽状初冬草木皆青苍不凋西望重山如关江出其间则所谓下牢溪也欧阳文忠公有下牢津诗云入峡水渐曲转滩山更多即此地系船与诸子及证师登三游洞蹑石磴二里其险处不可着脚洞大如三间屋有一穴通人过然阴黒险峻尤可畏缭山腹伛偻自岩下至洞前差可行然下临溪潭石壁十余丈水声恐人又一穴后有壁可居钟乳岁久垂地石柱正当穴门上有刻云黄大临弟庭坚同辛子大方绍圣三年一月辛亥来游旁石壁上刻云景佑四年七月十日夷陵欧永叔下缺一字继又云判官丁下又数字丁者实臣也字元珍今丁字下二字亦髣髴可见殊不元珍字又永叔但曰夷陵不称令洞外溪上又有一崩石偃仆刻云黄庭坚弟叔向子相侄□同邑人唐履来游观辛亥旧题如梦中事也建中靖国元年三月庚寅按鲁直初谪黔南以绍圣三年过此岁在乙亥今云辛亥者误也泊石簰峡石穴中有石如老翁持鱼竿状畧无少异
　　郢州土风考古记　　　　　　　石才孺
　　谨按班固汉书地理志秦置南郡县十有八曰江陵宜城曰若曰郢此其尤者也释之者曰江陵故楚都宜城故鄢若作鄀楚别邑故郢又按司马迁史记楚世家芉氏居丹阳在南郡枝江县文王始都郢平王城郢昭王徙鄀襄王徙陈烈王徙寿春曰郢由是言之楚之郡邑可想见也后世不博攷熟究异口同辞以今郢州为郢都流俗信之尝观楚成王使鬬宜申为商公防汉泝江将入郢王在渚宫下见之夫防汉而下泝江而上则郢在江上而不在汉上沈括存中盖尝论之矣今江陵实有渚宫而县之北有纪南城楚武王伐随卒于樠木之下今郢州东门外山旧名樠木山上有楚武王庙则武王自丹阳出师至此而卒岂后世见武王卒于此因以为郢都邪此又不然矣虽然释汉史者曰故郢而郢为州为富水郡或废或置见唐书地里志谓之郢不无説焉楚屈暇将盟贰轸郧人军于蒲骚莫敖患之鬬亷曰君次于郊郢以御四邑我以鋭师宵加于郧若败郧师四邑必离巳而败郧于蒲骚夫郊郢者讵非郢州乎昔蒲骚今应城也距郢州甚迩楚师之出鬬廉之败莫敖之次郊郢以师行道里推之一宿为舎再宿为信过信为次则知正在郢州也谓之郢实郊郢焉谓之石城因冈阜峭壁而为子城属县二曰长寿治慕化安定二乡曰京山治太平长安移风三乡其民朴其俗俭其土饶粟麦其产多麋鹿有西北之风焉郡境东抵安陆西抵荆门南抵天门北抵襄阳界通荆湘川陜陈蔡汝颍之郊舟车往来水陆之冲也若夫宋玉之宅两石竞秀梅福之庐炼丹有井龟鹤有池兰台避暑之宫雄风自若阳春白雪之歌余韵莫传子陵与刘文叔游而山有子陵之洞莫愁家住西渡头而水有莫愁之溪聊屈之山鹿池之灵雨泽应焉高僧之塔白乳之异凶渠惧焉以至新郢肇郢亭之名王维畵孟亭之像李昉创五客之堂崔耿建天王之祠皆昔人胜槩遗迹也夫山川区域之显晦人物风俗之差殊名存而实亡昔是而今非传闻之与亲见固巳夐不相侔况出于千百岁之后頽壤燬灼之余州图方志之鲜僃遗民故老之罕言欲以叅稽订正祛世俗之惑而信陵谷之传顾岂浅见謏闻所能要当质诸闳览博物君子
　　竹林莱公祠堂记　　　　　　　刘　坦
</div>
    <div class="pagination">
<a href="湖广通志_page363.html">上一页</a><span>...</span><a href="湖广通志_page359.html">359</a><a href="湖广通志_page360.html">360</a><a href="湖广通志_page361.html">361</a><a href="湖广通志_page362.html">362</a><a href="湖广通志_page363.html">363</a><span class="current-page">364</span><a href="湖广通志_page365.html">365</a><a href="湖广通志_page366.html">366</a><a href="湖广通志_page367.html">367</a><a href="湖广通志_page368.html">368</a><a href="湖广通志_page369.html">369</a><span>...</span><a href="湖广通志_page365.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
