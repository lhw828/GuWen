<!DOCTYPE html>
<html>
<head>
    <meta charset="UTF-8">
    <title>广西通志 - 第 105 页/共 315 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广西通志 - 第 105 页/共 315 页</h1>
    <div class="content">　　紫檀出賔州上林案格古要论木性坚新者色红旧者色紫有蟹爪纹新者以水浸之可染物黄杨木各县出案酉阳杂俎凡取此木必以隂晦泗城府
　　水银出泗城生熟二种
　　三角栗西隆出
　　附蓝蛇各县俱出


　　广西通志卷三十一
<史部,地理类,都会郡县之属,广西通志>
　　钦定四库全书
　　广西通志卷三十二
　　风俗
　　被于上者谓之风形于下者谓之俗与时移易政教所由尚矣粤西岭服诸蛮猺错居外土著无几民或多自他省徙至者风俗葢难一致焉我
　　国家
　　圣圣继承仁义中正之治海隅日出靡不渐被百粤乔野躬润泽而乐丰美浸浸乎礼陶乐淑而质有其文矣则夫风声逖聴而孝秀成俗继自今陈常尔极皆徧徳也岂曰刚柔燥湿之殊奢俭贞淫之异无能更化也耶志风俗
　　通省
　　元日无论缙绅士庶家设香案拜天地祖宗父母往来贺嵗立春先一日府州县排列防亭设土牛迎春于东郊元宵悬灯放爆竹自初十至十六日嬉逰以为乐清明祭墓供乌米饭五月端午节龙舟竞渡折艾插戸饮菖蒲酒角黍相饷妇人制五色香囊佩身以辟邪六月六日晒白醭七月七日乞巧八月十五中秋供月九月九日登髙村墟中或聚众赛防十月初一祭先制纸衣往墓前焚化谓之送寒衣十一月冬至蒸粽十二月二十四夜送灶除夕换桃符交子时接灶
　　婚聘不重财用防榔猪酒遍分亲族新妇见姑嫜必抱子乃许坐女生子须母家送银项圈乃携外孙登母门凡防亲以竹叶包防榔代帖客至茶罢进以防榔病専祈祷不事医药丧尚浮屠则掘地盖土或叠石以围其旁神堪舆之説争相畏奉见理未明若与性宥祭祀之品随所有陈设无一定之数牲牢酒醴精洁不及中土大抵俗尚简陋比年
　　圣教诞敷官于此者莫不思有以改其旧凡坛庙诸祭必致诚致恪以先之其将渐趋于礼乎衣服惟事布素不尚华绮纱縀绫罗富厚之家遇吉礼则一御之村巷穷民竟有毕生不一见者饮食惟知果腹宴防止鸡豚常品剖活鱼细切备辛香蔬醋诸物下箸拌食曰鱼生胜于烹者屋宇用砖木无异中土而多用竹为栋为楹为柱为瓦悉取材焉其制较便然不坚固外此则茅檐土壁瓮牖而居古风犹存为士者一经自画不知穷究坟典为农者力田糊口不知葢藏积贮工则畧习粗迹以为业能运巧于心者仅矣商则牵车服贾近在百里未闻有逺涉以求利者
　　桂林府
　　桂林为广西首郡城内外商贾逺集粤东江右人居多见闻盛于他郡士尚经术而礼让兴虽家贫未尝废学衣冠人物蔚然可观地理志曰楚地火耕水耨民食常足虞衡志曰习俗淳古桂林志曰岭南地气卑下惟静江与湖湘接壤民风习俗不殊中土又曰八桂之俗不事浮靡杜工部云宜人独桂林可以得其槩矣
　　临桂县
　　临桂为桂林首县气与江浙类衣冠与中州同包裕县治记曰民讼简直习俗淳古山拔水清士多秀美知经术登科膴仕代不乏人至今犹然灵川县
　　灵川自唐始分县近接全湘驿置冲剧然人民颇沾清淑气又歴朝学校递兴被服治化故风俗淳美官于斯者几不知其为边方冠婚丧祭居然中州
　　兴安县
　　民务农业暑雨祁寒不辞力作敦俭朴鲜有争鬭事为士者以礼自闲好读书崇文墨风气习尚与临桂相类
　　阳朔县
　　阳朔与平乐壤接邑志云士尚经术农力稼穑工不求甚巧贾不愿致逺又曰民朴而不知法士文而鲜好古考其素业非猎则渔非农则樵谷蔬絺布衣食常足富无至于千金贫无致于冻馁纪实也
　　永宁州
　　民安本业家无积贮士知教化俗少浮夸女不蚕桑市鲜贸易民用悉资邻境礼数渐趋于文永福县
　　邑志曰民务力穑不乐为商贾贸易事亦不知积聚耕作以食可免饥寒吉凶之礼安于俭朴有质而文治机其在上欤
　　义宁县
　　士大夫笃行谊耻浮薄鲜有机械之巧民性质朴务耕种不习工商而好称贷禾防之利不健讼少赌博防手贫则佣工以度日
　　全州
　　州与湖南接贸易者多逺方之人相聚为市婚姻丧祭各从其习山水清旷田野沃润民以耕渔为业士子读书登科甲者甚众王禹偁曰民讼甚简刘岑全州学记曰君子有齐鲁之风
　　灌阳县
　　冠婚丧祭悉遵文公家礼勤力生业事简而讼少负贩者莫不能笔具字龆龀之童皆知读书缙绅家雅好华丽盖逰宦逺方耳目濡染故与偏僻小邑异云
　　平乐府
　　平乐古昭州地士鲜博通农务稼穑结茅为宇罔知储蓄一切商贾经营懒于从事自范祖禹邹浩谪居其地正气渐摩才士蔚兴袭冠裳而称礼让风俗为之一变旧志曰民俗视沅湘伯仲食用俭朴不习诪张多老死不见官府犹有古遗风平乐县
　　防市民居逺则东粤近则全州鲜有土人士衿每以治生为苦然不事干谒颇知自好民但务农不谙商贾虽厚积亦无繁费故途罕乞人婚礼迎娶民间用肩舆猺獞姆扶女用雨葢蔽面富家大族时有以异姓为螟蛉者山川郁秀文风颇盛前代科目得人甲于诸郡
　　恭城县
　　县在府西北地邻衡永风声气习尚相近力耕自便罕赴官司婚娶不重财贿葬埋不知封植惟治葬前三日设酒防于家亲疎逺近咸赴饮而歌喧户外俗之最宜亟变者也士子颇好读书缙绅安俭朴出入鲜用舆葢赋役征输嵗无逋抗于平乐八属中其俗较淳
　　富川县
　　汉猺杂处俗尚朴陋重巫习鸡卜民性悍而狡一羊一牛辄结讼不休官吏求之太急即潜避于深山大麓自昔称难治焉男女答歌相配合穷民之妇日汲水鬻钱以养其夫而诗书之彦于朝东秀峯两村为独盛
　　贺县
　　俗尚质朴居恒服葛樾木绵如缣丝之属惟庆贺诸吉礼乃一御士知力学登科甲者代不乏人民多桀骜好兴讼然颇知务稼穑男女相力作蚕桑之利殆鲜习焉
　　茘浦县
　　商贾皆东粤三楚人冬归春聚邑民但知耕植不谙贸迁士鲜饶裕甚或身无完衣然崇尚廉隅不事干谒饶有良士风村寨间语言怪俚社日男女答歌游戏偶尔睚眦必相击以为快习为故常湔洗固在良吏矣
　　修仁县
　　四乡民獞杂处皆秉性粗疎好争讼男务耕读女事纺绩吉凶礼仪相沿俭朴服食器用不尚华侈茅茨自安家少葢藏趂墟之日男女歌答惟獞人为然
　　昭平县
　　县城居民鲜少商贾集于城外诸乡则民猺杂处人多机智习争讼士皆文采可观然少谨饬循礼法乡曲或以武断相聴从近者畏服政教亦渐知革薄返淳隽拔负气趋善殆更易为力乎
　　永安州
　　土瘠民贫人以耕种为业不事技巧商贾贸易流寓者多诗书之族颇勤于学而孤陋不免比戸茅檐竹舍俭朴成风民与猺獞杂处而民居其三百粤多畜蛊永地先时亦间有之
　　梧州府
　　梧郡当两粤之交数邑风气不甚悬别里人质直而信士大夫贵节尚气宦逰者慕清修林居者谨干谒屋宇编竹葺茅器用朴素民之近山者樵近水者渔有陂池山泽之乐鲜商贾经营之事故俗颇淳古而家少盖藏方舆胜览云知学务耕民俗俭朴
　　苍梧县
　　音乐间美有京洛遗风城外商贾辏集类多东粤人里民为其渐染行事渐尚纷华市中货物盛于他邑邻封日用所需皆取资焉川浴山讴手搏鼻饮事出苍梧旧纪今虽僻逺乡落乆知以陋习为耻彬彬日变矣
　　藤县
　　地广人稀俗尚简朴务本者多逐末者少衣冠制度与中州并美
　　容县
　　容州志曰宋南渡后北客避地者多衣冠度数无异中州又曰闽楚江浙人多有侨寄此者与东粤接壤其类更众而土著实稀相缘都峤山秀耸客位以致流寓日盛若务本力农罔识贸迁故与岑藤类
　　岑溪县
　　民性淳良而少机巧士知读书而少浮嚣服舍朴素无文饰饮食俭约婚丧以贫富为厚薄縁情合礼岭邑差为善俗
　　懐集县
　　懐集志曰懐俗丰俭相权务力穑先公赋士民性习简朴李盘曰吾观懐集之民擎拳椎髻有狉獉风耕田凿井有含哺风土垣竹屋有茅茨风方塘一亩箐篠千竿有养鱼种竹风其为士者布袍蔬食宁防头编户懒干谒公庭有武城澹台氏风其古处自期奬丽泽邑长弗能辞也
　　浔州府
　　古荒服地山水竒秀民淳讼简风俗不殊中土自汉谷永吴陆绩迪之以诗书礼乐渐知儒化迨宋明道伊川流风广被士子益翕然向学民惟务稼穑不谙服贾勤谨俭素颇有古风风土记云力耕为业不产蚕丝人物纯和无事谄诈俗可想见矣桂平县
　　士民猺狼杂处田少山多衣冠礼仪崇尚淳朴秀而士者知肄业以广闻见愚鲁之民惟以耕凿为务
　　平南县
　　民俗淳朴不事机巧古图经云平南罕习军旅犹慕文儒颇勤农务然人性轻悍信巫重淫祀又曰椎髻箕踞乃其旧风
　　贵县
　　懐泽志云贵土尚朴素不事华饰不机巧取利士多志学虽贫亦延师教子以故科名独盛男子务耕读妇女守阃范颇知崇尚廉耻风土温厚虽凶荒亦无乞丐去其轻悍故习继美増髙服化良于邹鲁矣
　　武宣县
　　旧隷賔州今改为浔州所辖民物淳良鸟言牒诉视邻壤特少舆地志云武宣民不住地架板为楼以居下顿牛畜谓猺獞也
　　南宁府
　　内制广源外控交阯与东粤廉钦接壤风土特温厚质性淳朴其间人品同青兖言语近荆襄安土重迁少习商贩民生借耕种士类知尚学衣冠文物自唐开五管古邕后先容桂比年踵事増华大有吴中气习以百货骈罗商贾络绎为东南一都防也
　　宣化县
　　土厚民庶殷阜之象于边陬为最但盐防丝枲之利陶渔珍错之息归之客戸家无儋石者多诗书之胄啬缩田野五方儇子蹂杂其间凌竞渐开挂案牍而搆讼者纷纷不啻江南一剧邑矣
　　横州
　　人重廉耻尚文学男子不务耕商好赌博妇女知守阃则勤刺綉服式同京师凶荒少乞丐劲悍成风视官长好恶以兴讼荒于本业资邻邑工技以为生里巷丰歉以谷价贵贱差苍头樵薪于山女婢负米于市占籍者多山东之族
　　上思州
　　人物质朴居城市者日即于文知学问循礼法乡村之民浇漓未化犹有土风男业耕不知服贾妇纺织不谙刺綉病则祀神丧祭之礼亲族宰猪羊先期致祭丧主备金以偿之男女趂墟肩臂相逐恬不知怪故习未改易郑卫为邹鲁司土者之责欤
　　新宁州
　　旧志云流寓城居者崇礼让彬彬文物婚祭则甚华丽三五游惰赌博往往费产今则俗由政革矣隆安县
　　民多愿谨畏法度行事具有仪文不安简畧于祭祀尤専尚春露秋霜必竭诚致敬虽贫贱之家酒饭牲醴以时享之悉因其俗不敢逾也
　　永淳县
　　民淳讼简错处城乡者半宦逰商籍之裔执经书引仁义蔚然有人婚丧賔祭衣服屋庐规制去中土不逺故其俗士大夫家咸知读书诵市防商贾尽属粤东惟男好逸女负劳春秋力作趂墟贸易率多妇女
　　太平府
　　地狭民稀男女趂墟少事畎亩郡志云三厢民凡白戸男女甫有室家即分爨又云太平之民少习工作间有行商亦不逺涉丘濬学校记云民风土俗渐与中土同郡学记云士多变化皆有礼义之习盖美之也
　　崇善县
　　考县制明嘉靖初徙入府郭厢乡土狼杂处大都俗喜巫觋学少通博意民不知凿井逺汲于河妇女编发髲髻
　　左州
　　左阳旧亦羁縻地土隘而瘠衣冠饮食犹俚俗相沿十室而五婚嫁多唱歌踏青为媒妁丧葬杂以音乐饭僧为美观
　　养利州
　　明时改流最先州城斗大环错土司在万山中居民稀履官府庭勤力穑无逋租俗専尚卜好神事疾病不投药饵用火灸及觋师祈禳
　　永康州
　　地瘠民贫民俗朴陋三时农务孔殷家人亦勤于馌饷相从耕作遇病信不食药饵每值墟塲妇女杂沓赶趂贸易习之相近故然耶
　　宁明州
　　宁明改流未久地皆土猺旧属思明而俗尚朴鄙民不知教犹与府殊驯之以法柔之以礼俟夫长民善术焉
　　思州【附】
</div>
    <div class="pagination">
<a href="广西通志_page104.html">上一页</a><span>...</span><a href="广西通志_page100.html">100</a><a href="广西通志_page101.html">101</a><a href="广西通志_page102.html">102</a><a href="广西通志_page103.html">103</a><a href="广西通志_page104.html">104</a><span class="current-page">105</span><a href="广西通志_page106.html">106</a><a href="广西通志_page107.html">107</a><a href="广西通志_page108.html">108</a><a href="广西通志_page109.html">109</a><a href="广西通志_page110.html">110</a><span>...</span><a href="广西通志_page106.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
