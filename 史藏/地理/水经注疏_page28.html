<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 28 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 28 页/共 77 页
  </h1>
  <div class="content">
   《水经注疏》卷十三
　　后魏郦道元注
　　　　　　　　　　　　宣都杨守敬纂疏
　　　　　　　　　　　　　　　　　　　　门人枝江熊会贞参疏
　 水朱作湿水，下同。
 水出鴈门阴馆县，赵云：按 水，俗本《水经》作湿水，误也。《资治通鉴 晋愍帝纪》，建兴元年，代公又作新平城于灅水之阳。胡身之《注》云，班固《地理志》，右北平俊靡县灅水南至无终，东入庚。师古曰，灅，力水翻，又音郎贿翻。郦道元《水经注》，庚水与鲍邱水合，俊靡在东，与平城相去甚远，新平城不在此灅水之阳也。据《魏书》，道武帝西如马邑，观灅源，则灅水盖出于马邑，而东北流径平城之南。郦道元，魏人，其注《水经》，叙代都之事宜详，初不言平城有灅水，但言湿水径平城南耳。班《志》鴈门阴馆县楼烦乡，累头山，治水所出，东至泉州入海。师古曰，累音力追翻，治音弋之翻。窃谓水出累头山，疑当时亦有累水之名，师古音从平声，音相近也。意道元所谓湿水，即灅水也。丁度《集韵》，
漯、 、灅三字，同，《注》云，水出鴈门，则亦有见于此矣。灅，《类篇》音鲁水翻，盖梅 即不知 水之非灅水，又不识湿字之义，宜其辗转支离，反复而不可通也。《说文》， 水出鴈门阴馆累头山，东入海，或曰治水也，从水，累声，力追切。灅水出右北平俊靡，东南入庚，从水，垒声，力轨切。其言与《汉志》合，此篇之水是 水，非灅水也，而丁度以为 、灅同出鴈门，是为悠谬也。至于湿本济湿之湿，音他合翻，《说文》作湿，隶改曰为田，又省一系作漯字，而湿字反相沿作燥湿之湿矣。 水导源累头山，故《集韵》又同出漯、 字也。漯为 之省文，然已混于济漯之漯矣，宜别白之。戴亦云：《说文》 ，力追切。《魏书》作灅，已讹舛。若湿则不得读力追切，今从《说文》为正。全改漯同。东北过代郡桑干县南。
 水出于累头山，一曰治水。守敬按：《汉志》，阴馆累头山，治水所出。《隋志》，鴈门有累头山。《寰宇记》，累头山在鴈门县西北六十里，即句注陉西北三十五里山也。今代州西北八十里有北斗山，即累头山，黄水河即 水。而顾祖禹、齐召南皆以马邑西北之洪涛山当累头山，谓 水出此，误。其水乃《注》之桑干水也。泉发于山侧，沿坡历涧，全云：坡，孙潜本校误改为波。守敬按：全说是也，泉方发源，安得有波？而赵、戴并从孙改，何耶？东北流，出山，径阴馆县故城西。县故楼烦乡也，守敬按：今本《汉志》脱故字。汉景帝后三年置，朱后下衍元字赵、戴删，与《汉志》合。守敬按：汉县属鴈门郡，后汉为郡治，魏、晋仍属鴈门郡。《北史 魏穆帝纪》，晋怀帝进帝大单于，封代公。帝以封邑去国远，从刘琨求句注陉北地。琨大喜，乃徙马邑、阴馆、
楼烦、繁畤、崞五县人于陉南，更立城邑，尽献其地。是晋有此五县，至永嘉时始废。《晋志》有崞、繁峙、马邑三县，无阴馆、楼烦二县，误也。阴馆故城在今代州西北四十里。《地形志》，原平有阴馆城，则后徙陉南之城。王莽更名富臧矣。守敬按：今本《汉志》作富代。王念孙云，此作富臧，于义为长。魏皇兴三年朱皇兴讹作天安，赵改，说见下，戴改同。齐平，徙其民于县，立平齐郡。赵云：按天安是魏献文帝年号，只得一年。明年秋八月，即改为皇兴，不当云三年也。《方舆纪要》云，平齐城在大同府西二十里，汉平城县地。《宋志》，泰始五年，魏人徙升城、历城民望于桑干，因立平齐郡以处之。泰始五年，正皇兴之三年也。然于天安之号，又不符矣。顾氏所引，又不见于沈约《志》，事在《魏书》，慕容白跃、崔元伯、刘休宾、房崇吉诸《传》。《隋书。地理志》，郡寻废，故《地形志》无此郡也。会贞按：《北史 崔道固传》，道固归魏，诏徙齐土，[《魏书》作士。]望共道固守城者数百家于桑干，立平齐郡于平城西北北新城，以道固为太守，寻徙居京城西南二百余里旧阴馆之西。《注》谓魏平齐即立郡于阴馆，但据徙治之地言。而《隋志》马邑郡云内县下云，后魏立平齐郡，寻废，但据初立郡之地言，皆略也。景范所云，亦初立郡之地。
 水又东北流。左会桑干水，县西北上下，朱作上平，赵同。戴亦作上平，而云：原本作上下，谓《大典》本也。守敬按：上平与洪源七轮不接，《大典》本作上下，是也。盖洪源七轮，所出不一地，如星宿海之类，故云上下。全氏未见《大典》本，而亦作上下，此王梓材改全书之证。[一]又按：黄本、吴
本并作下，与《大典》同，平字乃朱氏妄改也。洪源七轮，谓之桑干泉，守敬按：《元和志》，桑干河在马邑县东三十里。《寰宇记》亦云，在县东三十里，源出北山下。而《隋志》云，神武县有桑干水，似误。神武在善阳之西南，隋善阳即唐、宋马邑也。七泉曰上源、曰玉泉、曰三泉、曰司马洪涛、曰金龙池、曰小卢、曰小浦，合而为一，为桑干之源，见《名胜志》。在今朔州东北。即 涫水者也。耆老云，其水潜承太原汾阳县北，燕京山守敬按：燕京山即管涔山，详《汾水注》。之大池。戴潜下增通字。赵据《寰宇记》雁门县下云：潜通燕京山之天池。北下增通字，改大作天。守敬按：《御览》六十四引此作潜承，无通字。盖《注》本谓桑干水潜承大池，非渭洪源七轮相通也。戴增非。《寰宇记》之雁门县去此甚远，其所指别一水，赵误证。惟静乐县下引此文则可据。其北下无通字，与各本同，足征各本无通字之是，而增通非也。其作天池，与各本异，足征各本作大字之非，而作天是也。天字似与下复，不知此是说现在之天池，下以说名天池之所以然。池在山原之上。世谓之天池，方里余。赵里上增八字。守敬按：《隋志》静乐有天池。又《元和志》，天池在静乐县北，燕京山上，周回八里。《寰宇记》，天池俗名祁连汭，在静乐县东北一百四十里，周回八里。盖赵所本。然《御览》六十四引作里余。《通鉴》梁大同三年《注》引同。是或作周回八里，或作方里余，各有所据。但桑干水上承此池，似以周回八里为合。池在今宁武县西南管涔山。其水戴删此二字，会贞按：非也。《御览》六十四、《寰宇记》静乐县下引，并有此二字。澄渟镜净，潭而不流，朱脱潭字，《笺》曰：按《御览》引此作潭而不流。会
贞按：《寰宇记》引亦有潭字。若安定朝那之湫渊也。会贞按：朝那湫渊详《河水注》。清水流潭，皎马冲照，池中曾无片草。及其风箨有沦，朱曾作尝，片作斥，箨作择，《笺》曰：《御览》引此，作池中曾无片草及其风箨。会贞按：《寰宇记》引曾作尝，字皆可通，而曾字为胜，其作片、作箨同《御览》。辄有小鸟翠色，投渊衔出，会贞按：《御览》、《寰宇记》并引作投池。若会稽之耘鸟也。朱耘讹作私，《笺》曰：当作耘。[二]会贞按：会稽耘鸟详《渐江水注》。其水阳焊不耗，《笺》曰：克家云，焊当作旱。赵云：按《集韵》，焊，火干也，义亦通。会贞按：《寰宇记》引作旱，戴又改作熯。[三]阴霖不滥，无能测其渊深也。古老相传言，尝有人乘车于池侧，忽过大风，朱《笺》曰：过当作遇。戴、赵仍作过。飘之于水，有人获其轮于桑干泉，守敬按：《元和志》，故老言，尝有人乘车，风飘堕池，有人获车轮于桑干泉。盖本此《注》。故知二水潜流通注矣。守敬按：《太平广记》三百九十九引《洽闻记》，燕原山与桑干泉通。后魏孝文帝以金珠穿鱼七头，于此池放之，后于桑干原得穿鱼，犹为不信。又以金缕拖羊箭射着此大鱼，久之，又于桑干河得所射箭，亦二水潜通之证。池东隔阜，又有一石池，方可五六十步，戴云：按原本作五六里。守敬按：戴不依改，盖知其不合也。清深镜洁，不异天池。朱天作大，《笺》曰：宋本作天。桑干水自源东南流，右会马邑川水。水出马邑马邑县详下。西川，守敬按：《通鉴》，梁承圣三年齐迎纳柔
然，立阿那子庵罗辰为可汗，置之马邑川。即此水，今曰灰河，出宁武县之分水岭，北流经长城入朔州界，正古马邑之西，即马邑川水上源也。俗谓之磨川矣，会贞按：《北齐书 王纮传》，父基，尔朱荣时，率众镇磨川。盖狄语音讹。朱音讹作言，戴、赵改。马磨声相近故尔。其水东径马邑县故城南。守敬按：汉县属雁门郡，后汉、魏、晋因，永嘉时废。详前阴馆下，即今朔州治。干宝《搜神记》曰：昔秦人筑城于武周塞内，戴改周作州。会贞按：不必改，见下。以备胡，城将成而崩者数矣。朱脱者字，赵据《郡国志 注》增。守敬按：《后汉书 安帝纪》、《史记 高祖本纪 正义》、《寰宇记》鄯阳县引《搜神记》，并有者字。有马驰走一地朱脱驰字，赵据《郡国志 注》增。守敬按：《搜神记》有驰字。周旋反复。父老异之，因依以筑城，城乃不崩，遂名马邑。赵名下据《郡国志 注》增之为二字，戴增同。守敬按：《史记 正义》、《寰宇记》鄯阳县引，亦无之为二字。或以为代之马城也。赵云：《方舆纪要》，马城在大同府东北境，汉县属代郡，东部都尉治此。东汉元初六年，鲜卑寇马城塞，邓遵击破之。魏明帝太和二年，鲜卑轲比能围护乌桓校尉田豫于马城，即此。《十三州志》，马城在高柳东二百四十里。守敬按：赵氏所释马城见本篇后文修水下。又按《后汉书》元初六年，鲜卑寇马城塞，章怀《注》引《搜神记》文，是以代之马城，亦有依马走筑城之说，故郦氏引以为或说也。诸记纷竞，未识所是。汉以斯邑封韩王信，后为匈奴所
围，信遂降之。守敬按：见《史记 韩王信传》。王莽更名之曰章昭。其水东注桑干水。朱注作流，《笺》曰：克家云，流下当有注字。全、戴改流作注。桑干水又东南流，会贞按：今水东北流，以下亦多与今水道不合。水南有故城，会贞按：此故城郦氏不举其名，盖未详，与下夏屋山水所径之故城同。东北临河，朱东讹作南，《笺》曰：宋本作东。又东南，右合 水，乱流，枝水南分。朱水讹作之，《笺》曰：之当作津。赵改水，云：按当作水，下云桑干枝水是也。戴改同。桑干水又东，左合武周塞水。朱《笺》曰：孙云，《地理志》作武州。赵云：州、周音同通用。戴改州。会贞按：赵说是也，戴乃概以周字为讹而改之，疏矣。互详后武周县故城下。水出故城，会贞按：此指武周故城，城下当有南字，今左云县之南有一水，东南流入桑干河，与古武周川水[见后。]南北相望，当即武周塞水，水正出古武周城之南也。武周县详后。东南流出山，径日没城南，会贞按：城在今山阴县北。盖夕阳西颓，戎车所薄之城故也。朱讹作故城也，《笺》曰：旧本作城故。东南日中城，朱东讹作荣，《笺》曰：当作东。会贞按：《大典》本、明抄本并有东字。赵、戴改。《金志》，怀仁有日中城，在今怀仁县西南五十里。城东又有早起城，会贞按：《金志》，怀仁有早起城，在今怀仁三十里。亦曰食时城，会贞按：旧志又谓之鸡鸣城。《方舆纪要》，以上诸城，俱后魏孝文帝筑。在黄瓜阜黄瓜阜详下。北曲中。其水又东流，右注桑干水。
桑干水又东南，径黄瓜阜曲西，又屈径其堆南。徐广曰：猗卢废嫡子曰利孙于黄瓜堆者也。全云：道元身为拓跋臣子，其不敢斥言六修之变明矣，徐广曰一条，疑是后人所加。守敬按：《齐水》篇载河阳庶人事，与此同，所引当是徐广《晋纪》文。《魏书 序纪》，穆帝六年，登平城西山，观望地势，乃更南百里于灅[当作 。]水之阳黄瓜堆，筑新平城，晋人谓之小平城，使长子六修镇之，统领南部。利孙即六修别名。《北史 六修传》，穆帝少子比延有宠，欲以为后，六修出居新平城。《金志》，山阴有黄花岭，金城有黄花城，黄花岭今谓之黄花山，即黄瓜堆，在山阴县北四十里，黄花城即新平城，在县北四十五里。
又东右合枝津。枝津上承桑干河，东南流，径桑干郡北，朱脱干字，《笺》曰：孙云，当作桑干郡。会贞按：《通鉴》梁普通六年，《注》引此作桑干郡。大魏因水以立郡，受厥称焉。会贞按：《地形志》无此郡，而《灵征志》有恒州之桑干郡。《北齐书 张纂传》，父烈，桑干太守。《隋志》，善阳有后魏桑干郡。皆魏立郡之确证。当是孝昌中陷，天平末复置，故《地形志》不载，在今山阴县东。又东北，右合夏屋山水，朱作左合，赵、戴同。会贞按：桑干枝津东北流，夏屋山水自南来入，则在桑干枝津之右，当作右合，今订。水南出夏屋山之东溪，会贞按：《汉志》贾屋山在广武北。《括地志》，夏屋山一名贾屋山，今名贾母山，在雁门县东北三十五里。今夏屋山在代州东北六十里，有马跑泉出其东，当即夏屋山水。惟夏屋山水西北入桑干枝水，今马跑泉东北合浑河，入桑干河下流，与
古异耳。西北流径故城北，所未详也。会贞按：《魏书 太祖纪》，天兴六年行幸南平城，规度灅[当作 。]南，面夏屋山，背黄瓜堆，将建新邑。天赐三年六月，发北部五百里内[四]男子筑灅[当作 。]南宫，门阙高十余丈，引沟穿池，广苑囿，规立外城，方二十里。此《注》所指之故城在 水南，正面夏屋山，背黄瓜堆，相近又有池潭之属，与《魏书》所言皆合。但果系天赐时所筑之城，去郦氏不过百年，不得以为未详，四字当是衍文。又西北入桑干枝水。桑干枝水又东流，长津委浪，朱脱长字，全、赵、戴增。通结两湖，东湖西浦，渊潭相接，水至清深。晨凫夕雁，泛滥其上，黛甲素鳞，潜跃其下。俯仰池潭，意深鱼鸟，所寡惟良木耳。俗谓之南池，池北对淫陶县之故城，朱城下有南字，赵同，戴删。守敬按：前汉县属雁门郡，后汉因，永嘉后废，在今应州西。故曰南池也。池水戴池上增南字。又东北注桑干水，自下为 水，并受通称矣。朱无自下二字，全、赵改为作与。守敬按： 水之上源为桑干水，其下流为 水，非桑干水与 水有二也。全、赵改为作与，是有二水矣。戴仍作为，是也，为上当有自下二字，则更了然矣，今增。
 水又东北，径巨魏亭西朱脱巨字，全、赵增，戴改魏为石。守敬按：《魏书 道武帝纪》，天赐三年幸代园山，建五石亭。戴盖因《注》言天赐三年所经建，而检《魏书》适有天赐三年建石亭之事，遂据改，然石亭何妨以巨魏名，下文两见巨魏亭，皆不应尽误，而戴氏亦不改。其亭在今应州北。盖皇
魏天赐三年之所经建也。
 水又东北，径白狼堆南，会贞按：堆在今应州西北。魏烈祖道武皇帝于是遇白狼之瑞，会贞按：《魏书 道武帝纪》不载此事，据《北史 穆崇传》，道武避窟咄难，遣崇还，崇宿大泽，有白狼号，遂驰随狼，免难，道武异之。故斯阜纳称焉。阜上有故宫庙，楼榭基雉尚崇，每至鹰隼之秋，羽猎之日，肆阅清野，为升眺之逸地矣。
 水又东流四十九里，东径巨魏亭北，又东，崞川水注之。朱脱水字，赵、戴增。守敬按：《魏书 世祖纪》，太平真君五年，至马邑，观于崞川。水南出崞县故城南，朱崞下衍山字。赵云：按两《汉志》俱作崞县。《地形志》，恒州繁畤郡领县曰崞山，则正道元时新制，不得云故城也，盖其率笔耳。全、戴删山字。守敬按：前汉县属雁门郡，后汉、魏、晋因，后魏改名崞山。至天平二年，置繁畤郡，领崞山、繁畤二县，在郦氏后。据《隋志》，魏繁峙已非故治，则崞山当亦非故治也。惟衍山字耳。故城在今浑源州西。崞川水出故城南，则亦在浑源州西，故《金志》系崞川水于金城，金城即今应州，以水出今浑源州之西，即西流入应州也。而《一统志》谓崞川水在浑源州东北二十里，则非此水正源矣。王莽之崞张也。县南面玄岳，守敬按：玄岳即今浑源州之北岳，盖古书皆以北岳在上曲阳。郦氏作《注》时，尚无以浑源之山为北岳者，然北方为玄色，是亦有北岳之渐也。右背崞山，守敬按：《魏书 世祖纪》，
太平真君二年，葬惠太后于崞山。《通鉴》，宋大明元年，魏主畋于崞山。齐建元元年，魏主如崞山，皆此山。在今浑源州西北二十里。至《隋志》、《金志》并言崞县有崞山，则在今崞县地，乃因改置崞县后，人取县境之山以名之也。处二山之中，朱作三山。赵改二山，云：谓玄岳及崞山也。故以崞张为名矣。其水又西出山，谓之崞口，北流径繁畤县故城东，朱脱县字，赵、戴增。守敬按：前汉县属雁门郡，后汉、魏、晋因。在今浑源州西。至后魏天平二年属繁畤郡，则移于今繁畤县东矣。王莽之当要也。又北径巨魏亭东，朱脱东字，赵同，戴增。又北径剧阳县故城西，守敬按：前汉县属雁门郡，后汉、魏因。《舆地广记》，晋省。王莽之善阳也。朱《笺》曰：孙云，一作鄯阳。赵云：按《汉志》是善字，不从 作鄯。按《十三州志》曰：在阴馆县县见前。东北一百三里。守敬按：钱坫曰，剧阳故城在今应州东。其水又东注于 水。
 水又东径班氏县南，县详后。如浑水注之。水出凉城旋鸿县朱《笺》曰：《后魏 地形志》，恒州梁城郡有祇鸿县，一本作裋鸿县。赵云：按《地形志》梁城郡裋鸿县《注》云，一本作祇鸿，与此异文，疑是史误。会贞按：《通鉴》齐永明二年，《注》引此作旋鸿；又宋元嘉二十七年《注》，后魏天平二年置梁城郡，领参合、旋鸿二县。盖本《地形志》为说，足征今本《地形志》作祇、作裋之误。凉城郡见《河水注》，与此作凉合，《地形志》作梁城，梁、凉音同通用，如《滱水注》清梁亭又作清凉城是也。《河水注》言，参合县隶凉城郡，此言旋鸿属凉城，则凉城郡本领此二县。至天平二年，郡、县与恒州同寄治
秀容郡城。故郡言天平二年置，不言县，省文耳。当郦氏作《注》时，旋鸿县在今丰镇厅西。西南五十余里，会贞按：《金志》大同有如浑水，今御河出丰镇厅西南，即如浑水，而旋鸿池、鱼溪之属无可证验，盖上源有湮塞耳。东流径故城南，北俗谓之独谷孤城，水亦即名焉。东合旋鸿池水，朱《笺》曰：孙云，《后魏书》曰，代郡有旋鸿池。守敬按：《魏书 高宗纪》和平三年观渔于旋鸿池。《方舆纪要》在大同府东，非也。[五]当在府北丰镇厅之西。水出旋鸿县东山下，水积成池。朱积讹作即，戴改，赵据黄本改。会贞按：《大典》本、明抄本并作积。《通鉴》齐永明二年《注》引此同。北引鱼水，水出鱼溪，南流注池。会贞按：此池即谓旋鸿池，下巨沼亦谓旋鸿池，非别有池沼也。池水吐纳川流，以成巨沼，东西二里，南北四里，北对凉川城之南池，朱凉川城讹作凉州池。全云：凉，《通鉴》作梁，全、戴改作凉川城。会贞按：《通鉴》宋元嘉二十七年二月，魏主大猎于梁川。池方五十里，俗名乞伏袁池。朱池讹作河，赵同，戴改。会贞按：《大典》本、黄本并作池。《河水注》，盐池东西三十里，南北二十里，池北七里即凉城郡治。三十里、二十里与此方五十里，恰合。凉城在池北，则池在南，与此称凉川城之南池合，是凉川城即凉城，南池亦即盐池，故俗犹谓之乞伏袁池也。凉城盐池已载《河水注》，兹复叙之者，一地彼此互见，《注》有是例。虽隔越山阜，鸟道不远，云霞之间，常有朱《笺》曰：此下脱少数字。西南流径旋鸿
县南，右朱作又，《笺》曰：宋本作右。戴、赵改。守敬按：《大典》本、明抄本并作右。合如浑水，赵云：按《寰宇记》云中县下，引《水经注》曰，云中衔河水，西南合桑干河水，今本无之。《名胜志》引《郡国志》，以为如浑水也。会贞按：金陵新刊《寰宇记》又作街河，今此水名御河，据《注》下文云，其水夹御路南流，当即御河之所由名，然则衔、街字皆御字之误。是总二水之名矣。如浑水又东南流，径永固县，朱永讹作水，《笺》曰：水固疑是永固之讹。赵云：按《地形志》，恒州代郡领永固县。会贞按：县在今大同县北。县以大和中，因山堂永固堂详下。之目以氏县也。右会羊水，朱讹作年水，《笺》曰：孙云，当作羊水。水出平城县县详下。之西苑外会贞按：后言武周川枝渠东出入苑，即西苑也。武周戴改作州。塞。会贞按：《史记 韩长孺传》，单于入汉长城武州塞，未至马邑百余里云云，则塞在马邑北百余里。郦氏于此言羊水出平城之西苑外武周塞，下又引《魏土地记》曰，平城西三十里武周塞口，计其道里与《史记》合。故《隋志》谓云内有武周山。《方舆纪要》谓武州山在大同府西二十里。但此《注》上文有武周塞水在武周故城南，则武周塞蔓延甚广，《寰宇记》引《冀州图》谓武周山东西数百里，是也。北出东转，径燕昌城南。按《燕书》，建兴十年，慕容宝戴改作垂，非，见下。自西河还，朱西讹作而，赵、戴改。军败于参合，死者六万人。十一年，垂众北至参合，见积骸如山，设祭吊之礼，
朱作设策吊之，《笺》曰：《十六国春秋》云，设祭吊之礼。死者父兄皆号泣，六军哀恸。朱脱六军二字，赵据黄本增六军二字。守敬按：《大典》本、明抄本并有六军二字。《十六国春秋》、《晋书 载记》又作军中。[《通鉴》作军士。]垂惭愤呕血，因而寝疾焉。轝过平城北四十里，守敬按：《十六国春秋》作西北三十里，《通鉴》从之，《晋书 载记》作西北三十里，然则此《注》作四十，误。疾笃，筑燕昌城而还，会贞按：《御览》三百二十三，慕容垂遣其子宝步骑七万伐后魏，战于参合陂，大败，士众还者十一二。宝恨参合之败，屡言魏有可乘之机，由是自率大众伐魏，至参合，见往年战处，积骸如山，设吊祭之礼，死者父兄，一时号哭，军中皆恸。垂惭，呕血，因而寝疾却还，道卒，与《燕书》略同。即此城也，会贞按：城在今大同县北。北俗谓之老公城。朱北上衍故字，城下有也字，赵、戴删。羊水又东注于如浑水，乱流径方山西朱脱山西二字，赵同，戴增。会贞按：《初学记》八引《水经注》，如浑水径方山南，但如浑水至此南流，不得径山南也，南当西之误。《金志》，大同有方山。《明志》，大同北有方山。在今县北五十里。岭上有文明太皇太后陵，陵之东北有高祖陵，二陵之南有永固堂，会贞按：《魏书 文成文明皇后冯氏传》，太后与高祖游于方山，顾瞻川阜，谓羣臣曰，舜葬苍梧，二妃不从，岂必远附山陵？吾百年之后，神其安此。高祖乃诏有司营建寿陵于方山，又起永固石室。太和五年起作，八年而成。《孝文纪》，太和五年建永固石室于方山上。十四年十月葬文明太皇太后于永固陵。[六]又《孝文纪》太和二十三年崩，葬长陵，则
高祖之葬不在此。据《文明皇后传》，初，高祖孝于太后，于永固陵东北里余，豫营寿宫，有终焉瞻望之志，及迁洛阳，及自表瀍西以为山园之所，而方山虚宫，至今犹存，号曰万年堂。堂之四隅朱隅上有周字，守敬按：《通鉴》齐建元三年，《注》引此无周字，今删。雉列榭、阶、栏、槛，及扉、户、梁、壁、椽、瓦，悉文石也。檐前四柱，[七]采洛阳之八风谷八风山见《伊水注》。黑石为之，雕镂隐起，以金银间云矩，朱作雉，赵同。守敬按：齐建元三年《注》引此亦作雉，戴改矩。有若锦焉。堂之内外四侧，结两石趺，朱讹作扶，《笺》曰：疑作趺。张青石屏风朱张讹作帐，《笺》曰：孙云，疑作张。以文石为缘，并隐起忠孝之容，题刻贞顺之名。庙前镌石为碑、兽，碑石至佳。朱作在冢，《笺》曰：宋本作至佳。赵、戴改。守敬按：《大典》本、明抄本作至佳。《通鉴》齐建元三年，《注》引此同。据此则耳伯所称宋本为可信。又下碑字当衍，不然则衍兽字。《魏书 孝文纪》称立碑于石室之庭。《文明皇后传》云，高祖刊石立碑，颂太后功德。左右列柏，四周，迷禽闇日。院外西侧有思远灵图，图之西有斋堂，南门表二石阙，阙下斩山累结御路，下望灵泉宫池，守敬按：《魏书 孝文纪》太和三年，起灵泉殿于方山，池详下。皎若圆镜矣。守敬按：《魏书 阉官 王遇传》，遇性巧，疆于部分。北都方山灵泉，道俗居宇，文明太后陵、庙，皆遇监作。朱此下有羊水又东注五字，赵以为重文，宜衍，戴删。如浑水又南至灵泉池，
守敬按：《通鉴》齐永明四年、六年、七年、八年，屡书魏主如灵泉池。枝津东南注池，池东西一百步，南北二百步。池渚旧名白杨泉，泉上有白杨树，朱有讹作出，全、戴改，赵同。因以名焉，其犹长杨五柞之流称矣。守敬按：长杨、五柞二宫，并见《渭水注》。南面旧京，守敬按：魏太和十七年，自此迁都洛阳，故称旧京。北背方岭，守敬按：即上方山。左右山原，朱原讹作源，赵、戴改。亭观绣峙，方湖反景，若三山之倒水下。守敬按：《史记 封禅书》，自齐威、宣燕昭使人入海，求蓬莱、方丈、瀛洲。此三神山者，传在渤海中，去人不远，未至，望之如云，及至，三神山反居水下，临之，风辄引去。如浑水又南径北宫下，旧宫人作簿所在。赵云：按作薄，《江水》篇《注》作作部。沈约《宋书》亦作作部，均沿习之非。据《汉书 宣帝纪》云，为娶暴室啬夫许广汉女。应劭曰，暴室，宫人狱也，今曰薄室。师古曰，暴室者，掖庭主织作染练之署，故谓之暴室，取暴晒为名；或云薄室者，薄亦暴也，俗语亦云薄晒。盖暴室织务既多，因置狱官，[八]主治其罪人，故往往云暴室狱耳。然本非狱名，应说失之。此云作薄，与《谷水》篇《注》薄隶诸徒咸敬之文，皆即薄室之薄，或又讹作簿字者，误也。如浑水又南，分为二水。一水会贞按：此如浑水之枝津。西出，南屈入北苑中，会贞按：《魏书 本纪》，道武天兴二年，以所获高车众，起鹿苑于南台阴，北距长城东包白登，属之西山，广轮数十里。又明元泰常六年，发京师六千人筑苑，起自旧苑，东包白登，周回四十余里。《注》文言西苑及北苑，盖此两次所修也。明元泰常元年，筑蓬台于北苑。孝文太和元年，起永乐游观殿于北苑，
三年祈雨于北苑，闭阳门。北苑在今平城县北。历诸池沼。会贞按：《魏书 明元帝纪》，永兴五年，穿鱼池于北苑。又南径虎圈东，魏太平真君五年成之以牢虎也。守敬按：《魏书 太武帝纪》，太平真君五年不载此事。据《明元帝纪》永兴四年二月，登虎圈射虎，则太武之先已有虎圈，盖太平真君时改作于此，故《注》云然。季秋之月，圣上亲朱作观，《笺》曰：宋本作亲。御圈，上勅虎士效力于其下，事同奔戎，生制猛兽，朱《笺》曰：按《穆天子传》云，有虎在乎葭中，七萃之士高奔戎，请生捕虎，必全之。即《诗》所谓袒裼暴虎，原书袒作襢。献于公所也，守敬按：《郑风 太叔于田》篇文。故魏有《捍虎图》也。《巵林》曰，《后魏书》曰，王叡字洛诚，晋阳人，姿貌伟丽，文明太后临朝，叡见幸，为侍中、吏部尚书，受宠日隆。太和二年，高祖及太后，率百僚临虎圈，有逸虎登门阁道，几至御坐，侍御惊靡，叡执戟御之，虎乃退，亲任转重，进爵中山王。叡薨，太后亲临哀恸，葬城东，高祖登城楼望之，立祠都南，又诏 叡，图其捍虎状于诸殿，高允为赞，京师士女，造新声而弦歌之，名曰《中山王乐》。善长托喻奔戎，盖晦其事，微露捍虎，亦迂词也。全云：按善长明言太平真君五年，恐其不指叡，或别有一图也。守敬按：《注》云太平真君五年始作虎圈耳，非谓捍虎即在此年，全说失之。又径平城西郭内，魏太常七年所城也。朱常作当，《笺》曰：当，当作平。戴改太常，赵据黄本作太常，云：魏明元帝年号也。太武帝改元太平真君，道元不应遗下二字，单称太平。《大典》本、明抄本并作太常。会贞按：《魏书 明元帝纪》明言泰常七年筑平城，外郭周回三十二里。又城朱作
成，戴、赵改。城西郭外朱城下有周字。守敬按：周字宜衍，《通鉴》宋元嘉二十七年，《注》引此作平城西郭外。有郊天坛，守敬按：《魏书 礼志》，太祖天兴元年定都平城，祀天之礼用周典，以夏四月亲祀于西郊。天赐二年夏四月，祀天于西郊，为方坛一。自是以后，岁一祭。高祖太和十八年三月，诏罢西郊祭天。坛之东侧有《郊天碑》，延兴四年立。朱延作建，赵、戴同。会贞按：魏无建兴之号，建字乃延字之误。《魏书 礼志》，延兴四年六月，显祖以西郊旧事，岁增木主七，易世则更兆，其事无益于神明，初革前仪，定置主七，立碑于郊所，即《注》所指之事，则建兴当作延兴，今订。其水又南，朱又南讹作南又，赵、戴乙。屈径平城县故城南。《史记》曰：高帝先至平城。守敬按：《史记 高祖本纪》作遂至平城，《陈平世家》作卒至平城，此当本引《陈平世家》，传写误卒为先耳。《史记音义》曰，在雁门，即此县矣，守敬按：前汉县属雁门郡，后汉因，建安末废。《元和志》，魏武又立平城县，属新兴郡，晋改属雁门郡。《寰宇记》同。考魏新兴郡即今忻州治，平城县当在其左右，盖晋初复还故治也。在今大同县东五里。王莽之平顺也。魏天兴元年，迁都于此。朱元作二。会贞按：《魏书 序纪》，穆帝六年，修故平城以为南都。《道武帝纪》，天兴元年七月，迁都平城，始营宫室，建宗庙，立社稷。则此《注》二年为元年之误，今订。太和十六年，破太华、安昌诸殿，造太极殿，戴删太华二字。会贞按：《通鉴》宋大明二年，《注》引此有太华二字。
《魏书 本纪》，高宗太安四年三月，起太华殿，九月，太华殿成。高祖太和元年正月，起太和、安昌二殿，七月，太和、安昌二殿成。太和十六年，坏太华殿，经始太极殿，十月，太极殿成。十一月，依古六寝，权制三室，以安昌殿为内寝，皇信堂为中寝云云，在太极殿成之后，则造太极殿未破安昌殿，所破者惟大华殿，安昌二字衍文，戴氏反删太华二字，傎矣。东西堂及朝堂，夹建象魏、会贞按：《辽志》元魏宫垣占西京城之北面，双阙尚在。《明一统志》，后魏宫垣，在大同府城北门外，有土台，台东西对峙。即双阙遗址。干元、朱作先，《笺》曰，当作元。戴、赵改。中阳、端门、会贞按：《魏书 礼志》天兴二年，立祖神，常以正月上未设藉于端门内，祭牲用羊、豕、犬各一。东西二掖门、云龙、神虎、中华诸门，皆饰以观阁。东堂东接太和殿，殿详上。殿之东阶下有一碑，太和中立石，朱无石字，《笺》曰：古本有一石字。赵、戴增。守敬按：《大典》本、明抄本并有石字。是洛阳八风谷之缁石也，朱之下有石字，《笺》曰：古本无此石字。又缁下《笺》曰：此下石也殿之东北至盖天九百一十三字，诸本错入九卷《淇水注》中，今据宋本改正于此。会贞按：上言永固堂之檐前四柱，采洛阳八风谷之黑石为之，此又云是洛阳八风谷之缁石，缁石即黑石也。郦氏好奇，特变文书之耳。太和殿之东北朱无太和二字，赵同。戴增，云：近刻因与淇水互舛，遂脱入《淇水注》内，讹作太和泉源水。接紫宫寺，南对承贤门，门南即皇信堂。会贞按：《魏书 孝文帝纪》，太和七年十月，皇信堂成，十五年正月，始听政于皇信东室，十六年诏羣臣于皇信
堂更定律条徒限制，帝亲临决之。堂之四周，图古圣忠臣烈士之容，刊题其侧，是辩章郎彭城张僧达、乐安蒋少游笔。朱笔作于，赵同，戴改笔。赵云：按下有脱文。《魏书 艺术传》，蒋少游，乐安博昌人。慕容白曜之平东阳，见俘入于平城，充平齐户，后配云中为兵，性机巧，颇能刻画。高祖、文明太后常因密宴，谓百官曰，本谓少游作师耳，高允老公乃言其人士。骤被引命，屑屑禁闼，以规矩刻缋为务，因此大蒙恩锡。后于平城将营太庙、太极殿，遣少游乘传诣洛，准量魏、晋基址。少游有文藻，而不得伸其才用，恒以剖劂绳尺，碎剧  ，徙倚园湖城殿之侧，识者为之慨叹；而乃坦尔为己任，不告疲耻。景明二年卒，赠龙骧将军、青州刺史。守敬按：张僧达未详，蒋少游见《图画见闻志》及《图绘宝鉴》，赵不知于为误字，故以为下有脱文。戴改作笔，是也。堂南对白台。台其高广，守敬按：《魏书 明元帝纪》，泰常二年，作白台于城南，高二十丈。在今大同县南。台基四周列壁，阁道自内而升。朱道作路，赵、戴改。国之图箓秘籍，悉积其下。台西即朱明阁，守敬按：《魏书 孝文帝纪》，太和元年七月，起朱明、思贤门。直侍之官，出入所由也。朱脱也字，赵据吴本增。会贞按：《大典》本、明抄本并有也字。其水夹御路南流，径蓬台西。守敬按：《魏书 明元帝纪》，泰常元年，筑蓬台于北苑。又泰常四年筑宫于蓬台北。即指元年所筑之台，在平城北，据此《注》所叙，则蓬台在平城之南，是魏时有两蓬台矣。且泰常在神瑞之后，《注》谓神瑞三年又建白楼，足征蓬台之建在神瑞三年前，[九]亦此台非筑于泰常时之证。魏神瑞三年又建白楼，朱又下有毁
字。全氏云：毁字衍文。楼甚高竦，加观榭于其上，表里饰以石粉，皜曜建素，赭白绮分，《笺》曰：宋本作粉。故世谓之白楼也。会贞按：《南齐书 魏虏传》，拓跋魏自佛狸至万民，世增雕饰，正殿西筑土台，谓之白楼。万民禅位后，常游观其上。又《魏书 文成皇后李氏传》，永昌王仁镇长安，遇事诛，后送平城宫，高宗登白楼，望见美之。楼在今大同县南。后置大鼓于其上，晨昏伐以千椎，为城，里诸门启闭之候，谓之戒晨鼓也。又南径皇舅寺西，会贞按：寺在今大同县东南。是太师昌黎王冯晋国所造，朱讹作黎昌凭晋国，《笺》曰：当作昌黎冯晋国。 按，《後魏書》，馮熙字晉國，文明太后兄也，官定州刺史，進爵昌黎王，又為洛州刺史，在諸州鎮，建佛圖精舍，合七十二處。孝文即位，为侍中、太师。守敬按：《魏书 冯熙传》，字晋昌。有五层浮图，其神图像，皆合青石为之，加以金银火齐，众彩之上，炜炜有精光。又南径永宁七级浮图西，朱永讹作水，《笺》曰：当作永。其制甚妙，朱脱其字，《笺》曰：宋本作其制甚妙。戴、赵增。工在寡双。《魏书 释老志》，天安二年，起永宁寺，构七级佛图，高三百余尺，基架博敞，为天下第一。又南远出郊郭，朱《笺》曰：远一作遶，赵改遶。弱柳荫街，丝杨被浦，公私引裂，用周园溉朱溉作挽，《笺》曰：谢云，宋本作绕。赵云：按沈名荪曰，园挽谓灌园者所汲挽也，二字不误。戴改作溉。会贞按：溉字是也。《沁水注》，以周城溉，《晋水注》，以周园溉，是其词例。长塘曲池，所
在布濩，故不可得而论也。一水会贞按：此如浑水之正流。南径白登山西。服虔曰：白登，台名也，去平城七里。会贞按：此《汉书 韩王信传 注》、《史记 韩王信传 集解》、《高祖本纪 正义》并引之。《正义》又引李穆叔《赵记》云，平城东七里，有土山，高百余尺，方十余里。而颜师古云，台在平城东山上，去平城十余里，今其处犹存，服说非也。此《注》下称今平城东十七里有台，与师古谓十余里同。如淳曰：平城旁之高地，若邱陵矣。朱地作城。会贞按：《汉书 韩王信传》，如淳曰，平城旁之高地，若邱陵也。《史记 韩王信传 集解》引同，则此城为地之误，无疑，今订。今平城东十七里有台，即白登台也。台南对罡阜，戴罡作冈。即白登山也。守敬按：《括地志》，定襄县东北三十里有白登山，山上有台，名白登台。唐定襄县在故平城西北，故与此《注》里数有异。其云山上有台，较《注》言台南对罡阜尤异。故《一统志》直谓白登山一名白登台焉。在今大同县东。故《汉书》称上遂至平城，上白登者也，为匈奴所围处。守敬按：《韩王信传》，上遂至平城，上白登，匈奴骑围上。孙畅之《述画》守敬按：孙畅之，《隋志》，宋奉朝请，有《毛诗引辨》一卷，《毛诗序义》七卷，在经部诗类。又有《述艺叙略》五卷，在子部兵类。孙畅之《述画》，《隋志》不著录。《御览》七百五十引之。《御览》三百八十一引桓谭《新论》，谓陈平说阏氏，言汉有美女云云，不言作画。应劭《汉书 注》则云，陈平使画工图画美女，闲遣人遗阏氏。郦氏不引应劭，而引孙畅之，故以示博也。曰：汉高祖被围七日，陈平使能画作美女，送与冒顿阏氏，朱《笺》
曰：克家云，冒顿阏氏，读如墨特烟支。恐冒顿胜汉，其宠必衰，说冒顿解围于此矣。其水又径宁先宫东。献文帝之为太上皇也，戴删也字。所居故宫矣。会贞按：《魏书 献文帝纪》，皇兴五年禅位于太子，羣臣上尊号太上皇帝，徙御崇光宫。《孝文帝纪》，延兴三年，改崇光宫为宁光宫。又《高湖传》，显祖之御宁光宫也，子谧恒侍讲读。纪、传并称宁光，此《注》宁先当宁光之误。宫之东次，下有两石柱，是石虎邺城东门石桥柱也。按柱勒，赵建武中造，以其石作工妙，徙之于此。余为尚书祠部，与宜都王穆罴同拜北郊，朱罴讹作罢，《笺》曰：当作罴。 按，《後魏書》，穆羆襲兄爵為宜都王。亲所径见。朱《笺》曰：径当作经。全、赵、戴依改。守敬按：郦《注》原《序》，正可自献径见之心，《渭水注》，述行涂径见，《汝水注》，既在径见，则此径字不误。柱侧悉镂云矩，朱矩作炬，《笺》曰：古本作悉镂云矩，字误，当作云烟。赵云：按《玉篇》，炬，火炬。云炬形容雕镂之巧，光炫夺目也。戴改矩。守敬按：明抄本作矩。上作蟠螭，甚有形势，信为工巧，会贞按：《洹水注》建春门下云，石梁不高大，治石工密，旧桥首夹建两石柱，螭矩趺勒甚佳。乘舆南幸，以其作制华妙，致之平城东侧。去《子丹碑》则远矣。朱则讹作侧，赵、戴改。守敬按：郦书不载《子丹碑》所在。《书钞》二百二引《术征记》云，曹真祠堂在北邙山，刊石既精，书亦甚工。其水又南径平城县故城东，司州代尹治。守敬按：《地形志》，天兴中置司州，治代都平
城。《元和志》、《寰宇记》则谓置司州牧及代尹，在孝文帝时。皇都洛阳守敬按：太和十七年，迁都洛阳，详《谷水》篇。以为恒州。守敬按：《地形志》太和中，改司州为恒州。水左有大道坛庙，始光二年，少室道士寇谦之所议建也。会贞按：《魏书 释老志》，道士寇谦之字辅真，始居华山，继居嵩山。始光初，奉录图真经献之，世祖遂起天师道场于京城之东南，重坛五层，遵其新经之制。此道场在今大同县南三里。《志》又云，太和十五年，移道场于桑干之阴，改曰崇虚寺，[《孝文帝纪》同。]则徙而南矣。兼诸岳庙碑，亦多所署立。会贞按：今嵩岳谦之碑存，华岳谦之碑虽毁，尚有拓本传世。其庙阶三成，朱三作五，《笺》曰：宋本作三。会贞按：《大典》本、明抄本并作三。四周栏槛，上阶之上，以木为员基，戴员作圆，下同。令互相枝梧，朱互讹作干，赵同，戴改。以板砌朱作切，《笺》曰：宋本作砌。戴、赵改。其上，栏陛承阿。上员制如明堂，而专室四户，室内有神坐，坐右列玉磬。皇舆亲降，受箓灵坛，会贞按：《魏书 释老志》，太平真君三年，[据《太武纪》当作二年。]寇谦之奏曰，今陛下以真君御世，建静轮天宫之法，开古以来，未之有也。应登受符书，以彰圣德，世祖从之，于是亲至道场，受符箓，[《太武帝纪》同。]备法驾，旗帜尽青，以从道家之色，自后诸帝，每即位皆如之。文成帝兴光元年，至道场，登受图箓，献文帝天安元年幸道场，亲受符箓，并见《本纪》。号曰天师。孙星衍曰：天师出黄帝《素问》。宣扬道式，暂重当时。全云，暂字
疑。[一〇]坛之东北，旧有静轮宫，魏神 四年造，抑亦栢梁之流也。朱《笺》曰：《汉书》，武帝元鼎二年春，起栢梁台。服虔《注》云，用百头梁作台，因名焉。会贞按：栢梁台见《渭水》篇。台榭高广，朱脱榭字，赵据《名胜志》校增。超出云间，欲令上延霄客，下绝嚣浮。太平真君十一年，又毁之，守敬按：《魏书 释老志》，恭宗见寇谦之奏造静轮宫，必令其高不闻 鸣狗吠之声，欲上与天神交接，功役万计，经年不成，乃言于世祖曰，谦之欲要以无成之期，说以不言之事，财力费损，百姓疲劳，无乃不可乎？世祖曰，吾亦知其无成，事既尔，何惜三五百功。是静轮宫尚未成，盖真君九年，谦之卒，世祖旋悔而毁之也。物不停固，白登亦继褫矣。守敬按：《魏书 明元帝纪》，泰常四年，筑宫于白登山。水右有三层浮图，真容鹫架，悉结石也。装制丽质，亦尽美善也。守敬按：《魏书 释老志》：皇兴中，构三级石佛图，榱栋楣楹，上下重结，大小皆石，高十丈。镇固巧密，为京华壮观。东郭外，太和中，阉人宕昌公钳耳庆时朱庆作处，全同，引沈炳巽曰：钳耳，双姓，处时，其名。唐人有钳耳知命。赵改庆，云：《魏书 阉官传》，王遇，字庆时，本名他恶，冯翊李润镇羌也，姓王氏，后改氏钳耳，赐爵宕昌公，处字误。立祗洹舍于东睾，朱作睪，赵作睾，戴作皋。椽瓦梁栋，台壁棂陛，尊容圣像，及床坐轩帐，悉青石也。图制可观，所恨惟列壁合石，疎而不密。庭中有《祗洹碑》，碑题大篆，非佳耳。然京邑帝里，佛法丰
盛，神图妙塔，桀峙相望，朱峙作跱，《笺》曰：当作峙。戴仍，赵改。法轮东转，兹为上矣。其水自北苑南出，历京城内，守敬按：北苑在京城北，为如浑水分流之二水所径，前已言一水西屈南出，入北苑中，此一水上径白登山西，已入北苑，而《注》未及，至是乃总说一句，谓其水自北苑南出，历京城内，盖补述北苑之文也。河干两湄，太和十年，累石结岸。夹塘之上，杂树交荫。郭南结两石桥，横水为梁。又南径藉田及药圃西，守敬按：《魏书 道武帝纪》，天兴三年二月，始耕籍田。又《孝文帝纪》，太和十七年二月，车驾始籍田于都南。明堂东。明堂上圆守敬按：《大戴礼》作圜，《孝经》、《援神契》作圆。下方，四周十二户九室，朱室作堂。赵改云：《明堂月令》、《白虎通》俱作九室，堂字误。戴改户作堂。守敬按：《大戴礼》、《明堂月令》并云明堂三十六户。戴氏据《大戴礼》九室十二堂改此文，似是。然《通典》引《大戴礼》，有九室以象九州岛，十二宫以应十二辰之说。蔡邕《明堂月令论》亦同，而《后汉 光武纪 注》引《礼图》，十二堂法日辰，九室法九州岛，十二户法阴阳之数。是东汉建武之制，已与古异。况此为魏太和所起，郦氏明云，或异古，或异古，或准古，似未可据大戴以改郦书。而不为重隅也。室外柱内，绮井之下，施机轮，饰缥碧，[一一]朱脱碧字。守敬按：《名胜志》有碧字，今增。仰象天状，画北道之宿焉，盖天也。朱道作通、焉作鸟，《笺》曰：此处错简已正，尚有讹误，当云，画北辰列宿，象盖天也。全氏云：通当作道，鸟当作焉。每月随斗
所建之辰，转应天道，此之异古也。加灵台于其上，会贞按：《魏书 孝文帝纪》，太和十六年，升灵台以观云物。下则引水为辟雍。水侧结石为塘，事准古制，是太和中之所经建也。会贞按：《魏书 高祖纪》，太和十年诏起明堂、辟雍。十五年，明堂、太庙成。会贞按：《隋书 牛弘传》，弘请修立明堂，有云，后魏代都所造，出自李冲，三三相重，合为九室，檐不覆基，房间通街，穿凿处多，迄无可取。如浑水又南，与武周川水会。戴改周作州，下并同。水出县西南山下，会贞按：今廖家河出左云县西南溪谷中，即武周川水。二源翼导，俱发一山。东北流合成一川，北流径武周县故城西，王莽之桓周也。朱《笺》曰：孙云，武周、桓周，《汉志》皆作州。守敬按：《续汉志》亦作武州，晋省，后魏复置。《地形志》作武周。《魏纪》屡言武州山，此《注》武周塞、武周川、武周县，皆作周，足征州、周古字通用。戴氏尚未见及。故尽改周作州。前汉县属雁门郡，后汉、魏因，晋省，后魏属代郡。在今左云县南。又东北右合黄水，水西出黄阜下，东北流，朱东讹作重，《笺》曰：孙云，疑作东。赵、戴改东。圣山之水注焉。水出西山，会贞按：今有圣水泉，出怀仁县东南梅子村北一里许平地，非此也。此水当在今左云县之东北。东流注于黄水。黄水又东注武周川，戴改周作州。会贞按：《通鉴》齐建元二年，《注》引此作周。又东历故亭北，右合火山西溪水。水导源火山，会贞按：《魏书 孝文帝纪》，太和四年幸火山。《元和志》、
《寰宇记》并云，火山在云中县西五里。在今大同县西。西北流，山上有火井，南北六七十步，[一二]朱讹作六十七步，全、赵、戴改。会贞按：《御览》四十五、《寰宇记》引此，并作七十步。广减尺许，源深不见底，炎势上升，会贞按：《御览》四十五、《寰宇记》引此，并作炎热，误。下称热势又同，可证。常若微雷发响。以草爨之，则烟腾火发。东方朔《神异传》云：南方有火山焉，长四十里，广四五里。[一三]守敬按：《神异经》作广五十里。《魏志 三少帝纪 注》及《御览》八百二十引同。然长四十里，广不得有五十里也，当是今本《神异经》误，而校《魏志 注》及《御览》者依改，以此作四五里为合。其中皆生不烬之木，昼夜火然，得雨猛风不灭，朱得作鼠，《笺》曰：古本作得雨猛风不灭。考之《神异经》云，得暴风不猛，猛雨不灭。吴本改作鼠雨，误矣。赵改鼠作暴，[一四]戴改作得。守敬按：《大典》本、明抄本并作得。慧琳《大藏经音义》引《神异经》作猛风不盛，暴雨不灭。《魏志 三少帝纪 注》引原书，与朱《笺》所引古本同。火中有鼠，重百斤，毛长二尺余，细如丝，色白，时时出外，朱作火，《笺》曰：《神异经》作时时出外。守敬按：《魏志 三少帝纪 注》及《御览》八百二十引原书并作外，但原书本谓常居火中，色洞赤，时时出外而色白。郦氏抄变其词，移色白二字于时时出外之上，是谓在火中色白，不合。以水逐而沃之则死。取其毛，绩以为布，谓之火浣布。是山亦其类也。但卉物则不能
然。其山以火从地中出，故亦名荧台矣。朱荧作荣，《笺》曰：当作荧。《郡国志》云，连浑府遥火山西，有火井，炎气上升，常若微电，以草爨之，烟腾火发，故名荧台。会贞按：《御览》四十五、《寰宇记》引此，并作荧。火井东五六尺有汤井，朱五六尺下衍又东二字。守敬按：《御览》、《寰宇记》引此并无又东二字，是也，今订。广轮与火井相状，热势又同，朱热势讹作势热、全、赵、戴乙。会贞按：《御览》、《寰宇记》引此，并作热势。以草内之则不然，皆沾濡露结，故俗以汤井为目。井东有火井祠，朱火讹作文，《笺》曰：谢云，当作火井祠。戴、赵改。会贞按：《御览》、《寰宇记》引此，并作火井祠。以时祀祭焉。井北百余步，会贞按：《御览》、《寰宇记》引此，并无余字。有东西谷，广十许步。南崖下有风穴，朱崖作岸，赵据《名胜志》引改。会贞按：《御览》、《寰宇记》引并作岸，则其误久矣。厥大容人，其深不测，而穴中肃肃常有微风，虽三伏盛暑，犹须袭裘。寒吹凌人，戴改凌作陵。不可暂停。而其山出雏乌，形类雅乌，纯黑而姣好，音与之同，缋采绀发，觜若丹砂。性驯良而易附，童幼子，捕而执之，曰赤觜乌，戴删曰字，非。亦曰阿雏乌。按《小尔雅》，朱脱小字，赵同，全、戴增。纯黑反哺，谓之慈乌；守敬按：今本《小尔雅》作谓之乌，无慈字。《后汉书 赵典传 注》，《文选 卢子谅＜赠刘琨诗＞ 注》引并同。然以此作慈乌为是，[一五]《尔雅
释鸟》、《释文》引《小尔雅》，亦有慈字，可证。小而腹下白，不反哺者，谓之雅乌，守敬按：今本《小尔雅》同。《小雅 弁彼鸒斯传》云，鸒斯，卑居，雅乌也。《尔雅 释鸟》鸒斯鹎鶋，郭《注》云，雅乌也，小而多羣，腹下白，江东亦呼为鹎乌。白项而羣飞者，谓之燕乌；朱作白头，全、赵改头作颈，下同。戴改作脰，下同。守敬按：今本《小尔雅》作白项，燕乌，白脰乌也。又《尔雅 释鸟》，燕，白脰乌。郭《注》云，脰，颈。邢《疏》引《小尔雅》云，燕乌，白脰乌也。大而白项者，谓之苍乌。[一六]守敬按：今本《小尔雅》脱此句。项朱讹作头。《尔雅》曰：鸒朱作鷽，赵改鷽。斯，卑居也。守敬按：《尔雅》作鹎鶋。孙炎曰：卑居，楚乌。犍为舍人以为壁居，朱作壁屋，《笺》曰：当作卑居。戴改壁居。守敬按：卑、壁音近，屋、居形近，戴改是也。《说文》谓之雅，雅，楚乌。守敬按：《说文》，雅，楚乌也。《庄子》曰雅贾矣。守敬按：今《庄子》无雅贾之文，亦不似庄子语，疑是《齐物论》鸱鸦耆鼠下，司马彪《注》说。马融亦曰：贾乌者也。朱《笺》曰：宋本无者字。戴删。守敬按：此当是马融《毛诗 传》弁彼鸒斯句文。又案《瑞应图》有三足乌、赤乌、白乌之名，守敬按：三足乌、赤乌、白乌引，并见《御览》九百三十。而无记于此乌，故书其异耳。守敬按：此郦氏平日考校雅乌之异同，汇入此《注》中，未免辞费而不知所裁，[一七]赵氏更为漫衍，故削之不录。自恒山已北，守敬按：恒山在上曲阳，见《滱水》篇。并有此矣。其水又东北流，注武周戴改作州。川水。武周川水又东南流，水侧
有石祗洹舍并诸窟室，比邱尼所居也。会贞按：《魏书 献文帝纪》，皇兴元年，《孝文帝纪》太和四年、六年、七年，并幸武州山石窟寺。《山西通志》，石窟十寺，在大同府治西三十里。元魏建，始神瑞，终正光，历百年而工始完。其寺：一、同升，二、灵光，三、镇国，四、护国，五、崇福，六、童子，七、能仁，八、华严，九、天宫，十、兜率。内有元载所修十二龛。其水又东转，径灵岩南，凿石开山，因崖结构，戴改崖作岩。守敬按：《通鉴》齐建元二年，《注》引此亦作岩。真容巨壮，朱真讹作其，《笺》曰：宋本作真。守敬按：《通鉴》齐建元二年，《注》引此作真。世法所稀。朱稀讹作缔，赵据《通鉴 注》引此文改。戴改作希。守敬按：《魏书 释老志》，沙门昙曜白高宗，于京城西武州塞，凿山石壁，开窟五所，镌建佛像各一，高者七十尺，次六十尺，雕饰奇伟，冠于一世。山堂水殿，烟寺相望，林渊锦镜，缀目新眺。川水又东南流出山。《魏土地记》曰：平城西三十里，武周塞口者也。朱城下衍宫字，赵、戴删。戴删。戴又改周作州。武周塞详前羊水下。自山口枝渠东出入苑，会贞按：此即前羊水下所谓西苑。溉诸园池。会贞按：《魏书 道武帝纪》，天兴二年，凿渠引武周川水注之鹿苑中，疏为三沟，分流宫城内外。即此《注》所云枝渠东出入苑，溉诸园池也。特此但言枝渠，不言凿于天兴时，浑言溉诸园池，不言疏为三沟，分流宫城内外，较《魏书》为略耳。苑有洛阳殿，[一八]守敬按：朱有作囿，《笺》曰，宋本作有。赵、戴改。守敬按：《大典》本、明
抄本并作有。《魏书 阉官 抱嶷传》，嶷为镇西将军、泾州刺史，高祖饯于西郊乐阳殿。乐、洛音同，即此殿也。殿北有宫馆。守敬按：《魏书 明元帝纪》，泰常三年，筑宫于西苑。一水自枝渠南流，会贞按：此一水即武周川水正流。东南出，火山水注之。水发火山东溪，火山详前。东北流出山，山有石炭，火之热同樵炭也。朱同作间，《笺》曰：宋本作同。戴、赵改。守敬按：《大典》本、明抄本并作同。又东注武州川，径平城县南，东流注如浑水。朱东字在南字上，赵同，戴改。又南流，径班氏县故城东，王莽之班副也。赵云：按《汉志》分《注》引《秦地图书》，班氏，莽曰班副。守敬按：此《秦地图书》，非萧何所收之秦地图，盖关中古地志名，故有王莽之县名。阚骃《十三州志》曰：班氏县在郡西南百里，守敬按：前汉县属代郡，后汉因，前汉郡治桑干，此县在西南数百里。至后汉郡治高柳，则县在西南百里也。汉末县废，在今大同县东南。北俗谓之去留城也。如浑水又东南流，注于 水。
 水又东径北平邑县故城南。全、赵移北字于径字上。戴删北字。守敬按：班《志》曰平邑，《续汉志》曰北平邑，并属代郡。郦氏就《后汉》为说，或以下文引赵献侯云云，则当作平邑。然郦氏好奇，每故意错综之，不如仍原文为是。赵献侯十三年，城平邑，守敬按：见《史记 赵世家》。《地理志》朱有曰字，赵同，戴删。属代，王莽所谓平胡也。《十三州志》曰：城在高柳南八十里。
赵据《通鉴 注》，南下增百字，戴增同。会贞按：非也。下文云，高柳在平城东南六十七里，此平邑既在 水之北，以舆图准之，去高柳不过数十里。胡氏引作百八十里，乃误衍百字也。况下之狋氏在 水南，又在北平邑之东，尚止在高柳南百三十里，安得平邑反在南百八十里耶？此亦本无百字之证。北俗谓之丑寅城。
 水又东径沙陵南，守敬按：沙陵在今阳高县南。魏金田之地也，事同曹武邺中定矣。赵云：按邺中定未详。《三国志 注》引《魏略》曰，河北始开，以王修为司金中郎将，陈黄白异议，议不传。而魏武与修书云，初立司金之官，又引遏父陶正，桑弘羊为喻。《续汉书 百官志》曰，本《注》曰，郡国盐官、铁官，本属司农。中兴皆属郡县，迨曹公始置司金中郎将，利权悉归于上矣。[一九]《魏书 食货志》云，世宗延昌三年秋，恒州上言，白登山有银矿，八石得银七两、锡三百余斤，其色洁白，有踰上品。诏置银官，常令采铸。元魏金田之制，殆仿曹氏归权于上之意乎？金田即银矿，《禹贡》，扬州贡金三品。叔治黄白异议，盖舍铜而专言金银也。
 水又东，径狋氏县故城北，朱无又字，赵同，全、戴增。《笺》曰：《汉书》孟康《注》云，狋氏字音权精。守敬按：前汉县属代郡，后汉因，汉末废。在今广宁县西北。王莽更名之曰狋聚也。《十三州志》曰：县在高柳南百三十里，俗谓之苦力干城矣。朱谓作为，戴、赵改。守敬按：《大典》本、明抄本并作谓。
 水又东，径道人县故城南。守敬按：前汉县属代郡，后汉因，汉末废。在今阳高县东南。《地理志》曰：戴删曰字。王莽之道仁也。《地理风俗记》曰：初筑此城，有仙人游其地，故因以为城名矣。守敬按：《汉志》道人县，师古曰，本有仙人游其地，因以为名。本应劭说。今城北有渊，潭而不流，朱流讹作注，赵同，全、戴改。会贞按：《通鉴》秦始皇十六年，《注》引此渊作潭，潭作渊，已讹流为注。故俗谓之为平湖也。《十三州志》曰：道人城在高柳东北八十里，所未详也。守敬按：此四字衍文。上未言道人城在何地，则引《十三州志》正以为据，何得云未详？
 水又东，径阳原县故城南。《地理志》曰：代郡之属县也，守敬按：前汉县属代郡，后汉废。在今西宁县南十里。北俗谓之比郍州城。朱比作北，赵同，戴改。守敬按：黄本作比。[二〇]
 水又东，朱又东下有流又东三字，《笺》曰：宋本无此三字。赵存流字，删又东二字。戴存又东二字，删流字。守敬按：戴是也。阳原水注之，朱作阳水，戴、赵阳上增安字。会贞按：非也。《注》叙北水出县东北，注 水，后 水又东径东安阳县故城北，是此水在东安阳之西，何得云出县东北？据《注》上文，阳原县在此水之西，则水在县东，如水以县得名，则当作阳原水为合。审矣。戴、赵见下有东安阳县，而忘却上有阳原县，臆增安字，失之远矣。若谓阳原县久废，不当云水出其县，不知县废而水未改，名虽故县而《注》云水出其县者甚多也。水出县东北泽中，戴改泽作潭。守敬按：黄本、吴本并作泽。北俗
谓之太拔回水，水自泽东南流注于 水。朱泽讹作原，赵以上云水出县东北泽中，依孙潜校改泽。戴改作潭，并删水字。守敬按：赵是也。又东径东安阳县故城北，守敬按：前汉县属代郡，后汉因，汉末废。后魏复置，曰安阳。《地形志》，永熙中属高柳郡，则郦氏后事，在今蔚州西北。赵惠文王三年，主父封长子章为代安阳君，朱无主父二字。赵云：按《史记 赵世家》章是武灵王子，郦氏误记也。全、戴并增主父二字。此即章封邑，王莽之竞安也。全、赵、戴依《汉志》改作竟安。《地理风俗记》曰：五原有西安阳，故此加东也。《汉志》东安阳，师古曰，阚骃云，五原有西安阳，故此加东也。本应劭说。
 水又东，径昌平县，朱无又字，赵同，戴增。温水注之，水出南坟下，三源俱导，合而南流，东北注 水。朱注作径。赵疑下有脱文，戴改注。守敬按：戴是也，无脱文。
 水又东径昌平县故城北，王莽之长昌也。昔牵招为魏鲜卑校尉，屯此。赵云：按《一统志》，昌平故城在蔚州北，魏太和中置。汉昌平县属上谷郡，今顺天府昌平州界是也。今蔚州乃汉代郡地，汉时，桑干为代郡治，不应上谷之县，反在其西。昌平县是后魏所侨置。《水经注》以为即牵招所屯，非是。《地形志》，平昌郡领昌平县，天平中置，而失太和所置郡县事也。守敬按：《后汉书 注》、《通典》皆言汉昌平在今昌平州东南。北魏之昌平，各地志谓在今昌平州西十七里，而《水
经注》则云， 水又东径昌平县故城北，以王莽之改、牵招之屯并系之，是以汉之昌平在此。又祁夷水亦言谷水出昌平故城南，是汉、魏之昌平，皆在今蔚州北，与诸地志不应。故赵氏谓道元之误。考《魏书 鲜卑传》及田豫、牵招《传》，是时柯比能数犯塞，文帝以牵招为鲜卑校尉，屯昌平，又以田豫为乌桓校尉，并护鲜卑校尉，必当屯居庸关外，方能防御招怀，若在关内，则声援不及。此考之当日之形势，可以意决也。赵氏疑蔚州属代地，不应上谷之县反出其西。今按：上谷与代郡相接，昌平在桑干之南，与上谷之雊瞀最近，未尝不可属上谷也。良由《地形志》过于简略，后人遂未详考，以致两汉、魏、晋之郡县，竟与天平之徙置合而为一，今为详疏之。按：《地形志》东燕州，太和中分恒州东部置燕州，孝昌中陷，天平中，领流民，寄治幽州军都城；[误作宜都。]平昌郡，孝昌中陷，天平中置；[平昌当作昌平。]昌平县，天平中置，有龙泉。所谓燕州者，即《 水注》： 水又东径下洛县故城南，[此下洛即《汉志》之下洛也。]王莽之下忠也。魏燕州，广宁县，广宁郡治，《魏书 穆罴传》，太和十六年除燕州刺史，镇广宁，是也。然则太和所置之燕州，有广宁郡广宁县，孝昌中陷于杜洛周、葛荣，此州郡县皆废。至天平中改为东燕州，移于今昌平州西，所谓寄治幽州军都城也。其昌平郡当与燕州同置于太和，即《 水注》祁夷水又径昌平郡东，魏太和中置，西南去故城六十里。孝昌中陷，与州同废，天平中置，即与州同移于军都城也。其昌平县不云孝昌中陷者，已见州郡，故省文也。即《 水注》所云，灅水又东径昌平县，温水注之，亦即太和中置孝昌中陷者。当郦氏作《注》时，此州郡县皆未废，故皆不称故城。其 水又东径昌平故城北，此则汉之昌平，至魏尚存，故田豫、牵招皆屯此。此城之废，未明何时，余以为即在牵招之后。缘
当魏时，云、代之间，皆为乌丸、鲜卑所陷，两汉郡县，大抵多于关内。故 余水所称又东径昌平县故城南，即《晋志》之昌平所移徙也。魏太和复置昌平于 侧，此县遂并入军都，故《地形志》军都有昌平城，即《魏土地记》所谓蓟城东北一百四十里有昌平城也。至天平中复置昌平于军都，亦因其地旧有昌平故城在迩也。《地形志》虽简略，合之《水经注》自了然。后儒未详考曹魏时云、代之荒废，亦曾覆《地形志》幽州所属郡县有孝昌中陷之文否耶？
 水又东北，径桑干县故城西，又屈径其城北，王莽更名之曰安德也。《魏土地记》曰：代城北九十里有桑干城。守敬按：汉县为代郡治，后汉属代郡，汉末废，在今蔚州西北。城西渡桑干水，守敬按：桑干水即 水，前言 水与桑干水并受通称，是也。去城十里有温汤，疗疾有验。守敬按：《通鉴》，宋泰始元年，魏侍中司徒平原王陆丽治疾于代郡温汤。又升明二年，魏主如代汤泉，即此，在今蔚州北。《经》言出南，非也，盖误证矣。守敬按：《注》言 水先径桑干故城西，又屈径城北，则县在水南，况去城十里有温汤，更可为证。是《经》当言过桑干县北方合，而乃云过县南，其误审矣。魏任城王彰以建安二十三年，伐乌丸，入涿郡，逐北，遂至桑干，朱逐作遂，遂作逐，《笺》曰：宋本作逐北遂至。赵、戴改。会贞按：《大典》本、明抄本并作逐北遂至。《彰传》称桑干去代二百余里，与此《注》上引《魏土地记》代城北九十里有桑干城不合者，《魏土地记》所云代城，即下祁夷水所径之代城，在桑干城南。《彰传》所云代城，指
后汉治高柳之代郡，在桑干城西，非一城也。正于此也。朱正讹作止，全、赵同，戴改。
 水又东流，朱脱 字，又讹作入，《笺》曰：入，宋本作又。赵、戴增改。守敬按：《大典》本、明抄本作并又。祁夷水注之，朱《笺》曰：《周礼》呕夷之川。郑《注》云，呕夷即祁夷，郦《注》滱水云，即呕夷。水出平舒县，守敬按：今名壶流河，出广宁县西三十里莎泉。东径平舒县之故城南泽中。守敬按：汉县属代郡，后汉、魏、晋因。故城在今广宁县西。《地形志》，孝昌中陷，天平中置，属上谷郡，则在郦氏后。上谷郡领平舒、居庸二县，郡治居庸，[见后。]平舒当移置今延庆州境矣。《史记》，赵孝成王十九年，以汾门予燕，易平舒，徐广《集解》引。曰：平舒在代。赵云：《史记 赵世家》，孝成王十九年，赵与燕易土，以龙兑、汾门、临乐与燕，燕以葛、武阳、平舒与赵。《正义》曰，《括地志》云，故葛城，又名西阿城，在瀛州高阳县西北五十里。平舒故城在蔚州灵邱县北九十三里。夫既知葛城在高阳，则武阳、平舒必相去不远。先是，惠文王二十一年，徙漳水武平西，二十七年，徙漳水武平南。《正义》曰，《括地志》云，武平亭今名渭城，在瀛州文安县北七十二里。是时，赵境东逼，故燕以三邑予之易土。葛城废县，今安州治，武阳地阙，平舒今大城县也，汉曰东平舒，属勃海郡。师古曰，代郡有平舒，故此加东，是也。徐广既误证，《括地志》又因之，均为非矣。守敬按：《滱水注》，依城即古葛城。《郡国志》，高阳有葛城，燕以与赵者也。《易水注》，易水径武阳城。燕、赵以长城为界，武阳与长城近，东平舒与赵之武平连壤。又《易水注》，武隧津北对长城门，谓之汾门，下引《史记》易土事。汾
门与武阳、葛城，皆犬牙相错，若代之平舒，且无论其不与武阳葛城接，而赵襄子灭代，《史记》有明文，郦《注》本篇亦详载之。平舒更在代之西，已是赵腹地，何得与赵？徐广之说，实为误证。赵氏脉水多疏，而此条却有见。王莽更名之曰平葆。后汉世祖建武七年，封扬武将军马成为侯国。朱扬讹作阳。赵据《后汉书 马成传》改。戴改同。其水控引众泉，以成一川。《魏土地记》曰：代城西九十里，有平舒城。朱《笺》曰：旧本作有城平舒。会贞按：旧本非也。《通鉴》晋隆安二年，《注》引此作代城西九里有平舒城，九下脱十字，其作平舒城，是也。西南五里，代水所出，东北流，言代水，非也。孙星衍曰：然则又兼代水之名。祁夷水又东北，径兰亭南，又东北，径石门关北，守敬按：《一统志》，隘门关在蔚州西南四十里，石门峪亦曰石门口，两山对峙，中通一线。旧道出中山故关也。又东北流，水侧有故池。按《魏土地记》曰：代城西南三十里有代王鱼池，守敬按：池在今蔚州西南。池西北有代王台，东去代城四十里。祁夷水又东北，得飞狐谷，即广野君所谓杜飞狐之口也。[二一]守敬按：见《史记 郦食其传》。苏林据郦公之说，言在上党，即实非也。如淳言在代，是矣。守敬按：《汉书 文帝纪》后六年，令免屯飞狐，[二二]《注》，如淳曰，在代郡。《史记 文帝纪 集解》亦引如淳曰，在代郡。又引苏林曰，在上党。是如淳与苏林说异。郦氏连称苏林、如淳说而断之，盖据《集
解》文也。而《汉书 郦食其传 注》，如淳曰，上党壶关也。《史记》本传《集解》引如淳说同。如淳不应自相矛盾。以《史记 文帝纪 集解》及此引苏林说证之，今《汉书》本传《注》，《史记》本传《集解》，如淳并苏林之误。晋建兴中，刘琨自代出飞狐口，奔于安次，守敬按：《文选 卢子谅＜答魏子悌诗＞ 注》引《晋中兴书》，石勒攻乐平，刘琨自代飞狐口奔安次。又《寰宇记》飞狐县引《晋中兴书》与此《注》全同。即于此道也。守敬按：《续汉志》上曲阳，《注》引《晋地道记》，自县北行四百二十五里，恒多山坂，名飞狐口。《元和志》，飞狐道自飞狐县北入妫州怀戎县界，即古飞狐口也。飞狐口在今广昌县北二十里，其地两崖峭立，一线微通，迤逦蜿蜒百有余里。《魏土地记》曰：代城南四十里有飞狐关，关水西北流，朱二关字俱作门，《笺》曰：宋本俱作关。赵、戴改。守敬按：明抄本作关。《通鉴》汉高帝三年，《注》引此作蜚狐关。《明志》，飞狐关在广昌县北，即黑石岭堡，与蔚州界。关水在今蔚州西南，已湮。径南舍亭西，又径句璅戴改作琐。亭西，西北注祁夷水。祁夷水又东北流，径代城西。卢植言：初筑此城，板干一夜自移于此，故代西南五十里大泽中，守敬按：故代即下所云故城更名东城者，又即后所云东代。营城自护，结苇为九门，于是就以为治。城圆匝而不方，周四十七里，开九门，更名其故城曰东城。守敬按：《初学记》八，代郡故城，卢植说，初置筑时，方就板干，
夜自移西南五十里大泽中，自设结苇为九门，于是就以为城，周旋七里。今按：在飞狐县界。较此《注》所引为略。又《续汉志 注》引干宝《搜神记》，《御览》一百九十二引《博物志》，亦本卢植为说，而小有异同。会贞按：《御览》一百六十一引卢植《冀州风土记》，此当是其中语。赵灭代赵、戴并云：此下有脱文。全以赵灭代汉封孝文为代王十字为衍而删之，于后雁门水旧代郡治句下增赵灭代三字，王莽之所谓厌狄句上增汉封孝文为代王七字。守敬按：不当删此增彼。赵灭代详《史记 赵世家》，引见后鸣鸡山。汉封孝文为代王。赵云：按前汉代郡治桑干，后汉移治高柳。《汉志》代郡下，应劭曰，故代国，孝文所都。非也。文帝初封代王，都晋阳，徙中都，未尝居代。守敬按：《汉志》代郡及代县下，应劭并云故代国，无孝文所都之说。惟《明一统志》云，文帝封代王时居此，赵氏属之应劭，盖记忆之误耳。梅福上事曰：代谷者，谷中之地，朱此四字错入北塞在其北下，今移。恒山在其南，守敬按：恒山在上曲阳，详《滱水注》。北塞在其北，守敬按：《史记 蒙恬传》，筑长城，因地形用制险塞，起临洮，至辽东。此北塞盖谓长城也。上谷在东，守敬按：上谷郡治沮阳，详后清夷水下。代郡在西，守敬按：前汉代郡治桑干，后汉治高柳，说见后。此数语《汉书 梅福传》不载，而其上书有孝文起于代谷之说，此必是某家《汉 注》文，而颜师古删之。郦《注》又脱注家之名，遂成为梅福之语矣。是其地也。王莽更之曰厌狄亭。守敬按：上文但言代城，不言代县，此谓王莽更之曰厌狄亭，是以代城为即代县故城也。前汉县属代郡，后汉因，魏、晋为郡
治，后汉废，在今蔚州东二十里。《魏土地记》曰：城内有二泉，一泉流出城西门，朱泉作源，下同。赵亦同，戴改。一泉流出城北门，二泉皆北注代水。赵云：按代城今蔚州治也，东城今蔚州东二十里之代王城也。城内有泉二，东西分流，与道元说合，是此文当在东城之下，恐后来传写倒错耳。会贞按：《明一统志》云，代王城在蔚州东二十里，则东城更在东。此书叙代城内有二泉，不误。赵氏误以为代城即今蔚州治，东城在州东二十里，故疑传写有差耳。至《注》上以《魏土地记》言代水为非，此又称代水，乃郦氏故错综其词。如《济水注》先言阳邱城世谓之章邱城，非也。后又云，杨绪沟水径章邱城，与此一例。祁夷水又东北，热水注之。水出绫罗泽，今名暖泉，在蔚州西三十里绫罗里，其水夏凉冬暖。泽际有热水亭。其水东北流，注祁夷水，又东北，戴又上增祁夷水三字。谷水注之，水出昌平县故城南，朱脱水字，赵、戴增。又东北入祁夷水。祁夷水右会逆水，[二三]水导源将城东，西北流径将城北，在代城东北一十五里，疑即东代矣，而尚传将城之名。赵云：按《魏书 李元护传》，叔恤为东代郡太守，盖太和迁洛以后，以平城为代郡，故以汉代郡之代县为东代。《地形志》，代郡，秦置，孝昌中陷，天平二年置，领平城、太平、武周、永固四县，而无东代郡。且后魏时，代郡又属肄州，《本纪》太和十一年，肄州之代郡民饥。《灵征志》，神 二年，白鹿见代郡倒刺山，皆故代县地，而志又缺，则知所遗多矣。此下各本有卢植曰此城方就而板干自移十二字，系重文，全氏删之，是也。赵、戴存此十二字，非也。应劭曰：城
徙西南，去故代五十里，故名代曰东城。守敬按：当作故名曰东代城，上文疑即东代，谓此也。或传书倒错，会贞按：将城在代城东北十五里，而应劭谓代城去故代五十里，故以为倒错，然上引卢植说，已云城移于故代西南五十里，此又另就应劭言之，盖故以示博。情用疑焉，而无以辨之。逆水又西，注于祁夷之水，赵西下增流字，下云，逆之为名以西流故也，可证。逆之为名，以西流故也。祁夷水东北径青牛渊，会贞按：今名莲花池，在蔚州东北六十里，周一百五十步，中栽荷莲，与《注》言水多莲藕相应。水自渊东注之。耆彦云，[二四]有潜龙出于兹浦，形类青牛焉，故渊潭受名矣。潭深不测，而水周多莲藕生焉。祁夷水又北，径一故城西，西去代城五十里，又疑是代之东城，而非所详也。又径昌平郡东，魏太和中置，西南去故城六十里。守敬按：《地形志》，东燕州有昌平郡，云孝昌中陷，天平中置。在今昌平州，非此地。盖太和中置燕州于下洛，并置平昌郡以属之，至天平中，复置东燕州，亦移置郡于东也。观所领有昌平县，郡仍当作昌平，今本《魏志》讹倒耳。此所云故城，谓前昌平县故城也。郡在故城东北六十里，则在今蔚州东北。又北，连水赵云：按黄氏本作莲水，非。入焉，水出雊瞀赵云：按孟康曰，音句无。师古曰，雊音工头反，瞀音莫豆反。县东，西北流，径雊瞀县故城南，守敬按：汉县属上谷郡，后汉、魏因。《一统志》，晋废。在今蔚州东北百里。又西径广昌城南，赵云：《寰宇记》
蔚州飞狐县下，引《水经》云，广昌县南有古板殿城，今本无之。按《北史 魏纪》，明元帝永兴四年八月壬子，幸西宫，临板殿，大飨羣臣，即是处也。守敬按：《寰宇记》引《水经》，明言广昌县有板殿城，则当载于《巨马水注》广昌县下，不当载于此广昌城下。又《北史》言明元帝幸西宫，临板殿，则板殿当是西宫之殿名，况大飨羣臣，尤在宫中之明征。广昌之板殿城，去魏宫远矣，又不在西。赵氏牵涉皆误。此城在雊瞀城之西，是当时土俗之称，于古无征，故郦氏下文引《魏土地记》、《十三州记》以辨之。《魏土地记》曰：代南二百里有广昌城，南通大岭，即实。朱实作此，赵同，戴改。非也。守敬按：广昌县故城在代之南，尚不逾百里，若言二百里南通大岭，则至倒马关矣，在雊瞀之南数百里，连水何能径其城？故郦氏驳之。《十三州记》曰：平舒城平舒县详前。东九十里有广平城，疑是城也，寻其名状，忖理为非。守敬按：郦氏以《魏土地记》之说为非，而又引《十三州志》所指之城在东平舒东九十里，与雊瞀连水近矣，故疑是此城，而城在四山之中，又不名广昌而名广平，故云忖理为非。又西径王莽城南，守敬按：此城无考。又西，到剌山水注之，水出到剌山西。守敬按：《魏书 灵征志》，神 三年，白鹿见于代郡倒剌山。《元和志》，倒剌山在兴唐县东七十里，亦号雪山，俗传灵仙所居，与五台山略等。兴唐县即今蔚州治，今有金河在州东，正出倒剌山西，即倒剌山水也，此《注》作到，与各书作倒异。山甚层峻，未有升其巅者。朱巅作岭，[二五]赵、戴改。守敬按：《旧志》雪山高五百丈，周六里。《魏土地记》曰：代城东五十里有到剌山，山上有佳大黄也。赵云：按《寰宇
记》云，出椒、大黄。守敬按：《元和志》飞狐县下云，出佳大黄，与此《注》同。其水北流，径一故亭东，城北有石人，故世谓之石人城。西北注连水，又北，戴又上增连水二字。径当城县故城西。守敬按：汉县属代郡，魏、晋[《晋志》当误富。]因，后废，在今蔚州东北。高祖十二年，周勃定代，斩陈豨于当城，会贞按：此从《汉书 高帝纪》。《史记》作樊哙别将兵定代，斩陈豨当城。即此处也。应劭曰：当桓都山作城，故曰当城也。会贞按：《括地志》引《十三州记》，当城在高柳东八十里，县当常山，故曰当城。《汉志》当城，颜《注》引阚骃作当桓都山作城，故曰当城。桓为恒之误，恒山即常山，都字衍。此《注》文同，亦衍都字，应劭当阚骃之误。或应劭本有此说而阚氏本之。《太典》本原无都字。又径故代东，而西北流注祁夷水。祁夷水西有随山，山上有神庙，谓之女郎祠，方俗所祠也。祁夷水又北，径桑干故城东，而北流注于 水。《地理志》曰：祁夷水出平舒县北，至桑干入治，是也。朱治讹作 。全云：按郑康成注《职方》，误以呕夷为祁夷，而颜师古从之，不知《班志》已自了然。盖呕夷，滱水也，故于滱河之下大书曰，并州川，则其为呕夷水无疑矣。入 ，今本《汉书》作入沽，盖误字也，当作入治。守敬按：此 字当作治，后文于延水引《汉志》作入治，是郦未尝以治水作 水，必浅人见此是《 水》篇，上下文皆作入 ，遂妄改治为 ，今订。
 水又东北径石山水口，水出南山，北流径空侯城东。《魏土地记》曰：代城东
北九十里，有空侯城者也。朱无者字，赵据黄本增，戴有。会贞按：《大典》本、明抄本并有者字。其水又东北流，注 水。
 水又东，径潘县故城北，朱潘下衍城字，赵、戴删。全改潘为瀵，云：《汉志》、《续志》、《魏志》皆作潘。师古注《汉志》，且从而实其音，是其为潘无疑矣。独胡三省曰，据《水经》则潘当作瀵。予考今《水经  水》篇，皆作潘，无从审正，而胡氏所言必非无据。及读《河水》篇《注》引皇甫士安曰，舜都蒲坂，或言在平阳及瀵，乃恍然曰，得之矣。六朝人言舜都广宁，故拓跋祭舜于广宁，即瀵也。是皇甫士安时，尚未误以《汉志》之瀵为潘，而师古时则已误矣。非精核如胡氏，安能发此隐伏之讹于千年之后，而惜其说之未畅，读《水经》者多未及此也，故特申之。守敬按：《方舆纪要》云，《水经注》潘当作瀵，知顾氏已为胡氏所惑，然实误也。辨见《河水》篇。前汉县属上谷郡，后汉因，晋属广宁郡。《寰宇记》，后魏孝昌中废，在今保安州西南七十里。东合协阳关水，水出协溪。《魏土地记》曰：下洛城下洛县详下。西南九十里，有协阳关，守敬按：关在今保安州西南。关道西通代郡。守敬按：《通典》飞狐口在飞狐县北，即《汉志》之飞狐道，通妫川郡怀戎县，此协阳关在唐怀戎县地，杜氏称飞狐道通怀戎县，盖即道元所云关道西通代郡矣。其水东北流，历笄头山。阚骃曰：笄头山在潘城南。守敬按：在今保安州西南。即是山也。守敬按：《寰宇记》引《隋图经》，笄头山有温泉，能治百疾。此《注》不载笄头温泉，而后叙桥山
下之温泉，能治百疾，然则《隋图经》殆误以桥山为笄山欤？又北径潘县故城，左会潘泉故渎。渎旧上承潘泉于潘城中，会贞按：《括地志》，妫水源出妫州城中。《辽志》，可汗州本汉潘县，有妫泉在城中，即潘泉也。或云，赵作曰。舜所都也。会贞按：皇甫谧说，引见《河水注》。《魏土地记》曰：下洛城西南四十里有潘城，城西北三里有历山，山上有虞舜庙。会贞按：《魏书 本纪》太祖天兴三年，幸涿鹿，遣使者以太牢祠帝舜庙。太宗神瑞二年至广宁，登历山，祭舜庙。高祖太和十六年祀虞舜于广宁，则历山之舜庙，魏当列在祀典。故《魏土地记》特载之。《御览》四十五、《寰宇记》七十一并引《后魏舆地图风土记》，[二六]潘城西北三十里有历山，形似覆釜，故以名之，其下有舜祠，即此所引《魏土地记》，而述历山较详，盖郦氏有删节。惟云其下有舜祠，与此作山上有庙异。考《括地志》，妫州城北有历山，山上有舜庙，与此称山上合。则《御览》、《寰宇记》作山下，误也。又《括地志》云，釜山在妫州怀戎县北三里，山上有舜庙。盖本《魏土地记》，谓釜山即历山，故亦云山上有舜庙。若釜山别是一山，则为黄帝合符之所，不得有舜庙矣。《一统志》分釜山、历山为二，失之。山在今保安州西南。《十三州记》曰：广平城城见上连水下。东北一百一十里，有潘县。《地理志》曰：王莽更名树武。其泉从广十数步，东出城，注协阳关水。雨盛则通注，阳旱则不流，惟洴泉而已。朱《笺》曰：洴音扶经反，《庄子》所谓洴澼絖是也。会贞按：《唐韵》，洴，薄经切。《集韵》，旁经切。《庄子 逍遥游》世世以洴澼絖为事，《注》，絖，絮也，洴澼絖
者，漂絮于水上。此云洴泉，盖以洴澼拟泉之状也。关水又东北流，注于 水。
又东，径雍洛城南。戴又上增 水二字。《魏土地记》曰：下洛城西南二十里，[二七]有雍洛城，会贞按：在今保安州西。桑干水在城南东流者也。
 水又东，径下洛县故城南，守敬按：两汉、魏县作下落，属上谷郡，晋作下洛，为广宁郡治，在今保安州西。王莽之下忠也。魏燕州广宁县，广宁郡治。赵云：按《地形志》无此文。盖孝昌后已废省矣。《魏书 穆罴传》，太和十六年，除燕州刺史，镇广宁，即此。守敬按：晋已置广宁郡，魏盖因晋旧，而改下洛县为广宁也。《地形志》，东燕州，太和中，分桓州东部置燕州，孝昌中陷，天平中领流民置，寄治幽州军[原误宜。]都城。是魏之燕州本治此，孝昌中始陷废。郦氏作《注》时，未废也。至天平中寄治军都，因移而东，改称东燕州，则郦氏后事矣。魏之燕州，明见《地形志》，惟未及广宁郡、县耳。《魏土地记》曰：去平原五十里，朱作平城。会贞按：当作平原。魏侨置平原郡，见后涿水下，即《魏土地记》所指。若平城去此数百里，何止五十里？盖本作平原，浅人第见前有平城，而不审后有平原郡之文，遂妄改之，今订。城南二百步有尧庙。会贞按：《魏书 本纪》太祖天兴三年幸涿鹿，遣使者以太牢祠帝尧庙。
 水又东，径高邑亭北，朱脱又东以下七字，戴增，赵据黄本增。守敬按：《大典》本、明抄本并有此七字。又东径三台北。
 水又东，径无乡城北。《地理风俗记》曰：燕语呼毛为无，朱毛作亡。赵云：按亡与无同。《诗》，何有何亡，可证也。《佩 集》，河朔谓无曰毛。《后汉书 冯衍传》，饥者毛食，章怀《注》云，按衍《集》毛字作无，今俗语犹然者，或古亦通乎？无乡似旧俗呼为毛乡，郦故引《地理风俗记》之文以释之，不然，亡、无音义并同，何须说得？戴依改作毛。今改宜乡也。赵云：按《地形志》，东燕州，太和中分恒州东部置，孝昌中陷，天平中领流民置，寄治幽州宜都城，即宜乡也。守敬按：《地形志》之宜都城，乃军都城之误，即 余水之军都县，在今昌平州西，去此甚远。此无乡城在 水南，不过乡城之名，并非县城，在今保安州南，与军都毫不相涉。赵氏既不知宜都为军都之误，又以宜都为宜乡。水道既隔，方位全乖。赵氏又疑旧俗呼无乡为毛乡，然郦氏未明言，则以燕语为鹘突矣。余谓今改宜乡，实是毛乡之误，戴氏亦未悟此，甚矣思误书之难也。
 水又东，朱此下衍径字，全、赵、戴删。温泉水注之。水上承温泉于桥山下。《魏土地记》曰：下洛城东南四十里有桥山。山下有温泉，朱句首脱山字，赵、戴增。守敬按：《通鉴》宋元嘉五年，《注》引此有山字。《魏书 本纪》太宗神瑞二年，幸涿鹿，登桥山，观温泉。泰常七年如广宁，幸桥山。世祖神 三年幸广宁，临温泉，作《温泉之歌》。《隋志》，怀戎有桥山。《辽志》，可汗州有桥山温泉。《明一统志》谓乔山在保安州西南一百二十里，误，当在州南，泉正在州南十五里也。泉上有祭堂。守敬按：《魏书 文成帝纪》，太安四年幸广宁温泉宫，疑即祭堂也。雕檐华宇，被
于浦上，石池吐泉，汤汤其下，炎凉代序，是水灼焉无改，能治百疾，是使赴者若流。朱赴作越，全、赵、戴改。守敬按：《通鉴》宋元嘉五年，《注》引此作赴。池水北流入于 水。
 水又东，左得于延水口。水出塞外柔玄镇西，长川城南小山，朱柔讹作子。赵改，云：柔玄镇乃魏六镇之一。胡三省《通鉴 注》，柔玄镇城汉且如县西北塞外，魏太和十八年，如柔玄镇即此。《方舆纪要》云，孝昌初，柔玄镇民杜洛周反于上谷，围燕州。镇盖与上谷接境。会贞按：柔玄镇城在今蒙古察哈尔旗东南，[二八]长川城亦在其地。《魏书 道武帝纪》天兴二年，命诸将袭高车，常山王遵等从东道出长川。又天赐三年九月，度漠北，南还长川，是也。于延水今出边外曰东洋河。即修水也。朱此四字在下修水又东南径马城县句上，庞氏移此，是也。《山海经》曰：梁渠之山，无草木，多金玉，修水出焉。守敬按：《北次二经》文。东南流径且如县故城南。应劭曰当城，当城详本篇连水下。西北四十里有且如城，故县也。守敬按：此当是应劭《地理风俗记》之文。前汉县属代郡，后汉废，在今天镇县北塞外。代称不拘，名号变改，校其城郭，赵依黄本改城作程。会贞按：明抄本亦作程。但程郭字连举稍未合，故戴从朱。相去远矣。会贞按：《注》言修水东南径且如县故城南，又东南径马城县故城北，则且如在马城之西北，应说当是马城西北四十
里有且如城，传抄者误为当城。故钱坫斠注《汉志》引应说，直改作马城。郦氏亦知当城去且如甚远，而未觉当城为马城之误也。《地理志》曰：中部都尉治。朱此下有于延水出县北塞外即修水也十二字，庞氏以于延水出县北塞外八字为衍文，而移即修水也四字于上。修水又东南径马城县故城北。《地理志》曰：东部都尉治。《十三州志》曰：马城在高柳高柳详后雁门水下。东二百四十里，守敬按：前汉县属代郡，后汉因，汉末废。在今怀安县西北。俗谓是水为阿头。朱作河头，下同。守敬按：《寰宇记》蓟县下引《隋图经》，于延水俗谓为阿头河。赵改河头作阿头，是也。但赵不云以《寰宇记》校，此或二梁所为。阿头出戎方，土俗变名耳。又东径零丁城南，守敬按：城在今万全县西。右合延乡水。水出县西山，守敬按：今名西洋河，出天镇县北塞外。东径延陵故城北。《地理风俗记》曰，当城会贞按：此当城亦马城之误。西北有延陵乡，故县也，守敬按：前汉县属代郡，后汉废，在今天镇县北。俗谓之琦城。朱作俗指谓之琦城川，全删指字，戴删川字，是也。又东径罗亭，又东径马城北。全、戴改北作南。会贞按：全、戴盖以上修水径马城北，故谓延乡水径马城南也。然二水俱径其北，有何不可，《注》中如此者不少，则北字非讹。又东注修水，又东南，于大宁郡北，朱《笺》曰：于，宋本作流。赵云：按于字不误。守敬按：《大典》本、明抄本并作于。郡详后雁门水下。右注雁门水。《山海经》曰：雁门之水，
出于雁门之山，雁出其闲，在高柳北，高柳在代北。会贞按：《北山经》，敦水西流，注于雁门之水。《北次二经》，修水东流，注于雁门。知必别叙雁门之水。盖即此《注》所引《山海经》说也。今本无之，其为脱漏无疑，当据此补之。至《海内西经》云，雁门山，雁出其闲，在高柳北，高柳在代北。盖自雁门山以下与此文同耳。《经》各篇复叙者甚多也。[二九]赵据《郡国志 注》引《山海经》，雁门者，雁飞出于其门。谓闲字误，改作门。戴改同。守敬按：《初学记》三十引《经》亦作门，而今《经》作间，与此同。《事类赋注》十九引亦同，当存原文为是。又朱作代中，为代北之误，详下。《明志》，阳和卫北有雁门山，雁门水出焉。山在今阳高县西北，有南洋河，出西北边外，即雁门水也。其山重峦 巘，霞举云高，连山隐隐，东出辽塞。守敬按：《史记 秦始皇本纪》，北据河为塞，并阴山，至辽东。其水东南流，径高柳县故城北，旧代郡治。守敬按：汉县属代郡，后汉为郡治，汉末废。阎若璩曰，《水经注》言旧代郡治高柳，谓东汉也。秦时亦治高柳，与东汉同，与西汉异。观西汉西部都尉治高柳，不为郡守治可知。又曰，张守节云，飞狐县北百五十里有秦、汉故郡城。飞狐，汉广昌县地，则汉代郡治广昌县，秦亦尔。上云治高柳者，恐误。按：汉广昌之北数十里为代县，代县之北为当城、东安阳二县，二县之北为桑干县。广昌县不得有北百五十里之地。惟桑干县则在广昌北，约有百五十里，而《班志》代郡之县，以桑干居首。《一统志》谓前汉代郡治，然则张守节所云秦、汉代郡城，殆即桑干城矣。而张守节不云郡治桑干县者，以桑干已废于三国也。其地在边外，唐时无可指证。故张守节云，在飞
狐县北一百五十里也。阎氏谓秦、汉代郡治广昌，误矣。秦始皇二十五年，虏赵王嘉，以为郡。[三〇]朱作秦始皇二十三年虏赵王迁国以为郡，《笺》曰：当作以国为郡。赵、戴改。会贞按：《汉志》代郡，秦置，不言置于何年。《史记 始皇本纪》，十九年，王翦、羌瘣尽取定赵地东阳，得赵王。《索隐》云，赵王迁也。是虏迁在十九年，非二十三年，且迁都邯郸，秦虏迁，置邯郸郡，此不得谓虏迁以为代郡。据《赵世家》，秦既虏迁，赵立嘉为王，王代六岁，秦进兵破嘉，遂灭赵以为郡。《六国表》，嘉六年当始皇二十五年，[《本纪》及《表》并载是年虏嘉。]则此当作始皇二十五年虏赵王嘉以为郡，今订。全氏知原文不合，改以国为郡四字，作赵公子嘉据代称王，秦灭嘉以为郡十四字，而上句仍沿秦始皇二十三年虏赵王迁之误。王莽之所谓厌狄也。建武十九年，世祖封代相堪为侯国。昔牵招斩韩忠于此处。朱《笺》曰：《魏志》，牵招字子经，太祖辟为从事，遣诣柳城，在峭王大会坐上，以韩忠为公孙康使者，擅拜峭王为单于，捉忠头，顿筑，拔刀欲斩之。峭王惊怖，徒跣抱招，以救请忠。[三一]赵云：按《巵林》曰，《魏志 牵招传》，韩忠之头，非断子经之手，《注》误也。又传称遣诣柳城，《地理志》，高柳属代郡，柳城属辽西，相去远矣，善长又误。城在平城东南六七十里，赵作六十七里。守敬按：在今大同县东南。于代为西北也。守敬按：此句因驳《山海经》高柳在代北之文，谓高柳于代，不在北而在西北也。观此益足征《注》代中为代北之误。雁门水又东南流，屈径一故城，背山面泽，北俗谓之叱险城。雁门水又东南流，屈而东北，积而为潭。其陂斜长而不方，东
北可二十余里，广一十五里，会贞按：《魏书 序纪》昭皇帝分国为三部，一部居代郡之参合陂北，此陂与参合近，疑即参合陂也。蒹葭藂生焉。朱藂作兰，《笺》曰：一作丛。全、赵改，戴作藂。敦水注之。其水导源西北少咸之山南麓，朱其讹作导，《笺》曰：当作其。戴、赵改。戴之山乙作山之。守敬按：明抄本作其。敦水自少咸山南麓，东径参合城南，则出参合城西，少咸山当在今阳高县之西。东流径参合县故城南。《地理风俗记》曰：道人城道人县详前。北五十里，有参合乡，故县也。守敬按：前汉县属代郡，后汉废，在今阳高县东北。敦水又东，水注之，水出东阜下，[三二]西北流径故城北，俗谓之和堆城。又北合敦水，乱流东北注雁门水。故《山海经》曰：少咸之山，敦水出焉，东流注于雁门之水。守敬按：《北山经》文。郭景纯曰：水出雁门山间，谓斯水也。雁门水又东北，入阳门山，谓之阳门水，守敬按：《寰宇记》引《隋图经》作羊门水，羊、阳音同。与神泉水合。朱脱水合二字，全、赵、戴增。水出苇壁北，水有灵焉。及其密云不雨，阳赵作旸。旱愆期，多祷请赵作请祷。焉。水有二流，世谓之比连泉。一水东北径一故城东，世谓之石虎城，而东北流注阳门水，又东径三会亭北，守敬按：《魏书 明元帝纪》，泰常八年七月，幸三会屋侯泉。侯泉盖即此神泉，三会屋亦即此三会亭也。又东径西伺道城北，又东，托台谷水注之。水上承神泉于
苇壁北，东径阳门山南托台谷，谓之托台水。会贞按：今怀安县南有托台水，非此《注》之托台水也。此托台水在今天镇县西南。汲引泉溪，浑涛东注，朱浑讹作泽，又重一泽字，戴、赵改删。守敬按：明抄本作浑。行者闲一十余渡，东径三会城南，即三会亭。又东径托台亭北，又东北径马头亭北，东北注雁门水。雁门水又东径大宁郡北，守敬按：郡在今怀安县东北。魏太和中置。守敬按：《地形志》无此郡，当是孝昌中陷，天平中未复置，故《地形志》不载。有修水注之，即《山海经》《北次二经》所谓修水东流注于雁门水也。《地理志》有于延水，守敬按：《汉志》代郡且如县，于延水出塞外。而无雁门、修水之名，《山海经》有雁门之目，而无说于延河，守敬按：下文屡称延河，则于延水又有延河之名。赵云，按《汉志》雁门郡疆阴县，诸闻泽在东北，而是泽竟无闻焉。会贞按：赵说宜载于前如浑水旋鸿池之下，不当载此。缘汉疆阴县在平城县之北，皆雁门郡地，而此上所叙且如、马城、延陵、高柳、参合诸县，则汉代郡之属县也。自下亦通谓之于延水矣。水侧有桑林，故时人亦谓是水为藂桑河也。斯乃北土寡桑，至此见之，因以名焉。于延水又东径罡城南。全、戴罡作冈，下同。守敬按：城在今怀安县东北。按《史记》，《蔡泽传》蔡泽，燕人也，谢病归相印，朱印作秦，全、赵、戴同。守敬按：《泽传》，谢病请归相印，此秦字是印字之误，今订。号罡成君，守敬按：《史记》作纲成，《国
策》又作刚成。疑即泽所邑也。全云：泽受纲成之封于秦，其时燕未亡，不得以燕地封泽。《续志》系纲成于东郡，而刘昭疑之，可见其地之无考矣。乐史曰，许州许昌县有刚成，泽所封。守敬按：是时许昌亦非秦境，以蔡泽燕人度之，或是时已有遥封，当与魏冉之封同，仍以郦说为优。世名武罡城。于延水又东，左与宁川水合，水出西北，守敬按：《魏书 道武帝纪》，登国二年，幸宁川。其水当在今万全县之西。东南流径小宁县故城西，东南流，注于延水，又东，朱脱径小宁县故城西东南流注于延水又东十六字，赵据黄本增，戴有。守敬按：《大典》本、明抄本并有此十六字。径小宁县故城南，《地理志》宁县也，守敬按：前汉县属上谷郡，后汉、魏因。《一统志》，晋省。即今万全县治。西部都尉治，王莽之博康也。《魏土地记》曰：大宁城西二十里有小宁城。会贞按：此大宁城谓下广宁县城，非上大宁郡城也。大宁郡城在宁县之西南，广宁县城则在宁县之东。盖旧以广宁县为大宁，以宁县为小宁，故《魏土地记》载两城，直以小宁城、大宁城名之。而郦氏叙两县，亦以小宁县故城、大宁县故城称之。昔邑人班邱仲赵云：按乐史曰，班或作瑕。守敬按：《列仙传》作瑕邱，本复姓。居水侧，卖药于宁，百余年，人以为寿，后地动宅坏，仲与里中数十家皆死，民人取仲尸守敬按：《列仙传》作民入取仲尸。《寰宇记》作人有孔氏入取仲尸，则此人当入之误。弃于延水
中，收其药卖之。仲被裘从而诘之，守敬按：《列仙传》作仲披裘而从，诣之取药。此人失怖，朱此讹作北，《笺》曰：疑作此。守敬按：《寰宇记》作此。叩头求哀。仲曰：不恨汝，故使人知我耳。守敬按：《列仙传》无不字、故字，仙人逃名，原书是也。去矣。后为夫余王驿使来宁，北方人谓之谪仙也。全、赵、戴改北作此，守敬按：《寰宇记》亦作北。于延水又东，黑城川水注之。水有三源，出黑土城西北，奇源合注，总为一川，守敬按：《新唐志》，檀州下有镇远军，故黑城川也。其川在今密云县北，非此水。此水今名清水河，出张家口边外。东南径黑土城西，又东南流，径大宁县西，而南入延河。延河又东，径大宁县故城南。《地理志》云广宁也，守敬按：前汉、魏县属上谷郡，后汉、魏因。《一统志》，晋省。在今宣化县西北。王莽曰广康矣。《魏土地记》曰：下洛城西北百三十里，朱脱城字，赵、戴删。有大宁城。于延水又东南，径茹县故城北，守敬按：前汉县属上谷郡，后汉废。在今宣化县西南。王莽之谷武也，世谓之如口城。《魏土地记》曰：城在鸡鸣山山详下。西十里，南通大道，西达宁川。宁川详下。于延水又东南，径鸣鸡山西。《魏土地记》曰：下洛城东北三十里有延河，《方舆纪要》引此，延上有于字。东流，北有鸣鸡山。守敬按：《御览》四十五引《隋图经》，鸣鸡山在怀戎县东北，本名磨笄山。昔赵襄子杀代王，其夫人曰，代已亡矣，吾
将何归？遂磨笄于山而自杀。代人怜之，为立祠焉，因名其山为磨笄山。每夜有野鸡羣鸣于祠屋上，故亦谓为鸣鸡山。《史记》曰：赵襄子杀代王于夏屋而并其土。襄子迎其姊于代，其姊，代之夫人也。至此，曰：代已亡矣，吾将何归乎？遂磨笄于山而自杀。守敬按：《史记 赵世家》，赵襄子北登夏屋，使人击杀代王，遂兴兵平代地。其姊闻之，泣而呼天，磨笄自杀。代人怜之，所死地名之为磨笄之山。与郦氏所引《史记》大异，疑所引非《史记》之文，依他书所载，误为《史记》也。代人怜之，为立祠焉，因名其山为磨笄山。朱其下有脱文，《笺》曰：疑脱地字。赵依孙潜校，增山字。戴增同。每夜有野鸡羣鸣于祠屋上，故亦谓之为鸣鸡山。《魏土地记》云：会贞按：上引《魏土地记》当至故亦谓之为鸣鸡山句止，此重引《魏土地记》云上当有又字。代城东南二十五里有马头山，山详下。其侧有锺乳穴。赵襄子既害代王，迎姊。姊，代夫人。夫人曰：以弟慢夫，非仁也；以夫怨弟，非义也。磨笄自刺而死，会贞按：《列女传》[《贞顺》]，襄子击杀代王，迎其姊赵[当作代。]夫人，夫人曰，以弟慢夫，非义也，以夫怨弟，非仁也，自杀于磨笄之地。为《魏土地记》所本，而与此非仁、非义互异。使者自杀。民怜之，为立神屋于山侧，因名之为磨笄之山，未详孰是？守敬按：《魏书 文成帝纪》，和平元年，葬昭太后于广宁鸣鸡山。《皇后传》，葬于广宁磨笄山，俗谓之鸣鸡山。《隋图经》，磨笄山在怀戎县。[《事类赋注》七引。]
《通典》，怀戎县鸣鸡山，本名磨笄山。《寰宇记》，鸣鸡山在县东北七十里，本名磨笄山，即《魏土地记》前一说也。《括地志》，磨笄山在飞狐县东北百五十里，以马头山当之。《史记 正义》以为据。《元和志》、《寰宇记》，飞狐县下亦载磨笄山，即《魏土地记》后一说也。《魏土地记》，郦氏仍两采之，不加臆断，至为矜慎。乐史亦然。明尹耕《磨笄山辨》，则谓鸣鸡山在上谷境马头，近代城，以马头为磨笄。《一统志》从之。鸣鸡山，辽、金、明诸《志》，已讹为鸡鸣山，[《辽志》分磨笄、鸡鸣为二山。]今磨笄山在宣化县东南，马头山在今蔚州东南三十里。于延水又南，径且居县故城南，守敬按：前汉县属上谷郡，后汉废。今宣化县东六十里。王莽之文居也。赵云：按《汉志》是久字，旧作文，非。其水东南流注于 水。《地理志》曰：于延水东至广宁入治，非矣。赵、戴并依《汉志》改治作沽，以为于延水本入治，郦氏必是驳入沽之讹，故反改治作沽。会贞按：全、赵、戴皆未得郦氏之意。郦氏谓于延水径广宁故城南，又径茹县故城北，又径鸣鸡山西，又径且居故城南，而后注于 水。是《汉志》当云于延水至且居入治，不当云至广宁入治，乃驳广宁二字，非驳治字也。今本《汉志》讹治为沽，[又脱广字。]赵、戴遂误会妄改，不知至广宁入沽，非，至广宁入治，亦非也。段氏《说文 注》已见及，今更详疏之。
又东过涿鹿县北。
涿水出涿鹿山，守敬按：《史记 五帝本纪 集解》引服虔曰，涿鹿，山名，在涿郡。张晏曰，涿鹿
在上谷。《索隐》，或作浊鹿，古今字异耳。按：《地理志》，上谷有涿鹿县，然则服虔云在涿郡者，误也。《隋志》，怀戎县有涿水。《通典》，怀戎有涿鹿山、涿水。《括地志》谓山在怀戎东南五十里。则在今保安州东南。《方舆纪要》云，山在州西南九十里，涿水出焉，非也。世谓之张公泉。东北流，全、赵东上增又字。径涿鹿县故城南，守敬按：前汉县属上谷郡，后汉、魏因。晋属广宁郡。《一统志》，后魏末省。在今保安州东南。王莽所谓褫陆也。赵云：《汉志》，褫作抪，音如抪徧九州岛之抪。戴改作抪。守敬按：王绍兰《说文段注订补》曰，褫、抪皆误字，其字当作●。《楚语》曰，日月会于龙●。《东京赋》，龙●，注音斗。贾逵曰，●，龙尾也。合以《说文》，涿，流下滴也，从水豖声。明龙●为龙尾流下滴也。涿音如笃，●音如斗，声之递转。故王莽以●声近涿，陆声近鹿，改涿鹿为●陆。其实●陆即涿鹿也。抪、褫皆形近致误。钱大昕亦谓《东京赋》之●，当为涿字。黄帝与蚩尤战于涿鹿之野，而邑于涿鹿之阿，朱作留其民于涿鹿之河。守敬按：《五帝本纪》是而邑于涿鹿之阿，今订。即于是也。朱是下有处字，赵同，戴删。守敬按：《大典》本、明抄本无处字。其水又东北与阪泉合，朱阪讹作陂，《笺》曰：一作阪，下同。水导源县之东泉。朱水上有其字，全、赵同，戴删。会贞按：《巨马水注》叙八丈沟水，称水出安次县东北平地泉，与此一例。《魏土地记》曰：下洛城东南六十里，有涿鹿城，城东一里有阪泉，泉上有黄帝祠。守敬按：《晋太康地理志》云，
涿鹿城东一里有阪泉，上有黄帝祠，引见《史记 五帝本纪 正义》，为《魏土地记》所本。《括地志》，阪泉今名黄帝泉，在妫州怀戎县东五十六里，出五里至涿鹿东北，与涿水合。《御览》一百九十三引《郡国志》谓黄帝泉枯而不流，盖偶枯耳。今保安州矾山堡西南十里有七旗里泉，即阪泉也。《续汉志》涿鹿，《注》引《帝王世纪》曰，有黄帝祠。《魏书 明元帝纪》，神瑞二年，幸涿鹿，使使者以太牢祠黄帝庙。泰常七年，幸桥山，遣使者祠黄帝庙。《宣镇志》，黄帝庙在桥山，后魏天兴中建。则魏时阪泉、桥山并有黄帝庙矣。《晋太康地理记》曰：阪泉，亦地名也。守敬按：《史记 五帝本纪 集解》，服虔曰，阪泉，地名。此《太康地记》所本。《续汉志》涿鹿，《注》引《帝王世纪》亦云有阪泉地，而《寰宇记》称，阪山，谓《史记》轩辕与炎帝战于阪泉之野，即此。泉水东北流，与蚩尤泉会，水出蚩尤城，城无东面，朱东作南，《笺》曰：古本作东。赵云：黄本改东，戴改东。守敬按：《大典》本、明抄本并作东。《魏土地记》称，涿鹿城东南六里有蚩尤城。守敬按：《续汉志》涿鹿，《注》引《帝王世纪》有蚩尤城。《通典》，怀戎有蚩尤城。在今保安州东南。泉水渊而不流，守敬按：今保安州矾山堡西南三里，有龙王堂池，即蚩尤泉也。霖雨并则流注阪泉，乱流东北入涿水。涿水又东径平原郡南，魏徙平原之民置此，故立侨郡，守敬按：《地形志》不载此郡，《北史 魏诸王宗室传》，休屠郁原等叛，元素斩渠率徙千余家于涿鹿之野，立平原郡以处之。郡在今保安州东南。以统流杂。朱杂讹作离，戴改，赵改同。会贞按：《大典》本、明抄本并作杂。《济水》、
《沔水》篇俱有杂字。《齐志》北兖州东平郡淮安下，流杂一百户，置。亦称流杂之证。涿水又东北径祚亭北，而东北入 水。亦云，涿水枝分入匈奴者，谓之涿邪水。守敬按：详见《圣水注》。地理潜显，难以究昭，非所知也。
 水又东南，左会清夷水，亦谓之沧河也。守敬按：此就沧河下流言，沧河上源本出牧牛山，西南流与清夷水会，二水互受通称，[并见下。]而《注》以清夷水为正流，故此云，清夷水亦谓之沧河。水出长亭南，守敬按：水在今延庆州东南。西径北城村故城北，又西北，平乡川水注之。水出平乡亭西，西北流注清夷水。清夷水又西北，径阴莫亭，在居庸县县详下。南十里。清夷水又西会牧牛山水。朱脱水字，赵、戴增。《魏土地记》曰：沮阳城沮阳县详下。东八十里，有牧牛山，守敬按：《御览》七十引《魏土地记》作驳牛山。据下文有一神牛驳身云云，则作驳是。然《通鉴》后周广顺元年，《注》引作牧，与此同。今延庆州东、永宁城西北十五里有独山。《一统志》云，疑即牧牛山。下有九十九泉，守敬按：据后引《魏土地记》，则九十九泉统名牧牛泉。即沧河之上源也。守敬按：沧河今名妫河，出延庆州东北。山在县指居庸县。东北三十里，山上有道武皇帝庙。耆旧云，山下本有百泉竞发，朱本作亦，赵、戴同。会贞按：《御览》九百引此《注》亦有作本有，是也。盖本百泉，因神牛饮一泉竭，故只九十九泉，则亦有之误审矣。今
订。有一神牛驳身，自山而降，下饮泉竭，故山得其名。今山下导九十九泉，积以成川，西南流，谷水朱谷作国，《笺》曰：宋本作谷。赵、戴改。守敬按：《大典》本、明抄本并作谷。与浮图沟水注之。水出夷舆县故城西南，朱出上无水字，赵同，全、戴增。守敬按：前汉县属上谷郡，后汉废，在今延庆州东北。王莽以为朔调亭也。其水俱西南流，注于沧水。朱无流字，戴增，赵增同。守敬按：《大典》本、明抄本并有流字。又西南，右合地裂沟，古老云，昔时朱作晋时。地裂，分此界闲成沟壑。守敬按：《初学记》八引此作昔时地裂，《寰宇记》七十一引作晋，《史记 赵世家》，幽缪王迁五年，代地大震地坼，东西百三十步。《正义》云，其坼沟见在，与此事相类。有小水，俗谓之分界水，南流入沧河，又西径居庸县故城南，戴又上增沧河二字，朱城上有故字。按下文言魏上谷郡治，似非故城，据下文公孙瓒擒刘虞于此城，则知魏移上谷郡治此居庸故城也。前汉县属上谷郡，后汉、魏、晋因，在今延庆州东南。魏上谷郡治。守敬按：《地形志》，上谷郡，天平中置，居庸县，孝昌中陷，天平中置。事在郦氏后。据此《注》则郡先治居庸，盖后魏省沮阳，即移郡于居庸，[互见下沮阳。]至孝昌中陷，郡县并废，天平中复置郡县也。昔刘虞攻公孙瓒不克，北保此城，为瓒所擒。守敬按：《后汉书 刘虞传》，公孙瓒冲突虞军，虞大败，北奔居庸，瓒追攻之，城陷，遂执虞。有粟水入焉。水出县下，守敬按：水在今延庆州西。[三三]城
西枕水，又屈径其县南，南注沧河。又西戴又上增沧河二字。右与阳沟水合。[三四]水出县东北，守敬按：水今名板桥河，在延庆州西北十五里。西南流，径居庸县城北。赵、戴城上增故字。守敬按：不当增。西径大翮、小翮山南，高峦截云，层陵断雾，双阜共秀，竞举羣峰之上。郡人王次仲，少有异志，年及弱冠，变苍颉旧文为今 书。秦始皇时，官务烦多，以次仲所易文简，便于事要，奇而召之，三征而辄不至。次仲履真怀道，穷数术之美。始皇怒其不恭，令槛车送之，《序仙记》送作迎。次仲首发于道，朱《笺》曰：古本作首发于迈。赵云。道字不误。守敬按：《序仙记》作道。化为大鸟，朱作乌，《笺》曰：《御览》四十五引作大乌。赵、戴改鸟。守敬按：《大典》本、明抄本作鸟。出在车外，翻飞而去。落二翮于斯山，故其峰峦有大翮、小翮之名矣。守敬按：张怀瓘《书断》引《序仙记》，叙次仲事略同，盖即本此《注》。《述异记》亦载之，又增饰其神仙之迹，而皆谓次仲变苍颉旧文为隶书。《书断》则以次仲编入《八分》篇，而以程邈别编入《隶书》篇，后人遂谓程邈隶书，即今之真书。余谓王次仲、程邈所作皆简于篆书，便隶人之用，故并谓之隶书。观所传汉碑，皆作隶书，不过小有异同，无一作今之真书者。至魏、晋时始渐变为真书之形，而犹谓之隶书。《王羲之传》称为善草隶，其明征也。南北朝碑版文字，真书仍带隶意，至隋、唐，真、隶始分途矣。《魏土地记》曰：沮阳城东
北六十里有大翮、小翮山。守敬按：《书断》引《魏土地记》同。山上神名大翮神，山，屋东有温汤水口。会贞按：以上《魏土地记》文，以下至大翮山东句为郦氏驳语，惟下其山句首当加按字，乃愈分明。其山在县西北二十里，守敬按：此县谓居庸县也。居庸之西北，即沮阳之东北，至郦氏时，沮阳县已废，故专就居庸为说耳。北齐又废居庸，入怀戎，故《隋志》谓怀戎有大、小翮山。大翮山在今延庆州北二十五里，相连者为小翮山。峰举四十里，上庙则次仲庙也。守敬按：《序仙记》，山上立祠，水旱祈焉。右出温汤，疗治万病。泉所发之麓，俗谓之土亭山。守敬按：今温泉河在延庆州西北三十里，源出佛峪山，即土亭山也。此水炎热，倍甚诸汤，下足便烂人体，疗疾者，要须别引，消息用之耳，不得言《笺》曰：谢云，不得言三字似衍。孙云：谓不得声言其热耳，言之则更灼热矣。赵云：下有缺文。全氏意，不得言三字与下大翮山东不属，删下四字。会贞按：不得言当合下大翮山东为句。郦氏言，温汤出大翮山右之土亭山，则在大翮山西，《魏土地记》乃言大翮山东有温汤水口，故驳之，谓温汤不得言在大翮山东也。谢、孙、全、赵皆未覆勘全文，不得其句读而漫为之说，戴氏无说，或已得之。大翮山东。其水东南流，左会阳沟水，乱流南注沧河。沧河又左，得清夷水口。《魏土地记》曰，牧牛泉西流与清夷水合者也。自下二水互受通称矣。清夷水又西，灵亭水注之。朱亭下衍城
字，全、赵、戴删。水出马兰西泽中，众泉泻溜，朱作流，《笺》曰：宋本作溜。赵、戴改。守敬按：《大典》本、明抄本作溜。归于泽，泽水所锺，以成沟渎。渎水又左，与马兰溪水会，会贞按：《史记 周勃世家》，破卢绾军上兰。《括地志》，妫州怀戎县东北有马兰溪水，在今延庆州西。水导源马兰城，朱脱源字，赵、戴增。城北负山势，因阿仍溪，赵改仍作成。居民所给，惟仗此水。水南流出城，戴删水字。东南入泽水。泽水又南，径灵亭北，会贞按：亭在今延庆州西。又屈径灵亭东，次仲落鸟翮于此，朱落字讹在次仲上，赵据孙潜校移。故是亭有灵亭之称矣。其水又南流，注于清夷水，朱作清水，下句同。《笺》曰：并当作清夷水。又西，与泉沟水会。朱与作得。赵同，删会字。戴改得作与。水导源川南平地，北注清夷水。清夷水又西南，得桓公泉。盖齐桓公霸世，北伐山戎，过孤竹西征，束马县车，上卑耳之西极，朱《笺》曰：《管子 封禅篇》，桓公曰，寡人北伐山戎，过孤竹，西伐大夏，涉流沙，束马县车，上卑耳之山。故水受斯名也。水源出沮阳县东，会贞按：今怀来县南七里有水泉，一名镜泉，可溉田，即桓公泉也。而西北流朱而西二字倒，《笺》曰：谢云，当作而西。入清夷水，清夷水又西，径沮阳县故城北，秦始皇上谷郡治此。戴删始皇二字。会贞按：秦始皇二十三年，置上谷郡，
见《圣水注》。两汉、魏、晋县并为郡治。后魏废县，郡移于居庸，互见上。王莽改郡曰朔调，会贞按：《后汉书 耿弇传》，父况，王莽时为朔调连率。《景丹传》，王莽时迁朔调连率副贰。县曰沮阴。阚骃曰：涿鹿涿鹿详前。东北至上谷城六十里。会贞按：《括地志》，上谷郡故城在妫州怀戎县东北百一十里，在今怀来县南。《魏土地记》曰：城北有清夷水西流也。其水又屈径其城西南流，注于 水。 水南至马陉山，谓之落马河。赵、戴改河作洪。会贞按：非也。落马河以马陉山名，因山中滩石湍激，又有落马洪之名。故此云， 水南至马陉山，谓之落马河。下云，又南入山，漰湍十许丈，谓之落马洪。改此作落马洪，岂不与下复乎？《寰宇记》蓟县下引《隋图经》云， 水至马陉山为落马河。亦此当作落马河之证。
  </div>
  <div class="pagination">
   <a href="水经注疏_page27.html">
    上一页
   </a>
   <span>
    ...
   </span>
   <a href="水经注疏_page23.html">
    23
   </a>
   <a href="水经注疏_page24.html">
    24
   </a>
   <a href="水经注疏_page25.html">
    25
   </a>
   <a href="水经注疏_page26.html">
    26
   </a>
   <a href="水经注疏_page27.html">
    27
   </a>
   <span class="current-page">
    28
   </span>
   <a href="水经注疏_page29.html">
    29
   </a>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <a href="水经注疏_page32.html">
    32
   </a>
   <a href="水经注疏_page33.html">
    33
   </a>
   <span>
    ...
   </span>
   <a href="水经注疏_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
