<!DOCTYPE html>
<html>
<head>
    <meta charset="UTF-8">
    <title>全辽备考 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全辽备考 - 第 4 页/共 5 页</h1>
    <div class="content">　　威伊克阿林极东北大山也上无树木惟生青苔厚常三四尺康熙庚午与阿罗斯国分界天子命镶蓝旗固山额真巴海等分三道往视一从亨乌喇入一从格林必拉入一从北海遶入所见皆同 【时方六月大东海尚冻】 遂立碑于山上碑刻满洲阿罗斯喀尔喀文 
　　沙阑城内存石塔一石观音一康熙初观音首脱鼻端微损新乡张司空坦公 【名缙彦】 琢而小之今高九尺而石座又三尺余己巳六月宁古塔蓝旗固山大巴黑塔阿妈病且死梦石观音至其家遗命长子吴达哈为屋以盖之吴达哈出五十金属西关吉林下观音庙僧净金董其事净金又募得数十金冬十二月入窝稽伐木庚午二月初六日破土此余所目击者也又往时存一紫石碑康熙初大兴刘侍御命人往观其人椎而碎之取一角还仅十三字作四行首行曰深契次曰圣次曰儒生盛于东观次曰下瞰阙庭书类率更令盖国学碑也又土人云城内虽无居人远望之犹有王气城北十余里有两石桥桥九洞今石虽圮柱尚在又将军安 【珠瑚】 使人浚井得朱漆井亭木方尺颜色甚鲜 

　　○五国城 

　　五国城就徽钦之死断之似一城而五国其名者考辽史营卫志五国俱有国名曰剖阿里国曰盆奴里国曰奥里米国曰越里笃国曰越里吉国则非聚居一城也明矣至其地或以为在三万卫北一千里自此而东分为五国 【载大明一统志】 或以为在羌突里噶尚 【吴汉槎曰自宁古塔东行六百里名羌突里噶尚松花黑龙二江于此合流有土城焉疑即是】 或以为在朝鲜北境 【扈从东巡日录朝鲜北境近宁古塔者有安置徽钦故城在山顶之上】 或以为去燕京三千八百余里西上黄龙府二千一百里 【南烬纪闻言二帝初迁安肃军又迁云州又迁西沔州又迁五国城其地去燕京三千八百余里西上黄龙府二千一百里余按金史徽钦以金太宗天会六年七月乙巳赴上京十月徙韩州七年七月丁卯徙鹘里改路地名皆不相合此书之伪无疑】 或以为宁古塔相近抢头街有旧城址五疑即是其说纷纷不一而余以为徽钦自徙鹘里改路之后未闻再徙则五国城自在鹘里改路境内而鹘里改者即虎儿哈胡里改之变书也抢头街之说庶几近之 

　　○冷山 

　　洪忠宣皓所居冷山余于必儿汉必拉北望相去约数十里见其积素凝寒高出众山之上土人呼为白山以其无冬夏雪白也 【宋史洪皓传冷山地苦寒四月草生八月已雪穴居百家陈王悟室聚落也】 松漠纪闻冷山去燕山三千里去金所都二百余里 【本传云中至冷山行六十里距金主所都仅百里】 去宁江州百七十里扈从东巡日录曷木逤逻 【即俄莫贺索落站】 东北二百余里为冷山余虽未至其下然以古今道里合之大约是已 

　　○使鹿部 

　　使鹿部大约在使犬诸部之外按实录崇德元年五月阿赖达尔汉追毛安部下逃人至使鹿部喀木尼汉地方获男女二十九来献至今未通朝贡无由见其国人但闻其驾车耕地使鹿若使牛马而已 

　　全辽备考卷上 

　　●全辽备考卷下 

　　莆田　林佶　撰 

　　地界 
　　马市 
　　文制 
　　牌檔 
　　互市 
　　珠 
　　貂鼠 
　　貉子皮 
　　人参 
　　地亩 
　　服制 
　　宴会 
　　风俗 
　　庙 
　　风土 
　　完颜娄室神道碑 
　　实胜寺碑 

　　○地界 

　　康熙十六年丁巳宁古塔前梅勒章京萨不苏奉天子命以绳量道里两拓为丈百八十丈为里自宁古塔西关门至船厂东关门凡九万八千丈为里五百五十今分八站作六百三十余里然以中国之里较之直千里矣 

　　○马市 

　　东北部落素产马宋建隆中女直尝自其国至苏州泛海至登州卖马明女直建州毛怜海西等部共岁贡马一千五百匹又永乐三年立开原马市 【在开原南门外通女直交易】 抚顺马市 【在抚顺所通建州交易】 广宁马市 【在团山堡通朵颜泰宁福余三卫交易】 成化十四年立庆云马市 【在庆云堡通海西黑龙江交易】 以布帛粟米杂货易之今柳条边内外绝不产马马反自山海关及高丽国来高丽马大与驴等后汉书三国志所称果下马魏书所称三尺马朱蒙所乘马种是也能负重致远不善驰骋价甚贱关内皆产自西北边价每倍于高丽或遇窝稽人买非十五六貂不与一马也 

　　○文制 

　　满洲旧无文字有之自太祖始按实录明万历二十七年己亥二月太祖以蒙古字制国语创立满文行国中命额尔德尼榜式 【榜式一作榜什又作帮实萧大亨云能书者之称也有侮慢之者罚马一本朝天聪五年七月始停止但称笔帖式惟大海库缠尔等仍得称榜式云】 大海榜式 【大海所译有刑部会典素书三略万宝全书未竟者通鉴六韬孟子三国志大乘经】 立字母十二名曰十二兀柱头其法与汉反或一语为一字或数语为一字意尽则以两点节之波撇彷佛汉隶葢蒙古字本从隶书变出五代史云增损隶书之半以代刻木之约此之谓也 【按金史完颜旻因契丹汉字命谷神仿辽汉字制合本国语为女真大字又有女真小字则满洲之初未尝无文字也或久而失传太祖更创之耳】 

　　○牌檔 

　　边外文字多书于木往来传递者曰牌子以削木片若牌故也存贮年久者曰档案曰档子以积累多贯皮条挂壁若文件故也然今文字之书于纸者亦呼为牌子档子矣犹之中土文字汉以前载在竹简故曰简以韦编贯故曰编今之人既书于纸为卷为部而犹呼之为编为简也 

　　○互市 

　　宁古塔人与高丽互市自天聪七年二月始 【按实录天聪七年二月始遗备御吴巴海等携宁古塔货物赴朝鲜会宁府贸易】 今则每年八月礼部请旨差六品通事一员八品通事一员十一月初往高丽会宁府市者多以羊皮袄布疋往易牛马纸布瓮盐而书特贵康熙初姚琢之以明季遗闻四本易牛一头此其证也 
　　监高丽互市笔帖式云己巳冬会宁府民获野鸡子十破其一中有十鼠遂连破三四莫不然告之吏吏剖其一亦然乃献之王所 
　　高丽咸阳郡新溪书院故新罗国佛寺遗址也崇德六年六月有寓居人元年者掘地得一瓮贮金二十四片每片刻宜春大吉瓮葢刻一千年字送于朝却之 

　　○珠 

　　混同江以外江河皆产珠珠色微青所谓东珠也岁设官人采取或京师遣大人监督圆而粗者价贵于南珠时所尚也 

　　○貂鼠 

　　窝稽人不贵貂鼠而贵羊皮凡貂褂合缝镶边处必以黑羊皮一线饰之松漠记闻云不贵貂鼠者以其见日及火则剥落无色余谓此无他不过厌常喜新耳今宁古塔梅勒章京以下皆着猞猁狲皮袄而服貂者无一人也若帽则皆貂矣岂独不畏剥落耶 
　　貂鼠喜食松子大抵穴松林中或土窟或树孔捕者以网布穴口而烟熏之 【魏书勿吉传父母秋冬死以其尸捕貂貂食其肉多得之】 貂出避辄入网中又有纵犬守穴口伺其出而囓之者然不贵恐其损毫毛也紫黑色毛平而理密者为上紫黑而理密者次之紫黑而疏与毛平而黄者又次之白斯下矣胡峤陷虏记所谓黑白黄貂鼠皮也康熙初易一铁锅必随锅大小布貂于内满乃已今且以一貂易两锅矣 【明时铁锅不许出边隆庆四年俺答受封顺义王后诸所请皆酌给独不与锅哀告数次终不允北边如此东可知已所以初时难得则贵重久之则日多日贱矣】 易一马必出数十貂今不过十貂而已马良者十四五亦不以上貂易也上貂皆产鱼皮国 【即窝稽诸部北史室韦传南室韦北室韦皆捕貂为业冠以狐貂衣以鱼皮大室韦尤多貂及青鼠之类】 岁至宁古塔交易者二万余而贡貂不与焉宁古塔人得之七八月间售贩鬻京师者岁以为常而京师往往贱挹娄而贵索 【平声】 伦盖以索伦貂毛深而皮大然不若挹娄之耐久也 

　　○貉子皮 

　　貉子皮出鱼皮国者佳大与狐等每皮价四五钱拔鎗毛 【毛之长而劲者曰鎗毛】 为帽脊曰钻草臀曰坐草腹曰拉草钻草绀色上也坐草黄色中也拉草灰色下也塞外御寒在貂上有为被者若为褥则不拔鎗毛鎗毛锐黄黑色 

　　○人参 

　　辽东人参四月发芽五月花花白色如韭丛大者若碗小若锺六月结实若小豆而连环色正红久之则黄而扁初生一桠四五年两桠十年后三桠年深者四桠每桠五叶叶若芙蓉一茎直上扈从东巡日录所谓百尺杵也大者高数尺小者尺余陶宏景曰上党参形长而黄多润实而甘百济形细而坚白气味薄辽东形大而虚软今上党百济皆不取而辽以东所产多黄润甘实不尽如陶所云采取者率二月入山十月乃尽归岁不下万人然甲子乙丑以来吴喇宁古塔迤西采取几尽走山者非东行数十里入黑金阿机界中或乌苏里江外不可得矣凡走山刨参者率五人为伍而推一人为长号曰山头陆行乘马水行驾威弧 【独木小舟名】 沿松花江至诺尼江口登岸覆舟山谷间乃入山相土山头坐而指挥四人者剥树皮为窝棚又择一人炊三人樵苏夜则燎火自卫晓食已人携小刀一火石包一四尺长木镵一皮袋一随山头至岭受方略认径路乃分走丛木中寻参子及叶 【扈从东巡日录云其草一茎直上独出众草光与晓日相映】 得则跪而刨之山头者时时立岭上作声以呼其下否则迷不能归矣日暮归窝棚各出所得交山头乃洗剔而煮 【按实录云先以水渍参明人佯不欲市边人恐朽败急售多不得价乃命煮而售之煮参始此近又以煮则味薄变而为蒸矣】 贯以缕悬木而干之日惟晓夜再食粮尽则五人均分而还 
　　关东人呼参曰货又曰根子肉红而大者曰红根半肉者曰糙重空皮曰泡 【平声】 视泡之多寡定货之成色 【扈从东巡日录有紫团白条羊角金井玉兰诸名色】 己巳庚午间足色者斤 【宁古塔参以十八两为斤奉天以十九两为斤京师以南以二十两为斤】 十五两八九色者斤十二三两六七色者斤九十两对冲者六七两泡三两若一枝重两以上则价倍一枝重斤以上价十倍成人形则无价矣相传康熙二年得人形者一枝重二十二两献于朝后绝不得 
　　凡走山者山东西人居多大率皆偷采者也每岁三四月间趋之若鹜至九十月间乃尽归其死于饥寒不得归者葢不知凡几矣而走山者日益多无他利驱之也新例虽严何益哉 【新例偷采人参头目财主拟绞监候秋后处决】 

　　○地亩 

　　宁古塔地不计亩而计晌晌者尽一日所种之谓也约当浙江田四亩零 【金食货志量田以营造尺五尺为步阔一步长二百四十步为亩】 一夫种二十晌晌收谷自一石至二石以土之厚薄为等杀谷凡十种曰小麦曰大麦曰稗子曰粟 【小米也】 曰秫 【粘谷也用以造酒】 曰黍 【大黄米也作饧亦可为酒】 曰稷 【糜子米也宜酒亦可为饭】 曰高粱 【蜀黍也】 曰荞麦曰穬麦 【铃铛麦也】 而以稗子为最非富贵家不可得地二十晌之佳者价五两稗子谷石一两小麦石五两大麦石一两五钱粟秫黍稷高梁荞麦石各二两穬麦石一两三钱凡一石可当通州仓二石五斗此己巳庚午间粮价 

　　○服制 

　　陈敬尹谓余曰我于顺治十二年流宁古塔尚无汉人满洲富者缉麻为寒衣捣麻为絮贫者衣狍鹿皮不知有布帛有之自予始予曾以疋布易稗子谷三石五斗有拨什库某得予一白布缝衣元旦服之人皆羡焉今居宁古塔者衣食粗足则皆服绸缎天寒披重羊裘或猞猁狲狼皮打呼 【皮长外套也】 惟贫者乃服布而敬尹则至今犹布袍或着一羊皮缎褂而已 

　　○宴会 

　　宁古塔宴会以十二簋为率小吃之数亦如之争强夺胜务以南方难致之物为贵一席之费大约直三四金满洲则例用特牲或猪或羊或鹅其费更甚 

　　○风俗 

　　宁古塔多业农贾贾者三十六其在东关者三十有二土著者十市布帛杂货流寓者二十二市饮食在西关外者四土著市布帛杂货农则无算而奴为多其俗贵富而贱贫贵老而贱少贵汉而贱满何也凡东西关之贾者皆汉人满洲官兵贫衣食皆向熟贾赊取俟月饷到乃偿直是以平居礼貌必极恭谨否则恐贾者之莫与也况贾者皆流人中之尊显而儒雅者与将军辈皆等夷交年老者且弟视将军辈况下此者乎居人无冻馁者冻馁则羣敛布絮粮食以与之夜户多无关惟大门设木栅或横木为限防牛马逸出也比年来正二月间走山者或盗马因设堆子巡警他时牛马猪鸡之类无失者或失十余日或月余亦必复得 
　　宁古塔满洲呼有爵而流者曰哈番哈番者汉言官也而遇监生生员亦以哈番呼之葢俗原以文人为贵文人富则学为贾 【陈敬尹周长卿】 贫而通满语则代人贾所谓掌柜者也 【钱德维】 贫而不通满语则为人师【师者胡子有李召林吴英人王建侯李彭】 师终岁之获多者二三十金少者十数金而已掌柜可得三四十金 

　　○庙 

　　宁古塔有七庙曰关帝庙在城东三里马王附其后道人扬州蔡森生守之年已七十九矣曰西庙在城西三里吉陵倚其后虎儿哈河流其前中有铜观音一高八九寸蓝旗章京某所舍也某云阿机人钓而得之江以为神杀牛猪鸡鹅必祭而以血涂其口余以一牛强易之识者皆指为宋物又莲花石承柱二亦自地中出者庚午二月初六日僧寮火观音殿以救免余为僧作引募修西行时已得六十金矣僧名净金温州人秋笳集所称净公者是也弟子二一名雪苍一名宁远曰既济庙在城西北百步祀龙王火神僧名天然李其姓河南诸生也甲寅乙卯间以逆党为阿机奴妻年少绝色主者呼之装烟不应自缢死天然遂下发为僧余父怜之为梅勒章京言属守庙庙额余所书也曰三官庙在城东北百步道人朱一翁故南昌王后也年七十有二曰子孙娘娘庙在三官庙东朱一翁兼守之曰城隍庙在城东南一里直隶刘典史建因自守之居人薄守者多不往曰土地庙在城东里许河南王姓尼守之人呼为王姑子朔望日往七庙者执香而已烛不易得也 
</div>
    <div class="pagination">
<a href="全辽备考_page3.html">上一页</a><a href="全辽备考.html">1</a><a href="全辽备考_page2.html">2</a><a href="全辽备考_page3.html">3</a><span class="current-page">4</span><a href="全辽备考_page5.html">5</a><a href="全辽备考_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
