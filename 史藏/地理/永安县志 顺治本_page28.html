<!DOCTYPE html>
<html>
<head>
    <meta charset="UTF-8">
    <title>永安县志 顺治本 - 第 28 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永安县志 顺治本 - 第 28 页/共 42 页</h1>
    <div class="content">
 
 (邑人)知州　萧时中撰
　　
 

　　自邑有铁贡额，射利者每藉以滋蠧。不知额有常数，启有常所，即所而冶，(原文为“治”，“治”为“冶”字误。)缘(原文为“绿”，“绿”为“缘”字误。)数以贡，孰云不宜？且公移云：“毋毁坟墓，毋坏田畴。”重民计也。
　　今射利者不念，惟私是逞，察其可入，始焉，啖之以细，乘其间隙可遂，号召丁夫，江海可塞，丘阜可平，至锄夷其葬髊，践蹂其植穗，挖损疆土，所经为墟，罹毒小民，无由控白，可嗟极矣！兹者莲(原文为“逆花山”，“逆”为“莲”之误。)花山之东为邑治祖脉，其小干自白水漈过，行散为二十八都东西洋、北坑、北峡、虎溪、洪坑、黄狮坑、黄村洋等乡。前畲屏风山等处，为庐舍千烟，为民数万计，昔曾经兴造者，欲沿此启挖冶矿，以数乡民课正，旧迹尚存，山灵无恙，今春冶场又欲图为启取。乡众合议，集里老陈永福等，连佥赴县控诉(原文“挖诉”，“挖”为“控”之误。)。君侯乃单车至其地觇之，果属有干地脉，诉牒不虚，禁永不许启取。
　　众思利之所在，欲趋者多失，今不为长虑，诚惧朵颐窥何，投间窃发。则今日君侯一念仁民公心，奚以垂诸久远？于是福等谓，中为同都子民，且熟知地宜，共征一言为记，且以志侯至仁，覃被八乡民庶草木命脉于深长也。昔商圣一夫不获，引为己辜；今君侯启矿一禁，所系千万民命，其可绎思当无穷已。余故不辞叙其事，不计其言之俚，复录之以铭，铭曰：
　　咨冶铸兮规巨利，驱丁夫兮日万篑。截地脉兮岣嵝陂，地脉伤兮庶命毙。吁攸墍兮察真戾，临荒僻兮开高睇。伸众志兮神君惠，惠泽流兮千百世。
　　
 
 时万历戊戌仲秋吉旦，乡民陈永福等立石
　　
 



　
议修县北浮桥碑记
　　


 
 知县(南海)　张守让撰
　　
 

　　余视篆浮流，度兹津梁，则喟然叹曰：“舟且圮，不治则厉，是余责也。”用是核修费，得额租百斗，更捐城基之入，岁时金十八，可备兹役。乃率幕僚吴淳、陶德寀庀材鸠工，且葺且创，迄三载行有绪。爰著为议：舟凡三十四，按兹费，岁可新者六，可葺者十，二三年中宜可迭葺不圮，六年则舟可尽新。递新递葺，毋俾废坠，庶舟、梁不毁而人利济乎！谨识。
　　
 
 时万历己亥仲春立石
　　
 

儒学义仓记
　　


 
 署教谕、举人(南海)　杨上韬撰
　　
 

　　南海张公治永之明年，辟栟榈、云龙、龙江三院，月旦集青襟课之。士习斌斌，业过弦诵声矣，而犹兀兀不休也。一日，揖诸博谋曰：“夫士操铅椠以修圣贤之业，其沉湛者，苦志寒檠；而弛跅不羁者，又耻问家人生产，以故士多贫。士贫而有司秦越之视，甚非所以崇化厉贤、开太平之理也。”于是，于殿东庠之左营室一楹，为义仓，捐资贮粟若干石。贫不能存者廪之，不能婚及丧葬者助之。敛散一听之学，有司不从中制焉。盖省文移核视之扰，期于径简可行，已复曰：“此沾沾者济几何？广大而流布之，则诸君子事也。”仍为劝，令自今以后，秩转者，补弟子员者，受饩者，隽而贡者、科者、甲者，各输粟有差。庶几哉穰穰，以无殚于出哉，法具永钞中。说者谓：“出途常赊，入途常啬，不闻漏巵乎？则公之法将无穷。”余应之曰：“不然，以法劝者穷，以法法劝者通。语有之：‘人无所不至，惟天不容伪。’天之所激，豚鱼犹孚，况人乎？”余睹公治永，兴修百废，几罄槖装，其不倦施而好行德，真足销人鄙啬之心。而凄惋悲鸣，见于山隍之祷，风鸦之记，又足感泣鬼神。至如禁馈遗，勤农桑，语语呕心，直如慈母之字婴儿，百世而下，读永政一书，犹愀然想见其为人，心折意倾，而不爱发肤、手足以从之也。
　　昔汉武表卜式以风海内，而民莫应，至区区一倪宽之义，牛车儋负，缰属不绝者，何也？虚号难招，而真诚能动物也。永留川盘郁纡回，庞洪未散，宁无节侠之士焚薛券、渺故人麦者乎？宁无汉循良如文翁、仲谋、任延其人者乎？夫事患无以倡之耳，以义倡者未有以利汉者也。《诗》曰：“高山仰止，景行行止。”公恺悌作人，谆谆恳到，有不闻风兴起者，非夫也。余嘉公之义，望后之君子恢张盛美，无令公独专义声。则兹举也，食人者不苦于继，而乐为施；食于人者，不知其来，而忘为德。士有所借以为善；人兢于劝以成仁里，即称天地不涸之藏可也，造永岂浅浅哉！
　　
 
 万历己亥仲春旦，训导倪宗禹、裴应试同立石
　　
 



　
重建邑东马陵桥记
　　


 
 (邑人)知州　萧时中撰
　　
 

　　夫治世之政，岂必舆金辇宝以为民惠哉？因其欲而与之聚之，因其患而与之丢之，因其废坠而与之修举。兴起之要，皆顺时乘便，察民情所向背而行之耳矣。
　　邑之东为小涧，水涸也曾不容舟，水之涨也望洋千里，故有桥以通利涉。未建邑之先，先有兹桥，匪若西、北二桥造于创邑后也。然北桥余见其再易新耳，西桥余见其三易新耳，兹桥则嘉靖初乡先达三峰林先生倡首修理，余时尚髫，距今又六十余年，岁久积坏，往来者莫不危惧。值万历己亥，西桥易而焕然一新，士庶无不颂我侯之绩，为永邑之永赖不衰。乃坊民赖志等复请于侯，乃度时乘会，议举任事公勤者若张天灿等掌其事。侯首捐俸为倡，嘱之曰：“岁久毁坏，可修则修，不则更创，慎毋惜一时之劳，而遗久远之逸也。”于是阅视其详，还报。爰鸠工于七月，阅腊月而落成。巍然轮奂，视昔改观。侯喜其劝相之勤，成功之速，乃益资以助。
　　灿等念侯功德之在民者不可忘，且诸大事不可无记，于是请言于斗阳萧子。萧子曰：事关众者，难于独集，且难于速成。是桥也，构于永乐，迄今馀三百年，中更修葺凡几，第以工费不资，仅仅修补，不至圮败而已。乃今我侯心切为民、为事，请之而即合，举之而即成。又得任事者公勤不贰，以故众情响应，幽明交孚，正所谓时事之便也。其成之速，不亦宜乎？抑尤有感焉。忆余髫至今，洪水数溢，此桥几欲毁而复全，非有神以默相然乎？然能使水之弗毁，而不能使桥之更新，非我侯积信劳民，先以率众，安能令民之信从，以成有兹桥？《传》曰：“乐只君子，民之父母。”盖神尊也，父母亲也，幽之当严，明之可恃。由兹桥也，当知所以敬慎弗忘哉。是为记。
　　
 
 皇明万历庚子仲春吉旦
　　桥首余麟、张天灿、赖万绎、吴与敬率众立石
　　
 



　
张侯新建云龙书院记
　　


 
 修撰　翁正春撰
　　
 

　　延津史溪之上流有贡川焉，固截然永安之藩蔽也。大都生齿不下数万，人文甲于邑中，宋大儒了斋之桑梓在焉。堡筑自肃皇帝之辛酉岁，历有巡司、守御司无居，茕茕一官陆沉。都人恤之，谋治其舍于公署之左空地。继典是职而来者，往往矫令滋扰郡邑。核其状，知为大蠧，不裁其官不可也。坐是，司舍颓圮犹空地矣。
　　今皇上丁酉岁，县大夫张君领县事，巡行堡内，见其山川嶙峋，其人笃于古而质有其内。一旦，进诸士谓曰：“此中故称名贤梓里，以科目显者，夫既以节义著声矣。今士独扼于科目，何耶？岂其干将、莫邪不可以试，毋亦用力之不专、弹射之无素欤？吾守土亦与有责焉。”遂不难捐资，鸠工程材，于久废之司舍而创书院。院成，张君题之曰“云龙书院”。冀为诸士庆遭逢，而吐气扬眉于此际也。令诸士肄业其中，殚心陶铸。仍于堡内公课，昔属之乾没者，设为定制，入之院以资会膳，盖两载于兹矣。
　　诸士欣然铭佩，相与模其像而俎豆焉。赖生尊贤、李生中桂、赖生希颜特驰状走币，具张君之廉于官、爱于士、誉于朝、戴于野、载之牍甚悉，且曰：“愿请名公言，以勒之石。”余曰：有司之养士，犹之农圃然。时耕而耕，时耨而耨，时获而获，善养故也。降水为溢，嘉谷不生；疾风振之，嘉树不殖。今之养士者，视其官如传舍，汲汲然取焦赫之名，猎延揽之誉，譬之揠苗，为害滋甚，况且为政不废吐屋搜罗。若以笼络徂许为旦夕可毕吾事，恶足为善养也？张君之造士，教之必因其材，会之必择其地，曲意责成，何难速效，殆深于善养之道矣。昔人谓鲁人陟岱岳必先东山，吴人涉沧溟必先震泽，由观法近也。诸士羹墙张君，是必举张君之廉于官、爱于士、誉于朝、戴于野者，观法之审矣。自是而得售于时也。以君之廉，廉于官；以君之爱，爱于士；以君之誉，誉于朝；以君之戴，戴于野，国家将有赖焉。夫非东山、震泽之谓欤！余谓是院之成，育士也，乃所以育天下也。《易》曰：“养贤及民。”则斯院顾不大哉？方今圣天子德象重华，道称六合，诸士云蒸霞变，润色鸿业，正惟其时。虽然，亦士之自养何如耳。良田无晚岁，膏泽多丰年，此县大夫意也。余不佞，特载笔为诸士申之。张君讳守让，号呐铭，庚午乡进士，南海人。
　　时万历己亥孟秋。门人杨名显、严九龄、杨名弟、赖尊贤、赖希颜、杨如林、叶联第、刘晴奎、叶春震、林璜、赖敬贤、赖希抃、严学光、刘芳、罗胤亨、李中桂、叶必正、赖如槚、林日森、严一槐、叶春阳、严九岳、林音、夏彦、严九穗、儒士刘延第、姜颐祥、邓继光、张友颜等立石
　　

寺僧减饷祛蠧记
　　


 
 都御史　陈省撰
　　
 
</div>
    <div class="pagination">
<a href="永安县志 顺治本_page27.html">上一页</a><span>...</span><a href="永安县志 顺治本_page23.html">23</a><a href="永安县志 顺治本_page24.html">24</a><a href="永安县志 顺治本_page25.html">25</a><a href="永安县志 顺治本_page26.html">26</a><a href="永安县志 顺治本_page27.html">27</a><span class="current-page">28</span><a href="永安县志 顺治本_page29.html">29</a><a href="永安县志 顺治本_page30.html">30</a><a href="永安县志 顺治本_page31.html">31</a><a href="永安县志 顺治本_page32.html">32</a><a href="永安县志 顺治本_page33.html">33</a><span>...</span><a href="永安县志 顺治本_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
