<!DOCTYPE html>
<html>
 <head>
  <meta charset="utf-8"/>
  <title>
   闽县乡土志 - 第 20 页/共 34 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闽县乡土志 - 第 20 页/共 34 页
  </h1>
  <div class="content">
   下渡为区虽不甚广，而人品之可纪者甚多，如吴海官监郡不仕。朱旌字以逸民著孝行。陈元凯仕宦独矢清白，陈征仕兼以词赋闻，此四君子前明与国初人也。南宋时，卢玉溪先生家居巷头新登福境，以郡诸生征为翰林博士，独探伊、洛之旨，具见于《四书大全》及《性里诸书》，与吴海并称乡贤，后人祀二贤木主于小岭朱紫阳祠。卢、吴详见《耆旧录·德行传》明嘉靖时，有王爱轩者，幼有至性，习举业不遇，改为运司掾。因祖母病痿痺，弃役乞养，日承欢左右，人皆称王孝子云。
　　　　妇女之以节著者，亦时有人。明季儒士陈焲妻刘氏，国朝王崇中妻陈氏，又郑门周烈女，《藤山志》存其挽词焉。光绪二十八年，东安正境林良玉妻罗氏，将择日就烈，为地方官闻知，驰止之，许其通详奏旌焉。罗节妇附《耆旧别录·陈淑萱传》。
　　　　乡亦有侠士，王长年者，俗称篙师为长年。忘其名，嘉靖间倭掠藤山里，年与乡男妇凡二十余人皆被执，且卷财宝扬帆归国。年在舟，以计媚倭，使解缚，更使妇女媚以酒，大醉群贼，尽杀之，饱风回帆。年既杀倭，则先尽割其舌，而别藏之。归舟抵岸，官军夺其首级，反缚年诬为寇，年剖辩，出舌为证，镇将大骇，服，欲官之，辞归。
　　　　各大姓来居藤山者，卢姓迁自贞观间，其后有玉溪先生出焉。若上溯渡江二十四姓，则当以陈姓为盛，而陈族之在藤者，亦不一，曰庆元，曰古灵、曰江南。江南陈之第六支者，在藤，其始迁于台江之南，因名其里闾曰江南，即今上渡也。复由上渡迁于藤里，子孙蕃衍，有陈半街之称。嘉庆二年，不戒于火，族人星散。
　　　　开闽王者，忠懿王，十一代孙名善，官宣议郎，卜居于此。十六世，有王常者，创祠藤麓。明成化间，又重建于山之阳、堂后祠忠懿，每上元悬灯，必书曰“开闽鼻祖”。
　　　　太原王，明季时有王朋兄，自莆田贩烟来，遂以创售炒烟为世业，族聚最盛。
　　　　物产以鸭种、芽菜、朋兄烟为特别。煨鸭种之法，将鸭蛋安于糠内以桴，炭，文火微薰之，六日之外，取蛋窥其有胎形者，挑到梅坞鸭种牙内，更以手日搓七八次，令得人气。不数日，雏鸭破壳出矣。然其中尚有秘诀不传者，故鸭种牙梅坞外无别家。芽菜以绿豆贮桶中，早晚灌溉以水，日出芽，日易桶，天暖三四日，芽长寸许，洁白清脆，入市争购矣。藤山人以此为生计最多。朋兄姓王，莆田人，贩烟到此，逢霉以油炒之，转变芳美。销售最广，今兴义境王大盛烟庄是也。
　　　　右下渡区为里一，有半、时升、光德、半隶白湖区。为图十二，为村十五，下渡、鳌头、张坑、对湖、港头、中墩、程厝、岭后、施浦、尾墩、郑坑、下湖、酒店、高湖、江边、桥南其市镇详上。
　　　　白湖区
　　　　南三区曰白湖区，距城二十五里，南北相距约十余里，东西相距约十余里。北与下渡区接界，西至北园，首山及高盖山之东麓，西南至义序尚保墩，皆与侯官上渡区接界。东南至方崎、鳌里与仁南区之胪雷接界。东至上董、下董与仁南区之胪崎接界。东北沿林浦，大江，南沿螺洲大江。白湖区干路由白湖亭北行，经乌桥、董桥，此二桥嘉庆丁丑，下渡王贞高董修。至下渡，越南台抵南城，约二十五里。南行经黄山、越杠夫岭，复东西行，经城门，越三角埕，红桥亭，抵峡兜渡，约三十里。其支路，一由白湖西南行，抵郭宅、胪厦、三墩头各乡，一由观音亭，在黄山往后坂途中，为行人憩息饮茶处。分支东南行，抵渡尾过渡，至螺洲各乡；一由黄山坊下埕林尚书瀚所立坊。分支，东北行，经丹桥，蜈蚣路抵连坂林浦及上下董各乡。若赴赤东、义序各村，则由下渡三叉街分往西南之支路也。赴高湖、江边各村，亦由下渡三叉街，分往东行支路也。
　　　　蜈蚣路在连坂村口之西，石面平坦，长三四百步，俗传堪舆家异说，甚骇人听，今不著。
　　　　白湖区各村，曰浦下，曰屿头，由浦下迤南曰新桥，此光德里之属也。居高盖山东麓，曰山边，曰下濂，曰浦墩，曰上洲，曰尤宅，曰郭宅，曰铜边，铜边即郭宅之附村。曰叶下，曰杨庄，曰杨厝前，杨厝前即杨庄之附村。曰朱宅，曰邵宅，属官贤里也。环高盖山而居者，曰北园，曰首山，曰高浦，曰程巷，曰池头，曰芋壑，曰光桥，曰赤东，曰义序，曰尚宝墩，曰星墩，曰半田，尚宝墩、星墩、半田、皆义序之附村。属仁丰里也。由郭宅以南曰，胪厦，曰外胪，曰路角，外胪、路角即胪厦之附村。曰黄山，曰牌下，曰天福墩，俗呼柴霸墩。曰乾元墩，曰鳌山头，曰花园，曰渡尾，渡尾即花园之附村。曰夏店，曰螺洲，乡临南港江边。属仁惠里也。在黄山之东南，曰城门，曰城门山，曰傅坑里，曰三角埕，曰鳌里，曰方岐，属永福里也。在黄山之东北，曰洋下，曰连坂，曰日宅，曰山兜，曰潘墩，曰下洲，曰林浦，曰邵岐，曰上下董，曰湖埭里，属开化里也。
　　　　各村族姓户口，以黄、郑、林、陈四姓为最大，黄姓则义序黄一族，已不下二千余户，居义序者二千零户。又尚宝墩半田各有三百户，星墩，赤东各有一百余户，此皆黄氏一姓与义序同族者也。连坂、邵岐两乡，亦各有二百余户，亦皆黄氏一姓。若郑姓，黄山除刘姓数十户外，有五百户，胪厦有三百户，洋下有三百户，城山有百余户，至屿头，叶下与林、许二姓杂居，亦各有数十户。林姓则城门一族为大，约有八九百户，如鳌里之百余户，三角埕之数十户，皆与城门林为一族也。次则林浦林姓，有七八百户。若陈、蔡、赵及诸小姓之居林浦者，只有数十户。若螺洲之洲尾，及朱邵宅林姓，各有三百户，如屿头、后坂、日宅，皆不数十户，统计有二千余户。陈姓则螺洲一村为最显，村有吴、陈、林三姓之称。计有七八百户，次则三墩头，三乡，鳌山头、乾元墩，柴霸墪。皆陈氏一族，计有五六百户。他若花园、渡尾，各有一百余户，下店、下洲、桥南尤宅、牌下、叶下、蒲墩与各小姓同居，亦有数十户，统计亦不下千七八百户。其次则浦下新桥刘氏，一姓有八九百户。郭宅、铜边郭氏一姓，有六七百户。潘墩下洲潘氏，一姓有六七百户。北园首山王氏，一姓有五六百户。杨庄、杨厝前杨氏一姓，有二百余户。下濂山边李氏一姓，有二百余户。上董、下董董姓有百余户。他如上洲、程巷、池头、芋壑、光桥、方岐、湖埭里各乡，皆不过百户。杂姓聚居则村少，而族亦小焉。
　　　　实业物产以郭宅之林、木、竹器为大宗。其竹由永福来，乡中男女多以竹为业，故郭宅竹器为福州最。其次则浦下、草蓆，城门夏布，皆专门焉。若石船、往闽安运石售诸省。柴船、往水口贩火柴售诸省。各村皆有。惟柴霸墩、潘墩业石船者多。义序、胪厦、林浦，浦下。江边，业柴船者多。更有义序之牛乳膏，光桥、北园之桃膏，此则近年新发达者也。至水产，滨江诸村，多以取鱼为业。俗称淡水鱼。惟螺洲则设鲜鱼牙，由五虎门贩来者如鲜鱼、辣螺、虎蟳之属。林浦则设蛎房牙。林浦多业蛎者。
　　　　后坂、排塘、三角埕，排塘皆旧年设黄山保甲；名曰南乡保甲，则光绪三十年九月设。郭宅旧有厘局，凡货由白湖水陆往七里者，皆於此厘焉。自峡兜设海关，后废，三角埕有行台一所，制府出巡，必于此打站，年久未修，荒芜殊甚。郭宪立学堂一区，名莲峰学堂。林浦立廉江学堂一区，又识字学堂一区。胪夏立芦川学堂一区，螺洲立螺江学堂一区。又私立观澜学堂一区，夜习学堂一区。
　　　　右白湖区为里五有半、官贤、永福、开化、仁惠、仁丰、光德割三村隶下渡区。为图二十、为村五十七。杨庄、叶下、后坂、朱宅、邵宅、高浦、下濂、杨尾墩、方崎、仙崎、三角埕、城门、鳌里、郭宅、城门山顶、浦下、屿头、洋下、连坂、潘墩、林浦、邵埼、上董、下董、彭埼、湖埭、胪夏、外胪厦、传坑里、黄山、郭垱、螺洲、螺洲尾、渡尾、花园、乾元墩、上下洲、上下排、仙济、路角、北园、芋壑、柴霸墩、程厝、首山、半田、义序、山头、洋下、鳌山头、池头、赤东、光桥、尚宝墩、星墩。
　　　　仁南区
　　　　南四区曰仁南区，距城四十里，南北约二十里、东西约十余里。东下洋、下洲各村滨江、西至樟岚村，与白湖区之大顶峰接界，南至峡兜江，北至鳖头江，东北、东南皆临江，西北至石流东塔寺等村，与白湖区永福里、三角埕接界。西南至彭岐，芦岐诸村，与白湖区开化里上下董接界。以在仁惠仁丰二里之南，且所属乃归仁里与永南里，故谓之仁南。
　　　　仁南区干线，自三角埕东南行，经红桥、官路边、浚边、抵峡北，约十里。其支路一由红桥分支南行，抵石步、黄马头渡，俗呼塔子渡，有渡船往内外七里各处。一由三角埕东行，经东塔村、谢坑村、抵下洋各村。下洲有过横江之马尾渡。
　　　　俗称永南里三十六墩，今只二十六村耳。曰樟岚、曰卢埼、曰鳖头、北偏临江之村也。曰下洲、曰下洋、曰梁厝、东偏滨江之村也。曰湖漈、曰院莲、曰谢坑、曰李厝、曰彭埼、则与本区之归仁里白湖区之开化里接界。其湖泷北边山后、后尾、陈村、岭顶、安头、后坂、洋坑、角里、江店、长岐、山池墘、红桥、杨尾十五村、皆永南里之属地。如石流、东塔、胪雷、凤墩、石步、黄马头、浚边、蒋宅、宦路边、峡兜、上丘安、下丘安、上清涼、下清涼、则归仁里所属也。而清涼、丘安、及峡兜、蒋宅、石步诸村，亦皆滨江而居焉。
　　　　各乡族姓户口以下洋为最，严、黄两姓，各有一千余户。次则梁厝之梁，胪雷之陈，各有六七百家，又次则石步有四百余户，而王姓居其半。林、萨、刘、邵等姓半焉。谢坑有三百余户，杨、谢两姓各百余家。卢姓数十家。浚边有三百户，皆张氏一姓。湖漈、湖泷、北边三村，凡三百余户，皆郑氏一姓。
　　　　上下清涼有二百户，皆林氏一姓。江店、官路边两乡共一百余户，皆江氏一姓。他如樟岚、卢岐、彭岐、鳖头、石坂、李厝、陈村、岭顶、后尾、山后、安头院、莲角里、洋坑、长埼、山池墘、红桥、下洲、洋尾、凤墩、石流、东塔、蒋宅、峡北、丘安二十余乡，张、黄、陈、林、王、郑、吴、叶、郭、杨、李、欧、严、高、韩、倪等姓，错杂而居，大者不过二百户，小者不过数十户。
　　　　长铺山在归仁里，东塔石流两村依之而居。山麓有桥曰水流桥，桥长四五丈，以石砌成，桥下有大石一片，长有三十余丈。天雨则溪流出其下，土人因名有水流桥，相传朱文公避伪学禁，尝居于此。城山乡文昌宫，尚有朱文公石刻。山半有自成桥，涯石悬峡，天然如桥，不减天台石梁也。旁有壑曰鸦壑，即浴鸦池。其水清洌，亢旱不涸。
　　　　平山与开化里同名。在归仁里蒋宅村后，山脉趋至江口，乱石崎岖，俗呼新崎垱。舟至此，皆畏避。
　　　　西京山在石步村之北，黄马头村背山而居，故又呼为黄马头山。江滨多顽石，昔人作塔其上，故又名其村为塔子，有渡曰塔子渡。
　　　　烟台山在峡兜村，相传明季设烽火台于此。山上有砦，故址犹存，俗又呼瓢羹山。
　　　　双珠山在浚边乡。俗呼山坪顶。乡人构文昌宫于其上，一脉相连，曰东山，上有射鳝尊王庙。祀闽越王第三子。殿下有穴，深莫测。又有灵山禅寺。山上有仙人掌、仙鼓、仙床诸胜。
　　　　墨斗山在仁南里樟岚、谢坑两村之间。永南各村，多依山而居，故小山颇多。然皆自白湖区甘泉山之大顶峰，一脉相连，不过随地自呼土名耳。
　　　　红桥在归仁里石步乡北桥旁，有亭，光绪丙午年谢坑村人卢姓捐修龙桥，在官路边村中。
　　　　仁南区三面滨水，若沟通，各村皆有内港，以为粪船往来之道，并以灌溉田畴。西面皆山，由大顶峰之脉，蜿蜒起伏。村人除田业外，多以山园为生涯。物产则薯麦其大宗也。他如洋薯即马铃薯。诸葛菜俗呼大头菜。萝卜、地瓜、烟叶、芙蓉浆、及瓜、芋等，随地皆有，特不及薯麦之多。凤墩一村，皆业造船，并设船厂。后坂一乡，业石，船者居其半。下洋、梁厝、滨江各乡，则效力马尾船坞，及在轮船者居多，亦物以类聚然也。
　　　　峡兜有汛一，昔年所设。近于滨江，新设海关一所。
　　　　胪雷村立学堂一区，梁厝村立学堂一区。
　　　　右仁南区，为里二，永南归仁，为图七，为村四十。芦岐、樟林、池墘、后坑、红桥、后坂、庵头、李厝、谢坑、鳌头、湖头、翁厝、严厝、山后、陈庄、岭头、湖东、北边、湘漈、院前、角里、江店、长崎、杨坑、梁厝、下洋、下洲、胪雷、石流、东塔、翁墩、上清凉、上丘坑、浚边、蒋宅、石步、下清凉、下丘坑、峡北、官路。
　　　　内七里区
　　　　南五区曰内七里区，离城水陆六十里。东至枕峰、柘岐诸山，与外七里区西境接。西至方山顶，与候官县之仙阪区接。北至方山北麓及淘江一带，与螺洲江、乌龙江接。南至常思岭，与福清县接。东西距二十里许，南北距四十里许。内七里各村，所属里图，自萧家道沿江一带至尚干村，属永庆里。自龙屿内外至洋下，凤港一带，属灵岫里。自岐尾祜入至大田卜洲一带，属清廉里。自扈屿、自宏屿一带属还珠里。自传筑至青铺一带，属积善里。自大义、方口至六墩一带，属西集里。自尤木臭、东西台至常思岭，属方岳里。若银步俗呼兰铺。至枕峰、半洋一带，则归义所属，乃外七里之一。因该村在枕峰、柘岐诸山之西麓，故附入内七里区内。内七里各村，族姓户口，以林姓一族为最大，计五千余户。环珠山居者曰尚干村，汉晋时本名上虞，宋理宗时，村人林津龙为尚书干官，迁居焉，遂改今名。村有三千余户。村之东北隔江，有半洋、枕峰，计共五百余户。由枕峰而南，柘岐山一带，山居错杂者，计共数十户。村之西北里许，为山边中房，计二百余户。又北为岐头、门口、渡头、萧家道、鲤尾，计二百余户，皆背山面水而居。对岸有六礁洲塔，礁洲共有百余户，乃近年所迁者。村之西南，有半山，龙屿，内龙屿，外及馆山，前山、前山后，与小姓杂居者四百余户。村之南有凤洋、即洋下。凤港、即黄港。镜江即镜上。各村、杂各小姓而居者、不下五百余户，此皆林氏支派散处者也。若扈屿之叶、施、杨、张四大姓，并曹、郑各小姓，约二千余户。宏屿吴姓，合黄、郑诸小姓，有八百余户。傅筑张、黄、谢、林四大姓，合何、李周诸小姓，亦有八百余户。青铺林姓最多，方、郑为次，合萧、庄、李、朱、陈诸小姓，亦有二千余户。其附近之前屿、墓山、半洋各村，如丁、刘、陈、张、李、杨诸姓，不下四百余户，附入黄氏一姓。岐尾林氏一姓，合山后、大田诸小村，计有千余户，卜洲村居错落、如郑、吴、叶、林各姓，有户二百余，大义陈为大，并叶、郑等十八姓、计户九百余。方口、溪东，及麻溪、后壑、砦前各小村，亦有四百余户。尤木臭以南，东台各村，则后厝之陈为大。西台各村、则石堡头之林，梨园之李为大。两台合共有数十姓，计有一千八百余户，合尚干林姓，合族综计不下一万六千余户。
　　　　内七里赴省，一由道头江过渡，经枕峰抵峡南，渡乌龙江，北行五十里至省。一由塔仔渡至石步、经城门、黄山，越下渡、万寿桥抵省，计水陆六十余里。一由白湖渡过螺江，入横龙港，抵白湖港，由郭宅起，旱经下渡抵省，计水陆六十里。一由马蓝、江塔、傅筑、扈屿、大义各渡至流尾洲候潮，再驶抵南台江，至坞尾新桥各道头、抵省，计水程六十余里。凡舟行，水路顺风趁潮，约六七点钟始到者。今则小轮船，上驶下驶，极缓不过三点钟矣。
　　　　内七里往福清大路，由枕峰经二屿、扈屿、宏屿。二桥、溪东、安民。逾常思岭抵福清馆口界。其小路一由五虎山下卜洲、抄大义后山，十路可到福清麻石界。一由鳌峰下抄傅筑后山小径入，亦可到福清左风界。
　　　　内七里有龙井，在蓝田山麓。二井分别，形如龙目，故名。井上有大洞，深不测，今山腰崩塞，仅通五六十步。又有饮马池，在茶峰山即塔山别名。下，亦名半月池。相传池下旁有七窍，通河流，非大旱不涸，半鉴光澄，塔影照焉。南园在塔山东，中有天心二乐，乃逸三亭，明林读书处，今仅存乃逸一亭，然修葺已屡，亦非其旧矣。归乐堂、著存堂、水明楼在大义村，明孝廉陈荐夫所建，今存旧址。
　　　　内七里淘江，昔未详，或曰：江之上游，自侯官、永福西南流之水至五通，水有五通在侯界通故名。交汇而下，注江之下游，则马龙江。两峡如门，海潮乘涨而上，冲中壅、三石鬼、塔礁诸洲。洲之北为螺江，洲之南为淘江。及潮溢洲没，两江混一，水势甚大。其冲突入尚干村之口者，浊浪淘沙，不时崩塞，此江之所以名淘也。或曰：江迤西，新岐、文山亦名芒山。一带，在侯界，与本区之萧家道，相比邻。有烧砖瓦之陶窑。江迤东，黄石、下洋一带，在外七里区内，与区东之枕峰峡南相比邻。有烧石亥器之陶窑，即本区之萧家道、渡头、崎头，古时亦有陶穴也。淘江“淘”字疑系“陶”字之谟。光绪庚寅，曾建书院于其地，名曰陶南。内港之水口有三：一由岐头港绕木屿而入，一由北大浦口绕南洲入，一由锦江枕峰之江。经半洋入至中房乡前合流。分一小支入中房浦，其干流直趋道头。江又北分一小支，入用武江，人名名江。灌溉归义里，由道头江右转为马蓝江，至南大浦口分支，入尚干村，为穿心浦，过大浦口，东经梁山，入蓝铺港、前屿。港东南经青口、半洋入青铺港，傅筑港。干流南过镜江，入庄头港、凤港，右转为洋下湾，分支西洋，则洋下山、前崎尾附入之内港也。东流由坂尾洋上下浦口入还珠里，则扈屿之内港也。南趋卜洲，经显江至大义观音桥，与义溪合，计淘水所经凡七里，故名七濑，中有三十六湾。
　　　　物产以洲田为大。淘江一带凡十数顷，计岁入之利可万余千。洲之可种秫稻者为上，其插培卫，将成洲者亦可以栽织席之苇草。洲之内港，均有蚬埕，放蚬之利。尚干村，叶洲田，蚬埕最多。稔年可二三十倍，中年则十余倍、损年亦六七倍。以中年计之，岁可得万余千。惟洪水冲决，与旱虫潜蚀，则埕空本折。他如淡水鱼蝦最多。尚干村入多渔村，并以是船作白湖渡，兼获大利。次则蟛蜞产于洲渚苇草之根，北风起则最盛。脚蛏蝦蛋产于崩岸之滨，霜雪既经，肥大可食，然究不如蚬埕之厚利。尚干鸭种与各村之养池鱼，岁入或可数十千。然赢亏视乎天时，未可恃为定额。若各村田园之产，自秫、稻、薯、麦外，如菸、芋、麻、菽、蔬、果、蓏之属，亦不可胜纪。宏屿四野沃壤，人便于农。芋、麻、菽、蔬、菜、果、蓏之属，为七里冠。扈屿居七里之要冲，贸易之利甲诸村。其男子多习线面，妇女多习织席，即此二宗，岁入数千千。青铺、傅筑山多有薯、米、茶、果，水碓之利附入。大义东西台，菽、麦、莺粟甚多，然其土稍瘠，出产亦稍次。独洋下一带，梨、橘之产，胜于侯官。自光绪十八、九年，尚干始创洋纱布局，销售福清、兴化各路，综计各局多至二千余机，岁可出布十万余疋。七里以此食力者颇多。光绪二十九年，太平洋行在大义立广福蚕桑公司，种桑颇多。惜育蚕未尽得法，过此风气渐开，当可大获厚利。
　　　　内七里为官道所经，明季倭寇由福清海道窜入，逾常思岭，抄小路，大肆杀掠，将渡江北向。旋被官兵痛剿，尸枕藉，土人封垒之。迄今数百年，尚有十余堆在。
　　　　咸、同间，械斗日寻，命案叠出。光绪戊寅，邑尊张星锷莅办，反被民辱，制府香山何公檄孙、曹两提督驻办，寻设保甲局于道头。内外七里胥归管辖。
　　　　永庆司设于国初，衙署在珠山下，久而衙规渐弛。光绪庚寅，宏屿与傅筑两乡械斗，保甲营勇，鞭长莫及。邑尊王士骏统兵驻办，从绅士吴佩兰禀，请将永庆司衙署移设还珠里之宏屿村，分保甲营勇二棚，常以驻札，以辅差役所不及。自是各村斗风日少。
　　　　广育学堂，改陶南书院为之。书院设于光绪庚寅，与考三百余人。嗣因各村捐款未交，膏火不继中止故岁其基址加修葺为学堂，又有普育学堂，在道头天后宫，陶南学堂在尚干林氏宗祠。尚干文风为七里冠，亦可以见。
　　　　闽中林氏有二派，一西河，乃晋黄门侍郎林颖之裔，自东晋时迁入莆田，蕴、藻伯仲，一门贵显，为州牧者九人，九牧林是也。一济南乃唐谏议大夫希旦公之后，自唐季入闽，即淘江及双阙控鹤之林皆是。
　　　　常思岭者亦名相思岭，俗讹尚书岭。为闽县、福清界山，于半岭之巅分界，高数百仞，袤三里许，阶级上下千余层，巅有民居、旅店。
　　　　右内七里区、为里七，永庆、方岳、西集、清廉、灵岫、还珠、积善，为图十四，为村四十八。富山、青口、苦竹、庄头、宏屿、山前、青铺、押笼、馆前、陈厝、王厝、白湖、西坑、大田、山后、店屯、大义、方口、石壁、麻溪、溪东、后系、塘下、东岐、上瓜、下瓜、半岭、梨园、山兜、东台、西台、塘头、上尤、下尤、尤树、溪边、石门、尚干、南洲、中房、萧家渡、外龙屿、扈屿、六墩、崎头、祜入、内龙屿、洋下、镜上。
　　　　外七里区
　　　　东南一区曰外七里，区西至高祥里枕峰过山，与内七里区接。西北至峡南，与仁南区之峡北，两山对峙如门，亦曰峡门者接。南至白田，即玉田及蕉岭，与长乐界接。北至营前濒江，东至浮埼，与长乐泽里接。
　　　　本区地面由营前江干，南至赤屿十里，由赤屿至白田十五里。南北相距，纵约二十五里。又由峡南至营前十五里。由营前至洋屿二十里，由洋屿至南岸二十里，由南岸至浮埼十五里。东西相距，横约七十里，其区计分三大段，以高祥、归义两里为西段，营前为中段，洋屿为东段。
　　　　上洞江由长乐河下北，经本区半野，西北入瀛前即营前。港。下洞江亦由长乐河下北，经本区上邹、下邹各村，西北行畴岐“崎”、“埼”通东安二村之间，乃西会于瀛前港口。
　　　　瀛前港，受福清与长乐各水，绕蕉岭为大溪。或呼蕉溪北经赤屿、唐屿、马头、洞头、先后合上下洞，江即名双江。北出营前分县，汇马江。
　　　　南岸驳台在江左里上屿，东与北岸炮台对峙。
　　　　鸡笼屿在江左里猴屿村江滨，形如鸡笼。
　　　　猴屿岩在江左里猴屿村后山，石洞深幽，擅一方之胜。外七里区户口，族姓以林、陈、郑为最大，白田一千户，皆郑姓。营前一千户，林有六百。湖里、塘限、唐安、半野、唐屿、前汀、黄石共千六百余户，皆林姓。陈之散处各村者，亦有千余户。余则以黄，李为大。赤屿村六百家、皆黄姓。下洋村六百家皆李姓。至刘、谢、王、杨诸杂姓，则百家、数十家不等。村民多以烧陶伐石为业。塘屿，林三百余家，皆业石工。黄石，林六百家则业陶窑，出产以灯心草为大宗。
　　　　营前、双江、赤屿、琅尾、白田，各有教堂一所。
　　　　营前有分县衙门，海关一所，蕉岭有保甲局。闽、长福三县交界
　　　　洋屿有汉军驻防，旗民二百余户，鲤冈书院一区。
　　　　峡南有乌龙江汛。
　　　　右外七里区为里七，高祥、归义、江左、绍惠、钦仁、光俗、至德，为图十三，为村六十五。枕峰、半洋、蓝铺、前屿、颓头、营前、湖里、白石桥、山下、塘限、塘安、半野、下朱、上邹、五里洋、下邹、龟山、东安、畴岐、岐头、双江、马头、新马、青岚、岭头、塘屿、屿后、王李、赤屿、山腰、小安里、大前园、礼渎、琅尾、宅园、前汀、南琅琦、村中、大溪、曹洋、南门、仙坡、洋中、桃坑、白田、峡南、湾里、黄石、东屿、下洋、山田、后岐、内华岭、外华岭、洋屿、候安、高安、坑口、石龙、后山、石洋、龟脊、院里、上屿、猴屿、浮岐。
　　　　嘉屿区
　　　　东南二区曰嘉屿区，距省城百二十里，孤立海中。南与长乐梅花港接界，北与琯江区接界，西迤南，与外七里区江左里、浮岐、猴屿、接界，东即大海、袤三四十里许。亦可分成两段，琅琦全岛为本段、壶江等屿为附段。
　　　　各村之户口，族姓琅琦乡为最大，陈、江、董、朱四大姓，及刘、王、郑等各小姓，不下三千余户。次则石龙，叶姓有五百户。海屿翁姓有四百户。赤沙陈、张等姓，约四百户。吴庄林、陈，等姓，约四百户。龙台，梁姓二百户。凤窝，朱、陈二姓三百户。南兜董姓，东埼欧阳姓，各百余户。董安朱姓，院前江姓，后渚何姓，洋下朱姓各数十户。川石王、陈两姓百余户。壶江郑、张、林等姓三百余户。合嘉登一里统计，约共六千余户。金牌炮台在嘉里江滨，与长门炮台对岸，为闽海之咽喉。有大石高十余丈，屹立如牌。洋舶出入，必驶傍牌边，方不搁浅，港势使然也。
　　　　嘉登里四面环海，故人多业渔，钓船为最多，出产亦以水物为多，惟芦虾味独美。亦颇多，然多生于草洲，其味不及生于海滨石隙者之美。洲田多种咸草，即织蓆之草，俗呼咸草蓆。妇女多以织草履为业，壶江多出流鳗。亦呼芦鳗。
　　　　琅琦设保甲一所。
　　　　右嘉屿区为里一，嘉登，为图七、为村十一。上琅琦、下琅琦、吴庄、赤沙、洋下、东崎、龙台、海屿、凤窝、凤翥、川石、壶江、后垄。
　　　　琯江区
　　　　东一区曰琯江区，在城东百二十里，西北亭头、象洋各村，与马江区之江右里，闽安镇北岸接界。东至琯头、新道琯头街分新、旧两道。新道属本境，旧道归连江。与连江县界接壤。东北至山兜、溪边各村，与连江县界各岭接壤。北至山而止，山后亦属连江界。南面隔江即嘉屿区及外七里区。本区东西距离约二十余里。其地实判上下二段，上合北者上段也，下合北者下段也。合北里旧矣，今又分为上下二里，曰亭头，曰东街，曰象洋，曰潘厝里，曰盛美，曰鳌溪，曰长柄，此上合北里也。曰英屿，曰东岐，曰长安，曰竹岐，曰阳岐，曰塘头，曰塘边，曰拱屿，曰新道，曰山兜，曰溪边，此下合北里也。
　　　　各村族姓，户口以亭头为最大，杨、王、郑三大姓，又各小姓约共一千家。次则长柄，杨、李、陈、郑约五百余家。英屿，郭、王、张、杨约五百余家。东街，李、潘、郑约四百家。象洋，王、张、唐约三百余家。拱屿，倪、林约四百家。他如塘头董姓等，约二百余家。新道倪姓等，约百余家。阳岐萧、杨等姓约百余家。竹岐郑姓等约百余家。潘厝里，潘姓等百余家。盛美，郑姓等百余家。鳌溪，李、余等姓百余家。塘边，杨、吴等姓数十家。溪边，黄姓等数十家，统计约共五千余家。
　　　　怡山在上合里亭头村，滨江，上有怡山禅寺，又有天后宫，在怡山院旁前。册封琉球使舟开行时，俱于此致祭。
　　　　百洞山在下合里，与连江接界，亦曰八仙岩。明万历，里人董侍郎应举始开得之。上有青芝寺，因山田中有石如芝，故名。
　　　　电光山在下合里琯头村后，甲申年设有炮台。
　　　　水道，一由亭头村港口，经亭头街泰山宫前，此处浦底有礁，村农设一闸蓄水，以灌溉田畴。潮退，水泻礁面，有声。越第一桥，抵东街、象洋各村，一由英屿村之港口，经三门桥，桥在长柄村外。此处设有闸，故又名三门闸。与浩溪等水相通。
　　　　亭头村面临大江，山东宁波商船到闽，必先停舶于此，俟报税，再抵南台江。故亭头街市颇阔且闹，有蛎牙，鱼牙并海关厘金分卡，设汛地，一名亭头汛。
　　　　琯头较亭头更闹，山东、宁波各商船、尝于此起卸，故商业尤盛。海关、厘金，各设一分卡，又设巡检，名五虎司，属连江。闽县分界。
　　　　亭头、琯头各一盐馆，乃连，罗盐帮分设。
　　　　朱子祠在长柄村，有跃龙津、得月潭诸迹。朱子避伪学禁，尝至其地。
　　　　英屿村前江中有大礁石，水落则见，水涨时民船多误触之，俗呼曰英礁。
　　　　右琯江区为里二，上合，下合，为图九，为村十三。亭头、象洋、潘厝、盛美、贤凑、东街、鳌街、下院、金鲤墩、西洋、长柄、英屿、馆头。
　　　　马江区
　　　　东二区曰马江区，离城东约六十里，西至埔头、魁埼各村，与东山区鼓山里之萧湾，上、中、下埼接界，东至闽安镇北岸，与琯江区上合里之亭头村接界。东西相距，约五十里，皆依山而居。自魁埼东行至罗星塔，又折而东北行，约三十里。南面江，西依山。山后属连江界，故人居不过沿江一带。
　　　　马江区得永北、江右二里、及鼓山里之牛坑，魁崎等村。永北里，土人又分为上下永。北自马尾迤西、曰下德、上德、曰快坑、曰快洲、曰黄店、曰儒江，俗呼渔墩。曰上坂、曰坑门、属于上永。北迤东，曰朏头、曰旺岐，俗呼网岐。曰下岐、曰中岐、曰君竹、曰罗星塔、曰青洲，属下永。北再东，若江右里，则自闽安镇迤北。山居错落，曰洪塘、曰西边、曰田螺湾、曰溪头、曰虾尾、曰白眉、曰前洋、曰大培、曰康坂、曰东定、曰黄田、曰定云、曰首洋、曰东村，亦有十余村。而极西、牛坑、魁埼、埔东、埔头四村，位于上永北里之西北，则自鼓山里划归之耳。
　　　　各村之户口族姓蕃衍者，惟永北里快安、君竹两村为最。快安陈姓为大，任次之，约共七八百户。君竹一村，任氏一姓亦有七百余户。至沿江各村，则中岐为大，马头乡中之，姓如黄、李、周及各小姓，约共六百户。他如坑门，林姓百余家。上坂李姓七八十家。儒江郑、倪、朱等姓二百余家。快洲倪姓等百余家。上德朱姓等四五十家，下德叶姓等七八十家，朏头邵姓等三百余家，黄店林、任等姓六七十家，旺岐郑、陈、王等姓六七十家，下岐林、李等姓七八十家，青洲陈、谢、林等姓四百余家，合永北里，统计不及三千七八百户。至江右里，惟闽安镇一村滨江，约有七八百家，中多杂姓，迁居，惟黄、谢、刘三姓为最大。其他最大者，不过二、三百家。西边郑、陈、王、杨等姓，约三百家。洪塘郑、林、陈等姓，约二百余家，东定郑及各小姓约二百余家。田螺湾林、高等姓百余家。白眉丘、黄等姓百余家，前洋郑、林等姓百余家，康坂王、郑等姓百余家。他如东村、首洋、定惠、黄田、大培、溪头、虾尾各村，赵、郑、王、张及各小姓，或十余家不等，合江右里统计，共有二千零家。
　　　　迴港俗呼邢港。由闽安水门道北行，经溪头各乡，俗呼溪头里。通龙溪，君竹港，由罗星塔板桥下，桥系中岐罗星塔往来之路。经君山前，环绕罗星塔下，复出大江。
　　　　闽安镇设副将一、都司二、守备二、管水师。又厘金海关，为闽省大口，南北帮盐馆总卡亦在焉。
　　　　北岸设炮台，与南岸属江左里。炮台对峙，为全省之内港门户。员山水寨设炮台俗呼旧镇。与对岸江左里洋屿之旗营对峙。闽安镇距东城约八十里，东门东南之界，划止于此。前闽安户口系东门保甲局兼查，员绅薪水于光绪三十年改警务后始截止。其港门为南北港三巨流总汇处，水绞⑴多旋螺，朝夕沙线，迁徙无常，虽欧人之巧，亦莫从测量。故洋轮进口，必本地渔人引港。岸上建炮台，本林文忠造。台前树竹为障。我能窥敌，敌不能窥我，真天险也。光绪甲申，法人内犯，朱观察明亮统军于此，悉改旧制，实失险要。
　　　　马尾架木桥达于罗星塔，下距闽安约二十里，上距东门约六十里。其陆路可由鼓山麓达于东城，有市镇曰中岐，以设船厂焉。其船坞据天然形胜，为全球所罕有，欧人莫不垂涎。
　　　　鲤鱼礁在江右里北岸。江中有大石形如鲤，故名。舟人多畏避之。今北岸水师营砌一道头，此石近在道边，遭其险者鲜矣。
　　　　闽安司巡检衙署，离城五十六里。
　　　　右马江区为里二，有半，永北江右划鼓山里三四图之四村附之，为图六有半，为村四十六。埔头、埔东、牛坑、魁埼、青洲、洲尾、路上、罗星塔、下埼、下德、上德、上崎、朏头、中岐、旺崎、上坂、龙门、快洲、快坑、儒江、镇城、西山、保安、新溪、大井、长青、前洋、重云、红山、水门、西边、洪塘、草美、龙腰、半山、丘峰、兴山、东庄、东盛、田螺湾、朝阳、七星墩、庚坂、中宅、溪台、白眉。
　　　　校　注
　　⑴原文作“水绞”，“绞”字误，应为“纹”。
　　　　东山区
　　　　东三区曰东山区，皆东城外之地段也。因区内多山，故名。南界马江区，北界侯官境，东界连江境。环鼓山后一带，岭与连江通。西界东门，西南界水部，西北界汤门东南，亦界马江区，东北亦界连江境。
　　　　傍城而居者为河鳞铺，出城门过吊桥，则瑞应铺。夹道略有市肆，铺内有茶税分卡，对面有短基，曰河塍巷。望南直达河塍村，与河塍相连者为琼河村，则与水部分界处也。由瑞应铺过晋安桥为迎春铺，乃东城外第一市场，以街后有石塔，俗名塔头街。市肆后皆有人家，以魏姓为多明末，魏君诏由福清东坂避倭寇，迁此焉。由塔头街而东，则横头街、梅边、浦下、桂香街、草厂里、朝天街、康山六社也。由朝天桥直达岳前村，逾东岳岭，过庵亭下，则竹屿、池边、湖尾、桂兜、板桥、湖塘、横屿、上鼓、樟岚、古岭、秀岭、牛犁湾诸村。由岳前而东南，则台头、茶场、新屿、后屿、前屿、牛田、山兜、下院、阮洋、上洋诸村。自阮洋、村前、洲田、沿鼓山麓，与马江区连界矣。由岳前而东北，则岳后、较场、上墩、李园、蒲岭、潭下、园中、东山、山重尽矣。由塔头街而北，则茶园口，即前正、社合、以瑞应、河麟及迎春铺三社，曰市心、中胜、市西，此中山六社也。由茶园口而东北，则院前、三角地、溪口、苔井、上埔、下上埔、山尾、下山尾、秩顶、陈洋、薛坂。由茶园口而西，则坂尾与汤门分界处，此东山区各村之大略也。
　　　　东城门曰行春门，建于明洪武间驸马都尉王恭，亦会城要冲。陆可由鼓山直达长门，水可由马江达于海，故驻防旗兵于内。甲申法人袭马江，濂浦填港，南方水道梗，城中达马江消息，皆由东城焉。
　　　　东城濠上，接汤、井、北三门外，诸溪流下由水部，达于新港，旁通田浦，东方水道之要区也。傍濠一庙，名祀武圣，实民间迷信之五灵公，俗呼东涧殿。
　　　　张家祠在城濠东，瑞应铺，明忠臣张孟中故居，后人即宅为祠，环宅一水，曰玉带河。又有瑞云庵，白云寺，相隔数十武，皆优婆塞供佛之所。
　　　　晋安桥即古乐游桥，桥栏刻“乐游古迹”，建自宋元祐。乾隆癸丑重修。桥下水本通城濠，因桥左有温泉二处，里人叠石为池，架屋以便洗澡，遂致源流渐塞。光绪辛丑，村人以水利所在，请邑尊王士骏饬折，并购民田开浚，令濠水复通桥下。甲辰被洪水冲坏，经绅士徐德枫等，签请财政局重修，此东乡水道之要区也。
　　　　普文学舍在迎春铺市心，社中祀六子，现改为东野学堂。有石刻“文明气象”，侯官沈文肃公书。里人郑学士琼诏所立。
  </div>
  <div class="pagination">
   <a href="闽县乡土志_page19.html">
    上一页
   </a>
   <span>
    ...
   </span>
   <a href="闽县乡土志_page15.html">
    15
   </a>
   <a href="闽县乡土志_page16.html">
    16
   </a>
   <a href="闽县乡土志_page17.html">
    17
   </a>
   <a href="闽县乡土志_page18.html">
    18
   </a>
   <a href="闽县乡土志_page19.html">
    19
   </a>
   <span class="current-page">
    20
   </span>
   <a href="闽县乡土志_page21.html">
    21
   </a>
   <a href="闽县乡土志_page22.html">
    22
   </a>
   <a href="闽县乡土志_page23.html">
    23
   </a>
   <a href="闽县乡土志_page24.html">
    24
   </a>
   <a href="闽县乡土志_page25.html">
    25
   </a>
   <span>
    ...
   </span>
   <a href="闽县乡土志_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
