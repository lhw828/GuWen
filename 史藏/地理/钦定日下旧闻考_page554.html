<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 554 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 554 页/共 698 页</h1>
    <div class="content">朝雍正八年地震渐就圯住持际章江南宿迁人早岁于本贯善因庵剃度来游京师受圣时师衣钵 
于圆觉禅寺徧募十方善信蒙赐白金五百两兴修移山门于南拓二十余弓经始于乾隆十六年五 
月落成于十七年四月乾隆二十一年岁次丙子窃月立原西郊有地名钓鱼台是金主游幸处问次 
斋集臣等谨按钓鱼台在三里河西北里许乃大金时旧迹也台前有泉从地涌出冬夏不竭凡西山 
麓之支流悉灌注于此据刘侗帝京景物略元时谓之玉渊潭为丁氏园池乾隆三十八年命浚治成 
湖以受香山新开引河之水复于下口建设闸座俾资蓄泄湖水合引河水由三里河达阜成门之护 
城河又南流折而东一径宣武正阳崇文三门城河至东便门入通惠河一径广宁永定广渠三门城 
河合通惠河此湖河合流之所经也三十九年始命修建台座台西面匾石恭悬御书钓鱼台三字东 
面匾石恭勒御制诗原钓鱼台在府西花园村台下有泉涌出汇为池其水至冬不竭相传金人王郁 
隐此明一统志原王郁飞伯少居钓台潜心述作未尝轻求人知李钦叔过钓台得其所著赋及碑大 
惊遍荐于诸公自此去钓台游四方后为兵所杀归潜志原飞伯少日作乐府人多传之后入京师金 
南京大为李钦叔所称与之诗云诗句嫓国风下者犹楚辞赠诗者甚多有云忆昔颖亭见飞伯恍若 
梦中逢李白又云紫陉仙人今渊云骑风御气七尺身又云良金原有价白璧况无瑕又云王郎少年 
诗境新气象惨澹含古春笔头仙语复鬼语只有温李无他人飞伯用是颇自贵重尝以布为囊采当 
世名卿诗投其中中州集増乾隆三十九年御制钓鱼台诗钓鱼台水别一源伙于台下涌洌泉亦受 
西山夏秋潦漫为沮洳行旅艰迩来治水因治此大加开拓成湖矣置闸下口为节宣汇以成河向东 
酾分流内外护城池钓鱼台下旧有水塘上承西山香界寺一帯山水毎遇夏秋雨潦西山沥水灌注 
辄沮洳阻行旅壬辰夏命于香山别开引河引卧佛碧云一帯山水亦注于此并芟治苇塘疏剔所有 
诸泉汇成一湖复穿渠建闸以资节倡导流由阜成门外分支一入西便门城渠流为正阳门前之护 
城河一由外罗城南而东为永定门前之护城河皆汇入通惠河以济运金汤万载巩皇基众乐康衢 


物滋阜由来诸事在人为臣等谨按钓台湖水今为西山新开引河汇集之区前条谨具载源委恭读 
御制诗益覩睿裁经画周悉靡遗不独道途行旅仰邀体恤而近之有以资襟帯远之有以济挽输洵 
一举而利赖施于无穷矣原严嵩诗金代遗踪寄草莱湖边犹识钓鱼台沙鸥汀鹜寻常在曾见龙舟 
凤舸来钤山堂集原公鼐诗花石遗墟入战图蓟门衰草钓台孤不知艮岳宫前叟得见南兵入蔡无 
问次斋集増董越游钓鱼台诗草堂掩映路逶迤客到殊无林鸟知科斗池塘春水满牛羊町疃夕阳 
迟莎深绿晕苔侵壁药蔓红欹槿护篱先后闻游多岁月细看牕牖蠧余诗帝京景物略増冯琦钓鱼 
台诗翳然林水处便自远人寰麦陇鳬双没藤轩蝶四环高低春涧柳深浅夕阳山坐忆垂竿叟高踪 
未可攀是处堪垂钓谁家长闭关榭多偏近水云薄更宜山鸟语扶疎襄人踪杳霭间日斜仍策马太 
息野鸥闲同上原玉渊潭在府公元时郡人丁氏故池柳堤环抱景气萧爽沙禽水鸟多翔集其间为 
游赏佳丽之所元人游此赓和极一时之盛明一统志补王恽玉渊潭燕集诗序都城西郊佛宫真馆 
胜概盘郁其间有潭曰玉渊盖丁氏故池也柳堤环抱景气萧爽财赋总管王侯明之甲午秋置酒潭 
上邀翰林诸公为一日之娱既而雨不克成欢是月晦复寻前盟簪舄既集风日清美天光云影潋滟 
尊席沙鸥容与于波间幽禽和鸣于林际若知野老之忘机代清唱而侑觞也酒肴餍饫宾主乐胥雅 
会清吟乌可多得秋涧集原王嘉谟玉渊潭诗玉渊潭上草萋萋百尺寻声散远溪垂柳满城山气暗 
桃花流水夕阳低蓟邱集原杭州上天竺观音大士像晋天福中僧道翊见瑞光发涧得奇木刻之后 
汉干佑年僧从勲自洛阳奉佛舍利安大士顶至宋建炎四年乌珠入临安高宗逊于海乌珠闻知佛 
像所在遂与玉帛图籍尽航而北僧智完率徒以从至燕舍都城西南五里之玉河乡建寺奉之此观 
音寺也天顺壬午土人权五修之成化丁酉僧德显又修之因得石土中乃金大定十七年所刻载天 
会七年梁王徙像事甚悉今寺中所奉又非晋像矣寺有成化二十三年学士程敏政碑记帝京景物 
略臣等谨按玉河乡池水村之观音寺明学士程敏政碑今尚存殿内磬一有观音寺永远供福万历 
十年八月造等字钟一有天顺元年二月劝缘沙门信昻住持惠显檀越信官陈普锦等铸造本寺祖 
师殿供养等字又殿前站台上大铁炉瓶灯檠及磬共六件本宣武门外归义寺中物嘉靖年间造归 
义寺今废因移置兹寺又按明刘侗景物略与程敏政碑记皆误以玉河乡观音寺像为即天竺像御 
制订讹文厘正其谬恭载卷内补幽州大悲阁观音像辽迁之于木叶山临安天竺观音像金迁之玉 
河寺佛亦疲于津梁矣榆欓别录増御制程敏政重修观音寺记订讹文朱彛尊着日下旧闻载玉河 
乡之观音寺所供奉观音大士像谓自杭州天竺寺移来而引程敏政记以实之程敏政记称近得石 
刻于土中谓金天会七年梁王统军至杭谒上天竺礼观音大士像及大藏经异之因徙而北有比丘 
智完率其徒以从斯寺之所由始也考梁王即乌珠石刻于大定十七年然咸淳临安志又谓僧道元 
逢金难时秘大士于井兵退知井所在得像归之咸淳临安志载靖康初属有金难僧道元秘大士像 
于井兵退瓦砾中忽铿然有声始知井所在得像归之院是疑案也不可以不辨夫大士为佛妙观察 
智竖三际横十方无时无处不在不系乎像也故佛云以色见声求皆属邪道法身化身不可见报身 
则可见像者报身之偶托者耳既云偶托则假中之真亦不可不求其非中之是既求其非中之是则 
吾以为仍在天竺者是而玉河乡者非也何也天竺尝四至矣大士相好宛存于心且命工肖斯像二 
而供奉之于御园之宝相寺及玉泉山之清凉禅窟兹观程敏政之记乃若实有其事亦不无生疑遂 
命奉宸诣玉河乡舁大士像至观之则长短丰瘠逈然不同天竺者且五色庄严非所谓古木本色者 
也于是憬然悟程敏政之传讹并翻然悟道元之傅会而天竺之大士本不即不离无来无去谓燕京 
之大士与天竺之大士是一不可何况云二是则两处之记本出于僧人执像炫俗之见而不明理好 
奇之文人遂亦耳食而恣影谈即以彼时事迹论之乌珠南下欲得宋之土地耳其次欲得其货财耳 
且金与元不同元固蒙古信佛金则不然何必迁大士至北京乎盖兵燹之余寺或因乱致毁僧或随 
而至北在北者欲神其说而创寺在南者欲复其迹而耀人以致两地各有一大士而岂知大士无来 
无去是一不可何况云二哉虽然余兹笔之篇而订其讹者得毋仍执一二是非彼此之见而违大士 
如如无我之本愿乎哉臣等谨按明程敏政重修观音寺记沿袭旧说误指玉河乡观音寺像即天竺 
像恭绎御制订讹文详加辨证洵足正从来耳食之谬矣原程敏政重修观音寺记都城西南五里许 
曰玉河乡池水村中有古刹曰观音寺天顺壬午岁乡之人曰权五合里之善士延释恩祥重作之为 


祝厘禳禜之地成佛殿六楹将以次及两廊未就而祥逝越十年矣风朘雨削殿复倾圯迨成化丁酉 
岁而祥之徒德显始继其师之志尽出已资鸠工辟地佛殿之六楹者岿然中起左为伽蓝堂右为祖 
师堂天王殿峙其前观音殿倚其后外为山门殿左右为方丈钟鼓有楼庖厨库藏有所建子屋数十 
楹居其众收民田二百余亩赡其食栋宇翚焕像设庄严丹垩藻绘争雄竞爽经始于某年某月讫工 
于某年某月落成之日遐迩毕集蔚乎粲然可与名山福地相雄长不徒甲于一乡而已恒裕惧其迹 
久而或冺命其弟善彬因予所善求记予因访其废兴之故盖近得石刻于土中谓金天会七年梁王 
统军至杭谒上天竺礼观音大士像及大藏经异之因徙而北有比丘智完率其徒以从斯寺之所由 
始也石刻于大定十七年九月考之始梁王为乌珠实以天会七年己酉入临安是时为宋建炎四年 
高宗逊于海凡玉帛图籍尽航之经像实与之俱至大定十七年丁酉几五十年矣世宗贤主自拟汉 
唐之盛图功臣于衍庆宫乌珠预马抚时与事有不胜其感者矣予尝至天竺见所谓沈香大士像者 
杭僧率指为梁时物以金石刻证之则已北徙中失于兵燹久矣而杭僧不知也呜呼自宋之南金元 
之入幽冀之间变亦极矣高庙龙兴天下始定于一文皇继之而徙都焉山川草木皆获呈露以被圣 
人之泽况斯寺近在郊畿得人马以起废而为祝厘禳禜之地非其幸欤祥号瑞庵仕为僧录右觉义 
显号性天仕为右善世裕方领祠部牒为住持与彬惓惓思以文字昭其师故予嘉其志而记之如此 
篁墩集増玉河乡打靛厂有观音庵高丽庄有关圣庙胜泉寺核桃园有三义庵碧霞元君庙五城寺 
院册臣等谨按观音庵钟一明万历四十七年造关圣庙嘉靖己亥年碑一浙江定海举人王畿撰胜 
泉寺成化九年碑一翰林院侍读学士安成彭华撰三义庙碑二一万历三年陜西按察使刘效祖撰 
一为本朝顺治十七年翰林院侍读范阳冯源济撰碧霞元君庙碑一康熙六十一年翰林院编修会 
稽傅王露撰増广慧寺在玉河乡朱家庄五城寺院册臣等谨按广慧寺明成化间因五华寺遗趾修 
建今已圯惟余屋三楹内磬一钟一并有玉河乡朱家庄五华寺屋后路北废壤中仆大钟一有勅赐 
广慧寺开山祖师中圆功德主金福聚住持圆相归静万历二年三月造等字寺有旧碑二一为广慧 
寺开山记僧道深撰一为檀越题名记皆明成化五年四月立増僧道深广慧禅寺开山记略京都之 
西十数里许玉河乡朱家庄五华梵刹乃古之遗迹岁久荒芜于正统年信官覃文逹王福兴辈邀中 
圆尊宿倒拈没孔钳锤无痕斤斧重开其山依原基欵修造山门天王殿正佛殿及东之斋堂伽蓝堂 
钟楼西之禅堂祖师堂鼓楼两廊僧房四十余间其后方丈左之退居右之廪库皆具而复周围筑以 
垣墙一顷八十余亩裁桓果木数千穿凿二井浇灌蔬圃正殿塑释伽佛侍立香花菩萨殿东塑补陀 
胜境观世音菩萨慈救八难之妙相殿西塑阎摩罗界地藏大菩萨严列十王之仪相诚可谓非色相 
是名色相作人天之瞻仰为巨道场矣功完凡十载勅赐额曰广慧禅寺特命中圆尊宿为第一代重 
开山祖师尊宿讳智湛潞阳巨姓久慕少室单传乃大翠微山善世南浦大师之上首嗣其师祖西竺 
大善知识为临济正宗并着于斯以备传灯续焰成化五年四月立増广济庵在玉河乡池水村五城 
寺院册臣等谨按广济庵明天顺八年碑一僧道深撰庭中有金承安五年四月僧行臻塔幢一幢凡 
六面一面刻佛顶尊胜陀罗尼梵本又二面刻智炬如来心破地狱真言皆梵书又三面刻记文系楷 
</div>
    <div class="pagination">
<a href="钦定日下旧闻考_page553.html">上一页</a><span>...</span><a href="钦定日下旧闻考_page549.html">549</a><a href="钦定日下旧闻考_page550.html">550</a><a href="钦定日下旧闻考_page551.html">551</a><a href="钦定日下旧闻考_page552.html">552</a><a href="钦定日下旧闻考_page553.html">553</a><span class="current-page">554</span><a href="钦定日下旧闻考_page555.html">555</a><a href="钦定日下旧闻考_page556.html">556</a><a href="钦定日下旧闻考_page557.html">557</a><a href="钦定日下旧闻考_page558.html">558</a><a href="钦定日下旧闻考_page559.html">559</a><span>...</span><a href="钦定日下旧闻考_page555.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
