<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 17 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 17 页/共 77 页
  </h1>
  <div class="content">
   北济也，朱脱北字，下二字讹作《经》，赵、戴增北字，改《注》，全知为《注》而作济水二字。守敬按：全非也。自武父城北，朱此下有圈称曰三字，《笺》曰：三字衍。戴云：因下文即引圈称《陈留风俗传》，故讹而致衍。阚骃守敬按：《隋 经籍志》，《十三州志》十卷，阚骃撰。曰：在县西北，会贞按：《春秋 桓十二年》，公会郑伯，盟于武父。杜《注》，陈留济阳县东北，有武父城。《释例》同作东北，与阚骃西北之说异。郦氏叙北济东流，先径武父，后径济阳，则以武父在县西北，故专从阚说而引之。《续汉志》刘《注》，济阳有武父乡，在今东明县西南。郑邑也。会贞按：《春秋》杜《注》，郑地，《释例》同。《谷梁 注》亦同。高士奇云，或谓郑地不及此，疑为宋地。郦氏盖不以郑邑为定，故下又引《陈留传》宋地之说。东径济阳县故城北。圈称《陈留风俗传》守敬按：《隋 经籍志》，《陈留风俗传》三卷，汉议郎圈称撰。曰：县故宋地也。《竹书纪年》，梁惠成王三十年，会贞按：今本《竹书》周显王二十八年。城济阳。汉景帝中六年，朱中下衍元字，全、赵、戴删。封梁孝王子明为济川王。
《史》、《汉》《表》同。应劭曰：济川，今陈留济阳县朱脱留字，全、赵、戴增。是也。守敬按：钱大昕云，济川国除，在武帝建元三年，其时当为济川郡，至元狩初，移治陈留，乃改为陈留郡。《汉志》不详言济川王国所在，亦阙文也。然则此济川国，与吕后时济川国异。再叙北济，至此暂止。
又东过冤朐[三四]县南。赵云，按《汉志》作冤句。师古曰，音劬。守敬按：《史记 惠景间侯者表》作冤朐，《汉书 卢绾传》作宛句。
又东过定陶县南。
南济也。朱此三字讹作《经》，全、赵、戴改《注》。济渎赵改济渎作济水。守敬按：非也。详前再叙南济起。自济阳县故城南，东径戎城北。下据杜说在济阳县东南，在今菏泽县西南。《春秋 隐公二年》，公会戎于潜。守敬按：隐公上当有经书二字。杜预曰：陈留济阳县东南有戎城是也。
济水又东北，菏水东出焉。朱此十字讹作《经》，全、赵、戴改《注》，改河作菏。守敬按：《禹贡》，东出于陶丘北，又东至于菏。是菏在定陶之东，班《志》、《水经》并同。此尚在定陶之前不过一小水，安得遽称菏水？与《禹贡》、班《志》、《水经》皆不合。郦氏依据故书，虽逞博好奇，未尝轻下雌黄，岂有煌煌经典，颠倒错乱如此乎？或由当时乡俗鄙称，郦氏随俗载之耳。
济水又东北，径冤朐县故城南。守敬按：两汉、魏、晋、后魏县并属济阴郡。《地形志》，句治冤句城。在今菏泽县西南。吕后元年，封楚元王子刘执为侯国。朱《笺》曰：孙按，《汉表》景帝封。守敬按：《史》、《汉表》俱景帝元年封。执当作埶。《索隐》，蓺音艺。王莽之济平亭也。
济水又东，径秦相魏冉冢南。朱上十字讹作《经》，无南字。《笺》曰：宋本冢下有南字。全、赵、戴改《注》，增南字。戴云：今考魏冉冢、恭王陵，皆值冤朐之东，定陶之西，亦《注》内叙南济所径。守敬按：《史记 穰侯传》，益封陶。《集解》，徐广曰，一作阴。《索隐》，陶即定陶。徐广云，作阴，陶、阴字本易惑也。王劭云，定陶见有魏冉冢，作阴，误也。今考曹县冉堌，有冉子仲弓墓，《山东考古录》谓是秦相魏冉墓，非冉子也。或疑定陶时属齐，秦不得越境以封冉。据《史记 魏世家》安厘王时[三五]，无忌曰，秦长驱梁北，东至陶、卫之郊。《正义》，陶，曹州定陶也。卫，宋州楚丘县，卫文公都之。秦兵历取其郊也。魏昭王元年，当秦昭王十二年。[三六]《六国表》，魏冉为相，在秦昭王时，观《魏世家》言，可为陶地属秦之证。冉，秦宣太后弟也，代客卿寿烛为相，封于穰，益封于陶，号曰穰侯。守敬按：《寰宇记》，穰侯城在济阴县西北十七里。富于王室，范睢说秦，秦王悟其擅权，免相，就封，出关，辎重千乘，卒于陶而因葬焉。守敬按：以上《史记 穰侯传》文。世谓之安平陵，墓南崩碑尚存。
济水又东北，径定陶恭王陵南，朱此十二字讹作《经》。全、赵、戴改《注》。守敬按：陵在今曹县西北五十里。哀帝追尊王为恭皇，周邱为城，以为陵邑。汉哀帝父也。帝即位，母丁太后建平二年崩。上曰：宜起陵于恭皇之园。遂葬定陶，朱遂作送，全、赵、戴同。守敬按：《汉书 哀帝纪》作遂，此盖以形近致误。今订。陵在今曹县恭皇陵侧。贵震山东。守敬按：《哀帝纪》称，发陈留、济阴近郡国五万人，穿复土。此句郦氏约言之。[三七]王莽秉政，贬号丁姬，开其椁户，火出，炎四五丈，吏卒以水沃灭，乃得入，烧燔椁中器物。守敬按：《太平广记》三百八十九引此，椁中作冢中。公卿遣子弟及诸生、四夷十余万人，操持作具，助将作掘平共王母全、赵共作恭。傅太后坟，傅太后陵详《渭水注》。及丁姬冢，二旬皆平。莽又周棘其处，以为世戒云。时有羣燕数千，衔土投于丁姬竁中，守敬按：自王莽秉政以下，《汉书 外戚传》文。竁，传作穿。《太平广记》引此亦作穿，此注作竁，殆郦氏意改。《说文》，竁，穿地也。今其坟冢，巍然尚秀，疑当作存。隅阿相承，列郭数周，面开重门。南门内，夹道有崩碑二所，世尚谓之丁昭仪墓，又谓之长隧陵，盖所毁者，傅太后陵耳。丁姬坟墓，事与书违，不甚过毁，未必一如史说也。《一统志》称旧志云，盖后汉时改葬。坟南，朱坟讹作渎，赵改云：渎南当作坟南，即丁姬坟也。全、戴改同。魏济阴郡治也，
朱作魏郡治也，全、赵、戴同。会贞按：郡上有脱文。《一统志》，汉哀帝时，葬定陶恭王处，世谓之左城，后魏谓之孝昌城。《地形志》，西兖州，孝昌三年置，治定陶城，后徙左城，领沛郡、济阴郡。又云：沛郡，兴和二年置，治孝昌城。是《一统志》以左城为即孝昌城，故表谓魏沛郡，治左城。然此《注》叙南济，先言径左城，后言径定陶县，而下先叙泛水径济阴郡，后叙菏水径定陶县，不云泛水径沛郡，则沛郡不在此。《续山东考古录》谓魏济阴郡治左城，沛郡治孝昌城，孝昌在西四十里，即沛郡治，是也。此郡治上，脱济阴二字，今订。世谓之左城，会贞按：城在今曹县西北六十里。亦名之曰葬城，盖恭王之陵寝也。
济水又东北，径定陶县故城南，朱此十二字讹作《经》，全、赵、戴改《注》。守敬按：《寰宇记》济阴县下，济堤，即济水之故堤也。《国都城记》曰，自复通汴渠以来，旧济遂绝，今济阴定陶城南，唯有济堤及枯河而已，皆无水。两汉、魏、晋县为济阴郡[《晋志》阴误阳。]治。后魏郡治县之左城。[见上。]《地形志》定陶有定陶城，城在今县西北四里。侧城东注也。朱《笺》曰：也字似讹，疑当作此。赵云：也字不误。县故三鬷国也。汤追桀，伐三鬷，即此。会贞按：《尚书 大传》，夏师败绩，汤从之，遂伐三鬷。孔安国《传》，即今定陶。《续汉志》，定陶有三鬷亭。《元和志》，在济阴东北四十九里。在今曹县西南。周武王封弟叔振铎之邑，故曹国也。朱也字讹在邑字上，《笺》曰：宋本作叔振铎之邑，故曹国也。全、赵、戴依改。二句，《汉志》定陶下文，本《史记 曹世家》。汉宣
帝甘露二年，更济阴为定陶国。会贞按：《汉志》济阴郡下文。《宣帝纪》、《楚孝王嚣传》及《世系表》并同，互详下卷。王莽之济平也。战国之世，范蠡既雪会稽之耻，乃变姓名，寓之于陶，戴删之字。为朱公。以陶天下之中，诸侯四通，货物之所交易也。治产数千金，富好行德，子孙修业，遂致巨万，故言富者，皆曰陶朱公也。会贞按：《史记 货殖传》文。
又屈从县东北流。
南济也。朱此三字讹作《经》，全、赵、戴改《注》。又东北，右合河水，全、赵、戴改河作菏，下同。赵云：以《御览》、《寰宇记》引此文校。守敬按：此即上文河水东出之水，不当改菏，且《御览》引《晋书地道记》，所谓济水与菏水会在过定陶之后，今本《寰宇记》从钞本出，亦浅人所改也。水上承济水，朱水下有渎字，全、戴删。于济阳县东，世谓之五丈沟。守敬按：此河水自济阳东承济水，至定陶东北注济，盖自今菏泽县西南至定陶县北，源流不过数十里，世所谓五丈沟者，专指此。而《元和志》鱼台县下云，菏水即济水，一名五丈沟，则并济水下流分出之菏水而加以五丈之称矣。《九域志》，五丈河即《禹贡》之菏泽，从京都北历陈留及郓，其广五丈，旧名五丈河，则又并济水之流而被以五丈之名矣，与此《注》所指之水不合。《方舆纪要》，五丈沟在曹县西南五十里，今涸。亦指后世之五丈河言也。又东，径陶丘北，会贞按：钱坫云，陶丘在今定陶县西南七里。《地理志》曰：
《禹贡》定陶西南有陶丘。戴改作《禹贡》陶丘在定陶西南。陶丘亭在南，赵云：按《地理志》，定陶县《禹贡》陶丘在西南，陶丘亭。今《注》以《禹贡》二字冠定陶之上，非是。又陶丘亭下，似今本《汉书》脱在南二字，当以此文补之。守敬按：《汉志》定陶，《禹贡》陶丘，读在西南陶丘亭，谓定陶之陶丘亭，即《禹贡》之陶丘也。陶丘本无亭，后人作亭以表识之耳。郦氏分陶丘、陶丘亭为二地，以陶丘在西南断句，因改为《禹贡》定陶西南有陶丘，又于陶丘亭下增在南二字，实与《汉志》通例不合。赵氏谓郦氏置《禹贡》字于定陶上，非是，不思以《汉志》在西南断句，即以《禹贡》置定陶上，亦无不合。戴改作《禹贡》陶丘在定陶西南，仍与郦改无异，故不能定下句在南为衍文。赵氏乃欲以在南补《汉志》之缺，证成其误，谬矣。或疑郦氏素墨守《汉志》，其所见本，或与今本异，不知分陶丘、陶丘亭为二，即有其本，亦是误书，不足据也。墨子以为釜丘也。守敬按：今本《墨子》无此文。《竹书纪年》，魏襄王十九年，会贞按：今本《竹书》周隐王十五年。薛侯来会王于釜丘者也。守敬按：《注》引《竹书》最后之年止此，以今本照之，即所谓今王也。杜预《春秋后序》称《纪年》终哀王。徐广、司马贞引今王，皆称哀王。考《史记 魏世家 集解》荀勖曰，和峤云，《纪年》终于魏之今王，今王者，魏惠成王子。按《太史公书》，惠成王但言惠王。惠王子曰襄王，襄王子曰哀王。惠王三十六年卒，襄王立十六年卒，并惠、襄为五十二年。今按古文，惠成王立三十六年，改元称一年，改元后十七年卒，《太史公书》为误分惠成之世，以为二王之年数也。《世本》，惠王生襄王而无哀王，然则今王者，魏襄王也。据此则郦氏称襄王，是也。杜预等云哀王者，盖为《史记》所惑。《尚书》《禹贡》所谓导济水自陶丘北，朱济讹作河。赵
云：按《尚书 禹贡》导沇水下，是东出于陶丘北，又东至于菏，善长所引，颠倒之矣。守敬按：《禹贡》，济水东出于陶丘北，又东至于菏，则此河为济字之误无疑。赵改作菏，是菏水在陶丘之上矣，逞臆武断，反诬郦氏为颠倒《禹贡》，全、戴修改，亦不致疑，不可解也。谓此也。菏水东北，出于定陶县，北，屈，左合泛水。泛水西分济渎，东北径济阴郡南。守敬按：此指魏治左城之济阴郡，详前。《尔雅》《释水》曰：济别为濋。吕忱曰：水决复入为泛，戴云：按《尔雅》乃泛字，音似，与此处泛水下云，取其泛爱者异。道元误引。守敬按：《通典》济阴有泛水，即汉高祖即位之地。泛音泛。又《金 地理志》，济阴有泛水，即泛水，足征此泛字非似音。广异名也。泛水又东，合于河渎。守敬按：《元和志》，泛水在济阴县南。此《注》叙泛水分济，在河水承济之下，未径定陶，即入河，则其流较河水尤短。《方舆纪要》，泛水在曹州西南三十里，又在定陶县西北十里，今湮。昔汉高祖既定天下，即帝位于定陶泛水之阳。会贞按：《汉书 高帝纪》，但云即皇帝位于泛水之阳。《叔孙通传》曰，为皇帝于定陶，此兼采之。《寰宇记》，汉祖坛在济阴县东北二十里，汉高祖五年，即位于定陶泛水之阳，故立坛。张晏曰：泛水在济阴界，取其泛爱弘大而润下也。会贞按：《汉书 高帝纪》颜《注》引张说，《史记 高祖纪 正义》亦引之。泛水之名，朱脱之字，全、赵、戴增。于是乎在矣。河水又东北，朱河作泛，全、赵同。戴云：菏，原本讹作河，
近刻误作泛。会贞按：戴所谓原本，《大典》本也，足征本作河。浅人因上言泛水之名，谓此，是接叙泛水，臆改为泛，不知上已言泛合河渎，汉祖一段，乃申言泛水故事耳。此遥承泛合河渎句，更叙河水之流也。径定陶县南，又东北，右合黄水枝渠，渠上承黄沟，会贞按：渠当在今定陶县东。东北合河，而北注济渎也。
校记
[一]　「李濂《游济渎记》……当为济之西源」　按：转引自《禹贡锥指》卷十五第二页水出西南东北流注于济下《注》。
[二]　「考泷河出县西北莽山」　按：《清一统志》卷百六十引刘漪《泷水论》语较熊氏按详。
[三]　「孙（汝澄）云波县当作汲县」　按：戴氏云：按湨水所径，乃今济源县东南二十里波城，不害封汲侯，或波讹作汲耳。
[四]　「无比城……《通鉴 注》作无鼻」　按：《通鉴》页四四〇一《注》云：「东有无辟邑，谓之无鼻城。」
[五]　「徐广曰：河内平皋县有李城」　按：标点本《史记 平原君传 集解》引作成皋，《续汉志》河内郡下作平睾有李城。
[六]　「《元和志》、《寰宇记》并云夷仪城在龙冈县西一百四十里」　按：聚珍本《元和志》脱「一百」二字。
[七]　「荥阳之东正古荥泽地」　按：《要删续补》卷七作「荥阳东北」。
[八]　「石门在荥阳山北一里」　按：《清一统志》百五十引刘昭曰石门在荥阳水北一里，误。据《地形志》北豫州荥阳郡荥阳县下有荥阳山，有石门城，仍作「山」。
[九]　「疑《注》所谓更修者即开石门事」　按：《注》云：《石铭》曰「建宁四年……黄场石也。」郦意谓《石铭》仅存此十一字，而主吏姓名磨灭不可复识。至魏太和中又更修之，撤故增新，石字沦落，无复在者，则并此仅存之十一字亦不复存矣。故定太和为之魏年号。
[一〇]「会贞按：《汉书 高帝纪 注》……《括地志》」　按：熊氏所引孟康说出《汉书 高帝纪》。至《括地志》以下则出《史记 项羽本纪 正义》，今校补「《史记 项羽本纪 正义》」八字于《疏》「《括地志》」上。
[一一]「堤溃蚁孔，见《后汉书 陈忠传》」　按：章怀《注》引「韩子曰：千丈之堤，以蚁蝼之穴而溃。」
[一二]「说以劝之」　按：说同悦，毛《诗 豳风 东山 序》云：「说以使民，民忘其死。」《释文》：「说音悦。」孔氏《正义》云：「民皆喜悦。悦以使民，民忘其死」，是《周易 兑》卦彖辞文。
[一三]「安得湮没……全改不，赵、戴改」　按：朱《笺》本「安」讹作「亦」，《笺》曰当作「安」，全氏校改「亦」作「不」。今「全」下增「改不」。
[一四]「此堡固并称谓聚流人于堡固也，堡字不误，不必改」　按：全、戴二氏改「堡」作「保」是也。《元和志》卷九，大索城下云「鸠集流散，守固此城」，守固既保固矣。《魏志 孙放传》：「保固险
阻」，可证。
[一五]「追之者以为必无人」　按：检《类聚》及《御览》，皆作「追之者以鸟在无人」，为、鸟形近致讹，鸟在无人，义亦较通。
[一六]「朱嗥作●」　按：古「皋」字一作「睪」，其字皆从皋得声。《虞书 皋陶》、《列女传》作「睪」，《左传 哀二十六年》传越皋如，《春秋繁露》引作「大夫睪」。《续汉 郡国志》河南尹成睪县，《汉志》作「成皋」。河南郡平睾，《汉志》作「平皋」。《尚书 禹贡》「至于大伾」，张揖云成睪县山。《续汉书 注》引《皇览》北有睾陶祠。是「睾、皋」古通用，朱《笺》本未为误，赵说未谛。
[一七]「《方舆纪要》，在荥泽县西南十七里」　按：荥阳县下荥阳城条引《括地志》，在今荥阳县西南十七里。
[一八]「《晋志》、《宋志》皆言晋泰始初置荥阳郡」　按：《晋志》在二年，《宋志》在元年，故曰初。《寰宇记》亦作「二年」。
[一九]「能尽节乎」　按：此语为郦氏所增，《史》、《汉》俱无之。
[二〇]「司马贞引文颖说」　按：《史记》但有《集解》与《正义》，无《索隐》。
[二一]「赵云：按春秋时衡雍后改垣雍」　按：《方舆纪要》四十七云：春秋时为郑地。引《左传 僖公二十八年》「晋文公败楚于城濮，还至衡雍。」又《文八年》「鲁公子遂会晋赵盾于衡雍。」
[二二]「守敬按：此《经》文，文公上当有《经》书二字」　按：此不必增。郦《注》凡引《春秋》，直录原文
者，冠以「《经》书」二字，钞变则否，此全书通例。《文二年》夏六月《经》书云：公孙敖会宋公陈侯郑伯晋士縠盟于垂陇，而《注》省略其辞。
[二三]「《括地志》，宅阳城在荥阳县东南十七里」　按：《史记 魏世家 正义》引《括地志》作宅阳故城，一名北宅。
[二四]「《竹书纪年》曰：惠王十三年……朱氏因刻本失去成字」　按：上文《注》引《竹书》作「惠成王九年」，《疏》所谓《注》引《纪年》，亦往往名称错出也。
[二五]「考瑶城南梁在贞定王七年，非元王七年，沈说误」　按：《四库》珍本沈书云：「按贞定王七年晋荀瑶城南梁，无城宅阳之文。」不误。
[二六]「阎泽赤为侯国」　按：此下朱《笺》引孙汝澄说。记之以存孙氏之勤，《疏》往往没之，不宜省。
[二七]「郭《注》以为赵郡房子也」　按：房子在西晋为冀州治，属赵国。后魏时始废国为赵郡，郭璞时不得云赵郡。
[二八]「《方舆纪要》，在今陈留县东北三十里」　按：敷文阁本作三十里。《括地志》：「小黄故城在陈留县东北三十三里。」据改「五十」作「三十」。
[二九]「祭父自圃郑来谒（天子）」　按：今本《穆天子传》无「天子」二字，此盖郦氏以意补之，今加括号。
[三〇]「《书钞》四十八引《陈留风俗传》」　按：《书钞》较《类聚》五十一「妇人封」所引多十五字，其文曰：「封丘者，魏地也，故燕之延乡，六国时复南属魏。」据此则《陈留风俗传》本作故燕之延乡，无南燕之「南」字。赵以「南」字上属，当据《书钞》。
[三一]「然则……是翟母……也」　按：然则下钞脱「封于延乡者」五字，今补。此上「见《类聚》五十一」六字，当作小字双行。
[三二]「会贞按：鲁昭上当有《经》书二字」　按：此不必有「《经》书」二字。郦氏约其事为六字，非原文，《经》文书「同盟于平丘。」
[三三]「《史记 正义》曰：临济今齐州临济县」　按：《通鉴》胡《注》引同。《史记 魏豹传 正义》曰：「临济故城在溜州高苑县北二里，本汉县。」《田儋传》无此文。
[三四]「宛朐」　按：《索隐》云：「宛朐，县名，属济阴。」
[三五]「据《史记 魏世家》昭王时」　按：检《魏世家》，语在安厘王时，杨氏误记，今订正。
[三六]「魏昭王元年当秦昭王十二年」　按：据《史记 穰侯传》益封于陶，在昭王十六年。
[三七]「遂葬定陶贵震山东，此句郦氏约言之」　按：《汉书 外戚传》「建平二年，丁太后崩，哀帝遣大司马骠骑将军明送葬于定陶，贵震山东。」郦氏用之。朱作送葬上，当有「遣大司马骠骑将军明」九字，此郦氏以文便，改《汉书 外戚传》文「送」字，而依《哀帝纪》文承上文，非以「送遂」二字形近致误。下文王莽秉政以下则用《外戚传》文矣。
《水经注疏》卷八
　　后魏郦道元注
　　　　　　　　　　　　　　　宜都惺吾杨守敬纂疏
　　　　　　　　　　　　　　　　　　　　　　　枝江崮芝熊会贞参疏
　济水二戴无二字。
又东朱又上有济水二字，赵同，戴删。至乘氏县西，县详后菏水下。分为二。
《春秋左传 僖公三十一年》，朱作二十四年，《笺》曰：孙云，《左传》是三十一年。赵、戴改。分于济。守敬按：杜《注》，济水自荥阳东过鲁之西。济水会贞按：接上卷叙南济。自是曹地，东傅东北流，朱讹作北东流，[二]赵据胡渭校改，戴改同。出菏泽。[一]朱菏讹作巨。全、赵同，戴改巨。守敬按：《经》下方云东北流入巨野泽，《注》不得先言东北流出巨泽。《禹贡》，自陶邱北东至于菏，验其方位，正在此。《注》不当遗之，知巨泽本作菏泽。胡渭讥郦氏不言菏泽为疏漏，不知此巨泽为菏泽之讹。
此大关目，赵、戴皆不致疑，何也？菏泽详后菏水下。
其一水东南流，朱脱东字，《笺》曰：宋本水下有东字。赵、戴增。守敬按：残宋本、《大典》本有东字。《初学记》六引此，作其一东南流，惟误称《水经注》，可见《经》、《注》混淆，初唐已然。其一水从县东北流，入巨野泽。朱此十八字讹入《注》内，接出巨泽下。全、赵、戴改《经》。戴云：今考下云，《经》所谓济水自乘氏县两分，东北入于巨野也，可证此属《经》文。
南为菏水。朱菏作荷，《笺》曰：克家云，当作菏。菏水详后。北为济渎，朱此八字讹作《经》。全因之，赵、戴改《注》。会贞按：《经》谓过方与县北为菏水，此不得先有菏水之目，此南为菏水，乃《注》虚提之句。后《注》云，菏水分济于定陶东北，即承此实叙菏水，则赵、戴八字作《注》，是也。全未合参下《经》、《注》，故沿朱作《经》之误。此济渎指南济。径乘氏县，与济渠、濮渠合。朱作濮沟，《笺》曰：克家云，当作濮渠。全、赵、戴改。全、赵以此二句作《经》，[今全本作《注》，又刊刻之误。]并改径为过，全移济渠二字于过乘氏上。赵删济渠二字。守敬按：皆非也。《经》明言至乘氏县西，又言从县东北流，安得复言过乘氏县？则此属《注》文审矣。径乘氏紧承北为济渎说，句首无济字，意自明了。济渠指北济，济与濮同流，故济、濮并称，若删济渠二字，则下接称北济无根矣。《注》叙南济终此。先虚提谓南济与北济合，后方实书北济入巨野会南济。北济会贞按：三叙北济起。自济阳县北，东北径煮枣城南。《郡国志》曰：寃朐县有煮枣城，会贞按：《元和志》，煮枣城在寃
句县东北四十里。《曹州志》，在州西南五十里。即此也。汉高祖十二年，封革朱为侯国。朱《笺》曰：孙云，《史记 年表》，煮枣靖侯赤，《索隐》曰，《汉表》作革朱，革音棘，棘子成之后。会贞按：《史记志疑》云，《汉表》作端侯革朱，《索隐》本作端侯棘朱，棘、革古通，然则今本作靖侯赤，缺侯姓，而又讹其谥名耳。
北济又东北，径寃朐县县详上卷。故城北。朱此十二字讹作《经》，全、赵、戴改《注》。戴云：今考前卷《注》内，叙北济至济阳止，此复补叙济阳以下北济所径。又东北，径吕都县故城南，守敬按：前汉县属济阴郡，后汉废。叶圭绶《续山东考古录》，在菏泽县西南三十里。王莽更名之曰祁都也。
又东北径定陶县故城北。县详上卷。汉景帝以济水出其北，东注，[三]朱《笺》曰：注，宋本作流。赵改流。中六年，朱中下衍元字，全、赵、戴删。戴移中六年三字于景帝下。分梁，于定陶置济阴国，朱国讹作郡。赵云：按济阴郡当作济阴国。考《汉书 诸侯王表》，景帝以中六年封梁孝王子不识为济阴王，始有济阴之称。故《地理志》云，济阴郡，故梁。景帝中六年，别为济阴国。不识立二年而薨，无后。则是国已除，其时或仍属于梁，或立为郡，《志》不之详也。又云，宣帝甘露二年，更名定陶。是又为王国。其时以封皇子嚣，后徙王楚。迨元帝永光八年，徙皇子山阳王康为定陶王，是为恭王。王子欣即哀帝，既入继大统，立楚思王子景为定陶王，奉恭王后。二年，徙景王信都。如淳曰，不复
为定陶王立后者，哀帝自以己为后。故哀帝崩，无后，征立中山孝王之子衎为帝，是为平帝。其时王莽擅权，与傅、丁为仇之际，定陶国之废，必在斯时。故《续志》，济阴郡治定陶。刘昭《补注》惟以郡故梁，景帝分置为言，而其颠末亦不暇详也。独怪班固既详建国之始，乃遗立郡之由，何耶？道元亦因仍《汉书》之误矣。全、戴改国。济阴互见上卷。指北济而定名也。朱北讹作为，全同，赵疑误，戴改。又东北，与濮水合。朱上六字讹作《经》，下有脱文。《笺》曰：谢兆申云，濮水下疑有合字，或会字。赵增会字。全、戴增合字，并改作《注》。水朱无此字，赵同，全、戴增。上承济水于封邱县，守敬按：县详上卷，《方舆纪要》，濮渠在封邱县西南。即《地理志》所谓濮渠水首受济者也。会贞按：见封丘县下。阚骃曰：首受别济，即北济也。守敬按：后人以北济为枝流，因阚骃别济之说也。其故渎自济东北流，左迤为高梁陂，方三里。守敬按：陂当在今长垣县西南，考其北即别濮所汇之阳清湖，盖其地洿下，水所分聚也。濮水又东径匡城北，守敬按：《四书释地》，匡城在长垣县西南十五里。孔子去卫适陈，遇难于匡者也。守敬按：见《史记 孔子世家》。沈涛《交翠轩笔记》云，《论语》，子畏于匡，或以为卫地，或以为宋地，其以为宋地者，盖据《庄子》[《秋水》]及《说苑》[《杂言》]也。考《左传 僖十五年》，诸侯次于匡。杜《注》，匡，卫地，在陈留长垣县西南。文十一年，叔仲彭生会晋郄缺于承匡。《注》，承匡，宋地，在陈留襄邑县西。是匡为卫地，承匡为宋地。《续汉志》，长垣有匡城。《注》引《陈留志》，孔子囚此。《御览》州郡部引《晋地道记》，长垣，古卫故匡城地，
孔子所厄处也。则唐以前皆以孔子所畏在卫之匡地，惟小司马《史记 索隐》误信王肃《家语》、《伪孔安国 注》，以匡为宋邑。《寰宇记》，襄邑县，古匡城在县西三十里。昔仲尼游此城，匡人误围夫子。其城即承匡城，与春秋时之匡邑无涉。又考《孔子世家》，言孔子去即过蒲，即之云者，并不信宿之谓。《括地志》，故蒲城在匡城县北十五里。《元和志》，匡城县，故匡城，在县西南十里。是匡之距蒲，仅二十五里，故去匡即可过蒲。若襄邑之承匡，在今睢州境内，何由即过？沈说至核。郦氏叙孔子事于卫之匡城，是为有识。又东北，左会别濮水，受河于酸枣县。守敬按：此即《河水》篇所云，东至酸枣县西，濮水东出者也。下叙濮水出河东北径棣城，又东北径酸枣，正出酸枣之西，当出今阳武县之西北。彼篇及此篇并言无水，则郦氏乃道古耳。而《元和志》云，濮水在胙城县南二十里，西南自酸枣县界流入。《寰宇记》略同，是后世又复通流。今则黄河迁决，濮水涸绝矣。故杜预云：濮水出酸枣县，首受河。会贞按：《左传 哀二十七年》杜《注》作傍河。《释例》水名内，亦作傍河，然隐四年孔《疏》引杜说作受河，与此同。受字是也。《竹书纪年》曰：魏襄王十年，会贞按：今本《竹书》周隐王六年。十月，大霖雨疾风，河水溢酸枣郛。今本脱溢字、郛字。汉世塞之。故班固云，文湮枣野也。朱讹作大堙酸枣也。赵改大作文，云：《汉书 叙传》曰，文堙枣野。全亦改大作文，又改酸枣作枣野。戴改同，删也字。守敬按：《汉书 沟洫志》，孝文时，河决酸枣，东溃金堤，于是东郡大兴卒塞之。非自魏襄时，至汉始塞之也。然《河水注》亦引《沟洫志》文，是郦氏非不知
汉时有复决之事，此时因省文，致成语病。今无水。其故渎东北径南北二棣城间。守敬按：《左传》杜《注》，陈留酸枣县西南有棣城。《元和志》，南棣城、北棣城二故城，在阳武县北十里。《开封府志》，棣城在阳武县北十五里。《左传 襄公五年》，楚子囊伐陈，公会于城棣以救之者也。濮渠又东北，径酸枣县故城南，守敬按：两汉、魏、晋县属陈留，后魏属东郡司州。《地形志》，酸枣有酸枣城。《元和志》，在酸枣县西南十五里。唐酸枣县即今延津县治。韩国矣。守敬按：《续汉志》刘《注》引《陈留志》，城内有韩王故宫阙。《元和志》，酸枣故城，六国时韩王所理处，旧址犹存。《寰宇记》，《韩世家》哀侯即位，灭郑，遂都酸枣。又《城冢记》，韩襄子所筑。圈称曰：昔天子建国名都，或以令名，朱令讹作姓，《笺》曰：古本作或以合名，吴本改作姓名，《玉海》十五卷内引此文，亦作合名。赵改令名，云：如闻喜、获嘉之类。[四]全、戴改同。或以山林，故豫章以树氏郡，朱郡讹作都，赵改。赵云：《寰宇记》，酸枣县下，引《风俗通》，豫章以树称郡。《困学记闻》引此文，豫章以木氏郡。何焯曰，都字乃传写之误，树为木，则宋人避讳也。酸枣以棘名邦，故曰酸枣也。《汉官仪》曰：旧河堤谒者居之。城西有韩王望气台，会贞按：《地形志》，酸枣有望气台。《寰宇记》，望气台在酸枣县西南十五里，《舆地志》云，酸枣县西有韩王望气台。在今延津县西南。孙子荆孙子荆，名楚，《晋书》有传。《故台赋叙》曰：酸枣县门外，朱县讹作寺，全、赵、戴
同，守敬以《寰宇记》引改。夹道左右有两故台，会贞按：《寰宇记》，韩王二台，并在酸枣县南一十六里。《一统志》引作西南十五里是也。访之故老[五]云，朱故作国，全、赵同，戴改。韩王听讼观会贞按：《类聚》六十二引原书至此。《寰宇记》亦引之。台，高十五仞，虽楼榭泯灭，朱无榭字，《笺》曰：谢云，楼下当有榭字。戴、赵增。守敬按：残宋本、《大典》本有榭字。然广基似于山岳。召公大贤，犹舍甘棠，会贞按：见《诗 召南 甘棠》篇。区区小国，而台观隆崇，骄盈于世，以鉴来今。故作赋曰：蔑邱陵之逦迤，亚五岳之嵯峨，言壮观也。城北，韩之市地也。聂政为濮阳严仲子刺韩相侠累，遂披面而死，赵云：《战国 韩策》、《史记 刺客传》并作皮面。《索隐》曰，皮面谓以刀刺其面皮，欲令人不识，披字误。守敬按：披有裂义，裂其面，使人不识。《续列女传》，聂政自披其面，与《注》合。郦氏非不知《国策》、《史记》作皮，而以作披者义长，故别据之。余疑皮字，是披字之烂脱。其姊哭之于此。会贞按：见《史记 刺客传》。又《御览》琴部，载《琴操》，又谓政父为韩王所杀，刺王以报雠。政之母，抱政尸而哭。城内有《后汉酸枣令刘孟阳碑》。赵云：按孟阳名熊，见赵明诚《金石录》跋尾。守敬按：《集古录》、《金石录》所见石本，孟下皆缺阳字。《隶释》载全文。今石又佚，仅存旧搨残缺。濮水北积成陂，朱积讹作称，全、赵同，戴改。陂方五里，号曰同池陂。守敬按：陂当在今延津县西南。又东径胙亭东注，守敬按：《左传》
杜《注》，燕县西南有胙亭。在今延津县北庞固社。故胙国也。守敬按：《续汉志》，燕有胙城，古胙国。富辰所谓邢、详上卷。茅、详《洙水注》。胙、祭，守敬按：在今郑州东北。周公之胤也。守敬按：《左传 僖二十四年》载富说。濮渠又东北，径燕城南，朱南讹作内，全、赵、戴改。故南燕，姞姓之国也，守敬按：《汉志》燕县下，南燕国，姞姓，黄帝后。有北燕，守敬按：武王封召公于燕，详《 水注》。故以南氏县。守敬按：前汉曰南燕，属东郡，后汉、魏曰燕，仍属东郡。《晋志》无此县。据沈约引《太康地志》，燕属濮阳，则晋有燕县。后魏曰东燕，后属东郡。《地形志》，东燕有燕城。《延津县志》，在县东三十五里。东为阳清湖陂，南北五里，东西三十里，守敬按：当在今延津、长垣二县之间。亦曰燕城湖，径桃城南，守敬按：《续汉志》，燕有桃城。《括地志》，桃城在胙城县东四十里。在今延津县东北。即《战国策》《秦策》所谓酸枣，虚、桃者也。[六]朱虚桃讹作桃虚，脱者字，《笺》曰：古本作虚桃者。全、赵、戴乙、增。会贞按：《通鉴》周赧王四十二年，《注》引此文与古本同。酸枣及桃并详此篇，惟虚不言其处，所据《史记》及《秦本纪 正义》释虚云，姚虚，在濮州雷泽县东十三里。《孝经援神契》云，帝舜生于姚虚，即东郡也。然则《瓠子》篇之陶墟，即此虚矣，而彼篇不及《国策》，略也。汉高帝十二年，封刘襄为侯国。朱《笺》曰：孙云，按《史记 年表》，高帝十二年，封刘襄为桃侯。《索隐》曰，县名，属信都。全云：孙汝澄云，刘襄所封之桃在信都，今观道元于《浊漳水》篇与《索
隐》合。此举以为证者，盖两存之，非忘其复也。梁玉绳《史记志疑》则以为刘襄之封国，当在东郡东阿之桃城。而东注于濮，俗谓之朝平沟。会贞按：《地形志》，白马县[县见河水注。]有朝沟。
濮渠又东北，又与酸水故渎会。酸渎首受河于酸枣县，守敬按：古河水东北流，径酸枣县之西北，酸水与濮水同受河，但濮水出河，东北径棣城，而后径酸枣，酸水则出河即东径酸枣，是酸水出河在濮水之东北，当即今延津县之西北，已湮。东径酸枣城北，延津南，延津详《河水注》。谓之酸水。《竹书纪年》曰：秦苏胡率师伐郑，韩襄败秦苏胡于酸水者也。守敬按：今本《竹书》记此事有二。一在周烈王二年，苏胡作胡苏，伐郑作伐韩，韩襄作韩将韩襄。一在显王三十一年与此同。《注》云，不知何年，附在此。当是即采《水经注》为之。然则《竹书》原只烈王二年一条为郦氏所引，久之，传抄各异，后人又取此《注》，附于显王三十一年耳。酸渎水又东北，径燕城北，又东，径滑台城南，城详《河水注》。又东南径瓦亭南。会贞按：《左传》杜《注》，东郡燕县东北有瓦亭。《地形志》，白马有凡豪城，凡豪乃瓦亭之误，在今滑县南。《春秋 定公八年》，公会晋师于瓦，鲁尚执羔，自是会始也。会贞按：《左传》文。又东南会于濮，世谓之百尺沟。濮渠之侧有漆城。会贞按：《寰宇记》，漆城在长垣县西二十里。漆城即宛濮亭。此《注》引杜预云，在长垣西南，亦在今长垣县西南。《竹书纪年》：梁惠成王十六年，今本《竹书》周隐王十四年。邯郸
伐卫取漆富邱城之者也。朱作富兵，《笺》曰：谢云，当作富丘。全、赵、戴改。或亦谓之宛亭。朱宛作菀，下同，又上有濮字。全、赵、戴改宛，乙作宛濮。会贞按：据杜预说，当止作宛亭，不当有濮字，今删。《春秋》：宁武子与卫人盟于宛濮。会贞按：《左传 僖二十八年》文。杜预曰：长垣西南，朱西讹作而，赵据《左传 注》改，全、戴改同。近濮水也。会贞按：杜《注》，长垣西南有宛亭，近濮水。《释例》卫地内同。有宛亭三字不可少，此脱。盖上或亦谓句，正本此为说也。京相璠曰：卫地也。似非关究，朱究讹作菀，全、赵、戴改。而不知其所。会贞按：谓京不能切实指证。《竹书纪年》：梁惠成王五年，守敬按：今本《竹书》周显王三年。公子景贾率师伐郑韩明战于阳，朱《笺》曰：谢云，阳一作韩。守敬按：今本《竹书》作战于韩。徐文靖谓《水经注》，战于阳，当是濮阳，而今本战于韩，盖濮阳本卫地，至是属之韩也。余谓郦氏所见《竹书》必是濮阳，故引证于此，若是韩字，非其引书之旨。我师败逋。泽北有坛陵亭，朱脱有字，全、赵、戴增。亦或谓之大陵城，会贞按：《左传 庄十四年》之大陵，在今临颍县东北二十五里，详《漯水注》，非此也。此大陵在今长垣县西境。非所究也。又有桂城。《竹书纪年》：梁惠成王十七年，今本《竹书》周显王十五年。齐田期伐我东鄙，战于桂阳，我师败逋。守敬按：《史记 孙子列传 索隐》，载王劭引《纪年》，作齐田忌败梁桂陵。期、忌古通用。亦曰桂陵。按《史记》《田完世家》[七]齐威王使田忌
击魏，败之桂陵，会贞按：《括地志》，故桂城在乘氏县东北二十一里，故老云，此即桂陵也。《寰宇记》亦云，乘氏县有桂城，即田忌败魏师处。但乘氏之桂陵，在今菏泽县东北二十里，与此《注》所指之地异，验此《注》所指，当在今长垣县西境。齐于是强，自称为王，以令天下。濮渠又东，径蒲城北，守敬按：《左传 桓三年》杜《注》，在长垣县西南。《地形志》，长垣有蒲城。《一统志》，今长垣县治。故卫之蒲邑，孔子将之卫，路出于蒲者也。朱路上衍子字，全、赵、戴同。全、赵于出下增迎字。守敬按：此乃《家语》[《入官》]孔子适卫路出于蒲之路，浅人以下有子路事，妄添子字。全、赵、戴均不检察，全、赵又臆添迎字，大误。《韩子》《外储说右》曰：鲁以仲夏起长沟，子路为蒲宰，以私粟馈众。孔子使子贡毁其器焉。余按《家语》《致思》言仲由为蒲宰，戴改蒲为郈，非，见下。修沟渎。与之箪食瓢饮，二字，今本《家语》作壶浆，《说苑》[《臣术》同。]夫子令赐止之，无鲁字。全云：《韩非子》本言子路为郈宰，故属之鲁。道元既误引，而又赘辨之。不然，是俗本误郈为蒲也。守敬按：蒲为卫邑，郈为鲁邑，此无可混者。今本《韩非子》作为郈宰，郦氏所见本，必作蒲，若同今本，当辨郈、蒲之异，不当云鲁、卫之异。《家语》各本皆作蒲，《说苑》引此事亦作蒲。戴氏改《韩非子》之蒲为郈，犹可言也，无端改《家语》之蒲为郈，全违郦氏卫邑之说。《韩非子》明言季氏为政，郦氏岂未之见？良由古书皆言子路为蒲宰，非鲁地而起长沟，修沟渎。《韩子》、《家语》，文小异而大同，明为一
事而传闻之异，故引《家语》以驳韩非，全氏亦未悟其旨。又入其境，三称其善。身为大夫，终死卫难。守敬按：《地形志》，长垣县有子路祠。濮渠又东径韦城南，守敬按：《滑县志》，韦城在县东南五十里。即白马县县详《河水注》。之韦乡也。守敬按：《续汉志》白马有韦乡，互见《河水注》。《史迁记》曰，夏伯豕韦之故国矣。守敬按：《史记 夏本纪》，御龙氏受豕韦之后。徐广曰，受一作更。此事《左传 襄二十四年》、昭二十九年、《晋语》、《郑语》、《竹书纪年》并载之。贾逵、韦昭，并言其更代之由。惟昭二十九年杜《注》云，更，代也，以刘累代彭姓之豕韦，累寻迁鲁县，豕韦复国，至商而灭。累之后世，复承其国，为豕韦氏。其说为简而明。襄二十四年杜《注》云，豕韦，国名。东郡白马县东南有韦城，郦氏本杜说，而追溯豕韦之先见《史记》，遂但标为史迁记，此删节之过。城西出而不方。城中有六大井，皆隧道下，俗谓之江井也。守敬按：《寰宇记》：豢龙井在韦城县古城内，市之东南，即豢龙氏豢龙之所。有古石记云，左右直殳工曰血丁下八十一口，其义莫考，今存。盖即此《注》所称之大井，而乐史不言有六井，则又非其旧矣。有驰道，自城属于长垣。守敬按：《竹书纪年》，梁惠成王十一年，郑厘侯使许息来致地，平邱、户牖、首垣诸邑及郑驰地。《河水注》引之，驰地即驰道，与首垣相属，故郑并致于魏，而《竹书》简略，不详其起讫，郦氏于此，特实指之。濮渠东绝驰道，东径长垣县故城北，守敬按：两汉、魏、晋县属陈留，后魏属东郡。《地形志》，长垣有长垣城。《一统志》，在今长垣县东北十四里。卫地也，守敬按：蒲为卫地，长垣近
蒲，亦卫地，故《史记 春申君传 索隐》被以后世之名，称卫之长垣。故首垣矣，《秦策》、《韩策》。秦更从今名，全云：王应麟曰，《史记 赵世家 正义》以首垣为二邑，[八]鲍氏《国策》亦然，当从此《注》为陈留之长垣。会贞按：《寰宇记》，秦灭魏，以为长垣县。王莽改为长固县。《陈留风俗传》曰：县有防垣，故县氏之。孝安帝以建光元年，封元舅宋俊为侯国。朱宋作来，《笺》曰：一作宋。赵云：按宋字是也。汉安帝祖母为宋贵人。《汉书 章帝八王传》云，清河王庆母宋贵人父扬，安帝追谥当阳穆侯，四子皆为列侯，食邑各五千户，俊乃四列侯之一。守敬按：残宋本、《大典》本作宋。县有祭城，守敬按：《长垣县志》，今县东北有祭城村。濮渠径其北，郑大夫祭仲之邑也。杜预曰：陈留长垣县东北有祭城者也。会贞按：《左传 桓十一年》杜《注》，祭，郑地陈留云云。《一统志》谓此卫地，不应为郑臣采邑。又《括地志》，故祭城在管城县东北十五里，即祭仲邑。江永则据《路史》，以管城之祭，为周祭伯所封，而以中牟之祭亭为仲邑。圈称又言长垣县有罗亭，故长罗县也。会贞按：前汉县属陈留郡。《寰宇记》，在长垣县东北四十里，后谓之长罗亭。当在今长垣县东北。汉封后将军常惠为侯国。会贞按：《汉表》，宣帝本始四年封。《地理志》曰：王莽更长罗为惠泽，后汉省并长垣，会贞按：《寰宇记》，至光武时，国绝，并入长垣。有长罗泽，[九]即吴季英牧猪处也。朱《笺》曰： 按：《后汉书》，吴
佑，字季英，年二十，丧父，居无担石，常牧豕长垣泽中，后举孝廉，官河间相。会贞按：《初学记》二十九引《东观汉记》、《御览》四百七、九百三引袁山松《后汉书》，并作长垣泽，与范《书》本传同。然考《书钞》七十九引《续汉书》作长罗泽。袁宏《后汉纪》亦作长罗泽，则此称长罗泽有据。又有长罗冈、蘧伯玉冈，《陈留风俗传》曰：长垣县有蘧伯乡，一名新乡。有蘧亭、伯玉祠、伯玉冢。会贞按：《续汉志》长垣，《注》引《陈留志》有蘧伯玉墓及祠。《文选 曹大家〈东征赋〉 注》引《陈留传》有蘧乡，有蘧伯玉冢。《魏志 中山王衮传》，伯玉冢在长垣县东。《寰宇记》，伯玉祠在县东七里，祠在墓侧。《一统志》，蘧伯乡在长垣县东，墓在县南十五里。曹大家《东征赋》会贞按：见《文选》。曰：到长垣之境界兮，今《文选》脱兮字。察农野之居民，覩蒲城之邱墟兮，[一〇]生荆棘之蓁蓁，蘧氏在城之东南兮，民亦飨其邱坟。朱向讹作飨，戴改，赵同。会贞按：残宋本、《大典》本作向，向、向同。《文选》作尚。孙志祖《考异》谓向字之误。惟令德之《文选》作为。不朽兮，身既殁而名存。昔吴季札聘上国，至卫，观典府，宾亭父畴，[一一]以卫多君子也。朱《笺》曰：《左传》云，延陵季子去郑，适卫，说蘧伯玉、史狗、史 、公子荆、公子发、公子朝，曰，卫多君子，未有患也。此云观典府宾亭父畴，未详。会贞按：观与说形近，父畴与史 形近，则观典府宾亭父畴，即说蘧伯玉、史狗、史 之脱误，无公子荆、公子发、公子朝，盖亦脱。濮渠又东，分为二渎，北濮出焉。会贞按：北濮详《瓠子河注》，所谓濮水枝津也。濮渠又东，径须城北，会贞按：《寰宇记》，须城
在卫南县东南二十八里。《一统志》，在滑县东南。《卫诗》云，思须与漕也。会贞按：《邶风 泉水篇》文。卫之漕邑，汉为白马县，县见《河水注》五。《毛传》云：须，卫邑矣。郑《笺》云：自卫而东，径邑，故思。濮渠又北，径襄邱亭南。会贞按：当在今东明县西。《竹书纪年》曰：襄王七年，守敬按：今本《竹书》周隐王三年。韩明率师伐襄邱；十年，朱《笺》曰：十，一作九。全、赵、戴改九。守敬按：今本隐王六年，以魏计，在今王十年，今王即襄王也。楚庶章率师来会我，次于襄邱者也。濮水又东，径濮阳县故城南。朱无又字，全、赵、戴增。县详《瓠子河注》。昔师延为纣作靡靡之乐，武王伐纣，师延东走，自投濮水而死矣。守敬按：《史记 乐书》，师旷曰，师延与纣为靡靡之乐。武王伐纣，师延东走，自投濮水之中。《寰宇记》，师延邱，在韦城县南东二十里。武王杀师延于濮水，收葬于此。在今滑县东南。后卫灵公将之晋，而设舍于濮水之上，[一二]夜闻新声，召师涓受之于是水也。朱《笺》曰：师涓于濮水，为卫灵公写师延清商之声，事见《韩非子》[《十过》]。守敬按：又见《史记 乐书》。濮水又东，径济阴。朱作沛阴，[一三]《笺》曰：孙云，当作济阴。全、赵、戴改。离狐县故城南，守敬按：《元和志》，南华县，本汉离狐县。濮水在县南五里。《寰宇记》，濮水西自韦城县界入南华县，在县南五里，又东入乘氏县界。与此《注》所叙水道合。离狐县，前汉属东郡，后汉、魏、晋、后魏属济阴郡。[一四]《地形志》，离狐县
有离狐城。《一统志》，城在东明县东南。王莽之所谓瑞狐也。朱作狐瑞，吴本依《汉志》作瑞狐。戴、赵改。《郡国志》曰，故属东郡。濮水又东，径葭密县故城北。守敬按：前汉县属济阴，后汉废。《续山东考古录》，在今菏泽县西北二十里。《竹书纪年》：幽公朱讹作幽王，《笺》曰：旧本作幽公。赵、戴改作元公。守敬按：旧本是也，见下。三年，朱三上有十字，《笺》曰：宋本无十字。赵、戴删。鲁季孙会晋幽公于楚邱，朱讹作文公，《笺》曰：一作幽公。赵、戴改。取葭密，朱取讹作即，全云：《寰宇记》作取，赵、戴改。遂城之。赵云：今本《竹书纪年》，周考王十四年，鲁季孙会晋幽公于楚邱，无即葭密遂城之六字。《寰宇记》曹州乘氏县下云，《竹书纪年》，幽公十三年，季孙会晋文公于楚邱，取葭密，遂城之。则知古文本《竹书》如是。然而有大可疑者，《史记 六国年表》，周考王元年，岁辛丑，十四年甲寅，当鲁元公嘉之二年，晋幽公柳之十年，[是十一年。]而《鲁世家 注》，徐广曰，皇甫谧云，元公元年辛亥，终辛未，得二十一年，与《世表》参校，差二岁，此云三年，又差一岁。守敬按：戴、赵并作元公三年，不言所据何本。赵氏并据《史记 表》，差一岁相驳诘，不知《竹书》以晋、魏纪年，无以鲁纪年者，不得妄改，仍以作幽公为是。又晋字当在幽公三年上为合。濮水又东北，径鹿城南。守敬按：城当在今菏泽县东北。《郡国志》曰：济阴乘氏县有鹿城乡。朱城讹作乘，赵据《郡国志》改，全、戴改同。《春秋 僖公二十一年》，盟于鹿上。守敬按：此《经》文。京、杜并谓
此亭也。守敬按：杜《注》，鹿上，宋地。汝阴有原鹿县。《释例》同。是杜无以济阴鹿城乡为鹿上之说，且郦氏于《汝水》篇明引杜预《释地》文，《淮水注》亦以原鹿为《春秋》之鹿上，足见郦氏从杜说，则此是引京说以存异闻，当作京相璠谓此亭也。杜并二字，乃相璠之误。又《史记 宋世家 索隐》，汝阴原鹿，其地在楚，僖二十一年，宋人、楚人、齐人，盟于鹿上，是也。然宋公求诸侯于楚，[一五]楚纔许之，计未合至汝阴鹿上。今济阴乘氏县北有鹿城，盖谓此也。考济阴在宋之北，汝阴在宋之南，汝阴于楚为近。宋公求楚，不于近楚之地与楚盟，乃越宋而北，与楚盟，[一六]于情事不合。小司马左袒京氏，究不如杜之惬也。濮水又东，与句渎合，朱无渎合二字，戴增，赵以下渎字上属，增会字。会贞按：戴是也。渎首受濮水枝渠会贞按：即上北濮。于句阳县，东南径句阳县故城南，守敬按：两汉、魏、晋县并属济阴郡，后废。《寰宇记》，在乘氏县北三十五里。在今菏泽县北。《春秋》之谷邱也，守敬按：桓十二年《经》，公会宋公、燕人盟于谷邱。《左传》以为句渎之邱矣。守敬按：《传》，公及宋公盟于句渎之邱。杜《注》，句渎之邱即谷邱。据杜《注》，但云谷丘，宋地，未实指所在。《释例》，宋地下，亦云，谷邱、句渎之邱，二名，阙。郦氏系之于此者，盖隐从应劭说。《汉志》句阳，颜《注》引应劭曰，《左传》句渎之邱也。又《续汉志》考城，刘《注》引《陈留志》，有谷亭，古句渎之邱，[一七]与应异。县处其阳，故县氏焉。又东，入乘氏县，左会贞濮水，守敬按：句渎自今菏泽县西北，受濮水枝渠，至县东北会濮水，已湮。与济同入巨野。故《地理志》曰：濮水自濮阳南入巨
野，守敬按：《汉志》，濮阳，颜《注》引应劭曰，濮水南入巨野。故赵氏以此为应劭说，非班固元文。濮阳之濮水，即自封邱之濮水分出，此《注》以入巨野者为正流，《瓠子注》以入羊里者为枝津，当因水之大小为说。汉时水之大小，与后世盖相反，故班氏只载入羊里之水，而不载入巨野之水，犹《瓠子注》之时水枝津，即《汉志》临淄之如水，而《淄水注》叙时水正流，《汉志》不载也。然则濮阳之濮水，乃应劭补出，郦氏引《汉志》，闲以应《注》当《汉志》元文，引《山海经》，间以郭《注》当《山海经》元文，皆节省之过。以今地言之，濮水自今封邱县西南，东北径县北，至长垣县西境，已湮。又径县北至东明县西境，今涞河，盖其故渎，又东径县南菏泽县北，下合济入巨野，已湮。亦《经》所谓济水自乘氏县两分，东北入于巨野也。会贞按：叙北济终此。北济入巨野与南济会，至是南北二济合流。验《经》，自乘氏分入巨野者南济，《注》上称济渎径乘氏县云云，正释《经》文谓南济入巨野也。至此复以北济附于《经》，故云然。以今地言之，北济自今东明县南，东北径菏泽县南，至县东北境，今赵王河盖其故渎，又东北至郓城县界入巨野，已湮。
济水会贞按：以下叙巨野之济水。故渎又北，会贞按：《通鉴》晋太和四年，《注》引此北上有东字；义熙十二年《注》引无东字。右合洪水，朱此十字讹作《经》，全、赵、戴改《注》。赵云：以《通鉴 注》校。全云：胡三省《通鉴 注》引《水经》曰，济水北至东燕县与河合。《注》曰，济水自乘氏两分，东北入巨野，济水故渎又北，右合洪水。按胡氏所引《经》乃《河水》篇中之《注》文，流俗本误以为《经》，而胡氏信之，
又割裂引入，与此篇之《注》牵连补缀，不知《河水》篇中之济，乃滑台之石济，非四渎之济也，冬烘甚矣！守敬按：《河水注》，河水又径东燕县故城北，则有济水自北来注之，济水乃清水之误。胡氏不悟，故引作济水北至东燕云云，全氏知纠胡氏之失，而不觉《河水》篇之济为讹文，皆为疏也。详见《河水》篇。水上承巨野薛训渚，朱无水字，全、赵、戴增。薛训渚互见后黄水下。历泽西北流，朱作西北渚，全、赵、戴删渚字。会贞按：渚乃流之误，今订。又北径阚乡城西，会贞按：《释例》鲁地内，须昌县东南有阚城，即下《郡国志》之阚亭，又即《皇览》之阚乡城，在今汶上县西南南旺湖中。《春秋》桓公十有一年，《经》书：公会宋公于阚。《郡国志》曰：东平陆有阚亭。会贞按：见东平国下，此言在东平陆下。《皇览》言寿张，异，杜预言须昌，又异，盖诸书各就当时所属言也。东平陆、寿张俱详《汶水注》，须昌详下卷。《皇览》曰：蚩尤冢在东平郡寿张县阚乡城中，朱无平字，[一八]赵、戴同。守敬按：《汉志》，寿良属东郡。《续汉志》，寿张属东平国。据《魏志 张邈传》，东平寿张人，[一九]《东平王徽传》，青龙二年，徽使官属挝寿张县吏折足，则魏寿张亦属东平国。《史记 集解》引作东平郡，[《封禅书 索隐》引同。]是也。此脱平字，今订。冢高七丈，朱丈作尺，赵、戴同。守敬按：《史记 集解》引作七丈，《类聚》四十、《寰宇记》、《路史 蚩尤传》引同。[二〇]《续汉志 注》引，虽讹七为五，而作丈则同。此尺字误。《御览》五百六十引亦误，盖七尺不足为异也，今订。常
十月祠之，有赤气出，如匹绛帛，朱无匹字、帛字，赵、戴同。守敬按：《史记 集解》引作如匹绛帛，《御览》五百六十引亦作如一匹绛帛，则此有脱文，今订。民名为蚩尤旗，守敬按：《汉书 天文志》，蚩尤之旗，类彗而后曲，象旗。见则王者征伐四方。是民因星有蚩尤旗而取以为名，名之为旗，足证上文当有帛字。以上并《皇览》文。《史记 五帝本纪 集解》引至绛帛句止，不如此全[二一]。《十三州志》曰：寿张有蚩尤祠。赵云：《汉志》东郡 寿良县，蚩尤祠在西北泲上。会贞按：《汉书 郊祀志》，祠蚩尤于寿良[二二]。又《续汉志 注》引《地道记》，与阚说同。又北，与济渎合。朱无与字，赵依孙潜校增，全、戴增同。守敬按：后黄水下言，洪水西北入泽，即此，则济渎谓巨野之故渎也。自渚迄于北口，一百二十里，名曰洪水。桓温以太和四年，率众北入，掘渠通济。会贞按：《桓温传》，太和四年，北伐慕容暐，进次金乡，凿巨野三百余里，以通舟运，自清水入河。又《毛穆之传》，桓温伐慕容暐使穆之监凿巨野[无三字]百余里，引汶会于济川。至义熙十三年，刘武帝西入长安，又广其功。自洪口已上，又谓之桓公渎，朱《笺》曰：《宋书》，义熙十三年八月，沈田子大破姚泓于蓝田，王镇恶克长安，生擒泓。[二三]九月，宋公至长安。会贞按：《通鉴》系此事于十二年，《注》引《水经注》作十三年。据《晋书 安帝纪》，十二年秋，刘裕帅众伐姚泓，十三年秋，克长安，则到此在十二年，入长安在十三年，《注》叙广其功于入长安之年，于事稍戾。[二四]《元和志》，桓公沟源出任城县西四十里萌山下。
引《宋武北征记》，桓宣武以太和四年，率众平赵、魏时，遣冠军将军毛彪生凿此沟，因号桓公沟。于今四十九年矣，沟已填塞，公遣朱超石更凿通之。又云，桓水在中都县西八十里。守敬按：此桓公沟与后黄水之桓公沟，南北异流。彼水南流入菏，此水北流入济，盖均为桓温所凿，故通得桓公之名。考《元和志》之萌山，在今嘉祥县城内。唐中都县，即今汶上县治，则《注》所云薛训渚，为今嘉祥县地，洪口在今汶上西，此水自嘉祥北，至汶上西入济，已湮。济自是北注也。《春秋 庄公十八年经》书：夏，公追戎于济西。守敬按：庄三十年杜《注》，济水历齐、鲁界，在齐界为齐济，在鲁界为鲁济。高士奇曰，杜氏所谓历齐、鲁界者，即东北分流一支。其在巨野、寿良、须昌，则穿曹、鲁之境，谓之鲁济。其在谷城以下，则穿齐、卫之境，所谓齐济也。僖三十一年，取济西田。《左传》分曹地也。追戎济西，即已氏之戎，在今曹县境者。隐二年会戎于潜，七年戎伐凡伯，皆此戎也。京相璠曰：济水自巨野至济北，是也。守敬按：济北国详后卢县下。
又东北过寿张县西界，安民亭南，汶水从东北来注之。
济水又北，汶水注之，别详《汶水》篇。戴延之所谓清口也。会贞按：《通鉴》，宋元嘉二十七年，萧斌使申坦、垣护之据清口，即此。当在今东平州西南。郭缘生《述征记》曰：清河首受洪水，会贞按：《初学记》八引《述征记》，巨野县有清水。北注济，朱注作流，赵据孙潜校，流下增入
字，全增同，戴改注。或谓清即济也。朱即作则，全、赵、戴改。守敬按：《通鉴》宋元嘉七年，《注》引此正作即。《禹贡》：济东北会于汶。今枯渠注巨泽，巨泽北则清口，朱口讹作水，赵据胡渭校改口，全、戴改同。清水与汶会也。桑钦朱讹作李钦。守敬按：《汉志》，泰山郡莱芜县下云，《禹贡》汶水出西南入泲，桑钦所言。则李钦为桑钦之误无疑，而全、赵、戴皆不觉，何耶？今订。曰：汶水出太山 莱芜县，县详《淄水注》。西南入济是也。
济水又北，径梁山东。守敬按：《史记 梁孝王世家》作良山，《汉书 孝王传》作梁山，良、梁通。《初学记》七、八、引《述征记》，梁山际清水。《地形志》，寿张有梁山。《括地志》，山在寿张县南三十五里。《一统志》，在东平州西南五十里，接寿张县界。袁宏宏字彦伯，见《晋书 文苑传》。《北征赋》曰：背梁山，截汶波，会贞按：《初学记》六引《北征赋》同。即此处也。刘澄之守敬按：《隋志》，《永初山川古今记》二十卷，齐都官尚书刘澄之撰。引是山以证梁父，梁父山详《汶水注》。为不近情矣。山之西南，有吕仲悌墓。朱《笺》曰：《晋阳秋》，吕安字仲悌，东平人，志量开旷，有拔俗风气，与嵇康为友，每一相思，千里命驾。河东岸有石桥，桥本当河，河移，故侧岸也。戴侧作厕。古老言，此桥，东海吕母起兵所造也。守敬按：《初学记》七引《述征记》，梁山东北过水，吕母梁积石犹存。《兖州府志》，吕母桥在东平州西南。山北三里，有吕母
垞，朱作宅，《笺》曰：《东观汉记》，海曲吕母之子为县令所杀，母破产结诸少年，得数百人，入海，自称将军，遂破海曲，执县宰斩之，以其首祭子冢。守敬按：《初学记》七引《述征记》亦云，吕母宅在梁山北。然考《元和志》，吕母垞在寿张县东南三十五里。后汉东海吕母合众于此。兖州人谓城实中曰垞。[音直加反。]《寰宇记》，须城县下亦称吕母垞[音茶。]则作宅者误也，今订。垞东三里即济水。
济水又北，径须朐城西。朱此九字讹作《经》，全、赵、戴改《注》。会贞按：下引《地理志》，寿良有朐城。在今东平州西。城临侧济水，故须朐国也。朱作故须国，风姓也。全、赵、戴增朐字。戴删风姓二字。会贞按：《公羊》作须朐，《左氏》作须句，《谷梁》同。《春秋 僖公二十一年》，子鱼曰：任、宿、须朐、颛臾，风姓也，实司太皞与有济之祀。朱《笺》曰：《左传》，秋，楚执宋公以伐宋。冬，会于薄以释之。子鱼曰，祸犹未也，未足以惩君。则子鱼之语，已卒于此。其任宿须朐等语，别自更端，为邾人灭须朐张本。此子鱼曰三字宜删。杜预曰：须朐在须昌县县详下文。西北，非也。守敬按：此驳杜《注》西北之误。寿良之朐城，是未迁之朐，故只称朐。须朐之朐，是已迁之朐故名须朐，如楚之鄢郢是也。观后文引京相璠说，最为分明。此未迁之朐，杜称须朐，郦氏亦称须朐城，皆蒙以已迁之名也。《地理志》曰：寿良朱良误张，全、赵、戴同，今订。县详《汶水注》。西北有朐城者是也。守敬按：《汉志》，寿良，蚩尤祠在西北泲上。有朐城。上字断句，判然二
事。郦氏误读《汉志》，蒙上蚩尤祠，加西北二字于有朐城上，非也。又按《汉志》系朐城于寿良，此《经》先叙济水东北过寿张，后北过须昌。《注》亦先叙径须朐城，后叙须昌县，则须朐在须昌南，不得在须昌西北，亦可据以订杜说之讹。
济水西有安民亭，会贞按：《魏志 荀彧传》，太祖就谷东平之安民。《李典传》，典屯安民。《水道提纲》，东平州西南十瑞安山镇，即古安民亭。亭在安民山南，则去州不止十里矣。亭北对安民山，会贞按：《明 地理志》，东平州西南有安山，一曰安民山。《一统志》，山在东平州西南三十五里。东临济水，水东即无盐县界也。县详《汶水注》。山西有《冀州刺史王纷碑》，汉中平四年立。赵云：赵氏明诚《金石录 跋尾》曰，冀州刺史王纯碑，延熹四年立。《水经》云，济水径须句城西。郦道元《注》，济水西有安民山，山西有冀州刺史王纷碑，汉中平四年立。按地理书，须句即今中都县，此碑在中都，又其官与姓氏皆合，疑其是也。然以纯为纷，以延熹为中平，则疑《水经》之误。叶氏奕苞《续金石录》曰，《汉冀州刺史王纯碑》云，君讳纯，字伯敦，年五十九，延熹四年八月二十八日甲寅陨殂，五年十一月十八日丙申葬，而立此碑也。按《水经》王纷碑立于中平四年，去延熹已二十余年，或别有王纷，非王纯也。且隶书纯、纷二字绝不类，而此碑纯字完好，更无残泐。若赵氏所云，乃好奇之过。守敬按：孙星衍《京畿金石考》，汉冀州刺史王纯碑，延熹四年八月立，见《天下金石志》，在昌平州。是王纯碑在今直隶，与王纷碑所在，相去甚远，赵明诚混而一之，疏矣。叶氏悟王纷、
王纯各一人，但未实考得王纯碑所在耳。王纯碑久佚，余据临川李氏旧本，刻入《望堂金石》中。济水又北径微乡东。朱此句讹作《经》，无北字。全、赵、戴改《注》，增北字。守敬按：下引亦说寿张西北三十里有微乡。《方舆纪要》，谓在今寿张县南，误，在今东平州西。《春秋 庄公二十八年经》书：冬筑郿。守敬按：此《左氏经》文，《公羊》、《谷梁 注》并云，《左氏》作麋。京相璠曰：《公羊传》谓之微[二五]。守敬按：《谷梁》亦作微。郿音眉，眉与微通。《仪礼 少牢馈食礼》，眉寿万年，郑《注》，古文眉为微。东平朱东上有在字，全、赵同，戴删。寿张县西北三十里，有故微乡，鲁邑也。守敬按：庄二十八年，杜《注》但云，郿，鲁下邑。《释例》鲁地内，则云郿，阙。而僖六年微，《释例》，小国地内，谓寿张西北有微乡，与京略同。若不知郿、微一地者，是其偶疏也。杜预曰：有微子冢。守敬按：杜语见《释例》小国地内。[二六]又《地形志》，留县有微山、微子冢。《隋志》，留县有微山。《元和志》，山上有微子冢，去沛县六十五里。《通典》，沛县微山，微子葬处。又《续汉志》薄县刘《注》，西有微子冢。梁玉绳从之。而《寰宇记》云，聊城[二七]县有微子城，纣之庶兄封邑于此。《地形志》则谓壶关县有微子城。《路史 国名纪》微，本扶风之郿县，纣徙畿内，则不在聊城。今故城在潞。徐氏《史记测议》主此说，岂城与冢不同地欤？
济水又北，分为二水，其枝津西北出焉，戴删焉字。谓之马颊水者也。马颊水详下。
  </div>
  <div class="pagination">
   <a href="水经注疏_page16.html">
    上一页
   </a>
   <span>
    ...
   </span>
   <a href="水经注疏_page12.html">
    12
   </a>
   <a href="水经注疏_page13.html">
    13
   </a>
   <a href="水经注疏_page14.html">
    14
   </a>
   <a href="水经注疏_page15.html">
    15
   </a>
   <a href="水经注疏_page16.html">
    16
   </a>
   <span class="current-page">
    17
   </span>
   <a href="水经注疏_page18.html">
    18
   </a>
   <a href="水经注疏_page19.html">
    19
   </a>
   <a href="水经注疏_page20.html">
    20
   </a>
   <a href="水经注疏_page21.html">
    21
   </a>
   <a href="水经注疏_page22.html">
    22
   </a>
   <span>
    ...
   </span>
   <a href="水经注疏_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
