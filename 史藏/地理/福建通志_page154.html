<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 154 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 154 页/共 239 页
  </h1>
  <div class="content">
   福建通志卷四十六
&lt;史部,地理类,都会郡县之属,福建通志&gt;
　　钦定四库全书
　　福建通志卷四十七
　　人物【五】
　　建寜府
　　唐
　　刘守谦【浦城人肃宗朝讨安禄山有功授处州刺史令县有刺史祠】
　　童猛【瓯寜人干符间为节度副使练兵备盗讨黄巢殁于阵】
　　熊博【博父避黄巢乱自南昌徙闽有材勇尚气节中和四年陈岩为建州刺史时州治焚燬博寓治建阳岩卒徐范据州叛以应王潮博遂遇害】
　　李材【崇安人唐季屡立战功迁指挥使干符间黄巢入防材与弟檝槐率所部兵击败之追至建阳力不敌被擒贼欲释而用之兄弟俱不屈骂贼死七日容色不变】
　　五代
　　林仁肇【建阳人南唐主遣人入闽募勇士得仁肇以援夀春复濠州水寨功授淮南屯营应援使拜润州节度使移镇武昌徙南都留守宋开寳初宻言于南唐后主曰宋淮南戍守单弱而连年出兵师旅罢敝乞假兵数万出寿春渡淝淮因思旧之民以复故境后主惧不能从宋太祖议取江南惮仁肇时后主弟从善质于宋乃令人往武昌僧院窃仁肇画像悬别殿召从善入视从善诧曰此非江南林仁肇乎太祖曰然近欲归朝有表至并进此像从善宻遣白后主遂酖之仁肇骁勇善战文身为虎军中号林虎子】
　　江文蔚【字君章建阳人后唐长兴中举进士为河南府巡官有高才与韩熙载齐名为郎时南唐礼文草创撰述朝觐防同祭祀宴飨之仪上之后元宗迁文蔚为谏职时宋齐邱拜谏议大夫冯延已为相魏岑亦居近宻文蔚上表谏云二公移去未称民情四罪尽除方明国典元宗恶其大言黜为江州司士文蔚旣贬奉母以行怡然不以迁谪为意久之诏还为翰林学士礼部侍郎与徐同掌词命卒谥曰简有唐吴英秀赋七十二卷桂香赋集三十卷子拯字公济宋端拱元年进士歴典数郡有政声以太常少卿致仕】
　　江翺【字公举文蔚从子为鲁山令邑多旷土亢魃连翺以黍稻性耐旱宜高原乃自建邑取种教民艺植自是皆为膴田】
　　杨徽之【字仲猷一名仪之祖郜仕闽为义军校父澄终浦城令因家焉徽之少通羣经尤刻意于诗尝潜服至汴洛以文投窦仪王朴深赏遇之周显徳中举进士歴著作郎右拾遗力言宋太祖人望所归不宜典禁兵太祖后旣得天下将因事诛之晋王谏曰周室忠臣也干徳初出为大兴令开寳中迁拾遗右补阙时青宫初建命为首僚因索其所着诗徽之以数百篇奏御迁侍御史权判刑部转库部员外郎奉诏彚编文苑英华歴迁刑兵二部郎中端拱初加修撰入对请访求学古之士补五经博士之阙以奬人才崇教化太宗嘉纳之咸平二年以足疾请告卒年八十赠兵部尚书徽之清介守规矩尝言温仲舒防准用搏击取贵位使后辈习趋竞礼俗寖薄世谓其知言有集二十卷真宗命夏侯峤取以进景祐间赠太子太师谥文庄祀白鹿洞】
　　杨文逸【浦城人仕南唐授干牛衞胄曹参军知建州仓事调玉山令时羣盗四起文逸申教令萑苻屏息寻加大理司直乞归】
　　游简言【字敏中建安人少孤力学徐知诰镇金陵辟掌文翰迁观察巡官南唐建国歴虞部员外郎知制诰中书舍人保大中为翰林学士礼部侍郎守职恭恪贞介不阿元宗重之后主即位自吏部尚书迁左仆射委以南省之事简言躬亲簿领督责稽缓励以威严寮吏畏之】
　　阮思道【字元恭建阳人举南唐进士归宋为史馆检讨守绍衢永三州有政声终驾部员外郎子昌龄字大年年十七试海不扬波赋杨亿称其竒才咸平初进士甲科知劒州有异政为张咏所知荐于朝终殿中丞从子中度字正甫博学邃于易知宻城县居官仁恕终员外郎】
　　宋
　　张霭【字伯云崇安人初仕周为蕲州刺史宋建隆中除侍御史太祖弹雀后苑霭请急入奏事及入奏太祖曰常事耳何亟为霭曰臣谓急于弹雀太祖怒引斧柄击之堕两齿霭徐拾而怀之太祖曰欲讼朕耶对曰臣何敢自有史官出为河中府判官太宗立召还宻启禆益封事为多晚年齿落殆尽太宗赐以嫔御为具膳羞时号国老官至左司员外郎卒年八十四赐葬洛阳之尹村赠太傅子峤字景山通判歙州盗卢绛入境与守臣龚慎仪死守太宗朝拜御史中丞累赠工部尚书岐字邠卿歴官大理出为永新令后倅曹州移瀛州卒孙仿字希古淳化三年进士歴典数郡官至工部侍郎赠工部尚书】
　　王谔【字叔平建阳人初仕晋以防补将仕郎后佐宋太祖定天下累立勲劳赐铁劵太平兴国间迁羽林将军】
　　李虚己【字公受建安人少从父寅修学庐山太平兴国五年进士授殿中丞知遂州太宗尝手书勤公洁己奉法除奸慈爱临民字赐之歴侍御史龙图阁待制补外真宗称其儒雅循谨特迁右谏议大夫出知河中府累官工部侍郎虚己喜为诗与壻晏殊相唱酬有雅正集二十卷弟虚舟字公济以虚己廕为郊社斋郎后以晏殊荐除太子洗马终虞部郎中子寛尚书金部郎中史司农少卿】
　　杨亿【字大年浦城人雍熙初应童子科赴阙御试诗赋授秘书省正字丁外艰服除改太常寺奉礼郎献二京赋赐进士第迁光禄寺丞直集贤院真宗即位拜左正言钱若水修太宗实録奏亿叅预凡八十卷亿独草五十书成乞外补真宗知其才长史学留不遣咸平中诏近臣议灵州弃守之事上疏略言灵州朔方僻介西鄙自曹光实白守荣马绍忠及王荣败后资粮屝屦所失至多将士丁男相枕而死募商人输帛入谷偿价数倍孤壤筑城边民骚扰国帑匮乏汉平津侯所言罢敝中国以奉无用正谓此也景徳初诏令知通政司兼门下封驳事判史馆会修册府元序次体制皆亿所定又同修国史凡变例多出亿手天禧二年拜工部侍郎四年复为翰林学士祥符五年真宗将立徳妃为后欲得亿草诏使丁谓谕防亿不从及卒仁宗曰亿有君子大节可赠礼部尚书谥曰文亿文格雄健着有括苍武夷颍隂韩城退居汝阳蓬山冠鼇等集内外制刀笔共一百九十四卷无子以从子纮为后纮字望之以廕歴官知鄞县鄞滨海纮至恶少贩鱼盐者不敢为盗后以献亿文赐进士出身通判越州歴官至太常寺少卿聚书数万卷手抄事实名窥豹篇】
　　黄震【字伯起浦城人端拱二年进士及第累迁著作郎通判遂州时朝廷给两川军士缗钱诏至西川而于东川未及军士谋变震召主者曰朝廷岂忘东川耶殆诏书稽迟耳即开州帑给钱如西川众乃定明日而诏至后擢江淮转运使有李溥者自三司小吏为发运使奸贼狼籍丁谓党之震发其奸贼数十事溥坐废而震亦夺一官及谓贬复广东转运使广南嵗进异花扰民震奏罢之旣卒诏进官一等子瑊字公度以廕补太庙齐郎出知抚州蔡襄称其明敏公亷官至朝奉郎曽孙蕡字仲实为贑县尉调奉新令不赴尝着易传推明大衍之数】
　　章频【字简之浦城人咸平间与弟頔应礼部试诏兄弟与试者勿并举频推让其弟后六年举景徳进士歴知九陇县迁殿中丞天禧初擢监察御史累官刑部员外郎出知福州王氏时赋民官田嵗输租税而巳时转运使方仲苟谓鬻之可得缗钱二十余万频疏悉蠲除之所济贫戸可九百余人后累迁郎中使丹至紫蒙馆卒丹以锦车驾槖駞载至京中以银饰棺诏遣其子奉职郎访乘传防防归】
　　章得象【字希言频从子咸平五年进士累官至戸部侍郎同中书门下平章事集贤殿大学士仁宗谓曰向者太后临朝羣臣邪正朕皆黙识之卿清忠无所干附今日用卿职此也庆防五年拜镇安军节度使同平章事封郇国公徙河南府守司空致仕卒赠太尉兼侍中谥文宪皇祐中改谥文简】
　　刘滋【字润之崇安人景徳二年进士歴知南劒州州北黯淡滩险恶滋于滩旁疏三巨洲凿七盘石转山曲二百余丈以纡水势自是舟行无患歴典九郡皆冇惠政官至职方郎中累赠开府仪同三司吏部尚书始滋未贵时梦神人携印一簏令吞之印大小各百余颗滋吞至十四印文累累然见腹间后果中外十四任而典郡者九子同大理寺丞勲知临江军照河阳令】
　　曹修古【字述之建安人大中祥符元年进士累迁秘书丞判饶州除监察御史上四事辞甚切直晏殊以笏击人折齿修古奏其忿躁无大臣体久之出知歙州徙南劒州歴殿中侍御史会太后兄子刘从徳死録姻戚厮役几八十人修古与廷臣交章论列太后怒谪判杭州改知兴化军遇赦复官卒赠右谏议大夫赐钱二十万修古无子以兄子觐为后觐自有传弟修睦祥符五年进士歴御史知吉州分司南京有亷介声】
　　陈俨【字仲庄建阳人大中祥符元年进士除安福簿嵗饥请郡发粟以赈守不聴遂上状自劾开廪济民寻摄常熟令濬福山河以漑民田终防州推官】
　　徐陟【字光明浦城人未冠挟所为文入京师见孙何何大叹赏上其奏议五十卷时丁谓当国陟不肯见有止渴须择水暂憇须防隂之句擢大中祥符二年进士累官永州判官陟虽老于诸侯宾佐而气不少衰尤练达边事尝作白马謡数百言以励边将官至朝奉郎】
　　刘夔【字道原崇安人大中祥符八年进士累迁屯田员外郎权侍御史李照改制大乐钟磬夔言乐之大本与政化通不宜轻易愿择博学之士以补卿丞桂阳盗起夔以龙图阁直学士知潭州兼湖南安抚使举兵破之州境获安河北大水民流徙京东为盗仁宗以夔守郓发廪赈饥民頼复业赐书褒谕大臣议复河道夔极言不可遂罢皇祐中知福州迁工部侍郎致仕归武夷山年八十三卒】
　　张泌【字顺之浦城人大中祥符八年进士歴秘书丞献经国逺猷十篇仁宗嘉纳之除右正言知谏院奏减后宫浮费抑权幸请托之弊皇祐中进刑部尚书卒仁宗轸悼禭加等防开府仪同三司】
　　徐的【字公准瓯寜人天禧三年进士授钦州军事推官尝劝转运使郑天监请决濒州溪水以疏瘴恶诏从之的短衣持挺与民同劳苦城郭楼橹府舍仓库沟渠防肆次第毕备擢广南西路提刑狱安化州蛮攻杀将吏部卒畏罪谋为变的驰至宜州慰谕之皆敛手聴命徙荆湖北路转运使辰州蛮为防的开示恩信蛮党悔过自归以兵部员外郎为淮南江浙荆湖制置发运副使奏通防州海安如臯县漕河出滞盐三百万得钱八百万缗迁工部郎中直昭文馆区希范等防衡湘的招抚之相继出降蛮复叛除荆湖南路安抚使至桂阳讨平钦景石硋华隂水头诸峒斩其酋熊可清等寻卒于桂阳】
　　杨伟【字子竒亿从弟天禧三年进士以校书郎知龙游县累迁集贤校理通判单州防巡兵李素合州卒谋杀巡检使入鼓角门州将皆惧伟籍首恶数人置之法乱遂息迁兵部员外郎皇祐中拜翰林学士进中书舍人卒赠礼部侍郎】
　　宋咸【字贯之建阳人天圣二年进士知尤溪县端慎公亷剖决无滞累知邵武军増广学舍置田五百畆以养士移知韶州奏诛悍卒境内肃然狄青经制广西移咸治漕以功转职方员外郎奏乞于琼管立学赐经史以变土风官至都官郎中所着有易注毛诗正纪外义论语増注杨子法言注朝制要览诸书】
　　阮逸【字天隐建阳人天圣五年进士景祐初知杭州郑向上其所撰乐论十二篇并律与胡瑗俱召赴阙同校钟管十三律分造钟磬各一簴康定元年上钟律制议并图三卷皇祐中更铸太常钟磬召瑗逸与近臣太常议秘阁遂典乐事迁屯田员外郎着有易筌王制井田图等书】
　　吴育【字春卿浦城人与弟京方同举天圣五年进士除大理评事歴知太常礼院奏定礼文名太常新礼庆厯祀仪寻以盐鐡戸部二判官供谏职元昊僭号遣使上书有不顺语朝议命将出师育谓宜示以不足贵置之时皆以育言为不然后师久无功元昊亦归过自新朝廷始悔不用育言累迁礼部郎中丹与元昊搆兵元昊求纳欵丹使来请勿纳朝廷未知所答得育议乃定寻知开封府庆厯五年叅知政事与宰相贾昌朝数争议上前御史中丞高若讷言大臣廷争为不肃故雨不时若罢知蔡州后除宣徽南院使鄜延路经畧安抚使判延州夏人旣称臣而并边种落数为患厐籍守并州欲筑栅白草以备之育谓要未明而亟城则羗人必争争则麟州必受其患乃移文河东遗籍手书及疏于朝不报已夏人果犯河外杀骁将郭恩籍与将校皆以此得罪麟府遂警育以疾作求解宣徽使复以资政殿大学士尚书左丞知河中府徙河南卒赠吏部尚书谥正肃】
　　陈升之【字赐叔俨子景祐元年进士歴知谏院请抑絶内降又请严馆阁之选无使搢绅华途为贵游子弟躐进居言路五年所上数十百事遂自侍御史擢天章阁待制河北都转运使加龙图阁直学士复知谏院上言天下州县悉付之转运使今选用不精又无考课民间疾苦壅于上闻乃诏翰林学士承防孙扑权御史中丞张升与升之同领磨勘转运使及提刑狱公务论罢枢宻使贾昌朝迁枢宻直学士知开封府嵗余拜枢宻副使熙寜元年知枢宻院同制置三司条例司拜中书门下平章事集贤殿大学士与王安石忤称疾归镇江军节度使同平章事判扬州封秀国公卒赠太保中书令谥成肃】
　　吴秘【字君谟瓯寜人景祐元年进士为侍御史兼知谏院以言事出知濠州提京东刑狱秘好学着周易通神五卷注杨子笺太元尝数春秋三传同异作春秋集解因乞闲郡除同安守】
　　吴评【字正词崇安人景祐元年进士授鄞县尉嵗大旱部使者讳言评覈视以实报郡有大狱守属评讯评持法不阿判常州濬鹤溪自苏州引湖水以灌民田治平中知怀安自云顶山开羊肠溪十余里入城民利之神宗时知莱州复兴水利以济民官至中大夫致仕累赠开国侯】
　　张诜【字枢言浦城人寳元元年进士通判越州擢夔州转运判官拓泸地陞陜西转运副使明年直龙图阁知防州政教兼举斩冐功生事者羣羗感悦迁天章阁待制知熙州董氊遣鬼章逼岷州诜迎战大破之元丰初加龙图阁直学士知成都府徙杭州道过京师神宗访以西事对曰彼势未弱我师未鋭边备未饬愿以嵗月图功累官正议大夫】
　　吴充【字冲卿浦城人宝元元年进士调谷熟簿入为国子监直讲吴王宫教授等素与宗室狎充齿最少独以严见惮尝作六箴以献仁宗命缮写赐皇族藩邸书之座右除集贤校理判吏部欧阳修以申理胡宗尧被谮贬同州充愿与修同贬于是修得复留改充知太常礼院以忤执政意出知高邮军歴擢盐鐡副使熙寜元年知制诰神宗曰先帝知卿久矣遂同知谏院充子安持为王安石壻心不善其所为数举政事不便者为神宗言之安石去神宗察充中立无与遂代为同中书门下平章事乞召还司马光吕公着韩维苏颂又荐孙觉李常程颢等数十人与执政多不合元丰三年罢为观文殿大学士西太乙官使逾年卒赠司空兼侍中谥正献子安诗元祐中为起居郎安持为都水使者迁工部侍郎终天章阁待制】
　　陈洙【字思道建阳人庆厯二年进士歴知长溪乌程二县有声绩擢殿中侍御史嘉祐中储位未定司马光言此事非可露章廷争俟主上自发徳音乃为善耳洙数趣光曰俟上自言当在何时遂上疏极陈东汉建储不蚤之弊疏入仰药死奏下大计遂定仁宗愍其忠特赐钱十万元祐初司马光奏请官其子哲宗从之】
　　徐九思【字公谨崇安人庆厯二年进士调蕲水尉知成都府赵抃唐介荐之入判三司坐忤时相判广州元丰中召对面赐褒谕安石以其附司马光坐废元祐初召为江隂诸路发运副使致仕初唐介谪英州其夕雷震九思以诗送之有最是中宵雷激烈为君特地发寃声句仁宗闻之召介还】
　　曹觐【字仲宾修古子以廕补建州司戸叅军皇祐中知封州侬智高防郡或劝觐遁去觐曰吾守臣也有死而已决战被执不屈遂遇害妻刘氏亦自缢事闻赠太常少卿谥忠肃妻封彭城县君録其四子】
　　吴申【字景山瓯寜人皇祐元年进士南京国子监教授英宗初论宗室与讲官宾主坐序大宗正不能决申疏奏英宗是之讲官正席自申始寻知谏院司马光与吕惠卿在讲筵议坐仓籴米事申曰光言至当也后罢谏职出知舒州卒】
　　王鬲【字景和崇安人皇祐元年进士知雩都县以简易为政邑大冶县南有泉漑田千顷忽产铅锡使者闻之欲置官治鬲力争之议遂寝改朝奉郎通判婺州致仕子献朝议大夫直徽猷阁】
　　叶康直【字景温建安人皇祐五年进士除光化县以治绩显歴知秦州夏人侵甘谷康直戒诸将设伏以待殱其二将四境帖然寻迁陜西都运使以疾请知亳州召为兵部侍郎卒】
　　翁仲通【字济可崇安人嘉祐二年进士调山隂尉迁武平令佥书兴化军复令黄岩所至兴筑陂湖控遏盗贼武平陋不知学仲通建学教之在黄岩聴民输钱代米民免流殍以亲不逮养致仕卒】
　　黄好谦【字几道浦城人嘉祐二年进士令新蔡嵗艰食婴儿多弃道上好谦下令赈防全活甚多熙寜初召对除监察御史里行辨诬狱论时政缺失通判颍州韩亿留守北门乞佐幕府遂判大名朝廷益知好谦材哲宗立召为驾部郎中出知濮州改頴州未赴卒好谦父孝先令咸阳日主簿死无以殓孝先适出他县好谦时十五谒雍守杜衍白其事衍答以当与僚佐议好谦曰公为近侍典方面属吏死无以殓欲谁议耶衍即赙之一府称为竒童】
　　谢麟【字应之瓯寜人嘉祐四年进士调会昌令改石首江水为患麟措米万余斛叠石隄障千余丈通判辰州知沅州猺贼防辰溪麟招捕之诏使经制宜州獠降其种落四千八百人纳思广峒民千四百室得铠甲二万加果州刺史元祐初歴渭桂二州融江有警麟以计讨平之卒于官】
　　陈轩【字元舆建阳人嘉祐八年进士释褐庭下衣若悬鹑仁宗解黄衣赐之后赐袍笏有淡黄色自轩始元丰中知汀州治尚清净蝗不入境徽宗立为兵部侍郎兼侍读论监司守臣屡易之弊愿稍久其任又言比更定役法欲以寛民力而有司生事急切苟营赢羡又言散青苗本以抑兼并拯难困不当以散多予赏加龙图阁直学士歴知杭州福州卒年八十四】
　　吴执中【字子权松溪人嘉祐八年进士父槩著作郎执中与吕惠卿为同门壻不肯依附取进浮湛州县三十余年始提举河南常平累迁至御史中丞论开封府内侍省京畿秦鳯违法干请诏奬其得风宪体又言开封治事大理决狱将作营缮货入中皆职所当为乃妄以为功一嵗迁官至五六宜行抑损论坐张康国黜知滁州后迁礼部尚书论者谓其党张啇英谪黄州奉祠卒宣和初追复显谟阁待制靖康初加枢密直学士子岩夫字民瞻以廕补官政和中累迁考功员外郎召对论郡县赋敛烦急百姓悲苦状徽宗竦然异之曰真吴执中子也请外补知洋濠二州钦宗内禅召为左司郎中出语宰相曰时方艰难愿拔寒畯以求实材毋専用虚名窃位苟禄而已宰相不悦岩夫曰吾与公为道义故敢献直不然自此辞矣高宗即位移光禄卿后以言事不合迁秘阁修撰知南剑州乞祠卒】
　　章楶【字质夫以叔得象廕为孟州司戸治平二年试礼部第一歴吏部右司员外郎元祐初知庆州时朝廷戢兵戒边吏毋得妄动且捐葮芦安疆等四砦予夏夏人益骄楶言夏人嗜利畏威不有惩艾不得休息遂乘便出讨以致其师夏果入围环州遣骁将折可适伏兵洪徳城夏师过伏兵识其母梁氏旗帜鼓噪出斩获甚众又预毒牛圏潴水夏人马饮者多死后知渭州上言城葫芦河川据形胜以逼夏乃帅熙河秦鳯淮庆四路之师出葫芦河川筑二城于石门峡江口好水河之隂二旬有二日成赐名平夏城旣而环庆鄜延河东熙河皆相继筑城夏主将数十万兵围平夏攻十余日不能克遁去楶谍其弛备遣折可适郭成轻骑夜袭执其统军监军之勇悍善战者俘馘三千牛羊十万夏人震骇哲宗为御紫宸殿受贺擢楶枢宻直学士龙图阁端明殿学士进阶大中大夫徽宗立请老留拜同知枢宻院事逾年力请罢授资政殿学士中太乙宫使卒赠右银青光禄大夫谥庄简子縡熙寜九年进士提举江南常平蔡京变钞法縡入对极言京悮国病民窜台州终戸部郎中綡元祐三年进士尝劝中书侍郎刘逹复元祐之政为京党所挤出知湖州】
　　章甫【字端叔浦城人熙寜三年进士调临川尉邑有盗狱株连多人甫按实抵三人于法余释不问哲宗即位累迁至太府丞召对称防除府界提举常平等事防陵旧有双泊河数泛溢为民害甫为增濬河外故道召河朔饥民廪给之用其力兴筑堤成民不告劳饥者得全活徽宗立首言淮甸嵗防宜加赈恤得防大发仓廪民頼以济崇寜初党论复兴甫抗言元祐诸臣削秩投荒皆非其罪陛下即位稍令内徙道路交庆今复刻名著籍锢其子孙恐非陛下本意由此忤时论寻知泰州乞祠卒着有文集二十卷孟子解义十四卷】
　　江侧【字处中建阳人熙寜六年进士以儒学教授其乡游酢叶祖洽皆从之游寜中除将作监簿歴饶信洪三邑恬于声华与族子汝舟号二先生并以循良着】
　　周常【字仲修浦城人寜六年进士补国子直讲以荐迁著作郎擢起居舍人邹浩得罪常于讲筵中论救贬监郴州酒税徽宗立召为国子祭酒兼起居郎时以大暑令记注官卯漏正即勿奏事着为令常言本朝记注官兼谏垣凡人主言动得以所闻见论可否神宗皇帝时虽不兼谏职亦许以吏事于崇政延和殿直前陈述今若于炎暾可畏之暂停进对着为定令则必纪于日録传之史册后人观之将以为倦于聴纳忘先帝美意疏入事遂寝进中书舍人礼部侍郎蔡京用事以寳文阁待制出知湖州寻夺职居婺州卒】
　　陈师锡【字伯修建阳人寜九年进士以文学为神宗所知调昭庆军掌书记知临安县为监察御史时诏进士习律师锡言学校用经术训士不应以刑名之学乱之出知宿迁县元祐初以苏轼荐累迁工部员外郎加秘阁校理提开封县镇尝大阅羣卒讙噪将吏莫知所为师锡驰至军置首恶者于法按阅如初而劾斥其将枢密院以事不先白为罪罢知解州徽宗立召拜殿中侍御史疏言章惇犹据高位司马光等赠谥未还愿蚤摅宸虑以慰中外之望又言蔡京兄弟同恶误国时陈瓘与师锡同论京卞号为二陈改考功郎中出知颍庐滑三州蔡京当国编入党籍谪监衢州酒税宣和末复朝请大夫卒年六十九绍圣中赠谏议大夫直龙图阁号□乐先生有文集十卷】
　　游酢【字定夫建阳人与兄醇俱以文行知名醇元丰二年进士仕至奉议大夫酢少頴悟过目成诵程颐一见谓其资可适道后程颢令扶沟设庠序教人召酢职学事元丰五年登进士调萧山尉改博士以便养求知河清县范纯仁出判河南待以国士有疑议辄与叅订移守頴昌辟为学教授还朝复相即除酢太学博士纯仁罢酢亦乞外徽宗立召为监察御史出知和州嵗余管勾南京鸿庆宫居太平州复知汉阳军歴舒濠二州罢归寓歴阳因家焉卒葬其处酢操行纯粹处事优裕歴官所至民戴如父母所着有中庸义易説诗二南义论语孟子杂解文集各一卷学者称荐山先生谥文肃弟醳元祐进士醳子操宣和进士官秘书少监权礼部侍郎操子开同上舍出身从朱熹游编集中庸注文学优赡熹尝称之】
　　叶黙【字彦思建安人元丰五年进士知泗州会诏改宣梵院为神霄宫黙疏言困民力于兴作费财用于土木非阐教明道之意谪郴州卒赠通议大夫】
　　李规【字师正松溪人元丰五年进士初辟陶节夫幕府时朝廷方讨西夏规协力禆赞招散亡筑堡寨夏人逺遁擢通判环州请革陕西钱法之弊改夔州运判移本路提刑被防按大狱原释数百人以平泸功转朝议大夫】
　　杨训【字公发浦城人元丰五年进士歴朝奉郎初训与蔡京同受业王安石之门及京当国太宰余深傋道京愿见意训辞曰辛勤力学粗立门戸今老矣荣除非所望他日踬足岂能与诸公爲岭峤之行耶终老常调卒年八十三所着礼解二十卷文集十卷子公度字元宏歴福州观察推官除常平主管时同年侍郎秦梓累称公度学问于其兄桧或劝之徃见公度以父不见蔡京之言谢之判潭州摄府事军兵更戍有以浮言动众者公度召主将诛首恶数人奸谋遂息自号玉峯居士着有玉峯集】
　　何去非【字正通浦城人累举不第元丰五年廷对论用兵之要非通儒硕学不能神宗异之引即殿陛问何以知兵对曰臣闻文武一道古之儒者未尝不知兵神宗喜授武学教谕使校七书兵法元祐中苏轼见其文曰此班马匹也荐于朝诏加承奉郎出爲徐州教授歴判庐州卒有文集二十卷傋论四卷司马法讲义三卷三畧讲义三卷子防有春渚记闻十卷】
　　张巨【字国材浦城人元丰五年进士爲京西转运判官徽宗闻其名召对首论绍述事拜殿中侍御史以论劾蔡攸童贯出知泰州厯利州路计度转运使寻谪池阳钦宗初立复原官】
　　黄辅国【字应图浦城人元丰八年进士任青州司理改南海令知高邮军淮右旱蝗极力赈济民頼不殍以荐爲枢宻院编修官歴迁右司谏哲宗亲擢爲起居舍人时有防检看元祐以来臣僚章疏欲籍爲奸党辅国不奉诏出知袁州大观初歴知福泉二州召爲给事中未赴卒】
　　李充【字仲实浦城人元祐三年进士知临海县方腊爲乱两浙州郡相继防没充与倅李景渊戮力固守州城获全转知寿光山东盗起朝廷方事北方充叹曰张季鹰之动归兴陶渊明之耻折腰吾慕前人固已晚矣遂赋归子颍士字茂特调建昌教授歴大理寺丞除刑部郎中谳决多平反言者以爲赵鼎党谪监慈利县税后除江西帅司叅议未赴卒】
　　李寀【字亮卿浦城人元祐六年进士高宗南渡以近臣荐赐对进劄首以自治爲急卽日除御史台主簿迁监察御史挺直敢言权幸敛迹绍兴九年出爲广南西路提刑狱奉祠归】
　　刘韐【字仲偃崇安人绍圣元年进士调丰城尉歴陕西转运使摄帅鄜延夏人攻振武韐出竒兵捣之除越州方腊犯衢婺官吏悉遁韐击败之河北盗起韐守眞定单骑赴鎭招降贼首柴宏时金人方谋南牧韐缮守备以待变金人治云梯冲车围城韐发强弩射之乃退太原防召入爲京城四壁守御使宰相沮罢之京城不守宰相绐以割地遣韐使金营金仆射韩持正谓韐曰国相知君今用君矣韐曰偷生以事二姓死不爲也退即手书片纸召指使持归报诸子沐浴更衣酌巵酒而缢顔色如生金人叹其忠之寺西岗上遍题壁识其处年六十一建炎元年赠资政殿大学士谥忠显弟韡韫韡字仲文有智谋善兵法从韐平陆冦有功补承信再从守眞定补修武郎韫字仲固以门廕入仕歴倅三州典二郡皆有声以散骑大夫致仕】
　　翁彦深【字养源仲通子绍圣元年进士宣和初除右司员外盗起睦州东南大震彦深言民有疾苦不得上闻宜取上书人名籍焚诸通衢下诏求直言则下情通而盗可弭久之除国子祭酒蔡攸爲礼部尚书谮彦深爲元祐学彦深笑曰彼亦知有元祐学耶徙秘书监不肯谒宦者梁师成防两官出知济南改婺州召爲太常少卿从幸扬州力陈维扬无险可侍宜蚤渡江以定基业寻卒所着有皇朝昭信録及文集各十卷忠义列传二卷唐史评一卷钟离子自録一卷】
　　周武仲【字宪之浦城人绍圣四年进士歴擢监察御史宣和二年淮南旱饥诏武仲察访赈济入对陈八事或谓武仲凡今财用多以供应御前爲名公其愼之武仲曰吾敢趋时顾避爱一御史轻两路生灵哉卽檄监司州县问民疾苦次第监赈宿守吴夀宁令诸门母纳饥民城外僵尸纵横穴地藏之眞守周之悌夜遣兵仗截饥民至江洲中悉致死二守宦官腹心也武仲劾奏之乃造飞语以动朝廷有防促赴阙徽宗寻悟除尚书比部员外假太常少卿寻差殿试时进士对防有言极切直者例指爲谤讪武仲云今盗起东南正国家求言之日不可使此名自吾侪始遂改谤讪二字爲渉异奏之宰相王黼建应奉司武仲造黼问黼云中官领供应者不可考覈而骚扰已倍故总以一司武仲曰相公以论道之任下领有司意则美矣第恐外庭行之北司仍复干预用度无算而骚扰又倍前日是使中官得爲辞而相公独受其弊也黼不悦是冬充贺辽正旦国信使疏论河朔军政不修将士骄慢状四年冬又充报聘国信使是时金人尽并辽地又西破云中而童贯蔡攸以百万之众溃于芦沟金志愈骄武仲至金人欲増歳币武仲持不许金人大怒曰公不望归耶武仲曰某持节出疆以死报国分也若失辞而归将何面目见主上金人知不可夺因爲改馆还至雄州疏言金国骄悍贪诈前后违约状既而报聘礼成进徽猷阁直学士除刑部尚书擢御史中丞封文安县开国男食邑三百戸入对引臯陶戒舜屡省乃成之说徽宗悟其防武仲因疏论芦沟致败之由皆童贯蔡攸不能节制诸军而属官李宗振统制王禀其罪爲大乞加窜责章三上方施行上疏乞外荐杨时自代防复起童贯罢武仲御史中丞以本官提举亳州明道宫贯复诬奏之遂落职钦宗登极复原官髙宗卽位除吏部侍扈从至扬州累迁吏部尚书高宗尝取武仲雄州之疏徧示大臣武仲求去益坚遂以龙图阁学士提举江州太平观转朝请大夫致仕卒】
　　胡安国【字康侯崇安人绍圣四年进士廷对推明大学格致诚正之説时方复熙丰之政宰执欲降其等哲宗亲擢第三除荆南教授提举湖北路学事改使湖南会论举遗逸安国以布衣王绘邓璋应诏爲李良辅诬诉蔡京怒命置狱遂除名宣和末除尚书屯田员外辞靖康元年至京钦宗召入见论奏除中书舍人中书侍何建议分置四境帅臣以都总管爲名各付一面爲卫王室御狂冦之计安国奏内外之势适平则安偏重则危今一旦以数百州之地三十二路之广分爲四道权大重万一抗衡防扈号召不至何以待之时防方密説钦宗以京师不可守则出幸山南可以入蜀意欲自当南道之任阅安国奏大骇曰康侯人物之表乃专以异议爲髙适安国论吏部侍冯澥忤耿南仲意宰相唐恪何复挤之诏与郡髙宗即位召爲给事中黄潜善恶之寻罢建炎二年枢宻使张浚荐安国可大用绍兴二年入对高宗曰闻卿深于春秋方欲讲论除兼侍讲使专以春秋进讲会除故相朱胜非同都督江淮荆淛诸军事安国奏胜非与黄潜善汪伯彦同在政府缄黙附会酿成渡江之变尊用张邦昌结好金国沦灭三纲天下愤鬰反正位司苗刘肆逆贪生茍容辱逮君父今又委之重任恐悮大计遂卧家不出是时秦桧雅重安国吕颐浩再相欲倾桧引朱胜非爲助据安国奏拟进责命遂落职提举建昌军仙都观是夕彗出东南桧三上章乞留不报亦解相印去位御史江跻司谏吴表臣极言安国当留颐浩即黜跻等二十余人以应彗变安国归渡江休于衡岳之下作书堂其间绍兴五年差提举江州太平观令纂修所着春秋传三十卷安国比事属辞词严义正以正谊明道贵王贱覇尊君抑臣谨礼慎微为权衡而大要以亲贤逺奸强于为善之旨一篇之中三致意焉书成上之高宗屡对近臣称善除提举万寿观兼侍读谏官陈公辅乞禁程颐学安国奏孔孟之道不传久矣自颐兄弟始发明之令使人师孔孟而禁不从颐学是入室而不由戸也奏入公辅与周秘石公揆论安国学术颇僻复除永州提举江州太平观髙宗念安国训经纳谏之忠特除宝文阁直学士卒年六十五诏赠四官谥文定又诏加赙赐田十顷着有文集十五卷资治通鉴举要补遗一百卷明正统间从祀孔子庙廷成化三年追封建安伯弟安止安老俱以学术行谊名世安止累官朝奉郎岳州通判安老恬淡简黙喜周人急以廕知罗源县有声终朝奉大夫袁州守】
　　周因【字与道浦城人绍圣四年进士判巩州时朝廷建明堂天章阁鸠材于巩童贯营私第欲先得之因不可贯讽监司移因倅洮州因以事闻朝廷直之累迁京西转运副使宣和中春旱朝廷欲决漯口伊洛二水以益汴因奏洛民恃二水为生决之不能益汴请于河隂决流入汴民亦不失二水之利唐邓汝蔡四州增新税民间骚动奏罢之累迁荆湖南路转运使徽宗语以溪峒事对曰有边事边臣之福无边事朝廷之福时初得燕蓟故因语及之除直徽猷阁知桂州琼州民陈韬焚澄迈临高二县宪司议招降因力争不得后果再叛因讨平之官至中大夫致仕】
　　翁彦国【字端朝彦深弟绍圣四年进士累官御史中丞靖康之难彦国为江淮荆浙制置转运使京师被围彦国领兵东上康王开大元帅府檄召天下兵未有至者独彦国奔问宫守至淮寜与帅臣何至等筑坛防血誓奬王室遣兄子挺诣大元帅府请防张邦昌使至彦国拘之于军以书奏闻且遗书切责邦昌旣领兵至咸平县欲赴帅府闻大元帅屯济州乞移近邑及蚤正大号高宗即位除兼江南西路经制使卒赠少保】
　　蔡谅【字守信其先弋阳人唐昭宗时八世祖炉从王潮入闽为建阳长官居麻沙镇累传至伯禧宋真宗时以神童授春官伴读再传生谅绍圣四年由乡贡入太学除大名司训擢太学录崇寜间表劝徽宗躬行刚仁勤俭数事又谓蔡京曰清慎正直宰臣之度司马光吕公着何等人品而目为奸且镌之石耶京大怒即弃官归】
　　郭汝贤【字舜卿浦城人元符三年进士知福清宣和初判兴化军权郡事国清塘嵗久不修僝功増筑民頼其利后知琼州黎蛮叛汝贤遣兵据要地前后掩获降其酋海上寜谧以功増秩主管台州崇道观卒年八十二官至朝请大夫】
　　章谊【字宜叟浦城人崇寜五年进士厯判杭州高宗幸临安苗刘为变人心恟恟朝议有欲召问三军者谊持不可事定累迁殿中侍御史绍兴四年金遣使来求刘豫之俘及西北人在东南者又欲画江以益豫时议难之谊被命使云中与粘罕兀室论事不少屈使还累迁戸部尚书五年以疾请郡知温州适嵗旱粮尽用刘晏招商法置场增直商辐辏集价遂平六年移守平江复起为戸部尚书七年以端明殿学士江南东路安抚大使知建康府未几提举亳州明道宫卒諡忠恪谊忠厚长者立朝奏疏数百篇皆济时良防】
　　陈戬【字冲休松溪人大观三年进士授巩州教授改国子博士累迁监察御史疏论宰执姑息将帅邀功防谏言细务守臣多犯法内侍权渐盛宜有以禁之徽宗嘉纳以宝文阁待制出知处州寻改泉州兼福建路兵马钤辖后提举武夷冲祐观卒赠通奉大夫】
　　詹公荐【字文举崇安人政和二年进士靖康间张邦昌爱其才欲用之逃去从间道逹行在奏事称防擢太常丞迁祠部郎中请补外除广东提刑】
　　叶廷珪【字嗣忠瓯寜人政和五年进士除武邑丞时方兴燕山之役廷珪资饷馈运不失转知徳兴县张邦昌伪诏至不拜后差知福清县民困鬻盐廷珪请増盐钱又采煮盐利害作图及书州县遵用之迁兵部郎中奉祠归】
　　章元振【字时举崇安人政和五年进士知寜乡县帅曽孝序亷其才请移知长沙寜乡民卧辙泣留帅不能强改知休寜邑当睦防蹂躏凋瘵未复严防继发元振且抚且御城頼以全改泰寜令邻盗四起元振悉力拒守盗遁去后知潮州转守肇庆以治行迁朝议大夫广东提举子才邵从杨时游时目为笃实君子以父廕补官厯典贺辰二州改荆湖北路叅议官】
　　黄锾【字用和浦城人政和五年进士为工曹按视诸邑水灾蠲田租十之八部使者怒加诮责终不可夺绍兴六年召对称防拜监察御史首陈七事高宗嘉纳之因谕曰黄锾论人君治心事甚详当处以谏职防有阻之者除江西提防刑狱乞祠归】
　　张大年【浦城人政和五年进士知萍乡县时盗起大年阅民伍教以兵法盗不敢入周因帅广西辟为经畧司注平蛮獠通判琼州海防陈韬等闻其威畧率众来降后知韶州卒于官】
　　詹良臣【崇安人官缙云尉值方腊防处州良臣御之深入无援被执贼爱其勇胁之降良臣骂曰男儿以身许国便当斩头血不顾生死寜能向若辈活耶贼大怒支解之事闻官其子大方】
　　郑毂【字致逺建安人毂初就学昼夜诵中庸不怠父戏之曰此篇句读易读耶毂拱对曰窃意圣人之道在此书也旣冠入国学累举未第曰昔之求道者尚友古人未及大贤之门其可已乎遂走河南值二程已逝乃受业于谢良佐之门重和元年以八行举第进士调御史台主簿出守临江军乞祠归】
　　郑瑴【字致刚毂弟重和元年进士为御史台主簿高宗即位擢监察御史迁谏议大夫苖传刘正彦等作乱拥兵行宫门外逼尊高宗为睿圣皇帝请隆祐太后垂帘聼政而立皇太子高宗缒宰臣朱胜非下楼谕之二凶猖辨不伏瑴廷立面折之寻拜御史中丞时二凶窃威福紊机政防言宦官用事则生人受祸匹夫力不能胜则羣起而攻之今当痛革其弊俾此曹无致浸淫以激众怒二凶为少戢又论黄潜善钱伯言吕源之罪诏削有差已闻召吕颐浩签书枢宻院事谪张浚郴州瑴知二凶奸谋具章乞留颐浩知金陵浚不当贬不报遂遣所亲变性名徒歩如平江见浚等言城中事以为严设兵备张声势持重缓进使贼自遁无惊动三宫此为上防因赋杜鹃诗令宻示诸同署浚等闻之皆感奋为赴难计传等谋矫诏废睿圣皇帝为皇太弟天下兵马大元帅幼主为皇太侄瑴与御史王廷秀上疏力争太后令瑴赴都堂议事瑴至责二防曰太尉要作官家请先杀瑴刘正彦起曰某等荷中丞教诲岂敢负国恩遂不降诏太后乃以瑴与李邴并为端明殿学士同签书枢宻院事力谋复辟三日高宗反正张浚等率勤王之师将至城下而城中兵柄皆在二凶之手瑴恐变生不测因説之曰今主上复辟皆出二公忠义但勤王诸公未知委曲恐众怒未息妄有杀戮请暂除二太尉大使领重兵于外诸公入城具言二太尉复辟之功使三军晓然无疑然后大用未晚也二凶许诺即日除苗传江南制置大使正彦副使领兵出城才闭闗张浚等兵已交锋苗刘败走高宗除瑴签枢封建安县开国男食邑四百戸辅政百日而卒高宗谓大臣曰朕丧元子犹能排遣于瑴不能释也諡忠穆】
　　黄璘【字邦美浦城人重和元年进士调拱州襄邑丞靖康元年金人分兵袭拱州驱县吏为乡导璘移疾不出遂赴井死建炎初访死节士赠朝奉郎官其弟之子为璘后】
　　萧觊【字子庄浦城人少孤事母以孝闻母丧庐墓有灵芝之异与李郁陈彦罗从彦同受业杨龟山之门后为清流簿终嵗而归朱松尝师事之】
　　江锜【字全叔建阳人宣和三年进士授永州教授终徽猷阁学士覃思春秋之旨着春秋经解三十卷杨时见而称之又着辨疑一篇语孟説各五卷】
　　吕祉【字安老建阳人宣和五年上舍释褐为右正言以事忤执政通判明州绍兴中知建康府金人攻淮独韩世忠统鋭卒在高邮祉上章言宜遣兵为世忠援旣而援兵不至世忠退保镇江祉再言置江北于度外恐失中原心当急遣诸将赴援乞亲御六军继之庶几上下协心可以却敌于是降诏亲征车驾至平江金人遂退累迁吏部侍郎刘豫入防或请回临安祉独抗言士气当振不可遽退诏命祉视师江上驰入刘光世军督战俘馘殆尽迁兵部尚书叅谋军事张浚以王徳为都统制郦琼副之二将素不协交讼于都督府及御史台朝廷命祉往庐州节制之祉宻奏乞解琼兵柄有防召琼赴行在琼惧刼祉度淮降刘防至三塔距淮三十里祉下马曰刘防逆臣我岂见之死则死于此遂遇害时有得祉括髪之帛归吴中者其妻持以自缢事闻特赠资政殿大学士诏立庙其地赐额忠显】
　　胡寅【字明仲安国从子宣和三年进士厯校书郎从杨时讲伊洛之学建炎初以荐擢起居郎高宗幸建康寅上书乞务实效去虗文反覆万言宰相吕颐浩恶其切直除直龙图阁主事主管江州太平观复应诏上十事曰修政事备边陲治军旅用人才除盗贼信赏罚理财用核名实屏谀佞去奸慝疏入不报出知永州绍兴四年复召为起居郎论遣使事词极剀切高宗嘉纳旣而张浚自江上还奏遣使为兵家机权竟反前防寅复言遣使有十无益旣与浚异遂乞便郡就养徽宗与寜皇后讣至朝议用故事以日易月寅疏言礼讐不复则服不除愿降诏服丧三年衣墨临戎以化天下除礼部侍郎兼侍讲直学士院秦桧当国除徽猷阁直学士提举江州太平观乞致仕归衡州绍兴二十一年卒年五十九学者称致堂先生着读史管见数十万言及论语详説行于世为文根极义理有斐然集三十卷】
　　陈朝老【字廷臣政和人为太学生尝抗疏论时政台谏受蔡京风防以狂妄目之会徽宗以何执中为仆射复上书论之忤防谪通州乞归三徴不起】
　　何昌世【字正卿崇安人宣和三年进士任台州司理南渡时贼猖獗官吏望风遁去昌世迎驾入城高宗问何官具以职名对慰劳再三剪御衣尺许书云朕南渡以来尽忠惟汝以此为劵国定论功特改宣教郎除大理寺丞终司农少卿】
　　吴逵【字公路崇安人宣和三年进士调永福尉以获海防功擢知泰寜县旧有敷茶引钱过重逵力请蠲其半改知顺昌闽盗猬起逵极力捍御威声四驰遂以功擢判剑州继知肇庆府置学田籍以杜豪民吞并改知濠州奏恳民田以广兵储寻提防福建刑狱漕司食盐害民下宪臣核实定纲数去科卖之弊除直秘阁知鼎州所着有帝王系谱】
　　魏懋【字觉民瓯寜人宣和三年进士绍兴初令雩都时江西盗起诸邑皆失守懋出帑金犒军死守贼不能侵岳飞提兵过境上见其井邑独完称赏之后范汝为冦县懋先墓被发号恸弃官归比至防已平缉凶人枭之墓右上状自劾郡将义而释之后知南昌卒孙复中延平法曹】
　　江灏【字良弼崇安人宣和六年进士除上高尉靖康间盗起灏率兵擒其渠魁高宗南渡帅所部勤王迁剑浦丞范汝为窃发建剑骚动灏奉檄统义兵击破之迁无锡令邑当孔道困于师旅灏不忍重敛移兑常平以佐供馈厯知郴象二州有以亷吏荐之者高宗识其名于屏特赐紫金鱼袋进朝散大夫元孙黙乾道中进士名宦自有传黙从子埙字叔文学于真徳秀嘉定元年进士厯知开州以亷白简易称埙子鉌十嵗应童子科赋并蒂梅闻者叹服鉌弟镕鐩厯仕俱有政声】
　　刘子羽【字彦修韐子韐帅浙江子羽年二十五主管机宜文字以羸卒数百破方腊数十万众全其城厯知池州改秦州未行召赴行在除枢宻院简详文字建炎三年与张浚宻谋诛范琼浚宣抚川陜遂辟为叅议军事至秦州节度五路诸将明年金人窥江淮浚合五路进挠之子羽谏不聴比至富平与金人战不利浚退保兴州子羽遂自至秦州召诸亡将命吴玠栅和尚原守大散闗而分兵守险金人知有备引去明年为利州路经畧使获叛将搜其衣防知金人约由阶城梁洋金商三路入防子羽移书吴玠王彦使备敌玠彦不聴失金州子羽即遣田晟等驰守饶风岭具书报玠列营以拒金金人从间道绕玠后玠不支还汉中来邀子羽俱去子羽不可留玠先栅定军山以守玠不从子羽不得已退守三泉从兵不满三百乃筑垒于潭毒山上储粟十余万石积石数十百万数日骑报大军至即下令蓐食迟明上马先至战地前当山角据胡床坐诸将泣请曰此非待制坐处子羽不为动防知不可攻亦引退全蜀遂安四年坐富平之役为言者所论贬单州团练副使十二年复待制进爵开国子益封二百戸以不附秦桧和议奉祠归卒赠少傅谥忠定朱熹尝称子羽在川陜虽盛寒必侵晨着单衣汗衫入教射箭三百率以为常又言幼尝侍侧宾客满座见其目览书册耳聴指授口供应对手答书疏顷刻之间五官并用百函俱发并无差错真人杰也】
　　刘子翼【字彦礼韐子用廕补承务郎调秀州司录靖康元年韐遣子翼入奏事赐对延和殿厯转宣议郎建州熊志寜范汝为相继叛有防除子翼知建州道路梗塞或劝子翼从王师航海进子翼不可乃单车自崇安入贼方栖山守险所在屯布子翼行贼营谕之曰汝辈诖误至此今王师且至若能自新释兵归农太守能活汝不然悔无及贼皆罗拜去王师寻下多所俘获子翼分别纵释之贼首逸去子翼购获之寻知剑南州绍兴二年应诏献言忤当路奉祠归】
　　刘子翚【字彦冲韐子以廕补承务郎辟真定幕判兴化军防杨勍犯闽境与郡将张当世画计捍衞贼不敢犯年三十以父死难哀毁致赢疾不堪吏事丐开局主管冲祐观家于屏山下潭溪之上自号病翁独居危坐嗒然竟日夜意有所得则笔之于书间数日辄走谒父墓涕泗呜咽累日乃返与胡宪刘勉之为道义交朱松死以子熹为托熹师事之子翚学深于易家有东西二斋东以复名西以蒙名朱熹问入道次第自言于易得入徳之门所谓不逺复者吾之三字符也年四十七得微疾即入谒宗庙泣别母夫人前召侄珙付以家事指示葬处与学者论説修身求道之要作训诫数百言弹琴赋诗澹如平时居两日殁学者称屏山先生有文集二十卷】
  </div>
  <div class="pagination">
   <a href="福建通志_page153.html">
    上一页
   </a>
   <span>
    ...
   </span>
   <a href="福建通志_page149.html">
    149
   </a>
   <a href="福建通志_page150.html">
    150
   </a>
   <a href="福建通志_page151.html">
    151
   </a>
   <a href="福建通志_page152.html">
    152
   </a>
   <a href="福建通志_page153.html">
    153
   </a>
   <span class="current-page">
    154
   </span>
   <a href="福建通志_page155.html">
    155
   </a>
   <a href="福建通志_page156.html">
    156
   </a>
   <a href="福建通志_page157.html">
    157
   </a>
   <a href="福建通志_page158.html">
    158
   </a>
   <a href="福建通志_page159.html">
    159
   </a>
   <span>
    ...
   </span>
   <a href="福建通志_page155.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
