<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 146 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 146 页/共 698 页</h1>
    <div class="content">梁忠烈王祠今俱无考惟明胡濙李锦二碑尚存胡碑乃景泰中立非正统中也增胡濙玉虚观记略 
玉虚观自昔奉佑圣之所在都城之西南岁逺为风雨所壊遗址为锦衣卫千戸吕仪之别墅也丁巳 
秋吕偕法师吴元真处士刘泰游其地泰年老言其迹甚详法师顾瞻徘徊有作新之志吕公慨然与 
之总戎石亨弟石贵捐赀以建京之巨室亦赞襄之殿陛廊庑焕然一新正统己未夏四月不雨惠安 
伯张升命法师祈之有应事闻上遣李全等诣观祷之大雨三日赐法师彩縀楮币五月初复祷得雨 
法师精修力践足以对扬神明有祷輙应其事固非偶然者今来请书观之成予因为之辞景泰二年 
月日立増李锦重修玉虚观碑略玉虚观在都城外西南隅里许乃崇奉佑圣之所锦衣千户吕仪捐 
基起造天顺二年二月勅赐额曰玉虚观成化庚子三月本观修理墙垣得旧碑一独存螭首重修玉 
虚观篆勒字惜薪司太监傅春因重修之成化庚子八月立原广慧寺古刹也在宣武门外一里嘉靖 
中太监刘成朱仲修之有广西按察司佥事余一鹏碑记析津日记臣等谨按广慧寺在司家坑尚完 
整余一鹏碑尚存又有嘉靖甲子户部侍郎孙禬碑増余一鹏重修护国广慧寺记略宣武门外二里 
许冈回水抱古木参欝中有丛林风雨摧残旧基仅存询其名乃古刹护国广慧寺世代莫考嘉靖三 
十一年内官监太监刘成施金半千复其地三十七年内官监太监朱仲建正殿禅堂山门廊庑种种 
完相始营于己未春落成于辛酉冬嘉靖四十年冬十月立増万历中归空和尚自伏牛入京能一再 
七不食日饮水数升众遂号之曰水斋自幼出家慈氏寺行脚三十年曽跪行至五台足流血不知痛 
叅古松燃一指以供文殊再礼普陀叅大智燃一指供观音后礼峩眉印通天燃一指供普贤最后至 
京师孝定皇太后闻而创寺居焉赐额曰明祚长椿寺有渗金多宝佛塔高一丈五尺帝京景物略臣 
等谨按长椿寺在土地庙斜街本朝乾隆二十一年重修渗金佛塔今在正殿中其髙充栋寺有明万 
历中工部郎中米万钟水斋禅师传碑碑称大祚长椿寺与帝京景物略所称明祚长椿异又有本朝 
康熙二十一年兵部尚书宋德宜碑补长椿寺大殿旁小室内藏佛像十余轴中二轴黄绫装裱与他 
轴异展视之一绘九朶青莲花捧一牌题曰九莲菩萨之位明神宗母李太后也一绘女像具天人姿 
戴毘卢帽衣红锦袈裟题菩萨号下注崇祯庚辰年恭绘烈皇生母孝纯刘太后也二圗不知何时安 
奉寺内今乃委积尘埃中燕舟客话臣等谨按长椿寺今止存画像一轴所绘乃女像戴毘卢帽着锦 
袈裟坐莲台上旁绘女侍二并无九莲菩萨字様亦无崇祯年标题未审为何后像其一轴今无可考 
矣原长椿寺水斋传米万钟书春明梦余録増米万钟大祚长椿寺赐紫衣水斋禅师传略长椿寺水 
斋大师者名阳明故中山郡鹿氏子于嘉靖三十八年七月十有一日生泡质虽蒙识田无染见僧而 
悦闻佛而称镇星甫周即从剃落嗣法本郡慈氏太和座下肇修苦行八越暑霜自是三十余年间普 
陀大士峩嵋普贤菩萨少林达摩祖师道场躬亲顶礼往来五台终南伏牛等山普行饶益其在中台 
古松和尚问师云空假中是甚么师黙然无对当体全空顿见本来心地为然指以谢复于普陀问大 
智禅师云如何是生死答云生死原是大智师了然更然一指炙背八十一炷如华严卷数乃去通天 
和尚者峩嵋老宿也问师西来意师云晴天日头出下雨地皮湿说破无生话只恐信不及又问识得 
么师左指天右指地不更下一语机縁既投衣法旋授二十七代之灯嘱师重剔盖至是师复然一指 
通前而三矣略述苦行实难缕数最后来京师以水斋着人号水斋师先期不食一再七然后呷水日
 数升以为常嗟乎月光水观未罢资粮圗澄涤肠存乎神化方之于师行独苦矣虽然苦行云者世俗 
目师之强名师固不知孰为苦孰为非苦也惟知空吾身以空一切示无拣择而已矣功行既圆髙深 
允格圣母太皇太后皇帝陛下实嘉与之赐金冠紫衣钦命焚修勅建大华严寺于永乐店再建大祚 
长椿寺于今所寻勅师赍内帑徧赐南海诸净刹及钦建八十八佛道场讫开四等之日徧烛尧云施 
六度之风横流舜雨斯真十方宏济大展宗风者儿子都得师事为弟子悉师行为摭拾涯略以俾苾 
刍传之历刼云时万历戊午立秋日增宋德冝重修长椿寺碑略长椿寺在宣武门之右故明万历二 
十年为水斋大师勅建赐金冠紫衣住寺焚修者也规模宏厂为京师首刹去今未百年而坛席荒凉 
僧徒零落康熙己未秋七月地震京城内外寺观浮圗相轮之属莫不倾圮而兹寺为尤甚寺近相国 
益都冯公第宅公一日游寺中见而悯之捐资修葺焕然更新云康熙二十一年八月立增张慎言过 
长椿寺诗直尔风尘地青山练若春比丘非苦行官长自闲身彭泽篱迎酒逺公钟送人相邀过此日 
何为逐蹄轮帝京景物略増徐本髙过长椿寺赠水斋上人诗凉秋新月影生苔古栢苍苍有径开清 
梵数依祇树起天花如共妙香来三千遍界身能定七十余年心未灰我自朝衣缁欲染堂前童侍莫 
相猜同上增陈维崧九日前一日同钱宝汾登长椿寺妙光阁诗浊醪竟逼重阳节古寺刚逢下直人 
万里思乡吾较切一官慢世尔长贫经堂璎珞飞花雨海国风烟罢战尘与汝妙光楼骋望他年无着 
共天亲湖海楼诗集臣等谨按妙光阁今已圮原辽大昊天寺碑道宗皇帝书墨池编补大定二十四 
年二月大长公主降钱三百万建昊天寺给田百顷每岁度僧尼十人续文献通考补辽道宗喜作字 
秦越大长公主舍棠阴坊第为大昊天寺帝为书碑及额今在燕京旧城书史会要原昊天寺辽刹也 
碑记无一存者访之惟有万历间山阴朱敬循一碑其建置本末俱不详塔址已为居民所侵寺门一 
井泉特清冽不下天坛夹道水也析津日记臣等谨按昊天寺故基在西便门大街之西今已废为农 
田古迹久湮寺有宝塔今无考辽道宗碑及额之外尚有干文阁待制孟初碑见元一统志今俱无考 
即明朱敬循碑亦不可得见矣惟井泉尚存增大昊天寺在旧城寺建于辽按干文阁待制孟初所撰 
燕京大昊天寺传菩萨戒故妙行大师遗行碑铭道宗清宁五年秦越大长公主舍堂阴坊第为寺土 
百顷道宗施五万缗以助勅宣政殿学士王行已领役既成诏以大昊天寺为额额与碑皆道宗御书 
大殿之后建宝塔髙二百尺有神光飞绕如火轮清信施财者沓至师寿八十二又按辽咸雍三年翰 
林学士王观奉勅撰御笔寺碑谓尾络之分燕为大邦辟千里之日围聚万家之星井中有先公主之 
馆地雕华宏冠甲于都会改而为寺遵遗托而荐冥福也诏王行巳督辖丁匠梓者斤陶者植金者冶 
彩者绘锸云屯杵雷动三霜未逾而功告毕栋宇廊庑亭槛轩牖甍檐栱桷拦楯栎栌皆饰之以丹青 
间之以瑶碧金绳离其道珠网罩其空缥瓦鸳翔修梁蜺亘晓浮佳气涵宝砌以生春夜纳素辉烁璇 
题而夺昼又曰中广殿而崛起俨三圣之睟容傍层楼而对峙龛八藏之灵编重扉呀启一十六之声 
闻列于西东邃洞异舒百二十之贤圣分其左右或鹿苑龙宫之旧迹或刻檀布金之遗芬种种庄严 
不可殚记元一统志原二圣之北狩也道君由滑浚至燕山渊圣由淮阳至云中既至燕山二圣两寺 
居处七月上旬于昊天寺相见亲王东序驸马西序道君居在左面渊圣居右面皇太子祁次南面西 
酒五盏自早至午礼毕而归燕云録补中统三年十二月作佛事于昊天寺七昼夜赐银一万五千两 
续文献通考补至大二年十一月昊天寺无因而火归田类藁原郝经登昊天寺宝严塔诗旭日烧铜 
轮赤气绕车毂平步登青天陆海一龙窟宝藏沙刼开突兀翻地轴瑰奇入霄汉缔构穷土木高穿翡 
翠笼直到莲心出错落金鲸鳞蹭蹬木蛇腹致身知几层如觉重锦束巧碎雕锼心力尽撑拄骨合沓 
三天神倚迭万国佛丹青杂珠琲新若手未触盘盘老风烟天门鎻寒玉乾坤一柱旁日月互生没六 
年五入燕空为眼中物于今始一登顿觉超凡俗旷宇凌髙寒飘飘肆遐瞩海卷碣石回天压阴山覆 
卢沟一衣带居庸险何足苍苍金台云青青蓟邱竹昔贤今不见怅望空注目下视极羽渊黄能尚盘 
屈窟宅几千祀潜奸富凶毒魑魅不能御何人与驱逐燕云割山河神州疆理蹙称臣又呼父万古天 
王辱一登还百忧惨淡意回复安得脱世网对此倾醺醁慷慨浇心胸醉向天边宿陵川集补王恽登 
昊天寺宝严塔诗髙标直上跨苍穹物外方知象教雄九陌市声开晓色两都乔木动秋风遥怜汉马 
屯湘渚安得长书附去鸿寂历村墟野烟外谁家帘幙夕阳红秋涧集增都土地庙在土地庙斜街五 
城寺院册臣等谨按都土地庙即张爵五城坊巷胡衕集间所载之老君堂庙中有明神宗庙碑可据
 也每旬之三日有庙市今居民不复知有老君堂之称矣増明神宗老君堂都土地庙碑略朕为圣母 
御世时圣目弗安钦传重修宣武门外斜街古迹老君堂都土地庙未甞开工圣性归天朕感圣母慈 
恩代完前愿今差奉御阎鸾重修新整俱巳完备保皇图之永固佑帝道之遐昌君臣共享升平黎庶 
咸臻吉庆风调雨顺天下太平巍巍神功黙黙护佑殆非笔言能尽之也万历四十三年立原善果寺 
在宣武门外西南二里白纸坊旧名唐安寺天顺甲申尚膳监陶荣复建既讫工赐今额内有翰林修 
撰严安理太常寺卿张天瑞二碑一立石于成化丁亥一立石于弘治十六年碑俱云寺乃南梁汉兴 
元府唐安寺也文义殊不可解析津日记臣等谨按善果寺在广宁门大街北巷内明成化中翰林院 
修撰严安理碑正德中太常寺卿张天瑞碑俱存析津日记谓张碑立于弘治十六年者误也严碑文 
甚浅鄙所谓南梁汉兴元府之唐安寺者尤不可解张碑无之寺又有成化十九年礼部尚书周洪谟 
碑正德三年光禄寺少卿李绅碑本朝康熙十一年大学士冯溥碑碑载顺治十七年世祖章皇帝临 
幸其地云増严安理善果寺碑略宣武关外西南三里许地志曰白纸坊乃南梁汉兴元府之唐安寺 
废弛岁逺基址尚存天顺甲申春尚膳监太监陶公荣施财鸠工次第焕新奏请额赐曰善果寺成化 
丁亥孟夏立増张天瑞重修善果寺碑略内官监太监姚公训于弘治十六年冬因善果招提日久倾 
颓欲为鼎新之计未敢自専一日上御便殿顿首陈奏上俞允遣内官监太监邓永等总领诸色人匠 
往莅其事寺成于弘治乙丑冬十月次年丙寅上即位又二年戊辰始求予文记之正德三年正月立 
増冯溥重建善果寺碑略京师宣武门之西有善果寺创于南梁初名唐安日久而废故明天顺时太 
监陶荣等捐资恢复奏改今额此善果寺之名所由始也顺治十七年圣驾临幸嘉其乔木阴森院宇 
宏敞不杂阛闇宛然名山叹为京师第一胜地选振庵月禅师驻锡兹寺车驾凡五过焉未几振公还 
山住持超宗嗣主院事修举废坠按形家言寺地深邃前昻后低冝建杰阁以为寺之后镇予为捐俸 
剏成之琅函贝叶悉贮其中阁之前为浮圗浮圗之前为大士大雄两殿又前而南则天王殿在焉天 
王殿岁久倾圮三韩李芝英新之工创于康熙十一年二月告成于九月初吉增王士正秋杪独游善 
果寺诗秋怀憺无豫古寺聊经行乔木何苍然归鸟时一鸣雨久林叶积人稀秋草生帛公吾夙好敷 
坐依南荣壁间龙鸾书岁久犹峥嵘昔游偕古人共对寒泉清俛仰遂成昔存没倐自惊西景薄悲谷 
</div>
    <div class="pagination">
<a href="钦定日下旧闻考_page145.html">上一页</a><span>...</span><a href="钦定日下旧闻考_page141.html">141</a><a href="钦定日下旧闻考_page142.html">142</a><a href="钦定日下旧闻考_page143.html">143</a><a href="钦定日下旧闻考_page144.html">144</a><a href="钦定日下旧闻考_page145.html">145</a><span class="current-page">146</span><a href="钦定日下旧闻考_page147.html">147</a><a href="钦定日下旧闻考_page148.html">148</a><a href="钦定日下旧闻考_page149.html">149</a><a href="钦定日下旧闻考_page150.html">150</a><a href="钦定日下旧闻考_page151.html">151</a><span>...</span><a href="钦定日下旧闻考_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
