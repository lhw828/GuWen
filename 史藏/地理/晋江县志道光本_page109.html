<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 109 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 109 页/共 196 页</h1>
    <div class="content">　　王延钧　审邽〔一〕次子也。延翰时为泉州刺史，后与延禀执杀延翰自立，更名鏻，后唐即拜节度使，累加简较〔二〕太师中书令，封闽王。长兴三年，上书后唐请得为尚书令，不报，遂绝朝贡。未几窃号，改元龙启，国号闽，追谧审知为太祖。永和元年，为子继鹏所弑，谥惠，庙号太宗。
　　王延武　审邽第四〔三〕子。闽永和元年刺史泉州，寻加太傅，进开国伯。闽王昶通文元年，移刺建州。《闽书》。
　　王继崇　延彬子。后唐长兴元年，闽王墨敕权判泉州事，三年加简较司空。闽改元龙启，加简较太保，封琅琊开国男。《闽书》。
　　高■〈號上土下〉　字德调，中州人。后周显德四年，奉檄守泉州，着有政声。十一月二十日，海氛煽起，攻泉城，挺兵击之，不屈死节。事闻于朝，赐谥文忠，立祠于八都安海，仍予祭葬于晋江二都陶冶山之原，其子孙因世居安海焉。

　　宋
　　节度使
　　留从効　永春人，居晋江。幼孤，事母、兄以孝悌闻。颇知书，好兵法。晋天福末，朱文进杀闽王曦据位，署其党黄绍颇为泉州刺史。从効时为泉州散指挥使，与王忠顺、董思安等议曰：“吾属世臣王氏，今王氏子孙未复位而不思报，可谓忠义乎？”于是忠顺、思安置酒从効家，募死士陈洪进等五十二人，夜持白梃入城劫库兵，擒绍颇斩之，立延政从子继勋为刺史。从効等三人自署为统帅，洪进等皆为指挥使。继勋令送绍颇首于建州，奉延政为主。文进来攻，为从効所败。会南唐李璟兵至，延政降。从効亦以兵劫继勋送江南，自领泉漳二州留后。璟即建泉州为清源军，授从効节度泉漳等州观察使，累迁同平章事兼侍中中书令，封鄂国公。晋江王从効出自寒微，知人疾苦，在郡专以勤俭养民为务，恒衣布素，置公服中门侧，出乃服之。尝言：“我世贫贱，不可忘本。”民爱之，郡内安治。王氏有二女，为郡人妻。从効奉之甚谨，资给丰饶。每岁取进士明经，谓之秋堂。周世宗征淮南，李璟以兵十万保紫金山。从効累表言：“顿兵老师，形势非便。”既而果败，江北之地，尽为周有。从効遣牙将蔡仲赟为商人，以帛书表置革带中，自鄂路送款于周，又遣别驾黄禹锡间道表贡，世宗嘉纳。从効又乞置邸京师，世宗以其素附江南，虑非便，且是时与李璟画江为界，遂不纳。从効臣璟如故。会璟迁洪州，从効疑其徙地近闽，且图己，颇惧，遣从子绍錤赍厚币献璟。宋初上表称藩，遣使假道吴越入贡，太祖特命使者入闽赐抚之。使未至，从効疽发背卒。璟赠太尉，灵州大都督。从效无子，以兄子绍镃为后。衙校张汉思、陈洪进等，诬绍镃将叛，执送江南。宋大中祥符间，从効孙丕式诣阙，上从効所受太祖朝制书，授三班借职。《宋史》。
　　陈洪进　仙游人，居晋江。幼有壮节，颇读书习兵法。及长，以材勇闻。隶兵籍，从攻汀州先登，补副兵马使。促留从効杀黄绍颇，王继勋使麾下送绍颇首于建州，众以道阻贼盛，惮不敢行。洪进独请往，至尤溪，贼众数千遮道，洪进绐贼曰：“福泉二州，已为义师所袭，尔辈复为何人戍守？”即持绍颇首示之曰：“我送此建州，迎嗣君归国，尔辈将安归乎？”贼遂溃，渠帅数人，皆听命洪进。至建州，延政以为本州马步行军都校，既而遣归泉州。及延政入江南，璟以从効为清源军节度使，洪进为统军使，与副使张汉思同领兵柄，累立战功。从効卒，少子绍镃典留务月余，洪进诬绍鎡将召越人以叛，执送江南，推汉思为留俊，自为副使。汉思年老醇谨，不能治军，事事皆决于洪进。汉思病其专，因大飨将吏，伏甲谋杀之。酒数行，地震，栋宇垂倾，坐立皆不自持。同谋者以告洪进，洪进急起，众惊悸散。汉思见事不成，虑洪进先发，常严兵为备。洪进子文显、文颢，皆为指挥使，勒所部欲击汉思，洪进不许。一日，从二子常服安步入府中，叱散直府兵。时汉思方处内斋，洪进即出袖中巨钥反闭之，使呼于邸门曰：“郡中军吏，皆欲陈君知留务，众情不可违，当以印见授。”汉思猝不知所为，出印门隙与之。洪进即召将校吏士，告之曰：“张公老矣，授我以印，使我领郡事。”众皆贺。洪进迁汉思别墅，以兵守之。请命于江南李煜，煜以洪进为清源军节度，泉南等州观察使。时宋太祖平泽潞，下扬州，取荆湖，威震四海。洪进心惧，遣牙将魏仁济间道奉表，自称清源节度副使，权知泉南等州军府事，且言张汉思老不能御众，请臣领州事，恭听朝旨。太祖遣通事舍人王班赍诏抚谕。建隆四年，遣使两入朝贡。乾德二年，制改清源军为平海军，授洪进节度泉漳等州观察使、检校太傅，赐号“推诚顺化功臣”，铸印赐之。以文显为节度副使，文颢为漳州刺史。洪进以修贡朝廷，多厚敛于民。第民资百万以上者，令差入钱，以为试协律奉礼郎，蠲其丁役。及江南平，吴越王入朝，洪进不自安，遣文颢入贡。太祖因诏召之，遂入觐，至南剑州闻太祖崩，归镇发哀。太宗即位，加检校太师，入朝。朝廷遣翰林使程德元至宿州迎劳，既至，赐钱千万，白金万两，绢万匹，增其食邑，以子文颢为团练使，文顗、文顼并为刺史。洪进遂上言，愿以所管泉、漳两郡献于有司。太宗优诏嘉纳，以洪进为武宁军节度同平章事，留京师奉朝请。诸子皆授近郡，赐白金万两，各令市宅。明年，从平太原，六年，封杞国公。雍熙元年，进封岐国公。洪进年老，富贵且极，上言求致仕。优诏免其朝请。二年以疾卒，年七十二。赠中书令，谥曰“忠顺”。《宋史》。
　　知军州事
　　陈文显　字仲达，洪进子。洪进领漳泉节制，署左神机指挥使，迁泉州马步军都军使，右军押衙。乾德初，朝命平海军节度副使，累加检校太保。洪进归朝，授文显通州团练使，知泉州，未几代还。时太宗征太原，朝行在久之，出为青、齐、庐、寿、西京、川南北、陕州、四州郡巡检使。文显与诸弟不睦，私藏列讼。真宗咸平初，为御史中丞李惟清所论劾，诏念洪进忠勋，令御史台诫谕之。寻以疾改通许镇都监。六年卒。子宗宪历户部员外郎，为西京作坊使，宗元殿中丞。《闽书》。
　　乔维岳　字伯周。太平兴国三年，以通判知军州事。时盗起仙游，众十余万攻郡城。郡中兵仅三千，势甚危急。监军何承矩欲尽屠其民，焚府库以遁。维岳抗议坚守。既而转运使杨克让率兵破贼，围始解。事闻，下诏褒之。旧志。
　　知州事
　　孙逢吉　太平兴国七年知泉州，以精忠厚德见称。真德秀守泉时，举与程大昌、颜师鲁、林枅、韩国华、陈偁、赵鼎并祀《闽书》。
　　韩国华　字光弼，安阳人。太平兴国二年进士。景德中，以太常少卿出知泉州。质性纯直，治有时誉。子琦，郡舍所生也。后人溯所自出，石刻国华及琦像祀府中，而名府治之堂曰“忠献”。旧志，参《闽书》。
　　陈靖　莆田人。太宗、真宗朝屡议均田，三司使阻之，不果行。大中祥符、天禧间累官知泉州，重农爱民，郡人德之。旧志。
　　方慎言　字应之，莆田人。天圣元年知泉州。会岁饥，大发官廪赈贷，尤恤鳏寡孤独。生子有以“方”为名者。旧志。
　　叶宾　仙游人，景德二年进士。天圣六年知泉州，治理甚明。尝临印南安县，有盗截牛舌者，其主以闻，阳为叱去，阴令屠之，即有告屠牛者，宾谓曰：“截牛舌者汝也。”讯之，果服。旧志。
　　曹修睦　字公臣，建安人。景祐间知泉州。滨海有天水淮，迎潮水溉浸旁田数十里。自渠水湮塞，田芜租逋，修睦为疏凿之，渠通而田复，流民还业，赋额复旧，利及百世。长于文学，范仲淹尝赠以诗曰：“泉南曹使君，诗源万里长。复我百余言，疑登孔子堂。闻之金石音，纯纯自宫商。”节《闽书》，参《蔡忠惠集》。
　　沈周　字望之，钱塘人。康定元年守泉州。为治简易，讼有可已者，辄使归思之，狱以故少。泉旧多盗，日暮市门辄闭，禁民勿往来。及周至，除其禁而盗亦止。旧志。
　　蔡襄　字君谟，仙游人。至和、嘉祐间两知泉州，威惠兼行，民畏而爱之。州之东有万安渡，涉海而济，往来畏其险。襄立石为梁，长三百六十丈，种蛎于础为固，又植松七百里以庇道路。泉人刻碑记德，立祠祀焉。祠在桥南，今犹存。旧志。
　　关詠　籍贯阙。嘉佑八年自太常少卿知泉州，改光禄卿秘书监。泉有番舶之饶，官州者多市取其货，十不偿一。惟詠与参军杜纯无私买，竟以不察举他官坐免。《闽书》。
　　晁宗恪　字世恭，祥符人。熙宁间，自朝散大夫守光禄卿知泉州。修废弛，督奸强，威信盛行，盗不敢发。狱无系囚，人安其政，去而思之。《闽书》。
　　陈偁　字君举，沙县人。通判蔡州，尝以疾，在告力争枉狱，免死者五人。熙宁八年，召知开封府，属新法行，请外知泉州，以治行闻。召见，改惠州。元丰五年，复知泉州。旧法番商至，必使诣广东；否则，没其货。偁请立市舶司于泉，诏从其议。以朝议大夫致仕，赠特进。旧志。
　　陈枢　字慎之，湖州长兴人。熙宁间自宣德郎守尚书屯田员外郎知泉州。去觚角，绌雕琢，敦朴平易，刑宁失罪，惟恐伤人。赋役度所不可蠲除者，然后调发。与民为期会，未尝取疾争先。泉岁凶，枢筑室止穷民，饥者给食，病者给医。使者搜兵于闽，益广西戍。枢言：“兵当搜者，父母老或疾，至无他子，皆可听免。”诏为令。元丰元年，曾巩为福州充福建路兵马钤辖，奏疏曰：“臣所领内，知泉州事尚书屯田员外郎陈枢，质性纯笃，治民为循吏，积十有五年不上课，故为郎久不迁。方朝廷抑浮竞、尚廉素之时，宜蒙特诏有司，奏枢课优，进其官以奖恬退。”于是特迁枢尚书都官员外郎，诰曰：“吾笼枢也，以戒奔竞。”《闽书》。
　　黄伸　邵武人。嘉祐六年进士，元丰中知泉州，建学校，芝生于梁。改建州，历官司农卿。旧志。
　　陈觉民　仙游人。熙宁初登第，元祐中知漳州、建州、福州，所至有治行。崇宁五年，改知泉州。时有司建言，欲榷六郡酤。觉民陈五不可，且移书约他郡同请，其事遂寝。迁本路提刑。风采严峻，未尝与僚属妄交一谈，人甚惮之。旧志。
　　陆藻　侯官人。宣和中为泉州郡守，招致郡中谢事五老，赋诗赠之曰：“五老三百五十七，俱生仁祖承平时。名齐庐阜久传世，身异商山深采芝。”兄蕴，同时为建宁守，俱有名。旧志。
　　张阐　字大猷，永嘉人。绍兴中通判泉州军州事，靖康中知泉州，有治声。累官工部尚书，赠端明殿学士，谥忠简。《闽书》。
　　梁岩老　永福人。政和中，金再犯阙，奉使敌军中，被幽荒寺。日给以饮食，食余辄私晒之。复阴渍其壁，既而壁坏。挟余粮夜遁昼伏，竟全节归。高宗嘉叹。建炎元年，除直秘阁，知泉州，方欲大用之，未几卒。士大夫惜焉。旧志。
　　刘子羽　字彦修，崇安人。宣和间与父韐守真定，金不能拔而去，由是显名。绍兴六年知泉州，在郡二年，政多泽民，民爱之如父母。旧志。
　　赵鼎　字元镇，闻喜人。崇宁五年进士，历迁司勋郎官。尝上言罢王安石配飨。后以忤旨出奉祠，历知洪州，召拜参知政事，为给事中勾涛所诋，出知绍兴。秦桧往饯，鼎不为礼，桧憾之。有旨召鼎，鼎至越匄祠，桧恶其逼己。绍兴九年，徙知泉州年余，安抚泉民。桧又讽御史中丞王次翁论鼎治郡废弛，命提举洞霄宫。鼎自泉归，复上书言时政，桧忌其复用，讽次翁又论其乾没府钱十七万缗，安置潮州。孝宗即位，谥忠简，赠太傅，追封丰国公。旧志，参《闽书》。
　　陈彦才　字用中，平阳人。宣和进士。秦桧寓永嘉，彦才居与邻，未尝谒之。彦才与桧生辰偶同，戏作诗曰：“命贱安能比巨公，偶然生月与相同。只为日上差些子，甘向连江作钓翁。”后历徙知泉州。朱文公跋其述怀诗，称其廉静自守，不肯屈意权门，有省身知足之叹。雍正志稿。
　　汪藻　字彦章，德兴人。父谷，丞晋江，生藻丞舍。绍兴间，藻来守郡，年六十余矣。其谢表云：“访六十年之父老，恍若前生；佩二千石之印符，敢期今日。”陈俊卿为观察推官，与藻同时。郡中失火，藻急往视，诸椽属方出饮，俊卿虽不同饮，顾其与卒，实假之行。既与诸僚属皆以后至被诘，俊卿同诸椽属唯谢而已。后藻知俊卿服勤职事，居恒不赴宴会，怪而问故。俊卿曰：“某不能止僚友之行，忍自解以重其罪乎？”藻深叹服，谓不可及。藻博闻强识，寤寐千载，心摹手追，穿贯罗网，推原天人道德之旨，古今兴坏之迹。金华劝讲，石室紬书。典册施之朝廷，乐歌荐之祀庙。硕学鸿文，暴曜一世。《闽书》。
　　陈康伯　字长卿，弋阳人。绍兴十六年知泉州。时海寇间作，朝廷遣刘宝、成闵逐捕。康伯以上意招怀之，盗多出降，籍为兵。久之，不逞者阴倡乱，康伯讯得实，论杀之，州以无事。历官尚书右仆射，同中书门下平章事，高宗谓其“静重明敏真宰相”，孝宗称其“器量从容，可比谢安”。旧志。
　　叶廷珪　字嗣忠，瓯宁人。绍兴十八年以兵部郎中出知泉州，为政清静简易。时通淮河塞，廷珪疏引入城，语州之士曰：“通此巽水，十年当出大魁。”至期梁克家应之。尤工诗，与傅自得一见如平生，会即谈诗。一日出所作《郡斋罗汉室》示自得，末云：“几多雁骛行间吏，衙退频来礼释迦。”自得曰：“泉故剧，郡公使吏辈优游如此，可以观政。”廷珪以为会心之友。喜编纂，有《海録杂事、碎事》传于世。去后，郡人祠于清源下洞。旧志，参《闽书》。
　　赵令衿　宋宗室也。绍兴二十一年知泉州。博学能文，在郡留意教养。建堂祀姜公辅、秦系于九日山下，民感其化。官至明州观察使。旧志。
　　辛次膺　莱州人。第进士，为吏部郎时，以劾秦桧妻兄王仲嶷等不法，求去，除直秘阁湖南提刑。未几罢，奉祠阅十六年，甘贫无求。桧死，起知泉州，为政清静，务先德化，人安其不烦。移福建帅，丁母忧，乞纳禄。为人孝友清介，立朝謇夸谔，仕宦五十年，无丝毫挂吏议云。旧志。
　　范如圭　字伯逵，建阳人。登进士第，历校书郎兼史馆校勘。尝以书责秦桧曲学背师、忘仇辱国之罪。谒告去，杜门十余年。绍兴二十九年，起知泉州。时南外宗正官寄治郡中，挟势为暴，占役禁兵以百数。如圭裁之以法，宗室大沮恨，密谮之，遂以中旨罢领祠。旧志。
　　刘珙　字共父，崇安人。绍兴十二年举进士，隆兴间知泉州，委事僚属，一无所问。人意其不谙或不屑为，既乃取而自为之，辨察精明，区处的当，士民悦服。历观文殿学士，卒赠光禄大夫，谥恭肃。《闽书》。
　　陈俊卿　字应求，兴化人。隆兴二年以宝文阁待制知泉州。初俊卿为州观察推官，服勤职业，同僚宴集，恒谢不往，民受实惠。秦桧恶其不附己，改南外睦宗院教授。后累迁参知政事。平生孝友忠敬，清严好礼。在朝正色危论，侃侃无所避焉。旧志。
　　赵子潚　宋宗室。乾道二年知泉州。吏有掠民女为妾者，其妻妬悍，磔之贮以缶，抵其兄兴化椽廨中。妾父诣郡诉吏，不能决。子潚廉知，密令人往兴化掩取之。果得缶，遂成狱，其精明多类此。旧志。
　　王十朋　字龟龄，乐清人。由太学试策，高宗廷擢第一，历官吏部侍郎，力辞出知饶州，移夔州，继知湖州。户部责虚逋三十四万，命吏持券往取，不听，即请祠去。乾道四年，起知泉州，下车会七邑令饮，作一绝云：“九重天子爱民深，令尹宜怀侧隐心。今日黄堂一杯酒，使君端为庶民斟。”于是割俸钱，创贡闱，布上恩，恤民隐，士之贤者，诣门以礼致之。朔望会诸生学宫讲经。修姜公辅之墓，立秦系之祠，复韩琦“忠献”、蔡襄“安静”二堂。僚属间有不善，反复告戒，使之自新。民输租，俾自概量。谕至，温词晓以理义，多退听者。去之日，老稚攀留，越境以送，思之如父母焉。后以龙图阁直学士致仕，州人建梅溪祠祀之。朱熹称十朋“疎畅洞达，如青天白日，磊落君子也”。旧志，参《闽书》。
　　汪大猷　字仲嘉，鄞县人。干道七年以敷文阁待制知泉州。时昆舍邪尝掠海滨。岁遣戍防之，劳费不资。大猷作屋二百区，遣将留屯，寇不复犯。久之，戍兵以真腊大贾为昆舍邪执之，大猷曰：“昆舍邪面黑如漆，语言不通，此非也。”遂遣之。故事番商与人争斗，非折伤罪，皆以牛赎。大猷曰：“安有中国用外岛夷俗者？既在吾境，当用吾法。”三佛齐请铸铜瓦三万，诏泉、广二州督造。大猷奏：“法，铜不下海。中国方禁销铜，奈何为其所役？”卒不与。进敷文阁直学土，留知泉州。旧志。
　　姚宪　淳熙中知泉州。易学宫庙门，修文昌阁及诸斋。《闽书》。
　　韩彦直　淳熙六年知泉州。始置小学以教民，择有学行之士二员，职训导讲说。《闽书》。
　　程大昌　字泰之，休宁人。绍兴中试馆职为秘书省正字，历官权吏部尚书。淳熙七年，方行中外迭更之制，力请出外，遂知泉州，有惠政。江州贼沈师作乱，戍将萧统领战死，闽部大震。大昌趣统制裴师武讨之，贼遂遁去。迁知建宁府，徙知明州，致仕卒。大昌博学善考究，著述传于当时。旧志。
　　赵必愿　字立夫，宋宗室汝愚孙也。淳熙中以华文阁直学士知泉州。罢白土课及免差吏榷铁，讽诸邑行义役。秋旱，力讲荒政，乞发仓赈救，多所全活。必愿为政，平易以近民，忠信以厚俗，尤留意武事，申明左翼军节制事宜。卒赠光禄大夫。旧志。
　　司马伋　淳熙九年以宝文阁待制知泉州。居二年，除龙图阁待制，再任。增饰礼殿，设殿帘，两庑揭御赞，锓诸板。修城中坊表百余，命郡文学陈谠书扁，法曹祝绘为图记。《闽书》。
　　林枅　莆田人。淳熙十二年知泉州。以清德律贪，除诸邑无名科敛，讼牒盈庭，剖决不滞，一时豪强敛迹。莆泉密迩，亲故不敢干以私。后帅闽。卒，民立祠以祀。旧志。
　　傅淇　字元瞻，仙游人，晋江令佇子。由进士淳熙中知泉州。迎九十老母就养，洁己爱民，惟恐有愧于父。郡人即县厅西为堂，绘佇像祀之。后知温州，卒赠中奉大夫，直龙图阁，莆田开国县男。《闽书》。
　　颜师鲁　字几圣，龙溪人。第进士，历官监察御史。尝论除职师藩者，平时交结权幸，一纡郡绂，辄掊克以厚苞苴。故昔以才称，今以贪败。高宗纳其疏袖中，行之。后迁吏部尚书，抗章请老。淳熙十六年，以龙图阁直学士知泉州。始至即蠲海舶诸税，诸商贾胡尤服其清。为政专以恤民为心，郡人塑像祀之。旧志。
　　朱佺　绍熙五年知泉州。奏罢榷盐，以舒民困。《闽书》。
　　谢谔　字昌国，新喻人。绍兴间举进士，自分宜县擢监察御史。光宗登极，献十箴，累迁御史中丞。庆元间，以焕章阁学士知泉州。所着《圣学渊源》五本，孝宗每对廷臣诵之。又尝进《孝史》五十卷，诏付秘书省。《闽书》。
　　刘颖　庆元五年以中奉大夫集英殿修撰知泉州。以钱米畀十五禅寺，使募工开浚东湖，助以壮城之卒，因以为放生池，凡二万九千余丈。求石于延平，访太湖石于故家，取唐以来刺史题名，加删润，去繁芜，属善士书刻之。《闽书》。
　　倪思　字正甫，归安人。嘉泰元年知泉州，新学校，修城郭，缮器械，训士卒，浚河渠，造桥梁，葺候馆，立养济院，百废俱兴，民不告扰。真德秀将守泉，贻书问政，思告以毋崇宴觞，毋艳賨贷，静以安民，俭以化俗。思殁有年，德秀为祠而记之曰：“泉守多矣，不求祠而民祠之有三人焉：蔡襄、王十朋，其一思也。”史称其屡触权臣。三黜不变。旧志，参《真西山记》。
　　叶适　字正则，永嘉人。淳熙五年进士，初为太学博士，除太常博士。朱熹为林栗所劾，适疏争，不报。历国子司业，力求补外，除太府卿兼总理江淮军马钱粮。罢主管冲祐观，差知衢州，辞，起为湖南转运判官。庆元三年，迁知泉州。宁宗朝，召入对，进宝文阁待制兼江淮制置使，累宝文阁学士、通议大夫。卒谥文定。适生平喜读书，考论古今，品藻人物，不以世务萦怀，名重当世。学者称为水心先生。《闽书》。
　　章良能　嘉泰四年以朝散郎知泉州。甃学宫十五斋地，增置官书三千五百余卷。《闽书》。
　　陈子冲　开禧中以中奉大夫右文殿修撰知泉州。奏除秋粮重税，民感之。《闽书》。
　　邹应龙　字景初，泰宁人。庆元二年进士，嘉定三年守泉州。修举废坠，兴学古文。郡城故卑薄，应龙以贾胡簿録之资，请于朝而大修之，城始固。又即明伦、议道堂间，建六经阁。德济门外，笋江下流，旧以舟渡，始造石桥，长一百五十余丈，翼以扶栏。居民行旅便之，以拟万安桥焉。历官佥书枢密院事。旧志。
　　程卓　字从元，休宁人。淳熙中廷对首乙科，嘉定元年知泉州。修辑郡志，请推官李方子纂《清源文集》，凡国史家集与碑碣楹壁，遍加搜采，勒为成书。为政简静不扰，士民安之。节《闽书》。
　　真德秀　字景元，号西山，浦城人。庆元五年进士。嘉定十年知泉州。时番舶惧苛征，至者岁无三四。德秀至郡，首宽之，遂岁增三十六艘。输租令民自概，听讼惟揭示姓名，人自诣听。治势豪梗法，务在痛绳。海寇作乱，官军败衄，乃祭兵死者；亲授士卒方略，擒之。巡历海滨，增屯要害，以备不虞。绍定中，再知州事；迎者塞路，深村百岁老人亦扶杖以出，欢声雷动。诸邑二税，尝预借至六、七年，德秀入境，首禁之。有累月不解一钱者，郡计稍逼，或咎其宽恤太骤。德秀谓：“民困如此，宁身代其苦。”决讼自卯至申未已，或劝啬养精神，德秀谓：“无以惠民，仅有政平讼理，事当勉耳。”时南外宗官在泉者三千三百余人，以上、中、下、末四等给应，德秀多方区处而敛不伤民。其他善政尤多。所著《心政经》、《劝谕文》，人皆传诵，祀名宦。明嘉靖间，郡人复立祠郡治之东，专祀之。旧志，参《道南源委》。
　　宋钧　莆田人。绍兴间进士，先为晋江尉，捕盗有方，擢知南海县，廉能著声，广民爱戴。嘉定十二年知泉州。旧有银矿，令以其银代台、信、邵武、建昌四州上供，而以四州所产绸棉绢帛折还，支散官兵。后银矿闭废，四州折还绸绢皆纰恶，又积欠，大为民病。钧恳奏，乞各从初赋，从之。除海苔、砺房、葵叶、盐鲑等税，捐俸代输畸零下户，创局讲荒政，所活万计。代真德秀，善继其政，民戴而祠之。旧志，参《广东通志》、《闽书》。
　　王栋　字子东，文正公淮之子。由司农少卿出守袁州，改知泉州。政尚简静，驭吏以严。《闽书》。
　　游九功　建阳人。宝庆元年守泉，在郡以清严称。留心教化，拨五废寺田于石井书院，以廪学徒。南安令毛淮、簿谢观作新学舍，考成之日，九功率僚属诸生周旋庙廷，以庆其能。旧志。
　　孙梦观　字守叔，慈溪人。宝庆二年进士，历官大宗正丞兼屯田郎中、将作少监。以言事忤当路者，绍定中出知泉州，兼提举市舶。重名节，蠲租省罚，有循良之誉。丞相董槐召迁，帝问廉吏，首以梦观对。迁司农少卿兼资善堂赞读，后知建宁府。卒，其家仅败屋数间而已。旧志，参《闽书》。
　　李韶　字元善，连江人。嘉定四年进士，绍定四年通判泉州。忠厚纯实，郡守游九功素清严，独异顾韶。端平初，迁右正言，上封事数千言。理宗嘉其真有爱君忧国之心，以宝章阁直学士知泉州。忠厚慈爱，简淡冲粹，纯实便民，州人戴之。旧志。
　　刘伟叔　嘉熙间以奉直大夫知泉州兼权福建路市舶。尝捐公帑钱二百一十万，治庙门、殿庑、讲堂。《闽书》。
　　赵汝腾　字茂实，号庸斋，宋宗室。宝庆间进士，累官端明殿学士，知泉州及南外宗正司事，皆有善政。朝廷赐田宅以旌其廉。卒谥忠靖。旧志。
　　王会龙　嘉熙四年以朝奉郎知泉州。与典宗赵师恕，率僚属偕寓公、郡士诣学，行乡饮酒。擢太府少卿。《闽书》。
　　颜颐仲　龙溪人，师鲁之孙。淳熙二年以侍郎出知泉州。罢溪籴，减商税，除监贼，教宗室，开东湖，民甚德之。历官吏部尚书。旧志。

　　元
　　总管
　　怯来　至顺间为泉州路总管。时文庙凋敝，廊门及师生舍皆坠漏，教授陈应麟请修之。怯来曰：“事孰有尚于此者，当与子亟图之，毋使我有既去之悔。”乃召诸工度费，费且不赀，则曰：“士廪薄，不可以支给也；民力瘁，不可以重劳也。”则出私币倡，在郡之笃义者，人争乐输，而师生亦各随力佽助。庚寅五月肇功，自礼殿至礼门，悉易其坏而丹雘之。作棂星门，饰先圣先贤，从祀贤人像。明伦堂、学正录厅、左右斋四十间悉改。覆平窊地为堂准，辟斋戺为广庑，从祀之祠以次兴修，历三年而告成。应麟驰书于陈众仲旅为文记之。节《陈众仲文集》。
　　朱文霆　字元道，莆田人。泰定元年进士，知泉州路总管府事。左经右律，吏骇且侦；剔蠹平徭，如衡称物。有挠之者，正色不屈。尤博学善文，著有《葵山集》。致仕归。子潚，洪武中进士。《闽书》。

　　明
　　知府
　　李凤　大同人。洪武中知泉州。居官公清，百凡兴革，民所信服。征输期会，不事督责而办。疏通河渠以便民，尤重祀典。循良之声，为明代贤守冠。祀名宦。旧志。
　　胡器　字仕琏，新喻人。以贡授普安军民府通判。洪武三十一年，练子宁荐其贤，擢知泉州。始至，革蠹弊、课农桑、修桥渡、兴学校、奖励学者，岁时召父老，令各诲其子孙。每判死刑及徒配，恒郁郁不乐。或问其故，曰：“吾不能化民，故致此。”仓库火，风猛莫遏。器向火稽首，火遂灭。贡士刘孔宗当补伍，试其文奇之，送补郡庠，遂登永乐甲申进士。泉科第盛，自器作养始。召修《永乐大典》。父老号泣送之。升贵州按察使，历官国子祭酒。旧志，参《闽书》。
　　蔡锡　字廷予，鄞县人。永乐癸酉举人，洪熙初授给事中，宣德间升知泉州。廉慎勤敏，孜孜为民。均徭役，兴学校，奏除洛阳、东山、大桥三镇戍兵，公私便之。尤善摘伏，时泉卫卒悍，城中居民放鹅东郊。卒驱入其群。竞诉至庭，锡问曰：“汝辈鹅以何时放？”卒曰：“早食间。”民曰：“某适放尔。”锡令民认鹅，笼而置之。日暮，卒鹅矢草，民鹅矢谷。杖卒遣之，人服其明断。自是，卒不敢为暴。洛阳桥圮废，故石有刻文云：“石摧颓，蔡再来。”至是，锡捐俸修之。海深不可址，钖檄文海神，遣卒投之。卒醉卧海上，寤视檄面题一“醋”字。锡曰：“酉月廿一日，是其期也。”至期潮果不至。桥成，民祠于蔡忠惠祠畔。历官至大理卿，出抚湖广。旧志，参《闽书》。
　　尹宏　字克宽，历城人。正统间知泉州。廉正公勤，留心抚字，旱祷辄雨，岁以屡丰。卒于官，民为肖像立祠祀之。仍葬其衣冠于城东，勒碑纪德，岁时致祭冢下。旧志，参《闽书》。
　　熊尚初　南昌人。由吏员举授都察院都事。正统末以荐知泉州，刚梗廉勤。时汀寇邓茂七分党侵掠泉界，镇巡檄尚初监军，不旬日降贼数百。明年贼逼境，请调卫兵未至，尚初曰：“不可延寇歼吾民。”乃自提民兵，与晋江簿史孟常、阴阳训术正杨仕洪拒战于古陵坡，兵力不继被执。贼欲屈之，不可，迫以资赎，又不可。踞坐大骂，遂与孟常、仕洪皆遇害。已而调兵至，贼走去。郡人立祠古陵桥西祀之。正德中，知府葛恒移祀城中，名其祠曰“卫民”，以史、杨配焉。旧志。
　　张岩　上虞人。景泰间知泉州府。浚市河，通舟楫，毁僧尼庐舍为社学。郡豪王大观不法，岩谕使自新，悉听命。会石左伯行部至，再以属岩，大观出不逊言，岩杖杀之。其子谐阙讼岩，朝廷命按之，人人言太守冤，得释。移守荆州。《闽书》。
　　欧阳复　桂阳人。景泰辛未进士，天顺末以兵部郎知泉州。廉明公恕，事集而民不扰。有媪讼妇不孝，复问曰：“妇不供馈乎？”媪曰：“无食者四餐。”复责妇曰：“汝何饿姑？”妇曰：“饿姑不孝，虽贫何敢！”阳复怒叱曰：“尚敢言？”密令左右取桐油煎面饼食媪。媪食而吐，皆白粲。遂以大言责，媪感泣悔悟。慰其妇而遣之。祷雨未应，审狱囚，释疑似，遂大雨。在郡遘疾，郡人竞为祷神。比卒，哭声遍闾巷。为立祠，与蔡锡、尹宏并祀，曰“三太守祠”。旧志，参《闽书》。
　　徐源　巢县人。天顺元年进士，成化间以户部郎出知泉州府。创新闸于桥南，修金鸡桥于南安，人名其闸与桥曰“徐公”。《闽书》。
　　沈海　常熟人。成化中进士，知泉州府。敦厚周慎，富于经术。始至，摘发伪造仓印二十余，人皆股栗。岁旱祷天，有“愿捐十年寿，化为三日霖”之语，雨遂澍应。以艰归。《闽书》。
　　陈勉　临川人。成化中进士，以刑部郎出知泉郡。捕海寇，禁以水火葬者，剔爬奸蠹，庶民大悦。丁艰去《闽书》。
　　马岱　字伯瞻，江都人。成化二年进士，初任户曹，识监精明。及知泉州，民有数世不葬者，岱谕以礼，旬月葬者千计。僧以尼为下院，岱罪其尤者，余以配平民。内艰解任，行李萧然。岱刚峭，好面折人过，不避权贵，多招怨惮，守正嫉邪，世人比于古矜。《闽书》。
　　李哲　字克明，鄞人。成化十一年进士，弘治间以刑部郎知泉州府。好士爱民出于诚心，而材足充之。修郡县学以作诸生，葺端明祠以表先贤。他诸桥梁、陂塘之政，次第修举。《闽书》。
　　张濂　越州卫人。成化进士，弘治间以郎中来守泉州。廉洁雅正，兴利除害，果于有为，士民服而感之。旧志。
　　吴晟　字克明，弋阳人。由进士历户部郎中，弘治十六年任泉州府知府。不为矫饰之政，居之以宽，行之以平易，惟务安利其民。偶有梗化者，未尝不厉威痛惩之，而仁心为质，盎然春和。邑人信丰令庄概刻唐欧阳詹文集，力未能成。晟闻之，曰：“是郡中文献也，吾当表章之。”捐俸以卒其工。操守洁清，临事勤慎。戴德者，万口一词，报最入京。士民请蔡清为序，以赠其行。节《蔡文庄文集》。
　　包溥　字民敬，鄞人。弘治三年进士，正德间知泉州。丰采峻劲，公门如水，弛张以法，吏胥不敢渔民。讼牍盈箱，酌宽猛，应之晏如，庭无滞讼，严稽奸宄，萑苻屏迹。时和年丰，民胥乐业。入觐道卒，所遗图书、敝衣，人称包廉。《闽书》，参《再征堂集》。
　　张津　字广汉，博罗人。成化丁未进士，初令建阳，筑城赈饥，有异政。正德四年，以监察御史出知泉州。时逆瑾扇焰，镇舶私人，络绎郡邑，津以严重镇之，辄屏息以去。政平而信，吏不敢欺，民讼无作诞者。在郡三月，瑾逐不附己者，津与许进、马文升、刘大夏皆矫旨为民，百姓攀送塞道。后瑾败召用，累官户部侍郎兼都御史。祀名宦。旧志。
　　程琯　字德和，歙县人。弘治丙辰进士，初除南户部郎，以廉称。正德间出知泉州府，长于抚民，不事鹰击。擢两浙盐运使，卒。《闽书》。
　　叶信　字中孚，上虞人。弘治中进士，任大理寺副，为逆瑾所诬陷，矫诏杖阙下，谪判济州。正德间，再三起为泉守。时镇阉每行，府守以下并易章服，解组绶，郊迎，阉入据馆，守率佐以下入班庭溜，再屈膝拜俯伏。阉从几旁徐起答之，以次毕，守又与佐属左右，待得命乃退。小不谨，或拒所括，辄得祸，间至被逮阙廷杖毙。至信为泉守而某阉至，信四卒肩舆，驰甬不下，导呵以入驿。丞用故事，唱门下曰：“泉州知府进。”信大怒，迥舆南停，榜丞以十数。丞不胜痛，号呼祈免，一馆中无不洒然改色者。阉下阶迎信，谢无状。明日遂去，然犹索例输千金于府佐。佐白信，取库金满千，遣吏斋记与之。阉又大恐，悉谢不受。于是诸旁府闻之，稍稍梗阉，阉势大衰息。始信为工部时，同舍郎某以墨闻，信从之饮，醉。沃手先同舍郎，次信。信诧奉盆者易之，曰：“是污吾手。”同舍郎故善诸闱，至是乃竟构信，自泉徙蛮徼，竟败信于思南。《闽书》。
　　葛恒　无锡人。由进士历刑部郎中，正德十二年任泉州知府。听讼明允，民无称冤，事无丛积。催科有法，敲扑不施，累年积逋，数月输完。是时惠安麦一茎两穗，同安粟一茎五穗，郡人欢呼，以为贤太守征应云。节《筍江集》。
　　高越　号抑斋，凤阳人。嘉靖二年以御史来守郡。静默恺悌，有味乎柳子厚《蠹驼传》语。居郡斋日垂帘焚香，咬菜根而已。浚泮池，通郡城河沟。修饰蔡忠惠、真文忠太守祠。延给谏史于光、行人张岳修郡志。笃澧提学陈琛，琛赠诗三十章以美之。《闽书》。
　　顾可久　号洞阳，无锡人。正德进士，好学工诗文。初授行人，疏诤南巡，与张岳同时逮系。岳见其狱中时，慷慨浏湸，无凄恻声，心服之，遂与定交。嘉靖初，起谪籍，以户部郎中出守泉州。问岳何以治泉？岳曰：“民心无常，惟上所感。”可久喜曰：“譬之作诗，诗因感而成声，政因俗而成理。”其为治，崇廉耻，敦风俗，简而有体，明而不苛。省属邑不益之费，斥去浮惰之穴于官病民者。定赋期，令民各以期输，而总其赢乏之数为稽察。讼者至庭，悉两造之词而参伍之，至词穷情见，然后罪其尤无良者。闲雅镇定，吏卒敛畏。训小民如教子弟，所措置皆中窾会。课士务先实行，所取文必根于理。岳称其笃于自信，有汉循吏风。陈琛称其善政善教，本仁而兴理。旧志，参《闽书》、《紫峰文集》、《小山类稿》。
</div>
    <div class="pagination">
<a href="晋江县志道光本_page108.html">上一页</a><span>...</span><a href="晋江县志道光本_page104.html">104</a><a href="晋江县志道光本_page105.html">105</a><a href="晋江县志道光本_page106.html">106</a><a href="晋江县志道光本_page107.html">107</a><a href="晋江县志道光本_page108.html">108</a><span class="current-page">109</span><a href="晋江县志道光本_page110.html">110</a><a href="晋江县志道光本_page111.html">111</a><a href="晋江县志道光本_page112.html">112</a><a href="晋江县志道光本_page113.html">113</a><a href="晋江县志道光本_page114.html">114</a><span>...</span><a href="晋江县志道光本_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
