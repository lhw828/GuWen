<!DOCTYPE html>
<html>
<head>
    <meta charset="UTF-8">
    <title>江西通志 - 第 272 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 272 页/共 394 页</h1>
    <div class="content">　　六朝
　　安道士不知何许人宋元嘉中披服巾褐栖贑之赤石山中数十年忽失所在后有复见之者竟不可即也【南康记】
　　五代
　　谢仙翁瑞金人后周时登龙雾嶂采樵偶于池测见二女奕从旁观之女食桃遗核因取食之不饥奕罢恍失所在谢骇而归不知若干年矣后翁入山莫可踪迹里人为立祠名曰宝仙呼池曰仙女【名胜志】
　　梁真人名守抃初入雩都北斗山紫霄观学道将仙去朝中有闻遣殿使来召真人市脯酒为劳斋荤同釡以瓢浮而隔之殿使临视曰斋未熟而荤先熟何也真人曰火候未到待拾薪来已而折桧一枝倒悬丹灶傍登木杪浮云而去不知所之【名胜志】
　　宋
　　徐继先王齐祥石城县东一里峯子山太极观中有紫竹升仙二台相傅徐王二真人飞升之处舆地纪胜云大中祥符时里有许家女为鬼所魅祷于龙虎山真人曰太极观有二仙盍不就近求之遂还扣观门见紫竹台上有对奕者前诣乞哀为援笔书符于许之掌令往某庙炉内熏之须臾雷起庙焚其妖遂息二道人投笔草中即去莫知所之后有商于金陵者遇之防市中语曰汝贾吾乡其利当倍若去愿寄二馒首于吾师商登舟引帆睡未觉而舟已至即以馒首畀其师热气犹浮浮人始知其为仙去云【府志】
　　李思聪贑县人幼为祥符宫道士尝遇异人与一宝镜曰此神游指南也思聪每闭戸悬镜而卧移日方兴辄忆其所游洞天海岳凡模冩六圗并题以诗皇祐间乾元圣节将临以呈郡守上之上喜赐号洞渊大师冲妙先生遣中使赍香茶绢疋赐之至之日羽化去【同上】
　　元
　　田纯静自浙至贑脩炼于景德观一日尸解朝天门外令人弃之江中江水湍急尸不流口犹颂云六十八年老拙平生不会扭揑今日撤手便行独伴清风明月【安志】
　　明
　　刘渊然贑县人祥符宫道士师赵原阳授丹诀呼召风雷有验洪武二十六年召至京师见便殿赐号髙道馆朝天宫永乐中从驾至北京洪熙初封冲虚至道元妙无为光范演教庄静普济长春真人赐二品印宣德初乞骸骨特赐御制山水图歌送归南京朝天宫养老渊然有道术清静自守不干世事故为累朝所礼张宇初之术渊然所授也年八十二卒比入殓凡七日端坐如生【白志】
　　唐
　　圆明蕲黄人武德中往曹溪参六祖道经贑见一青蛇横道叱去复来心忽觉悟四顾山势清髙遂以锡杖揷其处祝曰曹溪还此杖存是吾道塲也三年返锡杖如故遂创寺居焉一日趺化【安志】
　　西堂智藏防州廖氏子七嵗出家有相者谓之曰骨气非凡当为法王辅佐年十三事马祖于临川七年遂受其法后于龚公山付授衲袈裟元和十二年归寂墖曰大宝光郡守唐技为之铭碑竪宝光寺初諡大宣教禅师再諡大觉禅师【传灯録】
　　法通其母年七十如寐而生幼好释师事国踪禅师国踪者智藏之上足弟子也居开元寺法通将复智藏旧建之所于龚公山黙念观音不食累日精感山灵灵泉涌出逺近癃者病者辄蠲获施甚广其墖一嵗而就【宝光墖碑】
　　五代
　　僧伽姓呉名文祐家信丰祝髪为僧闻贑麂山异秀杖锡攀跻蛇驯虎伏居久之去雩都止明觉寺僧伽院饮酒食肉与市井浮沈尝持松梢行歌曰赵家天子赵家王莫测其所谓皆笑为狂盖谓宋将兴也孙徳俊之汀州谒定应禅师师曰汝雩阳有佛何以礼我遂吿归因寄一扇与僧伽舟还僧伽迎问曰吾师寄扇安在由是邑人号为生佛祥符己酉六月六日趺化人不忍火以金漆垩其身祀焉后忽有竹生其牀下开禧初敇封灵济禅师嘉禧加慈祐咸淳加慧应明解缙记其事甚详【安志】
　　宋
　　灵照建隆中住安逺县夀昌寺絶粒咽气居岩罅中淳化五年示寂语其徒曰吾入墖后二十年可开视之祥符中其徒启墖梵相如生【名胜志】
　　兜率从悦贑州熊氏子初谒云葢智和尚令谒洞山文和尚深领奥防嗣真静一日张商英按部分寜就云岩説法甚多往复室中尝设三语以验学者一曰拨草瞻风祗图见性即今上人性在甚麽处二曰识得自性方脱生死眼光落地时作麽生三曰脱得生死便知去处四大分离向甚麽处元祐六年冬浴讫奄然而化其徒遵遗诫欲火塟之捐骨江中无尽居士遣使持祭且曰师于祖宗门下有大道力不可使来者无所起敬俾墖于龙安之乳峯为特请于朝追諡真寂大师【安志】
　　显首座贑人保寜勇禅师首座赋性髙逸机辨自将寻谒端禅师于白云既而游湘西寓鹿苑真如禅师使之分座接纳久而归贑上传住西堂而终【释晓莹罗湖墅録】
　　行本贑县北百里合龙山先是荒寂有僧作草庵于山下村农姜氏生一男出胞垂眉长三尺不食乳日自长大父母怪之寄之僧舎为徒呼小道者七嵗犹不能言召至京师入宫忽能语仁宗喜诏令削髪赐名行本时年十二锡赉珍物并后宫所赐直千万贯还乡创为大寺屡年工甫毕行本对佛合掌跏趺而逝寺中金龛罗汉及御书法名尚存栋宇皆良材虽厠溷亦椤木或有欲易为什器者必遭蛇虎之害一乡敬事至今不衰【传灯録】
　　明
　　净洪新淦儒家子年十三偏叅知识密受心印至雩都龙口独肩一蒲团夜坐羣虎猝至叱之虎遁去遂结茅焉一夕召众至前竪拂曰一领破衲衣留与易善换僧问故师曰时到便来沙桶自开沙归大海坐我莲台言讫趺坐而逝时正徳七年也徒如其言以沙桶封之后三年一人过庵中拜师旧方丈忽有声如雷沙桶自开顔色如生爪髪再长僧众讶之问其人姓名曰易善具告以故善遂以金漆垩饰之歴今法身犹存【府志】
　　卢禅师兴国县金斗山有卢禅岩师学佛脱迹于此洞壁镌卢师坐禅象尚存嘉靖中邑令卢宁尝游此山题诗徬徨不能去自以姓与禅合更号冠岩以据有之【防水志林】
　　明圆隆庆六年三月自寜都至会昌得汉溪岩或曰是榛莽之区蛇虺之窟也止其徒于外独深入防心寂坐中夜鬼掷沙石盈膝前不为动诘朝望空作礼曰山灵许我当以钟鼓三声为信祝未已应之如响于是诛茅结庵出入从石上攀跻颇觉艰澁向石壁持呗咒不辍忽雷电晦冥石划然开五尺许自是山之竒迹日显【名胜志】
　　国朝
　　明了莲塘庵僧不谙文字或质以经典辄能应答有某妻病祷于頼神祠病者忽曰送明师过桥矣众往视见明了于桥畔丙戌上元语人曰后二年邑有冦难公等早图之老僧将别越五日对众作偈合掌趺坐而逝及戊子果如所言【府志】
　　朝宗名通忍毘陵陈氏子十嵗能文年过二十披剃叅密云和尚于金粟后透彻纲宗癸未请住龚公山宝华寺先是厐居士植方竹于寺遗防云方竹过街祖师再来忍至适符其兆松陵叶大理绍颙为譔墖铭【朝宗语録】





　　江西通志卷一百五
<史部,地理类,都会郡县之属,江西通志>
　　钦定四库全书
　　江西通志卷一百六
　　方技
　　儒先之道旁兼游艺教统乎同学通乎类类不一方皆理所寄每有神授匪云私智星躔推命堪舆测地惟卜与医吉凶攸系术解多端勿轻末技正史稗官歴详载记茍肄斯业必诣其至小道可观多能不鄙作方技志
　　南昌府
　　汉
　　严丰字孟侯豫章人王莽时官郡主簿莽既簒位太守河东贾萌与安成侯张普约举兵师兴之日有蜂丛集萌车丰晓占候以为不祥萌进兵不听会张普负约无援遂战死【谢承汉书】
　　唐
　　崔季真洪州人家于郡西善鼓琴工绘事大歴中一夜大雪见有老人避雪门下者神骨非常延入具麦面以进老人曰麦禀四时之气谷之善者沃以豉汁则弥佳又具松花酒以进老人曰花涩无味乃探懐中药投之酒味顿美随遗药数丸圗一幅而去后季真出示茅山李合光合光曰此葛洪季子也季真好养生之术以故有仙縁云【安志】
　　胡超僧洪州人圣歴中出家学道隐白鹤山防有法术自云数百嵗则天使合长生药所费巨万三年乃成自进药于三阳宫则天服之以为神妙望与彭祖同夀改元久视放超还山赏赐甚厚服药之后三年则天崩【朝野佥载】
　　朱邯豫章人精于周易得京管之遗法建中初游楚卖卜青山人董元范母患竒病至夜即发邯为筮之得解之上六曰君今日昃且衫服于道侧伺有执弓挟矢而过者君向求之时邑人李楚宾喜猎其时果至元范邀之至家设酒馔留宿是夜月明如昼楚宾出户徘徊见一大鸟飞集舎上引喙啄屋即闻堂内呌痛苦声楚宾引弓射之两发皆中其鸟飞去痛声亦止明日与元范四索于败屋中得碓揑古址两箭着其上皆有血光取焚之母患遂平【太平广记】
　　李生中和末以明经应举如长安途中遇一道士同行言意相得因言黄白术道士曰防化神仙小术也但世人多贪将以济其侈故仙道秘之吾观子性静寡欲似可教者今以方授子可以济乏絶而已如遂能不仕亦当不匮衣食得禄则弗复为如为之则贪也仙道所不许也因手疏方授之别书药草数种李每遇乏絶依方为之无不成者及为南昌令复为之絶不成矣从子智脩为沙门李以数丸与之智脩后游钟陵止卖药家烧银得二十两以易衣时刘仁规为刺史方好其事为人所告幸而得免【捜神记】
　　司马头陀名曦唐时人习堪舆家言歴览洪都诸山钤地一百七十余处讫今犹验一日至奉新参百丈曰近于湖南得一山乃一千五百善知识所居百丈曰老僧可住否曰不可和尚骨相彼骨山也时华林觉为首座询之不许一见典座灵佑曰此为山主人也后往住山连帅李景让率众建梵宇请于朝赐号同庆寺天下禅学辐辏竟如其言【安志】
　　夏主信新呉浮云宫道士能运掌心雷治石精至今丫口石尚存凡祈晴祷雨輙应【同上】
　　厉归真唐末道士游洪都信果观见三官殿内功德塑像是元宗时夹纻制作甚妙多被雀鸽粪秽其上归真遂于殿壁画一鹞笔迹竒絶自是雀鸽无复栖止尤能画折竹野鹊后传归真于罗浮山上升亦异矣【玉堂闲话】
　　五代
　　豫章术者临安县録事钟起有子数人与钱镠饮博起尝禁诸子诸子多窃从之游豫章人有善术者望牛斗间有王气牛斗钱塘分也因游钱塘占之在临安乃之临安以相法隐市中隂求其人起与术者善术者私谓起曰占君县有贵人求之市中不可得视君之相贵矣然不足当之起乃为置酒悉召县中贤豪为会隂令术者徧视之皆不足当一日术者过起家镠适在外来见起反走术者望见之大惊曰此真贵人也起笑曰此吾旁舎钱生耳术者召镠至熟视之顾起曰君之贵因此人也乃慰镠曰子骨相非常愿自爱因与起诀曰吾求其人者非有所欲也直欲质吾术耳明目去【五代史】
　　宋
　　王仔昔洪州人始学儒自言遇许逊得大洞隐书豁落七元之秘出游嵩山能道人未来事政和中召见赐号冲隐处士帝以旱祈雨每遣小黄门持纸求仔昔画日又至忽篆符其上仍细书焚符汤沃而洗之黄门惧不肯受强之乃持去帝盖黙祝为宫妃疗赤眼者用其説一沃立愈进封通妙先生居上清寳箓宫献议九鼎神器不可藏于外乃于禁中建圆象徽调阁以贮之仔昔倨傲又少戅帝尝待以客礼故其遇巨阉殆若童奴及林灵素有宠忌之防以事囚之东太乙宫旋坐言语不逊下狱死仔昔之得罪宦者冯浩力最多未死时书示其徒曰上蔡遇寃人其后浩南窜至上蔡被诛【宋史】
　　僧巨然钟陵人工山水深得佳趣知名于时每下笔如文人学士得题赋咏词源滚滚出于毫端比物连类激昻顿挫无所不有于峯岭崖窦之外下至林麓犹作卵石松柏疎筠蔓草之类相与映发而幽谿细路曲屈萦带竹篱茅舍断桥危栈真若山间景趣也今御府所藏一百二十有六【宣和画谱】
　　杨补之字无咎南昌人自号逃禅老人又号清彛长者水墨人物学李伯时梅竹松石水仙笔法清淡闲野为世六絶髙宗朝屡征不起侄季衡画墨梅甚得家法又能作水墨翎毛同邑刘梦良亦善冩墨梅补之甥汤正仲字叔雅后居黄岩自号闲庵善画梅竹松石清雅如傅粉之色水仙兰亦佳大抵宗补之而别出新意【安志】
　　李颇【一作坡】南昌人善画竹气韵飘举落笔有生意顾所传于世者不多也【同上】
　　铎长老俗姓辜南昌人精形家术尝为南昌刘长老相地其夫妇观者殊易之久之长者孕日繁昌又为丰城李姓卜兆初启土时铎辄辞去且戒之曰返寺鸣钟始可窆棺未至偶他寺鸣钟遂窆棺则铎震死于途矣李之族自后始大明初则南昌刘子南新建赵子方丰城何野云亦其亚也【同上】
　　元
　　傅椿年字庄叟进贤人有法术能驱雷荡妖元至元丙子以安集功授奉新尉不起【县志】
　　明
　　徐复髙奉新县崇元观道士通法术永乐十五年省城旱复髙坐七层台上案振金牌则雷鸣手摇小旗则电掣大雨倾盆鱼虾盈街章江水浅三尺【安志】
　　张粲字宗礼新建人少业儒多病因精于医疗人有竒效未尝责报遇贫困辄施金遗粟頼以活者甚众寜献王贤之举为良医年七十三卒胡颐庵为之铭子升继其职行谊尤着官教授孙元椿进士任知府元龙亦举于乡【林志】
　　沈应善字嘉言梁休文后裔其六世祖仕豫章因家焉事亲至孝亲殁庐墓三年闾里称之屡试不售一夕梦神人示曰上帝命汝活千万人寜可守一编以自负乎既寤遂决志学医遇蜀之韩隐庵师事焉初授素问内经诸书研究不辍徐进以导引之学及秘藏诸方三年韩别去曰九九之际迟我于峩之麓自是名益振凡士大夫无不与之游投以剂罔弗验者嵗疠则捐赀贮药以济人之求靡有倦色居旁构一舍曰来安堂诸药饵饮食无不具备覊旅贫苦者闻声麕集年八十一忽语家人曰韩先生招以缄我将逝矣寻沭浴而卒着素问笺释二卷医贯集补二卷子长庚以经业补弟子员能世其学【安志】
　　按沈应善前志误编入唐今改正
　　杨节誉进贤人受学于传椿年天顺中召至京师试以法能指挥风雨宫殿妖气遂以荡灭授带俸锦衣卫指挥使不受后不知所在相传谓之杨法师【同上】国朝
　　王大国字邑郊南昌人屡举不第患痰疾遇异人授以素问内经及秘藏诸方遂精医学切中肯綮同里杜氏子年幼久患瘰疬大国投以二丸即日平复南昌司理胡慎三左足患痈直穿脚底医数易而痈日甚大国去敷药止服汤剂不一月而愈巡抚蔡士英监临乡闱背疽大作大国为调理速愈而不作楚同时有何述樵者精于痘科人以二仙称之并着灵迹于世
　　瑞州府
　　宋
　　无名相士精风鉴筠州太守闻之为徧召宾僚试其术时曹利用为巡检同王务本在座相者言利用后当极贵坐客皆笑复问务本何时登第曰须巡检入两府时耳客皆曰乌有是后利用以使契丹有功为阁门使十年间列位枢府而务本适登第后为海州推官【府志】
　　彭攀龙字渊材新昌人工于乐律献乐书于朝为协律郎飦粥不给乃归【安志】
　　邹王臣字元佐渉猎书传精通五行以人之年月时日推其夀夭祸福贵贱贫冨万不差一自言凡看命须随所见即谈无不竒中若稍渉思虑则相去遂逺矣着有洪范福极彛伦奥防五卷贵命四十九格行于世【同上】
　　陈善字德成新昌人以策授承信郎歴临安幕监岳州军改江西宪幕得父建龙虎山之术鞭霆致雨每嵗旱頼其祈祷号月湖先生【同上】
　　方子明道人也寓髙安圣夀寺苏子由赠以诗有水汞成银利十倍丹砂为金世无对之句【栾城集】
　　元
　　周德清髙安人工乐府精通音律着中原音韵虞伯生序之【安志】
　　潘涛上髙人累世以业医显名至涛益着着医学绳墨一书其目有十一切脉二问症三断病四辨逆顺五明标本六立治七审轻重八处方九用药十调理行于世【同上】
　　曾义山一名法兴上髙人善占术青田刘基丞髙安法兴过之语曰相公聪明絶世而器宏逺当为一代伟人吾书尽以相赠基借观乾象诸书法兴以原本畀之曰吾不欲留此以为家祸也后明太祖尝问基知所授受乃令有司为法兴营居室表其坟墓【同上】明
　　刘偘字豫甫上髙人元季瑞州路学正与髙安丞刘基奉新胡泰为友精于易卜世乱弃官家居悬棹为识号银河棹与人言吉凶无不立验凡上髙业隂阳术者悉祖之洪武初以荐举复任本学训导着有银河棹外编【上髙县志】
　　邓详甫髙安隐士也尝遇异人授象纬韬钤之秘避世不仕刘基来丞髙安详甫见而竒之基与游尽得其蕴论者比之圮上老人云【安志】
　　李绸善地理为世宗营夀陵特授钦天监博士【新昌县志】
　　胡任髙安人医术最精利济甚广着有医方诸集【安志】姜扆进贤人以医乆寓髙安颇有儒行万歴戊子己丑间连荒所在病疫扆施药济困所活良多贫者尤德之【同上】
　　袁州府
　　南唐
　　何溥字会通袁州冝春人天资頴异善地理家言元宗闻其贤累诏起之擢国子祭酒保大中邹廷翊相皇陵于牛头山溥言不利极表谏诤忤防谪休寜令溥至邑即改县基呉王墓后倚松萝山前名真武下坛形未防卜地县东南隅居焉舎前削石按太极八卦诸圗茂林脩竹时时披襟啸傲其间后主时复征不起隐芙蓉山髪为头陀虽假迹禅门絶不谭释语每诵道德经必叹曰真圣人也孔子岂欺我哉由是专脩长生炼化之术所著论气正诀一卷传世【十春秋】
　　临江府
　　宋
　　邹公新淦人寜宗时有雷击物为产妇所触不能上升时邹巫能诵解咒忽有神请曰为诵解秽咒千遍当有以报邹诵讫神授鞭印各一曰祈晴顺印祈雨倒印用鞭画空雨止画处神忽不见雷升天矣邹平生喜食鸭尝过其女留杀鸭为黍时晒麦于庭天有雨势女欲收而后馔曰雨当无损于麦须臾大雨邹望空四向而画独庭无雨由是逺近人招之祈祷如法用印无不立应年九十余卒鞭印亦亡乡人祀之玉笥山承天宫前庙中号曰邹公【异闻録】
　　吉安府
　　唐
　　刘守真善调风角杨州刺史杨行密遣将周本图吉州与刺史彭玗战于象牙潭玗败走立寨新淦枫冈闻守真名召至军中每逆战守真以术厌之敌不能破一夕刘死玗战不利弃寨去【江南野史】
　　宋
　　刘元宾连举于乡任潭州司李通隂阳医药术数真宗试之验赐名通真子所着有集正歴横天卦图神巧万金方注解叔和脉诀伤寒论洞天鍼炙经【安福县志】
　　蓝玉仲永新人精方脉预言人祸福夀夭竒中体丰厐善饭士大夫家争舆致之其起人痼瘵或以一剂或因前医所立方增减一二或亦无所增减第稍差等分无不立效或曰其术多得之蓝元初玉仲族叔父也【安志】
　　刘嬾窝安福人少卓荦里晏氏子病危忽一道人款门曰与钱千贯吾当治之晏委钱恣所取道人日携百钱饮酒家暮醉则归忽早作呼晏办一犬置病子前令健夫夹持之道人坐其后黙攻之病子苦甚欲起戒夹者坚勿动夕乃罢明日又如之病脱然矣其犬一夕垂絶嬾窝视而叹曰术则竒矣如犬何道人喜曰仁言也复命取一新砖置犬前如前攻之犬则摇尾去砖则坟矣更不受谢取书数卷授嬾窝去遂以医名世【同上】
　　潘碧山安成人善风鉴傅与砺赠以诗有直言往往惊四座乃使世人畏其口之句【傅与砺集】
　　谢茂德精岐黄之术时以仙翁目之傅若金赠以诗云【同上】
　　明
</div>
    <div class="pagination">
<a href="江西通志_page271.html">上一页</a><span>...</span><a href="江西通志_page267.html">267</a><a href="江西通志_page268.html">268</a><a href="江西通志_page269.html">269</a><a href="江西通志_page270.html">270</a><a href="江西通志_page271.html">271</a><span class="current-page">272</span><a href="江西通志_page273.html">273</a><a href="江西通志_page274.html">274</a><a href="江西通志_page275.html">275</a><a href="江西通志_page276.html">276</a><a href="江西通志_page277.html">277</a><span>...</span><a href="江西通志_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
