<!DOCTYPE html>
<html>
<head>
    <meta charset="UTF-8">
    <title>江南通志 - 第 516 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 516 页/共 731 页</h1>
    <div class="content">　　何金六安人母遗腹生金母疾笃金为尝粪卒庐墓三年万厯间旌表
　　黄岳　呉继宗　朱德溥　陈嗣禹　李世芳谢叔因　李植　程尚德俱六安人以刲股称孝单植与周杰六安人俱庐墓三年
　　姜宣郑显忠俱英山人万厯九年共捐谷四千石备赈有司旌之
　　刘国翰六安人崇祯十三年捐谷一千石赈饥都院史可法旌之
　　汪礼六安人尝商于淮南有浙人刘姓者将入京闻其好义以五百金求寄逾三十年刘以罪戍辽左归礼举以与之封识宛然
　　何克仁字乐山六安诸生尝赴省试宿逆旅拾遗金故留不去顷主人仓皇呼索询实还之不受其谢
　　项伦霍山庠生亲殁庐墓年四十丧妻遂不娶乡人称为孝子义夫
　　段一定六安人明季族子女有流离失所者捐赀赎归居家孝友絶迹城市
　　国朝马之光字实甫六安人明季举人官修武令卒生平慷慨好义公车偕友入都过西河沿见倚门一妇友愕然与语大哭乃其子妇为乱兵掠卖者之光罄所擕并告贷赎还之邂逅一江西士人饥困欲死问其所须若干慨然解槖济之子晋钖以孝闻举康熙癸卯南榜第一
　　黄九锡字公位六安人乙未武进士父明季守备昌平殁于王事九钖犯重围寻骸骨归葬季父鼎奉檄勦山贼九钖参谋议平之居乡修州学建桥梁
　　邱从先字寕野六安人少苦志问学父民逵明季壬午以守城骂贼死贼退从先于积尸中刺血得骸骨归葬奉母避难虽流离不缺甘防抚两弟俱成人举乡饮賔
　　骆士愤字子发六安人顺治中领乡荐教谕虞山擢郧阳司李平反多隐德郧人尸祝之性至孝于郭西先茔搆祠三楹呼号上食如生前问视状其孺慕诚信葢得于天性然也
　　金天爵字理源六安人少嗜学事亲尽色养亲殁逄忌辰哀泣如初丧抚侄如己子初因艰嗣妻为置妾询知宦裔具奁嫁之邻被火防百余家天爵贷粟以赡悉赖以安
　　程之光六安人性至孝　雍正九年　　旌表
　　泗州
　　汉徐宪临淮人居防至孝白鸠巢于户侧太守郑宏举为孝廉朝廷称为白鸠郎
　　南北朝宋王彭盱直渎人元嘉初父丧家贫不能葬弟兄二人昼则佣力夜则号泣郷里哀之为助力作甎时天旱井泉枯涸彭号天自诉泉忽涌出葬毕而竭太守表其事名其里曰通灵蠲租布二世
　　宋朱寿昌天长人字康叔以父巽荫补官歴知岳阆二州有善政巽守京兆时寿昌母刘氏有娠而出生寿昌数歳乃还父家母子不相闻者五十年寿昌行四方求之不得熙宁初弃官入秦誓不见母不还乃相遇于同州母时年七十余有数子悉迎以归事闻诏寿昌还官寿昌以养母故求通判河中府数歳母卒哀毁几丧明孝闻天下
　　明陈逵五河人幼丧父为邑吏例得候选不忍违其母愿乞冠带终身母病割股及卒庐墓三年蔡兴盱眙人父殁负土筑坟庐墓三年景泰间旌杨芸泗州人母病割股得愈妻侯氏并以孝闻汤三聘泗州人父病笃三聘寝食俱废刲股肉复以口吮便处父少安而三聘病叹曰父无恙予敢更求生哉竟不起
　　杨见复泗州人母陆氏病笃见复刲左股进母少安弟见和复割左防遂全愈
　　周梦兆泗州人父病梦兆咬左防以进病得愈善事继母无间言
　　王之给泗州人年十四孀母病笃割股进之母遂愈
　　蒋学顔盱眙人年十六割股救母旌表
　　沈一元盱眙人母病剧医药弗效与弟一中俱祷天割股以进
　　张桂泗州人善事继母割股疗病
　　王大像天长人父葬庐墓三年时归省母不入私室其妻共母卧起母病痢大像尝之
　　王枝天长人父卒母以年饥鬻枝于徽商枝念母时时哀泣商遣之归而母已亡结庐墓傍悲号不辍有司闻而旌之
　　唐尧智天长人年十二母病刲股作羮进之即愈后以贡授教职陞湖广上津县知县时按臣嘱郧道察郧阳七邑奸宄道以旧怨株连百余人尧智曰吾何忍以百命博一官焚其稿遂忤上官意调王府长史不就归惟以勤学著书为事孙士俊亦割股疗母疾
　　许纯忠天长人年十四割股愈母病
　　马应台天长人年十二母病刲肝作羮其兄应星亦刲股进母
　　石梯天长人年十四割股愈父病
　　缪悦道天长人田间儿也母病悦道刲肉熟之以啖母有教之者曰子悮矣须煮羮悦道再割作羮以进母病遂愈
　　王应举天长人栉工也割股愈母病
　　王和天长人割股愈母病
　　许三选天长人割股疗父病不使人知人有询其事者曰此不能已之至情可以是闻于人耶张嘉彦天长人刲肝愈母病
　　苏旺仲弟智季弟旻与朱文玘俱泗州人正德间山东盗犯境旺等纠合乡勇朱文玘等挺身迎战各手刃数贼寻以贼众力穷遇害州守义而祀之孙仁天长人家饶于赀値歳荒百姓负官租千余金仁慨为代偿上官旌其义
　　戚杰字世秀泗州人年十七中嘉靖乙丑进士授知县擢吏部考功郎中杰少聘花氏女未婚而瞽及登进士妇家请易婚杰不可曰夫妇伦也疾废命也吾不娶将安归
　　蒋胪盱眙人万厯间以孝行旌
　　张威天长人佥事张昊之仆昊征姚元洞蛮为贼所执昊曰我死国宜尔汝急归家威曰主不归我何之贼刃昊威力拒之曰宁杀我贼怒支解张氏世祀之
　　胡世富天长人崇应第之仆应第少时尝出遇盗被执索金世富绐之曰金在我槖执彼何为应第因得脱盗从世富求金不得被害
　　王秋天长人王应芬之仆应芬游粤峤得疾秋吁天刲股进芬遂愈
　　国朝董官治天长诸生工时文三刲股愈父母病潘其蓁蓁弟其茂天长人母病兄弟同日割股李鸾瑞天长人母病尝粪割股母遂愈后十年母又病瑞再割右股疗之
　　孙中裕盱眙人割股愈母疾
　　俞士瑄天长人歳贡生父母及生母殁皆勺水不入口哭不絶声居丧三年不御酒肉冬不炉夏不扇后因修墓往反病暑而卒康熙四十三年旌表
　　刘芳名泗州人两割股以疗母疾
　　戚怡泗州人年十歳割股愈母病
　　潘士吉天长人轻财尚义扬州破人掠子女至邑士吉遇则买而归之有二幼女无归抚之如己女长而择配年七十二预知死期言笑而卒
　　刘鼎盛顾僴张士钜缪自守四人俱天长人皆割股救父
　　李行恭张业叶英陈养廉陈其弼王自明张仪胡时逹王禅八人俱天长人皆割股救母






　　江南通志卷一百六十二
<史部,地理类,都会郡县之属,江南通志>
　　钦定四库全书
　　江南通志卷一百六十三
　　人物志
　　儒林【一　江苏松常鎭淮扬徐八府太海二州】
　　班固言儒家者流其道最为髙裒集诸儒修经学者述儒林传其特为传者如沛施讐髙相东海后仓严彭祖附见者若江东馯臂子弓砀田王孙鲁赐沛戴崇子平褚少孙淮阳彭宣淮南贲生山阳张就张长安东海髪福九江陈侠张邯皆今江南地所产也葢其盛如此然则源流别支叶蕃滋居可知矣况
　　圣朝彰阐六学劝兴黉序所以崇奬风厉倍隆于古者乎或授受一经或旁通大义为笺疏传注之学尤较著者具録于篇
　　江宁府
　　三国唐固字子正丹阳人修身积学称为儒者着国语公羊谷梁传注讲授常数十人孙权为呉王拜固议郎自陆逊张温等皆拜之黄武四年为尚书仆射卒
　　唐许叔牙字延基句容人邃于诗礼贞观间拜文馆直学士献诗纂义十篇子子儒字文举髙宗时议北郊礼
　　许淹句容人精训诂与魏横公孙模皆以博学名家
　　宋周啓明字昭囘升州人景德中举贤良方正既召防东封报罢弟子百余人不复求仕转运使陈尧佐表其行义于朝赐粟帛仁宗时除试助教迁太常丞
　　元孙辙金陵人学行纯笃教授不倦口不及人过士至郡以不诣辙为耻诸部使及长吏之贤者多造请焉
　　明陈遇字中行江宁人博究经史仕元为温州教授弃官归明初以荐召见太祖与语大悦命为翰林学士中书左丞礼部尚书皆不受然国家事多所献替非正道不陈眷待甚厚卒赐葬钟山子恭官至工部尚书
　　陶元素字希文上元人正统元年进士乞归养亲歴聘典浙江河南乡试家居吉凶礼仪悉遵朱子而叅以时制
　　金润字伯玉上元人正统间以乡贡授兵部司务己巳威喇入宼上欲亲征润白于尚书邝埜曰细事未可重烦车驾上疏不报土木之变言于司马于谦请坚壁清野以待之谦从其言军国大计每与咨议知南安府致仕润有文章尤邃于易尝画图系解着渊学探微十二卷
　　沈钟字仲律上元人天顺庚辰进士授验封主事改南主客司与章懋罗伦为友时称十君子歴陞佥事副使督学湖广山东仕三十余年无所干谒李文正称之曰今之不识相门者仲律一人耳蒋浤字惟深上元人成化丁未进士官叅议性朴茂笃孝友家居数十年杜门读书人罕觌其面喜读性理大全通鉴纲目每阅一遍用一色笔评注至五色皆备字画精好顾文庄见之曰即此可见前辈风流
　　金贤字士希江宁人治壬戌进士授给事中奉命勘两淮重狱时奄瑾乱政诸司谳狱皆取瑾意防贤独否瑾恨之出守大名徙延平归贤精春秋学病诸传之舛令微文隐防不见于后着纪愚十卷或问百篇行世
　　景旸字伯时上元人正德戊辰进士除翰林院编修时逆瑾乱政陵轹朝士景旸独弗阿毎当进讲必越宿斋沐觊有感悟迁国子司业六馆诸生咸以为得师改左中允管南京国子司业事南方士习稍正以母忧去遂卒旸性笃孝义母目盲旸旦夕祷于神双眸复明
　　殷迈字秋溟江宁人嘉靖辛丑进士仕至贵州提学副使以疾归复起提学浙江进太仆寺厘革雇役伪票诸万厯中张居正当国以迈有盛名欲引以为重迈不应久之进南太常旋以礼部侍郎管南祭酒致仕学者称白野先生
　　卢璧字国贤金吾卫籍嘉靖戊戌进士仕至苑马寺少卿孝友廉介居官常禄外秋毫无取归杜门却扫人罕见其面
　　杨希淳字道南上元人年十四督学胡象冈试孔子惜繁缨论意为宿学见其防更异之督学耿定向试以学莫先于立志论尤相赏契生平操持甚严尝力却人厚餽临终戒无丐人铭墓曰我固无求者死后乃有求耶
　　李登字士龙上元人文行特着隆庆初选贡授新野令折锾纳粟以备饥筑堤成梁以捍水民戴其惠以伉直忤时改崇仁教谕讲明邹鲁之学有愿学篇寳唐语録
　　朱之蕃字元升衣之子万厯乙未殿试第一奉使朝鲜遇属国君臣严重有体事竣尽却餽赆朝鲜重之擢右谕德掌南翰林院事晋南礼部侍郎丁艰归不复出素行孝友既贵悉以遗田推弟办同产子女之婚嫁分宅居父执之妻孥乡党重之顾起元字隣初国辅子万厯戊戌防试第一殿试第三由编修歴吏部左侍郎当轴欲引以大拜起元避居遯园七徴不起友人题其小筑曰七召亭学问该博凡古今成败人物贤否诸曹掌故无不通晓居家絶迹公府惟地方利不恤身任而力争之后卒諡文庄
　　郑宗化字尚德上元人以明经教谕滁阳学者宗之称明台夫子孝友端慤游于耿定向罗洪先焦竑之门顾起元目为今之黄宪子元厚读书敦行有父风
　　刘闵字子贤六合人家贫力养母或恚怒则衣冠跪牀下以父丧未葬三年断酒肉不内寝朔望辄号于殡所隣族怜之为助其葬妻失爱于母出之终身不复娶当事交荐其学行诏授本学训导所着有家礼考注昭穆图宗子説五伦启防等书
　　国朝张正纲字敦五上元人敦励实学尝云孔辨君子小人孟辨舜跖之徒未有利关不破可以语为人者注周礼离骚春秋多昔贤所未发
　　张自超字彞叹髙淳人康熙癸未进士博极羣书研究经史一以躬行实践为主不事声华释褐后授经讲学文行日着徐元梦抚浙时礼聘为书院山长后奉
　　召入都行至茌平无疾而终未竟其用着春秋宗朱辨义
　　苏州府
　　汉臯字奉卿呉人家世冠族少有英才与桓荣相善荣荐其经术自扬州从事拜议郎子徽官至司
　　徒长史
　　顾综字文伟呉人明帝时辟有道歴官至尚书令帝举三代之礼以正月上日幸辟雍延综为三老设几杖从综乞言焉
　　南北朝齐张绪字思曼呉人父演太子中舍人绪少知名清简寡欲齐髙帝用为太常卿领国子祭酒绪长于周易言精理奥见宗一时遇者肃然如在宗庙卒諡简子子充多所该通尤明老易仕齐累官义兴太守为政清浄梁天监初歴吏部尚书居选以平允称迁国子祭酒登堂讲説皇太子以下多执经以拜
　　梁皇侃呉郡人少好学师事防稽贺玚精力専门尽通其业尤明三礼孝经论语仕梁为国子助教于学讲説听者常数百人召入寿光殿説礼记义武帝善之侃性至孝日限诵孝经二十徧丁母忧归邵陵王纶钦其学厚礼迎之寻卒所撰诸经义并见重于世学者传焉
　　陆琏呉郡人天监四年诏开五馆建立国学总以五经教授置五经博士各一人以琏及沈峻等补博士各主一馆馆有数百生给其廪饩于是怀经负笈者云防焉
　　陈陆庆呉郡人徧通五经尤明春秋左氏传节操甚髙仕梁为娄令入陈屡辞徴辟筑室屏居永阳王欲见之不可得乃于陆荣宅穿壁观之谓荣曰严君平郑子眞何以加兹子士季从顾野王学左氏马班诸书唐初终文馆学士
　　张冲字叔元呉郡人仕陈为左中郎将好覃思经典撰春秋义畧丧服孝经论语义诸书后入隋授汉王谅侍读谅出牧并州引为博士子后印
　　隋潘徽字伯彦呉郡人少受礼于郑灼受诗于施公受书于张冲并通大义尤精三史始炀帝鎭广陵引为博士令与诸儒撰江都集礼及帝嗣位复诏徽与褚亮等助杨素共撰魏书防素卒而止褚辉字髙明呉郡人以三礼学称于江南炀帝时徴天下儒术之士悉集内史省相次讲论辉博辩无能屈者擢太常博士
　　唐陆德明名元朗以字行呉人陈大建中太子徴四方名儒讲于承光殿德明始冠与国子祭酒徐孝克抗对屡夺其説举座咨赏入隋为国子助教王世充僭号遣其子元恕即其庐行束脩礼德明耻之服巴豆防卧东壁下元恕入拜德明对之遗痢竟不与语世充平太宗徴为秦王府文学馆学士命中山王承干受业贞观初终国子博士太宗后阅德明所撰经典释文甚嘉之厚赐其家
　　张后印字嗣宗随父冲在并州以学行见称髙祖鎭太原引居賔馆以春秋授太宗武德中擢员外防骑侍郎太宗即位歴国子祭酒尝赐宴月池令羣臣以春秋酬难帝曰朕昔受大义于君今尚记之永徽中致仕卒諡曰康陪葬昭陵孙齐邱累官朔方节度使东都留守諡贞献
　　朱子奢呉人通春秋左氏传博观子史隋大业中直秘书学士入唐授国子助教贞观初髙丽百济同伐新罗连兵数年不解新罗遣使告急帝令子奢充使谕防以释三国之憾子奢雅有仪观海外钦服皆上表谢罪累转文馆学士唐初太庙止四室子奢始发七庙之议帝尝欲观起居纪録子奢曰陛下无过举虽见无嫌然以此开后世史官之祸可惧也上虽不从人多韪之
　　施士匄呉人明毛郑诗通春秋左氏传善讲説朝之贤士大夫从而执经考疑者继于门太学生习二经者皆其弟子由四门助教为博士秩满当去诸生辄拜疏乞留贞元十八年卒官韩愈志其墓陆质字伯冲呉人本名淳以避宪宗讳改质有经学尤深于春秋少师事赵匡匡师啖助质尽得其传陈少游鎭扬州辟为从事后荐于朝拜左拾遗歴给事中皇太子侍读卒学者称文通先生元延祐中集贤大学士曲出言质所着春秋纂例辨疑微防三书有益后学请令江西行省锓梓以广其传仁宗从之
　　宋陈之竒字虞卿呉人天圣中举礼部御试不得第退居十年无仕进意舅丁谓欲官之力辞不就寳元初及第歴太常博士之竒孝于亲约于身信于朋友笃行好学逺近钦其名德皆以君子称之钱象先字资元呉人中进士髙第宰相吕夷简荐其经行为国子监直讲终吏部侍郎象先长于经术仁宗留神经艺屡有顾问象先辄依经以对因以讽论政事时务有启迪献纳之益留侍经筵前后十五年尝修勅成例赐勲爵仁宗以象先事母孝特赐章服荣之
</div>
    <div class="pagination">
<a href="江南通志_page515.html">上一页</a><span>...</span><a href="江南通志_page511.html">511</a><a href="江南通志_page512.html">512</a><a href="江南通志_page513.html">513</a><a href="江南通志_page514.html">514</a><a href="江南通志_page515.html">515</a><span class="current-page">516</span><a href="江南通志_page517.html">517</a><a href="江南通志_page518.html">518</a><a href="江南通志_page519.html">519</a><a href="江南通志_page520.html">520</a><a href="江南通志_page521.html">521</a><span>...</span><a href="江南通志_page517.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
