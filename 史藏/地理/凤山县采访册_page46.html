<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 46 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 46 页/共 75 页</h1>
    <div class="content">
　　四年乙丑（补行甲子正科）：苏玉英（县学，原籍同安）、戴维清（县学，原籍南靖）。

　　光绪元年乙亥：朱春田（县学，原籍同安）。  
　 
庚部

　　列传

　　宦迹

　　武功

　　乡先正

　　寓贤

　　孝子

　　义民

　　寿考

　　 宦迹

　　杨芳声，奉天万全左卫人，由岁贡，康熙二十二年知县事。时，初置县，诸规制皆其所擘画，而清田赋、革重徭，以宣朝廷德意，民尤赖之。秩满，内擢户部江南司主事（旧志）。

　　黄赐英，晋江人，康熙癸卯举人，二十六年任本县教谕。时，县初置，文风未盛，英任其职，以培育人才为己责，日进诸生，勤训课，捐赀置嘉祥里学田二十甲、赤山庄学田二十甲，以供文庙香灯及诸生月课诸费。士蒙其德，设牌位于学宫祀之（旧志）。

　　宋永清，原籍山东莱阳人，由汉军正红旗监生。康熙四十三年知县事，为政期年，新学宫、建衙署、创义塾，百废具举，听断平允，尤雅意文教。初，硫磺水官田地瘠租重，民率逋逃，永清详请薄其赋，另募耕种，充为文庙香灯。东关上则田数百甲，岁苦旱，永清发仓榖一千石贷民，就莲池潭筑堤一千三百余丈，以资灌溉。又，龙目井廍移充义塾膏火，延师教授；至月课奖赏，复捐己赀助之。暇则进师生讲论文艺。邑文教振兴，自清始。素工诗，庭署余闲，辄吟咏不辍。着有「溪翁诗草」。秩满，擢直隶延庆府知府（旧志）。

　　钱洙，浙江嘉善人，由荫生。雍正十一年知县事，赋性雅谈，苞苴悉绝。凡有听断，平心和气，务得其情。治盗贼，始慰谕薄惩，冀其自新，怙恶则严治之。有积匪洪宝，素雄悍，里役畏之，莫敢捕。洙设法缉获，廉得淫凶状，立杖毙之，民服其断，镌碑以志。任三年，待士以礼，驭众以宽，盗闻风屏息，夜门不闭。累升至本府知府，以勤劳卒于官（旧志）。

　　方邦基，字乐只，浙江仁和人，雍正庚戌进士。十三年知县事，为人温厚祥和，谨身节己，雅淡无欲，凡听断两造，理曲者开诚谕之，薄示惩艾，民欣服受之。时，岁歉，米价贵，邦基发粟平粜，酌户口，定榖数，亲自散给。至孤贫老稚，尤怜恤之。秩满，以忧去。人思之，设牌位于学宫，以志不忘。寻任本府同知，擢本府知府，尤多善政，载「府志」（旧志）。

　　陈志泰，江南甘泉人，康熙丁酉举人。乾隆十四年由泰宁调知县事，为人廉静耿介，言笑不苟，案牍只字必出己手，绳家人以法，治奸吏蠹役如鹰鹯之逐鸟雀，积弊悉除。讼狱两造，具即听断，民无积滞拘挛之苦。任三年，民无一词、一事枉于情势者。以积劳成疾去，士民思之（旧志）。

　　杨毓健，字力人，湖广长阳人。康熙六十一年秋，由郡司马调知县事。时，朱逆甫平，哀鸿遍野，健下车首询疾苦，贷仓榖，省徭役，修莲潭水利，躬亲劝稼，持酒饼以劳农。力不足者，给种予之。其在署也，设纸皁、立铜锣，以来椽胥；修楼橹、崇祀典，皆出宦橐。间复勤于听断，几无留牍。公余之暇，诏士子以文行，修义塾，倡示来学，请广本籍取额，以厚风俗，皆淬厉为之，绝不以庖代有所宽假。在任一年，孜孜以惜士爱民为念。秩满还郡，士民为之镌石以志，事载「碑碣」部（新辑）。

　　谭垣，字牧亭，号桂峤，江西龙南人，戊辰进士。乾隆二十九年夏五月，由政和调知县事。县境东倚傀儡山，故盗薮也。宵小出入，闾阎恒有戒心。垣甫下车，搜缉靡遗，悉置之法。自是，阴阳和、风雨节、年榖顺成，俗敦礼让，迄全郡迤南至琅峤二百余里之内，桑麻蔽野，弦歌相闻，熙熙然也。而垣之求治，犹日昃不遑食，或夜则达曙忘寝，必使案无停牍，刑协于中而后止。在任三年，以次辟讲学书院，修厅事前后堂，改建天后宫，悉捐廉俸倡之。他若农田水利、险隘关塞之尤急于国计民生者，莫不厘然毕举。丁亥四月，秩满当迁，士民爱戴，不忍舍，相率走郡城，吁大宪，乞闻于朝。宪以格于例，不得已，慰劳而遣之。士民既不获请，退而伐石纪绩，以示不忘。事载「碑碣」部（新辑）。

　　曹谨，字怀朴，河南河内人，丁卯解元。道光十七年春知县事。邑故多旱田，谨下车即巡田野，寻察水源至九曲塘淡水溪边，喟然叹曰：是造物者留以待人力之经营也。于是，集绅耆，召圬匠，兴工凿筑。公余之暇，徒步往观，指授方略，杂以笑言，欢若家人妇子。以故趋事者益众。戊戌，功竣，凡掘圳四万三百六十丈有奇，计可灌田三万一千五百亩有奇。盖由淡水溪决堤引水，于九曲塘之坳垒石为门，以时蓄泄。当其启放之时，水由小竹里而观音里、凤山里，又由凤山里而旁溢于赤山里、大竹里，环县城，达署内，中建水心亭，水之消长，一望而知。在任五年，缮城郭，修衙署，勤听断；士涉讼庭，面斥不恕。去之日，祖饯者至数千人。咸丰十年，民思旧德，构祠三楹于书院东偏，每遇诞期，辄召梨园设酒醴以遥祝之（新辑）。

　　 武功

　　马定国，陕西人，康熙六十年任南路营守备。时，贼朱一贵煽乱，率众攻南路，县故无城，难守御，定国列兵龟山麓，亲冒矢石，与贼对垒大战，贼势益张，定国知力不支，急回马索火焚火药库。曰：毋资敌。贼追及，定国曰：我朝廷命官，岂可遭擒取辱？遂拔佩刀自刎死。乡人悯其忠，守其尸三日。贼闻之曰：马守备，忠臣也。以礼殓之。置家属于静室中，民馈粮米不绝。事闻，予恤，赐祭葬，荫一子以卫千总用（旧志）。

　　陈元，侯官人，台湾镇标左营千总。台贼朱一贵倡乱时，元同本标右营游击周应龙，率兵御贼于南路冈山。元奋勇掩击，贼稍却，官军进屯赤山。越日，贼悉众来，四面围攻，官军深入，不谙地利，元力战数次，中创被获，逼降不屈死。事闻，予恤，赐祭一次，荫一子以千总用（旧志）。

　　林富，长汀人，南路营把总。台匪朱一贵等窃发时，奉委为游击。周应龙前队引路，官军至赤山，与贼战，贼势稍却，富乘胜深入，贼绕阵后，合围攻之，力不敌，劗刺而死。事闻，予恤赐祭，荫一子以千总用（旧志）。

　　王奇生，镇标右营领旗，素骁勇，台变时，奉委领兵与贼战于赤山。官军败，奇生负其勇，突围冲击，贼左右夹攻，杀之。事闻，予恤典，从祀忠义祠。时有削职把总江先达同战死（旧志）。

　　王郡，字建侯，干州人，初冒李姓入伍，康熙六十年以千总从蓝廷珍攻复台湾有功。雍正二年，任南路营参将。时，寇乱之后，郡悉心拊循，训练有法，累迁台镇总兵官。七年，讨平本县山猪毛番。九年，彰化大甲西番林武力聚众作乱，本县流棍吴福生亦乘间为变，郡时已授水师提督，乃先遣游击李荣引兵应援，继侦知福生与商大概等攻陂头甚急，遂决策率兵夜发，与参将侯元勋、守备张玉等三路夹攻，败其前锋。贼复集，自辰至未，战数合，贼大溃，各奔窜潜匿。生擒萧日等八人，枭于营门。越日，大搜贼巢，吴福生、商大概、乌目使等三十余魁悉就擒，南路遂平。而新镇吕瑞麟剿大甲西番，为所围，征兵府中，总督郝玉麟复檄郡讨之。郡师至鹿仔港，遣参将李荫越等各扼隘口，绝其去路，遂渡大甲溪追杀，直抵生番悠吾界。屡有杀获，贼遁南日内山，峭壁峻绝，谍知樵径仅一线，督师攀援而登，炮声震山谷，贼负创走，捣其巢穴，焚其积聚。于是，各社望风皆降，缚献渠凶林武力等，北路亦平。十余年来镇台者，郡之功为优云（旧志）。

　　陈伦炯，号资齐，同安人，侍卫。雍正元年，任南路营参将。时，寇乱初平，新筑县城，伦炯亲板干，督工役，毫无苟且。时加慰藉，民忘其劳。其驭兵勤练镇定，宽严并用，复工书翰歌诗，暇则进绅士谈论诗书，翩翩然有儒将风流焉。寻升副将。去之日，百姓送者遮道，不忍舍之（旧志）。

　　张玉，山西人，由行伍，任南路营守备。雍正十年，台匪吴福生为乱，剽掠塘汛，玉守凤弹，兵单汛弱，贼悉众来攻，玉令军士夜悬火绳，密布树间（凤弹营盘多栽刺竹），贼疑惧不敢进。连攻数次，不得下。寻总兵官王郡率师抵凤弹，檄玉出战。玉奋勇迎敌，不介马而驰，深入其阻，贼绕阵后掩击之，玉无退路，被围不得脱，连伤数刀而死。事闻，予恤，荫一子以千总用。时有外委徐学圣、郑光宏，皆阵亡（旧志）。

　　温达勇，广东人，武进士，镇标右营游击，署南路营参将。尝以盗贼恣行，皆卒伍懈弛故，且兵食朝廷口粮，宜效用。日设令牌数面，令汛兵轮流接递，巡哨各乡村道路行旅寇盗。城市之内，夜拨兵分街巷巡守，有盗贼行窃，惟守兵是问。又常微行查访，守者无敢稍懈。署篆一年，盗风屏绝，夜门不闭。未几，以疾卒。士民拜奠，络绎不绝。榇归，百姓父老焚香拜送遍于街衢，欷歔感泣，深于爱戴云（旧志）。

　　 乡先正

　　王璋，字昂伯，本县籍，补郡学弟子员，登康熙癸酉乡荐，授滇宜良令，清慎爱民，民深戴之。以丁内艰去，百姓遮道数千吁留于开府，璋间道微行归。服阕，补湖广房县令，贤声益着，内转主事，擢监察御史。卒于官。璋博学多闻，康熙三十四年分修郡志（旧志）。

　　林黄彩，字符质，安平镇人，幼娴韬略。康熙六十年，朱一贵作乱，制府满保驻厦门，彩以布衣走兴化，具陈平台策。制府令随大军征讨，事平，授把总，寻升守备，累升至厦门游击。雍正十年，随总兵官王郡征北路大甲西番，以军功擢参将，迁澄海副将，署碣石镇总兵官，寻卒（旧志）。

　　施世榜，字文标，县拔贡生。康熙六十年，朱一贵作乱，陷郡治，总督满保委世榜参军事，随征效力。事平后，提督施世骠复委同参将王万化等，绥抚南路。世榜自备行粮，募壮丁，往琅峤，计获贼伙刘国台、颜廷、张赛、李法、蔡成祖等二十余名，解赴军门。复同游击林秀等，入阿侯林搜捕逸匪，招集难民二千余人，安抚复业。以军功题授都司，转文职，任寿宁教谕，署漳州教授，内升兵马司副指挥。生平乐善好施，族党贫者多所周恤。尝建敬圣楼于郡治南门外，拾字纸。子九人，长士安，贡生，捐银二百两修县庙学，置田千亩充海东书院膏火。次士憬，兴化训导，力行善事。又次士龄，宁海州知州，捐粟二百石，并充海东书院膏火。又次士膺，拔贡生，捐社粟一千石。皆世榜义方之训云（旧志）。

　　黄国英，字逊卿，县贡生，居台邑，淡水都司曾荣子也。少倜傥，好施予，有求辄应，戚属贫乏者月给银米赡之。诸罗盐水港淤塞，英有龙沟潭庄田，截其半，更捐千金，别浚一港，以济舟楫，仍增置营房，请台镇拨兵防守，民便之。以州同即用，卒于漳（旧志）。

　　郑应球，字桐君，县恩贡生，性耿介，尚气节。康熙六十年，朱一贵作乱，陷南路，贼党郭国祯募使画策，应球义不可，强迫之，球绐之曰：明早往见。侦募者归，即挈妻子夜遁。募者不获，怒焚其庐，尽为灰烬。乱平后，巡抚张伯行荐举孝廉方正。球性雅淡，辞不赴，掌县书院教席十余年，寿几八十终（旧志）。

　　卓梦釆，字狷夫，县庠生，性孝友，方正自持，精医济人。康熙六十年，朱寇陷县，贼党募致之。釆曰：不善不入，昔有明训。辞不赴，强胁再三，虑不免，挈家遁鼓山深处，居匝月，吟咏自娱。散家赀给族戚里邻口粮，戒曰：宁饿死，毋从贼。其乡皆化为良民。知县陈志泰高其行谊，赠「儒林芳标」额。子肇昌，领乡荐，孙列胶庠。寿八十终（旧志）。

　　陈正春，字汝中，县贡生，少孤，事母至孝，家淡，好施行善事，倾囊不惜。族戚里邻急难，极力周恤，贫乏死丧，代为殡殓，至借贷为之，名动乡闾。督学使严瑞龙釆行优，赠「孝友端方」额。寿七十余终，子孙并列胶庠（旧志）。

　　廖殿魁，邑拔萃生。雍正壬子，举于乡。每作文，未尝起草，得题后，拈毫布置，不知者以为得意疾书也，就而视之，则画一鹿于纸。鹿成，即信笔誊真，无不惟妙惟肖。如鹿昂头，必从高处落想；鹿俯首，必从低处诂题。至于临水照形，则对面烘托也。回顾斜睨，则反面、旁面生情也。他若安步徐行，则翥凤翔鸾，自然合度。奔驰疾走，则生龙活虎，不可捉摸。峙立沙边，文必从容而镇静。偃卧草际，文必清丽而芊绵。故习见者，但观其鹿之神情，即可定其文之品概。然以年湮代远，卒莫能详其行谊。惟画鹿成文一事，世竞传为美谈云（新辑）。

　　卓肇昌，字思克，县庠生，梦釆子也。由拔贡生，登乾隆庚午贤书。少颖异，能承庭训。长益岐嶷，好为古文辞，下笔数千言，思汨汨如泉涌。论世知人，具有特识。一时老师宿儒，咸器重之。着有「栖碧堂全集」，藏于家。乾隆二十八年，分修凤山县志。年五十四卒（新辑）。

　　李政纯，字少白，号雪轩，邑之港东里潮州庄人。年三十九，以明经贡于廷。性孝友，非义不苟取，里闾有方正之目。有母年六十余，好听古人事迹，纯每于授徒之暇，辄造问安，侍立其旁，为之谈古今成败、人物臧否，妙绪纷披，滔滔不竭，母辄为解颐。母病，必亲奉汤药，衣不解带，病愈乃已。有弟政邦，亦邑庠生，患目盲，癖嗜烟霞，纯与之同财，终其身未尝有间言。坐拥皋比，釆芹食饩者百余人。平居朴实无华，笃于友谊，与人有成约，虽风雨必践其言。其平生行事多此类。光绪二年，以总办团练，保举训导，未仕而卒。年四十有七（新辑）。

　　江兴徽，字绍远，邑之港西里阿猴街人，少有文名，而尤笃于孝行。父廷淇，为邑明经：生二子，徽其次也。母早世，继母陈氏，甫生幼子而父逝。徽兄弟事之，无异所生，继母亦安之。未几，幼子殇，继母悲伤不已，徽兄弟百计劝慰。时，外家舅氏以继母乏亲生儿，欲夺其志，托故迎归，数月不返。徽诣舅家，向母涕泣长跪不起。母问其故。曰：母归，则父虽亡，见母如见父也。不归，则不肖不能事母，他日何以对吾父于泉下。且弟虽不禄，而兄与不肖犹存。先人遗业尚足自给，何虑焉？母感其意诚，即日命驾同归。自后入邑庠，登拔萃科，先意承志，常恐无以得其欢心。娶于蓝氏，以不听母命，出之。年三十而卒。无子，以兄子为嗣，赖继母为之抚养，以至成人。今其儿亦循循孝友，颇能读父书。诗曰：「孝子不匮，永锡尔类」，其是之谓乎（新辑）？

　　 寓贤

　　前明宁靖王，名术桂，字天球，别号一元子，太祖九世孙辽王后，长阳郡王次支也。始授辅国将军，崇祯壬午，流寇破荆州，术桂偕惠王暨藩封宗室避湖中。甲申京城陷，庄烈帝殉社稷，福王嗣立于建业，术桂与长阳王入朝，晋镇国将军，会同长阳守浙之宁海县。乙酉夏，浙西郡邑尽归国朝，长阳率眷属至闽中，术桂尚留宁海，而郑遵谦从绍兴迎鲁王监国。时传长阳入闽，存亡莫测，监国封术桂为长阳王。郑芝龙据闽，又尊唐王为帝，建号隆武；术桂奉表称贺，隆武亦如监国所封。后闻其兄尚存，已袭辽王，术桂具疏请以长阳之号让兄次子承之，隆武不允，改封宁靖，仍依监国，督方国安军。丙戌五月，大兵渡钱塘，术桂乃涉曹娥江，奔避宁海，觅海艇出石浦，监国亦由海门来会，同至舟山。十一月，郑彩率舟师北来，因芝龙与隆武不洽，知越州不守、监国出奔，故遣迎之。术桂与监国乘舟南下，岁秒抵厦门，而芝龙已先归命北行矣。是时，郑鸿逵迎淮王于军中，请宁靖监其师。合芝龙子成功兵，攻围泉州，经月不下。鸿逵乃载淮王与宁靖同至南澳，值粤东故将李成栋奉桂王之子称帝肇庆，改元永历，宁靖因入揭阳。永历令居鸿逵师中，月就所在地方支膳银五十两。戊子春，命督鸿逵、成功师。唐寅冬，粤事又溃。辛卯春，宁靖仍与鸿逵旋闽，取金门。及成功取台湾，宁靖辄东渡，就竹沪垦田数十甲，以赡朝晡。既而元妃罗氏卒，遂葬焉。戊午，闻靖海将军施琅调集本军褛船进讨，郑氏诸臣燕雀处堂，晏如也。宁靖独蒿目忧之。常言台湾有变，我再无他往，当以身殉。癸亥六月，大师克澎湖，二十六日郑兵败回，宁靖谓姬媵曰：我之死期已至，汝辈听自便。佥云：王既能全节，妾等岂甘失身？王生俱生、王死俱死，请先赐尺帛，死随王所。宁靖曰：善。姬袁氏、王氏（或云蔡，误也）、媵妾秀姑、梅姐、荷姐，俱冠笄被服，同缢于堂。宁靖乃大书曰：自壬午流贼陷荆州，携家南下，甲申避乱闽海，总为几茎头发，保全遗体，远潜外国。今四十余年，已六十有六岁。时逢大难，全发冠裳而死，不负高皇、不负父母，生事毕矣，无愧无怍。次日，梭役升主人柩至，宁靖视之，无他言，但曰未时。即加翼善冠，服四团龙袍，束玉带，佩印绶，将宁靖王麟钮印送交郑克塽，拜辞天地祖宗。耆士老幼俱入拜，宁靖答拜。又书绝命词曰：「艰辛避海外，总为几根发。于今事毕矣，不复釆薇蕨」。书罢，结帛于梁，自经。且曰：「我去矣」。遂绝。众扶之下，颜色如生。越十日，藁葬于县治长治里竹沪，与元妃合焉，不封不树，妾媵五棺，埋于台湾魁斗山，去其墓三十里。时称为五烈墓。宁靖无嗣，继益王裔宗位之子名俨鉁为后。时年七岁，安置河南开封府杞县（旧志）。

　　李茂春，字正青，漳之龙溪人，登明末乡荐，富著述。风神秀整，跣足岸帻，旁若无人。居于台之永康里，题其茅亭曰「梦蝶处」，日诵佛经自娱，人称李菩萨云。卒葬新昌里（旧志）。（按新昌里时属凤山，雍正十二年改隶台湾，即今安平县）。

　　张振南，字伯禧，漳州漳浦县人。父义忱，年十三，能文，而屡踬于童子试。会族人械斗，遂渡台，贳居于邑之旧治。乾隆丁酉，回漳完娶，逾年生振南。甫周岁，父仍来台，娶庶母吴氏，生异母弟三。未几，吴氏卒，父复娶谢氏，再生两儿。时振南在漳，赖母商氏养育成童，俾从师读。年十六，犹未识父面，母始命来台寻父。及南至旧治，适逢其父于途，向之咨询，父细诘家世，南具以实对。父戏云，此吾老友，与余为邻，当导而往见。南信以为真，随之归，馆于家，数日，略无音耗，迭向父敦促，父叱之曰：痴儿到此犹不悟耶？南如梦初觉，跪而泣曰：儿奉母命千里寻亲，今既得父，不可不迎母完聚。父诺之，而不果行。南日夜忧思，莫知为计，至忘寝食，因而得病。庶母谢氏察其形容憔悴，知为念母故，力勤父遣介往迎。比母至，而父已没。南哭泣尽哀，在家守制，日承欢两母，暇则教督诸弟。次弟、三弟俱先后成名，南年至五十，始获一衿。辛卯乡试，恩赐副贡。乙未，复蒙恩赐举人。年七十一，无疾而终。生平有鲁男之操，每逢妇女于途，辄道避之。人以此笑其迂。而见义勇为，若决江河，沛然莫之能御。固亦近世之不多觏者（新辑）。

　　 孝子

　　粤民冯满子，寄居港西怀忠里，世业农，目未识诗书，然性孝能廉，里人异之。一日，忧母氏邱老且弱，不健餐，往药圃市参三钱，割股肉和煮以献其母。母食之，果获康强，年八十有四而终。所居距冈山九十里，与人同往拜佛，为母祷长龄。行山僻中，渴甚，众争窃园间蔗以食，冯独否。或与之，即依其值出钱，挂园上。其生平行事多此类。论曰：农民目未知书，尚能孝而廉；何况读书明理之人，不识廉孝两字，能无愧乎？夫刲股事亲，非一念之真诚，断不能为此。取蔗依值，其制行不欺天日，虽伊尹、伯夷，犹将揖而进之，敢以凡民目之耶？世之缺奉养、贪货财者，视冯氏子何如哉！（新辑）

　　 义民

　　李直三、侯观德、艾凤礼、邱若瞻、涂廷尚、邱克用、朱元位、刘庚辅、陈展裕、锺沐华、锺沐纯、梁元章、赖以槐、侯欲达、涂定思、锺贵和、古兰伯、刘怀道、涂文煊、邱永月、黄思礼、刘魁才、林英泰、锺国虬、林文彦、赖君奏、涂华煊、何廷等，籍贯俱广东（按义民，率粤之镇平、平远、嘉应州、大埔等州县人，渡台后寓县下淡水港东、西二里，列屋聚廛，别成村落。两里设里正、副共四人，应公差，通音译，稽奸匪；来往内地，俱由县给义民照）。康熙六十年，台贼朱一贵作乱，直三等密谋起义，不从贼。先于四月二十二日，遣艾凤礼、涂华煊等赴府请兵。五月初一日，府治失陷，各义民随于五月初十日纠集十二大庄、六十四小庄，共一万二千余名，于万丹庄竖立「大清」旗号，推侯观德指画军务，分七营，驻列淡水溪，连营固守。又以八社仓廒贮粟一十六万余石，遣刘怀道、赖君奏、何廷等率领乡壮番民固守，相拒月余，群贼不敢一人南渡。六月十八日已时，贼目刘育率贼万余人，从西港口潜渡新园。刘庚辅、陈展裕、锺贵和等统众与贼合战两次，复纠同侯欲达、梁元章、古兰伯等，与贼战于小赤山，抵晚复战一次，各有损伤。十九日，贼犯万丹，刘庚辅、陈展裕、侯欲达、古兰伯率众拒之，且战且守，诱贼至滥庄，锺沐纯等统众绕出贼后，攻其北；刘庚辅、梁元章、古兰伯、刘怀道等统众攻其南；陈展裕、侯欲达、涂定恩等统众攻其东；三面合攻，大败贼众，追至淡水溪，邱若赡、艾凤礼等拦河堵杀，贼众无船可渡，溺死及杀死者数千余人，贼目刘育亦被杀。义民为首之涂文煊及乡壮人等，死伤者一百一十二人。夺得大枪四位、砂炮四位、伪札、伪印、旗号、军器无算，贼众逃遁，搜得贼首朱一贵伪谕，始知大师已入郡。直三等逐率众来会，制府满保将为首起义诸民，现拔李直三、侯观德、邱永月、刘庚辅、陈展裕、锺沐华、锺沐纯为千总，赏银九百五十两、米三百石、彩段一百疋，旌其里曰「怀忠里」，谕建亭曰「忠义亭」，优恩蠲免差徭（立碑县门，永为定例）。奉旨从优议叙，给台地守士义民扎付一百一十五张，引兵杀贼义民扎付三十六张，擒贼义民札付二十三张。（旧志）
</div>
    <div class="pagination">
<a href="凤山县采访册_page45.html">上一页</a><span>...</span><a href="凤山县采访册_page41.html">41</a><a href="凤山县采访册_page42.html">42</a><a href="凤山县采访册_page43.html">43</a><a href="凤山县采访册_page44.html">44</a><a href="凤山县采访册_page45.html">45</a><span class="current-page">46</span><a href="凤山县采访册_page47.html">47</a><a href="凤山县采访册_page48.html">48</a><a href="凤山县采访册_page49.html">49</a><a href="凤山县采访册_page50.html">50</a><a href="凤山县采访册_page51.html">51</a><span>...</span><a href="凤山县采访册_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
