<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 82 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 82 页/共 91 页</h1>
    <div class="content">殷遥 【润州人有题友人山亭诗见润州类集王维有哭殷遥诗】 
张彦雄 【曲阿人处士有诗名】 
张潮 【曲阿人处士有诗名】 
郭生 【忘其名顾况有送郭生归灵山读书诗　灵山在城南四十里】 
殷璠 【丹阳人处士有诗名】 
徐延寿 【润州人处士有诗名】 
张文瑾 【润州人尝主汉荆王神祠祝事】 
周孝 【丹阳耆寿见李华练湖颂】 
张祜 【字承吉居丹徒陆龟蒙云祜作宫体小诗辞曲艳发及老大稍窥建安风格谏讽怨谲时与六义相左右或荐之天子书奏不下亦受辟诸侯性狷介不容物辄自劾去以曲阿地古澹有南朝遗风遂筑室种树而家焉性嗜水石常悉力致之不蓄善田利产为身后计】 
周惟长 【居丹阳横山处士能为歌词】 
刘处士 【忘其名居润州长山孟浩然有诗寄之】 
元诜 【居丹阳处士有诗名】 
陆桥 【家丹阳好为诗词】 
宋侯仲逸 【未详何县人天圣中创书院于三茅山而以身任教事仁宗尝赐束帛乡人以先生称之】 
邵餗 【丹阳人再举于乡不第范仲淹守润尝荐之不报壬琪守润再以守道邱园素有节行荐之赐号冲素处士餗上表固辞许之后仲淹守睦作严子陵祠堂记致书于餗求篆题略云先生之篆高出四海或能枉神笔于片石则严子之风复千百年未泯其尊尚之如此父遇兄饰俱见科举类】 　彦 【字君美餗从侄乡举第一治平三年登进士第乙科历淮阳军下邳主簿真州扬子尉以病去上官不能留竟老于乡自号练塘真隐穷居二十年如一日客有劝其仕者谢曰泰而拘约而肆以此易彼子未知所得能偿所亡否也客渐而去父景纯子绘并见科举类】 
吴德仁 【忘其名以父任补太庙斋郎年四十六以虞部员外郎知柳州官罢归京师即上书致仕家居薄田仅给伏腊临溪筑室种花酿酒家事付子弟一不问哲宗朝有荐之者诏赴阙坚卧不起卒年八十四张来铭其墓曰殆古所谓得道逍遥御风骑气之人与父遵路子升奕并见科举类】 
陈亢 【字退叔金坛人少读书以父疾不任家事乃请于师束书归养家饶衍而勇于为义岁饥疫倾家之储粥饿药病所活不可胜计又作万人坑死者衣槥收葬数千百人课子弟学劝奖有方其子孙皆登高第邹浩送其孙试礼部序云金坛有君子人焉仁义之声飞驰东南后以子孙官显累赠朝散郎尝开古速渎事见水类子廓度孙成等并见科举类兄子序见仕进类】 
褚庭坚 【字季长金坛人登元佑六年进士第授太平州繁昌县丞弃官不仕时人高其隐操子籍见科举类】 
窦从周 【字文卿丹阳人志尚冲雅不肯自同流俗慕交文士喜收法书年过五十得友曰都师中馆致其家师中为言当世问学惟侍讲朱公熹得其正于是弃家往建阳从之公闵其年高念其来远嘉其质厚为之尽心由是遂得操心之要既归乃屏习一切从事于为已之学一时士友闻风兴起润之学者乡方不迷实自从周始一夕盗入其室睥睨久之知为从周所居谓其徒曰毋惊此公即转而之他朱公闻之以为忠信可行于蛮貊于此见之】 　澄 【从周弟亦从朱文公游闻道而归相与筑室邱园士友造门无虚日其得之文公者具在语录中】 
黄虒 【字文郁丹徒人居马墅恬于进取尝一赴乡举晨及棘围有仆地而毙者自是绝意不往后乡党有骤贵者将私奏之虒曰吾岂可因斯人而得官且反以辱吾亲后从居平江扁所居曰闲止时人号曰闲止居士有诗文一卷】 
孙齍 【字端诚丹徒人尝居太学人品超诣浮沈闾里与苏庠游工于诗兄荩见科举类】 
李迥 【字叔友丹徒人高尚不出士人宗仰之宣和初教授董弅白太守虞奕曰治下有隐君子盍访之虞曰愿见久矣一日携具邀董偕诣迥辞以未尝制衣冠野服见明日遣价持诗谢之曰揖客将军重扬名御史尊时称美之】 
蔡载 【字天任丹阳人工于诗句法雅健似李长吉尝为常州晋陵县主簿宣和末以宰相荐改承事郎靖康中宰臣李纲辟为御营司干办公事建炎中诏宰执侍从荐士端明董耘以载应诏皆称疾不就以寿终父渊见孝友类兄肇见科举类】 
张瑾 【字少瑜丹徒人绍兴十二年与兄扶同登进士第调临江军司户信州司理归而不仕秦熹与之同年数从人寄声欲见之义不往扶亦勉其出仕辄顾而言他卒于里□】 
朱叔（王缶） 【字德裕京口人常请乡举刻意古学为京口七原略仿柳宗元晋问他诗文亦多拟古惜皆不传】 
李天才 【字邦美金坛人绍兴间秦桧当国会旱求雨不获天才题诗天竺寺壁间云走杀东头供奉官御香频降雨犹悭相公端坐都堂里天竺观音又下山桧闻之大怒天才泛海得脱隐居终身】 
艾钦文 【京口人业医绍兴壬午民大疫视证惟香苏饮为宜而不能家至户晓因置锜釜煮药于庭来者饮之或恣酌取以去所全活不可胜计平生阴德甚多惟举此语人曰吾子孙会有兴者其后二孙皆登进士第子谦见科举类】 
洪秉钧 【字公衡丹阳人四举于乡该恩不仕号真隐先生有诗集弟秉哲见科举类】 
朱云章 【字汉卿京口人少而力学长而愈贫开门授徒户外屦满天性纯孝每出市儿童走卒见之无不欢欣呼曰我朱先生自号益斋乡人以其文行兼全祠之众贤堂】 
刘昭 【字图南丹阳人有诗见京口集】 
李公异 【字仲殊丹阳人号后湖居士有诗见京口集】 
朱斗文 【字彦章丹阳人号北湖居士有诗见京口集】 
顾松年 【字伯茂丹阳人有诗见京口集】 
潘锜 【字见独金坛人号句曲先生有诗见京口集】 
汤模 【字符楷金坛人工于诗】 　大方 【字符龄模弟诗亦工】 
孟逢大 【字□□京口人】 　逢原 【字深造逢大弟兄弟并以词赋名乡里请业者前后以百数经口授指画俱有法度每三岁宾兴其门人领荐者十二三如玉龙泽陆秀夫诸公皆其徒也时称为大孟先生小孟先生而逢大晚始以特恩补官然亦辞疾不仕而卒焉】 
柳闳 【字展如苏子瞻之甥居北固山下有诗见京口集】 
元张志道 【字潜夫金坛人弱冠有文声漫塘刘公延置家塾训子侄通天文律历之学宋嘉熙间求直言因上封事建储迁都之策景定初特恩赐免解赴省令镇江府起发赴行在托疾不起信国赵葵辟置幕府笑曰吾疏散不能仕也但当从公遨游耳归附后闭门著书家贫箪食不给处之泰然扁所居曰定轩有易传三十卷文集十卷闻见录一卷子闬问孙坚监埜】 
范龙孙 【字仲山金坛人宋乡举进士郡守赵溍尝延置书塾归附后遂隐不仕晚岁自号谷居士年八十余】 
韦星凤 【字文甫金坛人宋三请乡举归附后尝为本路儒学正后终隐不仕】 
吕江 【字叔济金坛人尝请乡举有诗名隐四平山人称为四平先生】 
费震 【字廷玉金坛人早有俊誉当路诸公多延致之然恬退无仕进意所居之室有杉可爱遂以碧杉自号卒年七十七所著五经四书奥义若干卷古赋诗杂文千三百余篇藏于家子植桢】 
甘桂芳 【京口人宋请乡举归附后隐居授徒卒于家自号秋岩】 
茅廷瑞 【字□□京口人宋通判登从子幼有志操颇尚豪侠归附后移居丹徒之右井自号耕隐老人教子读书泊然无荣进意以寿终子汇贞】 
修谨 【字立道宋咸淳十年登进士第授迪功郎镇巢县主簿再调通州教授归附后归隐故庐卒年七十八乡人称曰鹤山先生耽于诗有集若干卷藏于家子敏】 
　　　侨寓
魏焦光 【皇甫谧逸士传曰世莫知焦光所出或言生汉末无父母兄弟见汉衰乃不言常结草为庐冬夏袒露垢污如泥后野火烧其庐光因露寝遭大雪至袒卧不移人以为死就视如故　按魏书一作焦先管宁传注时隐者焦光河东人也魏略亦曰名光字孝然建安末关中乱光独窜河渚间自作一瓜牛庐处其中佥谓之隐者或问皇甫谧曰焦光何人也曰吾不足以知之光旷然以天地为栋字闇然合至道之前出群形之表入元寂之幽犯寒暑不以伤其性居旷野不以苦其形遭惊急不以迫其虑离荣忧不以累其心捐视听不以污其耳目羲皇以来一人而已光先字略相似去城九里江中有焦山旧经有云焦光所隐　又按润州类集载后汉蔡邕焦光赞曰猗与焦君常此元墨衡门之下栖迟偃息泌之洋洋乐以忘食鹤鸣九音亮帝侧乃征乃用将受衮职昊天不吊贤人遘慝不遗一老屏此四国如何穹苍不诏斯惑惜哉朝廷丧斯旧德恨尔学士将何法则以此考之光固卒于后汉时矣旧志题魏人不欲辄改然光先岂有二人耶】 
晋刘镇之 【字仲德彭城沛人毅从父也以毅贵显闲居京口未尝应召尝谓毅汝必破我家毅甚畏惮每还京口未尝敢以羽仪入镇之门以左光禄大夫征不就年九十余卒毅见仕进类】 
宋王微 【字景先琅邪人举南徐州秀才不就起家司徒祭酒转主簿功曹记室参军太子中舍人始兴王友父忧服阕除中书侍郎南琅邪义兴太守吏部郎并不就卒赠秘书监】 
戴颙 【字仲若谯郡铚人也居京口黄鹄山竹林精舍官通直散骑侍郎国子博士元嘉中召除太子中庶子散骑常侍并不就文帝每欲见之尝曰吾东巡之日当宴戴公山下也】 
关康之 【字伯愉河东人世居京口元嘉中太祖闻其有学义除武昌国中军将军江夏王广陵王辟为南徐州从事西曹坐不就得疾寝顿二十余年太始初召为通直郎又辞以疾升明初卒年六十三】 
齐刘瓛 【字子珪惔六世孙宋大明中举秀才为秘书郎除邵陵王郡主簿安陆王国常侍安成王抚军行参军公事免自此不复仕除车骑行参军南彭城郡丞兼总明观祭酒除会稽郡丞永明初竟陵王子良请为征北司徒记室除步兵校尉并不拜卒年五十六梁天监初为瓛立碑谥曰贞简先生惔见仕进类】 
臧荣绪 【东莞莒人幼孤躬自灌园以供祭祀母丧后置筵席朔望拜见甘珍未尝先食纯笃好学括东西晋为一书隐居京口教授高帝为扬州刺史征为主簿不到尝以宣尼庚子日生其日陈五经拜之自号被褐先生初荣绪与关康之俱隐在京口时号为二隐】 
梁陶宏景 【字通明丹阳秣陵人神仪明秀读书万余卷善琴碁工草隶齐高帝作相引为诸王侍读奉朝请永明中脱朝服挂神武门上表辞禄许之乃止于句曲山自号华山隐居特爱松风每闻其响欣然为乐有时独游泉石望见者以为仙人梁武帝即位后屡加礼聘并不出国家每有大事无不以咨询时人谓之山中宰相后简文帝临南徐州钦其风素召与谈论甚敬异之卒赠太中大夫谥贞白先生】 
诸葛璩 【字幼攻琅邪阳都人世居京口齐建武初江祏荐于明帝辟议曹从事辞不赴梁天监中举秀才不就性勤于诲诱后生就学者日至居宅无以容太守张友为起讲舍旦夕讲诵不辍时人益以此宗之卒无家】 
马枢 【字要理扶风人目精洞黄能闇中视物博极经史邵陵王纶为南徐州刺史引为学士乃喟然叹曰吾闻贵爵位者以巢由为桎梏爱山林者以伊吕为莞库稽之笃论亦各从其好也乃隐于茅山有终焉之志亲故并居京口每秋冬之际时往游焉 【每秋冬之际时往游焉○钞本无冬字　案无冬字则词义不完今据陈书马枢传补入】 鄱阳王为南徐州刺史钦其高尚别筑室以邀之枢恶其崇丽乃于竹林间自营茅茨而居太建十三年卒】 
五代沈彬 【洪州高安人唐末隐居云阳山好神仙喜赋诗句法清美南唐先主表授校书郎俄恳求还山以吏部郎中致仕元宗迁南都彬年八十余来见曰臣久处山林不预世事臣妻曰君主人郎君今为天子何不一往臣遂忘其衰老而来元宗命毋拜厚赐束帛子元见仕进类】 　廷瑞 【彬次子有道术嗜酒却粒寒暑一单褐数十年不易跣行日数百里林栖路宿多在玉笥浮云二山不知所终】 
宋刘宰 【字平国金坛人绍熙元年登进士第调江宁尉真州司法时朝旨下州责有出身见任人状称不系伪学不读周程氏书方许充考试宰曰平生所学谓何首可断状不可得父忧服除频不乐仕嘉定中以堂审召命再下不赴取考功历题百余言以述其志自号漫塘病叟宝庆初除籍田令辞改通判建康府又辞升直宝谟阁奉常丞有旨趣行不得已勉就道至吴门拜疏径归除将作少监进直敷文阁知宁国府皆不拜卒年七十四朝廷嘉其节谥文清蒙斋袁甫志其墓谓其德虑周密才力精强坐之庙堂可以跻世三代付之方面可以折冲千里而拔乎流俗铢视轩冕隐处三十年澹如一日有文集三十卷语录十卷父蒙庆见孝友类子符见仕进类】 　汝进 【宰季子隐德不仕以赋咏自娱】 
翟耆年 【字伯寿其先开封人居丹阳以父任入官好古文介褊不苟合自谓为吏必以戆罢放浪山谷间著书自娱宰相范宗尹欲召之苏庠曰翟子清浊大明善恶太分此张惠恕之所以不能取容当世也既老自号（上与下同）（左汀去丁右上竹下右）老隐父汝文见科举类】 
陈辅 【字辅之其先自九江来居丹阳少负俊材不事科举工于诗自号南郭子人以南郭先生称之有前后集四十卷王介甫最雅素介甫用事绝不自通孤介寡合不仕不娶近古独行者也】 
苏庠 【字养直其先泉人居丹阳丞相颂之族也父坚字伯固有诗名通判建昌军庠尝一就举中程以犯讳黜由是悟得失有分安贫守道不复事进取得任子恩弗受以属其子寄傲诗酒游江湖间绍兴中累召不起有旨督促庠闻命即扁舟远引竟莫能致号后湖居士虽弃置人间事而见义勇为本其天性其子尝以钱数百缗买邻人之居以庠出外未告也庠归而闻哭声问之其子具以告且言邻姥将迁而哭庠恻然亟焚券以屋归之不复问所酬颂见仕进类】 　扶 【庠仲子工诗与书酷省其父贫甚而乐尝有郡太守招之语子侄辈曰吾何以获知于人特以先世隐名存尔殆不过哀吾贫而周之宁忍以父名卖钱耶固辞不往死至无以敛葬云】 　照 【字符晦颂曾孙隐居不仕筑圃建堂藏修其中自号东山樵隐平生无书不读而一资于诗京口赵蟠老以遗逸荐于朝时相虞允文以为隐晦之志素定必不肯出遂大书沧波二字遗之年八十四终有诗集藏于家】 
章垚 【字叔垕其先自淮徙润早从陈唯学春秋有俊声游从者踵相接不仕卒后以子赠奉议郎子琰琮瑢并见科举及孝友类】 
周方叔 【字矩道高邮人博学能文隐居京口之五州山读书自娱家贫或时终日不得食邻僧乞米送之一日龚农卿潗孙常州吴会同造其庐无以为具乃烹畜犬食客二公欣然尽欢叹息而去】 
元俞德邻 【字宗大永嘉之平阳人宋宝佑中父卓为庐江令侨寓京口因家焉景定辛酉以书经魁乡举咸淳癸酉以礼记魁浙漕归附之初阿朮丞相辟为行省郎中不就行大司农司江浙行省累荐皆不起性极孝友好施予学问该洽问无不知而宽厚乐易深藏若虚一时贤公卿咸敬慕之西皋赵公文昌赠以诗曰风尘京洛素衣缁枕上羲皇目一时五柳宅边陶令酒百花潭上少陵诗三熏三沐真吾事一笑一嚬谁汝疵庄叟坳堂元自足世闲何许凤凰池卒年六十有二自号太玉山人有佩韦文集十六卷辑闻四卷紫阳方公回建安熊先生禾为之序引板行于世弟酉发子四人庸廙希鲁康】 　酉发 【字明叔宋咸淳甲戌以明经由京庠升太学第一归附后隐居不仕以诗酒自娱六经诸史无不涉猎有传注补遗三十卷藏于家子髦】 
尧允恭 【字克逊海陵人宋淳佑中从父徙京口景定甲子咸淳癸酉两以词赋领乡荐归附后一洗旧习专意经传尤邃于易深得性命之理江浙行省檄充濂溪书院东川书院山长俱不赴安贫乐善四方学者多从其游扁所居曰葵轩自号观物老人大司农燕公楠尝称其古心绝俗清气逼人卒年八十二诗文二十卷板行于世又集德安堂方一百卷藏于家子稷岳】 
文天锡 【字纯心其先蜀之绵州人世居金坛宋五请乡举以特授宁国主簿谢不仕归附后终隐于四平山中皓首穷经著述甚多藏于家】 
苏景（王常） 【字国珍永嘉人徙居京口宋国学内舍生宝佑四年登进士第授迪功郎万安军军学教授官至朝奉郎太府寺丞归附后杜门不仕自号芝山逸人卒年六十六有文集十卷子福孙佑孙禄孙霖孙】 
王酉发 【字噩甫安丰人父沔宋端平中徙居丹徒宝佑癸丑登进士第历金坛荆山两县丞迁知通州静海县归附后不仕隐居黄鹤山下自号息寮子】 【隐居黄鹤山下自号息寮子○(钞本息寮子下有谨修二字)　案此条乃王酉发传注上文云安丰人父沔宋端平中徙居丹徒是酉发乃丹徒之侨寓也谨修注未言何处之人考乾隆镇江志以为金坛人(乾隆志修谨传中所载事迹与此志谨修传全同谨与修均属罕有之姓然考宋孝宗讳慎南宋人著书多改慎字为谨或谨修本姓为慎因避讳而改之亦未可定但其字既为立道则其名必当为修名字始相符合疑修谨乃谨修之误)是谨修乃金坛之土著也二人籍贯既殊又不同姓本属绝不相涉钞本误列王酉发于谨修之前又于注中息寮子之下误衍谨修二字遂若谨修为酉发之子姓王名谨修其谬甚矣今据乾隆志王酉发传删去　又案科举类姚震注登进士第下钞本有见仕进类四字(凡人材门内注中互见他类者皆言其父兄子弟非言本人独此注四字即指姚震而言与前后之例不合)仕进类王大年注镇江路儒学教授致仕下钞本有归附后云云五字蒋钧注今待选府州教授下有归附后云四字(王大年蒋钧皆系元人未尝仕宋不应有归附后之语)节义类江革注济阳考城隶南徐州下有见之于节义类云七字(江革本列于节义类中不应有此七字)以上诸条皆系传写者因行款不齐而率意妄增以足字数遂致文义难通今并据焦山本删去】 
朱焱 【字光大其先兖人孝子寿昌之后登宋咸淳元年进士第授迪功郎临淮县主簿归附后自淮泗迁京口隐居不仕焉】 
陈膺 【字登父海陵人宋乡贡士从父徙居京口性刚严寡合归附后隐居教授润之学者多出其门晚年自号向林子诗文豪健有奇气有集若干卷藏于家】 
王朝孙 【字立夫其先陕西人居京口宋江东漕司三举进士以父荫补官至太社令出知福州永福县归附后隐居不仕父已见科举类】 
汤元孙 【其先自山阳徙京口宋以祖任丞节郎泗州监税辟淮阃计议官归附后恬退不仕卒年五十九父执中见仕进类】 　仲孙 【元孙弟仕宋为潮州通判归附后隐居亦不仕焉】 
吴良贵 【字君玉其先临安县人居京口涉猎经史精于医遇人有疾咸与治疗且施以善药慎言谨行乡里称善人至元间尝被搜访不起盖隐于市廛者也同乡盛德荣及子文虎与良贵两世六十年同资致富出内多寡未尝有彼此之较年九十一卒文虎往吊一恸之余遂默不复语逾数口亦卒时人以为□】 
梁栋 【字隆吉其先相州人居京口宋咸淳四年登进士第归附后往来茅峰锺阜间无复仕进意工于歌诗有集板行于世】 
周梦震 【字亨甫永嘉平阳人居京口宋尝请漕举归附后不仕卒】 
林伯俊 【字伯俊其先光州固始人曾祖庸徙闽之福清伯俊游学京口因家焉宋咸淳中尝请漕举归附后卒】 
龚理 【字子中其先高邮人居京口操尚雅洁营别墅于丹徒之塔山隐居读书研究性道洎然不以世虑干其心诗文皆清致有法年四十七卒有集若千卷藏于家子齐永父潗兄（王肃）并见仕进类】 
高皓孙 【字商叟其先开封人居京口尝为郡儒学录后遂隐不仕卒自号方山有屠龙集十卷藏于家】 
戈文 【字文卿其先彭城人世居京口从兄彝为芜湖令同居彝卒文悉家财让其侄一无所取少尝为吏廉谨自将丹徒民徐氏以罪诛籍文辨其弟异产使无所及润城市地旧有征厉民混一初文建议谒上官免之尝游安吉邑有妖庙置石庭中群不逞欲相雠杀辄转石以卜神之可否文徙石投深水其妖遂绝屏居城南二十余年有司屡辟不就卒年六十三子恭敬惠义】 
蒋瑱 【字子玉其先自常之宜兴徙居丹徒桐村幼失怙恃自知读书寒暑不废弱冠有声闾里间家素饶恤孤赈贫具有恩惠营别业于石潭为终隐计年四十四卒平生慕陈少阳大节遗命葬其墓侧虚谷方公回为之志铭云子钧见仕进类】 
　　方外 【方外○(钞本无此二字)　案张氏鉴据人材总叙以方外为子目谓今本分释道为二非原本矣其说良是然方外固当为人材之子目而释道亦可为方外之小子目(卷九僧寺门鹤林寺注云元素事详见人材门方外类今在释类卷十道观门仙台观注云谌母详见方外类今在道类盖方外为子目而释道皆小子目也)今补方外二字于前而释道二字亦存而不删焉】 
　　　释
　　　　土著 【土著○(钞本无此二字)　案释类自法融至妙惠皆系土著就中注明曲阿人者智岩一人注明延陵人者法融慧方元素三人注明润州人者亚齐一人注明镇江人者妙惠一人注明丹徒人者惟良一人注明丹阳人者元暠惠阇罗三人自询公至神济皆系侨寓就中注明他处之人者应夫(注云滁之蒋氏子主甘露十四年)道举(注云江西书院僧客居丹阳何氏庵)注明其先他处人者祖可(注云其先泉人苏庠之弟也)一人未注明何处之人而拟为游方之僧者询公说上人澄上人自省石冰日曜默师栖松子祥四世界佛印昙颖慈济神济十四人钞本次叙不误惟法融前脱去土著二字询公前脱去侨寓二字今特补入以清界限　又案释类法融上有唐字询公上亦有唐字妙惠上有宋字应夫上亦有宋字盖前为土著后为侨寓传写者未曾紊乱故彼此不相牵涉也上文节义类孙阜上有宋字宗泽上亦有宋字孝友类蔡渊上有宋字刁湛上亦有宋字下文道类韦景昭上有唐字魏隆上亦有唐字成延昭上有宋字黄澄上亦有宋字皆因分土著与侨寓故重述朝代之名虽钞本次序紊乱尚可寻见其迹其余脱去朝代者今皆一一补入以复其旧焉】 
唐法融 【延陵韦氏子幼通经史一日叹曰吾道非究竟法遂隐茅山十九出家后入牛头山幽栖寺北岩之石室有百鸟衔花之异贞观中四祖入山问此间有道人否或云此去十里有一僧号懒融见人不起亦不合掌祖遂见之融端坐不顾祖曰在此作么融曰观心祖曰观是何人心是何物融无对便起作礼遂悟真要显庆中请在建初明年化归塔于鸡笼山】 
智岩 【曲阿华氏子智勇过人长七尺六寸为隋中郎将屡立战功武德中出家贞观中谒牛头山融发明大义得其真诀示灭颜色不变屈伸如生异香满室闻者奇之】 
慧方 【延陵濮氏子出家进具洞明经论入牛头山谒智岩咨询秘要居丛林十年学者归之一旦复归茅山将示灭有旛华巨蟒之异门人至已化矣时山林变白溪涧绝流道俗悲慕声动山谷】 
元素 【延陵马氏子如意中受业后参牛头融旁出智威遂悟真要开元中韦铣守润请住鹤林一日有扣门者师曰何人曰僧曰不但是僧佛来也不着曰为甚么不着曰无安汝处后李为扬州牧延以去未几坐灭建塔于黄鹤山东原谥曰大津塔曰大和宝航李华志铭】 
惟良 【丹徒人刘禹锡有送丹徒惟良上人诗序云惟唐继天德如黄帝{惟唐继天德如黄帝○(钞本无惟字黄作皇)　案钞本义不可通今据全唐诗刘禹锡送丹徒惟良上人诗序改正下文惠阇梨注云支郎有佳文钞本郎作节今据全唐诗权德舆赠丹阳惠上人诗改正}有外臣一行亦圣之徒与刊历考元书成化去今丹徒之人惟良生而能知非自外求以乾坤之策当十期之数凝神运指上感躔次绝机泯知独以神会数起于复之初九音生于黄锺之宫积微本隐与元化合惟良得一行之道故亦慕其为外臣焉李端卢纶俱有送惟良南归诗见润州集类】 
元暠 【丹阳人刘禹锡有送丹阳僧元暠南游诗序云开士元暠姓陶氏本丹阳居家世有人爵不藉其资于毘尼禅那极细牢之义妙音奋迅愿力昭答或问师隳形之自对曰少失恃怙惟棘心以求上乘积四十年始悲浚泉之有洌今痛防墓之未迁虽万姓归佛尽为释种如河入海无复水名然具一切智者岂遗百行求无量义者宁容断恩今闻南诸侯雅多大士思扣以苦调而希其末光无容至前有足悲者因为诗以赠之庶乎践霜露者聆之有恻】 
惠阇梨 【丹阳人权德舆有丹阳惠上人房宴别又有待漏假寐梦归江东旧居寄惠阇及归丹阳初遂闲居呈惠公数诗又尝赠以诗曰支郎有佳文新句凌碧云】 
亚齐 【润州人翁承赞有剑浦送僧亚齐归润州诗有云一轴新诗剑潭北十年旧识华山西吟魂惜向江村老空性元知世路迷】 
罗 【丹阳人受业普宁寺生无双目而能鉴物于大和中铸铜钟咸通中建佛塔虽屡经兵火至今独存】 
宋妙惠 【镇江人善医苏庠称其治病取差盖饮上池水者也余行年七十得疾甚可畏一日间欲死者屡每得师调护即安余方将结草庵于风烟之表当与师为莲社之游也】 
　　　　侨寓
唐询公 【綦毋潜有宿招隐寺询公房诗】 
说上人 【李涉有题招隐寺说上人院诗】 
澄上人 【左偃有宿招隐寺澄上人院诗】 
自省 【李德裕有怀甘露寺自省上人诗云心悟觉身劳云中弃宝刀久闲生髀肉多寿长眉毫注上人尝有战功】 
石冰 【顾况有送鹤林寺石冰上人诗见润州类集】 
日曜 【僧皎然有送日曜上人还润州诗见于类集】 
</div>
    <div class="pagination">
<a href="至顺镇江志_page81.html">上一页</a><span>...</span><a href="至顺镇江志_page77.html">77</a><a href="至顺镇江志_page78.html">78</a><a href="至顺镇江志_page79.html">79</a><a href="至顺镇江志_page80.html">80</a><a href="至顺镇江志_page81.html">81</a><span class="current-page">82</span><a href="至顺镇江志_page83.html">83</a><a href="至顺镇江志_page84.html">84</a><a href="至顺镇江志_page85.html">85</a><a href="至顺镇江志_page86.html">86</a><a href="至顺镇江志_page87.html">87</a><span>...</span><a href="至顺镇江志_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
