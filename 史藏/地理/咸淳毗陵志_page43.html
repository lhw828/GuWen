<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 43 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 43 页/共 54 页</h1>
    <div class="content">扁舟何所往言入善人邦旧爱鹏搏海今闻虎渡江士因为政乐儒为说诗降素履冰容净新词玉韵摐金鱼聊解带画鹢稍移桩邀妓思逃席留宾命倒缸吏材谁是伍经术世无双广厦当宏构洪锺并待撞成龙须让邴展骥莫先庞应念宗中末秋萤照一窗
　　　夜泊毗陵无锡县有寄
罗隐
草虫幽咽树初团独系孤舟夜已阑浊浪势奔吴苑急疏锺声出慧山寒愁催鬓发雕何易贫恋家乡别渐难他日亲朋应大笑始知韦剑是无端
　　　登慧山北楼
皇甫冉
秋兴因花蝶归心过远山风霜征鴈早江海旅人间驿树云仍密渔舟晚自还仲宣何所赋秪叹在荆蛮
　　　送张陟归常州
夜雨频停棹秋风暗入衣见君常北望何事却南归
　　　洞灵观
孤烟洞灵观积雪暮山寒松柏凌高殿莓苔封石坛客来清夜久僊去白云残明月开金箓焚香又沐兰
　　　三月三日义兴李明府泛舟
江南烟景复如何闻道新亭更可过处处艺兰春浦绿萋萋新草远山多壶觞须就陶彭泽风俗犹 【传晋】 永和更使轻桡随转去微风落日水无波
　　　无锡惠山寺流泉歌
寺有泉兮泉在山锵金鸣玉兮长潺潺作潭镜兮澄寺内泛岩花兮到人间土膏脉动知春早隈隩阴深长苔草处处萦回石磴喧朝朝盥漱山僧老林松自古草自新清流活活无冬春任疏凿兮与汲引若有意兮山中人偏依佛界通僊境明灭玲珑媚林岭宛如太空临九潭讵减天台望三井我来结绶未经秋已厌微官忆旧游且复迟回犹未去此心只为灵泉留
　　　赋得荆溪夜湍送蒋逸人归义兴山
惊湍流不极夜渡识云岑长带溪沙浅时因山雨深方同七里路更遂五湖心揭厉朝将夕潺湲古望今花源若许到虽远亦相寻
　　　寄高云
南徐风日好怅望毗陵道毗陵有故人一见恨无因独恋青山久唯令白发新每嫌持手版时见着头巾烟雨临寒景农桑起仲春家贫仍嗜酒生事今何有芳草遍江南劳心忆携手
　　　送魏十六还苏州
秋夜沉沉此送君阴虫切切不堪闻归舟明日毗陵道回首姑苏是白云
　　　题高云客舍
孤兴日自深浮云非所仰窗中西城峻树外东川广晏起簪葛巾闲吟倚藜杖阮公道在醉庄子生恒养五柳转扶疏千峰恣来往清秋香获成白云寒菜长吴国带风烟平陵延梦想时人趣缨弁高鸟违罗网世事徒紏纷吾心方浩荡唯将山与水处处谐真赏
　　　秋吟
高蟾
阳羡溪声冷骇人洞庭山翠晚凝神天将金玉为风露曾为高秋几度贫
　　　息舟荆溪　阳羡南山游善卷寺呈李功曹巨
羊士谔
结缆兰渚晓柴车上连冈晏温值初霁去遶山何长献岁冰雪尽细泉生路傍行披烟杉入激澜横石梁层阁表精庐飞甍切云翔襟得高步清眺极远方潭嶂积佳气荑英多早芳具观泽国秀重使春心伤念远烦促途荣利骛（除去余改巢）光勉君脱冠意共匿无何乡
　　　和常州崔使君寒食夜
孙逖
闻道清明近春庭向夕闲行游春不厌风物夜宜看斗柄更初转梅香暗里残无劳秉华烛晴月在南端
　　　和常州崔使君咏梅二首
闻说梅花落江南春意深更传千里外来入越人吟弱干红妆倚繁香翠羽寻庭中自公日歌舞向芳阴
梅院重门掩遥遥歌吹边庭深人不见春至曲能传花落弹棋处香来荐枕前使君停五马行乐此中偏
　　　题天申宫三首
宋维
殿阙盘空压巨鳌洗然灵迹助风骚玉龙卧久洞云冷玄鹤唳频山月高深谷羽童探石菌晓堂真侣饮僊桃可怜不悟长生者尘里区区改鬓毛
中峰嘉树绿阴阴洞里灵踪已遍寻欲下山门又回首数声清磬白云深
云岚满袖倚（上山下品）扉龙窟寒生夜睡迟一曲朱弦谁与听月斜风撼碧桃枝
　　　赠僧二首
顾况
家住义兴东舍溪溪边莎草雨无泥上人一向心入定春鸟年年空自唬
出头皆是新年少何处能容老病翁更把浮云喻生灭世间无事不虚空
　　　宿荆溪呈丘义兴
严维
失路荆溪上依仁忽暝投长桥今夜月阳羡古时州野烧明山郭寒更出县楼先生能馆我何事五湖游
　　　送客归常州
杨凝
行到河边从此辞寒天日远暮帆迟可怜芳草成衰草公子归时过绿时
　　　自苏台泛舟至望亭驿因寄从弟纾
李嘉佑
南浦菰蒋覆白苹东吴黎庶逐黄巾野棠自发空流水江燕初飞不见人远树依依如送客平田渺渺独伤春那堪回首长洲苑烽火年年报虏尘
　　　送陆士伦之宜兴
阳羡兰陵近高城带水闲浅流通野水绿茗满春山
　　　自常州还江阴道中
处处空篱落江村不忍看无人花色惨多雨鸟声寒黄霸初临郡陶潜未罢官乘春务征伐谁肯问凋残
　　　晚春宴无锡蔡长官西亭
茅檐闲寂寂无事觉人和井近时浇圃城低下见河兴缘芳草积情向远峰多别日归吴地停桡更一过
　　　常州韦郎中泛舟见饯
主人凭轼贵送客泛舟稀过岸随芳草回桡背落晖映花双节驻临水伯劳飞醉与群公狎春塘露冕归
　　　寄毗陵彻公
身依吴寺老黄叶几回看早讲林霜在孤禅隙月残井通潮浪远锺与角声寒已有南游约谁言礼谒难
　　　送董正字常州觐省
贾岛
相逐一行鸿何时出碛中江流翻白浪木叶落青枫轻浮吴国繁霜下楚空春来欢侍阻正字在东宫
　　　又
姚合
路歧知不尽离别自无穷行客心方切主人樽未空楚樯收月下江树在潮中人各还家去还家庆不同
　　　又
释无可
暂辞雠校　未发见新鸿路入江波上人归楚邑东山遥晴出树野极暮连空何以念兄弟应思洁膳同
　　　又
马戴
去觐 【一作省】 毗陵日秋残建业中莎垂石城古山阔海门空灌水寒樯远曾波皎月同何当复雠校春集少阳宫
　　　赠常州院僧
姚合
一住毗陵寺僧应秪信缘院贫人施食窗静鸟窥禅古磬声难尽秋灯色更鲜仍闻开讲日湖上少渔船
　　　送喻凫校书归毗陵
主人庭叶黑诗槁更谁书阙下科名出庭中赋籍除山春烟树众江晚远帆疏吾亦家吴者无因到敝庐
　　　题陶详隐居
方于
芸香署里从容步阳羡山中笑傲情竿底紫鳞输钓伴花边白犬吠流鹦
　　　送江阴霍明府之任
遥遥去舸新侵郭苇兼苹树列巢滩鹤乡多钓浦人虹分阳羡雨浪隔广陵春知竟三年秩琴书外是贫
　　　送义兴元少府
李端
逢君惠连弟初命便光辉已得群公祖微妨太傅讥路长人返顾草尽燕回飞本是江南客还同衣锦归
　　　送晋陵王少府赴选
相看不忍尽离觞五两牵风速去樯远驿新砧应弄月初程残角未吹霜越山直下分吴苑淮水横流入楚乡珍重郗家好兄弟明年禄位在何方
　　　怀金鹅沈山人
卢仝
君爱炼药药欲成我爱炼骨骨已清试自比校得仙者也应合得天上行天门九重高崔嵬青空凿出黄金椎夜乂守门昼不启半夜醮祭半夜开夜乂喜欢动关锁锁生（打去丁改暴）地生风雷地上禽兽重血食性命血化飞黄埃太上道君莲花台九门隔阔安在哉呜呼沈君大药成兼须巧会鬼神情无贪长生丧厥生
　　　邵博士溪亭
李郢
野茶无限春风叶溪水千重返照波只去长桥三十里谁人一解枉帆过
　　　秋晚寄题陆勋校书义兴禅居时淮南从事
禅居秋草晚萧索异前时莲幙青云贵翱翔绝后期藓房柽架掩山砌石盆欹剑戟农趍静笙歌夜散迟谷寒霜狖静林晚磬虫悲惠远烟霞在方平杖履随骨清须贵达神重有威仪万卒千蹄马横鞭从信骑
　　　茶山贡焙歌
使君爱客情无已客在金台价无比春风三月贡茶时尽逐红旌到山里焙中青晓朱门开筐箱渐见新芽来陵烟触露不停采官家赤印连帖催朝饥暮匐谁兴哀喧阗竞纳不盈掬一时一饷还成堆蒸之馥之香胜梅研膏架动轰如雷茶成拜表贡天子万人争噉春山摧驲骑鞭声砉流电半夜驱夫谁复见十日王程路四千到时须及清明宴吾君可谓纳谏君谏官不谏何由闻九重城里虽　食天涯吏役长纷纷使君忧民惨容色就焙尝茶坐诸客几回到口重咨嗟嫩绿鲜芳出何力山中有酒亦有歌乐营房户皆仙家仙家十队酒百斛金丝宴馔随经过使君是日忧思多客亦无言征绮罗殷勤绕焙复长叹官府侧成期如何吴民吴民莫憔悴使君作相期苏尔
</div>
    <div class="pagination">
<a href="咸淳毗陵志_page42.html">上一页</a><span>...</span><a href="咸淳毗陵志_page38.html">38</a><a href="咸淳毗陵志_page39.html">39</a><a href="咸淳毗陵志_page40.html">40</a><a href="咸淳毗陵志_page41.html">41</a><a href="咸淳毗陵志_page42.html">42</a><span class="current-page">43</span><a href="咸淳毗陵志_page44.html">44</a><a href="咸淳毗陵志_page45.html">45</a><a href="咸淳毗陵志_page46.html">46</a><a href="咸淳毗陵志_page47.html">47</a><a href="咸淳毗陵志_page48.html">48</a><span>...</span><a href="咸淳毗陵志_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
