<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 60 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 60 页/共 75 页</h1>
    <div class="content">
　　 诗词

　　东瀛杂咏六首台湾道高拱干

　　春台广厦衔虚署，校艺监军职滥分。无力椎牛频飨士，有时倒屣细论文。平生拙处勤难补，异域愁来酒易醺。筋力未衰官味淡，函关西隔万重云。

　　有怀须学蔺相如，每遇廉颇独让车。晚圃晴霞秋习射，半窗苦竹午临书。群公望隔三山杳，圣主明周万里余。素志漫言伸未得，忘机直欲混樵渔。

　　尺檄如传空谷声（重洋间隔，文移竟不易见），阻风经月少人行。关山已历三千里，樯橹犹迟十一更（厦门至台郡水洋十一更）。地暖腊残无雪到，忧深鬓里任霜横。眼穿何处天边雁，京雒难忘故旧情。

　　竹弧射鹿万冈巅，■〈罒上令下〉网张鱼百丈渊。幅布无裙供社饷，只鸡让食抵商钱。文身纔起疮痍色，赤手谁将垢敝前？为语绾符衔命吏，远人新附倍堪怜。

　　索居寂寂近瓜期，报道清班拟暂移（近阅邸抄，开列司道补京卿者十人，余忝厕名其中）。高适岂堪常侍后，班超惟有玉关思。封侯夫婿何须悔，学步儿曹大更痴。自笑浮名终日累，海滨漫守使君碑。

　　谁言习俗乱丝同，揽辔澄清乏寸功。拊辑尚惭屏翰寄，更番何日戍楼空。拟提片石安归棹，聊订新编当釆风（台郡无志，余甫编辑）。此去中原询异事，仙桃长对佛桑红。

　　海波夜动，焰如流火，天黑弥烂，亦奇观也郡司马孙元衡

　　乱若春灯远度萤，坐看光怪满沧溟。天风吹却半边月，波水沓然无数星。是色是空迷住着，非仙非鬼照青荧。夜珠十斛谁抛得，欲掬微闻龙气腥。

　　台湾吟黄学明

　　四溟中断此孤悬，日月轮高见影偏。泣泪鲛人朝入市，凝寒金气夜干天。马鞍矗起青全岛，鹿耳雄开障百川。盛气消沉无觅处，牛羊来下翠岩烟。

　　台湾杂咏陈兆蕃（晋江）

　　茅檐竹壁半耕农，士女于今罢斥烽。山色千年森虎豹，潮声万里撼蛟龙。朝裘午葛边风异，挝鼓催航野渡冲。自是天开南极处，向来裸发也雍容。

　　冈山陈圣彪（侯官）

　　车行十里见冈山，山接云连万仞间。高阜野花红灼灼，平畴春水绿闲闲。雄分壁垒龟蛇合，势奠波涛竹木环。声教渐随新位置，一犁膏雨润沙湾。

　　泛海诸生郁永河（仁和）

　　浩荡孤帆入杳冥，碧空无际漾浮萍。风翻海浪千山白，水接遥天一线青。回首中原飞野马，扬舲万里指晨星。扶摇乍徙非难事，莫讶庄生语不经。

　　夏日得雨巡台御史张湄（钱塘）

　　输粟重洋役泛舟，济时方略愧前筹。万家聚岛如孤旅，三日为霖解百忧。声振地雷横出海，势分天汉倒悬流。会须斗酒从田父，叱犊村童看绿畴。

　　劝农次书给谏韵

　　冲泥舆骑海城东，漠漠吹烟竹树中。一桁遥青山写影，千畦净绿雨为功。耰锄父老分醇酒，比屋鸡豚见古风。好待如云秋稼熟，来看高廪再歌丰。

　　雨后和张侍御韵巡台给事中书山（满洲）

　　霢霂郊原四月中，麦黄禾碧兆年丰。衙斋分韵呈星使，蔀屋祈年颂雨工。解泽已闻沾处处，重云犹为护芃芃。长吟洒润飞甘句，乐意相关尔我同。

　　溪上生员陈斗南

　　一湾春水绕人家，两岸余波溅碧沙。咫尺烟津虚过客，浮沉古木欲栖鸦。云封远岫千层渺，草长荒田一望赊。共访仙源何处是，隔溪依约有桃花。

　　登龟山绝顶

　　攀萝扪石上层峦，野旷天遥一望宽。海送潮音如欲雨，山含树色暂生寒。花宫清敝游人集，草经萦纡去路难。咫尺蛇峰余故垒，萧萧烟景正贪看。

　　即事偶成二律巡台御史熊学鹏（南昌）

　　微茫岛屿片云孤，物产民风事事殊。绝好饔飧红脚早（稻名），天然篱落绿珊瑚。花无寒燠随时发，酒长琼浆不用沽（椰子中有酒）。最是良畴耕凿易，欣然醉饱乐唐虞。

　　饱啖槟榔未是贫，无分妍丑尽朱唇。颇嫌水族名新妇（新妇啼，鱼名），却爱山蕉号美人（美人，蕉花名）。剧演南腔声调涩，星移北斗女牛真（台分野牛女）。生僧负贩犹罗绮（台俗尚奢，有衣罗绮而负贩者），何术民风使大纯？

　　台俗七月十五日为盂兰会，至夜分放水灯，为纪以诗

　　楚人尚鬼习相仍，高会盂兰放佛灯。释氏金莲三十里，石家银烛百十层。独醒难挽浮靡俗，空色诨疑清净僧。最怪庄严成劫夺，肉山还有酒如渑。

　　九日

　　朝来门巷集儒巾，屠狗吹箫共赛神（台俗七夕、中秋、重阳，俱祀魁星。是日，儒生有杀犬取其首以祀者）。蝴蝶花残清入梦，鲤鱼风老健于春。酒浇幽菊舒黄蕊，琴鼓飞鸢扬碧旻（重阳前后竞放纸鸢，如内地放风筝）。并着单衫挥羽扇，炎方空说授衣辰。

　　乌鱼（有引）巡台御史范咸

　　台志称乌鱼，即本草之鲻鱼，海港所产，甚盛。冬至前捕之，曰「正头乌」，则肥而味美。至后捕之，曰「回头乌」，则瘦而味劣。官征税给乌鱼旗，始许采捕。按隋大业六年，吴郡献海脍四缾，帝以示群臣曰；昔介象殿庭钓得鲻鱼，此幻化耳。今日之脍，乃是真海鱼所作，来自数千里，亦是一时奇味，即出数盘以赐近臣。载之大业拾遗记。盖即乌鱼也。吾杭数产鲻鱼，有江鲻、河鲻二种。其大者长不盈尺，与郡中六、七月间所食正同。至秋深，长一、二尺，味始丰美，杭所产远不逮矣。

　　网鱼竞捕正头乌，兴味频嫌至后殊。海堀引回怜瘦剧，船头悬罟急征输。钓缗信足骄渔父，幻化无须诳老夫。曾食江鲻争比得，芙蓉花里好提壶。

　　鮡鱼次六给谏原韵

　　台海釆风图考云：鮡鱼黑色如鳅，长不盈尺，二目突出于额，身多绿斑。志称多在海边泥涂中，善跳跃，土人以为美味。置于地上能跳，亦能行数步。

　　怒目棱棱遍体斑，蛇行也解曲回环。如何生在沧溟里，偏喜身居清浊间。虎穴掉头终不顾（给练畜数尾池中，有跳石上毙者），龙门烧尾可知难。烹鲜更怪成何味，丛笑令人鄙百蛮。

　　凤山道中遇风巡台御史杨二酉（太原）

　　巡方纔入凤城东，出谷嘤鸣趁好风。数点香尘溪水外，万家烟火竹林中。时来草上观新政，每憩棠阴识旧公。从此扶摇临海国，双旌遥指日初红。

　　凤山道中和韵章谷

　　策辔并驱闽海东，■〈雨上只下〉旌还下乘长风。禾苗秀结千村外，鸡犬声闻四境中。明道久为花县宰，河阳近接子云公。趋劳莫畏边途泛，万里葵衷向日红。

　　凤山任满留别太史本县令丁居信

　　海峤欣逢报政年，愧无异绩纪瑶编。灯残细阅黄堂卷，雨后勤观绿野田。八社莺声迟驿使，半屏日色促行鞭。临岐依恋无他祝，大有频歌入舜弦。

　　李节孝本学广文朱澐（南平）

　　圣朝传采柏舟篇，海外旌扬李母贤。十指辛勤供洁髓，一生荼苦茹寒烟。机声常和书声永，冰节能同松节坚。八衮袆衣飞木凤，瑶阶人醉杏花天。

　　乌鱼诸罗训导陈绳（闽县）
</div>
    <div class="pagination">
<a href="凤山县采访册_page59.html">上一页</a><span>...</span><a href="凤山县采访册_page55.html">55</a><a href="凤山县采访册_page56.html">56</a><a href="凤山县采访册_page57.html">57</a><a href="凤山县采访册_page58.html">58</a><a href="凤山县采访册_page59.html">59</a><span class="current-page">60</span><a href="凤山县采访册_page61.html">61</a><a href="凤山县采访册_page62.html">62</a><a href="凤山县采访册_page63.html">63</a><a href="凤山县采访册_page64.html">64</a><a href="凤山县采访册_page65.html">65</a><span>...</span><a href="凤山县采访册_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
