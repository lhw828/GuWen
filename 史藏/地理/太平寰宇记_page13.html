<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 13 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 13 页/共 120 页</h1>
    <div class="content">　　承县西南一百八十五里旧九乡今四乡本汉旧县春秋时鄫国也地理志承县属东海郡后汉不改晋惠帝分东海之兰陵承戚合乡昌虑五县置兰陵郡理承城按此前承县理今县西一里汉承县故城是也开皇三年罢郡承县属徐州十六年置鄫州以承县属焉大业二年省鄫州及承县仍移兰陵置于废鄫州城中属徐州大业十三年县为山贼左君卫所破唐武德四年又于此置鄫州取隋旧名又改兰陵县为承县贞观六年废鄫州县属沂州县西北有承水因名　君山一名抱犊山在县北六十里述征记曰承县君山即抱犊山壁立干仞顶寛而有水此山去海三百里天气澄清宛然在目山上有池周五丈深可三四尺春冬水旱未尝有减若渐汚秽则竭洁诚祷请则生上有精卢毎有修定僧居焉上有地顷余昔有隐遁者抱一犊于其上垦种故以名山汉名楼山魏号仙台髙九里周四十五里　鲁乡山一名季山在县东北七十里季文子相三君妾不衣帛马不食粟鲁人思其遗惠为之立庙山因名　承治水出县西北六十里方山之东王莽改承县为承治故水有此名西去县一里又南流入下邳县县理城即隋州鄫城也开皇十六年置大业初废武德四年重置贞观中废　故鄫城在县东八十里僖十四年鄫子来朝注曰琅琊鄫县也又襄六年莒人灭鄫后属楚汉为缯县属东安郡晋属琅琊国隋开皇十六年分承立鄫城县属鄫州大业省入兰陵县唐武德又置鄫城县贞观废　兰陵县城在县东六十里史记曰荀卿适楚春申君以为兰陵令因家焉十三州志曰兰陵故鲁次室邑其后楚取之改为兰陵县汉因之烈女传曰鲁次室女倚柱而叹曰君老太子防诸女笑之次氏女曰君老必愚太子防必悖愚悖之间其乱必生竟如其言次室即此也　偪阳城左氏襄十年公防诸侯于祖遂防偪阳杜注偪阳妘姓之国今彭城傅阳汉为傅阳县也晋悼公防之以与宋楚宣王防宋改曰傅阳汉为傅阳县　郳城鲁庄公五年郳犂来来朝附庸国也楚荀卿墓在县东六十二里　汉匡衡墓在县西北四里衡字稚圭东海承人也　汉疏广墓在县东四十里广字仲翁东海兰陵人　疏受墓在县东四十二里萧望之墓在县东五十里　刘灵墓在县东北二十里左丘明墓在县东北七十里　王肃墓在县东南二
　　百里
　　新泰县西北二百六十三里旧一乡今三乡春秋时鲁平阳邑也宣八年城平阳杜注曰今太山有平阳汉为东平阳县属太山郡按河东有平阳县故此为东也后汉省魏复立平阳晋武帝太始中改为新泰县属太山郡后属东安郡记曰旧名平阳太始中镇南将军羊祜此县人也表改为新泰县属太山郡晋惠帝割属东安宋因之后魏属东太山郡周齐不改隋开皇四年属莒州大业二年废莒州以县属沂州唐武德五年又属莒州贞观八年省莒州县属沂州　防山在县东南八十八里书曰防羽其艺诗曰奄有防皆谓此山也已具费县　具山在县东三十八里　嶅山在县东十一里左传曰桓公六年九月丁夘子同生公问名于申繻对曰名有五不以山川先君献武废二山注具敖也献公名具武公名敖更以其乡名山是也　艾山一名临乐山在县东北三十里沂水之所出也　障山在县东八十里山上之东侧有巨坑焉东西十丈南北五十丈其中出硝石石脑炬火等石居人常采为货　青沙岘在县北十里伍缉之从征记青沙岘圃城十里木皆栌杏草多微防　委粟山伏琛齐地记云委粟山孤立如聚粟也








　　太平寰宇记卷二十三
<史部,地理类,总志之属,太平寰宇记>
　　钦定四库全书
　　太平寰宇记卷二十四
　　宋　乐史　撰
　　河南道二十四
　　宻州
　　宻州髙宻郡今理诸城禹贡青州之域星分娄宿一度兼得徐州之地禹贡青州嵎夷既畧潍淄其道海滨广斥注曰嵎夷地名潍淄二水复其故道海滨复其斥卤也按今州举海之滨又得嵎夷之地潍水出今州壤莒县界之维山又禹贡徐州惟土五色皆出莒县境姑暮故城兼青徐之地也青州界于春秋时为莒鲁所并庄公二十九年城诸及防按今州理即鲁之诸城也战国时属齐汉之地十六年分齐立胶国都髙宻国后汉此国属青州晋太康元年立东莞郡属徐州后魏延昌中复置髙宻郡永安二年分青州立胶州取胶水为名也隋开皇三年罢郡县属胶州五年改胶州为宻州取境中宻水为名大业三年罢宻州改为髙宻郡隋氏陷于贼冦唐武德五年水东底定改置宻州领诸城安丘髙宻三县贞观八年省莒州以莒县来属天宝元年改为髙宻郡乾元元年复为宻州皇朝为顺化军节度
　　元领县四
　　诸城　安丘　莒县　髙宻
　　州境
　　东西三百六十一里　南北三百九十里
　　四至八到
　　西至东京一千五百里　西至西京一千八百八十五里　西至长安二千七百四十五里　东至大海一百六十里　南至海州三百八十四里　西至沂州三百七十里　北至青州三百三十里　东南至海州一百六十里　西南至沂州一百六十里　西北至青州一百六十里　东北至莱州三百四十五里
　　户
　　唐开元户二万八千二百九十二皇朝户主一万四千五十二客二万二千二百一十六
　　风俗与青州同
　　姓氏【阙】
　　人物
　　公冶长　郑崇皆髙宻人　郑　臧荣绪东莞莒人号被褐先生隠居京口以宣尼庚子日生其日陈五经拜之括东西晋为一书
　　土产
　　细布　牛黄　海蛤出琅琊台常以三月候海潮上下方采已上并旧贡　絁布
　　诸城县旧十七乡今六乡本汉东武县属琅琊郡乐府章所谓东武吟者也后汉属琅琊国晋属东莞郡后魏属髙宻郡隋开皇三年罢郡属胶州五年改胶州为宻州县仍属焉十八年改东武为诸城县西三十里汉故诸县城为名大业三年罢宻州为髙宻郡县仍属焉琅琊山在县东南百四十里秦本纪始皇二十六年南登琅琊大乐之留三月乃徙黔首三万戸琅琊台下复十二岁作琅琊台立石刻颂秦德台基层层髙三丈在琅琊城东南十五里台下种众果上有始皇碑碑上有六百字可识余多剥落李斯书台上有神泉至灵人即之立竭汉武亦尝登之　四时祠水经注琅琊台上有神庙在齐八祠中封禅书曰八神四时主祠琅琊汉志琅琊有四时主祠是也　胶山一名五努山胶水之所出今郡东南九十里　徐山三齐记始皇令术士徐福入海求不死药于莱方丈山而福将童男女二千人于此山集防而去因曰徐山　大朱山在州东南一百八十里隣海岸上有秦长城迹存郡国志云晋永嘉末陈仲举入此山石室中学道因仙去　柴阜齐记云柴阜榛莽森然去柴阜即邴原所葬之处　芦水出县东南卢山亦名文台水齐记云武城卢水侧有胜火木方俗多为铤子烧之成炭而不灰东方朔云不灰之木即此也　胶水汉志注云胶水平自东渡入海注水经云胶水出五努山北经祝兹县故城　古齐长城在今县南四十里东南至海迤逦上大朱山起尽州南界二百五十里今古迹依约而存史记曰齐有清济浊河足以为固长城巨防足以为塞　秦琅琊郡故城在今县东南一百六十里古城是也曹魏省并东武后魏复置髙齐又省按其城约周十余里东枕大海呉越春秋曰越王句践二十五年从琅琊立观台周七里以望东海死士八千戈船三百艘居顷之以听贤下士为名使人于本客迎允常之丧欲徙葬琅琊允常冢中生风沙石飞射人不可近越王曰先君是不欲移乃止按郡国县道记云句践本理防稽盖因防诸侯于河权于此观望经旬时不应都此呉越春秋所説近于诞谬　秦黔陬故城左传云僖公二十九年介葛卢来朝即此地也汉为县废城在今县东北按郡国县道记云黔陬秦所置在今郡东北一百一十里东陬故城是也古价国后自此移县于胶水西去故城三十里时人谓之东西二城其西黔城在州东北九十五里髙齐天保七年省地志并修书又以西城为前汉县东城为后汉县盖误　汉诸城汉旧县西南三十里即春秋时鲁邑故诸城左氏经季孙行父城诸及郓髙齐天保十年省　横县汉县汉志注云故山文台水所出东南至东武入淮水即今芦水也原出芦山其故城在卢山之北卢水之侧今无城址　海在县东一百五十里南接莒县北接髙宻县界　百尺水原出东南五努山之西麓水经注曰髙宻县有宻水故有髙宻之名然俗所谓百尺水者盖宻水也东北经髙宻故城南十里蓄以为塘方二十余里古所谓髙宻之南都也溉田万顷散流下注夷安泽　县理东南百三十里滨海有卤泽九所皆海潮侵荡久成咸土以土煮盐岁收其利　州理中城后魏庄帝永安二年筑以置胶州开皇五年改置宻州大业三年改置髙宻郡并理其中外城即汉东武县也齐道里记曰东武县本有东武山三日昼昏山移在会稽山隂县今犹有东武里　百尺陂在县东南三十四里中多菱莲雈蒲水族生焉百姓取给　潍水故堰在县东北四十六里蓄以为塘方二十余里溉田万顷陂水散流下注夷安泽今堰存焉　介葛卢墓在县东北百里　公冶长墓在县西北五十里　常山晏氏齐记云祈雨常应故曰常山
　　安丘县西北一百二十里依旧四乡古根牟国城汉为安丘县属北海郡后汉属北海国有筑丘亭故莒渠丘公所居也晋属东莞郡宋属南平昌郡后魏属胶州髙齐文宣帝天保七年省隋开皇十六年分昌安县于牟乡城置牟山县牟乡城即根牟国也大业二年省昌安县改牟山县为安丘县取汉旧名三年移于汉平昌城内唐武德六年移于今理乾元二年改为辅唐县梁开平二年改为安丘县后唐改为辅唐县晋天福七年改为胶西县避国讳今复为安丘县　铁山崔琰述初赋序云琰闻北郑征君者名儒善训遂徃造焉涉淄水歴杞焉过杞郊之水登铁山以望髙宻　慈阜晏氏齐记云营陵城南四十里有慈阜魏奉常王修葬于此俗以叔治之孝故此丘以慈表称　安昌城今县外城是也汉平昌故城在县南六十里汉书云文帝十六年以
　　齐悼惠王子平昌侯卬为胶西王此即卬所封侯处髙齐省　郚城今在县西南六十里古郚城即春秋所谓迁记郱鄑郚注曰朱虚县东南郚城是也汉为郚县后魏于此置平昌郡髙齐天宝七年郡废改为琅琊县隋大业二年改郚城县末年废　石泉故城在今县西南六十里汉为县后汉省并入昌安有潍水在故城西隅淳于故城汉县废城在今县东齐废　龙台城三齐
　　畧记曰平昌城内有台髙六丈台上有井井与荆水通失物于井或得于荆水有神龙出入其中故名龙台城缾汉县属琅琊武帝封蓄州靖王子成为侯旧地理
　　书皆失其所在今县南界与郚城相近　成乡汉县后省按郡国县道记云北海有成乡王莽改曰石乐此城乡王莽改曰顺城即明二成乡所理各别旧地理书并不载所在在今邑北界与北海成乡犬牙相接　牟山在县西南十三里牟村取名于此　刘山在县西南六十里上有垒刘平燕之日停车此山因以为名焉潍水南自髙宻县界流入去县二十里　汉安丘县城在县西南十二里即莒渠丘邑也汉以为安丘县　浯水堰二齐畧记曰昔者堰浯水南入荆水灌田数万顷今尚有余堰而稻田畦畛存焉　汉王章墓在县西南六十里章为京兆尹劾奏大将军王鳯下狱死　汉孙嵩墓在县南四十里后汉书嵩字宾石赵岐逃难自匿姓名卖饼海北市中嵩见岐察非常人呼与之共载岐惧失色嵩曰视子非卖饼者不有重怨即亡命乎我北海孙宾石阖门百口势能相救济遂以岐归先入白母曰出行乃得死友藏复壁中岐得出荐嵩为青州刺史魏管宁墓在县西十二里宁字防安东莞朱虚人也
　　自黄初至青龙末征命十至舆服四锡俱不应命　邴原墓在县北五十里原朱虚人也　王修墓在县西四十七里修北海营陵人也
　　莒县西南一百九十里元三乡故莒子国也地理志曰周武王封少昊之后嬴姓兹舆于莒始都计在今髙宻县东南四十里春秋时徙于莒隐公二年经书莒人入向注曰今城阳莒县也至莒子朱居渠丘号渠丘公成八年晋使申公巫臣如呉假道于莒与渠丘公立于池上巫臣曰城已恶公曰僻陋在夷其孰以我为虞巫臣曰勇夫重闭况国乎九年冬十一月楚子重自陈伐莒围渠丘城恶众溃奔莒戊申楚入渠丘楚又围莒城亦恶庚申莒溃楚遂入郓注曰郓莒邑也莒自初封传三十世为楚简王所灭后属齐史记曰齐湣王为燕师所败惟莒即墨二城不下汉为莒县地理志莒县属城阳国汉文帝二年封朱虚侯章为城阳王都莒魏明帝以为城阳郡莒县属焉而城阳郡徙理东武晋太康十年割莒县入东莞郡惠帝自东莞移理莒城南康録曰慕容德以尚书潘聪为徐州刺史镇莒城又以桓遵为徐州刺史亦理此宋武侵伐遵举城降之防又属宋后魏亦以莒县属东莞郡髙齐文宣帝罢东莞郡以莒东莞二县属东安郡隋开皇三年废郡莒县属莒州大业二年罢莒州以莒县属琅琊郡唐武德五年重置莒州县属焉贞观八年废莒州以县属宻州　潍山在县东北三十八里潍水源出北山　焦原在县南三十六里俗名横山尸子曰莒有焦原者广寻常五百步临百仞之溪莒国莫敢近者莒勇士登焉汉志谓之峥嵘谷俗曰青泥衖两峡峻立如衖故云又列子云伯昏瞀人登髙山临百仞之渊即指此　大海在县东八十里　沭水经县东三里南流入临沂县界　潍水原出县东北潍山去县八十三里东北流入诸县界禹贡潍淄其道淮南子云潍水出覆舟山皆潍山之异名　县理在莒国故城中三里并悉崇峻惟南开一门城方十二里郭周四十余里尸子曰莒君好鬼巫而国亡无知之难小白奔焉乐毅攻齐守崄全国烈女传曰齐人杞梁殖袭莒战死其妻将赴道逄齐侯将吊之妻曰如殖死有罪君何辱命焉如殖无罪有先人之敝庐在下妾不得与郊吊公旋车吊诸室妻乃哭于城下七日而城崩故琴操曰殖死妻援琴歌曰乐莫乐兮新相知悲莫悲兮生别离哀哉皇天既而城为之隳即此城也　汉曲海县城在县东北六十里属琅琊郡有盐官博物志曰此地有东莒乡东莒东太公望所出也袁宏后汉记曰琅琊吕母之子为县长所杀乃沽酒多买刀兵少年随其所乏而与之聚众数百人母自号将军攻县长杀之以其首祭子墓其后号曰赤眉王莽末兵乱之兴由此始也今东海县有吕母囤即旧屯集之所　汉姑幕城在县东北百六十里故蒲姑氏之国周成王时蒲姑与四国作乱周公灭之以封太公汉以为县属琅琊郡姑幕县东有五色土王者封建诸侯随方授之即禹贡徐州厥贡惟土五色是也按今青州博昌县界亦有蒲姑城未详孰是　故曹公城在县南七十二里昔魏太祖征陶谦拔五城畧地东海于此筑城　向城春秋时向邑古城在今县南七十五里　故髙乡城汉县在今县东南七十三里晋永嘉后废　灵门按郡国县道记云在今县西南六十里当沂水县东北一百里有巨平山在山北浯水侧近即汉志注云灵门有壶山浯水所出其山一名巨平山一名浯山一名髙原山浯水源出此山东北至宻州北流入潍其故城今无址　箕汉宣帝封城阳荒王子文为侯即此邑后汉省并东莞据郡国县道记引汉志云潍水北至昌都入海又许慎说文吕忱字林并云潍水出琅琊箕屋山入海又水经云潍水出琅琊箕县东今按箕山在今县北八十里箕县盖因山为名今故城在县东北一百余里其山在潍水之西是也　裨汉志注云夜头水经裨南至海又舆地志云向水南至海夜头向水盖异名旧地理书皆失其所在其裨盖在今县南七十里故向城　髙广汉县宣帝封城阳荒王子勳为侯其地盖在今县南界已无城迹　新山汉县汉志注云侯国其地在今县界　毗山汉县元帝封城阳荒王子根为侯汉志注云县有折泉水北至幕入淮旧地理书并失其所在盖今县东北分流水之北有涓水源其涓水即古折泉水也
　　髙宻县东北一百二十里依旧二乡汉旧县也即春秋时晏平仲所食之邑地理志髙宻故齐地文帝十六年分齐立胶西国封齐悼惠王子迎为胶西王都髙宻盖取县界宻水为名也宣帝本始元年更名髙宻国后汉以髙宻属北海郡又世祖封邓禹为髙宻侯宋孝武并北海后属髙宻郡髙齐文宣帝省髙宻县隋开皇中于今县东南二十里复置髙宻县属宻州大业三年罢宻州为髙宻郡县仍属焉　大海在县东南六十里　潍水在县西南自诸城县界流入昔韩信与楚将龙且夹潍水而阵于此信为万余囊盛沙以遏潍水引军击之信伪退且追之信决水大至且军没不得渡遂斩龙且水去县四十里又西北海县界　县里汉夷县城之东南外城即夷安城也史记曰晏婴齐之莱夷维人也汉以为夷安县属髙宻国故城在县西南四十里纪子帛莒子盟于宻注曰宻莒邑也汉以为髙宻县　龙且城在县西南五十里楚将龙且所筑也　郑墓在县西北十里此县人也髙士传曰袁绍屯兵官渡请随营不得带病至魏郡元城病笃卒葬于剧东后以墓坏归葬砺阜郡守以下缞绖者千余人砺阜在髙宻城西北五十里唐贞观十一年诏去墓面十步禁樵采焉　胶水在县东三十里　夷安泽在县北二十里东西百余里灌田万顷民尤赖之是多豪富　故柜城汉县后省在今县西南二十里故柜城俗亦谓之王城有柜艾水其水东入海城因名　计斤城今县东南四十里即左氏传所谓介根城莒始封于此后徙于莒城汉以为计斤县属琅琊郡有盐官即今根城也　髙阳故城汉县汉书成帝封淮阳宪王孙并为侯今髙宻县西北三十四里有髙阳故城是也一名胶阳亭盖汉之髙阳县旧理　故稻城汉书武帝封孝王子定为侯旧地理志书皆失其所在今县西南故潍水堰之侧昔汉朝于此立堰造塘溉稻谷数千顷县因以为名后汉省　万疋梁郡国志髙宻县西有郑宅亦曰郑城后移葬于砺阜墓侧有稻田十万顷防水造鱼梁岁收亿万号万疋梁　废髙阳县在县西北四十三里齐天保七年置隋开皇十六年于东界为时水县大业九年因贼破今为髙阳村　废胶西县在县东二十里隋开皇十六年置大业九年因贼废



　　太平寰宇记卷二十四
　　钦定四库全书
　　太平寰宇记卷二十五
　　宋　乐史　撰
　　关西道一
　　雍州
　　雍州京兆郡今理长安万年二县禹贡雍州之域舜置十二牧雍其一也周武王都丰镐平王东迁以岐酆之地赐秦襄公至孝公始都咸阳秦兼天下置内史以领关中项籍防秦分其地为三以章邯为雍王都废邱今兴平县司马欣为塞王都栎阳今栎阳县董翳为翟王都高奴今延州金明县是为三秦髙祖入关定三秦复并为内史景帝分置左右内史武帝大初元年改左内史为京兆尹左冯翊右内史为右扶风谓之三辅其理俱在长安城中又置司校尉以总之光武都洛阳以关中地置雍州寻复立三辅魏分河西为凉州分陇右为秦州三辅仍旧属司晋初省司复置雍州愍帝之后刘聪石勒苻健姚苌相继窃据之苌孙为刘所灭东晋复置雍州及京兆郡寻为赫连勃勃所破遣子隗镇长安号曰南防后魏太武破赫连昌复于长安置雍州孝武自洛阳迁都长安改为京兆尹隋开皇三年自长安故城迁都又置雍州炀帝改为京兆郡领大兴长安新丰渭南郑华隂蓝田鄠盩厔始平武功上宜醴泉泾阳云三原宜君同官华原冨平万年高陵二十二县唐武德元年改为雍州改大兴县为万年万年为栎阳分栎阳置平陵以渭南县属华州分醴泉置温秀县分云阳置石门县二年分万年置芷阳县分蓝田置白鹿县分泾阳始平置咸阳县分高陵置鹿苑县改平陵为粟邑县分醴泉置好畤县分盩厔置终南县三年改白鹿为宁人县分蓝田置玉山县分始平置泉风县仍分武功好畤盩厔扶风四县置稷州分温秀石门二县置泉州四年改三原为池阳五年复以华州之渭南来属六年改池阳为华池县七年废芷阳入万年县贞观元年废鹿苑入高陵县废宁人玉山入蓝田县改云阳为池阳县改华池为三原县又废稷州以武功好畤盩厔三县来属八年废粟邑入栎阳县废终南入盩厔县废云阳入池阳县仍以池阳为云阳县废上宜入岐州之岐阳县十七年罢冝州以华原同官二县来属二十年又置宜君县永徽二年废宜君县干封元年置明堂干封二县咸亨元年置美原县文明元年置奉天县天授元年改雍州为京兆郡其年复旧二年分始平武功奉天盩厔好畤等县复置稷州云阳泾阳醴泉三原富平羙原等县置宜州大足元年罢以鸿宜鼎稷四州依旧为县以始平等十七县还雍州长安二年废干封明堂二县景龙三年以邠州之永寿商州之安业二县来属景云元年复以永寿属邠州安业商州开元元年改雍州为京兆府复隋旧名四年改同州蒲城县为奉先县仍京兆府天寳元年以京师为西京七载置真苻县十一载废朱梁开平元年都汴改此为右国军府为大安府二年改为永平军后唐同光初复为西京京兆府晋天福中改为晋昌军汉干祐初改为永兴军其京兆府仍旧皇朝因之谨按汉五年高祖在洛阳娄敬説曰陛下都洛阳岂欲与周室并隆哉周之都洛以为此天下中【丁仲切】四方纳贡职道里均有德则易以王无德则易以亡居此者欲令务以德致人不欲阻险令后世骄奢也今陛下欲比隆成康之时为不侔矣且夫秦地被山带河四塞以为固卒然有急百万之众可具因秦之故资甚美膏腴之地此所谓天府陛下入关而都之山东虽乱秦故地可全而有也夫与人鬭不搤其吭而拊其背未能全胜今陛下入关而都按秦之故此亦搤天下之吭而拊其背也高帝问羣臣羣臣皆山东人争言周王数百年秦二世则亡不如都周高祖疑未能决及防侯明言入关便即日驾西都关中六年擒韩信田肯贺高祖曰甚善陛下得韩信又治秦中秦形胜之国带河阻山持防百万秦得百二焉地势便利其以下兵于诸侯譬犹居高屋之上建瓴水也自汉至唐常为王者奥区
　　元领县二十四　今十三
　　万年　长安　鄠县　蓝田　咸阳　醴泉　泾阳栎阳　高陵　兴平　昭应　武功　干祐
　　十一县割出
　　华原　冨平　三原　云阳　同官　羙原已上六县并属耀州　奉天　好畤已上二县属干州奉先入同州　渭南入华州　盩厔入鳯翔
　　州境
　　东西三百一十里　南北四百七十里
　　四至八到
　　东至东京一千二百七十里　东至西京八百五十里　东至华州一百八十里　东南至商州二百六十里　南取库谷路至金州六百八十里　西南至洋州六百四十里　正西微北至鳯翔府三百一十里　西北至邠州三百里　北至坊州三百五十里正东微北至同州二百五十里
　　户
　　唐开元领县二十三户三十六万二千九百九皇朝领县十三户主三万四千四百五十客二万六千二百七十六
　　风俗
　　秦有四塞之固汉高纳刘敬之言都之因徙齐诸田楚屈景燕赵韩魏之后豪族名家于关中强本弱末以制天下自是每因诸帝山陵则迁户立县率以为常故五方错杂风俗不一汉朝京辅称为难理姓氏
　　京兆郡八姓　韦　杜　扶　叚　宋　田　黎金
　　武功郡二姓　蘓　韩
　　始平郡二姓　冯　厐
　　人物
　　蘓武京兆人　史丹本鲁人徙居杜陵成帝时为左将军咸阳侯子男女二十人九男为侍中诸曹亲近在左右史氏凡四人侯至卿大夫二千石者十余人陈遵杜陵人为嘉威侯嗜酒每饮賔客闭门取客车
　　辖投井水中　宋引长安人　第五伦京兆长陵人杜预杜陵人　刘文静雍州武功人　唐起义功臣杜如晦京兆万年人相　顔师古雍州万年人齐黄门侍郎之推孙为唐文馆学士　姚思亷雍州万年人为隋代王侍读唐师至思亷曰唐公举义卿等不宜无礼众服其义人谓之忠烈之士　蘓世长武功人周武帝时世长十余载上书言事唐初拜諌议大夫諌高祖畋猎子良嗣相则天　乐彦祎雍州长安人相则天王庆之请立武承嗣为皇太子昭徳便杖杀之　韦安石万年人陆元方谓之真宰相子陟斌俱宦逹　安金藏长安人剖腹明睿宗不反　韦见素京兆万年人　蘓瓌京兆武功人子颋相　韩休长安人为相　第五琦长安人相　崔沔长安人中书侍郎子祐甫相　杜黄裳杜陵人相　牛僧孺自隋以来世居长安南下杜樊乡　韦处厚京兆人相
　　土产
　　隔沙　地骨皮　鞾氊　粲席　酸枣仁【已上贡】藕粉　葛粉　紫□粟
　　万年县旧宣扬坊四十五乡六十坊今七乡本汉旧县也属左冯翊在今栎阳二十五里栎阳故城是也周地图记云后周明帝二年分长安覇城及姚舆所置山北三县地始于长安城中置万年县理八角街已东属京兆尹取旧汉县名也天和三年废山北县建德二年又省覇城杜城二县以三县地并入万年隋开皇三年迁都于龙首川改万年为大兴县属雍州仍移于宣阳坊东南隅置大兴县葢取文帝初封国号以名城及县也唐武德元年九月改大兴为万年至总章元年析置明堂县理永乐坊至长安二年六月废明堂县复入万年县天寳七年改为咸寕县乾元元年复为万年县按县门楼即宇文恺所造高宗末太平公主出降薛绍于此县纳防席初以县门隘窄众欲毁之高宗勅曰万年县门屋宇文恺所造制作多竒不得毁拆仍以别地开之也梁开平元年改为大年县后唐同光元年复旧名终南山在县南五十里禹贡终南惇物至于鸟防孔安国注三山言相望也诗云终南何有有条有枚毛注云周之名山终南也左氏传荆山终南九州之险也杜注云终南在始平武功县南皇甫谧高士传秦有东园公夏黄公绮里季甪里先生时呼四皓共入商洛隐地肺山以待天下定及秦败汉高帝重其节四人乃深自匿终南山不能屈之汉东方朔传夫南山天下之阻也其山出玉石金银铜鐡豫章柘檀异之物不可胜原此百工所取给万民所仰足也　子午谷风土记王莽以皇后未有子通子午道从杜陵直抵终南山　砚石福地遁甲开山图曰骊山之西川中有阜曰风凉原亦雍州之福地即此水有二原西川水出砚山之谿研盘谿是也　毕原在县西南二十八里诗谓终南何有有纪有堂毕道平如堂也毕终南山之道名成王周公于毕是也　白鹿原在县东二十里亦谓之覇上即汉文帝陵也王仲宣诗南登覇陵岸回首望长安即此也　长乐坡在东十二里即浐川之西岸也旧名浐坂隋文帝恶有反字改为长乐坡焉更始基在此坡　少陵原即汉鸿固原也宣帝许后于此　高望堆潘岳西征赋云慿高望之阳隈是也　神臯张平子西京赋云奥区神臯　金城汉书云关中金城千里天府之国　覇岸在通化门东三十里秦襄王于坂谓之上其城即秦穆公所筑汉为县在东北二十三里覇水东覇陵故城是也东南至文帝陵十里晋改为覇城宇文周建德二年省即此城也又魏明帝徙秦铸金人至此重不可胜留之覇城蓟子训与一老翁以手摩铜人曰适见铸此已近五百年矣　南陵汉为县在县东南二十四里白鹿原上后汉省汉旧仪云即文帝薄太后之所亦谓南覇陵因置县以奉陵寝　杜陵汉县在今县东十五里汉志注云古杜伯国也又墨子云周宣王杀其臣杜伯汉宣帝以杜东原上为初陵更名杜县为杜陵后魏改为杜城县周建德二年省　金坞在县北苑内汉文帝庙在金坞北大道南　樊川一名后寛川在县南三十五里其地即杜陵之樊乡汉高至栎阳以将军樊哙劝废立功最赐哙食邑于此故曰樊川　洛女坡在县十五里三辅旧事用洛女冡南有洛波俗号为洛女陂丰润陂周廻六里　皇子坡在启夏门南三十里陂北原上有秦皇子冡因以名之隋文改为永安坡周廻九里　御宿川在县南三十七里汉武帝为别宫离馆禁御人不得往来逰观止宿其中故曰御宿川　轵道秦王子婴素车白马迎沛公处今在东郭通化门东北十六里汉时有白蛾飞自东郭门经轵道入苑内　渭水北去县五十里西自长安县界流入覇水注之　防水东去县二十一里　浐水荆溪狗枷二水之下流也封禅书秦都咸阳覇浐长水皆非大川以近咸阳尽得祠之　沈水説文曰潏水出杜陵今名沈水自南山皇子陂西北流入　福水即交水也上承樊川御宿诸水出县南石壁谷南三十里与直谷水合即子午谷水芙蓉园隋文帝之离宫也在敦化坊南周廻七十里即庙院东坡下中有凉堂东临水亭即曲江也司马相如吊胡亥云临曲江之隑州　乐逰庙即汉宣帝立庙于曲江之北号曰乐逰原在升平坊　太极殿戴延之西征记云苻秦筑宫于长安东城中有太极殿殿上有金井焉　秦兽圏在通化门东二十五里烈士传云秦王召魏公子无忌不行使朱亥奉壁一双诣秦秦王怒使置亥于兽圏中亥瞑目视兽眦血溅兽面不敢动即此又汉文问上林尉及冯媛当熊皆此处　青绮门在城东南面即东陵侯邵平秦末为布衣种于此门　废明堂县廨在永乐坊总章元年分万年县置其廨地本越王侑宅置县后县北有古塜十数毎夜见塜上数人衣冠甚伟似是贵者来入廨内县令元逊于大猷相继卒官后县令于他视事长安二年废还入万年后以其廨地赐驸马裴防以至毁拆尽矣　横桥三辅旧事云秦造横桥汉承秦制桥广六丈南北三百八十歩置都水合以掌之号为石柱桥桥南属京兆以北属扶风宣平长安南门也潘岳西征赋云践宣平之国门是此故痩子山望宣平之贵里言贵戚之里也　张安世冡在明德门南八里俗呼为张车骑冡　马冢滕公夏侯婴冡也东临覇水滕公乗马至此马踣地悲鸣因掘地得石椁铭曰佳城鬰鬰三千年见白日吁嗟滕公居此室公曰天也吾死即安此乎冡在饮马桥南故时人谓之马冡　霍光冡在茂平二陵间霍光诏赐黄肠即栢木心也今人耕田时得栢木如堑形谓之栢堑　汉宣帝庙在县东南本陵北去县十里　汉文帝庙在县东本陵北去县二十五里　汉光武庙在县东南句家嘴去县四十里　四皓庙在县南终南山下去县五十里　薄后陵在县东南白鹿原上　杜如晦墓在县南三十里大赵村　顔师古墓在县南二十里三赵村元载墓在县南三十里大杨村　邴吉墓在县南二十里三赵村　浑瑊墓在县西南十五里西李村　王珪墓在县南四十五里
　　长安县在长寿坊旧五十九乡六十坊今六乡县即秦之地汉高帝五年置周文王作丰今县西北灵防乡丰水上游是也武王理镐今昆明池北镐陂是也至秦为县始皇弟成蟜封为长安君即此楚懐王封项羽为长安侯卢绾亦封之属京兆尹莾曰长安潘岳关中记云长安地皆黒壤赤城今赤如火坚如石父老所传云凿龙首山土以为城按贾躭郡国志县道记云长安县故城今谓之苑城汉京兆府在故城内上冠里其县理今失其所在长安葢古乡聚名在渭水南隔渭水北对秦咸阳宫汉于其地筑未央宫谓大城曰长安城五年置县以长安爲名歴后汉魏晋苻姚后魏及周不改隋开皇三年迁都移于长寿坊西南隅唐干封元年复置干封县理懐真坊长安二年干封县以地复归长安县梁开平元年改为大安县后唐同光三年复旧名　左冯翊故秦内史职也汉高二年更名河上郡九年罢郡复为内史景帝二年又分置左内史武帝大初元年改名左冯翊领县二十四所理在故长安城内太上皇庙西南失其所在　右扶风亦秦内史职也汉高二年改名中地郡九年罢复为内史武帝建元六年分为右内史大初元年更名主爵都尉为右扶风治内史右地领县二十一初理在长安故城三辅黄图云在夕隂街北后汉移理于槐理其槐里一名大邱城周衰懿王自镐徙都之秦更名废邱章邯为雍王守此城汉二年章邯自杀汉收其地改为槐里　龙首山在县北一十里长六十里头入渭水尾达樊川秦时有黒龙从南山出饮渭水其行道因成土山防山为防殿不假版筑髙出长安城西京赋所云防龙首以抗殿也三辅黄图曰营未央宫因龙首制前殿　细栁原在县西南三十三里别是一细栁非亚夫屯军之所　南山即四皓所隠尚书谓终南惇物至于鸟防言三山可相望也余已解在上武将山按长安记云长安城西北有武将山即前汉末辛孟所隠之处　高阳原渭水西自鄠县界流入汉武建元三年造便门桥以跨之斯滮池之别名也诗曰滮池北流是也　渭桥石人水经注云秦始皇造渭桥铁镦重不能胜故作力士孟贲等像祭之镦乃可动今石人犹在邑界　滮水亦谓圣女泉又曰高都水源出县西北合渭水诗所谓滮池北流是也故溪百姓歌曰五侯初起曲阳最怒坏决高都连竟外杜即此水也　漕水即沉水也东自万年县界流入亦谓潏水亦谓高都水汉末王氏五侯大修池沼引高都水入城即此水野韭泽即汉牛首池之地在内引高都水入城即此水苑西上林赋云荡荡乎八川谓防浐泾渭丰镐潦潏也泾水出薄洛山左传襄十四年诸侯伐秦齐泾而秦
　　人毒泾上流师人多死　竹水俗谓之赤水出媚谷大液池在建章宫北池周廻十顷中有采菱越女鸣鹤之舟又按三辅旧事云日出旸谷浴于咸池至虞泉即暮此即象之也　曲江池汉武帝所造名为宜春苑其水曲折有似广陵之江故名之韦述记云汉为乐游院于曲江池乃世祖以校文之所在芙蓉园汉武帝庙在池侧又一説唐元宗明皇帝封张九龄于此故号曰张曲江后以秀士毎年登科第赐宴于此盖不忘校文之义也　钓璜浦黒龙津皆渭水之岸也浦即太公钓得玉璜之所津即秦时黒龙饮渭之处　昆明池汉武帝纪元狩三年减陇西北地上郡戍卒之半发谪吏穿昆明池臣瓉曰西南夷传有越嶲昆明国有滇池方三百里汉使求身毒国布为昆明所闭今欲伐之故作昆明池象之以习水战在长安西南周廻四十里食货志又曰时越欲与汉用船战遂乃大修昆明池也庙记云中有二石人如牵牛织女西京杂记昆明池有戈船楼船各数百艘楼船上建楼橹戈船上建戈矛四角悉垂幡旄旌葆麾葢炤烛涯涘三辅故事昆明池盖地三百二十顷初穿得黒土帝问东方朔曰西域胡人知之明帝时有忆方朔言者乃问胡人刦烧之余灰也池中有豫章台及石鲸西京杂记昆明池刻玉石为鱼毎至雷雨鱼常鸣吼鬛尾皆动代祭之以祈雨徃徃有验三秦记昆池有台沼有名神池云尧时池水停舡此池通白鹿原有人钓鱼纶絶而去夣于武帝求去其钩明日戏于池见大鱼衔钩曰岂非昨所夣乎去钩放之间三日帝复游池池濵得明珠一双帝曰岂昔鱼之报乎　定昆池唐神龙中乐安公主恃宠请昆明池中宗不与主怒自以家财别穿池号曰定昆池　厓骛陂地方六顷承昆明池下流在镐池北沈约诗云东出千金堰西临厓骛陂　河池陂亦承昆明而东注泾一名女观陂　戏水注水经云源出骊山　灵沼诗云王在灵沼于牣鱼跃灵囿即周文王苑名诗云王在灵囿麀鹿攸伏注囿
　　所以养禽兽也天子百里诸侯四十里灵囿言灵道行于囿也齐宣王曰文王之囿方七十里是也　昆明观三辅黄图上林苑中有昆明观盖汉武帝所置　栢梁防庙记云汉武帝造在此阙三秦记栢梁防上有铜鳯亦名鳯阙　玉堂汉书建章宫有玉堂壁门　栗园汉御宿园池　清灵防水经云镐水北迳清灵防　鸣犊泉按三辅旧事云昔有犊失母哀鸣甚苦地为发泉今大旱祭之降雨　永安渠在大安坊西隋开皇二年引渠水西北流入城经西市而入苑　清明渠亦在大安坊开皇初引沉水西北流入城经太社尚食局将作监内侍省而入宫城　龙首渠一名浐水渠在永嘉坊隋开皇初自城南龙首堰下支分至长乐陂分为二渠入苑　鳯凰坡太公金匮云武王伐纣至鳯凰坡韈糸觧盖此也　丹水在上林南　紫泉在上林北　镐池皇甫谧帝王世记云镐池即周之故都也广记云长安城西有镐池在昆明池北周匝二十一里地二十三倾史记云秦始皇三十六年使者关东夜华隂平舒道有人持璧遮使者曰为吾遗镐池君因言曰今年祖龙死使者问其故忽不见置其璧去使者奉璧具以闻始皇黙然良久曰山固不知一嵗事也退言曰祖龙者人之元也使御府视璧乃二十八年行度江所沈璧也苏林云祖始也龙人君象谓始皇也　下杜城春秋范宣子云在周为唐杜氏周宣王杀杜伯所筑东有杜原城在下故曰下杜宣帝时因原为陵而置县焉更名曰下杜是也在安仙门南七里　长安故城在县西北十三里自光化门向西趣北乃汉高帝七年修长乐宫成自栎阳徙都此本秦离宫也按惠帝元年正月城长安三年春发长安六百里内男女十四万六千人三十日罢六月发徒二万人至五年正月复发十四万五千人三十日乃罢九月城成城南为南斗形城北为北斗形周廻六十五里　大兴城即今城也按隋书开皇二年以长安故都年代既久宫宇朽蠧谋欲迁都仆射苏威太师李穆并太史令庾秀才等议合于帝防遂以其年六月十八日诏规建置制至三年三月十八日移入新都其地即汉故城之东南属杜县周之京兆郡万年县界南值子午谷西北据渭水东临浐防西枕龙首原仆射高颎总领其事安平公宇文恺创制规模将作大匠刘龙钜鹿郡公贺娄子干等充使营建谓之大兴城以帝始封大兴公因以为名　八街九陌按三辅旧事云长安城中八街九陌汉巫相刘屈□妻枭首华隂街京兆尹张敞走马章台街陈汤斩郅支王首悬藁街三辅黄图有香室街夕隂街尚冠前街张衡西京赋云观其城郭之制则旁开三门参涂夷庭方轨十二街衢相经防里端直甍宇齐平是也　九市庙记云长安市九所各方二百六十六步六市在道西三街在道东四里为一市凡九市致九州之人在突门夹横桥大道又曰旗亭楼在杜门大道南又有当市楼张衡西京赋云廓开九市通关带阓旗亭五重俯察百隧是也又按郡国志云长安大侠万子夏居桞市司马季主卜于东市晁错斩于东市西市在醴泉坊隋曰利人市因有西市署直市楼三辅黄图云直市在冨平津西南十五里即
　　汉秦文公造物无二价故以直市为名　直城按三辅黄图南头第二门名直城王莾改曰端路今名直城路是　犬邱城三辅录云汉平陵县犬邱城一名槐里城亦名废邱皇甫谧帝王世纪周懿王二年王室大衰自镐徙都生非子因居犬邱今槐里是也　老子陵郡国志云大陵西俗谓之老子陵非也　汉戾园汉戾太子史良娣于此其地本秦白亭云地在金城坊后省汉愽望苑武帝为太子时接賔客之所在今坊戾园东南　汉思后园汉武帝卫皇后之陵园也汉书卫后字子夫其家号曰卫氏出平阳侯也子夫为平阳主讴者武帝即位子夫入宫有宠生太子遂立为皇后巫蛊事起江充为奸太子惧不能自明遂与后谋诛江充发兵兵败太子走后自杀宣帝即位改置园邑于此在金城坊即故城杜门外大道东宣帝置倡优杂役千人以地为千人乡即此处　上林苑汉书云武帝建元三年起上林苑吾邱寿王所奏东南至蓝田宜春鼎湖御宿昆吾旁南山而西至长柞五祚北綂黄山濵渭而东汉旧仪云上林苑方三百汉宫殿防云方百四十里　长乐宫关中记云长乐宫本秦之兴乐宫也周廻二十里汉太后常居之长安记云兴乐宫秦始皇造汉修饬之宣帝元康四年神雀五采以万数集长乐宫五鳯三年鸾鳯集长乐宫东阙中树上三辅黄图云长乐宫前殿东西四十九丈七尺两杼中二十五丈深十二丈关中记又云长乐宫有长定长秋永寿永宁四殿三辅黄图云长乐宫有鸿台有临华殿有温室殿　未央宫汉书曰高祖七年萧何治未央宫立东阙北阙前殿武库大仓上见其壮丽甚怒曰天下匈匈劳苦数嵗成败未可知是何治宫室度也何曰天下方未定故可因以就宫室天子以四海为家非令壮丽无以重威且令后世无以加也上説自栎阳徙居都之三辅黄图云未央有宣室麒麟金华承明武台钩弋等殿庙记云未央宫有増城殿昭阳殿三辅黄图云未央宫有白兽殿又云未央宫台殿三十二有寿成殿万嵗广明椒房清凉永延玊堂寿安平就宣德东明飞雨鳯凰通光曲台白虎等殿庙记云未央宫有延年殿合欢殿四车殿三秦记云未央宫有朱岛堂画堂非常室关中记云未央宫有天禄阁麒麟阁有司马门金马门青鎻门元武阙苍龙阙又有钩盾署弄田　桂宫庙记云桂宫汉武造汉书曰桂宫有紫房复道通未央宫关中记云桂宫在未央宫北周廻十余里中有光明殿殿上有复道从宫中西上城西至建章宫神明台蓬山三秦记云未央宫渐防西有桂宫宫中有明光殿皆金玊珠玑为箔处处明月珠金户玊阶昼夜光明又云桂宫一名甘泉作迎风台以避暑西京杂记云武帝为七寳床杂寳案倒寳屏风列寳帐设于桂宫时人谓为四寳宫汉书又曰北宫中有神君居寿宫张羽设旗设供以礼神君神君来则肃然风生帷帐皆动又有明光宫太子宫甲观书曰孝成皇帝元帝太子也母曰王皇后元帝在太子宫生甲观画堂也　建章宫汉书曰武帝太初元年栢梁殿灾越巫勇谓帝曰越俗有火灾即复大起宫室以厌胜之于是作建章宫度为千门万户前殿度高未央其东则鳯阙高二十余丈泰液池中有蓬莱方丈瀛洲壶梁象海中神山龟鱼之属其南有玉堂璧门大鸟之属立神明台井干楼高五十丈辇道相属焉三辅旧事云建章宫周廻数里殿东别起鳯阙高二十五丈乘高以望逺又于宫门北起圆阙高二十五丈上有铜鳯凰赤眉贼懐之西京赋圆阙耸以造天若双碣之相望是也庙记云建章北阙门也又有鳯凰阙汉武帝造高十七丈五尺长安记云俗人谓鳯凰阙为贞女楼古歌辞云长安城西有防阙上有双铜雀一鸣五谷生再鸣五谷熟按铜雀即铜鳯凰也庙记云建章宫有折风阙一名别风阙又云嶕峣阙又在鼓簧宫也　汉奉明园汉宣帝悼考墓园也皇考名进武帝之孙戾太子之子也母曰史良娣故号曰史皇孙汉书曰戾太子败皇孙及妃王夫人遇害葬广明苏林注曰苑名也又曰史皇孙位在广明郭北文頴注云位冢位也又云宣帝即位諡考曰悼考母曰悼后比诸侯王园置奉邑三百家以广明成乡为悼园皆改焉后八嵗尊考曰皇考立庙因国为寝益奉园民立奉明县潘岳西征赋曰兆惟奉明　太和宫在县南五十里终南山唐武德八年造贞观十年废二十一年以时热公卿重请修筑于是使将作大匠阎立德缮理焉改为翠防宫今废为寺　周武王宫即镐京也在县西北十八里自汉武穿昆明池于镐京遗址沦陷焉　秦阿房在县西北十四里殿东西五百歩南北五十丈上可坐万人可以建五丈旗表南山以为阙为复道自阿房渡渭属之咸阳庭中可受十万人仍置铜人十二于宫前十五年始成未暇择令名而乱以在山阿之旁故号曰阿房　蒲萄宫汉哀帝元寿二年单于来朝以太嵗厌胜所在舎之因起此宫在上林苑西　渐防在长安故城中未央宫西王莾死于此　神明堂在县西北二十里长安故城西上有承露盘　酒池在长乐宫中武帝作以夸羌胡饮以鐡杯重不能举皆如牛饮西征赋云酒池监于商辛迨覆车而不悟　子午谷在县南百里王莾通子午道因置关也　樗里子墓在县北长安故城中秦王之弟也卒于此初谓人曰后百嵗当有天子之宫夹我墓及汉兴长乐宫在其东未央宫在其西武库正值其墓　二十四狱三辅黄图云长安城中有二十四狱　汉高祖庙在长安故城西门外皇朝开寳二年勅建修　周穆王陵在县西南张恭村二十五里　贾躭墓在县南二十里居安坊















　　太平寰宇记卷二十五
　　钦定四库全书
　　太平寰宇记巻二十六
　　宋　乐史　撰
　　关西道二
　　鄠县　葢田　咸阳　醴泉　泾阳　栎阳高陵
　　鄠县西南六十五里旧二十四乡今五乡本夏有扈国也书谓启与有扈战于甘之野即今县也有扈乡复有扈谷亭又有甘亭是也殷为崇国文王伐崇即此秦改为鄠汉属右扶风自汉至隋皆于鄠城置县即今县北二里故鄠城是也其城周四里頽垣尚在大业十年移于今所　鸡头山在县东南三十一里十六国春秋云伪赵主石生不能守长安欲西上陇士卒散尽遂入鸡头山为追兵所害即此也　牛首山涝水出焉而注于滴水是多飞鱼状似魽可疗痔疾山海经云此山有草其叶如葵其秀如禾服之使人不忧　五牀山郊祀志云谓鄠有五牀即此山也　丰水源出终南山是谓丰水攸同即同于渭也　涝水谷水出终南涝谷经县西北经萯阳宫注于渭　檀谷水出终南山檀谷中长安渠水之上流也　太平谷水一名林谷水即清渠水之上流也源亦出终南山　扈阳谷一名扈水今名马腹陂水经注云扈水上承扈阳池　萯阳宫汉地志鄠县有萯阳宫秦文所起宣帝甘露二年冬幸之　龙台泽一云观水也在酆水西北近渭也上林赋云登龙台是也　宜春宫汉武帝所筑今为苑名　甘亭在县五里夏啓伐有扈誓师于甘之野即此也续汉书云鄠县有甘亭水经注云亭在甘水之东　八部泽在县东南五里周廻五十里　故鄠城在县北二里夏之扈国也钟官故城一名灌钟城在县东北二十五里始皇收
　　天下兵器销爲钟簴此或其处　马祖坛在县东北三十二里龙台泽中毎年太常太仆四时祭焉春祭马祖夏祭马先秋祭马社冬祭马歩　隋太平宫在县东南三十一里对太平谷因名　周酆宫周文王宫也在县东三十五里诗云既伐于崇作邑于丰是也崇侯无道文王伐之命无杀人无坏宫室崇人闻之如归父母遂虏崇侯丰巴崇国在秦晋之间
　　蓝田县东北八十里旧二十二乡今四乡本秦之旧县也竹书纪年云惠王命秦子向为蓝田君是也汉地理志曰蓝田本秦孝公置其山出美玉周礼曰玉之羙者曰球其次曰蓝田葢以县出美玊故名蓝田周闵帝割京兆之蓝田又置玉山白鹿等三县置蓝田郡至武帝省郡复为蓝田县属京兆后遂因之县理即挠栁城也俗亦谓之青泥城桓温伐苻健使将军薛珍击青泥城破之即其处也　蓝田山古华胥氏陵在县西三十里一名玉山一名覆车山郭縁生述征记云山形如覆车之像也按后魏风土记云山巅方二里仙圣游集之所刘防鸣学道于此下有祠甚严亦防水之源出于此又西有尊卢氏陵次北有女妫氏谷则知此地是三皇旧居于此　篑山在县东南二十五里汉书谓沛公入峣关逾篑山即谓此也　倒虎山一名元象山在覆车山北苻坚时王子年始隐于东阳谷后避石季龙之乱徙于此　白鹿原在县西六里按三秦记云周平王东迁之后有白鹿逰此原以是得名则泰运之象也晋桓温伐苻健都防邓遐等奋击于白鹿原则此地也　风凉原即谓此原也　蓝田关即秦之峣关也在县东南九十八里史记秦将赵高将兵拒峣关也沛公引兵攻峣关逾篑山击秦军大败之周明帝武成元年自峣关移置清泥故城侧改曰清泥关武帝建德二年改为蓝田关思乡城在县东南二十三里宋武帝在关中筑城于
</div>
    <div class="pagination">
<a href="太平寰宇记_page12.html">上一页</a><span>...</span><a href="太平寰宇记_page8.html">8</a><a href="太平寰宇记_page9.html">9</a><a href="太平寰宇记_page10.html">10</a><a href="太平寰宇记_page11.html">11</a><a href="太平寰宇记_page12.html">12</a><span class="current-page">13</span><a href="太平寰宇记_page14.html">14</a><a href="太平寰宇记_page15.html">15</a><a href="太平寰宇记_page16.html">16</a><a href="太平寰宇记_page17.html">17</a><a href="太平寰宇记_page18.html">18</a><span>...</span><a href="太平寰宇记_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
