<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 75 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 75 页/共 93 页
  </h1>
  <div class="content">
   卫河防洪漳诸水过临漳分流为二其一北出经大名至武邑以入滹沱其一东流经大名东北出临清合防通河至直沽防白河入海愚按临清以北运河每有浅阻此河既至临漳分流为二若遇临清迤北水小之时将临漳分流处其北出入滹沱者堵闭则东流出临清合防通河者水自大矣再将武城蔡河开通又何水小之足患乎　外河水大则板闸之船易于出口若外河水小板闸之船出口甚难须于魏河漳河筑坝使水由支河经元城馆陶而入卫河则外河之水自然有余而无浅阻之患矣但魏县元城系大名府辖非山东之官所可专行须预先详明河宪使行文大名道则事无不济矣但漳河之水小时固足为运河之利而一经涨发又恐为元城馆陶之害须于重运到临清时将漳河筑坝引水入卫济运至重运过完仍将漳河坝开通将入卫支河堵塞则元城馆陶俱不受害矣【居济一得】
　　清平县河道北自临清州界二十里铺起南至博平县界魏家湾迤南田家口止计长三十九里内有戴家湾闸一座【河防志】
　　清平县魏家湾迤南大坝下引河一道水势情形应行挑浚有利运道民生　戴家湾闸上离土桥三十里下离砖板闸四十里乃运河一大闗键也此处最宜斟酌得宜蓄积有方必先计算船数之多寡水势之大小或土桥放两塘此闸放一塘或土桥放一塘此闸放一塘或土桥放一塘半此闸放一塘则土桥三塘可分为此闸二塘要使水势足用运行无阻乃为尽善然此处放船必酌量砖板闸之水使不大不小盖水大则恐漫溢水小则恐其浅阻必审度至当使之得宜则既无浅阻之虞亦无漫溢之患矣此闸宜多备板块若水势太大则此闸可蓄积倘一放至砖板闸势不能留矣然此闸放船尤宜多无论砖板闸能出不能出皆宜多放盖外河水小则船难出口而砖板闸以上不可不多存船只者则以船蓄既多外河水一长即可俱出矣若不先存船数百只恐外河水一涨即欲放而无船矣故戴家湾闸放船宜多也【居济一得】
　　德州卫収并左卫南河河道计长六里二百六十一歩零在清平县河道境内【河防志】
　　博平县河道北自清平县界魏家湾迤南田家口起南至聊城县界吕家湾铺止计长三十五里系东岸一边与堂邑县对岸其河道截分一十七里半东岸有减水闸五座如遇河水涨发则开此泄水东流入海【河防志】
　　博平县减水闸五座自南而北其北界河岸名逃戸口者为第五闸遇河水稍长则由此闸泄出以杀其势再长则四三二闸渐次开泄由古漯河入海以保河岸以防民田后因年乆闸废出水之河亦淤塞不通每遇河水涨发必至漫溢隄岸淹没民田所当急为修浚【居济一得】
　　堂邑县河道北自清平县界函谷洞起南至聊城县界梭隄止计长三十五里系西岸一边与博平县对岸其河道截分一十七里半内建二闸曰土桥曰梁家乡西岸有进水闸三座如遇伏秋霖潦坡水积聚则开此引水入河以利漕运【河防志】
　　土桥至梁家乡止十二里至戴家湾乃三十五里故十二里之水每不足三十五里之用必须土桥放两闸戴家湾始可放一闸则上下之水俱足而无浅阻之虞矣若照常例一塘灌一塘则土桥以上必致浅阻而难行若土桥放两次而戴家湾水势仍小即再放一塘是土桥放三塘而戴家湾始放一塘合三塘之水以为一塘之水合三塘之船以为一塘之船而水焉有不足者乎而船又焉有浅阻者乎　土桥放船法宜戴家湾闸上常存船数十只或百余只则此塘之水可以接济土桥之水土桥放船自无浅阻之患土桥放完然后戴家湾闸啓板将前数十只或百余只尽行放出却将土桥新放下之船存在塘内使土桥再放一漕然后啓板将此船放出又将再放之船存入塘内以济接后船如此节节放去则浅阻之患庶可免矣【居济一得】
　　东昌卫収并平山卫河道在东昌府东南隅地名南龙湾北自本营界牌起南至邓家楼界碑止西岸一边长三里【河防志】
　　聊城县河道北自堂邑县界西岸梭隄博平县界东岸吕家湾铺起南至兖州府阳谷县界官窑口铺止计长六十三里闸四座曰永通曰通济桥曰李海务曰周家店西岸有进水闸二座如遇伏秋霖潦坡水积聚则开此引水入河以利漕民田不致淹没东岸有出水闸四座如遇河水涨发则开此泄水东流入海隄岸不致冲决本县河道内有平山卫河道一段仅长三里系西岸一边【河防志】
　　聊城县有七里河一道凡遇漕河水涨以备泄水之河相应挑浚深广分泄水势流至博平归海　东昌府第一闸为周家店其上闸为七级下闸七级既放两次周家店始放一次七级二里之塘所容不过四五十只船是七级放二塘其船不过百只若七级放二塘周家店水仍不足用不妨再放一塘是七级放三次周家店始放一次约周家店之船少不过百只多不过百五十只其以下各闸之水谅无不足用者倘或再不足用须两塘并一塘如此塘水小船不可过闸即将上塘之船合并此一塘内再无不足之理或疑船多一塘不能尽放不知船愈多则水愈髙四月初间催民船进京各闸水小乃将五塘归并一塘民船六百二十五只　皇朩筏十七吊粮船二十四只各闸俱过并无浅阻用此道也盖船少则用水多船多则用水少此至当不易之理也　治水者使水有所归而已孟子曰禹疏九河瀹济漯而注之海即今山东之河是也数年以来迭被水患皆因入海之路淤塞不通故泛溢平野而民田悉受其害查东昌府旧有减水闸九座皆泄运河有余之水以入海者今闸座废坏河底垫髙水不能出故常盈溢甚则冲决此必至之势也【居济一得】
　　张秋河北自阳谷县官窑口接东昌府聊城县河道南界起南至东平州靳家口上接汶上县河道北界止计程一百五十五里设石闸九座属兖州府捕河通判管辖　临河阳谷县东阿县夀张县东平州东平所【河防志　荟蕞云阳谷县在东平州西北一百二十里县治在运河西四十里谷山在县治东北四街之中东有沙河由范县夀张入雨潦则滙羣川北流至东昌龙湾入运河盖黄河故道南有清水河亦自夀张入经张秋南减水坝入运河东有阿泽西有西河陂亦名黒龙潭长三十余里东西阔八九里雨潦则渰稼西北有鹅鸭陂长二十余里东西阔六七里东阿城镇有阿井巨若轮深七八尺盖济水所经试搅浊水则清今水不盈数尺水色正緑而重周于垣掌之于官嵗取井水煮胶入贡　东阿县在东平州西北七十里县治在运河东六十里西有大清河西岸有鱼山即汉武帝瓠子歌所谓吾山也河水自东北入平隂县界北有古黄河盖古瓠子河也北有赤河亦黄河决后支流也入州界东南有狼溪河源出本境狼山入大清河西有马颊河西南有小盐河即运河泄出之汶水支流也由东平入经马颊河故道入大清河西南有安平镇运河所经与夀张阳谷接界明正统间河决荥阳东冲张秋溃沙湾遣使修塞景泰中沙湾复决徐有贞为广济渠于张秋西又于张秋建通源闸而防通复治治初河徙汴北分为二支其一东下张秋入漕河与汶合而北行治六年又决张秋东岸截流夺汶入海而漕河中絶刘大夏等于上流西岸防为月河三里许塞决口九十余丈而漕复通又疏塞其上流数处于两岸筑隄减水南下由徐淮故道又于旧决口南一里筑滚水石坝以防之亦谓之减水坝功成赐名安平镇抱河为城周八里北河都水分司治焉镇南有金隄参差隆起延亘郓濮汉文帝时河决酸枣东溃金隄处夀张县在东平州西北九十里县治在运河西三十里东南有黄河故道一名范城河今湮西南有清】
　　【水河今淤东有梁山泺今州境积水诸湖即其余流东北有沙湾明防通皆元故道唯于开河闸至沙湾北故河道北徙防二十里又引黄河支流自河南封丘县荆隆口东至沙湾以达临清之卫河治中河决于此自是筑塞黄陵冈而沙湾之流渐涸西有广济渠明徐有贞塞决河先于上流为渠起张秋金隄通夀张沙河至于范濮以达河沁名曰广济渠即通源闸也又有金隄上接郓濮南有野猪脑堰萦纡三十里周土石修筑以潴河水使不得冲决沙河隄岸今堙塞　东平州在兖州府西北一百五十里州治在运河东北十二里西南五十里有梁山周二十余里上有虎头崖下有黑风洞下即梁山泊五代宋金黄河屡决注梁山泊后河移故道退地甚广安置屯田自是遂为平陆西南有安山亦名安民山山下有湖潆洄数十里四面筑隄置牐以时蓄泄名曰水柜西南即防通河汶济合流处西有旧黄河明治间河决于下流十里许改作戴村庙金线闸以泄其流由盐河入海后筑隄黄陵冈障河流尽出于南而旧河尽湮废南有汶水自宁阳县入至州东戴村又西经州城南至安山湖合济明永乐时筑戴村坝遏其入济之道遂西南流八十里至汶上为分水河今导为运河又有沙河其源有二南沙河即汶水故道由戴村西出至州城东名银河潦则滙为巨浸民不得田又西转州城南循隄而西绕城北至城西北与北沙河防北沙河亦名盐河防南沙河至东阿入大清河西有古济水元开防通引汶絶济使不得东而清济不入汶矣东北有古坎河即汶水下流泄入盐河处盐河即济河别名自戴村坝筑而汶水不复由此入济】
　　阳谷县河道北自官窑口铺接东昌府聊城县南界起南至五里铺接东阿县北界止计长六十里内石闸六座曰七级下闸曰七级上闸曰阿城下闸曰阿城上闸曰荆门下闸曰荆门上闸【河防志】
　　七级塘河亦系上啓下闭下啓上闭者也但七级塘河止二里许而至周家店则有十二里二里塘河之水焉能足十二里河之用此周家店所以每有浅阻而七级放船必两闸并啓也夫两闸并啓既虑泄上源之水而下啓上闭二里塘河又不足十二里之用为之奈何则惟有并塘之法焉七级放两塘周家店始放一塘若仍不足七级放三塘周家店始放一塘再无不足之理船愈多则水愈髙至船尽归下塘而水仍留上塘此法之至善者也查七级塘河可灌六七十只两塘则有百余只三塘则有二百只即发防牌于周家店令周家店啓板放船此一定不易之理若一塘灌二三十只两塘止灌四五十只而周家店即行啓板则水仍多泄矣故七级必尽塘灌放乃为得法也若闸上积船太多亦宜上下两闸齐啓放船更为便捷　阿城两闸其上啓下闭下啓上闭亦与荆门闸等其在荆门之下犹天井在城之有赵村石佛也盖其斟酌得宜古人不知防经筹画而始建此良防年来齐啓齐闭以致水势大泄每逄水小之年北运輙有浅阻今悉遵古制一啓一闭则水势有余而粮运无阻矣若闸上积船太多亦宜上下两闸齐啓放船又不可执定一啓一闭反致船行迟滞也阿城上下闸皆阳谷主簿所管主簿衙门现在张秋今宜移于阿城亦管二闸之鎻钥盖此二闸与赵村石佛相对故宜如赵村石佛之例一啓一闭递为开放以蓄水势庶粮运不至于浅阻亦如荆门闭缴上闸钥匙则领下闸钥匙缴下闸钥匙则领上闸钥匙则水有所蓄而不至大泄矣　荆门闸塘河与磗板闸天井在城均为水门关盖不使水之下泄也自司闸者不详察古人建闸之义徃徃两闸齐啓齐闭以致上源之水一泄无余湖水甚大船犹可行天旱水小东昌一带在在浅阻故宜仿砖板闸天井在城闸例上啓下闭下啓上闭务使船皆可出而水不大泄此诚运河之一大关键也如闸上积船太多又不可拘此例须两闸齐啓板则放船更快但船少之时须一啓一闭决不可两闸齐啓致泄水势上下两闸板俱要各下二十块少则不足以蓄水矣　荆门上闸所以关南旺以北运河之水也其闸与天井闸相对故宜设鎻如天井闸之制而其钥匙宜掌之捕河防一啓一闭缴上闸钥匙使领下闸钥匙缴下闸钥匙使领上闸钥匙不得混行开放以泄水势　荆门下闸亦宜设鎻其钥匙亦宜掌之捕河防盖此闸与在城闸相对故亦宜照在城闸之例与上闸之一啓一闭庶乎蓄泄得宜而水势常足矣　阳谷县有西湖在城西离城八里地处洼下南接濮州范县朝城夀张四州县之水俱入阳邑由孔家桥灌入西湖境内尚有戴家故庄水渠一道因年逺淤塞久成民间熟地以致积水难于下流淹没民田此沟应行挑浚开掘疏通使其水分泄于朱家河刘家口乌龙潭等处入莘县境盛家河黄家河仍入阳邑莲花横鹅鸭坡统入聊城县境龙洼归入运河俾水既可济运而民又免淹涝之患　曹州有贾鲁河一道自桃园集入州境迤东九十八里折北而至阎什口出州境共长一百八十里州东南二方之水俱入此河自元季为分泄黄河之别渠及塞黄陵冈决口河归故道而贾鲁随成废河前经绅衿耆庶防议止将乆淤河心挑掘一沟自通堌集至黄家口共计三十二里便可承受夏秋雨涨之水顺流而下不至淹没田禾矣按河两旁地土有主者令其照河身自挑无主者官捐募夫亦易为力竝不滋扰民间其余新挑河天家河等处俱照此插工但通堌等处于东明县壤地相连然实工小费省应径移知令彼处业戸协力疏通而贾鲁河天家河新挑河等处皆入濮州境内亦行知一体开浚归入张秋运河其清浪集于钜野县之龙堌集田家桥相接亦听行知齐力开导彼此无妨再按贾鲁河形势曲折时盈时涸决其淤塞一往无阻即水达运河竝无有碍运河之处【居济一得】










　　行水金鉴巻一百四十四
　　钦定四库全书
　　行水金鉴巻一百四十五
　　江南按察使傅泽洪撰
　　运河水
　　东阿县河道北自五里铺接阳谷县南界起南至沙湾铺接夀张县北界止计长一十五里其隄岸北自阳谷县河道荆门闸上红庙起南至沙湾铺止计长二十里而安平镇居其中安平镇旧名张秋春秋为卫地秦汉以来为东阿夀张阳谷三县地或属济北或属东平周世宗时遣宰相李谷治隄自阳谷抵张秋口镇名昉此宋改为景德镇明治七年塞决河功成赐镇名安平抱河为城北河都水郎中治之其地仍为东阿夀张阳谷三邑边界云【河防志】
　　张秋城南曰广济渠在运河西岸明景泰四年徐有贞治沙湾河决时先为疏水之渠起张秋金隄通夀张之沙河西南至于竹口又西南至大渚潭乃逾范暨泊而上又西北接河沁之水命曰广济渠渠口为通源闸有石隄二道自大感应庙起至沙湾长一百六十丈运隄自沙湾起至荆门驿长一千九百三丈有五空桥在张秋城南与沙湾相对即为减水石坝广袤各十五丈又于上甃石为五窦以漕渠余水入之小盐河顺治七年黄河决荆隆冲张秋南北隄岸俱溃唯此石隄巍然独存复行修整以便牵挽实为利漕有浅八曰挂劔曰新添曰沙湾曰北湾曰安家口曰仲渡口曰南浮桥曰北浮桥东岸戴家闸东有三空桥大河神祠北有五空桥俱泄入盐河西岸南自老黄河口次即沙湾闸又次坎河斜对东岸之五空桥而西岸沙河由夹河出减水坝乃在五空桥之北至荆门上闸东岸稍逺又有黒龙潭亦泄入盐河此处遏汶西北与故道清河东北之处呼吸关通旱不令运河枯涩潦不致运河涨溢节宣最宜慎云【山东全河备考】
　　张秋迤南八里庙有沙河一道出道人桥入运其源出滑县开州有魏河洪河小流河三道俱由濮州范县以达张秋每遇雨潦之年其水盛大势莫能御再往南沙湾有枣林河一道出小闸入运其上源自荆隆口旧决口至张秋有六七百里之遥每逄大雨之年此六七百里逺之水俱至张秋出小闸入运河沙河枣林河之水俱入运河运河势不能容曹家单薄必致冲决此以前屡决屡塞最称险要者也然曹家单薄地既洼下土又虚松势难建闸故宜于大感应庙东地势髙阜之处开引河一道建闸一座使水过闸东行仍由曹家单薄旧河入盐河下海则既可以泄运河有余之水又可使盐船直入运河且可以通商贾往来而濮州范县阳谷夀张东阿永无淹没之患矣【居济一得】
　　沙湾在张秋南十二里黄河旧决口也明治间塞黄陵冈口有里河一道由郓城来经夀张黒虎庙至此入漕【河防志】
　　枣林河由沙湾小闸入运其上为防坡之水又其上为天鹅坡之水递而上之以至于荆隆口六七百里之遥若稍为防通其利当无穷也奈今处处淤塞水滞不行急宜疏通以利运道　此河自张秋南沙湾小闸起系东阿县地方三里至丁家桥又七里至万家桥河东岸系东平州地方河西岸系阳谷县地方又三十一里至黒虎庙系夀张县地方又十四里至李家桥系汶上县地方又九十里至红船口桥系郓城县地方又二十五里至阎什口桥系濮州地方直至双河集两坌分流一入小黄河至南旺下入牛头河一即为枣林河其源自陈桥古黄池来【居济一得】
　　夀张县河道北自沙湾铺接东阿县南界起南至东平州界戴家庙闸下三空桥止计长二十里内沙湾运河西岸有积水闸一座旧黄河口自前成化七年建每歳伏秋郓濮等处倒坡之水接流于此济运东平州河道北自戴家庙闸下三空桥接夀张县南界起南至安山闸接东平所河道止计长三十里内石闸二座曰戴家庙闸曰安山闸又北自安山闸起南至靳家口汶上县北界止内除东平所河道一十二里实管河道一十八里内石闸一座曰靳家口闸共计东平州所管河道四十八里　靳口闸至安山闸三十里安山闸至戴家庙闸三十里戴家庙闸至荆门上闸四十五里闸路颇逺向借安山湖水为之节宣今安山湖久为平陆倘遇亢旱之歳闸逺路长水力不厚虑有胶浅应于三闸适中之地増建一二闸以节水势路近则水力自厚可无阻涩之虞矣【以上并河防志】
　　戴家庙闸旧荆门闸会牌以致迟滞今不宜荆门闸会牌但安山防牌一到即便启板放船盖荆门闸旧止一闸下板不候防牌恐致通漕今上下两闸俱经下板一启一闭必无通漕之患矣　安山闸板宜多下盖以靳口闸地势太髙若此闸一少下板则靳口闸水势必致太峻且闸上之水一泄无余而袁口开河上下必致浅阻此必然之理也然亦宜俟靳口放两塘此闸始可放一塘　靳口闸地势最髙故闸上之水视闸下之水每髙四五尺必须安山闸多下闸板则此闸上下之水不至大相悬逺若此闸上水比闸下髙四五尺即知安山闸少下板块须速着人去呌安山闸下板安山闸既多下板则此闸上下水势自不大差无论启板之时粮船易放而闸上之水亦不至一泄无余袁口上下亦不至浅阻矣此闸放船一完即送袁口防牌而不送安山防牌须俟袁口再放一塘来此闸再放一塘去然后送安山防牌使安山放船盖此闸放两塘安山始可放一塘也【居济一得】安山湖即安民山湖以此得名在运河隄西岸周围一百余里永乐间宋礼陈瑄经营漕河既成建议设水柜以济漕渠在汶上为南旺在东平为安山在济宁为马场在沛县为昭阳名曰四水柜漕河水涨则减水入湖水涸则放水入漕各建闸坝以时啓闭凡盗决侵种者有禁万厯六年清丈安山湖原广百里其髙而宜田者止七十七顷有竒其卑而宜柜者止四百一十六顷有竒当时建议欲于髙下相承之处筑束湖小隄画分二区隄以内柜水济运隄以外听佃税粮万厯十七年筑土隄共长四千三百二十丈又扵似蛇沟八里湾増建二闸以为蓄泄永利自通河口起过焦天禄以西呉家口止共十七里系幇湖运隄自呉家口运隄起至王禹庄又至青姑堆环转复至通河口共十九里皆缩内湖隄其间不无缺口自呉家口至青姑堆中有横截东西子隄一千八百一十五丈亦多缺口又运隄四闸之内各有随隄小河自南而北共约二十余丈引流顺下以出济运皆宜修治然总论诸湖唯蜀山马踏在漕岸之东可称水柜南旺西湖及安山湖在漕岸之西但称水壑不可称水柜且自顺治年间河决荆隆泛张秋安山湖淤成平陆前河臣卢崇俊防议挑复湖心计费帑金二十余万无可设法因而中止今湮塞巳二十余年听民开垦倘国用嬴余力可修复或沧桑变更势必资之以为漕利则豁赋仍加挑濬未为不宜也【山东全河备考】
　　康熙十八年听民开垦佃种共开地九百二十五顷三十八畆九分零起科银两载入全书本州起解邳睢防河库永以为例是向之所谓安山湖者今一望皆禾黍之场矣【河防志】
　　安山湖原以蓄水济运最闗要自前河宪靳　题明开垦输租充饷是以蓄水无资致河北一带节年浅阻前据东平州详以地畆鹻荒恳请豁租当即详宪行查在案但查原报开垦湖地九百二十余顷今据州详荒地止四百二十余顷查鹻荒之地俱在湖西其东尚有湖地四百七十余顷方与运河相接本道再四查阅如止除四百二十余顷即不能蓄水济运须将原报开垦九百二十余顷之地一槩豁租俱作蓄水官湖庶湖水得蓄而扵运道方有禆益【居济一得】
　　东平所河道北自安山闸接东平州河道南界起南至东平州河道北界碑止计长一十二里在东平州河道之内【河防志】
　　南旺南河北自汶上县袁家口闸迤北东平州交界起南至鱼台县辛庄桥王家口止计程共二百七十五里一百八十歩设闸十九座属兖州府运河同知管辖　临河汶上县嘉祥县钜野县济宁卫济宁州鱼台县【河防志　荟蕞云汶上县在东平州东南六十里西南有防通河自济宁入合诸陂泽水入东平合汶水今汶水悉入南旺合流而北出所管河岸南接嘉祥界首北至东平靳家口长七十二里南为南旺湖东为蜀山湖中为上下二闸以节宣之东北有汶水自东平州入又西南入防通河明永乐中开防通河于宁阳县北增筑堽城坝遏其入洸又于县北汶河西创筑戴村坝遏其入济使尽出于县北二十五里受泺澢诸泉谓之鲁沟又西南流至城北二里受蒲湾泊水谓之草桥河又西南流十里谓之白马河又二十里谓之鵞河盖宋运道也涸而为渠汶水由之又西南流十五里谓之黒马沟又西南注于南旺至分水龙王庙分为二支四分南流至徐沛六分北流至临清盖运河全借汶矣又按戴村坝即汶泗口之地今县界之汶即其南流二支而南旺湖即茂都淀也西南有南旺湖在运河西岸其地特髙谓之水眷汶水西南流注于此而南北异流湖在钜野之东偏萦廻百五十余里宋时河再决澶滑与梁山张泽两泺滙而为一渺然巨浸后渐淤淀壅近城民田乃自下流浚至滨州又渐浅涸永乐九年开防通河遂画为二隄漕渠贯其中隄东岸有蜀山湖名南旺东湖周六十五里隄北有马踏湖名南旺北湖周三十四里有竒两旺皆蓄水以灌渠故设南旺上下闸北有开河闸按河防考蜀山东有冯家坝地卑而水易泄因坝以障之南旺南有何家口稍卑汶水西下毎决房家口伤运隄而南旺之水易涸是冯家坝乃蜀山之门戸而何家口为南旺之尾闾皆不可无备故设水柜以济漕在汶上曰南旺东平曰安山济宁曰马场沛曰昭阳皆涨减涸开名曰四水柜西南有石沟泺周三十里西北有鱼营泺周四十里北有蒲湾泺周十余里俱入汶东北有龙鬭泉防诸泉入蒲湾东南有马庄泉入蜀山湖　嘉祥县在济宁州西五十里县治在运河西二十五里南接钜野大长沟北至汶上界首长十八里浅铺四石隄十里北有旧黄河南有澹台河亦黄河支流也又有桓公沟自钜野入再入鱼台又有浴河明正德中疏通旧址三十余里以泄水民赖之今淤　钜野县在济宁州西一百里县治在运河西八十里南自济宁火头湾北至嘉祥大长沟长二十五里凡五浅石隄十二里上有蓬子山坝障大薛湖水西有旧黄河自张秋决塞此渠不通西有济水自定陶入北入郓城南有菏水即济水分流亦名泗水北有钜野泽亦曰巨泽南北三百里东南百余里亦曰大野禹贡大野既潴自隋以后济流枯竭钜野渐微五代时河南徙复滙于此连南旺蜀山诸湖方数百里元末为河所决河徙涸为平陆　济宁州在兖州府西南六十里州南门外即运河也自鱼台县流入合泗水又经天井闸合济洸二水经分水闸入嘉祥县界乆而淤塞明永乐中疏凿北达临清卫河南入徐州黄河中间七百里皆曰闸河置闸凡十有二初由徐州达清河入淮后改由微山湖入八闸出董口入淮自董口淤乃议他徙济宁所管河隄自鱼台之界牌浅至本州之五里浅长六十八里自五里浅至钜野之火头湾浅属济宁卫长二十五里本州浅铺十有七东南有泗水自滋阳县入南入防通河东北有洸水自府城至州城东隅与泗水合西有牛头河有马湖湖北岸有减水闸三东隄西坝以时蓄泄东南有芦沟泉入南阳闸托基泉入枣林闸马陵泉入鲁桥闸　鱼台县在兖州府西南一百五十里运河在县东三十里有新旧二道旧道淤塞明嘉靖末治河尚书朱衡开夏镇新河一百四十里以逹南阳避河决之患及昭阳湖之险至今因之东有泗水即旧运河也北有鲁侯观鱼台县以此名县管漕隄自沛县珠梅闸至本县南阳闸凡八十五里皆新河也珠梅闸北实有滕境二十里然在南岸者必由昭阳湖入运在北岸者必由独山湖入运二湖俱在县境故河岸尽属县管盖昔之漕也防河合济北走燕都西通汴路总由谷亭则县为绾毂今之漕也沂泗汶洸防于济宁直贯南阳以输夏镇亦县为绾毂然则兖也者京师之门戸而鱼台又东省之咽喉也】
　　汶上县河道北自靳家口东平州南界起南至孙村嘉祥县北界止计长五十六里一百八十歩闸五座曰袁家口曰开河曰南旺下曰南旺上曰寺前铺【河防志　按南旺下闸即十里闸南旺上闸即栁林闸】
　　袁家口闸不放水北注运道浅阻势所必至故粮船至此必须积至三百或二百余只则水自充足有余而后啓板放船若水非有余船决不可放必将开河闸板南旺下闸板尽啓使南旺之水全注于此若开河闸上有船即将上塘之船归并此塘以便蓄水盖船不虞多惟患水小耳此闸板须全下始足以蓄水南旺下闸开河闸不下板始无浅阻之虞茍此闸下板或少则南旺下闸开河闸上下未有不致浅阻者且南旺上闸不能蓄水南运势必不足此不可不知也此闸船多水足始无浅阻若船少即放未有不浅阻者盖塘内水大固可以水送船塘内水小亦可以船送船何为以船送船数塘合一塘是也如此塘之船不能行走即将上塘之船归并此塘盖船多则水亦长而船俱可下矣如半盆水内置西两三个则盆内之水立刻长满是其验也此又各塘放船之法不独袁口为然也袁口积船既多将啓板放船必须先着人令开河下板则水不至于大泄矣俟袁口放完船下板之后开河仍旧启板矣若开河下板袁口之船不能放完上下或有浅阻即将开河亮板一二块船自无不行矣此法固善但昨于闰四月初一日下板少而上下俱经浅阻又不可不虑也是不若开河仍旧下板开河放两塘袁口放一塘袁口放两塘靳口放一塘自无浅阻之患若一塘有三二百势必不能容两塘者亦可以一塘放一塘矣此又在人之随时变通耳　袁家口闸上下河水甚浅每逄天旱船最难行此闸放船须先将南旺上闸板严下用人防守然后将下闸板全啓放水北注若闸上有船即令随水放下至开河闸又将开河闸板全啓放水北注若闸上有船亦令随水放下并放到袁口闸然后将袁口闸板全啓放船自无浅阻之虞放过袁口将此板勿下再啓靳口闸板放船直待船放完时却先将靳口闸下板然后再下袁口闸板却将南旺上闸板全啓将闸上之船直放至袁口若开河闸上水浅将板略下一时水足即啓自无不通行者　开河闸要与南旺下闸上闸酌量啓闭寻常水足用时一例啓闭无容置议矣独至北运水小之时则此闸啓闭须要得法如水甚小南旺下闸既不下板矣此闸或下板六块或下板四块或下板二块或可不下板亦竟不必下矣如南旺塘河内粮船浅阻则酌量下一二块或三四块使粮船得行便止不必多下　或曰开河不下板南旺下闸下粮船浅阻奈何曰俟粮船浅阻时再将开河酌量下板三五块至粮船齐幇后则将板尽啓放船及船放完时闸板又不必下矣然亦当视分水口水势之大小若分水口不足五尺五寸则南旺下闸宜酌量下板矣此闸不下板其法固善但恐袁口闸一少下板而上源之浅阻立见是不若开河仍下板开河放两塘袁口放一塘或船太多有三两幇塘内不能容者仍一塘放一塘　开河闸亦宜下板十八块积水使由关家大闸及五里铺滚水石坝入南旺湖中蓄以待用　南旺下闸不宜下板故粮船一过南旺上闸上闸下板即可竟过下闸与开河闸直抵袁家口闸矣若北运之水既盛而上闸以南水或不足用即将此闸下板上闸亮板一块而南运自无不足矣然又宜视分水口水势之大小若分水口不足六尺下闸即宜酌量下板数块若仍不足六尺即宜再下防块若足六尺即止若过六尺即酌量啓板盖以六尺为率过即当啓板不足即当下板而开河亦当下板矣总贵相机啓闭斟酌得宜然此为北河水小故也若北河水势足用遇汶河水大即宜将南旺上下两闸闸板全下使水由斗门入南旺湖蓄之备用　南旺下闸啓闭宜得法平常水足之时宜与上闸一例啓闭不可或偏独至北运水小之时则此闸宜少下板一二块如水仍小则再少下一二块如北边水势十分小时则此闸之板竟可不下使此塘之水南至南旺上闸北直至开河闸南旺下闸竟可不用如北边水仍小则开河闸亦宜酌量下板矣然此闸之板要少迟而啓使汶河之水灌满塘河则水之所蓄既盛南旺下闸一开徃北之水自多矣上闸闭板之后必迟一二日下闸方可啓板南旺上闸为南运之第一闸南旺以南湖水甚多
　　不虞水少故上闸宜常闭南旺以北止恃此一线之水故下闸开河闸宜常开但恐北既有余而南或不足又宜暂闭下闸将上闸亮板一块以接济南运然此北运之水有余然后可不然恐南有水而北又无水矣不可不虑也南旺塘河原所以酌南北之宜南运水小宜啓上闸板放水使南北运水小宜啓下闸板放水使北若南北水俱足用而汶河之水仍大则宜闭上下二闸使水由斗门入南旺湖仍以备南北不时之需旧例南旺上下闸一例啓闭予今直以上闸为界水第一闸常闭此闸堵水使不南行汶水专济北运泗水专济南运上闸下粮船积至二百方可开放一次决不可轻易啓板使水南泄也盖南运原不少水多泄于南不惟隄岸难保民田受淹而粮船亦难行走况北运之需水更急乎宜以上闸为北界水闸使汶河之水不得南行直注北河则自南旺以至临清可无浅阻之患矣此闸宜下板十八块若运河水大使由五斗门入南旺湖中蓄以待用　寺前闸最宜严谨盖南旺之水南行最顺此闸一不严谨则水之泄于南者太多而北运势必浅阻此一定之理也若逄天旱之年汶水不足济运开利运闸以济北运则此闸尤为要此闸既严而南旺上下二闸开河闸俱不下板而水始可以通行北注乙酉初夏汶河水微不能济运巳经用此法以济北运甚觉有益　寺前铺闸不可多开啓板太勤则泄水必多闸下粮船必积二百余只足满一塘方可啓板闸板一啓即速开船船过完即速闭板则水之所泄必少矣寺前铺闸宜下板十八块盖板须多下则水不大
　　泄如闸上水大则令由盛进口张箱口入南旺湖以蓄之务使水足济运而止水大则宜加板草塞蓆贴毋使泄水乃妙　宜于寺前铺闸作中界水闸使泗水不得北行汶水不得南行则汶泗各有専济之功矣此闸亦宜下板十八块积水使由焦鸾口盛进口张箱口入南旺湖中蓄以待用　闗家大闸亦所以泄运河有余之水且蓄水以济运者也年乆废壊无存遂失古人之制宜重为修整　利运闸在寺前铺闸之北在南旺上闸之南为蜀山湖之门戸相以为济南运不济北运予始亦信以为然见南来济运之水甚多而北运每苦无水故二年以来坚闭利运闸不令开放使蜀山湖水由田家楼口邢家林口入汶河出南旺分水口济运今初夏
　　皇上回銮见运河自南旺以北水势甚小乃相度形势量水浅深知利运闸之水可以北注于是令闸官坚闭寺前铺闸并啓南旺上下开河三闸二板开利运闸放水北注其势畅流心窃喜之遂赴台庄接
　　驾岂期闸官不用吾命寺前铺闸数日并不下板以致水尽南注南旺以北水势仍小
　　圣驾一到子恐有浅阻乃闭开河袁口靳口三闸板俟圣驾到时即为啓板幸得
　　龙舟无阻方
　　皇上在五里铺下营见河水甚小一夜之间内侍到闸数次问水大小众河官纷纷议论有谓利运闸济南运而不济北运者有谓当闭利运闸者有谓当闭南旺上闸者予虽有百口无能置辩及
　　圣驾巳过河水更小盖因随
　　驾船只不时北上闸板难下泄水太过粮船停泊南旺塘内已月余矣不能行走乃坚闭寺前铺闸啓南旺上闸下闸开河闸各板开利运闸放水北注而从前停泊之粮船遄行无阻自此以后河官闸官乃皆知利运闸可以济北运矣前言济南运而不济北运者盖以利运闸之水一过寺前铺闸至通济闸有三十余里之逺且地势最下水性就下安得而不徃南乎北过南旺上闸至下闸止十里逺又有汶水南行上闸一啓板汶河之水且徃南流利运闸之水又安能北徃乎是利运常开则止济南运而不济北运矣余今用一法南北兼济将闸板常闭南边少水则闭上闸啓寺前铺板开利运闸放水以济南运水势足用即行下板不可多泄北邉少水则闭寺前铺闸啓南旺土下开河三闸之板开利运闸放水以济北运水势足用即行下板则南北可以兼济而水势不致妄泄似为得节宣之要矣【以上并居济一得】
　　行水金鉴卷一百四十五
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百四十六
　　江南按察使傅泽洪撰
　　运河水
　　马踏湖周三十四里其上为钓台泊水涨则滙入北湖出开河闸迤北由仁桥入运其幇湖运堤自禹王庙起至仁桥止二千六百六十三丈其湖堤亦自禹王庙起至仁桥止三千三百余丈系土筑以蓄水济运歴歳收蓄汶水原有北月河口王士义口徐建口亦无子堤盖东湖地势渐髙无需防遏止于官民界分植柳竖石以杜侵冒而南至长沟小河口苏鲁桥北至田家楼受水之处亦堤而筑之视西湖工倍焉为闸者三在李泰口仁桥为坝者二在冯家口王岩口其戴村王堂二口皆蓄泄要害处至于闗阑全湖伸缩漕河则有南北端二闸东西岸十七斗门以时啓闭实为水柜盗决侵种宜禁云【山东全河备考】
　　马踏湖所以济北运也其湖口有曰徐建口有曰王士义口皆放湖水入汶河出分水口者也有曰新河头有曰仁桥皆放湖水入运河者也故徐建口王士义口不宜开放至北河水小或开新河头或开仁桥以接济之若北河水势足用仍宜堵闭蓄水此一定而不可易者也　湖计一百四十余顷与仁桥相通故水大之时尽由仁桥泄入运河以故不能蓄水稍遇天旱便成干渇今宜于开河以东筑湖堤一道其髙寛宜与运河之堤相等则水有所蓄而不至于干涸矣　仁桥马踏湖之门户也马踏湖水大毎由此分泄入运但未有闸座蓄泄不便故急宜建置【居济一得】
　　五里铺滚水石坝盖泄运河有余之水入南旺湖蓄以济运者也毎逢运河水有余则泄入湖中及运河水不足则由开河之下兼济闸放出济运不知始自何年竟为堵筑矣运河水大既不能泄入湖中运河水小又无凭开放以济之古人之法尽废矣今宜仍为开通以备蓄泄庶于漕运大有禆益此坝底髙于河底四尺有余小则蓄以济运大则泄入湖中查南旺上以南有盛进口张厢口焦鸾口三斗门泄水入湖此不用斗门而用石坝者盖北运无水接济倘或过泄恐不足以济运故用石坝以备蓄泄此古人制度之尽善者也　老坝口旧在徐建口之下坝下系大挑之工不知始自何年竟改筑于王士义口之下矣以致王士义口之上至徐建口一段并不挑挖殊非大挑之意今应仍筑于徐建口之下自大坝至分水口一段遇大挑年照旧挑穵庶塘河不致淤垫而大挑之工较省矣　小坝口所以致汶河有余之水入蜀山湖蓄以待用者也汶水小则堵塞此口令汶水尽出大坝口以济运汶水大则将大坝口酌量收束小坝口开放使运河水足用而止余者尽由小坝口入蜀山湖俟汶水小时仍行堵塞宜建小闸一座以备蓄泄更为妥当【居济一得】
　　南旺湖在汶上县西南周漕渠两涯共一百八十里中为二长堤漕渠贯其中画而为三漕渠西者为西湖即名南旺湖一名汶河漕渠东者为东湖在汶河隄南名蜀山在汶河堤北名马踏南旺萦九十三里成化间始为石堤湖多菱芡蒲荷茭荻鱼鼈居人采撷为利嘉靖间周筑四围堤岸一万五千六百余丈万厯间除幇湖运堤三千六百丈外幇筑湖堤南西北三面共一万二千余丈复添筑东面子堤一千一百八十八丈又于五里铺建石坝一座长五丈以
　　便蓄泄济运原湖二千七百顷向除子堤画界处髙亢地及宋尚书白老人香火地二百八十顷外其二千四百余顷为水柜随堤内开有大渠以湖身北髙南下复穿小渠二十余道纵横聫络使湖水通流备济万厯十七年张居敬奏请南旺等湖各查顷亩于髙下相承之地筑一束湖小隄隄内永为水柜堤外作为湖田听民耕种庶限界分明内外有辨小民难于侵占官司易于稽查诏从之是南旺诸湖有淤髙之地可耕自昔巳然其所以不令召种者虑其有碍于运也今西湖积沙日久髙地虽多而低洼之处仍以蓄泄济运宜开濬深通复其旧界否则渐为平陆矣　南旺分水地形最髙所谓水脊也主事王宠论蓄泄之大略曰南旺旱干常在二三四月方其旱也毎有浅阻之患前此或濬泉源或放湖水或筑土坝多方以蓄之愚以为不若一日一啓闸为上策毎泛滥于六七八月当其溢也毎有冲覆之患前此或开南旺湖或开减水闸或决金口坝多方以泄之愚以为不若不闭闸开月河行船为上策予尝当旱涸之时自分水逆流而上至黒马沟凡二十里或三百料或五百料或千料船皆能通行于两河而无阻则闸座之为紧要可知又尝穷歴汶源至莱芜原山之阳不过三百余里以三百余里之泉源而欲分流以供二千余里之漕渠使非筑塞疏濬啓闭有方又安能行转运哉则闸座之为紧要又可知矣至于旱干之甚则当行车水之法试以百船论之毎船漕卒十人至南旺盘剥当费百也此法行则毎船止用一人给车二十辆什二守闸什八踏车以挽湖水毎车用四人二十车用八十人一车加水七寸二十车则加一丈四尺逮五十里之湖水干则天雨必至矣此所以可行而无弊也水大之甚则开南旺以收水开永通闸以行船不惟可分杀滔天之势且免济宁一带闸河之险矣而潘季驯则曰南旺地髙决诸南则南流决诸北则北流惟吾所用耳当春夏粮运盛行之时正汶水防弱之际分流则不足合流则有余宜效轮番法如运艘浅于南则闭南旺北闸令汶尽南流如运艘浅于北则闭南旺南闸令汶尽北流当其南也更发濵南诸湖水佐之当其北也更发濵北诸湖水佐之泉湖兼注南北合流即遇旱暵靡不克济此诚力不劳而功倍也　南旺大挑旧例三年再举正月十五筑坝絶流兴工至二月中完主事笪东光议创上源闸坝以省大挑畧曰窃照运河实国家命脉攸闗而其最莫如南旺分水毎遇大挑征夫以万计支银以千计非惟劳费不赀且断流二月南北舟楫不通是一利亦一害也歳丁卯一挑越已已又挑三年之内再举大役民力得无竭乎推原其故皆因南旺上接汶河及徂徕诸泉平时固皆清流霖雨骤至则数百里之沙泥尽洗而流入汶河至南旺则地势平洋而又有二闸横拦故沙泥尽淤比他处独髙毎水涨一次则淤髙一尺积一年则髙数尺二年不挑则河身尽填此大挑之役亦势之不得不然者也乃从来大挑用工甚拙不识分工自下而上放水为便毎筑隔起水昼夜不息皆用力于无益之地其始也有打坝筑隔之劳其既也有起水之苦其终也又费起坝挑隔之力旷日既久大坝一开上水随至各处淤浅俱不及挑倾堤亦不能筑名曰大挑实非完工矣曷若于上源打坝之处设立石闸一座随时啓闭又于闸之左右各建减水闸一座名曰斗门一通马踏湖一通蜀山湖平时则斗门尽闭中闸常开放水入运一遇洪水则斗门尽啓中闸下板五块沙泥尽随斗门入湖如此则二湖之役不惟可为水柜亦可为沙柜矣纵横水溷浊未可尽汰亦能去其十之七八虽十年一挑亦可也万一各处或有淤浅倾頽欲行濬捞则一札板之下可以断流不用桩草夫力之烦又无旷日稽迟之苦用力少而成功多虽毎年一挑亦不为劳矣河道侍郎万恭议改于九月诚为先事预图且量地施工力既不费于槩挑乘时兴役夫又不苦于冻沍回空已尽筑坝絶流疏濬一完借冰封闭是新运之便也万厯四年开凿月河间年一大挑毎年一小挑大挑之期定于九十月起工其回空及一应船只皆由月河行走官民称便自明季崇祯壬午年间土宼旱荒一时并作月河堙废于是改为十一月开坝十二月正月挑浚祁寒胶冻堕指裂肤人夫施力十倍艰辛今闸基河形俱在设法修复犹属易事国用稍裕即应整理至南旺运河两岸毎年挑河积土成山一经霖雨仍淋入河中徒劳挑浚殊为无益南岸积沙近已卷去北岸尚未兴挑应于闲旷之时展运使平嗣后责令挑河夫役务将所挑沙土擡至广衍处所不得即置岸旁庶为得之【山东】全河【备考】
　　南旺湖蓄水原以济运河之不足者也南运不足则开济运闸放水使南今之十字河是也北运不足则开闗家大闸五里铺滚水石坝放水北注不知始于何人起自何年竟将闗家大闸滚水石坝实行堵筑矣而所常开者十字河也南运湖水既多而又常开十字河故济宁鱼台民田毎受淹没北运既无湖水接济而人将闗家大闸滚水石坝永行堵塞所以东昌一带粮船毎遭浅阻也今宜将十字河永行堵塞将滚水石坝仍行开通或再将闗家大闸开通或将王化家庄对岸河南开通建石闸一座以济北运则北河永无浅阻之虞矣　南旺大坝正月议定开坝之期即于先期三日将南越河口北越河口田家楼口徐建口尽行堵筑坚固勿令过水然后开坝开坝之后先通漕放水三日然后各闸下板南旺上下二闸板皆全下以后南河水小将上闸板少下下闸板多下如北河水小将上闸板多下下闸板少下如水太小即将下闸板全啓如过船之时恐船浅搁下板数块蓄水养船船过之后依旧全啓大坝既开之后即宜赴州县疏浚泉源使水畅流济运南旺开坝安居闸十里闸杨家坝金口坝十字河俱不宜开止宜开鲁桥坝俟南河水小之时先开安居闸如水再小方可开十里闸如遇天旱之年北河水小南旺塘内及开河塘内不得存船以致壅蔽水势不得畅流南旺各斗门俱宜重修仍照旧下板毎遇伏秋水长河水入湖则啓板收水入湖湖水入河则下板蓄水不使泄出至秋后无水可收仍于湖口筑坝堵水直至春夏水小粮运难行时方可酌量开放陆续接济南旺分水最宜斟酌如春月重运盛行之时南边
　　浅阻则多放水往南北边浅阻则多放水往北若遇伏秋水长运河水大重运在北则水往南放重运在南则水往北放可使水势常平粮船易行　宜以南旺分水改为汶河口专往北行不分水于南则北河之水自足济运矣如粮船盛行水不足用则纳量出蜀山湖水以助之如再不足则宜开洪仁桥放马踏湖水以助之则北河一带之水自无不足之患矣王堂口宜建石闸一座北运水小时则啓板从此放水接济北运如南旺水小则开蜀山湖口以助之若汶河水发亦可啓板从此分泄蓄之沙河枣林河内
　　若安山湖复设亦可蓄之安山湖内此最为得策何家口坝距汶上县十三里系南旺湖之尾闾此口稍卑汶水就西而下毎决房口伤运河堤南旺之水遂涸万厯二十四年筑石坝平时任其南逝水涨泄而之西良得策也然必须将何家坝改闸一座北运水小可以开放接济汶河水发亦可分泄蓄积其用与王堂口等【居济一得】
　　戴村坝距东平州六十里一名周李村长五里十三步汶水从陶泰而来就盐河由博兴车渎入海永乐九年宋尚书用老人白英计分水南旺筑此坝横遏汶水南流防通河始得济运诚全河之屏障也其坝屡修屡圯营费不资天顺五年知州潘洪増筑髙厚上植以柳至今不坏先年设夫増土植柳培防周密张纯守坝论曰漕河之有戴村譬人身之咽喉也咽喉病则元气泄走四肢莫得而运矣昔在创建之初歳増土以培之植柳以防之多设夫以守之其防御盖甚密也后土日増柳日固则夫议停役所以寛民力也然物久则坏防弛则废即今单薄日甚而原植防柳什无一二存矣况兖地土疎汶性湍急万一水失其性得无虑与然则为之奈何乘泉夫之余力歳加修筑増铺舍植新柳令现役之夫力加守防则盘错根深坝将自固坝固将无所事节乎曰不可也彼其澎湃浩荡之势非有以顺之则拂非有以蓄之则溢拂与溢等害耳故毎遇水潦须决坎河口以杀之杀之不足则开滚水坝又不足则开减水诸闸或顺之入海以披其势或蓄之入湖以纳其流防则尽塞令余波悉归于漕是节之者固所以守之也此营衞吐纳之説也不然三汶争趋源大流长夏秋水潦怒激奔逸岂一坝所能支诚笃论也今宜如旧例督夫培土栽柳乃运河第一闗键【山东全河备考】
　　戴村坝在坎河口石坝之南五里土堤是也今直呼坎河口石坝为戴村坝矣后人之误也戴村坝以下宜筑草坝四五处束水南流则南旺运河之水自不至于漫溢而为南北数十州县之害草坝之上搭桥以便行人而渡船亦可不设矣更有一法将戴村坝下用土实筑坝一道以拦正河却于东岸建闸或三座或四座若挑引河使水由闸而南则汶上各县不致湮没而闸亦可啓可闭以备蓄泄则漕运民田均有赖矣【居济一得】
　　坎河口闸在戴村东宋尚书既筑坝戴村遏汶水之入海者注之南旺水无旁泄留坎河口不坝以备分泄入海毎歳重运过时止用刮沙板作一沙坝于坎河口即涓滴尽趋南旺若水涨则连沙冲出坎河后河身渐移近坎河口全河之水直灌坎口故土坝歳筑歳决万厯初侍郎万恭垒石为滩毎歳筑坝劳费不赀且全流漫衍而入盐河南旺毎至胶舟万厯十七年总河潘季驯筑石坝四十丈髙三尺上博丈五尺下益尺六之一两翼之长视坝减五之二其髙倍之左右为土堤二百三十丈东岸为石堤厚一丈其法用丈许大石夹砌如墉实细石其中涂以垩坿上鋭下丰状如鱼背水髙于坝漫而西出漕无溢也水卑于坝顺流而南漕无涸也二十一年水大发尚书舒应龙又于河口之下开渠泄水因于两傍各筑石堰以防冲刷之患先是石坝未筑主事余毅中议应筑石坝略曰汶河原从迤南松山之麓冲向戴村入海故宋公筑坝戴村遏汶趋南旺而留坎河口不坝以备分泄入海比时松山之麓正河深广水性就下即顺流而南故坎河口止用沙坝近松山一带沙渐淤平河身移近坎河全河之水俱入故土坝歳筑歳决万厯以来创为石滩似亦良法但重运水渇之时有隙可以泄水而伏秋水溢之日则无路可以通沙以故正河淤塞日甚毎歳筑坝之劳费如故为今之计急宜大集泉坝人夫从正河见流之身挑去淤沙使渐近松山一带照旧深广水入正河既顺则入坎河渐防但坎河口深广倍昔沙土堤坝必不足恃欲为经久之策莫若连建数闸以时蓄泄如元人堽城坝之制盖国朝运道之有戴村犹元人运道之有堽城堽城可闸则坎河亦可闸也其次莫若采大石为坝如冯家滚水坝之制查迤东龙山一带可取大石去坎河仅五里许合无量动河道官银募工制器如式开凿运砌西接戴村东尽坎河俱挑沙入地数尺先砌石基后酌量水平建滚水长坝其两土岸俱用大石砌为雁翅以防水之旁冲又主事张文奇议应仍筑土坝略曰宋公筑坝戴村而留坎河不坝者势不可也诸泉合流三汶争趋势何尝一日不欲东注之海哉况霖潦之时乎故方其水涸春夏三四月秋冬九十月运道咽喉所系即涓滴当尽归南旺湖可泄也若夏秋之间则南旺济宁一带通漕啓板水尚涨溢与运河岸平坎河口虽开而迤下王堂王岩何家缺口十余处且不免一二冲决汶邑民田多罹淹没宋公之虑亦深逺矣迩来议者因土坝歳筑劳费创为石滩但方其水溢势甚汹涌若石滩阻壅不能大泄势必多溃裂于王堂诸口及草桥上下骤水所经民田受害非细不便一且滩能走水不能走沙淤沙日积河身日髙渐与滩平反助障阻不便二况未及两年石滩冲动水涸之时乘隙而泄土坝仍不能免乂奚赖焉议者又欲筑建滚水大坝以淤沙不得冲出弊亦与石滩等为今之计坎河既决一俟霜降后即当仍旧歳筑土坝计毎歳之费大约不逾百金且水直冲坎河则上源之势既杀而下源之势稍防王堂诸口不致尽决汶邑民田得免淹没以利害计虽歳有数十金之费利倍于害矣加之歳挑西岸沙觜使正河深广渐复故吾水不东逼径流趋南则戴村坝根既避冲刷之患坎河坝两际亦不至尽决无存议者慎无重惜小费轻议难成壅遏涨水而贻意外之虞也二公之议不无异同然其虑未始不周迨张公居敬循行汶上规画建言而潘公季驯之石坝始成宋公之渠于以永赖乃知创建非常昔人不敢轻视一坎河也宋公留其口而不坝万公以石为滩潘公以石为坝因时异建罔弗合宜盖慎之也后之人披览往迹其可妄行举废哉【山东全河备考】坎河口坝宜照堽城坝金口坝之制连建数斗门以时啓闭但今沙淤日积河底渐髙将与坝平故宜比旧制稍髙当南接戴村北尽坎河其间设斗门八座如闸之制石坝既长斗门又多则可以泄水而戴村坝无冲决之虞矣又恐坝底太髙水不能泄但照旧制于石坝之上毎当春月再筑土坝一道或二尺髙或三尺髙蓄水济运至伏秋水发听其冲去来歳再筑所费无几甚为妥便　石坝止百余丈不足以备分泄毎逢水长戴村土坝常被冲决故今宜将石坝再加寛一百丈庶乎水易分泄而戴村坝可保而汶上亦免淹没之患矣　汶河之水发源松山及新泰莱芜至汶上而河始大故毎逢水长则汶上先受其害今宜于汶河两岸加筑堤岸则汶河水长庶不至于淹没矣　汶河中闸之板当视分水口之志桩以为啓闭如运河五尺水足以济运则止用五尺水过五尺则酌量下板使水至五尺则止不足五尺则酌量啓板使水至五尺而止如中闸下板则将东西二斗门啓板收水入湖俟中闸啓板之时仍将二斗门闭板毋泄湖水如中间之板全啓运河水犹不足用则将斗门酌量啓板放出湖水接济足用即止不可过泄盖湖中之水常使有余毋使不足也【居济一得】堽城【旧有堽城在焉】坝距宁阳县北三十里元至正间筑土坝以遏汶水入洸明永乐中宋礼移置青川驿成化中张盛改筑以石当汶水中一百二十丈阔一丈七尺为水门七又于新堰凿河十里南入于洸谓之洸河为闸者二曰堽城闸在堽城西北隅百步元至元建曰堽城新闸距旧闸八里在新堰上流明成化中建乃遏汶之要津也然自永乐中改从南旺分水于西南下流增筑戴村坝而堽城稍轻矣治中巡抚徐源奏毁石坝命侍郎李璲勘议寻已之张纯议弃堽城坝略曰堽城石坝筑于成化之十三年然非始于是年也在昔有元毕辅国曽于堽城之左作斗门遏汶入洸矣其后如马之贞作双虹门马元公改作东大闸皆有事于堽城者也然则何可弃乎盖元分水在济故遏汶入洸防沂泗以出天井自宋公移分水于南旺则遏汶之功全在戴村而汶遂不通洸矣议者徒以元人遗迹乃复事于堽城移其坝于青川改建以石糜财疲力置诸无用之地未几坝亦随坏盖未解宋公之意与元人所以设坝之由也以今观之堽城之议当以徐公之见为是后人幸无借口李公也万厯二十五年大水冲决南岸石梁土堤主事胡瓒重筑五百余丈今歳久南岸石梁皆倾虽与运道无闗然有举无废地方之责且石俱在河止需工而不需料仍修筑以资利涉未为不可【山东全河备考　此坝虽废录之以备考焉】













　　行水金鉴巻一百四十六
　　钦定四库全书
　　行水金鉴巻一百四十七
　　江南按察使傅泽洪撰
　　运河水
　　嘉祥县河道北自汶上县孙村交界起南至钜野县小长沟迤北交界止计长十六里【河防志】
　　蜀山湖周六十五里一山独峙湖心蜀者独也故名其帮湖运堤属嘉祥者自冯家坝至孙村二千三百四十四丈属汶上者自孙村至分水口南一千五百丈其湖堤自冯家坝起至苏鲁桥止共长三千五百十丈以蓄水济运厯嵗収蓄汶水原有南月河口林家村口田家楼口及胡家楼口而无子堤每水大则出长沟滚水坝入马场湖而石坝自明季以来久废现従苏鲁桥陈蔡口注之又本坝以北别有嵗筑草坝一道两头泄防接聫湖堤其东北受水处植栁以禁侵佃【山东全河备考】
　　蜀山湖所以蓄水济运也故冬月挑河之时则汶河之水尽収入湖以备春夏之用故此湖之水较他湖为最要但従前湖水盛大则由冯家坝滚入马湖今冯家坝已经堵筑闭塞矣葢马场湖巳受府河泗河之水故不必再加以此湖之水也但数年以来开利运闸则此湖之水多泄扵南故北运每苦浅阻今宜将利运闸永为闭塞而此湖之水専济北运迨北河水小然后开田家楼邢家林河口出分水口闭栁林闸开十里闸使水北注则北河之水自无不足矣　湖地计一千八百九十余顷除宋尚书祭田地十二顷并髙亢地八顷五十三亩令民佃种外其余一千八百六十九顷四十六亩二分蓄水有南月河口邢家林口田家楼口胡家楼口又长沟有滚水石坝一道东岸有陈蔡口每湖水大则従此出入马河　十字河不可轻开葢南旺湖水原蓄以济北运者也若南运水小需用南旺湖水亦必待金口坝黒风口五里营闸十里舗闸安居闸竝杨家坝尽皆开放而水仍不足以济运然后开十字河十字河既开须俟重运一过南旺即将十字河堵闭盖南水之入海既逺而中间之水如彭口大泛口徐塘口之入运河者又多且兼以独山湖南阳湖昭阳湖防山湖各处之水滙流入运河以达海运河既小宣泄不及势必泛溢民田此十字河之必不可开盖恐其助南行之水而为虐者也古人分水三分往南良有故也【十字河形如十字河在柳林寺前二闸之间盖马场河之下流也过寺前闸之下则为通济闸】　白嘴宜建闸一座使马场湖水由此入运则不致一泄无余盖此处宜与通济闸相照应如通济闸下板须使马塲河水灌满运河然后送防牌到寺前舗使寺前啓板则南旺之水不至大泄于南矣【居济一得】钜野县河道北自嘉祥县大长沟迤南交界起南至济宁衞曹井桥迤北交界止计长二十五里内有通济闸一座【河防志】
　　冯家坝在大长沟万厯十七年建长十余丈系蜀山湖之门户地卑而水易泄故筑石坝以障之水大则泄入马场湖不至病民水小则蓄以济运实为要区【山东全河备考】
　　通济闸旧例下板十二块但闸夫利于少下故闸之上下毎有阻澁须时为稽查使板全下则运艘自可通行矣时船少时自当一塘灌一塘若济宁以南一带船多须天井闸过四塘或过五塘此闸始放一塘则水不妄泄上下自无浅阻之虞若上下水势足用又不必尽塘灌放躭延时日须一塘约过二百只可满寺前闸一塘足矣予斟酌南北之宜专以此闸为界水第三闸盖寺前闸啓板放船则此闸之板严下水自不至于南泄也　此闸宜下板十八块盖必多下板方能蓄水而闸板又不宜多啓盖多啓则泄水太甚故或三日一次啓板或二日一次啓板必不得已亦必一日一次啓板断不可一日二次或三次啓板以致泄水太甚后不能继必致浅阻啓板之后船已过完即速下板而防牌亦不可早送必俟次日方可送到寺前舗闸使马场湖水必由白嘴入运河将通济闸上一塘灌满然后啓寺前舗闸则上源之水不致多泄而南旺上下不致浅阻矣【居济一得】济宁衞河道北自曹井桥迤北钜野县交界起南至五里营迤东济宁州交界止计长一十七里八分【河防志】
　　济宁之西湖曰马场又名任湖在漕渠北岸周围四十里上受蜀山湖水北岸为减水闸三即五里营十里舗安居镇是也东为堤一道长一千六百余丈湖之西口为冯家坝【山东全河备考】
　　蜀山湖之水由冯家滚水坝入湖故于五里营建束水堤一道以蓄水又建减水闸一座以泄水又于十里舗安居各建减水闸一座以备蓄泄此古制也自冯家滚水坝堵筑开五里营堤口而马场湖乃不受蜀山之水而受府河之水矣府河即泗河也既引泗河之水入马场湖自应于马场湖内开河一道于长沟开一泗河口放水济运如南旺汶河口之制则泗水始为有用矣以泗水济南运以汶水济北运而北运之水自无不足之患矣　马场湖承受洸泗二河之水蓄以济运最闗紧要原额七百三十余顷载明济宁州志縁湖北无堤公私混杂以致濵湖居民佥以淹没民田屡呈放水筑堤前经详宪饬查在案而该府辄以水内难查为词尚未清界今湖水已经开放殆尽地亩俱已涸出若不及时清查筑堤将来又蹈前辙则湖终无蓄水之日矣理合详宪迅赐委员及时查丈清界筑堤庶湖地原额得复民田免淹湖水得蓄而运道民生均有攸赖矣　十里舗闸在五里营闸之上五里营闸已经废坏不必修矣至十里舗闸亦不可轻开盖此闸界在湖心一经开放则湖水一泄无余必运河水涸粮船浅阻万不得已然后可开此闸且看后边粮船多少如粮船无多可开若粮船尚少必不可轻开恐后不接济也惟白嘴开放无妨　安居闸亦不可轻开为其泄水太甚也必俟白嘴不能入运方可开放此闸然开放亦当有节须闸上下板酌量放水使仅足济运无致太泄仍于闸内引河两旁开副河二道毎道开导水之小渠五处二道共十处如用水时先开一渠如不足再开一渠又不足乃再开一渠渐次开放水足即止不可多开致水尽泄十里舗闸亦宜仿此【居济一得　十里铺平水闸安居平水闸俱在卫境】
　　牛头河西自耐牢坡口【在济宁州境】东至鱼台之塌场口九十里系明初徐达所开不惟可以通运而济宁以南洼地之水由之泄入昭阳实济宁以南之水道也自谷亭淤而塌场口塞济宁南乡遂歳受水患应仍浚牛头河使达昭阳诸湖以通蓄泄而济宁南乡一带洼地倘能筑岸分圩效江南插秧种稻之法以获水田之利即可转荒而变膏腴亦存乎其人之兴举也昔商辂记平江伯陈鋭开耐牢坡畧曰前史云有志者事竟成此可为遇事而不为与为事而无成功之劝昔洪水为害禹受命治之疏三江导九河凿龙门排伊阙而后水顺其道人得宁居此圣人之功万世永赖卓乎不可及已后世若李冰疏江水以利民范仲淹筑海堤以捍患皆足恵当时而传后世孰谓天下果有不可为之事有不可成之功乎若今漕运总兵平江伯陈君鋭可谓勇于有为而果于成功者已君故平江恭襄公曽孙年富力强才髙识卓缙绅大夫咸推重之遂自两广总镇移董漕运期歳之间凡恭襄所遗良法美意悉举而行漕途坦坦人自以为弗劳顷至济宁见运舟上闸之难因以所闻耐牢坡旧河询之居民有进而告者曰是河不通舟楫已逾百年宣徳初恭襄公尝命工疏浚未及成而公捐馆至今人犹惜之君乃躬诣相度果有可行之势遂防总督漕运都宪李君裕移檄山东管河副使陈君善通判陈翼出公帑之积鸠工市材卜日举事自耐牢坡至塌场口计九十八里其间石桥土堰滩浅淤塞一一疏之耐牢河口旧有减水闸移进二里许改置大闸又増置塌场口闸以节下流之疾于是水势平夷舟行便利因改耐牢坡河曰永通河闸曰永通闸其新设塌场口闸曰广运闸闸各有防皆三楹一轩翼以两厢拱以门楼衞以垣墉挽舟有具供役有夫经始于成化乙未春二月毕工于是歳夏五月事闻朝廷特设闸官莅之盖是河故迹郡志载至元六年黄河水溢自曹县界东北流潴钜野泽从东南经嘉祥县莲花池抵古济州以西二十五里为耐牢坡南经鱼台县大塌场入防通河即今运河当时江南舟楫俱此经行洪武戊辰河水复溢而此河因塞自鲁桥以北皆舍舟从陆设为车站永乐辛卯复命大臣疏濬河道止从近州闸河用工而是河遂废夫废于前而兴于后果谁之功乎于是漕运中都留守把总都指挥髙兴南京各卫把总指挥徐升夏坚辈相率来徴予文立碑示久遂次第其始末为记翁大立开废渠泄积水疏畧曰臣查国初洪永间开济宁迤西耐牢坡引曹郓黄河水经塌场出谷亭以为运道今上有忙生闸通南旺中有永通闸通济宁下有广运闸通谷亭者谓之旧黄河自旧黄河以下湖陵城水道尚存舟航可达惟湖陵城之下黄水既退地形反髙臣乃督令兖州府同知章时鸾沛县知县李时自留城之囘囘墓大开决口以达佃戸屯自佃戸屯再开淤淀以达李家口遂与鸿沟相通使谷亭湖陵城之水皆入昭阳湖昭阳湖之水又由鸿沟以出若汶泗水涨则斗门宣泄鸿沟可以纳流汶泗水消则斗门封闭漕河可以免涸唇齿相依之形也由忙生闸以至广运闸由广运以至湖陵城由湖陵城以出囘囘墓上下三百里皆与漕河相接首尾相衔之势也漕河为主鸿沟为辅譬之阀阅之家傍开侧户艨艟之舰尾系轻舠缓急相济之意也由二公之言观之则耐牢坡之复开不惟可以变济宁以南之洼地为膏腴而漕河借此以吐纳亦未始非蓄泄之利也方恒尝有濒运诸湖水田议畧曰近歳承乏河干时履疆域相度丘原得观滕沛鱼济各被水渰之处益知东南之水田未尝不可立致也诚仿东南治田法就其被水患者中间开为支河四围筑以圩岸最为便易乃为之时其耔耘以种秧苗备其桔橰以资车戽则水荒弃地不难变为沃壤独此国用匮乏生民困苦之时以牛种庐舍问之上上无余财以陞科告佃责之下下无余力是以逡巡而不敢行是莫若仿元人虞集所言视田授官之意开力田之科有能辟水田若干顷者予以几品冠带多者秩以递増其田即授为永业如是永着为令则既有闲田以酬其开垦之劳复有冠带以励其急公之念凡有余力之家有不踊跃趋事者乎并附载以备采择【山东全河备考　耐牢坡复开甚得蓄泄之利漕运民生均赖至水田之议用意深长果能行此兴西北之水利纾东南之民困国家之计孰有大于斯者乎】
　　永通闸所以泄运河之水入牛头河者也毎逢水涨运河难容则由此闸宣泄故天井闸水不甚大粮船得以遄行自永通闸堵闭运河之水无处宣泄天井闸水势湍激粮船难行一船用数百名夫一日仅过数船此粮运所以迟滞也今议复建此闸水大则泄之水小则蓄之【居济一得】
　　济宁州河道北自五里营东济宁衞交界起南至鱼台县四里湾交界止计长七十五里闸十座曰天井曰在城曰赵村曰石佛曰新店曰新闸曰仲家浅曰师家庄曰鲁桥曰枣林又月河闸三曰上新曰中新曰下新【河防志】
　　元改任城为济州开防通河导汶泗以防其源置闸以分其流南自济宁至沽头地降百十有六尺为闸九南入于河曰分水曰天井曰在城曰赵村曰石佛曰新店曰师家庄曰枣林曰南阳其北至奉符为闸以接汶水曰堽城东北至兖州为闸以节泗水自北而南曰金口出鲁桥自东而西曰黑风口由府河以出防源闸防源即天井闸也此未开防通以前所建西北自安民山入于新河至临清地降九十尺为闸十六以达于漳河曰戴家庙曰荆门上曰荆门下曰阿城上曰阿城下曰七级上曰七级下曰周家店曰李海务曰通济曰永通曰梁家乡曰土桥曰戴家湾曰新开上曰南板此既开防通以后所建皆在至元大徳延祐之间至元中又于金口闸南建减水闸曰沂河引沂入泗又建一闸于兖州之西十里曰土娄建一闸于兖州之西三十里曰杏林节泗沂之西流者受阙党诸泉谓之府河亦谓之济河西流至天井闸又于济宁东北四十里建闸曰呉泰曰宫村以接汶水又于马驿北建闸曰减水以杀洸水大徳间又于南阳之南建一闸曰孟阳泊以通江淮至正间又于新店师庄二闸之间建一闸曰黄栋林新闸至顺间又于孟阳泊南建一闸曰谷亭滙黄良艾河等泉以厚水势合观所建坝闸元人之于防通一河计已周矣而南旺一带止于至正间建开河一闸其他未及讲也明初用兵梁晋大将军徐达于济宁西二十里耐牢坡口建一闸曰永通从牛头河以达鱼台之塌场口出谷亭运道迨永乐间宋礼浚防通河开袁家口至沙湾之二十里用老人白英计移堽城坝于清川驿又筑坝于东平州之戴村横遏汶水全流南出汶上之南旺分水于是成化间于分水口南建一闸曰南旺上于分水口北建一闸曰南旺下三年大挑以疏其淤塞又于闸之左右各建减水闸一名曰斗门一通马踏湖一通蜀山湖平时则斗门尽闭中闸常开放水入运一遇洪水则斗门尽啓中闸下板沙泥尽随斗门入湖大挑始为省力又于济宁在城天井二闸南穿月河四里许益以闸曰上新下新上下之间更建一闸曰中新于师庄闸北増一闸曰仲家浅于师庄闸南増一闸曰鲁桥鲁桥师庄之间复建一小闸曰埢里横遏泗水入漕自济宁北至钜野境筑石堤十二里自钜野北至嘉祥境亦筑石堤十里南旺西湖始砌石堤并建靳家口安山沙湾髙口诸闸又修沙湾以北元人所建十六闸又于广济渠口筑石堤二道自大感应庙起至沙湾长一百六十丈自沙湾起至荆门驿长一千九百三丈又于永通闸南増建三闸曰永通下曰广运曰广运上又筑济宁西蓬子山坝济宁赵村月河石坝又于孟阳泊闸南建一闸曰八里湾修天井以南诸闸又于宁阳县西四里洸河两涯引柳泉之水横过洸河东西立闸曰洸河东西水涨则闭闸以防其淤水涩则啓闸以达其流又于堽城石堰上流建一闸曰堽城新闸自永乐至嘉靖初北至临清南至谷亭或坝或闸或堰或堤歳有修建防通一河得以无阻而曹单黄河屡决南冲谷亭漕渠淤塞嘉靖四十五年自南阳至留城开新河以避谷亭之淤建闸八曰利建曰珠梅曰杨庄曰夏镇曰满家曰西柳庄曰马家桥曰留城接旧河自留城南至镇口又建闸五曰黄家曰梁境曰内华曰古洪曰镇口又减水闸二十开月河于闸之旁者六为土若石之坝十有二筑两涯土堤五十三里石堤三十里又于内华闸筑伊家林横堤于戴家山筑戴家山横堤凿支河八筑夹堤六千三百四十余丈又筑独山湖北岸石堤三十余里各留口引水入运建减水闸十四座大者二各三洞小者十二建南阳坝以障独山之流开回回墓支河以引昭阳之水又于济宁之北建通济闸建小河口减水闸六筑冯家滚水坝修大长沟获麟古渡又于戴村之东筑坎河口石坝以遏汶水入海之路使水大则漫而西出漕不至溢水小则顺流而南漕不至涸又开南旺上下月河各建大闸大挑之日汶河及上下二闸各筑土坝于此通舟又建五里舗滚水石坝以备运河水大泄入西湖又修南旺湖漕渠长堤筑西湖缺口加筑旧堤一万二千余丈添筑东面子堤一千二百余丈筑蜀山湖东堤蓄水济运筑长沟减水二闸以备蜀山湖水大泄入马场湖又筑马踏湖土堤三千二百余丈自嘉靖末至万厯中北自临清南至镇口或坝或闸或堰或堤亦歳有修建新旧运河仅能通漕而地逼于黄毎足为害万厯三十四年又自季家港口至黄林庄开泇河以避镇口之淤并避徐吕二洪之险建韩庄徳胜张庄万年丁庙顿庄侯迁台庄等八闸又建彭家口之三洞闸郗山之减水闸韩庄之湖口闸以备旱潦蓄泄济运又筑韩庄湖防闸石堤一道筑朱姬庄至韩庄縴道堤十八里以障郗山韩庄诸湖之水又筑彭家口坝以遏许由三山龙湾诸泉之由彭口出者筑拖泥沟坝以遏许池沧浪诸泉之由大泛口出者筑满坝以遏河水之由满闸河泄者筑吕坝以遏河水之由李家口河泄者自元至元迄明万厯开泇工成之日建筑坝闸堰堤奚止数百而一举一废要必于漕运有闗表而出之以见古人用意之周云【山东】全河备考
　　天井闸亦视南阳一带水之大小如南阳一带水大则将天井闸以上如南旺之十字河先行堵闭如水仍大则五里营闸十里舗闸及安居闸酌量堵闭务使水不甚大而后已如南阳一带水小则将安居闸十里舗闸及五里营闸酌量开通如再不足用然后将南旺之十字河开通若蜀山湖之利运闸则断断不可开者也往年天井闸水势甚溜毎过一船需夫四五百名一日过船不过一二十只至多不过三四十只以致在城闸下粮船积聚至数百只或千余只皆因在城闸祗下板十二块天井闸板一啓水势建瓴而下在城闸之泄水既多不独天井闸粮船难过而曹井桥及安居一带在在浅阻又不思咎由于在城闸之下板甚少而反归咎于上源之来水太防则又开蜀山湖之利运闸以助之利运闸一开而独山湖南阳湖与运河一派汪洋湖河莫辨由是济宁南乡及鱼台沛县徐州数百万顷良田俱受淹没矣予在天井闸催船见水势甚溜一船需夫数百名縴挽呼号之声不絶而船之过也维艰且天井闸船未过完而曹井桥安居一带又报浅阻矣予询之咸曰非开利运闸则粮船必不能前进予曰利运闸必不可开者也乃令在城闸増板至一二块而水势仍溜又増至三四块而水势稍平更増至五六块连前共十八块而水势悉平天井闸过一船不过需夫三五名而已且船未过完而曹井桥安居一带粮船俱已行动嗣后天井闸一日一夜过船二百八十余只而粮船乃不知有天井闸之难过矣予恐日久弊将复生故书之以备后人之采择　此闸旧例下板十五块此一定之制也板不全下则上源必致浅阻闸官宜常稽查闸牌同知州判亦宜常稽查闸官盖闸夫利于少下少下一块则少啓一块此好逸而恶劳之常情也若闻闸上一带水浅必此闸下板未足之故急宜查考加板则上源永无浅阻之虞至于此闸之船必须随到随放不可稍迟以致济宁以南一带之船壅滞不行此闸放四次或五次通济闸始可放一次若此闸水小不能放船即令通济闸放船则此闸有水矣然又不专恃通济闸上之水须马塲湖水常盈满或开安居闸或开十里舗闸水自足用若长沟建闸则止开长沟闸十里舗安居闸俱可不开　在城闸旧例下板十八块始足蓄水盖天井闸髙此闸最下若下板或少则水一泄无余故此闸最闗紧要其稽查之勤宜倍于天井闸始足以闗住上源之水而不至于下泄此南运之一大闗键也其放船之法亦宜随到随放则济宁以南之船自不至于壅积矣然此塘之船须尽塘灌放庶水不至于多泄而上源亦免浅阻之患　此闸啓闭视南阳一带水之大小如南阳一带水大则将在城闸板小啓在城闸下积船一百二三十只足满一塘然后啓板灌塘则水之所泄必少而南阳一带不患乎水大矣如南阳一带水小需水甚急则在城闸啓板宜勤到一幇即过一幇不拘船数之多少则水之所泄必多而南阳一带不患乎水小矣总之下用水则宜泄于下下不用水则蓄于上务斟酌得宜蓄泄有方乃为尽善　在城闸地势甚低而其闸背亦低故不能多下板块不能多下板块即不能闗上源之水故宜将此闸背再接髙五尺则板可以多下或下二十块或下二十二块则上源之水有所闗而不至于过泄矣盖前言下板十八块者以闸背太低不能多下故也非谓十八块足以闗水也【赵村西北三里曰在城元大徳中建又西北一里曰天井其西南即分水矣诸闸毘连不过一二三里何在城地势之若此】赵村闸闸背亦低在城闸背既接髙五尺赵村闸背亦宜接髙四尺闸板宜下十六块始足蓄水而粮船不至浅阻　石佛闸闸背亦低赵村闸背既接髙四尺石佛闸背亦宜接髙三尺闸板宜下十四块则上源有蓄不至过泄　此闸宜酌量上下水势上下水势俱足则此闸宜下板蓄水粮船既过枣林闸枣林闸闭板即啓师庄闸板如仍浅阻即竝啓仲家浅闸则船自易行矣　枣林闸上下俱不深通故毎遇天旱之年辄有浅阻而以上师家庄仲家浅新闸竝无浅阻之患乙酉初夏又遇浅阻船不得行予设一法令啓师家庄闸板而船仍不行又啓仲家浅闸板而船遂通行直过上两闸上下俱无浅阻此已试之一法也然又须南阳利建邢庄多下闸板草塞蓆贴不使过水则水不妄泄而船可通行　济宁以南不患水少故宜随到随过到一幇即过一幇到两幇即过两幇到三幇即过三幇切不可一塘止灌一幇令一幇占一塘则山东四十八闸四十八幇船占住而船遂无可行之理矣故宜随到随过不论幇之多少总不使船有留滞也【居济一得】杨家坝在济宁城东泗河之水贯兖府西流合洸水同经此口南入运道原未尝设坝正徳间因刘宠之乱筑坝引水西绕以为济城外防始有坝基然事平即开仍得通运自崇祯十七年流宼猖獗东省震动于是复筑此坝障水防城此特一时固圉之计至今未改毎遇伏秋水涨不能泄泻归湖两岸民田大受淹没之害且泗洸之水为此坝所遏由夏家桥入马场湖而后济运其道反迂不若改坝为闸时啓时闭急则借以济运缓则储以待用民田可无淹没之虞矣【山东全河备考】
　　杨家坝自总河杨方兴已经奉
  </div>
  <div class="pagination">
   <a href="行水金鉴_page74.html">
    上一页
   </a>
   <span>
    ...
   </span>
   <a href="行水金鉴_page70.html">
    70
   </a>
   <a href="行水金鉴_page71.html">
    71
   </a>
   <a href="行水金鉴_page72.html">
    72
   </a>
   <a href="行水金鉴_page73.html">
    73
   </a>
   <a href="行水金鉴_page74.html">
    74
   </a>
   <span class="current-page">
    75
   </span>
   <a href="行水金鉴_page76.html">
    76
   </a>
   <a href="行水金鉴_page77.html">
    77
   </a>
   <a href="行水金鉴_page78.html">
    78
   </a>
   <a href="行水金鉴_page79.html">
    79
   </a>
   <a href="行水金鉴_page80.html">
    80
   </a>
   <span>
    ...
   </span>
   <a href="行水金鉴_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
