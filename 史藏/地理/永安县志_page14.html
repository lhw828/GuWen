<!DOCTYPE html>
<html>
<head>
    <meta charset="UTF-8">
    <title>永安县志 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永安县志 - 第 14 页/共 21 页</h1>
    <div class="content">　　敕曰：有官守者，必资内助之良，而后得以专心于职。故褒赐之典，每并及焉，所以嘉其相成之义也。山东东昌府推官李杏妻陈氏，克执妇道，允宜厥家，夫既弗坠官声，尔之贤可考已。兹特封为孺人，祗服茂恩，益敦儆戒。
　　嘉靖三十四年，直隶徽州府休宁县知县林腾蛟受敕　封其父林祥如其官，赠母邓氏、封妻张氏俱为孺人。
　　敕曰：今之守令与古列侯等，而令与民尤亲，其贤否所关民生至切也。故朕每慎斯选，非其才不轻畀焉。尔直隶徽州府休宁县知县林腾蛟，以甲第之英，两令剧邑，皆能秉精明以务，普慈惠以子民，克慎克廉，屡腾荐牍，斯于令无忝已。兹以考绩闻，特进尔阶文林郎，赐之敕命，以为尔荣。夫自秦置守令以来，得人之盛，莫过两汉。夷考其政，亦曰先教化、后诛罚而已。此岂人之所难能哉？尔无远慕古始，即平易近民，有汉循吏之风，俾吾小民获所依怙，则朕之所甚嘉尚也。叙劳优陟，朕不汝忘。
　　敕曰：士君子学道而不获，尽摅其蕴者，恒于其子发之，固天道之常也。尔原任湖广长沙府经历司经历林祥，乃直隶徽州府休宁县知县腾蛟之父。志崇正学，动慕古人，位不称才，乃昌厥嗣，掇科展采，卓有令闻，可不谓天道哉！兹特封尔文林郎、直隶徽州府休宁县知县，尚崇礼教，以正乡闾。
　　敕曰：朝廷恩赍臣工并逮所生者，所以体其显亲之私，而劝之忠也。尔直隶徽州府休宁县知县林腾蛟之母邓氏，孝慈成性，勤俭宜家，训子底成，尔乃早世，良可闵焉！慈特赠尔为孺人，服兹纶命，永耀泉台。
　　敕曰：凡人臣之恪守官箴者，不独其堤身之严，而鸡鸣儆惕，盖亦有内助焉。尔张氏，乃直隶徽州府休宁县知县林腾蛟之妻，性秉终温，谊敦交儆，相夫祗慎，无忝厥官，朕宁靳于恩赍哉！兹特封尔为孺人，尚其益茂恭勤，以对休命。
　　隆庆六年，长陵卫经历司经历张恭受敕　赠其父张宗富如其官，母林氏、妻冯氏、继封余氏俱为孺人。
　　敕曰：朕建武卫以守陵寝，所寄甚重，非勤慎练达之才，曷克称焉？尔长陵卫经历司经历张恭，发身国学，授倅武垣，年劳是茂，勤声丕著，克祗厥服，良足嘉焉。兹以覃恩，特授尔阶为征仕郎，赐之敕命，褒崇至矣。尚其无怠初心，益坚操守，以副朕任使之意，钦哉！
　　敕曰：人臣能服官勤慎，克称厥职者，率由庭训之严，故国家推恩及父，亦情由义起者也。尔张宗富，乃长陵卫经历司经历恭之父，夙禀纯诚，素好善良，乡著逸民之望，邑作饮宾之首，寿德并隆，诚可嘉已！兹以覃恩，特赠尔为征仕郎、长陵卫经历司经历，沐此宠渥，光于泉壤。
　　敕曰：母氏劬劳，人之情未尝不思徼一命以报之，朝廷追及其母，正以体孝子之心，而昭勤忠之典也。尔林氏，乃长陵卫经历司经历张恭之母，敬事夫子，允协闺闱，教成胤嗣，俾蕴用世，其贤足尚已。兹特赠尔为孺人，尚歆服乎宠光，永贻庥于冥漠！
　　敕曰：国家赐命臣工，并秩厥配，赠恤之典，逮于既殁义至渥矣。尔长陵卫经历司经历张恭妻冯氏，冲仪有范，静德罔愆，夙抱卒勤，克相夫子，遽捐早世，亦可悼已！兹特赠尔为孺人，不昧灵爽，尚歆新命。
　　敕曰：夫妇有齐体之义，赐命无先后之殊，盖以内助之贤均也。尔长陵卫经历司经历张恭继室余氏，夙禀勤俭，素娴淑慎。克相厥夫，服官祗叙。兹当大赍，宠渥室均，特封尔为孺人，服此并命之荣，益光阃范之贲。
　　万历六年，鸿胪寺序班吴时雍受敕一道
　　敕曰：朕负扆而朝，群臣霈然发德音，以敷庆赍，百尔在位，咸与宠褒，矧所与共为仪者乎！尔鸿胪寺序班吴时雍，受业成均，服官近秩，仪章攸练，矩度克娴，足称典客之良已。是用授尔阶登仕佐郎，赐之敕命。夫叙九宾而贞百僚，此邦国之荣，观上下之体统所由系也。搜仪秩数，祗肃为先，尔其益思敬承之哉！
坊　　表
　　丛桂坊　在学前左，为一县科第题名。
　　文　魁　为辛酉科吴应雷立。
　　登　庸　为辛卯科曾守成立。
　　进　士　为癸丑科苏信立。
　　冠　英　为庚子科陈隆立。
　　双凤鸣阳　为癸卯科林腾蛟、谢昊立。
　　敕　赠　为佥事李杏父李彦升立。
　　南冈一凤　为丁卯科林孜立。
　　礼　官　为鸣赞吴宏仁立。
　　鸿　胪　为序班管谷立。
　　进　士　为丁未科林腾蛟立。
　　联　芳　为庚子科林腾鲤、癸卯科林腾蛟立。
　　崇正慕古　为封君林祥立。三坊在贡川。
　　贞　节　为节妇张茂妻赖氏立。
　　清　贵　为太监欧贤立。
　　敕　赠　为经历张恭父张宗富立。
　　双　璧　为戊午科萧时中、甲子科赖万兴立。
卷七　人物志

名　　贤
宋
　　陈世卿　字光远。雍熙二年进士第，授衡州推官，调东川节度推官。时李顺寇两川，知州张雍部分战守。世卿素善射，独城一面，亲射中数百人。贼寝盛，同幕皆图自全，世卿正色曰：“食君禄，当以死报。焉用避为？”亟出，白雍曰：“此徒皆懦怯，存之适足惑众，不若遣出求援。”雍从之。贼既引去，世卿适丁外艰。雍表其材，诏追出视事，就改掌书记。凡七年，召为秘书郎，迁太常丞，知新安县。或荐其堪任宪台，即召归。会张铿出知广州，表为通判。将行，召见，赐绯，加太常博士。景德初，徙知建州。真宗知其才，逾月授福建转运使。规画南剑州、安仁等银场，岁增课羡，诏奖之。俄，代姚铉为两浙路转运使，历祠部员外郎、三司三勾院。大中祥符四年，改度支员外郎，出为荆湖北路转运使，属澧州、慈利县、下溪等四州。蛮入侵县地四百余里，朝命世卿与閤门祗侯史方、知澧州刘仁霸同领兵讨之。遂还所侵地，标正经界，取其要领。又令纳所掠汉口千余，复置澧州、武口等寨以控制之。诸蛮自是平定，有诏嘉奖。还朝召对，尽述溪洞利害，真宗器其材。复自言愿效用烦剧。会郡晔知广州被疾，乃授陈世卿秘书少监代之，加赐金紫。郡有计口买盐之制，人多不便，至即奏除之。九年卒，年六十四。诏赠吏部尚书，录其子南安主簿俨为太祝，侃、卫、伟、偁并以恩补官。《宋史》有传，略。
　　邓　肃　字志宏。少警悟能文，美风仪，善谈论。李纲见而奇之，相倡和，为忘年交。居父丧，哀毁逾礼，芝产其庐。入太学，所与游皆天下名士。时东南贡花石纲，肃作诗十一章，言守、令搜求扰民，用事者见之，屏出学。钦宗嗣位，召对便殿，补承务郎，授鸿胪寺簿。金人犯阙，肃被命诣敌营，留五十日而还。张邦昌僭位，肃义不屈，奔赴南京，擢左正言。先是，朝廷赐金国帛一千万，肃在其营，密觇均与将士之类大约不过八万。至是为高宗言之，且言：“金人不足畏，但其信赏必罚，不假文字，故人各用命。朝廷则不然，有同时立功而功又相等者，或已转数官，或尚为布衣，轻重上下只在吏手。赏既不明，谁肯自劝？欲望专立功赏一司，使凡立功者得以自陈。若公状已明而赏不行，或功同而赏有轻重先后者，并置之法。”上从之。朝臣受伪命者众，肃请分三等定罪。耿南仲得祠禄归，其子延禧为郡守。肃劾南仲父子同恶，沮渡河之战，遏勤王之兵。今日割三镇，明日截两河。及陛下欲进援京城，又为南仲父子所沮。误国如此，乞正典刑。南仲尝荐肃于钦宗，肃言之不恤。上嘉其直，赐五品服。范讷留守东京，肃言：“讷出师两河，望风先遁。今语人曰：留守之说有四，战、守、降、走而已。战无卒，守无粮，不降则走。且汉得人杰，乃守关中奔军之将，岂宜与此？”讷遂罢。内侍陈良弼，肩舆至横门外，开封买入内女童。肃连章论之。时官吏多托故而去，肃建议削其仕版，而取其禄以给禁卫。若夫先假指挥径徙江湖者，乞追□(原文字脱，疑为“付”字。)有司，以正其罪。因入对言：“外夷之巧在文书简，简故速；中国之患在文书烦，烦故迟。”上曰：“正此讨论。”故并三省，尽依祖宗法。及建局讨论祖宗官制，两月不见施行。肃言：“太祖、太宗法严而令速，事简而官清，未尝旁搜曲引，以稽赏罚，故能以十万精兵混一六合。自时厥后，群臣无可议者，今日献一策，明日献一言，烦冗琐碎，惟恐不备。此文书所以益烦，而政事所以益缓也。今兵戈未息，岂可揖逊进退，尚循无事之时？欲乞限以旬日，期以必至，庶几法严事简，赏罚之权不至濡滞。肃在谏垣，遇事感激，不三月，凡抗二十疏，言皆切至，上多采□(原文字脱，疑为“纳”字。)。会李纲学虽正而术疏，谋虽深而机浅，固不足以副意。惟陛下尝顾臣曰：李纲真以身徇国者。今日罢之，而责词甚严，此臣所以有疑也。且两河百姓无所适从，纲措置不一月间，民兵稍集。今纲既去，两河之民将何如哉？伪楚之臣，纷纷在朝。李纲先乞逐逆臣邦昌，然后叛党稍能正罪。今纲既去，叛臣将何如哉？叛臣在朝，政事乖矣；两河无兵，外夷骄矣。李纲于此，亦不可谓无一日之长。”执政怒，送肃吏部，罢归居家。绍兴二年，避寇福唐，以疾卒。有《栟榈集》二十五卷。据《宋史》传考正。
明
　　邓文铿　字德声。洪武十八年进士，任高州府茂名县知县。以治最，召入为刑部主事，累升至佥都御史。风裁独持，不畏强御。时贵戚有冒禁鬻私茶者，盖关边计也。众莫敢言，文铿独劾之，其人卒置以法。文铿亦坐是出知武昌府，又改知德安府，后转苑马寺卿，宣德元年致仕。原隶沙县。
　　李　杏　字子芳。至性天植，颖悟夙成。居父丧，哀毁骨立，敝衣茹素，庐墓三年。分巡郑制匾褒之。嘉靖乙酉，领乡荐，北上，中途闻母疾，即奔回侍养。原当道所给赆金，尽还之官。母卒，居丧如丧父时。初任东昌府推官，坚持节操，极其清介，家人至不能堪。民谣云：“李侯佐府治，只饮东昌水；李侯奉院委，妻子吃榆叶。”巡抚彭、巡按傅并入荐剡。三载考绩，貤恩父母。擢南京大理寺评事，转本寺寺正，升四川水利佥事。巡抚罗称为“金石君子”。奉命采矿西番，不惮险阻，涉泸水，深入不毛。厂酋仰德，不敢逼挠。每日禀给，惟受蔬米，馀尽还之。行日，驿吏折乾以馈，峻却之，地坊人称为佛爷。竣事乞休，章五上，幕府始允。明日遂行，供帐、馈赆悉不受，行李萧然。归处山林，结平川茅舍，耽嗜图籍，绝足公门。乡邻争斗者，或就正，或感化自解，足成仁里。提督谭疏其可用，荐于朝；提学蔡嘉其行谊，请为会宗。四川巡抚黄委承差乔升，以为应得柴马银七十二两，送至其家，一文不入私帑，贸田以供祀事，馀周戚里之贫者。如赈范当成之后，恤赖成孙之孤，助杨弘道之丧，殡林隐士之尸。族孙李商故，遗一孤，为择乳母，给柴米抚养之。奉诏进阶，年八十二卒。遗命服用布素，毋俾越礼。乡人颂之曰：“居官居乡，功业一致；事君事亲，忠孝两全。”提学王案行先生宦绩、乡行表表，当道宜崇祀乡贤，以风后世。所著有身、心、家、乡四范，容、忍、谦、恭四箴。
　　林腾蛟　字士才。二十六都贡川人。少颖悟不群，为文立就；每见义必为，无所避。邻郡同知刘奉委至，值国丧，县如常治酒演戏，林曰：“是尚可以为乐时乎？”乃作书责以大礼，及旦，面上之。同知览毕，怃然曰：“幸教知矣！”明晨即引去。外父张仁卒于官，无嗣，旅榇不能举，腾蛟毅然往视。官贫任浅，为书上太守胡巅泉公，大称奇士，曰：“有婿如此，何慊乎哉！”为之厚恤、区画，榇乃归葬。明年癸卯，乡荐第二，丁未登进士。初任新会令。见何、谢二巢负固肆凶，即督府莫能问。乃阳抚而阴图之，蓄战士及达官可用者，不数月，平何、谢二巢。未几，内艰讣至，哀痛中，计擒谢大珍，捣其穴，斩大用及其党无遗，人莫知其秘。服阕，补休宁，擒巨盗某，亦出常算外。时倭奴以五千众横行江南，莫有当者。时林以秩满过家，时中曾叩曰：“何猖獗如是？抑何策以拒？”曰：“无难，但练兵两月，可尽歼之。”后闻谭司马竟以是平倭，而浙习兵遂有闻于天下。大抵豪杰所见，相类如此。其明年，召拜监察御史。时三殿毁，欲新之，财大诎，简书督南直隶、江西、湖广逋负。所至悉心规画，逋几完；余不完者，奏免之。上可其奏，蠲至数百万计。每有建言，明切时务，通达国体。如赣南条议六事与马船采木诸疏，种种可述。缙绅间咸曰：“真御史也！”寻按贵阳，命下二日，当要者忌之，遂擢河南按察司佥事。时伊府骄恣，黩货淫刑，僭逾制度，侵官舍、夺民居，强娶嫠妇室女，纵护卫士行劫以入资，凌辱缙绅，当事者莫敢谁何。腾蛟曰：“是尚可以已乎？吾当出身，为吾民争旦夕命。”遂按不法事数十条，从抚按劾之。上官勘问，无敢对者。腾蛟独奋前抵数之，伊府词屈。狱方具，遽遘疾，卒于官。遗命其子，必结竟其事而后殓。人谓其以尸置对，气概至死不移云。伊竟降为庶人，百姓称快。是举也，销国家数十年积渐之祸，故尚书王邦瑞祭文云，“有掀天揭地之功”。河、洛、汝、颍之民千余，为扶榇出境，以防患也。仍为祠庙，在在祀之。惜其早殁，未为国家效大业，可恨也！
良　　吏
　　陈　隆　字文升。弘治庚子乡荐，任潮阳知县。清勤慈爱，兴学劝农，节夫马费，革左右侵渔之弊，政平讼理。复调任，致仕。潮人感恩，立祠报祀，题其碑曰：“循良遗爱”。其刑家孝友，可敦薄俗，平心率物，素重乡评。年至九旬，好学不倦，杜门教子，谢迹公庭，一邑称之。
儒　　林
　　林　祥　字时和，腾蛟之父也。幼失怙，鞠于兄，事之如父焉。重礼义，尚躬行。居乡平易和厚，而人不可干以私。诚信素著，表正乡闾，虽巨奸大猾亦俯首就化，所居乡一时咸变工、贾之习，向文学，彬彬焉。同时，特善张仁、林元二人者，意气合也。如知县姚公仲韶、教谕萧公松，时称正大，故语常骎骎入。后有士辈耽乐优戏，纵而忘倦者，忽自念曰：“使在县有如姚为长令，学有如萧为师长，乡有如林者为先达，予辈恐不敢如是放肆。”其系人思慕之正如此。以选贡授长沙经历，屡乞休致，知府勉留数数。时遇觐，里役致常路费，却不受，曰：“吾苦不耐北风，幸乘此归乡足矣。”归时囊无寸余，盖皭然不污者，人谓无忝乡贤之列。
　　张　仁　字守性，号常斋。居贫力学，取受纤芥不苟。晨炊或不举，意气自如。时有观化者，按学进讲，深加奖赏，有“贫而能乐，学而能守”之语，仍令竖社学以居训。且善楷书九成宫体，独善唐李商隐诗，其吟咏亦绝相似。竟以贡授南雄府司训，逾年，卒于官。惜无嗣，其婿林腾蛟扶榇以归葬。
孝　　义
　　赖　豫　字立卿。性至孝，读书与俊秀选。幼丧母，制于父命，卜择风水未葬，将母柩暂安置郭外。豫哀痛迫切，衣服、饮食恒从俭陋，每言及辄伤感。嘉靖丙辰五月内，适水暴涨。豫同仆渡河，缚母柩于大树，抱柩哀哭，其仆招之升屋登舟，不从。既而水愈盛，拔树推柩，豫随柩皆溺没。尸入急涛中十步许，衣挂于树，不去。越二日，获其尸，如生人，皆惜而异之。知县陆策、训导李一潮上其事诸当道。按察使李公谓其孝行可嘉，檄祀乡贤。郡守彭公题其门曰：“孝子赖豫之门”。
　　陈　珤　字信卿。邑庠生，千户陈璨弟。璨管屯，值荒，责偿不能盈数。珤不忍兄窘，即鬻己房产赔偿。甘心蓬藿，教读以为活。分巡道郑按县学校，上其事。檄下，制“友恭”匾奖之，乡官、佥事李杏书“友恭”二字旌之。
乡　　行
　　郑文端　号屏山，安沙人。幼鬻鱼盐，志气梗直，每携载籍以行。年三十余，一旦，惕然曰：“吾奚碌碌甘流俗哉？”尽弃所事，遂往省从师。为学刻苦惕励，榻不安寝。如是者三年，精通易学，文多心得。以儒士赴省试，不第。曰：“此不足学也。”乃专心益精所学，生徒从之者日众，永之学《易》自先生启之。年八十余终。
　　林　元　号三漈。在城人。幼聪颖，家贫，刻苦为学。性执毅，不与常伍。诗自成一家，幽隐皆有考据，多逸气；文逼古，一书辄尽纸。以中多有奇字，不入俗眼，但以文名者咸咨之。尝(原文“常”，似为“尝”字。)作《霖膏心泽》、《平寇》二赋上。前御史郭尹亟以“高士”称之，敦请宾席。老益贫，节益励，无陨获意。易箦前一日作诗，手书辞交游，中用《庄子》“乌鸢”语，谈笑而终。人咸以老不见用惜之。葬于城南之某里，士大夫题之曰“高士”云。
　　余俊寿　余荆山人。质朴似未雕之璞，趋善如赴海之潮。解纷息争，信义孚众。辛酉，谷价腾踊，能捐值以贷其乡族。群盗入里，被掳，坐余六公于上，因以止杀。大参王云竹诗以美之，县尹许公徽词请为大宾。其孝悌行谊有足法者。
　　陈王政　字师文，号亹斋。贡川人。家贫好学，瓶无储粟，读书不辍，处之泊如也。性仁慈，行醇谨。庚午科，中备卷，金宗师取在五经书院读书。在诸生中甚有声，而谦退毫无先人意。有凌其贫，以厉言侮之者，政不色怒，言笑自若。后其人悔曰：“吾为彼所容矣。”事父、兄孝友，乡评重之。侄宪故，遗老母及二幼子，无所归，政收养于家，一衣一食未尝先妻、孥而后嫂、侄。人称其行谊有古善士风焉。
附
　　陈　潮　千户陈璨第三子。嘉靖三十六年，流寇入境，璨督兵往，潮从行。忽贼奄至，璨被枪覆地，将兵之，潮以身蔽其父，血流被体，仍负痛负父以免。知府周贤宣公书“孝勇”匾奖之，乡官李杏书“急不遗亲”匾旌之。万历癸巳，巡按御史陈按郡，仍加奖劝。
　　陈赤美　三十二都籍，住在城。幼失父，竭力养母。年十六，母继丧，贫无以敛，自卖身于市民林贵家为之傭。作年余，幸拾遗金二两，赎身以归，人以为孝感所致。堂兄长孙老孤无依赖，赤美月给米，终其身。尝于途拾遗金三两，所亡金女子哭于道，因问其实，乃以所获金还主刘庸，不责报。赤美贫，自以身当本户兵役间。督府取各府、县丁壮者备从征，赤美与焉。福清之战，督府刘自负射，命中，为士卒先，出不意，矢穷，陷贼伏中。亲兵不及援，赤美独力保护，犹夺刺二倭奴。贼遂披靡，乃得路回福清城北冈。贼追围不捨，赤美以势渐迫，乃奋身于万箭中，冒重围出报监军，遂得兵以归刘。后刘语本府知府周曰：“汝治下有民人陈赤美者，临阵英勇如此，汝识否？”周对以初任，出，使人访致麾下。及升海道，每剿抚山海寇，缚贼首杨益等，擒二十四将，皆借其力。其人素未读书识字，而能知大义；至于临大敌能斩贼，突阵护全主帅以归，亦足称奇矣。军门王以泉州功，赏银五十两，与张兴、许五妹等共分；军门刘以福清功，赏银牌五两；分巡道秦以下茂功，赏银五两；推官施赏银三两；海道周以招龙头寨功，赏银五伍两。知县传以“笃孝奋义”匾奖之，知县苏旌以“董芳独步”之匾。
　　赖本需　字守用。二十七都大湖人。恬静好修，敛迹山栖，未尝一至公门。兄弟叔侄之间不吝捐济，恩爱油然。少业儒，为庠生，壮即弃去。菽水养亲，家庭雍乐，有不知三公之贵者。行年九十，敦行有如一日，乡评重之。
忠　　烈

元
　　陈君用　字子材。先南平人，后徙浮流镇。少负气，勇猛过人。至正末，红巾贼由抚、旴入闽，闽阃授君用南平县尹，给钱五万缗，俾募兵，复散家财以继之。道兵克复建阳、浦城等县。累官权同知、副都元帅。至正十三年，贼围福城，率兵散之，城乃全。遂引兵逾北岭，至连江阻水而阵。君用曰：“今日不尽杀此贼，誓不生还！”率壮士六十人，徒涉斩贼，溃复合，大呼转战而死。事闻。追封颍川郡侯，谥“忠毅”。现郡入乡贤祠。此忠烈也，见《府志》，皆列名贤之上。梓成，其裔、邑庠生陈一忠方录出，谨载于末。

贞　　烈
　　陈　氏　安沙黄真胜妻。过门，夫遘疾，舅、姑尤之，送归母家，至废寝食。夫亡往哭，自经死。查道立祠，匾以“贞烈”。佥事查约改观音阁为陈烈妇祠。诗曰：“人间处处观音阁，天下寥寥烈妇祠。除却金身旌木主，不知公论是耶非。”又诗曰：“堂堂吊影未亡人，百计无如一死真。千载《柏舟》应绝笔，不图闽有玉田陈。”
　　陈氏女　嘉靖十二年，流贼入境，掠其家，尽污其妇人。时女年甫笄，且盛色。贼胁以刀，乃坚拒不从。家人曰：“姑从，以缓死。”女号泣，怒詈，爪贼面流血，遂遇害。
　　六　烈　嘉靖庚申岁，流贼劫贡川。严师训妻邓氏抗声骂贼，贼以刀针其口，尚作咄啐声，至断咽乃已。邓林彩妻陈氏，延颈大詈贼，求死。贼怒，丛杀之，溪其尸。吴天性妻邓氏，被执，过井边，绐贼释手，跃入井死。罗正茂妻刘氏、罗正卿妻姜氏，妯娌奔舟，为贼所及，各相携抱子投水死。林祐女尾姑，同母被系隙室，度不能免，乃拜母，缢而死。此六人者，妇人女子，甘死如饴，惟恐辱身，何异烈丈夫舍生以取义，杀身以成仁？呜呼，烈哉！
　　赖启娘　年十七归庠生张懋。及期生子，而懋卒。抚膺大恸，誓为懋植孤。未几，子又夭。姑郭氏怜之，谓曰：“汝夫死，又无子，吾且以承佑为后，给吾养，当遣汝他适，无以我老累少年。”启娘收泪答曰：“吾既不能立张氏后，又可失身以从人乎？”遂秉节不移，孝养舅、姑，各八十馀而终。邑有司白诸当道，嘉靖八年奏闻，旌表而复其家。
　　庄　昭　名家女。幼丧父，独与母居，邻人罕识其面。而年二十一归于赖五十，明年，生子璧。越再期而赖卒，人争窘迫之，百端不移。嫁女植孤，孝养姑氏。姑氏老无齿，日哺脂滑柔脆以为养。璧甫成而殁，鞠诸孙，遣游国学庠校间，攻苦服勤。七十九而终。郡守彭澄修郡乘，首先采入，仍令教谕邓国宾祭节妇墓，揭以“冰玉流芳”之匾。太师徐少湖公序《柏舟遗响》卷，谓其标赤帜于三纲之途云。
　　李寿娘　生员陈钊妻。钊亡无子，寿娘年二十三，居家守制，不逾闺阃，朝夕哀毁三年。一旦，姑魏氏继亡，寿娘事祖姑、家翁，孝敬尽礼。或劝其他适，涕泣言曰：“妾闻之：烈女不嫁二夫。且以夫之兄弟俱丧，翁更无嗣，陈氏之绝续，系妾之一身耳。倘得徼天幸，立陈氏后，妾死且不朽。且祖姑曾氏在堂，相依为命，安忍须臾离也。”乃誓死靡他，专事祖姑，晨昏起居，与之同榻。后曾氏得以善终，而无失养之苦者，寿娘力也。迨翁殁，族人怜之苦节，与立堂侄陈兴仁为子，以奉陈钊之祀。嘉靖四十一年，通学嘉其行，以状白学道，给“褒节”二字旌之。万历二十一年，知县苏制匾加奖，仍造其庐。巡按御史陈临县，以其事闻，加殊礼焉。现今年八十有五。
附节妇以俟论定
　　范　氏　贡川叶天赐妻。二十岁而天赐卒，现年七十岁。无子而守节，封君林祥为诗以美之。
　　陈　氏　二十七都赖元爵妻。年十九而夫死，遗腹生善节。守贫抚孤，至于成立。年至六十二而终，县学匾以旌之。
武　　功
　　邓　授　二十六都人。授四川卫指挥佥事。邓昂，即授之孙。
　　魏　才　二十七都岭后人。湖广辰州卫指挥，升四川行都司指挥佥事。
　　刘　贵　二十六都人。由陈氏旧军授汀州卫镇抚。刘胜，即贵之子，袭父职。
　　俞　顺　二十六都人。昭信校尉、平山卫百户，调金吾卫百户。
　　陈再兴　二十六都人。授徐州卫百户。子陈顺，袭父职，调云南楚雄卫百户。
　　陈　铭　二十七都人。授山海卫百户。孙陈通，袭父职，调睢阳卫百户。
　　高　桂　二十五都人。授南海卫千户。
　　陈徐驴　二十六都人。授云南吕化卫千户。
　　陈　旻　三十二都人。授万全碣石卫百户。
　　萧府晋　二十八都人。袭镇海卫百户。
贵　　戚

内　　监
　　欧　贤　二十九都人。正统己巳，选入内廷。颖敏好学，识理道。天顺改元，以长随转奉御，升御马监右监，寻迁左少监，未几升太监。宠数优隆，赐蟒衣、玉带，免原籍赋役，令有司起第。英宗遗命司香裕陵。越成化甲午，改景陵监堂印。寻奉敕镇守居庸关，赐蟒衣一袭。时边报不宁，移镇陕西。辛丑，奉敕审录罪囚，多所平反。癸卯，削平洮贼，赐白金表里。甲辰，关中大饥，贤与都御史郑公时请内帑银百万两买粟。公曰：“有银无粟，民终无济。亟请拨漕运官粮抵汴、赴陕。”朝廷可其奏，全活者十五六。乙巳，民方凋瘵，春耕不给。乃出官廨所蓄豆谷，给散军民为种，其惠甚溥。是年冬，贼入靖虏，躬率官军兼程而进，斩首千馀级，获辎重、驼马无算，赐敕奖论。宪宗皇帝得报，岁加禄米十五石。迨孝宗即阼，有白金、彩缎之赐。是年冬，虏犯兰靖地方。与巡抚亟修墙堑，以断贼归路，果一鼓而歼之。庚戌，啰哩入寇，即移檄守臣扑灭，未浃旬，悉就擒戮。又获宝钞文绮之赐。辛亥春，复赐蟒衣二袭。及卒，遣神宫监太监刘忠谕祭。公天性淳朴，无崖岸、骄贵之习。训诸子侄，毋恃势位，各安本业，亦不为营求以叨爵秩，又绝他生福利之念。太师张懋谓：“昔马存亮、杨复光之弭乱讨贼，郑众、严遵美之辞赏避权，吕强、张承业之忠亮朴素，出乎其类，欧公兼有之矣。”故备书之，俾来者视以为式。
仪　　宾
　　陈濲金　二十六都贡川人。为岷府仪宾。五代孙陈文奎，今为唐元王府仪宾，占籍湖广武冈州。
附：期寿
　　陈　广　年一百一岁(吉山人)。
　　吴　茂　年九十九岁(在城人)。
　　赖宗镛　年九十八岁(大湖人)。
　　李　荣　年九十七岁(在城人)。
　　麻　定　年九十六岁(在城人，塞头住)。
卷八　杂　志

祥　　异
</div>
    <div class="pagination">
<a href="永安县志_page13.html">上一页</a><span>...</span><a href="永安县志_page9.html">9</a><a href="永安县志_page10.html">10</a><a href="永安县志_page11.html">11</a><a href="永安县志_page12.html">12</a><a href="永安县志_page13.html">13</a><span class="current-page">14</span><a href="永安县志_page15.html">15</a><a href="永安县志_page16.html">16</a><a href="永安县志_page17.html">17</a><a href="永安县志_page18.html">18</a><a href="永安县志_page19.html">19</a><span>...</span><a href="永安县志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
