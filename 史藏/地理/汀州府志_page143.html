<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 143 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 143 页/共 162 页
  </h1>
  <div class="content">
   褒忠祠者，祀监察御史伍公骥及都指挥丁侯泉也。初天顺壬午，上杭贼首李宗政攻破县治，放兵四刼，官军莫能御。癸未，公奉命按福建道，闻事急，径驰至汀州，檄三司引兵会，众犹豫未决。公肩舆携数老兵赴上杭，见县狱系贼妇女，曰：“此何罪？”，悉纵遣之。间有一教官致仕家居，屏徒从单骑造其庐，询贼情状，令召亲戚听告谕。明日，至者十数人，公面谕以祸福，莫不感悟。贼降者前后万余人，公命复旧业，其渠魁亦欲乞降。会有谋绐贼降而诛之者，公固不听，而贼怀疑惑，遂拥众不下。公躬督将士，逼贼巢以营，贼悉力来拒。都指挥桂福欲避其锋，公拔剑诃之，福跪谢，愿尽死，于是战甚力，贼稍引却。乃遣丁侯领奇兵绕出贼后，纵火焚其巢，且戒以贼遁勿追。而丁乘胜追贼，遇伏，鏖战以死，贼亦创甚。而公转战益急，贼遂平。乃班师。公因积苦军中，已染瘴疠，受代还京师，竟以疾卒。公子希闵归葬于乡。上杭耆民孔文昌等闻公讣，相率塑公像于城楼，哭而祭之，而侯亦与焉。壬辰，按察佥事周君谟谓像必有祠，檄同知程熙、知县萧宏等建于兹地，名曰“褒忠祠”。甲午，宏等奏其事于朝，赐额如旧。每岁仲春，命有司祀以羊豕，著为令。丁未，推官涂琳摄县，主祀事，乃于堂后复创屋三间，作三门二庑，又于祠左市民冢地衡三丈、缩二十丈有奇，图有所增构，未成而罢。弘治己酉，知事周琛倡诸耆民各捐私帑，拓地衡、缩各二十六丈有奇，构堂三间，易其旧以为寝室，前为重门，增庑室三之二；其后为宰牲之房、守者之居，而垣其四周。复置田亩，择良户林稳奉之，俾岁入其租以供祀。乃具书于予，曰：愿有记。按祀典曰：能御大患则祀之，以死勤事则祀之。而《周书》曰：记功宗以功作元祀。盖于祀之中，又敘其功之小大以为等。若汉萧何，发纵指示而运筹决胜者，皆出其下。故凡公议所在，非君相所得私、孝子慈孙所能易也。伍公在上杭，保障捍御，其功甚大，生则事之，死则祀之，礼也。丁侯之功举而附之，亦礼也。或者乃谓，侯为守将，亲冒矢石以死，功不在御史下。是不然，公为王朝命使，监藩、臬以号令行阵；而侯亲受戒约以行，是不得以守将例论。况侯又违期会以蹈祸机，虽死不悖义，而其功亦少杀矣。故邑人之瞻慕，有司之论列，国家所以表著而彰显之者，皆在公，以及于侯，讵不宜哉？公之子今为福建按察佥事，分巡兹地，每至必拜于祠，而后行事。招疑定乱，洊著劳绩，民之奉之若事公而益亲，故兹祠之修，趋事惟谨；既成，而奉公之祀愈虔。琛承檄剿贼以功迁经历，且于郡事多所干助，盖得公之风而兴者。其为是役，非以佥宪君故也。故记之，俾守是土者时葺之，以示不忘。
持社小记
 〔国朝〕黎士弘

　　同社中凡九人，自声律之外，僧客杨师，夙有长者名，草书得东海笔法，妙绝当时，为镌印成一家书，自秦斯以下，能分别流派。陈貌弱、杨宛怀皆工为小楷。陈学率更，杨学大令，又咸能低声度曲，善为愁叹，呜咽可人。吴人马眉叟精绘事，勾画一纸，凄瑟难怀，又谑笑诙谐，满其四座。郑健也，雅有棋癖，与陈貌弱角子丁丁，常漏下二鼓不置，每就一局，手势呼声与丁影杂出，童仆梦中起立退听。家尧夫，美髭髯，新奉道士法，不妄语，然情艳未消，每谈色动。李翘英精悍沉挚，时至耳熟酒酣，跃跃自赏。家道存，雄于酒，虽不大称门户，率常以豪气屈其座人。愧曾量不如阿弟，而疎狂自喜。此外，豫章人谢怡古，虽未与壇坫，时发邮筒，征题送难，正如李卫公闻扶余自王，遥向南面洒酒三升；又如吴晋争霸于黄池，越人时遣尺一，谬为忠附，其意未尝不欲长江淮而跨东海。皆一时之盛念，不可以无记。而愧曾黎子时为之序其略。
左所屯粮改抵记
 〔国朝〕黎士弘

　　余家世籍汀州卫之左所。左所之有屯粮，始明永乐文皇帝。时赣属信丰县周三叛乱，檄汀军补剿。乱平，即以所籍之田赏军，额赋一百三十八两八钱，岁收解事隶汀州。清军总捕同知继军户，不能弃家就屯，各还里，以其田召佃，收其租入，归而纳官。军固武人，不识文义，当初召佃时，与佃私为质约，或破一镜，或偶指他器，具事件为信。至征租，各佃取验信物，偶年久信物失，佃夫即不与一钱。信丰去汀千里，又军户多不能自行，请他军代收。代收者多巧黠，或指岁荒无征，或诈称至中途为盗贼截刼以去。各屯夫益苦，且屯户之纳粮于官有羡、有耗、有加增，佃坚守故约，丝毫不为补益。官司征屯之法，岁佥总甲一，小甲十。小甲催各户，总甲催小甲。屯户例以岁十月赴佃征租。官征银则以春二月三比，屯户固穷，每比血肉狼藉，填牢户、荷校、负锧者累累接于道。故一为总小甲，轻者鬻田产，甚则鬻子女妻孥、鬻坟墓。屯户即逃亡死绝，屯额终不得减。因而累同族，累三党，讼狱繁兴，捐生与被刑死者一岁中必四五人。凡军户婚配，率先问若家有无屯，有屯则男长娶无所、女长亦嫁无所也。间五六年，例遣指挥官一员诣县清屯，率循故事，无所更张。嘉靖中，有指挥杨公名汉者，起家孝廉，袭祖职，毅然请往。各佃苦其精严，争为巫魇害公。公竟死。自是后，至者益悠悠不任事，有明三百年，屯丁之害遂相与终始。崇祯十三年庚辰，林公一柱为虔、抚都御史。公莆田人，自汀入赣，而汀固抚属。屯户遮道诉公，内称汀郡有额解赣州行粮银贰百余两，请得以左所额征屯粮径从赣属信丰起征，坐抵前数之半；一苏困军，一省运解，事在可行。林公下其词于府，府檄县查详。余时为诸生，同朱君朝相、张君治勋、康君虚一及左所馀丁李汝道、陈子茂如赣，又自赣如信丰邑，令宋君璘如，亦莆田人，恻然许为详抵。佃户徐祖善率群佃群起而哄，谓定额已数百年，何物小生，敢求更制，出死力争持，势汹汹且不测。朱公依违其词，迄无成局。至甲申春节催上件，左所军馀苦邀余再往。时先大夫在病，余力辞之。先大夫好谓余曰：“若果能了此，苏三百年害，端全百余户性命，为而父祷名山不过是也，儿其毋辞。”余勉承命以行，谒赣郡守，守执前说不易。无已，上一词于院，拟再得查核，不谓林公曾从里中见余岁试牍，谬有过差之赏，才通姓名，传语召见。余乃得细陈所以，公谓事关通所，而生一人远来，将无私乎？余对以来年正轮总甲之役，痛切肤受，不得不愬也。公欢然接对，末又敘及文章之事，立谈尽一刻乃退，随遣官促赣府回详。赣府以次日转报，文云：“汀卫左所屯粮额银，军户收之，各佃不无刁难。汀饷解之，赣城道又辽远，应于信丰县径征，抵解汀州府协饷，事诚两便。”院符随下行赣、行汀，遂得清除如额。此甲申二月中事。三月，余奉檄还，犹记先大夫正坐东床，余展拜床下。先大夫喜见顔色曰：“此行良不负也。”弹指间，历今遂已四十有三载。因叹当时立法不善，田在他州而粮征本卫，官征尚追呼不应，以二三馀丁索取千里之外，欲不抗顽逋负，岂得乎？至于屯丁无告，日见其鬻妻子、田宅，立就死地，曾不一加存惜，少事变通。虽得林公苏其后累，而三百年中，所为流离凋丧死于桁杨、圜扉者，固已不可复起矣。明事之晚，章故因仍，害不得袪，利不得兴，卒至社屋鼎迁沦胥而不可救，岂独一左所屯事为然哉？因发旧书得陈稿，漫记屯事本末，且以志林公雅庇与先大夫之德言也。
新修汀州府儒学记
 〔国朝〕黎士弘

　　古先王之为国也，朝庙社稷，各有恒制，以化民成俗之莫先于学也。故立泽宫，三代祀伯夷、后夔；汉兼祀周公、孔子；晋、宋、齐、梁及唐，乃专祀孔子为先师；沿宋历明无改。博士则取诸人望，人士又得上书自言，故弟子之诵习于学者，常二三千人不止，至不能容。有司为奏记阙下，请广席舍待诸生。先生弟子各有师承，出为诸侯王长郡县。大吏郎循序拜三公，望其衣冠言动，咸得指而数之曰：此某氏之儒也。其时，无不灯火书声之学舍，无不乐群敬业之生徒，无不则古称先之大师都讲，美矣哉！子盖曰：三代之英而余莫之逮也，今郡县博士例自铨除，非有宿昔尊闻之旧，士子自羁丱壮老，离居析处，各是其师，各尊其说。学使岁一按部，录尤者分隶郡、县学，亦其名然耳，非必有从师取友之益；特以令甲所在，有司月吉时一视学。自制、抚、藩、臬下及丞、簿、尉，凡初莅及岁两祭，必肃衣冠、趋谒庙无敢后。若是者，岂不惟其名哉？实不至而名犹存，存其名而犹冀有践其实者。庶几先王之道不息而后世亦相续以有传也！
　　汀为郡，在闽上游，名贤相望。郡学在官司各署之左地，擅灵爽盖将数百年。甲寅乙卯间，闽大乱，其不化为牧马之场者仅矣。岁庚申，若邱胡公以中翰来是邦，巡视堂庑，慨然曰：“修葺之责，岂不在我？”朝夕图维，手口擘画，或日一视焉，或间日一视焉。涂茨、金漆、丹青、刻画之工，莫不选材中度。自庙庑房廊、戟门泮池、启圣之宫、奎星之阁、名宦之祠，无不位置一新。前后分守周公、学使惕公、署府漳海防张公、新郡伯鄢公咸韪是举，相与助将倡导，今亦既有成告竣矣。赫奕巍峨，瞻观者溢于途路。嗟夫，公职在粮储，其于学非专官也。且闲曹无腆禄，乃国事如家事，至节缩衣食之费，时补其不给焉，其用心也，专且勤如此，而我人士宜何如为公报也？学之重在士，士之重在习。余生也晚，即不敢远引古昔学校盛事，亦侧闻诸长者之绪论矣。隆、万间，郡中人士率为有本之学，五经、四子、性理、史鑑诸编，皆背吟成诵。有士寒不能致书，其父千里负肩以归教其子，卒为名臣者；有妻子赁舂，并日而食一饭，不轻过入郡邑，长吏闻其名求识面而不可得，而亦卒为大官。又俗尚敦朴，贵为上大夫，遇父执先生，率下车侍立；小有诮让，伏首谢过庭下，不呼不敢起。仕宦尚清白，间厚积多金，虽至戚交游弗齿。此闻而知之，而余又曾及事数先生矣。子弟一隶学宫，父兄相期以远大，不肯修曳裾扫门之行。党里之会，日有期，月有课，少长卑幼，辟咡雁行，善相扬，过相规，析疑问难，外无他语。稍及势利薰灼，则群起避席，其人面发赤，若无所自容。至一行一言足多，则不惜走百十里见之，必读其书、识其人而后罢。今斯风其尚如故乎？抑得无少替乎？念昔先民既深伯玉，不见古人之悲；敘述旧闻，又不胜昌黎回澜既倒之感，吾愿与诸君子相勉以有成也。黄河之水，决其窦可以怀山、架壑、触石、崩崖。一夫竭智，下竹石，可以息千里之流还之故道。力非不足，而概谢之曰：“时之不若，势之不返。”则然吾所学何学，而乃甘让古人为也？余故因胡公修事告成，乐书其碑，为原本章程，见先王立学之意，并欲以文行互相砥砺者；报公功万一，毋徒使人谓实不至而名仅存焉，则厚幸矣！工始于康熙辛酉年二月，落成于壬戌年七月。出入财用之目，公自有记。
游朝斗岩记
 〔国朝〕李长日

　　辛丑仲冬，余招同熊子于冈、陈子夔若、黄子子厚，出丽春门，渡桥二，过碧云洞沿溪行，纡回一里许。万木攒峦，幽阴蔽日，池也，亭馆也，园林疏密，古寺高下也。止止行行皆有致。复纡回一里许，南郊矣。千树梅花、临溪玉立。再行再止，望崖岫林亭，累累然角列而下绝者，朝斗岩也。余与三子攀援而登，践其径，郁然以幽；步其巅，岈然以险。倚山复涧，殿庑岿然，岩盘亘于后，旁狭中广，堂若，凳若，可列坐数人。四隅清泉悬溜，静听有声。坐久，石气逼人。去岩右数步，皆列奇石，植佳花，美卉、时蔬、古藤、翠竹，莫不异态迭出，纷披窈窕。再数步，环以墙，有亭名“泠然”。亭东垲合峦覆，露留烟后。小石洞中奉观音大士像，前瞰岌甚，难人立也。见城郭、土壤之美，层层然，凸凸然，殆不可状。俯其下，一溪曲折，小艇横波，流云远树，点缀在微茫间，然后知兹山之妙，亦邃窅，亦遼廓，近观远眺皆有奇趣。乃复却顾沿回，由曲迳而下，培塿特出，不焚不剪，天然半邱。近山，僧新创一小庵，庵方广不盈丈，游息其中，但闻钟梵音自远而至。风声松涛，隔林振樾，心魂窅寂，正引人作远想。当其坐于岩，止于亭，初不知此下有殊胜也。自此岩而西入数百步，山凸间又名为新岩，辟于近代，虽较荒深，幽奇不如。三子与余竟徘徊而不欲上。
云骧阁记
 〔国朝〕李长日

　　云骧阁在东城上，四隅皆峭石，下临龙潭，四望清远。右层级下，有白沤亭，旁辅以奇石，如墙立。左岸桥一，右如之，若带，若堞，若长堤。环城东溪，摇光上下。隔溪仙隐观，疏树幽隐，晨昏钟鼓声时越溪而上薄乎阁南。丛木修林，亭台立，岩壑具，山岭塔影层层与阁遥望者，碧云洞也。东望半里许，为苍玉洞，岸势嵯岈，水光飞白，士女行行，牧竖种种，望不可极。是兹阁之胜，凡林麓、云烟、台榭、水石，无远近，无露藏，皆为阁所有，皆入游人望中。绿阴黄鲜，宜春望；天高气清，宜秋望；光风，宜晴望；远峰，宜雨望；初月晚烟，宜夕望；游人幽赏，于是为最。阁宋时旧名“清阴”、名“集景”，复改“云骧”，又名“双清”，今乃名曰“云骧阁”也。
邱赵二公报德祠记
 〔国朝〕黎士弘

　　程子有云：凡一命之士，苟存心爱物，于人必有所济。况等而上为督抚、为藩臬、为郡县大吏，受一方土宇之寄，举手措足，动关民命，近取一时荣名，远则垂千秋俎豆之享，轻重瞭然；而或乃蹙蹙为不遑旦夕之计，亦可谓之失策矣。我汀邑山多土瘠，田中下，厥赋上中，民鲜盖藏，又拙于谋生，岁稍不登，凶饥立见。一二有司，意或不在百姓，而至用二用三，国之为国，其尚可问乎？前明万历五年，郡属邑连城，有浮粮千百，欲均而派之长汀七邑。当事已允其请，檄旦夕下，邑绅故思恩太守赵公钺率邑人起而争之曰：“地有分疆，赋有定额，无故而为邻国之壑，虽死不任受。”邑大令邱公讳名贵，削牍详请，至再至三。谓：“令可去，决不能代外邑无名之征，使他日谓邑之浮粮害民自邱某始。”当事伟其词，其事遂得寝。然邱公亦竟以自拂当事意，解官。邑民感邱、赵两公恩，于西郊罗汉岭之侧建祠祀两公。历今已百余年，渐就倾圮，他僧且攘为事佛之所。赵氏子孙明经、文学等，乃重事廓清，春秋时祭，顿复旧观。嗟夫，使其时赵先生不奋起力争，邱使君复迎合当事，依违含忍，无穷之累不遂至今日哉！于是见当事贤仁，有司不惜一官为万民请命；邑绅耆旧即致政家居，拥护梓桑之厚，遇大利害，矫首厉角，身触嫌怨而见义必为。又见官斯土者，与邑之士大夫志同道合，相与有成，不以传舍视官，故相违谬；而贤士大夫任劳首事，曾无有一狂悍小夫敢旁挠中阻，故相妒害其事者。且相去百余年之久，姓字渐湮没，不复为人记忆。而赵氏子孙能光复旧物，使祖功宗德千载如新，天道报复之大，又何其不爽如斯也！予忝公后进，特直敘其事于碑版，其于今昔升降之感，盖亦因之无穷矣。至祀事租入，仪礼之详，赵氏自有专记。
苍玉洞记
 〔国朝〕李长日

　　由东溪溯河堤大道盘折半里许，为苍玉洞。洞皆石，如苍玉色。复磴嶟沓，深岫阻峭。附者，背者，巉然升者，蹲然降者，将坠未坠者，已合未合者，中如仙掌、狮子、石门、烟屿以及鹤巢、马鞍、抱云、二老，无不触类成形，互为奇态。其悬岩斗绝崭然仰止，殆仙掌若；中一峰最高，覆额突怒，呀然奔吼，殆狮子若；睥睨回环，侧削对峙，则有若石门然。其林立偃蹇，小峰突出，若烟若屿者，曰“烟屿”；而为嵁为穴，日光倒入，则为鹤巢；如凳如几，上可列坐，则为马鞍；亏蔽环合，洩云涨谷，则为抱云；鬅鬇虬鬈，离列并坐，则为二老。其峰高十仞，其地广盈亩，群石之巅有翠微亭，游人至此，于穷目远眺，平畴远水，俨若图画也。通体峦锷，皆镌唐、宋时游人诗记，石面剥殆尽，半为苔所食，苔色尤为苍然，密緻可爱。更竹箭藤萝，荟蔚交加，垂阴其上。江流清洌，黛蓄泓渟，溶瀁于前。左畔怪石森然，岸截环抱。中游鱼数百头，随流上下，间厕隐显。近僧人结茆洞侧，为放生池。洞右畔石级以上数十层为一高邱，名东禅寺。先有横翠亭，亭、寺今皆废，遗址尚存焉。嗟乎，岩壑依然，亭台榛莽。不有所记，而水光山色，何以为游人解嘲也？
云龙书院记
 〔国朝〕陆广霖

　　来宁之二年，得贾生文兆独力成余志、建书院于丞署故地，感夫勃蔚创兴。因卜人材隆盛，有如云之从龙，故取以名吾书院。于是芟其芜，推其颓，撤其朽，平其陔，逼者旷如，翳者爽如，偏袤奥曲，清豁敷舒。此为厅，彼为舍；此宜间，彼宜架；有亭而无榭，似馆而非厦；向背正侧，纵横广狭，固因势而就裁，要皆执绳墨以为法。昔门自南，环其堵以绝之；今门自东，纡其径以别之。历甬道而升者，外堂也；由堂而进者，中亭也；由亭而入者，内堂也。至于廊庑房牖，或聚或偶，或前或后，参差映联，宽邃朗透。是又从浅造深，自迩及远，一若渐积而几不可躐等而至焉者。院之外周围列墙，所以脱埃氛、杜尘迹，虽无嘉树美箭、池沼楼台之美，其净幽窈窕，已足自辟面目，独成一境矣。为之慎师尊以植楷模，选俊秀以示鼓舞，立条约以定功程，备膏火而设脡脯；此又缘义以起，因时而制者也。若夫进退古今，日夕忘倦，崇道德而证经书者，讲席之法言也。往复如流，辨析铢黍，穷理义而探阃秘者，执业之精勤也。含其英，咀其华，根茂而实遂，字挟风霜，句泣鬼神者，则会课之文词，吟咏之诗赋也。又有精微远响，铿铿铮铮，无明无晦，间重间轻者，乃和耳之风铃也；荡漾虚空，滴滴溜溜，断续疾徐，按时节奏者，助夜之金声也。一唱百和，叶应宫商，如儿女昵语，如勇士赴场者，则书声之变态，不可以名状也夫。然是院之集美也亦多矣，岂必穷幽绝崄、绘华琢玮哉？君子无往不乐，而有此书院相与丽泽，吾知文章益进，德业加修，连级争先，以应休明之际。或有幡然思云龙之义而念厥始者，抑何厚幸乎？至若昌黎所云，身愿为云，东野化龙，上下相从者，则又余今日之私志也。因书之石，以措于院。院始于乾隆八年五月初八日，成于十月念八日。武进陸广霖记。
 〔国朝〕曾　棨

　　国朝统一海内，诞兴文教，首建太学于京师，以至四方都县，莫不有学。迨今五十六年之间，天下誉髦贤俊之流，资乐育之恩，以成德达材，效于当时，相与敷治理而振功业者，皆出于此，何其盛哉？汀之清流为闽钜邑。其旧学，宋元符间在县治之南；至崇宁，徙治之东；建炎时，遂迁皇华驿之废址；历年至今因之。洪武初，令朱仲恭鼎新创建。永乐丙申，沙寇犯邑，庙学悉毁。邑丞黄奇葺茅为宇，以奠以教。岁辛丑，三衢李庠以进士来为邑。既至，首谒学宫，环视卑陋弗称，退而叹曰：“此令之责也。”乃捐己俸，率僚属暨邑富民之乐善好施者，各出资以营之；郡守宋忠亦规资以为助；复以助陿，与训导丁侃及诸生陈侦辈捐白金百两，鬻学傍地以广其址。经营初定，以事赴京未果遂，甲辰春，始克还任，营构益力。首作大成殿、东西两庑，前为大成、棂星二门，殿后为明伦堂、“养贤”“育才”二斋。会馔有堂，栖息有舍，以至宰牲库廪、祭品泡湢之类罔不具备，规模制度，雄冠诸郡，黝垩丹漆，焕然一新。经始于二十二年之冬十二月庚申，讫工于宣德元年之秋七月丙辰。凡役工一万七千，用材一千三百五十，砖瓦一十万六千九百有奇，约费白金以两计者九百五十有奇。明年夏四月，庠以考绩来京，因其事谒予，请言以为记。予惟学校王政之先务，自古帝王之世，莫不致谨于此，故其教化行而风俗美。是虽本于上之躬行，然亦由时当郡县守令之贤，有以振起而作之也。我朝学校之盛，超轶前古；矧有庠之材且贤者以为县，拳拳焉于兴废举坠，而尤致谨于学校之政，岂非达乎治体而知所务者乎？是可书也，因为之序其本末，以为之记，俾后之人有所考焉。
 〔国朝〕熊　槱

　　今天下治安，大小臣工鼓吹休明，猗欤盛矣。而尤赖有承流宣化之郡侯敷政于外，方成天保采薇之盛治。我太守王公，以山右名贤晋位郎署，奉简书，分符汀郡。莅任三载，利兴弊剔，子惠元元，视民如伤；慎平反，谨举措；兴学校，勤业课；以至除道路，修桥梁。一遇饥馑，告籴邻邦，挽输飞运，赈乏绝，赐贫穷，菜色以甦，民困顿起。而尤锐意开复郡河古道，相其阴阳，观其流泉，东、西两河左襟右带，障川流纡回，狂澜萦绕，盘为八邑，锺灵毓秀。且两岸长堤，茂林修竹，绿柳红花，令泛舟采莲者恍游山阴道上，不减江南景色。猗欤休哉！覩禹功者，必思明德，厥功钜矣。所以郡父老、子弟感激歌颂，仁声之入人者何深也！而武平之尤深爱戴而沐膏泽者，莫如详减解运省米一事。武，岩邑也，距省千有余里。先是，每岁解米，荷担挑负，陟彼崔嵬，渐渐之石，维其高矣。及其放舟而下，白石粼粼，冲击怒号，崩崖吞咽，拍浪穿石，飞涛澎湃，喷薄狂倒，鱼龙隐见，奇怪出没，虽轻舟一苇且相顾失色，况运粮积重，非一手一足之力乎？舟一凿如茆石，渰没河伯。此时官吏仰屋持筹，里民破家折产，而军需庚癸之呼，终无补救。其后，乃改本色而行折色，一似折银之逸愈于运米之劳矣。而孰知事有大谬不然者，即以解银折米揆度之，其苦更有甚焉者矣。夫年岁之丰俭不同，则米价之贵贱悬殊，或加至三五钱，甚而与原数相等，总视省米之贵贱为加补之低昂。于是奉追补价，输纳难齐，额数尚尔竭蹶，额外何能响应？官民两累，绘图痛哭，故多解一石即多一石补价之累，况积至不啻千馀石之多乎？夫运米不利于转输，而折色又大不利于补价。哀此一方，其何能谷？惟恃有大慈大悲介于其侧，狂奔尽气，不惜手援。不谓郡侯洞彻积困，不待求救者之大声疾呼也，一旦备文，陈民艰苦，请定额例。荷蒙制府、抚军、监司诸公，俯念民瘼痌瘝，批允减解省米，存给府县；较原解额，甦且过半，永著为例。官民积年苦累莫休者，至此时，而始一旦豁然顿除矣。自今以后，解运省米者，数不满千，此功此德岂小补哉？宜邑之父老、子弟、绅士爱于心者，必镌诸石，为太守誌不朽也。独是体察民隐举其艰，非躬亲阅历不能洞晰形势，非曲体下情不能动中肯綮。而公固俨然郎署也，何其所欲与聚，所恶勿施，深恤疲邑之疾苦如此哉！盖有本焉，传曰：“在官惟明，莅事惟平，治民惟清。”清则无欲，平则不曲，明则正俗，三者备矣，然后可以理人，惟公有焉。今圣天子侧席求贤，日夕不遑，思所以抚循斯民者，惟牧守是视，将如汉世太守之二千石故事。公行且对扬休命，备陈民艰疾苦凋疲。其即以甦吾汀者甦吾闽，即以甦吾闽者生天下，不于武平一邑卜之哉？
 〔国朝〕李梦箕

　　邑城东枕大阜，阜之巅则山川之壇在焉，故名曰阜、曰东壇。有池焉附于城，广袤十有余丈，盖初筑城时取土，遂洼而成者也。是阜为埋葬之所，而环以外坟墓累累，而鳞鳞栉比，或重积而不可数焉。夫池水之所注也，年久日深，水所浸啮，土必崩圮，况当春夏之交，积雨涨溢，其崩圮益甚。故旁近坟墓莫不为水所漂没，棺启骸沉，岁甚一岁；及冬水涸，白骨如麻，杂出于泥沙、瓦砾间，见者罔不酸鼻。欲塞之，则以池为主置之，无可如何者历有年矣！一日，某聚众而议曰：“是池也，其为死者患大矣。然恻怛之心人所同具，过是池者尚为之伤心，况主是池者乎？抑犹有虑焉，池附于城，水之内溃，几及城址，亦非城之利也。协义募资，盍以利害白于邑父母，酬主者值，而出之，则胡不可惟我所为耶？”众韪其议，遂谒邑侯程公而呈之，公即命驾亲勘，不禁悄然伤心，曰：“嗟乎，人之身后不能保有一抔之土如是，是可悲也！夫骼胔之掩有文，而泽枯之仁莫继，亦宰是邑者之羞矣。”召业主，命众还其值，即兴工填之。于是，刻日计赀，具畚梮，召庸役，踊跃趋事，阅日而行者平，虚者实，流潦失其宅而冈阜完其体。不惟宅安泉壤，得永离暴骨之伤，而拥护城垣，亦可免覆隍之虑，其所系不亦大哉？工既竣，爰为纪其事，并董理、输助诸名于石，所以彰善行、示来世也。

游普陀峰记
 〔国朝〕徐乾学

　　游南塔寺之明日，为八月朔丙申，杭川莫子颖修约，偪阳封子圣侯、同邑罗子次公及余游普陀峰。辰刻，肩舆出昭旸门。于时，正值招徕山海之降者授之官，俾率部曲以三千人驻上杭。封令君虑与民居相错不便，乃作营房千间于昭旸之外，杭人德之。即其地也，由昭旸迤北，池水萦回，覆以菱荇，竹木映带绝佳。里许，乃有石径，道旁皆良田，农夫方植禾。盖炎方气候，既以七月纳稼，更以余力播种，为卒岁需，闽、粤间皆然。又五里，为水西渡，渡口有紫竹菴，荆花灼燿于内，榕树蒙密于外，望普陀在指顾间，与诸子小憩。过溪，复升舆，行稍折，为苦竹坑，树杪人家，点缀如画。其水为苦竹溪，滩水冲激，声如轻雷，水自白砂里从北西流入水西渡，为溪山一胜云。历苦竹坑而上，多松树，高可十余丈，枝条多拂衣袂。土人为予言：自近岁驻兵，古木率被斫伐，往时经此，盛暑不受炎蒸也。东北隅，奇石乱卧，不可名状，路亦崭绝，舍舆徒步，僧辈以茗具来迎。攀级而上，遂有长松茂草。数折，乃至一天门，披襟围坐，杭城烟火皆在目中。更数十武，为毘卢阁。再历而上，为真武殿，有观音旃檀小像，为峰之绝顶，与双髻诸山相望。下有间道，可抵漳之龙岩，冈峦回互，磅礡无际。自水西渡至此，又数里矣，考志仅云十里。笏立为普陀峰，而寺之建置不详。询之僧，曰：“以奉观音，故峰名普陀。向极壮丽，丙戌之秋，山寇薄城，琳宫梵宇都为煨烬，此其仅存者。”余与诸子徘徊久之，乃取道新庵而下。新庵者，离峰顶二里许，佛殿、僧寮并系新葺。其东为土楼，高可数丈，墙坚厚如城墉，僧筑此以御寇。莫子携榼，共饮楼上，尽醉乃去。仍经水西渡以归，归则日已暝矣。是行也，莫子曰：“不可无记。”余唯天下名胜之境，遭遇兵燹者不可胜数，而载在图经，传之后世。即废之后辄复修举，则皆贤士大夫之力，而四方来游者之幸也！愿莫子、罗子勉之。余异日将重游焉。
重修武平县学宫记
 〔国朝〕许延

　　古者，大学建自京师，以至于郡邑咸必立之学宫。夫岂徒入学鼓箧呻其佔毕云尔哉？凡乡射、饮酒、春秋合乐，以及养老、劳农、考艺、选言、尊贤、使能、献囚、执馘诸大典咸在焉。其学中之弟子，生而见所见闻所闻，既有以恢宏其识量，而渐窥乎政教之所由然。于是，因其材之所近而各勤其学业，博士又时时督率，而训迪之，激扬磨励之，服习已久，而胥极其能事焉。一时人材奋兴，彬彬乎可以备国家之用矣。考武邑学宫，肇自邑侯李公实，在元大德间。时方草创，圣殿与县署相连毗，气塞不舒，形家以为言。至顺治甲午，邑侯杨公宗昌始移而稍东，旁通一道以为出入之迳，其后，人文渐趋于盛，而岁月奄忽，葺治罕闻，岌岌乎亦日就颓废矣！丁未秋，予初莅武城，方思所以修整之，未久去官，有志而未逮也。又四年，复过是邦，见宫墙之内鸠工庀材，诸生普踊跃趋事。自圣殿两庑至仪门、棂星之门，榱桷柱石完以固、宏以敞。更加扩泮池之基，而启圣宫暨明伦堂复渐加整理，次第毕举，焕然顿改旧观焉。既而，知明经李崙实捐金以为之倡，通庠咸视产效输，更得董理诸绅士协力襄事、以成此举也。从来艰钜之任，亦难乎其倡耳！彼夫视为公家事而漠然不一动其念者，无论矣；即落落委巷中，抱咫尺之义，慨然以修复为志者，未尝绝也，特苦于力之不胜，遂观望而不前耳。于此有人焉，大声疾呼，以为之倡，必有闻风而兴，褰裳以相从者。从之渐众，既有以坚好义之心，而迈往之气益以鼓焉。既而，四境响应，则力出于众擎，而事弥易举，遂使数十年废坠之典一朝而振之，以复其始也。是率先倡举之功，岂非善善之君子所喜谈而乐道者哉？自兹以往，仰瞻庙廷，规模宏远，诸生以时讲艺、习礼其中，泮宫芹藻弦诵鼓歌之声相闻，吾知风化之隆，人文之盛，且将甲于通都而骎骎乎与古为徒矣！予既嘉李君之举，足慰予未竟之志；而留滞于兹，又乐得观其成也，遂不辞而为之记。

汀行笔记
 〔国朝〕单德谟

　　余有山水癖，欲肥遁者久矣，以待罪汀漳，兀焉匏系，每巡历所至，窃有神契，情见乎辞，因笔之。
　　乾隆辛未年五月既望，汀属之宁化、清流、归化三邑，猝逢水患，赤子颠连，几无更生庆。余于廿六日闻报，即轻骑减从，兼程而赴、闰五月十一日至宁，十五日至清。仰体圣天子爱民如子之心，没者瘞之，生者安之，其或有办理未协者，为挽回而更正之。盖有司之意欲为国家惜财，而余之意则务为生民惜命也。廿四日，由清赴归化，途次玉华洞。洞不幽深而石多玲珑，陟其巅，有亭将圮，断简残碑，字半磨灭不可识，若移此三竺六桥间，点缀藻丽，不知若何而在此僻壤，埋没于荒烟蔓草之中？是亦山灵之不幸也。归邑，灾较轻，而宰又家素封，已捐资抚恤，各令得所。维时天气炎热如蒸，不可耐。邑之北五里，滴水岩出焉，岩有玉虚洞，洞有门、有牖，高朗宏敞，肆筵可十数也。击之，石声镗鎝如鼓。忆去年夏，余自汀回漳，过龙之吊钟岩，其声訇然，不啻暮钟之入耳，化工之妙，真有不可测者耶！六月初一日，复返清，晚宿嵩溪之福潭寺。此地淹毙人口甚众，因出赀，命寺僧作佛事以度幽魂。汀属素有溺女之恶习，自宋已然，而清、宁两邑尤甚。因思今之及溺而死者，安知非溺女之报？遂与士民讲因果，以怵惕之；冀化残忍而为仁厚，亦聊尽予一番婆心云。念六日至汀。汀城东里许，为霹雳岩。有以私占岩基来讼者，余便道往视，岩多蛮石，无秀致，不足供人流连也。汀镇和公来迎，和公由文改武，人恬雅，有儒将风。廿九日，由汀返漳。七月朔，过上杭之紫金山。盘回曲折，林木阴翳，高可十五里。山有上、中、下三峰，而以中峰之桃源洞为胜，山石峭拔，松竹参天。有桥曰琴桥，流水潺潺出其下。住僧构阁，顔曰“苍玉”。询之，昔有石如苍玉，可为印章，今不可得矣。余偕邑尹赵君、友人张君坐桥上，移时，低徊留之不能去，惜无桃花片，问津寻避秦人、餐胡麻饭耳。览县志，有董华亭游普陀岩记，约与游，以雨阻不果。初十日，至水潮之半月泉。次日，欲登鹅峰顶祈梦，而山势逼直，又夜雨泥泞难行，遂登舟而之署。
 〔国朝〕熊为霖　西昌

　　明天顺中，勅祀故汀州司李、赠宫保尚书谢公于府治龙山东，赐额“忠爱”，谓御大灾、捍大患，能竭忠于国而爱其民也。当公理汀日，庶狱庶慎，案靡留牍，事无大小必以情。强宗豪右，不敢骫法。沙尤之乱，发粟募乡勇，经画万全，出死力以保汀。又辨释冤俘四百余人，不为崑冈之烬。盖洋之役，斩馘大捷，道常坪以捣贼巢，不幸积劳致疾，身殁行间。是时，民心哀怛，呼号动天地。爰请于朝，俾立祠祀，以奉春秋。语具乡先辈彭殿撰碑记甚悉。三百年来，俎豆勿替，是诚公之德洽人心，亦汀之人士食德思报有由来也。尔者，风气渐薄，人心且不古，若江之距汀千余里，公之孙曾不能以时修省祀，遂有妄人冒为子姓，盘踞奸利，诡售祠外廛宇之三，忍敢毁赐坊为肆舍；且于神几左近，溷作牏圊，狼秽杂沓，不可名状。嗟乎，曾是崇德报功者，而竟若此乎？壬申春，霖以谬承龙山讲席之聘。至汀之二日，祗谒公祠，诧叹久之。寻以闻公之孙曾吁愬，太守曾公、司马王公、明府丁公，乞其清厘培植，以不坠先泽。诸公忾然曰：“噫嘻，鼠子安敢尔？夫崇韬拜子仪之墓，君子犹或非之，况肆为蹂躏耶？且公之有造于汀也，剿灭汝蟊贼，团聚汝骨肉，保障汝城社，抚恤汝疮痍。汝之祖父、高、曾，身食其福，以有今日，乃不思以报而任侵蚀，天乎，人乎，于汝安乎？”于是严为清厘，厚为培植，还廛舍租息若干于祠，垩其缭垣，复其坊额，圮者葺之，枵者植之，糜漫者丹碧之；藻火黼黻我公遗像，传芭祝醑，昭假祈祈。又检挍祠籍，得租米八十余石，存其半以备修缮，且给住持；议以其半增龙山诸生膏火。言广公惠，抑杜觊觎也。公殁已三百年而遗爱沾濡，复乐得英才而教育之，当亦在天之灵欣然所色霁耳。于戏！公之在汀也，年已及垂暮，位不过司李，毅然以国脉民命为休戚。彼世之泄泄沓沓，计升斗糈，视百姓如秦越人肥瘠，一旦变起仓卒，束手无策，非跣而出走，即组颈跽道旁，以视我公，能弗愧耶？霖谒祠，有句云：“渡河泪尽呼宗泽，拥节年轻想谢玄”，盖纪实也。而公晋封柱国，万世明禋，不亦宜乎！不亦宜乎！敬纪颠末于石，以感后人。
平原山广福禅院记
 〔国朝〕陈禹洛

　　平原山，距郡城六十里许，千峰嵂，林樾清翳，迳盘仄如衣带，窅然而深；白云蓊蓊然，轮囷弥漫，逈绝人境。游者憩息，如入化城给孤园，却扫棼虑。山有古刹，祀伏虎禅师。师叶姓，宁化人，披缁于郡之开元寺，得龙象大道力，好济人利物事。郡患虎，每昼出攫人，师以道力相驯服，故为今号。年且老，结茆兹山中，为习静地。山向苦绠汲。师卓锡，泉涌地，甘且洌。南唐保泰(大)七年，汀大旱，郡人迎师祷雨，刻七日不应，愿焚其躯。及七日矣，积薪厝火，师踞其巅，结趺跏坐，火未燃，雷电交作，暴雨如注。又乱兵围郡城，城将破，时见两巨僧立睥睨间，或见两巨僧洒甘露灌城中，兵乃却。两巨僧者，疑即师与定光也，其神应类如此。禅院建自保泰(大)三年，赐额“普护”，真宗朝改赐“寿圣”，宣和间始易今名。师自绍兴历嘉熙，累加封号，实为国家御大灾、捍大患，不仅溺空耽寂、了证涅槃耳。虽大千世界，具足陀罗尼，汀郡云乎哉？今日十方顶礼，亦祭法，亦祀典也，禅悦云乎哉？兹因山僧之请，为泚笔记之。
邱二先生书院记
 〔国朝〕黎士弘

　　天地灵异之气，喷礡之为山川，毓锺之为人物。由上世迄今数千百年，乃间一呈露，造物之不轻试其奇有如此。连城踞万山中，重峦叠峙参差，览奇者目不暇给焉。矧东田数片石，屹立一方，如古帝春巡，躬桓蒲谷，搢笏云表。连非此，其何以成一邑大观也？石之麓，为宋儒者邱二先生读书舍，后人即其遗址祠以祀之。按郡县志：邱鳞，字启潜，嘉定十三年进士；姪邱方，字正叔，宝庆二年进士；同受业杨澹轩先生。澹轩先生为朱门高弟，其时，同学诸子，罕出其右。及学成归鄞江，考道问德，与朱子往复辩论，折衷至当，载在“语録”者，章章可考。二先生从之学，尽得其传。至启潜先生，御寇有功，辟知邵武军建宁县承直郎，日与刘德言、梁文叔、冯作肃、吴大年、叶直翁、吴仲玉诸先儒切磋友善，讲道不倦，遡其所从，皆朱门嫡传也。夫以二先生明体达用之学，使得大展其经纶，直可与韩、范、司马诸君子后先嫓美。无如南宋至理宗朝，奸邪用事，国是不可言矣。二先生值此奄奄欲暮之辰，即有殊才异能，格于条例，拂于众议，何能有所建白？徒旁观浩叹，抱其不可知者还造化耳。吾独慨闽自龟山道南后，群英萃兴，号为邹鲁名邦。汀距延，咫尺间，何从学者寥寥？唯杨先生谒朱子，受所传于前；二先生从杨学，绍所闻于后。倡明圣道，引诱善类，汀人始知诗书礼乐之学。是先生德业未显于当时，教化尚留于后世。自是，士子争自濯磨，敦伦纪，励名节，称先则古，代有闻人，孰非二先生教泽之所遗耶？先生后裔心衡，乃予年友，令嗣仙如、姪瑾友、蕴玉辈，皆高才士，有志学古者。谓予世交，不可无言以阐二先生之蕴。予谓，二先生仕虽未竟其用，出则棠荫名宦，处则飨祀乡宾。且理学一灯，渊源有自，真堪不朽矣！士弘以后进庸才，安足以仰窥二先生道德之万一。固辞不文，至弗获已，谨再拜僭为之说，以附先贤祠之后云。
汤　泉　记
 〔国朝〕李兆蕡

　　河田东南隅有汤泉焉，平地腾涌，如釜底燃薪，瀑沸，莫可向迩。宋绍兴间，鸠石为池，横竖六尺，名四角汤。汤流而南，将十步，曰湖，清空莹彻，方广盈丈有奇，可浴；其西为漅，不半亩，屋覆焉，深可没膝，而水较绿。湖之旁有寺，曰无垢。寺前石钵二泉，滾滾自钵出，一热一冷，观者叹为奇绝。其他小泉如斗大，忽西忽东，起灭无常，虽居人莫指其定所也。汤泉略湖走漅而北会于溪。溪有双桥，一跨市中，稍下可坐百人，凭栏四望，紫雾迷濛，行人俱在烟际；一通村落，可露坐，水声凄急，难夜听也。溯溪而上二十丈为观音堂，地旷而夷，古松百余本，历落扶疏，高出云表。溪下挟汤水而隘于园林池沼间，池鱼甘以肥，园蔬滑腻如脂。夹溪左右，酒斾仍仍，当炎暑薰人，汗流如渍，好事者携酒鱼，摘嘉蔬，踏月寻流，洒濯湖畔，觉清快之气彻人心骨。至朔风栗烈，中夜寒生，就浴其中，暖风经宿不散。相传泉下尝伏火珠。元时，有外国人以珠引之，珠投水中，雄雌会合。嗣是，旁生小泉。或曰，其下皆硫黄，疯、疠、癣、疥诸异疾，浴之立愈。今验以水气，似硫黄之说较信，而要未敢遽以为果然。
豸山五贤书院碑记
 〔国朝〕秦士望　邑令

　　书院之设，与学校相表裏，所以佐圣天子崇文之治。上自邦国，下自方隅，皆以此为先务也。连城虽蕞尔邑，沐浴清化。余膺命守土，见土风淳穆，士气雅驯，因思于学校之外倡建书院为激劝地。相视冠豸，得胜地数亩，山川环卫，灵气独锺。乃先之以俸，士夫耆老翕然乐从而鸠工庀材焉。洵哉，地脉、人文征其会合也。窃思洙泗之传孟子，而后宋儒继之，如周子《太极通书》，默契孔、顔，遥接闻知之统。二程亲受其传，张子就正二程，“正蒙”“西铭”，畅发仁旨。朱子私淑程子，于四书六经之义注释无遗，百家众说之鸣，折衷归正，诸儒之大成斯集。此五贤者，前圣之嫡派，后学之津梁，特祀院之中庭，以作高山之仰。院左立正谊斋，祀乡之理学寒泉童先生、芝壇张先生；院右栋宇崇宏，方塘一鑑，开设讲堂。楹庑四周，为斋、为阁、为楼、为轩、为池亭、为山房，书室、膳厨、茶灶、囷廪咸具，延名宿以掌其教，萃誉髦以造其成。更置民田数处，以供束脩膏火之润。所愿后先多士，逊志时敏，远绍正学之传，以上希贤哲之域。夫励风爱士，人有同心。后之司土者，益知养育，宏此远谟，使五贤俎豆勿替，诸生弦诵常新，将院座炉烟，不断南来统系，有厚望焉。是举也，始于乾隆丙辰之夏，竣功丁卯之冬。综宏纲，察细目，余自任之。而采运木石，课稽工匠，始终其事者，则庠士童能元也。因落成而书此，以垂诸永久云。
育婴堂碑记
 〔国朝〕吴华孙

　　育婴堂，其设已久，载在著令，以待郡县民贫不能自子者，官为养之，不问男女。汀州旧格于费，独不能具。乾隆八年，原冀宁观察、今太守、海宁俞公下车之始，请蠲汀属盐例银贰千两以建育婴堂。抚宪周公上闻，制曰可。某月日堂成，官在汀始无不备之政，与诸郡县同法，如著令。明年正月，予试士至汀，公属为记。予谓：古者兽长麑麌，禽翼鷇卵，鱼禁鲲鲵，虫舍蚳蝝，以及山泽槎伐，忌于夭蘖。其敬物之始，而欲阜大之以成民用如此。矧含知负义，制材万物，中于天地之资；忍弃父母以无知，横殇死沟壑，以贼王者太和之理哉？传曰：“式负版者。”周官：“司民登数，王拜受之。”其年则自龀以上，非薄其下而不口，诚凛凛乎未成人之忧思无所不至，以图长之，父母之心也。我国家休养生民百余年，郡县吏岁时审丁，户口日增，然犹设堂廪孤，惧其不孳、殄瘁、夭阏，盖推不忍一夫失所之心及于童稚。古帝者相天地之政也。传曰：“尧舜在上则民仁寿”，此之谓矣。俞公为汀，独能先意迎养太和，仰体圣明勤民之隐，兴废举坠。予于是叹民生是时者之幸，而俞公亦可谓古之遗爱者矣。书此置堂间，所宣上恩德，劝为吏者，而又使后之人知太守俞公之能成其善政者，由于廉以洁己，而推其惠心以及于物也。是为记。
游冠豸山记
 〔国朝〕徐尚忠　邑令

　　连城居万山之中，秾青浅碧，其足烦灵运之屐齿者不可胜数。有山翼然矗立于县之东者，为“东田石”。群峰耸峙，万石纷披，若菡萏然，故又曰“莲峰山”。山之南，壁立而严整若惠文冠者，则又曰“冠豸”。要之，止一山也。予戊辰来宰是邑，不两月而有宁化之行。己巳秋七月始复来，乃相约为东田之游。是日也，宿雨初收，浮云胥敛，远山献翠，幽谷含青。出寅宾门，过安定桥三里许，遥望石门岩，两石洞开，中如奥室，欲回车访所谓宿云堂、悠然阁而未暇也。由东行，循田间小道，上陂陀逶迤而前，见群石丛簇，中开一径，仅容一人。水淙淙从石底过者，为苍玉峡。回环曲折踰一岭，颇岞崿，其转捩处构亭，曰“半云”。由亭而上，左瞰绝壑，深黑不见底；右则石壁峭险，石上凿磴止容足，直上数百级，行者踵顶相接，曰“丹梯”。周以栏槛，曰“云栈”。傍崖行，下视所谓半云者，已在山足矣。过此为印松麓，石色苍润，玲珑夭曲，每一罅隙皆有松为之掩映，短髯老骨，千百其状。而冠豸已卓然于飞云之表，端严庄肃，可以下南宫之拜也。又前为滴珠岩，石上流泉垂如秋露，吾不知于滴水岩何如，而此已沁人肌骨矣。水汇为涧，流下田垅，闻昔日常有桃花片片分飞水面，是为桃花源，而今不可复见。其上为三元殿，殿即彭侯祠之旧址。当元祐时，彭孙以应募折节建功，遂膺封爵，亦一时之杰也。而祠庙无存，芳荪勿荐，反不如二邱书院之榱桷无恙者，武功固不可与道德并论乎！而三君子堂，亦何遽付之荒烟蔓草间也？金泉一掬，鸣玉徒悲，五老不归，崆峒已远。瞻望白云间，所为定光道场者，已成往刼，一线中天，谁为仰止乎？由是北行，憩灵芝菴，啜苦茗。一二山僧如野鹿，不谙戒律，自食其力而已。庵后即灵芝山，崖上镌“壁立千仞”四字，前则天香一峰，远望文溪九曲，缭绕如練。侧有白衣庵。庵下为杨柳塘，相传，昔有欧阳仙曾学仙术于吕纯阳，卜宅于此，是为小丰山也。山外石笋林立，内有一石，突兀数百丈，绝无依傍，俗谓之为照天烛。复循故道迤西，为大观堂。先时，堂前有老松数百株，听松声谡谡，与竹声相杂若笙簧，曰修竹迳。下多兰草，又曰芳兰谷，今亦付之荒榛断梗矣。前令秦挹溪于六逸草庐故址构宋儒五贤书院，窈宨幽深，位置天然，又为此山开一生面，当不让武夷山沧洲精舍也。昔者朱晦庵卜居紫霞洲，匾曰“溪山一览”，移赠于此，岂为过乎？吾闻看山之法，曰奇险，曰幽秀。不奇险则品不高，不幽秀则气不韻。莲峰之奇险或逊，而幽秀则过之矣。予奉命来闽，所历之地皆与山水为缘。于光泽则有乌君、云岩，于龙溪则有狮岩、虎崆，于宁化则有翠华、灵隐，然不阅数月辄迁。惟莲峰一山日夕在望，为师为友，仰止非遥，岂非余之厚幸乎？使此山而在吴越之会，则霞窝月榭，山灵将应接不暇，决不若此之荒陋。然而奇峰幽涧，为缁黄所涂点者亦复何限，又不如此山之常留本色。世有高人，未有不为格外之赏鑑也。况朴诚坚固，缓急可恃，其所以衣被连城者尤不可谖乎？嗟夫，西山之奇峻，蔽亏日月；玉笥之幽秀，吐纳风云。予仆仆缁尘，皆未能穷其兴致，而此山以簿书之暇，得细领其曲折，亦惟存此本色，一琴一鹤，相与于无相与焉而已矣。是为记。
 〔国朝〕李　绂

　　古者教人必于学，家塾、党序、术庠皆学也。汉初，校士无官，士之明经为专家学者，各教于其乡，而从游之彦，赍素裹粮奔走千里外。风何古也？后世仿而行之，石鼓、岳麓、白鹿、睢阳，迭兴踵起，书院之设斯为盛矣。汀旧有书院在龙山之麓，创之者观察泷江邓公；成其志者，太守沈阳鄢公；修葺而整新之者，太守简菴王公。然稍湫隘，不能容多士。不数十年而坏栋、腐桷、废瓦、頺垣，过之者有周道鞠草之伤焉。吾乡芝田曾公，以其世业守鄞江，下车之明年，修学宫，纂郡志，筑演武场堤，置掩骼塚，惩憝，戢奸，禁火葬、闹丧、溺女陋习，诸稗悉薙，百废俱举。其时之托其宇下者，咸熙熙如春矣。犹思教化行而风俗美，必自士始。乃兴书院，捐清俸为郡大夫士倡，郡大夫士咸鼓舞于公之教其子弟也，乐输恐后。于是鸠工庀材，地之隘者扩之，旷塽者亭之、屋之，题荣楶桷之倾者支之，败者易之，磩甓之突者夷之，翻者正之，柱壁之黮者丹漆而黝垩之。外为大门，为“正学津梁”亭，稍进为桂香堂，又进为星聚轩，轩之上为文昌阁，折而西偏为松风迳，为凝道堂。其他鳞次错落，为士子习静所者五十余。植重门衙，衙层庑翼翼，雄规伟观，穆然靓深，一洗昔之闇陋，而开文明之新矣。又以其余赀三千金置腴产，给膏火，请于上司，刊籍勒石，永为书院费，虽有他故，不得觊觎动移。凡一切规制工程，七阅月告竣。乃招集生徒有学行者四十人，延永福举人黄君惠为之师，其条教一依朱子白鹿洞，彬彬郁郁，雅雅鱼鱼，斯文有起色矣。越明年春，学使者按部至汀，隽者俱掇高等，补博士弟子员，至十有八人。公喜教化之行之有其兆也，缄书属予一言。予忝在世好，喜公之能以文翁、庚桑楚之所以治蜀、治畏垒者治汀，而绝远于后世俗吏之所为，不辞而为之记，且窃有进焉者。士敝于俗学久矣，束发受书，即留心于科举之习，雕琢巩帨，务悦世眼；其聪明彊敏自俊异者，亦不过渔猎剽窃以肆其汪洸博辨；而于天地阴阳之运，道德性命之精，以及诸子百家、天文、地志、兵机、律历之详且备，汶汶乎莫得其涯涘，又何以本之心身，而措之家国天下之大乎？今汀士于于然挟册而来，乐群有地，敬业有资，于以咏歌先王、游泳圣域，甚适也。然必思求古圣贤之所以安身立命者何在？而无诱于势利，不安于小成，将处为名儒，出为名臣，粹然为体用兼备之学，是则公设教之意也乎？

定菴祠记
 〔国朝〕廖鸿章　翰林

　　东华之阳，鄞水出焉，顺流而南，带绕乎蔡村。村之民，家栉户比，临江而居，曾无刍牧牛马之地。越江以北，山名虎头，则村之屏障也。其下阡陌纵横，平畴无际，村之耕凿饶焉。余少长于苏，寓范文正之义庄，山川明秀，林木蔚然，赏心怡目。每读史本传，载其泛爱乐义而好施予，凡邠、庆二州之民与羌酋之众，皆书像立祠祀之，子孙踵相位，未尝不掩卷三叹也。丙寅秋，以忧旋里。舟越飞鹅之麓，南望江渚，梓桧交荫，高阁凌云，石龛雕楹，烟迷霞积，诚天开之图画也。暮舣舟其侧，星罗云布，天水交辉，鹤唳松涛，梵音上下，较文正之义庄，风景更有加焉。登堂读碣，知沿江百里之民筑以祀胡公定菴者，里之父老咸为予述，西城定菴君为闽处士，少有大志。当鼎革之际，慷慨倜傥，以义济世，性好施遗，行德靡倦。常税驾于此，观洪涛湍激，道途所经，向若者沮，即村之少壮子妇水耕火耨、饔餐藜粟，必越江而得。因立桥设渡，置田捐金，使行旅居民春夏无舟楫之累，秋冬无徒涉之苦，利及生生，因书其爵字而春秋时享之。嗟嗟，文正之后未有闻人。当其为诸生时，好善乐施，即以天下为己任，先知永兴，为龙图学士，后入平章知政事，功名富贵，身食其报。余迹定菴君之生平，与文正后先嫓美，宜其果亭长君知连、平，而治化大行；协矩仲君食二千石，历守汉阳、安陆诸大郡，为当代名刺史，以告身荣定菴君为中宪大夫。《易》云：“积善之家，必有余庆。”传云：“非此其身，在其子孙。”其定菴君之谓乎？夫功德立者，亘古不朽；渊源远者，亿世同流。今定菴胡氏为闽南望族，冠盖簪缨，赫奕岭表，其如祠之苍松古桧，阴荫桑梓耶？家学勋名，炳燿宇内，其如祠之飞岩耸阁，凌风概日耶？子既生孙，孙又生子，代有传人，其如鄞江之流，天地为根耶？吾闽之有定菴君一人，犹苏之有文正公一人也。猗欤盛哉！因援笔而记其事。

猺民纪略
 〔国朝〕范绍质

　　汀东南百余里，有猺民焉，结庐山谷，诛茅为瓦，编竹为篱，伐荻为户牗。临清溪，栖茂树，阴翳蓊郁，窅然深曲。其男子不巾帽，短衫阔袖，椎髻跣足，黎面青睛，长身猿臂，声哑哑如乌，乡人呼其名曰“畲客”。妇人不笄，饰结草珠，若璎珞蒙髻上，明眸皓齿，白皙经霜日不改。析薪荷畚，履层崖如平地，以盘、蓝、篓为姓，三族自相匹偶，不与乡人通。种山为业，夫妇偕作，生子堕地，浴泉间，不避风日。所树萟曰棱禾，实大且长，味甘香；所产姜、薯、芋、豆、菰、笋，品不一；所制竹器有筐篚，所收酿有蜂蜜，所畜有鱼豕鸡鹜，皆鬻于市。糞田以火土，草木黄落，烈山泽，雨瀑灰浏，田遂肥饶，播种布谷，不耘耔而获。精射猎，以药注弩矢，着禽兽立毙。供宾客，悉山雉、野鹿、狐、兔、鼠、蚓为敬。豺、豹、虎、兕间经其境，群相喜谓野菜，操弩矢往，不逾时，手拽以归。俗信巫事鬼，祷祠祭赛，则刑牲庀具，戴树皮冠，歌觋者言，击铙吹角，跳舞达旦。送死棺槨无度，号泣无文，三日而葬，远族皆至，导饮极欢而去。其散处也随山迁徙，去瘠就腴，无定居，故无酋长统摄。不输粮，不给官差，岁献山主租毕，即了公事，故无吏胥追呼之扰。家人嗃嗃，妇子嘻嘻，各食其力，亦无阋墙御侮之事。其性愿悫，其风樸陋，大率畏葸而多惧，望见衣冠人至其家，辄惊窜。入市贸布易丝，率俯首不敢睥睨，亦有老死不入城郭者。噫嘻，是殆所谓山野自足，与世无求，与人无争者欤？按《桂海虞衡志》：猺本盘瓠之后。范晔《后汉书》：盘瓠，帝喾之畜狗，负少女入南山，止石穴中，生六男六女，织绩木皮，染以木实，以为服饰，号曰蛮夷。兹盘、蓝、篓固其遗种也，楚、粤为盛，吾闽有之，然不甚蕃，三五七家而已。庚子，陈大中丞檄县绘图以进，因纪其略。
汀州浚城壕记
 知府　胡肇智
  </div>
  <div class="pagination">
   <a href="汀州府志_page142.html">
    上一页
   </a>
   <span>
    ...
   </span>
   <a href="汀州府志_page138.html">
    138
   </a>
   <a href="汀州府志_page139.html">
    139
   </a>
   <a href="汀州府志_page140.html">
    140
   </a>
   <a href="汀州府志_page141.html">
    141
   </a>
   <a href="汀州府志_page142.html">
    142
   </a>
   <span class="current-page">
    143
   </span>
   <a href="汀州府志_page144.html">
    144
   </a>
   <a href="汀州府志_page145.html">
    145
   </a>
   <a href="汀州府志_page146.html">
    146
   </a>
   <a href="汀州府志_page147.html">
    147
   </a>
   <a href="汀州府志_page148.html">
    148
   </a>
   <span>
    ...
   </span>
   <a href="汀州府志_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
