<!DOCTYPE html>
<html>
<head>
    <meta charset="UTF-8">
    <title>河防通议 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河防通议 - 第 1 页/共 3 页</h1>
    <div class="content">　　钦定四库全书　　　　　史部十一
　　河防通议　　　　　　　地理四【河渠之属】提要
　　【臣】等谨案河防通议二卷元沙克什撰【案沙克什原本作瞻思今改正】沙克什色目人官至秘书少监事迹具元史本传是书具论治河之法以宋沈立汴本及金都水监本彚合成编本传所称重订河防通议是也沙克什系出西域防于经学天文地理钟律算数无不通晓至元中尝召议河事盖于水利亦素所究心故其为是书分门者六门各有目凡物料功程丁夫输运以及安桩下络叠埽修堤之法条列品式粲然咸备足补列代史志之阙昔欧阳元尝谓司马迁班固记河渠沟洫仅载治水之道不言其方使后世任斯事者无所考是编所载虽皆前代令格其间地形改易人事迁移未必一一可行于后世而准今酌古矩矱终存固亦讲河务者所宜参考而变通矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　河防通议原序
　　水功有书尚矣禹贡垂统于上而河渠书沟洫志纉绪于下后世间亦有述逮宋金而河徙加数为害尤剧故设备益盛而立法愈密其疏导则践禹迹而未臻其壅塞则拟宣房而过之矣金时都水监有书详载其事目曰河防通议凡十五门其体制今簿领之书不著作者名氏殆胥史之纪录也今都水监亦存而用之愚少甞学筭数于真定壕寨官张祥瑞之授以是书且曰此监本也得之于太史若思后十五年复得汴本其中全列宋丞司检周俊河事集视监本为小异虽无门而援引经史措辞稍文论事畧备其条目纎悉则弗若之矣署云朝奉郎尚书屯田贠外郎骑都尉沈立撰愚患二本之得失互见其丛杂纷紏难于讨寻因暇日擿而合之为一削去冗长考订舛讹省其门析其使粗有条贯以便观览而资于实用云至治初元岁在辛酉四月吉日真定沙克什序
　　钦定四库全书
　　河防通议卷上　　　　　元　沙克什　撰河议第一
　　古今河患
　　汉谷永以为河中国之经渎也圣王兴则出图书王道废则竭絶今溃溢横流漂没陵阜异之大者也脩政以应之灾变自除是时李寻解光亦言隂气顺【按前汉书原文作隂气盛顺字疑悮】则水为之长江河满溢所谓水不润下明天道有故而作也又田蚡曰江河之决皆天事未易以人力强塞未必应天【按前汉书原文作未易以人力强塞强塞之未必应天此处盖有脱文】而望气用数者亦以为然愚稽考前书三五之世非无失徳之君而河不为患者岂禹迹之存欤【沈立汴本】
　　隄埽利病
　　易曰水流湿火就燥洪范曰水润下火炎上此圣人言水火之本性也昔大禹治水导河自积石至于大陆播为九河而归于海盖顺物性而治之也由是功施三代民无昬垫之忧及乎战国各利其地不能复禹故迹而务兴隄防至于汉世决溢之患作矣当是之时议复禹迹者言甚恳至而卒不能用乃以竹楗石葘善塞为利殊不知逆性而为利则贾让所谓犹止儿啼而塞其口岂不遽止然其死可立而待也乌可为邪晋魏而下逮乎隋唐用事者往往极言水利至于河事则亦无着闻于时者我国家奄有天下自龙门至于渤海为埽岸以拒水者凡且百数而薪刍之费岁不下数百万缗兵夫之役岁不下千万功备御河患不为不至矣而自开宝之后溃溢愈甚议者谓必决之势有二而完固之有三不敢支蔓其说粗别白而言之夫战国之时作隄去河犹二十五里虽屡移徙而不为患及乎汉世尚然近者百歩逺者数里以今验之则郡邑民房皆在旧日古隄之间耳又安得不为患也然观河水向着之处刷隄脚吞伏势紧渲入埽下盖由河堤太狭一川不能兼受数河之任虽増髙隄防劳费百倍而亦不能救溃决之患耳此必决之势一也又河水一石而其泥六斗既而河道久不移徙其易为淤淀也可知矣今隄外民田在河水之下几已数尺故塞而复决此必决之势二也又监埽使臣与都水脩防官及本州知通同兼管辖凡有缮治必候协谋方听令于省转取朝防而后行其有可行之事为一人所沮则遂为之罢有不可兴之功为一人所主则或为之行上下相制因循败事此完固之一也又逐埽所积薪刍之备其退无涯不可按验【谓卷埽所用之物无磨勘也】由是缘而侵盗鲜能禁止退背之地任其朽败至于向着之处居常阙乏危急之际无所救防坐待溃决此完固之二也又每埽所屯河清军多是差拨上纲及诸处占役有河上功料却自京东西淮南发卒为之各离本管贫困苦逃死大半两失制置【河清谙熟河役却令上纲杂役客军去营三二千里逃死者十四五故谓两失制置】此完固之三也今以必决之势不究三而欲殄河患虽使神禹复生恐未能也救之急莫若先择使领之兵不令他役然后商胡北决水复金隄故道则劳费自减其半矣隄防可责完固矣若然则河患或几乎息欤【汴本】
　　河事集序
　　河为中国患逺矣故国朝嘉祐中内置都水监以总之元丰中外复分南北丞以行之其如分职置吏辟举繇役官兵谨隄防植材木颁廪赐以至赏罚推劾之有司号令之文皆有成书阅而可考至若河之源流古今决塞与夫治水之成败建官之因革区区案局或未遍知俊窃役水司行将二纪矣耳目见闻盖亦多矣今不揆□愚輙用采集庻我水局同于吏道者或赐观览焉虽无取于毫分恐有补于万一时建炎二年秋望日铜台本司进义副尉北丞司检文字周俊集【汴本】
　　治水
　　尧之时洪水淊天浩浩怀山襄陵下民昬垫二十年间四岳举鲧治水九年而水害不息功用不成治水无状乃殛鲧于羽山而死舜举禹使续鲧之业尧崩舜命禹为司空平水土禹伤其父之功不成而受诛乃劳力焦思居外十三年过门不入陆行车载水行舟载泥行乘橇【按尚书蔡沈集传作泥乘輴史记作橇前汉书作毳注孟康曰毳行如箕擿行泥上师古曰毳读如本字】山行则梮【按尚书蔡沈集传作山乘樏史记作檋前汉书作梮注居足反】以别九州随山濬川任土作贡导河自积石至于龙门南至于华隂东过洛汭至于大伾于是禹以为河所从来者髙其水湍悍难以成功于平地遂疏九渠以引其河同为逆河入于渤海三代千余年享其利逮春秋二百四十年不书河患以禹所为之功未易泛溢也自周定王五年河始小徙而秦复决以灌魏陵夷至于战国其法坏而隄防作矣战国之地惟齐与赵魏以河为境界齐居河之东而赵魏居河之西赵魏依山而髙齐居平地而卑于是齐始去河二十五里为隄焉自是河流东抵而不得纵横遂泛溢于西而赵魏亦二十五里为之隄以防之河势自此蹙然未至于甚者中间犹得二十五里之濶而河之流尚得优游而不至于廹也其后边河之民因水之去则耕牧其中也又为室庐聚落以居焉及水之来也捐室庐聚落实有所廹之也古之善治河者常空数百里之地以待之岂以咫尺之地为吝而卒使民受其害也【河事集】
　　辨信涨二水
　　信水者上源自西夷逺国来三月间凌消其水浑冷当河有黑花浪沫乃信水也又谓之上源信水亦名黑凌涨水者系六月临秋生发过常无定上有浮柴困鱼
　　其水腥浑验是矾山逺水也又水兼深浓【或曰红浓监本】
　　十二月水名
　　正月解凌　二月信水　三月桃花　四月麦黄　五月瓜蔓　六月矾山　七月荻苖　八月豆花　九月霜降　十月伏漕　十一月噎凌　十二月蹙凌【监本】
　　河水平安月分
　　正月　二月　三月　十月　十一月　十二月
　　释十二月水名
　　黄河自仲春迄秋季有涨溢春以桃花为盖冰泮水积【按宋史河渠志作冰泮雨积】川流猥集波澜盛长二月三月谓之桃花水【按宋史河渠志信水桃花水下载春末芜菁开花谓之菜花水此处疑有脱文】四月陇麦结秀为之变色故谓之麦黄水五月瓜实延蔓故谓之瓜蔓水朔方之地深山穷谷固隂沍寒冰坚晚泮逮于盛夏消释方尽而沃荡山石水带腥【按原本作浩荡山石山带腥疑有悮今从宋史河渠志所引文改正】并流入河六月谓之山水今土人常夏秋之交有浮柴死鱼者谓之山水非也七月八月菼薍花出谓之荻苖水【按宋史河渠志作七月菽豆方秀谓之豆华水】九月以重阳纪谓之登髙水十月水落安流复故漕道谓之复漕水十一月十二月断凌杂流乗寒复结谓之蹙凌水立春之后东风解冻故正月谓之解凌水水信有常率以为准【汴本与监本少异故两存之】
　　浪名【以辨河事监本】
　　马稳波【深】　破头浪【深】　鹘鷀浪　斜敛浪【深】　截河浪　纳漕浪【系角土有阿岸下两流相击故谓纳漕浪深旋】　汗心浪【浅】　秋河窟臀【若上口有阿不愁下口】　夏河口【若下口有阿上口亦有阿】　南风滩头浪【浅】　北风浪里河　东风看赤【是河】　西风看白【是河亦名逆流浪】　逺观花浪【深】　近作脚【深】　滩头敛【髙】　河北敛【深】　西流【缘大河正流或左右一处岸子陡髙擗水向下与其余生河水相聚作西流又有瀼底西流系岸下水深或正西流左右岸陡髙二水相击作拔底西流】
　　辨土脉
　　夫治水者必知地理形势之便川源通塞之由功徒多少之限土壤疏厚之性然后可以言水事矣且水害中国者惟河为甚禹迹既亡自汉而下垂千余年言水事者不可胜记而未闻有成功者不其难乎今列土性与色于后
　　胶土　花淤　牛头　沫淤　柴土　揑塑胶【若先见杂草荣茂多生芦茭其下必有胶土】　减土　带沙青　带沙紫　带沙黄带沙白　带沙黑【此系旧河底死土或多年诸杂粪土经一纪以上变成者】　沙
　　土　活沙　流沙　走沙【此三等活动走流难以成功】　黄沙　死沙　细沙【一云腻沙】
　　河防令
　　一每岁选旧部官一贠诣河上下兼行户工部事督令分治都水监及京府州县守涨部夫官从实规措脩固堤岸如所行事务有可久为例者即关移本部仍安流就便检覆次年春工物料讫即行还职
　　一分治都水监官道勾当河防事务并驰驿
　　一州县提举管勾河防官每六月一日至八月终各轮一贠守涨九月一日还职
　　一沿河兼带河防州县官虽非涨月亦相轮上提控一应沿河州县官若规措有方能御大患及守防不谨以致堤岸疎虞者具以闻奏
　　一河桥埽兵遇天寿圣节及元日清明冬至立春各给假一日祖父母父母吉凶二事并自身防娶各给假三日妻子吉凶二事者止给假二日其河水平安月分每月朔各给假一日若河势危急不用此令
　　一沿河州府遇防危急之际若兵力不足劝率于拟水手人户协济救防至有干济或难迭办须合时暂差夫役者州府提控官与都水监及廵河官同为计度移下司县以近逺量数差遣
　　一河防军夫疾疫须当医治者都水监移文近京州县约量差取所须用药物并从官给
　　一河埽堤岸遇霖雨涨水作发暴变时分都水监与都廵河官往来提控官兵多方用心固防无致为害仍每月具河埽平安申覆尚书工部呈省
　　一除滹沱漳沁等河【以其各有埽兵守防】其余为害诸河如有卧着冲刷危急等事并仰所管官司约量差夫作急救防其芦沟河行流去处每遇泛涨当该县官与崇福埽官司一同叶济固防差官一贠系监勾之职或提控廵检每岁守涨【此令系金时所着并见监本】
　　制度第二
　　开河
　　自古但遇开河宜先于上流相视地形审度水性测望斜髙于冬月记料至次年春兴役开挑仍于上口存留隔堰必须涨月以前终毕待涨水洪发随势去隔堰水入新河乘势顺下可以成功开河之法非止一端又须审势疏导假若河势丁字正撞堤岸剪滩截觜撩浅开挑费功不便但可解目前之急亦有久而成河者如相地形取直开挑先须钤下口【谓上下平岸口也】望分水势以解堤岸之危若全要夺大势更于对岸抛下树石脩刺【刺音七】于刺影水势渐以树石钤固河口因复填实损而复脩遂至坚固不摧塌则新河迤逦行流旧河自然淤塞矣【汴本】
　　闭河
　　先行检视旧河岸口两岸植立表杆次系影水浮桥使役夫得于两岸通过兼蔽影河流势于上口难前处下撒星桩抛下树石镇压狂澜然后两岸各进草絍三道土絍两道又于中心抛下席袋土包子若两岸进絍至近合龙门时得用手持土袋土包多广抛下鸣锣皷以战河势【此亦呉人以万弩射潮之意】既闭后于絍前卷拦头压埽又于絍上脩压口堤若絍眼水出再以胶土填塞牢固仍设边捡以防渗漏【汴本】
　　定平
　　定平之制既正四方据其位置于四角各立一表当心安置水平其制长二尺四寸广二寸五分髙二寸先施立桩在下髙四尺安纂在内桩上横坐水平两头各开小池方一寸七分深一寸三分注水于中以取平或中心又开池者方深同身内开槽子广深各五分令水通过于两头池子内各用水浮子一枚用三池者水浮亦用三枚水浮子方一寸五分髙一寸二分刻上头令侧薄其厚一分浮于池内望两头水浮之首参直遥对立表处于表身画记即知地形髙下【二本同】
　　脩砌石岸
　　凡脩砌石岸先开掘槛子嵌坑若用濶二尺深二丈开与地平顺河先铺线道板一片次立签桩八条各长二丈内打钉五尺入地外有一丈五尺于签桩上安跨塌木板六片每留三片每片凿孔两个中间撒子木六条于撒子木上用秆草一束匀铺先用整石脩砌脩及一丈后用荒石再砌一丈一例髙五尺第二层除就旧签桩外依前铺塌木板撒子木秆草再用石叚脩砌髙五尺第三层亦就旧分例于上脩砌髙一丈功就三层通髙二丈【二本皆同】
　　卷埽
　　埽之制非古也盖近世人创之耳观其制作亦椎轮于竹楗石菑也今则布薪刍而卷之环竹絙以固之绊木以系之挂石以坠之举其一工以称之则曰□【按□音混字书大束也】□既下又以薪刍填之谓之盘簟两□之交或不相接则以网子索包之实以梢草塞之谓之孔塞盘簟孔塞之费有过于埽□者盖随水去者大半故也其□最下者谓之扑崖埽又谓之入水埽□之最居上者谓之争髙埽河势向着恐难固防先于堤下掘坑卷埽以备之谓之防埽叠二三四五而卷者盖河堧皆沙壤疎恶近水即溃必借埽力以捍之也下埽□既朽则水刷而去上□压下谓之实垫于上又卷新埽以压之俟定而后止凡埽去水近者谓之向着去水逺者谓之退背水入埽下者谓之刷向着之埽积□有长三二百步或至千步者埽□之髙自十尺有至四十尺者其□之长不过二十步故一埽稍垫动为三二十□计其薪刍竹石兵土之费已三二万缗【官得其人则可省三之一官不得其人则费加倍】若暴水泛溢走流埽□下埽既去上埽摇动谓之埽喘大危矣【汴本】
　　筑城【此非河事但以近河城郭间若水圯亦或用之】　物料附
　　凡城髙四十尺则厚加髙二十尺其上斜收减髙之半若髙増一尺则其下厚亦加一尺上收亦减其半若髙减则亦减之开池深五尺其广随城之厚每身一十五步栽永定柱一条长视城髙径一尺至一尺二寸夜义各二条每筑髙五尺横用絍木一根瓮城至马面之类准此每欂椽三尺用草葽一条木橛一个【监本】
　　料例第三
　　脩砌石岸每步两缝合用物料【二本同】
　　签桩八条【各长二丈径三寸八分】撒子木一十八条【各长二丈径六寸】扎缝草三束【各一十五斤】线道板一片【长五寸濶一尺厚三寸】石叚一千三百三十三块三分【各长一尺五寸厚濶各一尺荒整各半】塌木板一十八片【各长一丈三尺濶九寸厚三寸】打攀桩一条橛三条竹索二条
　　安置坝闸一座物料【汴本】
　　厢板八十片擗土板八十片底板四十片四摆手板六十片以上计二百六十片各长一丈五尺濶一尺厚二寸截河板六十片【长六尺濶一尺厚二寸】刺水板二十片【各长七尺濶一尺厚二寸】吐水板二十四片【各长一丈六尺濶一尺厚二寸】板橛四十八个【各长六尺方三寸】立贴木一十二条【各长一丈五尺濶六寸厚四寸】卧贴木三十条【各长六尺濶六寸厚四寸】金口立贴木四条【各长一丈五尺濶七寸厚五寸】压板地栿九条【各长二丈四尺濶五寸厚二寸】辘颊木八条【各长一丈濶一尺厚五寸】顺水地栿二条【各长三丈二尺濶一尺厚七寸】过水地栿二条【各长三丈濶一尺厚七寸】排搓木柱二十条【各长二丈一尺濶一尺二寸厚六寸】角柱四条【各长二丈一尺五寸濶一尺五寸厚一寸】金口柱二条【各长二丈一尺五寸濶一尺五寸厚一尺】衬板地栿一十二条【各长二丈四尺濶一尺厚八寸】水地栿五条【各长三丈濶一尺厚六寸】刺水地栿二条【各长二丈五尺濶一尺厚六寸】涎衣梁四条【各长一丈六尺濶一尺二寸厚七寸】门渠栿一条【长二丈四尺濶一尺厚六寸】攀面拽后橛八条【长一丈七尺径九寸】脚板二片【长一丈五尺濶一尺四寸厚六寸】闸板八片【长二丈三尺濶一尺四寸厚六寸】地丁五十八条【各长六尺径六寸】吐水桩三十条【各长七尺径七寸】鳯翅桩二十条【各长二丈径八寸】□口木四条【各长二丈五尺径九寸】永定柱五十二条【各长二丈径七寸】拽后木五十二条【各长一丈七尺径四寸】转轴四条【各长七尺径八寸】上下水拦口桩一百六十条【各长七尺径七寸】丁铁梁头计三千八百七十八个平盖五寸丁三千一百一十二个候头一尺丁三百四个梁头□五十二道【长一尺五寸濶一寸厚三分】钉梁头三寸丁三百一十二个【每首六个】板钗股三十二个【长二尺径四分】起板钩索三十二条【各长四尺每股径六分】打板索上钩镮二副【钩长五寸镮径四分】挂板钩撘三十二个【钩长八寸脚四寸】杂用物料好麻索四条【二条长三十尺径三寸二条长二丈五尺径二寸半】油八十斤石灰二百四十斤【三斤和油一斤为□固缝使用】
　　四摆手合脩盘木岸各八步合用物料【例毎三尺六寸使梢草一束签桩一条梢草中停填埽坑同】
　　梢六百九十束草六百九十束签桩三十条什物席一十片栲栳二十个檐索二十条【各长二丈】
　　卷埽物色【有梢草有竹索有桩有橛】
　　山梢【出河隂诸山埽军采斫舟运而下分置诸埽塲以其坚直可久故用之】杂梢【即沿河采斫榆栁杂梢或诱民输纳者】心索【大小皆百尺此索在埽心横卷两系之】底搂索【在上曰搭搂索】束腰索【单使令多】箍头索【两端用之箍音孤】芟索【卷埽宻排用之亦名绰葽】斯绹索【长三十尺小竹索也以吊坠石】网子索【以竹索交结如网置两埽之交以实盘簟】签桩【长一丈八尺埽上以云梯籰下之以贯下埽】枵橛【长二尺首端安横牙故云枵橛】擗橛【长五尺即榼橛盘簟即用之】小橛【长一尺五寸以接索头】坠石【大小规模类碓觜以斯绹索贯其窍】
　　卷埽器具
　　制脚木【用大木枋先置埽台上以衬铺埽使其势不滞也】制木【以枋为之先置埽下以制绵葽】三脚拒马【亦用拒埽使不退有进木往往不用】进木【以圆木作转轴按类而推之每卷埽即用五七枚于□下使埽□不退】长木籰【以圆木为之四出枢廓方木为之如籰之状恃以下桩】短木籰大石籰小石籰【皆同上】卓钩【以铁为钩贯木柄用铺埽匀梢草】推梯【以大木径尺许者为之每二尺凿一窍以横木贯之卷埽用数百人拱其横木堆埽□又有大横梯蜈蚣梯其制一也但大小不同】云梯【以木为之如梯横跨桩首人立以持籰打桩】卓斧拍把栎木杪棒三棱木草牛土牛捧头绵索通河索【皆杂用已上并汴本】
　　卷埽□髙一丈长二十步合用物料
　　计用三千八百五十条束梢一千一百束【六百八十七束半铺埽四百一十二束半盘簟】草二千六百二十五束【若卷牛子梢倍草数】二千一百七十束卷埽【一千三百五十六束二分半铺埽八百一十三束七分半盘簟】四百五十五束打绵葽【有芟尽用】签桩九条【簟埽用二丈压埽用二丈或三丈】擗橛七条【亦名榼橛用簟埽】拽后橛六十条竹索四十九条绵葽三百五十条小橛料索计数此其大畧也但取见用以为凖临时损益则在其人【监本】
　　造船物料【监本】
　　船毎一百料长四十尺面濶一丈二尺底濶八尺五寸斜深三尺计用板木二百四十二条片底板二十四片【长一丈濶一尺四寸厚一寸半】逺板四片【长一丈四尺阔一尺一寸厚二寸半】幇板二十二片【长一丈三尺阔一尺一寸厚一寸半】艨板八片【长一丈二尺阔一尺厚一寸半】巾头板二片【长七尺七寸阔一尺厚二寸】平漫板一片【长七尺阔一尺厚一寸半】侧嵓板一片【长七尺阔一尺一寸厚二寸】压查板一片【长七尺阔一尺一寸厚二寸】照水板二片【长八尺阔一尺厚一寸半】上下连溏板二片【长八尺阔一尺二寸厚二寸】前□二条【长一丈阔八寸厚四寸】后□二条【长九尺五寸阔八寸厚四寸】堵板一十二片【并阔一尺厚一寸半四片长一丈一尺八片一丈二尺】腰梁一十二条【长一丈二尺阔四寸厚三寸】地极木二十条【长九尺阔四寸厚三寸】壁柱二十四条【长三尺阔四寸厚三寸】熟柱二十六条【长三尺方三寸】攀面梁二条【长一丈四尺阔五寸厚四寸】金口木一条【长四尺阔一尺厚八寸】顺身梁二条【长一丈四尺阔五寸厚四寸】铺衬板三十六片□杆一条【长一尺或尺二寸径四寸】□轴四条【长一丈二尺阔四寸厚三寸】艬板一十片【长三尺五寸阔一尺厚一寸】□牙一条【长七尺五寸阔四寸厚三寸】转轴一条【长七尺中径四寸】丁□三千六百八十五个【丁三千六百十一个镮□七十四个】拐丁二千四百九十七个匙头丁二十个【长二寸】六寸平盖丁二百二十一个四寸六百四十三个【十二个重一斤】三寸一百八十四个梁头丁四十六个汗环一十四副【各重四两】马□六十个杂用油五十三斤一十五两石灰一百六十一斤一十三两【例三斤灰用一斤油和】麻捣八斤揽索一条竹白一秤竹梢半秤秆草半秤起凑洼子柴四十秤什物橰六条【各长二丈五尺径二寸】棹二张【棹头板】□管一【长二丈二尺径五寸】橛一条【系揽用长一丈径三寸半】鞴一扇【头板长一丈阔四寸半厚二寸鞴蹉长九尺五径四寸半】竹檀一合长三百五十尺【用八破竹五竿缚纒麻一斤半】大小麻索九条计重三十斤【檾索一条麻索八条】檾缆索一条八檀麻索一条【长三丈五尺径七分重　按重字下原本脱去斤数】风縴索一条汗索六条【长六十尺径三分重五斤】帆幔一合缝幔线好麻一十四两橰纂六个【各重一斤半】钉纂丁六个【各寸半】平盖丁一十八个橛纂一个钉纂丁八个
　　竹苇诸索
　　卷埽竹索【长一百尺用八破竹陜西竹二十五竿懐州竹三十一竿】小较索【长四十尺围一寸半用竹四竿围二寸半用竹六竿】手索【长七十五尺用竹二十竿】定石索【长二百尺用竹二十五竿】绽索【长七十五尺围四寸用八破竹二十五竿】通河索【长二百五十尺围一尺二寸用八破竹四百五十竿】栏杆索【长二百五十尺围二寸用八破竹二十三竿】苇索每条长一百尺合用苇数不等围一尺二寸用一十二束【每束重十五斤】围一尺用八束三分三厘围九寸用六束七分五厘围七寸用四束八分
　　绵荆葽
　　绵葽【长七十五尺径三寸使草一束三分长四十八尺使草八分三厘】荆葽【长七十五尺围三寸使湿荆一十二斤每束重三十斤打葽二条平】又按脩木岸常例荆二十五斤打葽三条
　　明昌七年定到打造卷埽竹索法
　　嵩州元纳到八破竹自后监造竹索官辨验得竹细小各有长一二分准充七破竹每条用二十四竿懐州竹破不等【十破竹用一十六竿九破竹用一十八竿八破竹用二十竿七破竹用二十八竿梢尺短少】卫州竹数不等【二寸竹四十二竿三寸半竹二十八竿四寸竹二十一竿元二十四竿梢尺短少】随埽使用竹索制不用白小较索每条用八破竹二竿不用白止用青篾子两股合成长二丈围二寸半秤制得剩下白重二斤四两梢根重六两手索每条用八破竹二十一竿用篾子三股合成长七十五尺围四寸得竹白二十二斤卷埽大索每条用八破竹二十一竿用竹篾纒裹竹白三股合成长一百尺围六寸所剩竹根二十一个重六十三两
　　河桥司使用竹索
　　抛定索毎条用八破竹八十竿不用白止用青篾子三股合成长二百尺围五寸剥下竹白五十七斤一十二两二分竹根八十个重一十五斤三两二分绽索用八破竹二十五竿用青篾子三股合成长七十五尺围四寸剥下竹白一十八斤五两竹根二十五个重四斤一十二两






<史部,地理类,河渠之属,河防通议>
　　钦定四库全书
　　河防通议卷下　　　　　元　沙克什　撰功程第四
　　功程
　　按唐六典凡役有轻重功有短长法以四五六七月为长功二三八九月为中功十十一十二正月为短功防详得夏至日长有至六十刻者冬至日短有至四十刻者若一等定功则枉弃日刻甚多唐六典称功以十分为率长功加一分短功减二分凡役夫每日收五时辰功每时收二分如遇风雨寒暑所避时除破役夫每日辨明入没酉时放罢【河防急不拘此例】夏至后至立秋自己正至未正两时放役夫憇歇
</div>
    <div class="pagination">
<span class="current-page">1</span><a href="河防通议_page2.html">2</a><a href="河防通议_page3.html">3</a><a href="河防通议_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
