<!DOCTYPE html>
<html>
<head>
    <meta charset="UTF-8">
    <title>山西通志 - 第 433 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 433 页/共 700 页</h1>
    <div class="content">　　石瓒介休人治壬子举人授罗山知县时遇流贼乱瓒孤城独守鏖战月余杀贼有功招集流民时使薄敛知府谓罗民曰汝等天堂上百姓耶后陞莱州府通判守制归遂不复仕祀罗山名宦
　　任良弼平遥人兄良才文坛称双璧治癸丑进士选翰林院庶吉士授刑科给事中迁本科右给事中厯戸吏两科左给事中迁吏科都给事中持论侃侃权贵侧目迁通政司左叅议与逆珰刘瑾忤降补建昌府通判复矫诏下狱谪辽阳在戍籍中意气亭亭不少屈瑾诛起通政司右叅议良弼居官三十年澹泊如书生比殁家惟琴书
　　严泰汾州人治丙辰进士初任戸部主事丰裁峻洁不妄取予督钞苏州蔬食饮水而已钞关有便民小闸后拜征税泰至罢之吴人谣曰浒墅滩头无浊水苏州关上有青天后歴登州知府亷平为东都最卒以介直忤时抗疏归杜门罕交接服母丧终身不除
　　张键字君重石州人正德丁卯乡举戊辰成进士授南京戸部主事忤逆瑾逮至京师不为屈调衞辉府通判瑾诛复戸部主事督储天津流寇奄至键登陴誓众昼夜不怠卒保无虞蓟州庄田累经奏牍不决键履亩清覈归其侵于民督饷关西招商搜逋士无饥色会兰州大饥死者枕籍键发粟赈之全活甚众及归兰民遮泣立石志思寻陞开封知府开封中州省治隶县四十余文移傍午挥洒如流凡事之不便于民者必厘革之未几卒
　　刘尚忠汾州人正德丁卯举人授合水知县邑僻事简尚忠静厚不扰涖政五年昼日清闲有白鸟常集于庭陞平京通判
　　张珩石州人正德辛未进士授监察御史累陞大理寺少卿佥都御史巡抚延绥寻迁南京都察院右副都御史提督操江未几召入协理院事进左副都御史会宣大总督罢廷议属珩珩以乡曲辞为言者所指落职久之以原职起巡抚宁夏进兵部右侍郎兼右佥都御史总督陕西三边前后获首功甚众上数赐玺书金币劳之进右都御史居数嵗拜戸部尚书督理大仓未至値延绥有警坐失事被逮谪戍庆阳已复起为副都御史巡抚延绥迁前职丁母忧归卒于家年七十余赐祭葬如例赠工部尚书諡襄敏珩行履修洁器识逺尤博综羣籍为御史时会讲官缺辅臣有谓珩才行可充侍从者欲推毂入翰林珩三疏不就时论髙之
　　贾继之璇子正德甲戌进士厯官戸部郎中寛厚亷谨有仪度未第时省父扬州有遗千金求通关节者不纳便告归父曰既来定省何遽归耶曰恐在此多事或负大人清训耳及为郎理钱谷一无所私卒于官
　　温恭平遥人骁勇絶伦正德间有功任征西大元帅子孙世袭
　　贾越石州人正德中以贡授汧阳县知县清正有特操遇事立决本境盗起简乡勇往勦之不胜遂以身殉
　　髙金石州人嘉靖丙戌进士歴兵科给事中有疏请止汰生员逐陶眞人而于豪张孝皇亲牛氏胥以法治之不少贷上闻之曰直臣直臣陞山东按察司副使
　　王与龄字受甫宁乡人嘉靖八年进士授苏州推官入为戸部主事调吏部进员外郎受业崔铣友罗洪先唐顺之赵时春邹守益徐阶二十一年迁文选郎中澄清铨叙所推荐皆亷静老成大学士翟銮为礼部主事张惟一求吏部严嵩为监生钱可教求东阳知县偕主事周鈇等白之尚书许赞具疏以闻言平时请属甚多臣等违抗积罪如山非圣明覆庇则二权奸主于中羣鹰犬和于外臣等不为前选郎王嘉宾之斥得为近日御史谢瑜之罢幸矣疏入銮言惟一应迁嵩抵无致书事因言圣明独断而赞等妄意臣辈为之借以修怨然赞柔良苐受制所属耳上方信嵩又见疏中引嘉宾瑜事遂切责赞除与龄名鈇等俱调外给事中周怡谕之廷杖系狱御史徐宗鲁等亦以为言皆夺俸自是诸司以与龄为戒无复敢与嵩抗与龄既罢锦衣遣侦其装襆被外无长物称叹而去里居角巾躬稼圃郡人为作平阳四贤诗美之四贤者尚书韩文陶琰张润及与龄也阅二十余年卒
　　严霜临县人正德中贡嘉靖八年知褒城县性温和简约以储蓄为急遇雨旸祈祷如响施泽活人不受馈遗亷洁之操终始如一
　　方金石州人为兵科给事中嘉靖九年上疏言陛下临御之初尽斥法王国师佛子近又斥姚广孝配享臣毎叹大圣人作为千古莫及乃有眞人邵元节者误防殊恩为圣德累夫元节一道流耳有劳优以金帛足矣乃加崇秩复赐其师李得晟赠祭广孝不可配享于太庙则二人益不可拜宠于圣朝望削元节真人号幷夺得晟恩防庶异端辟正道昌上方欲受长生术立下诏狱拷掠终以其言直释之寻偕御史唐愈贤稽覈御用监财物劾奉御李兴等侵蚀状寘诸狱后累官苏州兵备副使卒
　　雷洁平遥人嘉靖辛卯举人授延长知县居官九载平易近人崇文好士尝为修城垣建节孝诸石坊民尤称之
　　李翰字宪夫汾州人嘉靖甲午举人髙陵知县存心平易遇事练达値地震人民死者过半盗贼蜂起翰立法甚严惩治渠魁不少徇民赖以安陞庆阳府同知
　　刘尚义汾州人嘉靖乙未进士由行人选御史棱棱有威望寻调秦州判官改朝邑知县迁松江同知督粮饷不私其嬴署府事革堂食费吏属畏其介陞南京刑部郎中出补四川佥事备兵西蜀兼督松茂边饷蜀人苦穵运尚义设法收给军民两便作八颂以咏之转陕西叅议河南副使卒于官家无余蓄着柏山集四卷
　　张玭石州人嘉靖乙未进士授清丰县知县入为兵部主事洊厯郎中出为永平府知府先是梦二朱衣人遗墨二笏至是谒夷齐庙所见宛如梦涖任三年擢按察司使以去行囊萧然论者以为有孤竹遗风晋右佥都御史巡抚顺天屡奏首功寻谪布政司叅议复入为大理寺少卿迁顺天府府尹转南京戸部右侍郎召为兵部右侍郎中途疾作至延津卒县令发其行装止俸金一十七两讣闻赐祭葬如例孙维以廕仕至武定府知府
　　霍冀字尧封孝义人嘉靖甲辰进士初授永平府推官以绩最拜御史清军浙江巡按河南破妖贼师尚诏巡抚宁夏戎事甚饬上嘉之赉以金绮移镇保定畿石嵗祲严武备发仓廪民赖全活苏昌宣大以缺饷告命徧厯疆塲尽得耗蠧侵冐之实因条上恤军通商转输积贮四事总督三边军务厚恤死事汰诸将不职者募丁壮激忠义修战守具军容一新隆庆丁卯敌犯岚汾石州军书告急晋兵部尚书冀料天下戎马强弱边塞要害及诸将帅材勇髙下悉经略剂量之宜籍田建储大阅皆防恩锡以议宪臣功罪及京营事宜两忤辅臣乞归年六十卒赐防典如例
　　梁明翰字维宪孝义人嘉靖丁未进士授刑部主事厯员外郎中出为庆阳府知府迁副使入为太仆寺卿复出为陕西叅政迁四川按察司使性长厚与诸弟析居所得俸钱仍分给居乡赈穷恤困与人交恂恂礼法居官平易近人为副使抚降贼人尤称之年八十三卒
　　张芹字献之孝义人嘉靖丁未进士观政解饷云中愆期左授山东布政司照磨署篆肥城有能声陞安期知县招流垦荒民多复业补济源均输田亩里甲不敢为奸陞戸部主事转郎中劳勚着闻陞延安府知府恩威并着土人为建生祠
　　王缉汾阳人纬子嘉靖己未进士授吉安推官以母老迎养不便疏请就近改助教歴陞职方司郎中辛未聘礼闱校士所收多硕彦擢太仆卿旋陞佥都御史巡抚贵州苗民悉感化归附恐后钦赐金币令纪录进副都御史巡抚南赣后陞戸部侍郎缉敭厯中外三十余年勋绩烂然所着有防边纪略等书
　　陈谟宁乡人嘉靖间举人性清简择地而蹈时然后言非公正不发愤家范肃然子姓辈无一人敢轶矩矱之外歴官五任囊无长物士论重之
　　陈王道宁乡人万厯壬午举人延川知县调清涧陕西通志云理寃狱判决如流咸得其情四邻控吁者皆假籍以希亷断而褆躬亷洁士专其业民乐其生循声大起擢正定同知
　　王政字正之孝义人万厯癸未进士初授宜阳知县谳狱称平调清苑县裁冗费抚流亡尤不阿权贵陞刑部主事督漕运清剔漕河转输弊窦褚司徒特荐于朝居乡鲠直即亲厚玩法亦不少庇
　　范道行字太衢平遥人九嵗能文善诗歌万厯癸卯举人授河南绳池知县立学校重农桑民感其德为立生祠以魏珰索贿不应被劾归闯贼之乱索饷甚急道行清不能给骂贼被害
　　王守履字存予宁乡人检讨缙子天啓辛酉壬戌联隽进士授许州知州州比嵗不登兼征发绎骚守履以惠和爱利为先循声滋起入为戸部员外郎疏陈崔呈秀可杀四大罪中间并及陈尔翼奸状及尔翼疏辨即就其疏驳之复具奸党情形愈真微臣触奸非妄一疏申理前说得严防降调崇祯初起原官并给父母诰命后改湖北监察御史子琯以恩廕后补通判
　　朱新堞家汾州崇祯十四年由宗贡生为中部知县公事出土寇防城免官已而复任时贼入关毅然曰受国恩无以报此吾致命之秋也既受事贼传檄至怒而碎之人情瓦解属父老令速去而书表封印使人驰送京冠带望阙拜又望拜其母即自经士民葬之社坛侧以妻女祔
　　刘三元字聚奎平遥人崇祯庚午举人性方严负节槩初授栾城令栾人不种小田三元于原籍囊荍麦颁示之民不知织为造纺车约几日成一布令夫人亲课勤惰寻陞兵部车驾司主事兼戸部事出为宁逺宪使会闯贼变三元慷慨饮泣与诸生范羽可等纠集各路义师三河响应众至数十万及我
　　朝定鼎三元遂弃家为黄冠放浪山水间后游栾城旧治士民张乐伐鼓方于生祠为赛会三元径入祠踞坐取爵畅饮众环视之始识为前令尹也罗拜痛哭留止祠中晨夕事之如父母卒于栾城
　　王凤翼宁乡人崇祯丁丑进士授汉中推官时盗贼内讧凤翼设策防守增修城垣保安境内寻陞刑部主事
　　朱敏蒙号龙泽庆成府鎭国将军躯干甚伟好直言傲岸之气人多惮之会时事多故敏蒙遂放浪不治生理日延名流碁酒自娱贼据平水汾人大恐敏蒙发囷开笥分散贫窭丝粒无存者贼至征饷无以应收见闯左右使跪敏蒙厉声曰我将军也大宗之膝岂为贼奴屈哉闯令捽下敏蒙振声一喝捽者披靡退数武羣贼蜂拥争批其颊骂不絶口折颈裂股而死
　　国朝
　　刘升祚汾阳人顺治初以进士任湖南道驻辰州贼党率兵来攻升祚设守御甚备间出竒兵捣之贼遁已而拥众数万至升祚擐甲登陴立矢石间指挥捍御贼相顾舌桥不敢下而以辰为滇黔咽喉攻击益力围数月城陷升祚大呼血战手刄数贼以死仆温虎亦从升祚力格鬭为贼杀事闻
　　赠光禄寺卿
　　予祭一坛廕子入监读书
　　任长庆字云石石楼人顺治二年拔贡授中书舎人歴工部郎中迁淮安知府补凤阳道改临洮道卒于官长庆精心计有胆略任中书当从驾人皆惮之长庆
　　毅然请行姜逆变　大兵来讨复请从行恢复多有赞画在工部芜湖龙江税以亷洁着两涖道臣事胥得宪体着易解藏于家
　　赵永祚汾阳人顺治丙戌进士授雷州府推官性刚决执法不阿雷民时多匿山谷隶邑庠诸生裁百人永祚得通文义者二百人附于学亲为督课雷人始知读书盗王斡肆焚掠与同知周熛诣其巢开诚抚谕翰投戈补庆阳府推官亦以清敏着卒后囊槖萧然人称亷吏
　　王廷伊字严介号洁庵介休人前己卯举人顺治中知信阳州艰归后知商州招抚流亡续修商州志内迁兵部职方员外转车驾郎中典己酉广西试迁琼州道汰巡查槟榔规例琼海称之以继母艰归卒
　　师佐字靖公永宁人顺治壬辰进士知福宁州招流亡严差役为文以驱虎患民立祠祀之迁苏州府督粮同知厘漕蠧却漕规与粮戸约曰尔曹省一厘旁货则完一厘正供民恪遵之三督漕白解饷江广疏濬吴淞勘荒履亩胥殚厥职督抚两疏荐会病卒苏人痛悼焉
　　髙首标永宁州人幼嗜学以拔贡生考授通判寻两副山西榜顺治甲午以第二人举于乡己亥成进士授江西广昌县知县内艰归补广东陵水县知县外艰归服阕仍补广昌时耿逆未平伪将刘汝桂猖獗首标单骑诣其营晓以大义刘心折解甲归降广昌旁州县胥复准军功例加五级后以亷能行取吏部文选司主事疾卒于道旅衬萧然不能遂首邱会乡人于清端公总制两江乃获归葬
　　于成龙字北溟永宁州人性亷而果前己卯副榜贡国朝铨知罗成县罗成无城郭室庐廨设篁箐问成龙累听事土为几案旁置一釜一盂炊烟并日而召吏民从容问疾苦民寖习之乃编保甲箝猺□以其暇增陴濬隍招民入居城有大姓私号总戎侯伯指麾长吏者叱令跪且杖下之狱竢叩头谢死罪始免而里豪挟猺肆跳踉之害息盗胥屛迹举卓异以涖罗成七年资知合州州赋裁十有四两供役繁重不支尽革之府帖下取鱼卒不与流戸前编主戸猺垦田熟土著复辄争之为区画田庐牛种复三年而后编猺归者十戸寻用卓异迁黄州府同知分司岐亭岐亭界黄麻地多湖幽壑捕盗获九人集父老曰能保后不为盗者贳保二人立命系七贼坑之又降大盗彭伯铃等摄汉阳黄安通城篆胥有循声巡抚张朝珍特举卓异会滇逆乱甲寅檄摄武昌府军需胥咄嗟而具恶少凭禁旅立置法甲士十万抚舆哗不为动徐敛去谍指武昌大姓交通状成龙曰大姓多避兵良子湖中家人藏械备他盗也迹之果无他其识大体类此擢知建宁府朝珍奏改武昌造桥于蒲圻以济师贼锋逼亟入城严备城获全而桥以山水暴涨圯遂罢职会东山寇作朝珍复委除贼成龙曰黄州东连庐皖北接光固界三省控七十二寨而人多剽悍难猝胜必便宜行事始克济朝珍许之曰需兵几何成龙曰兵多适资乱偕前守蒲圻数人足矣先是妖人黄金龙诡言得天书匿麻城刘君孚家事寖泄君孚遂以五月十五日先发于曹家河黄守将王宗臣驻兵兴福寺麻城令屈振竒驻白杲夜惊胥退保麻城成龙次阳逻侦知君孚以众未合犹豫急抵白杲距贼十里牓谕之投诉日千计遂命白杲乡约持檄往而独骑黑骡偕二人径趋贼寨鸣锣呼太守来君孚急匿后山令鸟鎗弩手夹道伏成龙不顾直前入寨门下骡问老奴安在君孚尝隶岐亭役老奴者易昵之辞也复曰热甚须少憇因熟睡鼾声如雷移时寤谩骂客至何不设酒脯君孚乃出叩头成龙为开陈利害顺逆许以招抚约日还尽降贼众数千人朝珍上其事获
　　命再知武昌府而留籍麻城区保烟民讫以还当是时金龙繇君孚所复合纸棚河贼邹君申成龙甫次岐亭亟檄东南区长部乡勇二千进望花山君申惊退保山寨成龙防贼未获食少利速战乃分军军其三面以黄冈马鞍山为贼要径也故不守隂置伏崄□竢之君申金龙等果粮絶夜走马鞍山遇伏尽擒金龙防急将遁手劒叱之遂斩其首捷闻晋级八月调知黄州府十月江西贼掠兴宁蕲州戒严而阳逻镇陈鼎业永宁乡何士荣石陂刘启业白水畈周铁爪鲍世庸胥拥众数千人议者欲弃黄州退保麻城成龙曰黄州为湖北门戸荆岳水陆运道且濒江而城前倚兴宁庐阜后压天堂金刚诸寨释此不守则荆岳胥狼顾矣今贼势虽众率取士荣进止若先破士荣余可不战而下乃先遣黄冈令李经政禽鼎业阳逻平十一月成龙绒服率弟子员吏卒二十二人会黄协千总李茂升把总罗登云吴之兰令部乡勇二千时谍报士荣据黄土防遣登云偕武举张尚圣以偏师往侦却贼前锋而大队疾驰屯箔金寨翼日贼数万繇牧马厓分进命登云率千人御东道成龙自当其西尚圣攻右之兰攻左中鎗仆乃鞭马径前回顾茂升曰我死可归报张公茂升恐失守急发矢翦贼大旗复手刄数人而尚圣自右山绕出急击贼大败士荣被擒登云亦胜于东路斩馘凡数千获贼名籍立焚之众乘胜至吕王城少憇成龙曰士荣既禽白水石陂贼胆落所谓破竹之势也若淹晷刻贼且据险鬭命尽覆诸营午炊具而据鞍急草檄谕之贼解散略尽又遣兵据白水畈隘铁爪等不克上君孚亦繇定惠院遁走后三日胥追禽之石陂贼亦平自出军讫班师裁二十四日东山大定乃禁羡耗絶私派惩诬告励经学又赈济饥民全活数万会继母艰制抚以金革之义固留视事十六年复设江防道于蕲州就
　　命成龙营墩戍缮战舰江境肃然十七年擢福建按察使时耿逆初平罹重辟者众狱业具成龙力白　亲王通海数案牵引半平民遂释不问生全千百人耿逆掠淛东江右子女后没为奴婢胥募赎之未浃期又擢布政使力请罢莝夫月数万八郡正供江淛协饷胥画时收兑不少增铢黍而署舎或终日一食随征大臣时径入卧内一竹笥贮朝服一釜备爨暨文卷数十束而已贡舶呈样香一齅辄命持还将军制抚交章举卓异十九年春
　　命巡抚直隶纠贪墨惩豪强立保甲缉剧盗前后条上数
　　十事胥朝上夕报可二十年春请
　　陛见
　　命侍卫持席午门外少坐入见
　　赐坐问抚勦东山时事移时
　　赐帑金一千两马一匹
　　御制诗一章比督理
　　陵工还又
　　赐良马一匹是嵗宣府饥赈十余万戸九月
　　驾幸雄县
　　劳赐有加冬请归葬数日
　　特命晋兵部尚书总督江南江西减耗羡清漕规严营猾敦布素而郡县贪墨暴闻者纠劾不少贷墨吏日十数惊又疏荐知通州俞成龙得
　　防知江宁府而择督学嵗科两试前茅士萃书院课之二十三年巡海还防理安徽江苏两巡抚印四月疾骤作卒年六十有八将军都统僚属来视周身布被一具牀头敝笥中绨袍一袭靴带二事米暨盐防数盎而已士民胥巷哭罢市建祠清凉山祀之讣闻
　　赐祭二坛给全葬
　　谕祭文曰朕惟国家敷治简贤道先保障人臣奉公奏最节重清勤茍四知之克严厯终始而弗替宠褒宜贲恩防用昭尔于成龙志笃醇诚谊敦贞介甫膺民社聿着循声既懋旬宣弥彰令绩是用畀以节钺绥乃邦畿尔克抚字维勤苞苴尽絶迨两江迁镇一节罔渝驭下则大革贪风励已则寒同儒素虽古亷吏曷以加兹乃倚任方殷遂溘焉沦逝轸怀良恻异数频颁呜呼萧然官舎竟担石之无存焕焉纶章庶泉台之克慰苾芬在御尚其歆承又曰惟尔苦节克贞鞠躬匪懈眞一介之不取越数官而弥坚奄忽云亡能无悯焉呜呼清风未逺长存表德之思宠防重颁丕着旌贤之典尔灵不昧其克钦承已而
　　圣祖仁皇帝东巡还谕内阁九卿詹事科道曰国家澄叙官方首重亷吏其治行最著者尤当优加异数以示褒扬故江南江西总督于成龙操守端严始终如一朕巡幸江南延访吏治博采舆评咸称居官清正为今古第一亷吏应加褒防为内外大小臣工劝其详加议防具闻于是集议加太子太保諡清端廕一子入监读书复
　　御制碑文曰朕读周官六计弊吏曰亷善亷能亷敬亷正亷法亷辩吏道厥惟亷重哉朕用是审观臣僚有真能
　　亷者则委以重寄锡以殊恩所以示人臣之标准也尔于成龙秉心朴直涖事忠勤而考其生平亷为尤着以故累加特擢皆朕亲裁盖拔自庶官之中受节钺之任尔能坚守夙操无间初终古人脱粟布被或者嫌于矫伪尔所谓亷本于至诚闻尔之风可以兴起乃不憖遗忽焉奄逝日者省方察吏南及江表采风谣于草野见道路之讴思清徳在人于今不冺惟尔之亷天下所知朕俯合舆情载褒劲节既考名副实諡曰清端葬祭以礼又晋之崇秩赐予有加恩防尔子呜呼人臣行已服官事主之道尔可谓有始有卒者矣顾不可以风世也与
　　赐扁曰清慎勤曰髙行清粹
　　御书联曰歴仕甘棠随地荫两江清节至今传海宇胥颂旌亷盛典焉成龙甞自言一生得力在令罗城而缉盗用游儌暨降盗多神变不易测江防谒巡抚以盗属讯秘其事不发越二日引众囚至略讯尽释之巡抚惊问真盗安在即指抚标一校曰盗主家也缚付讯成龙曰羣盗数日当尽致既而胥立就缚赃在校家封识如故若此类尤众孙准巡抚江苏
　　于准字子绳永宁州人成龙孙廷翼子以荫知临清州陟刑戸二曹擢江南驿盐佥事总督傅腊塔荐之擢直隶守道会大军西征挽饟牧骑胥办擢浙江按察使
　　赐亷察之寄四大字父艰归服阕擢四川布政使赐清愼勤扁寻擢左副都御史巡抚贵州镇雄与雄所二土目平州司陆起凤与土目母杨氏嵗讐杀烂土司张大纪土目张宏谟威宁雄所土司安天贵麻洽翻娘寨鲍溪等胥肆掠谕解之八十石寨种家苗卢君甫结阿饱等与侬人烧却郎妹等寨遣兵破其众擒阿饱于阵君甫逸檄擒斩之遂复行合椿法所谓以苗治苖也增级五移巡抚江苏嵗饥请截留漕粮五十万石
　　圣祖仁皇帝南巡
　　赐敷惠宁人扁恺泽三吴滋化雨节旄再世继清风联涖
　　任五载免雍正三年还职又四年卒
　　梁缵素永宁州人以嵗贡授齐河知县补文安卒于官齐河嵗饥发仓粟哺之男女老幼用旗标识俾以次就食因为濬赵牛河筑王龙堤民德之文安当九河巨浸造水车数百具挹水注于河种秔稻得米数万斛又条上制府酌定旗丁圏地租法无得意为予夺繇是五府胥视文安例比卒祀名宦






　　山西通志卷一百十四
<史部,地理类,都会郡县之属,山西通志>
　　钦定四库全书
　　山西通志卷一百十五
　　人物【十五】
　　大同府
　　周
　　代成君赵简子孙伯鲁子也伯鲁故太子早卒赵襄子杀代王遂以代封伯鲁子周为代成君襄子为伯鲁之不立也不肯立子必欲位于代成君成君先卒乃取其子浣立为太子襄子卒浣立是为献侯
　　汉
　　冯唐其先赵人父徙代又徙安陵唐以孝着为郎中中郎署长文帝辇过问曰吾居代时尚食监髙袪数为我言赵将李齐之贤战于钜鹿下吾每饮食意未尝不在钜鹿也父老知之乎唐对曰齐尚不如亷颇李牧之为将也上拊髀曰嗟乎吾独不得亷颇李牧为将岂忧冦哉唐曰主臣陛下虽有亷颇李牧不能用也上怒起入禁中良久召唐让之唐谢曰鄙人不知忌讳当是时寇新大入朝那杀北地都尉昻上以寇为意乃卒复问曰公何以言吾不能用颇牧也唐对曰臣闻上古王者遣将跪而推毂曰阃以内寡人制之阃以外将军制之军功爵赏皆决于外归而奏之此非空言也臣大父言李牧之为赵将居边军市之租皆自用飨士赏赐决于外不从中覆委任而责成功故李牧乃得尽其智能选车千三百乗彀骑万三千匹百金之士十万是以北逐单于破东胡灭澹林西抑强秦南支韩魏当是时赵几伯后防赵王迁立其母倡也用郭开谗而诛李牧令顔聚代之是以为秦所灭今臣窃闻魏尚为云中守军租尽以给士卒出私养钱五日一杀牛以飨賔客军吏舍人是以寇逺避不近云中之塞尝一入边尚帅车骑击之所杀甚众夫士卒尽家人子起田中从军安知尺籍伍符终日力战斩首捕虏上功幕府一言不相应文吏以法绳之其赏不行吏奉法必用愚以为法太明赏太轻罚太重且云中守尚坐上功首虏差六级而下之吏削其爵罚作之由此言之陛下虽得亷颇李牧不能用也文帝説是日令唐持节赦魏尚复以为云中守而拜唐为车骑都尉景帝立为楚相武帝求贤良举唐时年九十余乃以子遂为郎遂字王孙亦竒士
　　李沮云中人事景帝武帝十七岁以左内史为彊弩将军后一岁复为彊弩将军
　　郭昌云中人以校尉从大将军元封四年以大中大夫为拔胡将军屯朔方
　　赵绾代人尝受诗申公为御史大夫与兰陵王臧请立明堂以朝诸侯不能就其事乃言其师申公武帝使使束帛加璧安车驷马迎申公至以为大中大夫舍鲁邸议明堂事窦太后喜老子言不悦儒术得绾臧之过以让上上因废明堂事下绾臧吏皆自杀
　　程绪代郡人为幽州牧刘虞从事初平四年冬虞自率诸屯兵众合十万人以攻公孙瓒将行绪免胄而前曰公孙瓒虽有过恶而罪名未正明公不先告晓使得改行而兵起萧墙非国之利加胜败难保不如驻兵以武临之瓒必悔祸谢罪所谓不战而服人者也虞以绪临事沮议遂斩之
　　韩珩字子佩代郡人清粹有雅量少丧父母奉养兄姊宗族称孝弟焉为幽州别驾袁氏将焦触驱率诸郡太守令长背袁向曹盟曰违命者斩众以次防珩曰吾受袁公父子厚恩今其破亡智不能救勇不能死于义阙矣若乃北面于曹氏所弗能为也一坐失色触曰事之济否不待一人可卒珩志以励事君魏武亦髙其节屡辟不至卒于家
　　元魏
　　卫操字徳元代人少通侠有才畧晋征北将军卫瓘以为牙门将当神元时颇自结附后説桓穆二帝招纳晋人桓帝以为辅相任以国事及刘石之乱桓帝匡助晋氏操稍迁至右将军封定襄侯穆帝三年卒
　　贺讷代人魏道武皇帝之舅献明后之兄也祖纥尚平文女父野干尚昭成女辽西公主昭成诸部纷扰献明后与道武及卫秦二王依讷防苻坚使刘库仁分摄国事道武还居独孤讷总东部为大人迁居大甯行其恩信众多归之侔于库仁苻坚假讷鹰扬将军刘显之难道武轻骑归讷讷惊拜曰官家复国当念老臣帝笑答曰诚如舅言要不忘也后与诸大人劝进道武登代王位于牛川从平中原拜安逺将军以元舅甚见尊重然无统领以夀终于家
　　贺悦讷从弟道武居贺兰部下人情未甚附惟悦举部随从又密为帝祈祷天神请成大业出于诚至帝嘉之甚见宠待后平中原以功赐爵钜鹿侯进爵北新公卒子泥袭降肥如侯清河之变泥出举于安阳城北贺兰部人皆往赴之明元即位乃罢与元浑等八人拾遗左右与安同行并定二州州郡肃然后从征赫连昌以功进爵琅琊公军国大议每叅预焉征蠕蠕为别道将坐逐贼不进赎为庻人拜光禄勲为外都大官复爵卒子丑建袭
　　长孙嵩代人父仁昭成时为南部大人嵩寛雅有器度昭成赐名焉年十四代父统事昭成末刘库仁摄国事嵩率部众归之刘显谋难嵩率旧人及庶师七百余家弃显走将至五原于乌渥劝归道武见道武于三汉亭为南部大人累着军功后从征中山除冀州刺史赐爵钜鹿公厯侍中司徒相州刺史封南平公所在著称明元初与山阳侯奚斤北新侯安同白马侯崔宏等八人坐止车门右听理万几世号八公宋武帝伐姚明元假嵩节督山东诸军事诣平原縁河北岸列军次于畔城军颇失利诏假宋武道宋武于舟中望嵩麾盖遗以酃酒及江南食物嵩皆送京师诏厚答之又敇简精兵为战备嵩与叔孙建等自成臯南济晋诸屯戍皆望尘奔溃防宋武克长安乃班师明元末问后事于嵩嵩曰立长则顺以德则人服今皇长子贤而世嫡天所命也请立之乃定防诏太武临朝监国嵩为左辅太武即位进爵北平王司州中正议征屈丐嵩固谏不可帝责之寻迁太尉加柱国大将军自是轝驾征伐嵩以元老多留镇京师坐朝堂平断刑狱卒年八十諡曰宣王孝文时配飨庙庭子頺善骑射弯弓三百斤袭爵加侍中征南大将军有罪黜为兵复爵卒諡曰安子敦字孝友位北镇都将降公孝文时复王爵卒諡曰简子道字念僧袭爵例降公位左卫将军卒諡慎子悦袭建义初复王爵寻降公位光禄少卿卒
　　庾业延代人赐名岳其父及兄和辰世典畜牧稍转中部大人收敛畜产富拟国君刘显之变道武外幸和辰奉献明太后归道武又得其资用以和辰为内侍长岳恭慎脩谨善处危难之间道武嘉之为外朝大人参预军国从平中原拜安逺将军诏岳讨破离石胡帅呼延铁西河胡帅张崇等以功赐爵西昌公迁邺行台岳为将有谋畧士众服其智勇名冠诸将及罢邺行台以所统六郡置相州即拜岳为刺史秉法平当百姓称之邺旧有园池时果初熟吏送之岳不受曰果未进御吾何得先食其谨如此迁司空以候官诬告诛时人咸寃惜焉岳在代西善无界后太武征赫连氏经其墓诏为立庙求子孙任为帅者得其子陵从征有功听袭爵
　　奚斤代人世为马牧父箪尝以取騧骝马伤国甥刘库仁一乳及苻坚使库仁与卫辰分领国部箪惧奔卫辰及道武灭卫辰箪晚乃得归故名位后于旧臣后以斤贵赠长寜子斤机辨有识度登国初统禁兵后为侍郎从征慕容寳于参合皇始初拜越骑校尉典宿卫博陵渤海章武盗起斤与元遵等讨平之从破髙车及库狄宥连部徙其别部于塞南又进击侯莫陈部至太娥谷置戍而还迁都水使者出为晋兵将军幽州刺史赐爵山阳侯明元时为郑兵将军明元幸云中斤留守京师昌黎王慕容伯儿不轨召入天安殿东庑下诛之诏与长孙嵩等俱坐朝堂録决囚徒明元大阅东郊行左丞相大搜于石防山从西廵先驱讨越勒部于鹿那山大破之又诏与长孙嵩等八人坐止车门左听理万机拜天部大人进爵公命出入乗轺轩备威仪导从太武听朝政为左辅宋帝立其国内离阻乃遣斤收河南地假节都督前锋诸军事司空晋兵大将军行扬州刺史率吴兵将军公孙表等南征攻滑台不拔求济师帝亲南廵次中山斤自滑台趣洛阳长驱至虎牢遂平兖豫诸郡还围虎牢虎牢溃斤置守宰以抚之自魏初大将行兵唯长孙嵩拒宋武斤征河南独给漏刻及十二牙旗太武时进爵宜城王仍为司空太武征赫连昌斤率义兵将军封礼等袭蒲坂斤又西据长城秦雍氐羌皆来归附累战破赫连定定走上邽追至雍不及而还诏班师斤请因其危平之乃进讨安定昌退保平凉斤屯军安定以粮竭马死深垒自固监军侍御史安颉击昌擒之昌众复立昌弟定斤耻功不在已乃舍辎重追定于平凉定邀斤前后斤众溃斤及将娥清刘拔被擒后太武克平凉斤得归寻拜安东将军降爵为公太延初为卫尉改恒农王后为万骑大将军议伐凉州斤等三十余人以为不可凉州平以战功赐僮隶七十戸又赐安车以宠异之斤聪辨强识善谈论逺説先朝故事厯厯不爽听者叹美之每议大政多见从用朝廷由是称焉真君九年卒年八十有九太武亲临哀恸諡曰昭王长子他观袭降公国至孙绪无子国除太和中斤配飨庙庭至宣武时以绪弟子监绍其后
　　长孙肥代人昭成时年十三以选内侍少有雅度果毅少言道武在独孤及贺兰部常侍从御侮左右帝深信任之登国初为大将屡有军功从平中山以功赐爵琅琊公迁卫尉卿改爵卢乡时中山太守仇儒推赵凖为主肥讨破凖于九门斩仇儒擒凖除兖州刺史姚平冦平阳征为前锋平退保柴壁进攻屠之还镇兖州抚慰河南威信着于淮泗善策谋勇冠诸将前后征讨未尝失败故毎有大难令肥当之南平中原西摧羌冦肥功居多赏赐千计后降爵蓝田侯卒諡曰武陪金陵
　　叔孙建代人少以智勇著称道武幸贺兰部常从左右登国初为外朝大人与安同等十三人迭典庶事参军国谋随秦王觚使后燕厯六载乃还累迁中领军赐爵安平公出为并州刺史后免明元念前功以为正直将军相州刺史饥胡刘武等聚党假建前号安平公督公孙表等讨之斩首万余级余众奔投沚水水为不流晋将王仲徳逼滑台兖州刺史尉建遁仲徳遂入滑台诏建渡河曜威斩尉建呼仲徳军人诘其侵境之状寻迁广阿镇将威名甚着久之除使持节都督前锋诸军事楚兵将军徐州刺史率众自平原济河徇下青兖诸郡遂东入青州围宋刺史竺防于东阳城宋遣将檀道济王仲徳救防建乃还以功赐爵夀光公与汝隂公长孙道生济河而南仲徳等东走青州太武以建威名南震为宋所惮除平原镇大将封丹阳王加征南大将军道济仲徳救滑台建与汝隂公道生拒击之建分军挟战纵轻骑邀其前后焚烧谷草以絶其粮道道济兵饥叛者相继由是安颉等得拔滑台建沈敏多智东西征伐常为谋主容貌清整雅尚人伦礼贤爱士在平原十余年绥怀内外甚得边称魏初名将鲜及之南方惮其威畧辄不为寇太延三年卒年七十三諡曰襄赐金陵
</div>
    <div class="pagination">
<a href="山西通志_page432.html">上一页</a><span>...</span><a href="山西通志_page428.html">428</a><a href="山西通志_page429.html">429</a><a href="山西通志_page430.html">430</a><a href="山西通志_page431.html">431</a><a href="山西通志_page432.html">432</a><span class="current-page">433</span><a href="山西通志_page434.html">434</a><a href="山西通志_page435.html">435</a><a href="山西通志_page436.html">436</a><a href="山西通志_page437.html">437</a><a href="山西通志_page438.html">438</a><span>...</span><a href="山西通志_page434.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
