<!DOCTYPE html>
<html>
<head>
    <meta charset="UTF-8">
    <title>陕西通志 - 第 60 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 60 页/共 490 页</h1>
    <div class="content">　　白龙寺山　在县东南十里四面壁立只通一径登者拾级聚足以上土人多有结庐而居者又县东十里有凤凰石相传宋时凤鸣于此【县志】
　　髙寒岭　在县东北永兴堡又响石崖亦在永兴堡南去县四十里【县册】
　　卧牛峰　在县东北永兴堡东南十五里宋夏将讹厐东侵宋将郭恩被执于此【县册】
　　黄河　在县东百二十里自府谷界流入与山西兴县分界又南入葭州界【县册】河水又南过西河圁阳县东【水经注　圁阳故城在县东】麟州东至岚州界黄河一百二十里【元和志　麟州故城在县北岚州即今岢岚州在山西】县东至保徳州黄河界一百里自府谷县南流至神木县碾谷村又西南流十里入葭州界【元一统志】自府谷盘塘南六十里沿河府神二境相杂至沙峁头入本境屈野河入焉又南流二十里至枣塔沟入葭州界【州志　详见图考】
　　屈野河【一作曲源河】在县城西百步东南流入黄河【县图】麟州西城枕睥睨曰红楼下瞰屈野河【宋史】宋司马光有论屈野河西修堡状【温公文集】连谷银城二县皆有屈野川【九域志　连谷故城在县北边外银城故城在县西南】源出塞地五兰峁儿绕笔架山之阳至县南一百二十里沙峁头入黄河【县志】
　　兔毛川　在县西北十里宋张亢与李元战于此【县志】新秦县有兔毛川【九域志　新秦县在县北】源出塞外其水流入屈野河【县册】
　　老龙泉水　在县西北十五里树林阴翳泉水清漪有龙神祠旱祷辄应【县志】其水入屈野河【县图】
　　芹河　在县西三里【县册】源出塞外驼儿川迳笔架山之阳与屈野河合【县志】
　　泗沧河　在县南四里由县东五十里铺沟入境东西环绕至城南入屈野河【县志】在县东永兴堡西【延绥志】
　　柏油河　在县西三十里【县册】柏油水有东西二源俱出柏油堡境外南流入边又南合柏林城东关王峁水经解家铺东折入屈野河【延绥志】水磨川在县南二十里【县志】
　　柏林河　在县西南五十里柏林堡西其水入屈野河【县册】
　　长涧川　在县东六十里【县志】县东七十里有燕子峪川源出沙沟其水入屈野河【县册】
　　石盘头川　在县南六十里【县志】自清水河来其水入屈野河【县册】
　　苍儿塔川　在县东南六十里其水迳刘家峁入于屈野河【县册】
　　永利河　在县西十里又流入葭州界【县图】在柏林堡有二源一出柏林堡境外野麻湾一出水洞岔俱西南流至髙家堡青阳岔合柏林堡南水掌儿水迳髙家堡城北注秃尾河【延绥志】
　　柴沟　在县西明天顺二年孛来入冦神木总兵张敛败之于柴沟即此【县志】
　　府谷县
　　五虎山【一名五龙山】在县东一里五峰雄峙其形如虎又桃花洞在城南东崖中有硃砂洞艳如桃花【雍胜畧】五虎山一名五龙山下有香炉山曾有仙人炼丹于此【贾志】桃花洞南崖畔有千佛洞【延安府志】悬空洞在县东门外髙踞城巅俯瞰洪流又洪济洞在县小南门外【州志】
　　水寨山　在县北十五里两川夹流山峙川中又县北二十里有陶家山
　　大苗山　在县西北五十里【州志】
　　鐭子山　在县西六十五里又县西七十里有半坡山【县志】
　　小木山　在县西百里其相近有班家岭【县志】
　　天台山　在县西南二百三十里【县志】山接神木界【县册】方台山　在县东二里有东岳行宫又黑山在县东十里【县志】
　　塔儿山　在县东七十里黄甫营西南【县志】
　　龙峰山　在县东北三十里山形盘曲纡回上有髙峰特立树木阴翳旱祷辄应建有龙王庙【州志】
　　梁家山　在县东北五十里清水堡东又石山梁在县东北六十里清水堡北【县册】
　　三山　在县东北七十五里又古城山在县东北七十九里俱在清水堡南又瓦窰山在县东北七十里清水堡西【县册】
　　青石崖　在县东北九十里黄甫营北又相近有竺琭台【县册】竺琭台在黄甫川北巨石巑岏又名莲花纒【延绥志】
　　紫城砦　在县东北百里直接大漠【县册】
　　【附考】府州有花山乃地之最髙者【元一綂志　按府州即县治而花山不知所在存考】
　　黄河　在县东三十步东南正南至河皆一百步自塞外流入又南入神木界【县图】河水自君子济又南右得湳水口又南至圁阳【水经注　圁阳今属神木县湳水在县东北边外】府谷县有黄河【九域志】自西置州冯家会村入境流一百五十里入神木县界【元一綂志】有娘娘滩在县东北黄甫川东北四十里滩后数里有太子滩【延绥志】由莲花纒入县东北境过太子滩君子济折而西南蜿蜒县境三百一十里【县志】自莲花纒入境为唐家滙渡流六十里至杨家川口黄甫川水入焉又十里至沙窰子清水川入焉又南二十里为天桥又三十里迳县城东南孤山川入焉又百五十里至盘塘渡【州册　详见图考】
　　黄甫川　在县东北六十里自塞外牛武城南迳黄甫营边墙入口南流至县东杨家川口入河【县志】
　　清水川　在县东北五十里自西北沙漠界流入迳清水堡过欢喜梁折而东流又东南注于河边方士骑赖以汲饮【州志】自塞外野麻湾迳清水营边墙入口南流五十里至县东五十里沙窰子入黄河【县志】石山子沟在清水堡东自塞外来流入清水河【县册】
　　九股水【一名孤山水】在县西南源出草地九源并导合为一流东南流入边墙迳镇羌堡东孤山堡西又东南流三十里入黄河又桑家沟一名长沙沟源出塞外南流迳镇羌堡西折而东南入九股水又木口河亦自塞外流入迳木园西南流入九股水【县册】
　　石马川　在县西六十里相传有石马至其处今马迹犹存【县志】源出镇羌堡万家墩西南流至大堡村入黄河【县册】
　　桃花涧　在县西半里【雍胜畧】
　　甘露沟　在县北一里其水甘冽【雍胜畧】
　　暖泉沟　在县东十五里其泉冬温又大泉沟在县东七十里【县志】
　　官井　在县西二里泉出山源上有海潮庵【县志】
　　边外
　　骆驼山　在定边县北套内　在夘孩水东南【马志按边外山水叙次皆由西而东由套内而套外仍以郡邑约畧分属之焉】
　　错子山　在定边县北套外　唐会昌元年回纥为黠忧斯所破其牙部奉乌介特勒为可汗南保错子山【唐书囘纥传】山在西受降城北五百里【榆林衞旧志】
　　木赖山　在靖边县北套内【榆林府册】魏废帝元年突厥科罗破邓叔子于沃野北木赖山【北周书突厥传】
　　髙阙山　在靖边县北套外　汉元朔四年遣衞青将六将军十余万人出朔方髙阙【汉书匈奴传】赵武灵王既袭胡服自代并阴山下至髙阙为塞山下有长城连山刺天其山中断两岸双阙云举即状表目故有髙阙之名自阙北出荒中【水经注】
　　契呉山　在懐逺县北套内　赫连勃勃北游契呉叹曰美哉临广泽而带清流吾行地多矣自马岭以北大河以南未之有也【十六国春秋】山在朔方县北七十里【元和志　按元和志则山当在套内而水经注又云河水左合契呉山水在定襄桐过之下则山当属山西境抑或别有一山姑存俟考】
　　木岭　在懐逺县北套内　朔方县有木岭【唐书地理志】
　　阳山　在懐逺县北套外　河水东迳阳山南汉书注曰阳山在河北指此山也又东迳石迹阜西是阜破石之文悉有鹿马之迹自髙阙以东夹山带河阳山以西皆北假也【水经注】按阳山即阴山也山在中国极北故名阴山水北曰阳山在河水之北故亦谓之阳山汉书侯应曰北边塞至辽东外有阴山东西千余里计阴山绵亘直抵辽东非河南所能容益信徐广之谬【禹贡锥指】阳山在中受降城东北【榆林衞旧志】
　　木根山　在榆林府北套内　苻坚建元元年遣邓羌讨刘衞辰擒之于木根山【晋书载记】后魏登国六年讨刘衞辰将军伊谓追至木根山擒其子直力鞮【魏书刘衞辰传】七年幸木根山遂次黑盐池【魏书道武帝纪】
　　马良山　在榆林府北套内　明嘉靖二十五年套防犯保安庆阳诸处总督曾铣遣将李珍捣其巢于马良山后即此【延绥志】
　　阴山　在榆林府北套外　五原西安阳县北有阴山【汉书郡国志】阴山在河南阳山在河北【徐广注】汉得阴山匈奴长老过之未尝不哭【汉名臣奏】河水又南迳马阴山西汉书音义曰阴山在河南谓是山也而实不在河南【水经注】安北府北至阴山七十里【唐书地理志　唐安北都防府东至榆林二百五十里】阴山在中受降城东北自阴山而北皆大碛碛东西数千里南北亦千里无水草不可驻牧中国得阴山乘髙而望冦所出没踪迹皆见为御边要地【九边考】
　　涿邪山　在榆林府北套外　汉天汉二年因杆将军公孙敖出西河与强弩都尉路博徳会涿邪山【汉书匈奴传】后汉永平十六年遣度辽将军呉棠出朔方髙阙攻臯林温禺犊王于涿邪山【南匈奴传】永元元年车骑将军窦宪出朔方鸡鹿塞南单于出满夷谷度辽将军邓鸿出稒阳塞皆会涿邪山与北单于战于稽落山大破之【窦宪传】后魏登国六年讨蠕蠕破之于大碛南牀山长孙嵩及长孙肥追之度碛嵩至平望川斩其帅屋击肥至涿邪山匹侯跋举部降【魏书蠕蠕传】
　　寘顔山　在榆林府北套外　汉元狩四年衞青出定襄塞千余里破单于兵北至寘顔山赵信城而还【汉书匈奴传】
　　大斤山　在榆林府北套外　隋开皇末遣太平公史万嵗出朔州击突厥逹头于大斤山【隋书突厥传】
　　燕然山　在榆林府北套外　汉征和三年李广利出五原匈奴要击汉军于夫羊句山狭【服防曰夫羊地名师古曰句山西山也句音钩】北兵壊散汉军乘胜追北至范夫人城又北至郅居水上引还至速邪乌燕然山【师古曰速邪乌地名山在其中】单于遮击贰师败降【汉书匈奴传】后汉永元元年窦宪破北单于于稽落山追至私渠北鞮海遂登燕然山去塞三千余里刻石勒功而还【窦宪传】后魏神防二年帝讨蠕蠕次于兔园水分军搜讨东至瀚海西接张掖水北度燕然山东西五千余里南北三千里【魏书蠕蠕传】
　　黑山　在榆林府北套外　后魏神防二年讨蠕蠕帝出东道向黑山长孙翰从西道向大峨山同会贼庭袭之至栗水大檀众西奔【魏书蠕蠕传】唐调露元年裴行俭讨突厥军至单于之北贼众于黑山拒战行俭频战破之余党走依狼山【唐书裴行俭传】开元四年突厥降户叛郭知运领朔方兵邀击于黑山呼延谷大破之【唐书郭知运传】元和初囘鹘以三千骑至鸊鹈泉振武以兵屯黑山备之【唐书囘纥传】中受降城正北如东八十里有呼延谷【唐书地理志】黑山在振武北塞外【胡氏鉴注】
　　铁山　在榆林府北套外　唐贞观四年李靖出定襄进屯恶阳岭夜袭颉利颉利惊退牙碛口走保铁山靖复袭击大破之【唐书突厥传】
　　跋那山　在神木县北套内　后魏登国六年讨蠕蠕緼纥提西遁魏主追至跋那山緼纥提降九年緼纥提之子曷多汗弃父西走长孙肥轻骑追至跋那山斩之【魏书蠕蠕传】纥那山在胜州西北百二十里【通典或曰此即跋那山误】
　　骨罗山　在神木县北套内　后魏永兴五年帝西幸五原校猎于骨罗山【魏书明帝本纪】
　　鸡秩山　在神木县北套外　汉本始二年祁连将军田广明出西河塞千六百里至鸡秩山【汉书匈奴传】
　　暖泉峰　在府谷县北套内　在丰州西北三十七里【九域志　丰州故城在府谷北百十五里】
　　沙角山　在府谷县北套内　河西有沙角山峰崿危峻逾于石山其沙粒麄色黄如干糒又山之阳有泉名沙井绵歴今古沙不填之人欲入穴即有鼓角之声震动人足【三秦记】丰州西五十里至沙井岭【九域志】
　　薛林山　在府谷县北套内　后魏泰常四年帝从君子津西渡大狩于薛林山【魏书明帝本纪】
　　拔邻山　在府谷县北套内　后魏始光四年西讨赫连昌济君子津次拔邻山【魏书太武帝纪】山去君子津二百余里【榆林衞志】
　　超没堆　在府谷县北套内　在丰州东北九十里【九域志】
　　犁元山　在府谷县北套内　在东古城南【马志】
　　石门山【即卢朐山一名石门障】在府谷县北套外　太初三年光禄徐自为出五原塞数百里逺者千里筑城障列亭至庐朐【师古曰庐朐山名也朐音劬　汉书匈奴传】稒阳县北出石门障得光禄城【汉书地理志】石门水出石门山【水经注　石门山在旧临沃县境】卢朐山谓之光禄塞按元和志石门障即光禄城古入匈奴大路【禹贡锥指】
　　黄河　在榆林府葭州二属北塞外自宁夏府界流入又东南入府谷界　河水自歴石崖山东北经三封县故城东【石崖山在今宁夏府平罗县东三封县属朔方郡在故长泽县北二十里今定边县北】又北迳临戎县故城西【临戎故城即旧朔方郡在今定边县北】又北有枝渠东出谓之铜口东迳沃野县故城南【沃野故城在天徳军北六十里今靖边县北】又北屈而南河出焉【马志云河自灵州北行至此始折而东流】河水又北迤西溢于窳浑县故城东【窳浑故城在废夏州西北今靖边县北】河水又屈而东流为北河【马志云河分流析支城在此按汉衞青絶梓岭梁北河即此也杜佑曰河经灵武郡西南便北流千余里过九原郡乃东流汉人谓之西河自九原以东汉人谓之北河】河水又东迳髙阙南又东迳临河县故城北【临河县在今靖边县北】又东迳阳山南又东流迳石迹阜西又南屈迳河目县左【河目故城在北假中属胜州银城县在今怀逺县西北】又南合南河上承西河东迳临戎县故城北又东迳临河县南又东迳广牧县故城北经流二百里许东会于河【广牧属朔方郡即丰州也在今怀逺县北】河水又南迳马阴山西又东南迳朔方县故城东北【什贲故城即汉朔方县在今懐逺县北】又东转迳渠搜县故城北【渠搜县在废夏州北今榆林府西北】又东迳西安阳故城【安阳县属五原郡在废丰州东北今榆林府西北】又东迳田辟城南【田辟地名属五原郡】又东迳成宜县故城南【成宜县在废丰州界今榆林府北】又东迳原亭城南【原亭亦地名属五原郡】又东迳宜梁县故城南【宜梁县在五原西南六十里废丰州东今榆林府北】又东迳副阳城南河阴县故城北【副阳属东部都尉治河阴县属五原郡俱在今神木县北】又东迳九原县故城南【秦置九原郡治汉更名五原在今神木县北】又东过临沃县南【临沃县属五原郡在今府谷县北】又东枝津出焉又东流石门水南注之水出石门山东南流迳临沃城东东南注于河河水又东迳稒阳故城南【稒阳县在废胜州西南今府谷县东北】又东南枝津注焉水上承大河于临沃县东流七十里注于河河水又东迳塞泉城南而东注又东迳云中桢陵县南又东迳沙南县北从县东屈南迳沙陵县西【桢陵县即废东胜州沙陵汉属云中郡并在河东岸今属山西沙南县在河西今府谷县东北】河水屈而流白渠水注之又南迳赤城东又南迳定襄桐过县西河水于二县之间济有君子之名【定襄桐过并在河东岸属山西】河水又东南左合契呉山水树颓水大罗水【诸水俱在山西】又右得湳水口又南迳西河圁阳县【水经注圁阳故城在神木县】胜州榆林县榆林关在县东三十里东北临河自夏州朔方县流入又经河滨县十五步濶一里不通舟楫渡处名君子津【元和志　榆林河滨二县即汉沙南县地】夏州北至黄河八百里胜州西北至河二十里北至河五里东北至河十里正东至河四十里【寰宇记】黄河在衞北千里自宁夏衞横城堡西折而北过平虏城东百余里又东北流过古丰州西北折而东经三受降城南至废东胜州西折而南入府谷县黄甫川东九里其中谓之河套周围数千里【榆林衞旧志】河套之地南抵边墙北滨黄河逺者八九百里六七百里近者亦一二百里惟黄甫川之南焦家坪及娘娘滩羊圏渡口为最近云【延绥志】
　　咂把湖　在定边县北套内　在旧临戎县南【延绥志】在骆驼山东【马志】
　　屠申泽【一名浑泽】在靖边县北套内　窳浑县有道西北出鸡鹿塞屠申泽在县东【汉书地理志】河水溢于窳浑县故城东其水积而为屠申泽泽东西一百二十里阚骃谓之浑泽【水经注】
　　彬草湖　在靖边县宁塞堡西北套内　又青山湖在宁塞堡塞外荍麦湖在定边县甎井堡塞外牛毛湖在定边堡北塞外其西南有大海子脑又明沙湖在盐场堡北塞外赤木墩西【榆林府册】河套中诸小水如黄羊城东之牛心山山东北有月儿海子水石山城东海子山有水出其下白城子红城子交城子之东有北海子水佛堂寺沟水鸳鸯湖水夘孩水紫河水皆混涛歴峡东注于河【延绥志】佛堂寺沟在鸳鸯湖东【马志】
　　神水滩　在靖边县东北套内　有水一周百余步平地突出数丈迸珠溅玉旱潦并无增减【榆林府册】在镇靖堡北水如趵突冬夏渊渟【延绥志】
　　横水　在懐逺县北套内古朔方县南　会昌二年囘鹘乌介可汗入云朔剽横水杀掠甚众【唐书囘纥传】横水五十九里至什贲故城【唐书地理志】
　　盐泽　在懐逺县北套内　金连盐泽青盐泽皆在朔方县南【唐书地理志】朔方县有二盐池其盐大而青白青者名曰青盐一名戎盐入药分【水经注】盐泽在什贲城西南又长泽县有胡洛盐池在县北五百里周囘三十里亦谓之独乐池汉有盐官【元和志】朔方县南有莲花城红盐池在其东长盐池在其西【延绥志】
　　地斤泽　安庆泽　在懐逺县北套内　太平兴国七年李继捧入朝其族弟继迁自银州奔入地斤泽泽距夏州东北三百里又淳化初继迁与继捧战于安庆泽【宋史夏国传　按安庆泽当亦在榆林府北界】
　　余吾水　在懐逺县北套外　北鲜之山鲜水出焉北流注余吾水【山海经】汉天汉四年贰师将军李广利出朔方匈奴闻之悉逺其累重于余吾水北单于自率众待水南接战连日引还征和三年广利复出五原单于悉遣其辎重徙赵信城北邸郅居水左贤王驱其民度余吾水六七百里居兠衔山单于自将精兵度姑且水追汉军至浚稽山转战九日汉兵却敌杀伤甚众至蒲奴水匈奴不利还去【汉书匈奴传】余吾水名在朔方北【顔师古注】
　　诺水【一名诺真水】在榆林府北套外　汉元帝初元初都尉韩昌光禄大夫张猛使匈奴与单于登诺水东山刑白马为盟【汉书匈奴传】诺水即今突厥地诺真水【顔师古注】夏州北渡乌水经贺麟泽拔利干泽过沙坎内横刬沃野泊长泽白城百二十里至可朱浑水源又经故阳城泽横刬北门突纥利泊石子岭百余里至阿颓泉又经大非苦盐池六十六里至贺兰驿又经库也干泊弥鵞泊榆禄浑泊百余里至地颓泽又经步拙泉故城八十八里渡乌那水经胡洛盐池纥伏干泉四十八里度库结沙一曰普纳沙二十八里过横水五十九里至什贲故城又十里至宁逺镇又涉屯根水五十里至安乐戍在河西壖其东壖有古大同城今大同城故永济栅也北经大泊十七里至金河又经故后魏沃野镇城傍金河过古长城九十二里至吐俱麟川傍水行经破落汗山贺悦泉百三十一里至步越多山又东北二十里至缬特泉又东六十里至贺人山山西碛口有诘特犍泊吐俱麟川水西有城城东南经拔厥那山二百三十里至帝割达城又东北至诺真水汊又东南百八十七里经古可汗城至咸泽又东南经乌咄谷二百七里至古云中城又西五十五里有绥逺城皆灵夏以北蕃落所居【唐书地理志】
　　鹿浑海　在榆林府北套外　后魏登国五年西征次鹿浑海袭髙车袁纥部八年西征侯吕隣部至苦水皆大破之【魏书道武帝纪】
　　鸊鹈泉　在榆林府北套外唐中受降城北　唐贞观中以囘纥归附诏于碛南鸊鹈泉之阳置邮【唐书囘纥传】中受降城正北如东八十里有呼延谷谷南口有呼延栅北口有归唐栅车道也入囘鹘使所经又五百里至鸊鹈泉又十里入碛经麚鹿山鹿耳山错甲山计千五百里至囘鹘衙帐又别道自鸊鹈泉北经怛罗思山赤崖盐泊浑义河炉门山木烛岭千五百里亦至囘鹘衙帐【唐书地理志】
　　额根河　在榆林府北套外　后魏太平真君四年讨蠕蠕帝出中道至鹿浑谷与贼相遇呉提遁走追至额根河破之车驾至石水而还【魏书蠕蠕传】
　　栗水　在榆林府北套外　后魏神防二年讨蠕蠕出黑山次于沙漠南轻骑至栗水大檀西奔帝縁栗水西行过窦宪故垒次于兎园水去平城三千七百里【魏书蠕蠕传】
　　大葭芦水　小葭芦水　在神木县北套内　大葭芦水在榆林县西二百二十里小葭芦水在县西二百四十里地甚良沃【元和志　唐榆林即胜州治在府谷县北】
　　湳水【一名湍波水】在神木县北套内　湳水出美稷县东南南流俗亦谓之湍波水东南流入长城东咸水出长城西咸谷东入湳水湳水又东南浑波水出西北穷谷东南流注湳水湳水又东经西河富昌县故城南又东流入河【水经注　富昌故城在胜州南】
　　虎泽【即武泽一名紫泽】在府谷县北套内　西河郡谷罗县有武泽在西北【汉书地理志　按此疑即虎泽】后汉永初三年南单于围中郎将耿种于美稷明年度辽将军梁慬赴救至属国故城与战破之单于引还虎泽慬又与种进攻虎泽单于乞降【汉书梁慬传　美稷属西河郡又按上林赋紫渊经其北文颍曰谷罗县西北有紫泽则虎泽又即紫泽也】





　　陜西通志巻十三
<史部,地理类,都会郡县之属,陕西通志>
　　钦定四库全书
　　陕西通志巻十四
　　城池
　　度地居民轩皇肇制践华因河天然形势由腹逮邉大小维系崇墉言言深池淠淠缮治坚完塞垣至计巩固秦疆如带如砺建威销萌浚筑守卫得厥人和金汤百世作城池志第五
　　西安府【长安咸宁附郭】
　　府城即隋唐京城隋文帝厌长安制小纳苏威諌召髙颎等创建新都其地在汉故城东南南直终南子午谷北枕龙首山以据渭水东临浐防唐永徽五年筑罗城天祐元年匡国军节度使韩建改筑约其制谓之新城宋金元皆因之明洪武初都督濮英増脩周四十里髙三丈门四东曰长乐西曰安定南曰永宁北曰安逺四隅角楼四敌楼九十八座十七年建钟皷二楼于城内东西相距半里许正统五年脩葺布政王暹为记嘉靖五年廵抚王荩重脩城楼有少保王用賔记隆庆二年廵抚张祉甃以甎有布政曹金记崇祯末廵抚孙傅庭筑四郭城闯冦入闗焚东门楼及南月城楼
　　本朝顺治十三年廵抚陈极新脩葺如制康熈元年雨圮总督白如梅廵抚贾汉复重脩三十八年复脩城内皷楼咸宁知县董彪记之
　　满城在府城内东北隅西界钟楼
　　本朝顺治六年即故明秦府城改筑门五东仍长乐西南因钟楼东洞西北曰新城南曰端礼西曰西华
　　咸阳县城池旧在杜邮馆西明洪武四年县丞孔文郁迁今治筑城浚濠有李炳记景泰三年知县王瑾重脩周四里一百五十二步南临渭水冲崩为患正德戊寅知县底蕴脩河岸制桩板沿堤覆翼嘉靖九年巡抚刘天和复脩之检讨王九思为记二十六年巡抚谢兰拓东西北三隅四里有竒髙二丈五尺凿池深一丈五尺门九东曰朝阳西曰望贤南曰渭阳北曰五陵学道门曰文明上各建楼又有西北小北小南及新城门万厯丁亥堤圮水浸及城知县樊镕脩筑有御史张应诏记崇祯中知县张名世重加筑濬谯楼在城内西街
</div>
    <div class="pagination">
<a href="陕西通志_page59.html">上一页</a><span>...</span><a href="陕西通志_page55.html">55</a><a href="陕西通志_page56.html">56</a><a href="陕西通志_page57.html">57</a><a href="陕西通志_page58.html">58</a><a href="陕西通志_page59.html">59</a><span class="current-page">60</span><a href="陕西通志_page61.html">61</a><a href="陕西通志_page62.html">62</a><a href="陕西通志_page63.html">63</a><a href="陕西通志_page64.html">64</a><a href="陕西通志_page65.html">65</a><span>...</span><a href="陕西通志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
