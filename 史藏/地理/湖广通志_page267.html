<!DOCTYPE html>
<html>
<head>
    <meta charset="UTF-8">
    <title>湖广通志 - 第 267 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 267 页/共 373 页</h1>
    <div class="content">　　曾昱儒字东莱石首人少孤事母以孝闻姊适刘姓家贫蚤寡而无子昱儒迎养以成其节性刚直不畏强御而赒贫防困常如不及孤客落魄其乡者輙捐赀遣归人多义之
　　侯谏臣字资若公安人少失恃育于祖母李李病亲尝汤药衣不解带者累月及卒哀毁逾礼父钟爱异母弟谏臣曲体其志悉以遗产授之族子某少孤有利其产者力庇之且为完娶令复业嵗疫比闾姻戚阖室传染至亲皆避去谏臣躬饘粥调药饵以保全之遇后进谆谆勉以孝友子孙遵其训至今三世同居不忍析箸云
　　襄阳府
　　唐张巨源襄阳人五世同居太宗诏旌其闾巨源尝习刑名书赐明经及第科
　　刘潭芳　常元治襄阳人芳五世同居治九世同居俱旌表
　　明常存畏谷城人天启辛酉举人公车遇贼骂不絶口而死【以上旧通志】
　　皇清李藻枣阳人以守城死难【见列女志】
　　郧阳府
　　明郭可久保康嵗贡生四世同居家长授事卑防听命深得古人大宗之法孝友恭逊庭无间言乡里称为义门云
　　寇士元上津庠生倜傥有异才懐宗时流贼蠭起元散家产募战士屡出竒破贼贼不敢逼城知县蒋宗缙详加守备管营将事后以血战死贼义而殓之刘泗源郧县庠生明末路冯二贼围郧城中食尽将溃泗源缒城入贼营为谍以间之贼两营互相猜疑天明遁去
　　皇清谢廷宾保康诸生有知畧郝贼盘踞房竹间往往以轻骑掠野宾纠合乡里保守山寨间出竒兵袭贼贼不敢纵人赖以安【以上旧通志】
　　直归州
　　元田韦臯巴东人仕至金紫光禄大夫累世同居诏旌为义门今其所居曰义门村【旧通志】
　　明髙维逺兴山庠生明末闯贼之乱县设伪官杀戮无忌维逺倡义执伪官戮之邑赖以安
　　谭正宾巴东人慷慨好义为里中所重懐宗末容美土司每为邑患正宾集里人共相防御防土蛮为浮桥于清江渡将半正宾率众奋击土蛮败走忽水涨桥没溺死千余人容美衔憾宻使人刺杀之土蛮遂横【以上邑志】
　　皇清何学礼长阳贡生避贼厚浪沱顺治四年率先归诚为土司所伺执之骂不絶口而死【旧通志】义民【附】
　　武昌府
　　元冯三元史绰罗传三为湖广省公使素不知书冦陷湖广皂辈悉起为盗拉三以从三辞曰贼名恶我等岂可为众怒将杀之三遂唾骂贼乃缚诸十字木舁之行而刲其肉三益骂不止抵江上贼断其喉去妻亦投江死
　　明周瓛　方良　罗诏谦　饶世禄俱武昌县人正统间各输米一千石赈饥赐谕嘉奨建尚义坊旌之【旧通志】
　　张伯还大冶人正统五年饥出谷千二百石奨赉羊酒立坊
　　胡大谅　卢钦　罗敬宗　李原俱通城人正统七年输米二千石备赈勅赐冠带旌为义民
　　徐贵美兴国人出谷千三百石赈饥
　　卢万顷　卢万纪　胡琥　葛云昶　李实俱通城人成化三年各输五百石备赈给冠带
　　郑守梅通城人万厯二十二年因平倭输谷一千石奉防建坊
　　杜渐通城人万厯二十八年输谷五百石备赈给冠带
　　李徳智字太痴江夏人生平薄名利一日有类丏者言自铜鼓卫解官银六十金来将纳诸都司舟覆文移堕水今归请之闻公厚徳愿暂置公所俟四十日复来其人去死于路卫勘官钱逮其家并株连告防者智闻持原银诣都司纳焉移文往勘县令大惊立释诸囚夀八十九嵗卒
　　郭仪江夏人生两月而母李氏卒父再娶李氏生六子独钟爱仪仪奉母以孝闻尝捕鱼湖中拾遗金一釡以足掩其坎私祝曰如为仪财勿以不义至当从生理中得之平居蓄一木梃里人有鬭輙扑其不义者人敬畏之【以上旧通志】
　　汉阳府
　　明严友谅孝感人输谷二千石赈饥正统六年旌戴绍葵　黄刚　刘仲能俱孝感人各输谷千石赈饥景泰二年旌【以上旧通志】
　　李聪　彭思明　汤云雷　黎伯让　刘仲刚　周永镇　杨本澄　刘思恭　陈聪　严经　汤盘唐瓛　冯芮　王琳　向浩　戴瑄　戴瑚　戴珪游必华孝感人俱输谷赈饥成化时给冠带【邑志】
　　林罗材字征卿黄陂人尝至湖口遇金珠客暴疾授以笥而死殓毕访其家还之后两遇大盗觉前商于梦中呼醒预避得免学宪王尔禄録其事入隂隲编中【旧通志】
　　万禄　刘经孝感人俱孝友万厯间嵗饥活济穷民有司表异之【邑志】
　　余文字懐峯孝感人慷慨好施每嵗祲輙出粟活饥民有郷人溺其妇而逃渔人网得之弃诸道文恻然施棺殓之妇父母知其女也疑文殓有故诉于官邑令王讯得状髙其义礼为乡宾旌以棹楔【旧通志】
　　黄州府
　　宋董助教黄冈人性仁慈笃于信义见贫乏輙捐赀赈恤大观间嵗大旱尝为饭饲饥又设餈食给小儿多所全活以夀终
　　明刘文辉　刘文焕广济人洪武初兄弟同解南粮愆期法当死辉以长请坐焕曰兄子防伏斧锧则子孤无托某宜死顿首流血当事以其词上皆赦之则焕巳死矣太祖特书义民以旌
　　蓝懋忠广济人正统四年出粟一千五百石赈饥勅旌其门宠以冠带羊酒
　　董经纶　陶以谅黄冈人好施与正统间嵗祲各输粟数千石赈济有司以闻赐勅及羊酒复其家三年并旌其庐
　　孙子华黄冈人正统间值嵗祲转粟近万石赈济黄麻蕲水三县饥民有司御史台以闻诏赐义民尚书徐朝仕蕲水人正统间出千金谷千二百石助赈赐勅并御制诗
　　石铿　陶文达　黄仲懋黄梅人正统间各出谷数千石赈饥谕劳以羊酒建坊旌为义民免本户杂差三年
　　张士美黄梅人正统间罄家济旱事闻给冠带蔡时蕲水人成化时出粟五百石赈济授承仕郎蓝垅懋忠从子成化时为阖邑代输春租
　　程孔良　游校　毛思宁　郑徳广　徐伯安　梅桁　桂希堂俱广济人成化间输谷赈饥
　　彭幅广济人治二年出谷赈饥事闻旌以冠带程友悌　刘禹清　戴子俭　徐万贵　程绍宗王应中　李正芳　刘璜　饶仲魁　吕用贤俱广济人治间输粟赈饥
　　张恩黄梅人兄光病疽医言人吮之可活兄曰汝嫂亡谁为吮者恩曰嫂犹人合耳吾天合忍坐视乎含水嘬之再匹而愈
　　徐万隆广济人有黄梅里役解饷数百金投宿因醉遗于厠内隆拾归迟二日役号哭来求隆还之王友立广济人尝得槖金于旧河口求亡者不得以告于官则某里役领解之三百金也令义而旌之蓝孟文广济人万厯戊申水灾赈谷六百石又为本族代输秋粮
　　陈叔牧广济人万厯间代阖族输租千石【以上旧通志】
　　安陆府
　　明黄仁还潜江人家不甚丰喜施贫死无棺者每代为营厝癸未冦乱离家十余里遇流贼刄之颈将断昏沉中若见医者为正其首敷以药且有数人掖之行家人避贼归见其卧地上扶入室调治月余而愈云前所见者皆施棺之人也其孙金镶中辛丑进士【旧通志】
　　徳安府
　　明刘希尧安陆县人年十五而孤弟希舜甫及周希尧躬耕养母抚弱弟友爱终身又从侄文焕少孤收养教训如已子时人比之张公艺云
　　张正瑞　张竒瑞安陆县人兄弟相友爱同居不析产兄主家政弟为郡掾吏经营于外钱帛一无所私自成童至衰耄六十年无间言郡守旌之【以上旧通志】
　　荆州府
　　明程必达石首人永乐癸夘大旱饥殍相望捐谷一万八千石赈活邑人次嵗大稔防赈者来偿勿受复捐材木为仓以备后赈名曰义仓杨文定溥记之【旧通志】
　　毛贵公安人读书知大义宣徳间山东饥输粟千二百石以赈建坊旌曰义民立大偃山【邑志】林守成楚纪公安人成化初麻寮商人以漆一器寄守成而去至治中商始来适守成逺出商告之官守成归致漆县庭封识如故启视漆干结惟中一滴濡耳令嗟叹良久杖其商锡守成肉米以旌其义戴其仁松滋人胼胝养亲兄弟同居内外无间言时父年九十有七仁七十有三弟义七十礼六十七父殁吊者千余人
　　邓琮江陵人精于医求济者不责报一日偶于途拾遗金五十余两以帖招之及夫妇二人号泣至乃官物也还之【以上旧通志】
　　张诚明一统志荆州卫人性质朴好施与能急人之难嵗大祲道殣相望出赀周赈多所全活且为瘗其暴露者有军人犯罪当赎将鬻男以偿诚代出金亦不责报后泛舟公安遇大风溺死甚众诚独免人咸异之
　　马良公安人正徳四年山东饥时诏天下输粟得补爵良输粟三千石不受赐职奉诏劳以羊酒书一轴特旌马氏善良之门后孙芝龙□俱登进士应烜举人【邑志】
　　周元自临江徙家江陵居积致富而好行其徳嘉靖三十九年黄滩隄溃出粟以赈贫民又修治桥路施药饵施棺及地嵗费千金里中咸多其义
　　刘汉夷陵人十嵗失父母居防如成人及长拮据治生有羡即以施贫其姑早寡无子迎养终身有鬻子以偿官逋者父子不忍割汉代偿之其善行多类此王良策夷陵人折节敦行事亲至孝雅喜施予出贷里闬中防贫不能偿即焚劵邻有侵宅地者置不校乡人称质行君子
　　刘宗釡字大鼎宜都人居家孝友秉心公直乡人有不平輙往质之嵗荒施粟活数千人【以上旧通志】
　　皇清李继昌字公直江陵人尝捐赀赈饥掩骼完婚娶周济狱囚积四十余年不懈妻朱氏事舅姑以孝闻值吴逆变后道殣相望氏煮糜以给全活者数千人时酷暑周旋釡鬵间汤火薫灼两乳溃烂闻者惊叹称为义门昌年八十二卒
　　襄阳府
　　南北朝韩系伯南史列传襄阳人事父母谨孝邻居种桑树于界上为志伯以桑枝防妨他地迁界上开数尺邻畔随复侵之伯輙更改种久之邻人惭愧还所侵地躬往谢之齐建元三年蠲表门闾
　　明徐恬谷城人尝拾遗金百二十两访其人还之分毫不染
　　崔思敬光化人父岳与同邑王寳友善寳司铎大宁卒于官贫不能归思敬往奔其防乡里义之【以上旧通志】
　　郧阳府
　　明杨五保康人兄弟五人同居以射猎为业有勇名刘石二冦啸聚山中欲掠逺安道经五所惧五不敢履其境乃以货私五假道五佯许隂伏弩以俟贼觉不敢犯后贼平授千户职辞不受【旧通志】
　　直归州
　　明王国芳归州人尝拾遗金一囊于路俄有二官差惶遽走覔势将投水芳急呼讯之以原嚢付还二人泣谢而去【邑志】
　　义仆【附】
　　武昌府
　　明李事从　李视篆蒲圻人双流令李甲之仆甲讨流贼死事从冒刄覔尸出遂以死殉视篆负骸厝名山县翠峯庵后塔中因薙发为僧居倚塔前有闻必告饮食必请枕席之间痛哭如相问答如是者八年篆亦殁托藏尸于弟子粲寰又十五年甲仲子蕋珠移榇还里【旧通志】
　　汉阳府
　　明萧効用汉上诸生萧尧宷仆也巨猾孙景三刼宷金捕逮急聚众夜至宷家手刄一老妪遂诬宷杀人竟论死効用覔人代列寃状宻铸刄佩肘后值巡按大谳之日効用左持状右出刄大哭曰天乎杀老妪者萧効用非尧宷也即就刎刎之再划然有声巡按大惊改其案命负之出气犹未絶寻指画一七字七者宷行呼也守者防意告曰若主得释矣遂死而景三卒坐罪【旧通志】
　　黄州府
　　明王九儿蕲水人州判王恱民仆也负担随主与流贼遇贼探其担中得金问主人何在不言加之刄无惧色乘间肘恱民使去贼先剐其目次断手每一挥刀问主所在终不肯言
　　王子儿诸生王三慎仆各被贼数鎗两无生理主欲自投水中子儿力止之遂裹创负三慎山险风雨乱尸堆积中走七十里竟抵家亲串聚观泣下如堵【以上旧通志】
　　附増
　　明朱蕴銙楚藩宗室懐宗癸未献贼之乱不屈死之







　　湖广通志巻六十四
　　钦定四库全书
　　湖广通志巻六十五
　　义士志
　　长沙府
　　东汉陈平子后汉书范式传长沙陈平子同在太学与式未相见而平子被病将亡谓其妻曰吾闻山阳范巨卿烈士也可以托死吾没后但以尸埋巨卿户前乃裂素为书以遗巨卿既终妻从其言时式出行适还省书见瘗怆然感之向坟揖哭以为死友乃营防平子妻儿身自送防于临湘未至四五里而去宋丁隽姓谱醴陵人习春秋时称丁三传兄弟十七人一家聚三百口无间言大中祥符中诏旌表其门闾
　　邓咸楚纪湘隂人天禧间创义学于邑南训诲弟子及湘楚之士如江夏冯京安州郑獬胥从之游侄珙为丰城主簿夜闻库丁聚哭诘之曰失官钱三百贯珙尽以钱代之还官其人感惠以二女献之不纳皆咸教也
　　元陈天福姓谱茶陵人嵗凶发廪平粜贫不能籴者輙周之有道士丐米天福与之一斗道士酬以百钱天福不受道士出题其壁有桂子兰孙聫步武之句后子桂孙兰孙果登第慕义乐施有父风遭宋革不仕营东山书院为终身计博学好古著述尤富辑文选补遗四十巻
　　明黄谟善化举人析产多让遗其昆弟置家祠田百余亩通判云南值沐府卒交哗谟往谕遂定【见府志】
　　皇清曹景星益阳嵗贡生孝友笃至垂老无间见义必为不私财利刋家谍修学宫身独任之数拯人于危尤敦所亲里中称其笃行老成云祀乡贤陈六礼攸县诸生顺治三年有山贼之警六礼率乡勇御之被执骂贼死其妻朱氏亦自经十四年
　　诏旌其门
　　廖方达宁乡人巡抚韩世琦以方达名诸生檄署茶陵学正与弟泸溪训导方逺友爱最笃置义田赒宗族嵗饥悉推廪粟赈贫瘠曰天灾流行岂宜独饱
　　黄棣开湘乡人讲求大小宗法收抚族之孤贫不能自存者有曾氏子负官租逮系甚急其母将自鬻以偿棣开为代输嵗饥散谷千余石流冦至集乡人守望邑令长亦赖之
　　何其仙宁乡诸生顺治已丑大疫其仙为施药饵延医诊视多所全活兄弟不析产不私财训诲子侄有古风焉
</div>
    <div class="pagination">
<a href="湖广通志_page266.html">上一页</a><span>...</span><a href="湖广通志_page262.html">262</a><a href="湖广通志_page263.html">263</a><a href="湖广通志_page264.html">264</a><a href="湖广通志_page265.html">265</a><a href="湖广通志_page266.html">266</a><span class="current-page">267</span><a href="湖广通志_page268.html">268</a><a href="湖广通志_page269.html">269</a><a href="湖广通志_page270.html">270</a><a href="湖广通志_page271.html">271</a><a href="湖广通志_page272.html">272</a><span>...</span><a href="湖广通志_page268.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
