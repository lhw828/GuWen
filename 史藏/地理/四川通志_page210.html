<!DOCTYPE html>
<html>
<head>
    <meta charset="UTF-8">
    <title>四川通志 - 第 210 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 210 页/共 218 页</h1>
    <div class="content">










　　四川通志卷四十四
<史部,地理类,都会郡县之属,四川通志>
　　钦定四库全书
　　四川通志卷四十五
　　艺文
　　杂著
　　汉司马相如谕巴蜀檄【告巴蜀太守蛮夷自擅不讨之日久矣时侵犯边境劳士大夫陛下即位存抚天下安集中国然后兴师出兵北正匈奴单于怖骇交臂受事屈膝请和康居西域重译纳贡稽颡来享移师东指闽越相诛右吊番禺太子入朝南夷之君西僰之长常効贡职不敢堕怠延颈举踵喁喁然皆向风慕义欲为臣妾道里辽逺山川阻深不能自致夫不顺者已诛而为善者未赏故遣中郎将徃宾之发巴蜀士民各五百人以奉币帛衞使者不然靡有兵革之事战鬬之患今闻其乃发军兴制惊惧子弟忧患长老郡又擅为转粟运输皆非陛下之意也当行者或亡逃自贼杀亦非人臣之节也夫边郡之士闻烽举燧燔皆摄弓而驰荷兵而走流污相属惟恐居后触白刀冒流矢义不返顾计不旋踵人懐怒心如报私讐彼岂乐死恶生非编列之民而与巴蜀异主哉计深虑逺急国家之难而乐尽人臣之道也故有剖符之封析圭而爵位为通侯居列东第终则遗显号于后世传土地于子孙行事甚忠敬居位甚安逸名声施于无穷功烈着而不灭是以贤人君子肝脑涂中原膏液润野草而不辞也今奉币使至南夷即自贼杀或亡逃抵诛身死无名谥为至愚耻及父母为天下笑人之度量相越岂不逺哉然此非独行者之罪也父兄之教不先子弟之率不谨寡亷鲜耻而俗不长厚也其被刑戮不亦宜乎陛下患使者有司之若彼悼不肖愚民之如此故遣信使晓谕百姓以发卒之事因数之以不忠死亡之罪让三老孝弟以不教诲之过方今田时重烦百姓已亲见近县恐逺所谿谷山泽之民不遍闻檄到亟下县道使咸谕陛下意无忽】
　　难蜀父老【汉兴七十有八载德茂存乎六世威武纷纭湛恩汪濊羣生沾濡洋溢乎方外于是乃命使西征随流而攘风之所被罔不披靡因朝冉从駹定筰存邛畧斯榆举包蒲结轨还辕东乡将报至于蜀都耆老大夫缙绅先生之徒二十有七人俨然造焉辞毕进曰盖闻天子之于四裔也其义羁縻勿絶而已今罢三郡之士通夜郎之涂三年于兹而功不竟士卒劳倦万民不胆今又接之以西南夷百姓力屈恐不能卒业此亦使者之累也窃为左右患之且夫邛筰西僰之与中国并也歴年滋多不可记已仁者不以德来强者不以力并意者其殆不可乎今割齐民以附戎翟敝所恃以事无用鄙人固陋不识所谓使者曰乌谓此乎必若所云则是蜀不变服而巴不化俗也仆尚恶闻若説然斯事体大固非观者之所觏也盖世必有非常之人然后有非常之事有非常之事然后有非常之功夫非常者常人之所异也故曰非常之原黎民惧焉及臻厥成天下晏如也昔者洪水沸出泛滥衍溢民人升降移徙﨑岖而不安夏后氏慼之乃堙洪塞源决江疏河漉沈澹灾东归之于海而天下永宁当斯之勤岂惟民哉心烦于虑而身亲其劳躬胼胝无胈肤不生毛故休烈显乎无穷声称浃乎来兹且夫贤君之践位也岂特委琐龌龊拘文牵俗循诵习传当世取説云尔哉必将崇论闳议创业垂统为万世规故驰骛乎兼容并包而勤思乎参天贰地且诗不云乎普天之下莫非王土率土之滨莫非王臣是以六合之内八方之外浸淫衍溢懐生之物有不浸润于泽者贤君耻之今封疆之内冠带之伦咸获嘉祉靡有遗阙矣而逺方殊族之国辽絶异党之域舟车不通人迹罕至政教未加流风犹徼内之则时犯义侵礼于边境外之则邪行横作放弑其上君臣易位尊卑失序父老不辜幼孤为捕掳系缧号泣内向而怨曰盖闻中国有至仁焉德洋恩普物靡不得其所今独曷为遗已举踵思慕若枯旱之望雨戾夫为之垂涕况乎上圣又焉能已故北出师以讨匈奴南驰使以诮劲越四面风德二方之邵鳞集仰流愿得受号者以亿计故乃闗沬若徼牂牁镂灵山梁孙原创道德之涂垂仁义之统将博恩广施逺抚长驾使疏逖不闭乎防爽闇昧得耀乎光明以偃甲兵于此而息讨伐于彼遐迩一体中外禔福不亦康乎夫拯民于沈溺奉至尊之休德反哀世之陵夷继周氏之絶业天子之亟务也百姓虽劳又恶可以已乎哉且夫王者固未有不始于忧勤而终于佚乐者也然则受命之符合在于此方将増泰山之封加梁父之事鸣和鸾扬乐颂上咸五下登三观者未覩指听者未闻音犹鹪防已翔乎寥廓之宇而罗者犹视乎薮泽悲夫于是诸大夫茫然丧其所懐来喟然并称曰允哉汉德此鄙人之所愿闻也百姓虽劳请以身先之】
　　蜀汉诸葛亮与羣下教【夫叅署者集众思广忠益也若逺小嫌难相违覆旷阙损矣违覆而得中犹弃敝蹻而获珠玉然人心苦不能尽惟徐元直处兹不惑又董幼宰叅署七年事有不至至于十反来相啓告茍能慕元直之十一幼宰之殷勤有忠于国则亮可少过矣又昔初交州平屡闻得失后交元直勤见啓诲前叅事于幼宰每言则尽后从事于伟度数有谏止虽姿性鄙暗不能悉纳然与此四子终始好合亦足以明其不疑于直言也】
　　唐陈子昻对利害三事【臣见九道出大使巡按天下申黜陟求人瘼臣谓计有未尽也且陛下发使必欲使百姓知天子夙夜忧勤之也羣臣知考绩而任之也奸暴不逞知将除之也则莫如择仁可以恤孤明可以振滞刚不避彊御知足以照奸者然后以为使故輶轩未动而天下翘然待之矣今使且未出道路之人皆为指笑欲望进贤退不肖岂可得耶宰相奉诏书有遣使之名无任使之实使愈出天下愈敝徒令百姓治道路送徃迎来不见其益也臣愿陛下更选有威重风槩为众推者因御前殿以使者之礼礼之谆谆戒勅所以出使之意乃授以节自京师及州县登拔才良求人瘼宣布上意令若家见而户晓昔尧舜不下席而化天下盖黜陟幽明能折衷者陛下知难得人则不如少出使彼烦数而无益于化是烹小鲜而数挠之矣又刺史县令政教之首陛下布德泽下诏书必待刺史县令谨宣而奉行之不得其人则委弃有司挂墙屋耳百姓安得知之一州得才刺史十万户赖其福得不才刺史十万户受其困国家兴衰在此职也今吏部调县令如补一尉但计资考不求贤良有如不次用人则天下嚣然相谤矣狃于常而不变也故庸人皆任县令教化之陵迟顾不甚哉又天下有危机祸福因之而生机静则有福动则有祸百姓安则乐生不安则轻生者是也今军旅之弊夫妻不得安父子不相养五六年矣自剑南尽河陇山东由青徐曹汴河北举沧瀛赵郑或困水旱或顿兵役死亡流离畧尽尚赖陛下悯其失职凡兵戎调发一切罢之使人得妻子相见父兄相保可谓能静其机也然臣恐将相有贪攘外之利以广地彊武説陛下者欲动其机机动则祸搆宜修文德去刑罚劝农桑以息疲民蛮夷知中国有圣王必重译至矣】谏雅州讨生羌书【窃闻国家欲开蜀山自雅州道入讨生羌因以袭击吐蕃执事者不审图其利害遂发梁鳯巴蜒兵以狥之臣愚以为西蜀之祸自此结矣臣闻乱生必由怨起雅州边羌未尝一日为盗今无罪受戮其怨必甚怨甚惧诛必蜂骇西山西山盗起则蜀之边邑不得不连兵备守兵久不解则蜀之祸搆矣东汉丧败乱始诸羌此一验也吐蕃黠狯君臣相信而多奸谋抗天诛者二十余年大战则大胜小战则小胜未尝败一队亡一矢前日薛仁贵郭大封以十万众败于大非之川一甲不返李敬元刘审礼举十八万众困于青海之泽是时精甲勇士势如云雷然竟不能擒一戎馘一丑至今而闗陇以空今乃欲建李处一为上将驱疲兵袭不可幸之吐蕃举为贼笑二验也且夫事有求利而得害者蜀昔时不通中国秦惠王欲帝天下而并诸侯以为不取蜀势未可举乃用张仪计饰美女谲金牛因间以啖蜀侯蜀侯果贪其利使五丁力士凿山通谷栈褒斜置道于秦自是险阻不闗山谷不闭张仪蹑踵乗便纵兵大破之蜀侯诛宾邑灭至今蜀为中州是贪利而亡三验也臣闻吐蕃爱蜀之珍富思盗之久矣然其势不能举者徒以山川阻絶障隘不通顿饿喙不得噬今边羌开险道使其收奔亡之种为向道以攻边是为贼除道举全蜀以遗之此四验也蜀为西南一都会国家之寳府又人富粟多顺江而下可以兼济中国今执事者乃图儌幸之利以事西羌得西羌地不足以稼穑财不足以富国徒杀无辜之众以伤陛下之仁糜费随之无益圣德五验也夫蜀所恃有险也蜀所安无役也今国家乃开其险役其人险开则便寇人役则伤财臣恐未及见羌而奸盗在其中矣异时益州长史李崇真托言吐蕃寇松州天子为盛出师趋转饷以备之未二三年巴蜀二十余州骚然大弊不见一贼而崇真奸赃已钜万今得非有奸臣图利复以生羌为资六验也且蜀人尫劣不习兵战一虏持矛百人不敢当又山川阻旷去中夏精兵处逺今国家若击西羌掩吐蕃遂能破灭其国奴虏其人使其君长系首北阙计亦可矣若不即如此臣方见蜀之边陲不守而为羌夷所横暴昔辛有见被髪而祭伊川者以为不出百年此其为戎乎臣恐不及百年而蜀为戎七验也且国家近者废安化拔单于弃兹放疏勒天下翕然谓之盛盖以陛下务在仁不在广务在养不在杀将以此息边鄙休兵甲行乎三皇五帝之事者也今乃狥贪夫之议诛无罪之羌而贻全蜀之患此臣所未喻者也况当今山东饥闗陇弊歴岁枯旱人有流亡诚陛下宁静思和天人之时不可动甲兵兴大役以自生乱又西军失守边人骇动情有不安今复驱此兵投之不测小人徒知议攘外之利非帝王之至徳也善为天下者计大而不计小务徳而不务刑图其安则思其危谋其利则虑其害然后长享福禄愿陛下熟计之】
　　李德裕论维州事状【右臣顷防先朝授剑南西川节度使其悉怛谋虽是吐蕃酋长久乐皇风将彼坚城降臣当道臣差行维州刺史虞藏俭便领兵马入据其城飞章以闻先帝惊喜其时与臣仇者望风疾臣遽兴疑言上罔宸听以为与吐蕃盟约不可背之必恐将此为词侵犯郊境遂诏臣却还此城兼执送悉怛谋等令彼自戮复降中旨廹促送还昔白起杀降终于杜邮致祸陈汤见按是为郅支报仇感叹前事愧心终日今者幸逢英主忝备台司輙敢追论伏希审察且维州据高山絶顶三面临江在戎虏平州之冲是汉地八边之路初河陇尽没唯此州独存吐蕃潜将妇人嫁与此州门子二十年后两男长成窃开垒门引兵而入遂为所灭号无忧城从此得并力于西边更无虞于南路凴陵近甸旰食累朝贞元中韦臯以经畧河湟此城为始尽鋭万旅急攻数年吐蕃爱惜既甚遣其舅论莾热来救雉堞高峻临冲难及于层霄鸟径屈蟠猛士多麋于礧石莫展公输之巧空擒莾热而还及南蛮负恩扫地驱刦臣初到西蜀众心未安外扬国威中缉边备其维州熟臣信令乃送欵与臣臣告之须俟奏报贵探情伪其悉怛谋等寻帅城兵并州印甲仗塞途相继空垒来归臣即大出牙兵受其降礼南蛮在列莫敢仰视况西山八国隔在此州比带使名都成虚语诸羌久苦番中征役愿作王人自维州降后皆云但得臣信牒帖子便相率内属其蕃界合水栖鸡等城既失险阻自须抽归可减八处镇兵坐收千余里旧地臣见此有莫大之利为恢复之机所以面许奏闻各加酬赏臣自与锦袍金带颙视朝旨且吐蕃维州未降以前一年犹围逼鲁州以此言之岂守盟约况臣未尝用兵攻取彼自感化来降又沮议之人岂思事实犬戎迟钝土旷人稀每欲乗秋犯边皆须数岁聚食臣得维州逾月未有一使入疆自此之后方应破胆岂有虑其复怨鼓此游辞臣受降之初指天为誓宁忍将三百余人性命弃信累表陈论乞垂矜舍答诏严切竟令执还加以体被三木与于竹畚及将即路寃呌呜呼将吏对臣无不陨涕其部送者更遭蕃帅讥诮云既以降彼何须送来乃却将此降人戮于漠界之上恣行残忍周固携离至乃掷其婴孩承以枪槊臣闻楚灵诱杀蛮子春秋明讥周文收送邓叔简册致贬况乎大国负此异族塞中款之路快凶虐之情从古以来未有此事伏惟仁圣文武至诚大孝皇帝陛下振睿圣之宏图得懐来之上防故南蛮申请朝之愿北肤効款塞之诚臣实痛惜悉怛谋等举诚向化解辫归义而未加昆邪之爵不赏庶其之功翻以忠爱徒为仇讐所快身遭此酷名又不彰职由愚臣陷此非罪虽时更一纪而运属千年臣所以具陈根本不惮繁细冀防睿鍳追奨忠魂伏乞宣付中书各加褒赠冀华夷感德幽显伸寃警既徃之幸心激将来之峻节臣德裕无任恳愿之至谨录奏闻伏候勅旨】王象之蜀山考【金陵随笔云蜀人绘蜀山作六图一名峩眉去嘉州峩眉县百里为六山之最自白水寺登山初二十里有石磴可登又二十里多无路以木为梯行二三里方着实地又二十里有雷洞始到光相寺则峩眉絶顶其上树木禽鸟多与平地异天气尤不同九月初已下雪应绵衣絮衾用尽而终夜燃火山上水煑饭不熟飰食皆从白水寺造上所谓光相锦云天灯隂雪不见一曰青城山中有六道宫丈人观上清宫为最五宫观皆在山之麓五里至上清又至成都山则为半山至大面山则为山之巅大面山后即老人村不可通矣一曰锦屛今阆州城南五山峙立江南如屏有浙间山川之状有读书岩乃阵尧叟兄弟读书之地一曰赤甲白盐在今夔门灔滪之两岸水流其中而两山东之大率如蜀之门户一曰剑门闗古所谓剑闗之险有大剑小剑之号徃徃山皆北向有剑锋之状而道出两山之间有关使以司之一曰巫山今夔州巫山县之东十二峯不是一面生江绕此山周遭十二峯故人绘为一图尔】
　　蜀水考【四渎惟江最大发于岷经夔荆达扬而入于海此江之原也自蜀而言江之外其水有七出于绵之神泉曰绵水出于什邡之章雒山曰雒水分流于永康之湔隁曰湔水绵水自绵竹紫岩山经德阳雒水自什邡入雒湔水经导江崇宁九陇蒙阳亦入雒三水皆合于雒自雒经懐安简资富顺至泸与江水会总曰内水发源于江油之清川经绵潼遂东至于合曰涪水发源于沔之青泥岭经大安利阆果至合于涪水会曰嘉陵水发源于小巴岭经巴蓬之伏虞西南以至于渠曰巴水出万顷池经明通又至渠与巴水合曰渠水巴渠二水既合经广安新明至合于嘉陵涪水会以达于渝而江始大此七水与江别合之大畧也若分流出夷中入中国以附于江者有三曰青衣曰羊山曰马湖青衣出崃山经严道洪雅夹江而下羊山出铁豹岭经汉源至嘉定之南与青衣水合入于江焉湖自夷都流至叙亦入于江又有出于郡邑之山泽者则自岷峩而下沿流以至于夔不胜其众其大者如盛山之万顷池则酾流有四一入于渠三入于夔惟汉水出嶓冢与江分流由汉金趋襄至江夏大别山始与江合此蜀众水接连荆楚源流之大畧也】
　　宋何耕录二叟语【立春日通天下郡邑设土牛而磔之谓之班春所从来旧矣其説盖微见于吕令而祥于续汉礼仪志大抵先王谨农事之遗意也成都大都会自尹而下茗漕二使者之治所在焉将春前一日有司具旗旄金鼓俳优侏儒百伎之戏迎所谓芒神土牛以献于二使者最后诣尹府遂安于班春之所黎明尹率□属相与祀勾芒环牛而鞭之三匝退而纵民磔牛民讙哗攫攘尽土乃已俗谓其土归置之耕蚕之器上则蠒孳而稼美故争得之虽一丸不忍弃岁率以为常绍兴丙子余徃观焉见二叟立牛侧一叟抚牛而叹曰是孰象似汝孰丹垩汝孰引羣吏俎豆而罗拜汝方旗旄金鼓俳优侏儒百伎之戏杂然而前陈以导汝至此而空一府之人以观汝也不亦荣而甚可乐欤俄而挺者竞进击者交下而汝始碎首折骨及噪者夺者负者趋者而汝始荡为游尘散为飘风矣呜呼悲哉今夫富贵之家高明之门倚势而怙宠役物以自奉嘘吸生风云叱咤为雷霆偃然自以为莫已若也有不似兹牛之始至者乎及其权移而运去大者陨身赤族小者触刑抵罪虽三尺孺子莫不闻而哀之有不似兹牛之既磔者乎吾悲夫祸福之无常而庆吊之相蹑于俛仰之间也吾又悲夫造物者之戏人胡为而至斯极也吾是以叹一叟局局然笑曰子何言之陋耶是安从生自土而为泥自泥而为牛土不知其为牛也自牛而遭磔磔而复土土不知其非牛也彼既不知其为牛矣则虽象似之丹垩之俎豆而罗拜之与夫旗旄金鼓俳优侏儒百伎之戏迎而致之空一府而观之彼且何荣而何喜乎哉彼既不知其非牛矣则虽击之碎之败之负之彼且何惧而何戚乎哉牛固无所喜愠而世之人方且认外物以为已有其未得也挟术用数以致其必来而其既去则犹殚智极力以幸其少留也可不为之大哀乎其有愧于兹牛多矣而造物者初何与焉庄子曰适来时也适去顺也安时而处顺忧乐而不能入也子无庸叹尝试以是观之余竦然异其言迫而问之若何为者也二叟皆不告而去佘归而录之蜀固多隠君子哉】
　　苏轼下嵓行记【子瞻子由与侃师至此院僧以路恶见止不知仆之所歴有百倍于此者矣丁未正月二十日书】
　　黄庭坚香山寺行记【大守高仲本率南昌黄鲁直垫江谭处道同来逺水乔木僧房高下景物清絶为夔路第一建中靖国元年二月庚申微中来庭坚书】
　　卧龙行记【天水张茂先世克南昌黄庭坚鲁直弟叔向嗣直建中靖国元年三月丁卯同来时左绵道人思顺开法席于此山道俗归心荆棘草莱化为金碧新雨晚晴同登中阁观白盐之崇崛想杜少陵之风流叹大雅之不作徘徊久之鲁直书】
　　冯时行龙脊滩畱题【建炎戊申正月上巳日判官李造道司戸赵执权知县母丘元望县尉冯当可陪郡侯谒武烈公祠遂泛江而下散歩此碛老杜诗云元日到人日未有不隂时议者谓天寳之季此诗尽之今日天时清明江国熙然太平之期指日可俟又获与诸公偕游所谓人日也冯当可书】
　　王十朋卧龙行记【永嘉王龄少城周行可海陵查元章载酒来游时涷雨初霁风日清美山谷明秀照人道傍襍花盛开篮舆徐行应接不暇寺有茶防罗络松上如积雪崇兰数百本秀发嵓石间微风透香所至芬郁东荣牡丹大丛前已开道人植盖护持留以供客饮罢纵歩泉上瀹茗赋诗而归乾道丙戌清明前四日】
　　关耆孙瞿唐关行记【乾道庚寅中元日闗耆孙约李时雨陈彦岳建寿宋嵩李普张徽之雍大椿饮于三峡唐晚携余觥下瞿唐闗访夔刺史旧治客曰今之司闗者之居是也遂饮于此茂林修竹间小亭萦纡客曰此唐刘梦得故址也梦得遗墨旧有石好事者取去饮关上高斋诵少陵薄云岩际宿孤月浪中翻之诗叹此老具眼如此夔江山元麤恶惟少陵所纪处独异高斋其一也高斋故基在屋隘而陋予惜之方欲为太守王君言客陈彦辛景贤出席愿出力董役更筑之仆谓不可隘而陋亦不可侈而大此少陵诛茅避世意也并书以告二子云景贤今司瞿唐闗者是日后至之客也】
　　李焘曲水畱题【或言云安之西三十里许有自然曲水闰月甲午朔泊舟横石滩上携子垕塾垡壁堲及刘甥卞子道子歩访之水极峻急不可流觞岩顔有永和三年及六年刻字十五六行剥落已不可读细辨其文但昔人捐金以事仙佛识金数于石尔殆非禊饮处也好事因年号遂增饰之当时必置屋庐象设今变灭无余然水石要可喜姑取酒酌其旁赏晤良久乃去乾道九年眉山李焘书】
　　吕商隐三峡堂行记【商隐被命赴阙大卿李先生实帅夔门作三峡堂成而未考也因相率置酒作乐其上同来者商隐及郡僚张悦之陈子长员仲文谢邦彦堂据峡口俯瞰洪流震揺滟滪真为伟观岁淳熙己亥八月二十三日成都吕商隐周父书】
　　阎苍舒卧龙纪行【余初自宣威幙府送季长奏事北阙入道山为学士后三年余始被命造朝遂玷论思之列今丏祠得请而归防季长护漕夔门相与道旧故握手惊叹盖濶别已十年矣辱通家燕款浃辰亡倦最后游卧龙山松风肃爽云日蔽亏千载英灵恍若来下晚趋跃马城赤甲白盐峻极天丰晴光返照濆浪帖伏慈明行酒道韫诵诗至大醉而去不图天涯为乐之至于斯也淳熙九年二月癸巳唐安阎苍舒才元书】
　　成镛题滟滪水则【开封成镛子韶寄瞿唐闗怀安寋渥泽民成都郭公临舜卿东去过高斋览形胜遣人撑舟垂绳坠石则滟滪之水约八十四丈子韶曰夏中江涨滟滪上水犹三十余丈可想见矣泽民之子庆胄侍淳熙乙巳正月二十五日】
　　游桂杨祖识諡议【故知遂宁府潼川杨公卒蜀之士君子交相吊哭皆失声门人相与私諡曰乐行先生先生之道斋心服形修之杳防发于言动施之家以及于居官为政皆本乎斋心之学自其先世率以文行相承抱负奇崛恬黙守道祖回光先生父靖安先生盖三世至乐行优游餍饫玉润金声德气所钟动中武象其为人和而不流中立而不倚庸言之信庸行之谨不怙上以陵下不由下以援上正已而不求于人其事亲冠带而养居家治官喜怒不形于色教其子以其平居不易言素高于文弃之而专笃于行通达于天下之故而冺然常若不足以发年已七十才得一见人主雍容冲洽有大臣之言老为童顔居若处子望其容貌使人之意消乐行云者取孔子孟轲之言名之也孔子曰知之者不如好之者好之者不如乐之者所谓乐者此也孟子曰居天下之广居立天下之正位行天下之大道得志与民由之不得志独行其道所谓行者此也先生位不副其德然乐乎其所自乐行乎其所得行称其諡矣桂诚不敏无以议先生然窃以为先生之乐行其发见于英华者似曽子曽子曰君子所贵乎道者三动容貌斯逺暴慢矣正顔色斯近信矣出辞气斯逺鄙倍矣是言也先生有焉先生讳祖识世折其字也桂以诱生出先生之门敢以斯议合门人为諡如右铭諡皆刻之碑传于世】
　　邵博代成都帅檄【朝廷既付帅以全蜀兵民之寄帅深念国势艰危思所以寛上西顾之忧者不敢不力今敌国之祸半天下议者谓敌情终不能忘蜀帅固料之敌人以铁骑冲突决胜使其出平原易野则勇矣果扼吾蜀将自取祸也盖天下之险在蜀大山长谷数千里之间自古无路可出梯空为栈以徃来行者必弃舆马腰絙扶杖后先相挽牵或栈坏则堕于万仞之下不见纵迹此岂用武之地哉敌之长技废矣帅比下约束敌之来坚壁清野断路据险使其鼓勇则不得进示怯则不得退久驻则不得食将进决四山所潴之水灌百万之众可使化鱼鼈异物无遗也其能得志哉此不待智谋拳勇之士谭笑可办况有如诸君之高才絶艺乎今官军民兵与应募之士已百万器甲犀利粮储山积斥堠明甚敌之动静朝夕所知帅有备矣于此责将士焉传曰师克在和不在众无轻举无争功无信流言无泄秘计无以私事相仇皆兵家所忌也帅为成都三年矣环百城之境无风尘苹窃之虞朝廷察焉故当更而复留尺寸之功帅未尝自列也帅之心可见矣以天之道社稷之灵朝廷奠安异时论保蜀之功帅将以将士之名次第上之不自有焉其或违众慢令不以帅之言为用罚不敢私尚听之母忽】
　　陆游入蜀纪【六日过荆门十二碚皆高崖絶壁崭岩突兀则峡中之险可知矣过碚望五龙及鸡笼山峩峩正如夏云之奇峰荆门者当以隂固得名碚上有石穴正方高可通人俗谓之荆门则妄也晚至峡州泊至喜亭峡门在唐为硖州后改峡而印文则为陜州元丰中郎官何洵直建言陜与陜相乱请改铸印文从山事下少府监而监丞欧阳发言湖北之陜州从阜从夹　　陜西之陜州从阜从夹夹从偏旁不同本不相乱恐四方谓少府监官皆　　字当时朝士之议皆是发而卒从洵直言改铸云至喜亭记欧阳公撰黄鲁直书七日见知州右朝奉大夫叶安行字履道以小舟游西山甘泉寺竹桥石磴甚有幽趣有静练洗心二亭下临江山颇疎豁法堂之右小径数十步至一泉曰孝妇泉谓姜诗妻庞氏也泉上亦有庞氏祠然欧阳文忠公不以为信故其诗曰丛祠已废姜祠在事迹难寻楚语讹又此篇首章云江上孤峯蔽绿萝初读之但谓孤峯防藤萝耳及至此乃知山下为绿萝谿也又至汉景帝庙及东山寺景帝不知何以有庙于此欧阳公为令时有祈雨文在庙中东山寺亦有欧阳公诗距望京门五里寺外一亭临小池有山如屏环之颇佳晚羣集于楚塞楼遍歴尔雅台锦障亭亭前海棠二本亦百年物尔雅台者图经以为郭景纯注尔雅于此八日五鼓尽解船过下牢门夹江千峯万嶂有竞起者有独拔者有崩欲压者有危欲坠者有横裂者有直坼者有凸者有洼者有罅者奇怪不可尽初冬草木皆青苍不雕西望重山如关江出其间则所谓下牢谿也欧阳文忠公有下牢津诗云入峡山渐曲转滩山更多即此也系船与诸子及□师登三游洞蹑石磴二里其险处不可着脚洞大如三间屋有一穴通人过然隂黒峻崄甚可畏缭山腹伛偻自岩下至洞前差可行然下临溪潭石壁十余丈水声恐人又一穴后有壁可居钟乳岁久垂地若柱正当穴门上有刻云黄大临弟庭坚同辛纮纮子大方绍圣二年三月辛亥来游旁石壁上刻云景祐四年七月十日夷陵欧阳永叔下缺一字又云判官丁下又缺数字丁者寳臣也字元珍今丁字下二字亦髣髴可见殊不类元珍字又永叔但曰夷陵不称令洞外溪上又有一崩石偃仆刻云黄庭坚弟叔向子相侄儆同道人唐履来游观卒亥旧题如梦中事也建中靖国元年三月庚寅按鲁直初谪黔南以绍圣二年过此岁在乙亥今云辛亥者误也泊石碑峡石穴中有石如老翁持鱼竿状畧无少异九日微雪过扇子峡重山相掩政如屏风扇疑以此得名登虾蟆碚水品所载第四泉是也虾蟆在山麓临江头鼻吻颔絶类而背脊疱处尢逼真造物之巧有如此者自背上深入得一洞穴石色绿润泠冷有声自洞出垂虾蟆口鼻间成水帘入江是日极寒岩岭有积雪而洞温然如春碚洞相对稍西有一峯孤起侵雪名天注峯自此山势稍平然江岸皆大埠堆积弥望正如濬渠积土状晚次黄牛庙山复高峻村人来卖茶菜者甚众其中有妇人皆以青斑布帕首然颇白晳语音亦正茶则皆如柴枝草叶苦不可入口庙灵感神封嘉应保安侯皆绍兴以来制书也其下即无义滩乱石塞中流望之可畏然舟过乃不甚觉盖操舟之妙也传云神佐夏禹治水有功故食于此门左右各一石马颇卑小以小屋覆之其右马无左耳盖欧阳公所见也庙后丛木似冬青而非莫能名者落叶有黒文类符篆叶叶不同儿辈亦求得数叶欧诗刻石庙中又有张文忠一赞其词曰壮哉黄牛有大神力辇聚巨石百千万亿剑防齿牙磥硊江侧壅激波涛险不可测成胁舟人骇怖失色刲羊酾酒千载庙食张公之意似谓神聚石壅流以胁人求祭飨使神之用心果如此岂能巍然庙食千载乎盖过论也夜舟人来告请无击更鼓云庙后山中多虎闻鼓则出十日早以特豕壶酒祭灵感庙遂行过鹿角虎头使君诸滩水缩已三之二然湍险犹可畏泊城下归州秭归县界也与儿曹步沙上囘望正见黄牛峡庙后山如屏风叠嵳峩插天第四叠上有若牛状其色赤黄前有一人如着帽立者昨日及今早云冒山顶至是始见之因至白沙市慈济院见主僧志坚问地名城下之由云院后有楚故城今尚在因相与访之城在一冈阜上甚小南北有门前临江水对黄牛峡城西北一山蜿蜒廻抱山上有伍子胥庙大抵自荆以西子胥庙至多城下多巧石如灵壁湖口之类十一日过达洞滩滩恶与骨肉皆乗防陆行过滩滩际多奇石五色粲然可爱亦或有文成物象及符书者犹见黄牛峡庙后山太白诗云三朝上黄牛三暮行太迟三朝又三暮不觉鬓成丝欧阳公云朝朝暮暮见黄牛徒使行人过此愁山高更逺望犹见不是黄牛滞客舟盖谚谓朝见黄牛暮见黄牛三朝三暮黄牛如故故二公皆及之欧阳公自荆渚赴夷陵而有下牢三游及虾蟆碚黄牛庙诗者盖其官时来游也故忆夷陵山诗云忆尝祗吏役钜细悉经觏其后又云荒烟下牢戍百仞寒溪潄虾蟆喷水帘甘液胜饮酎亦尝到黄牛泊舟听猿狖也晚泊马肝峡口两山对立修耸摩天畧如庐山江岸多石百丈萦绊极难回夜小雨十二日早过东滩入马肝峡石壁高絶处有石下垂如肝故以名峡其旁有狮子岩岩有一小石蹲距张颐碧草被之正如一青狮子微泉泠泠自岩中出舟行急不能取尝当亦佳泉也溪上又有一峯孤起秀丽畧如小孤舟晚抵新滩登岸宿新安驿夜雪十三日舟上新滩由南岸上及十七八船底为石所损急遣人徃拯之仅不至沈然鋭石穿船底牢不可动盖舟人载陶器多所至新滩两岸南曰官漕北曰龙门龙门水尤湍急多暗石官漕差可行然亦多鋭石故为峡中最险处非轻无一物不可上下舟人冒利以至此可为戒云游江渎北庙庙正临龙门其下石罅中有温泉浅而不涸一村赖之妇人汲水皆背负一全水盎长二尺下有三足至泉旁以杓挹水及八分即倒坐旁石束盎背上而去大抵峡中负物率着背又多妇人不独水也有妇人负酒卖亦如负水状呼买之长跪以献未嫁者率为同心髻高一尺插银钗至六只后插大象牙梳如手大十四日留驿中晚以小舟渡江南登山至江渎南庙新修未毕有一碑前进士曽华旦撰言因山崩石壅成此滩害舟不可计于是着令自十月至二月禁行舟知归州尚书都官员外郎赵诚闻于朝疏凿之用工八十日而滩害始去皇祐三年也盖江絶于天圣中至是而复通然滩害至今未能悉去若乗十二月正月水落石尽出时亦可并力尽镵去鋭石然滩上居民皆利于败舟贱买板木及滞留买卖必揺沮此役否则赂石工以为石不可去须断以必行乃可成又舟之所以败皆失于重载当以大字刻石置驿前则过者必自惩创二者不可不讲当以告当路者十五日舟人尽出所载始能挽舟过滩然须修治遂易舟离新滩过白狗峡泊舟兴山口肩舆游玉虚洞去江岸五里许隔一溪所谓香溪也源出昭君村水味美录于水品色碧如黛呼小舟以渡过溪又至鱼洞门小才袤丈既入则极大可容数百人宏敞壮丽如入大宫殿中有石成幢盖旛旗芝草竹笋仙人龙虎鸟兽之属千状万态莫不逼真其絶异者东石正圆如日西石半规如月予平生所见岩窦无能及者有熙宁中谢师厚岑岩记题名又有陈尧咨所作记叙此洞本末云唐天寳中猎者始得之比归已夜风急不可秉烛炬然月明如昼儿曹与全师皆杖防相从殊不觉崖谷之险也十六日到归州见知州右奉议郎贾撰子公通判左朝奉郎陈端彦民瞻馆于报恩光孝寺距城一里许萧然无僧归之为州才三四百家负卧牛山临江前即人鲊瓮城中无尺寸土滩声常如暴风雨至隔江有楚王城亦山谷间然地比归州差平或云楚始封于此山海经夏启封孟除于丹阳城郭璞注云在秭归县南疑即此也然史记成王封熊绎于丹阳装骃乃云在枝江县未详孰是十七日羣集于望洋堂玩芳亭亦皆沙石荦确之地贾守云州仓岁收秋夏二料麦粟秔米共五千余石仅比吴中一下户耳十八日初得艬船差小然底濶而轻于上滩为便十九日羣集于归乡堂欲以是晚行不果访宋玉宅在秭归县之东今为酒家旧有石刻宋玉宅三字近以郡人避太守家讳去之或由此失传可惜也二十日早离归州出巫峡门过天庆观少留观唐天寳元年碑载明皇梦老子事巴东太守刘瑫所立字画颇清逸碑侧题当时郡官吏胥姓名字亦佳又有周显德中荆南判官孙光宪为知归州高从让所立碑从让盖南平王家子弟光宪亦知名国史有事迹盖五代时归峡皆荆渚也殿前有柏数百年物观下即咤滩乱石无数饭于灵泉寺遂登舟过叶滩亦名滩也水落舟轻俄顷遂过二十一日舟中望石门闗仅通一人行天下至险也晚泊邑东县江山雄丽大胜秭归但井邑极于萧条邑中才百余户自令廨而下皆茅茨了无片瓦权县事秭归尉右迪功郎王康年尉兼主簿右迪功郎杜得先谒皆蜀人也谒寇莱公祠堂发秋风亭临江山是日重隂征雪天气飂飘复观亭名使人怅然始有流落天涯之叹遂登双柏堂下旧有莱公所植柏今已槁死然南山重复秀丽可爱白云亭则天下幽奇絶境羣山环拥层出间见古木森然徃徃二三百年物栏外双瀑泻石涧中跳珠溅玉冷入人骨其下是为慈溪奔流与江防予自吴入楚行五千余里过十五州亭榭之胜无如白云者而止在县廨听事之后巴东了无一事为令者可以寝饭于亭中其乐无涯而阙令动辄二三年无肯补者何哉二十二日发巴东山益奇怪有夫子洞者一窦在峭壁絶高处人迹所不可至然髣髴若有栏楯不知所谓夫子者何也过三分泉自山窦中出止两派俗云三派有年两派中熟一派或絶流饥馑泊疲石夜雨二十三日过巫山凝真观谒妙用真人祠真人即世所谓巫山神女也祠正对巫山峯峦上入霄汉山脚直揷江中议者谓太华衡庐皆无此奇然十二峯者不可悉见所见八九峯惟神女峯最为纤丽奇峭宜为仙真所托祝史云每八月十五夜月明时有竹之音徃来峯顶上峯顶上猿皆鸣达旦方渐止庙后山半有石坛平旷传云夏禹见神女授符书于此坛上观十二峯宛如屏障是日天宇晴霁四顾无纤翳惟神女峯上有白云数片如鸾鹤翔舞徘徊久之不散亦可异也祠旧有鸟数百送迎客舟自唐幽州刺史李贻诗已云羣鸟幸胙余矣近乾道元年忽不至今絶无一鸟不知其故泊清水洞洞极深后门自山后出黮防水流其中鲜能入者岁旱祈雨颇应权知巫山县左文林郎冉徽之尉右迪功郎文庶几来二十四日早抵巫山县在峡中亦壮县也市井胜归峡二郡隔江南陵山极髙大有路如线盘屈至絶顶谓之一百八盘盖施州正路黄鲁直诗云一百八盘携手上至今归梦绕羊肠即谓此也县廨有故鐡盆底鋭似半瓮状极坚厚铭在其中盖汉永平中物也缺处铁色光黒如佳漆字画淳质可爱玩有石刻鲁直作盆记大约言建中靖国元年予弟叔向嗣直自涪陵尉摄县事予起戎州来寓县廨此盆旧以种莲余洗涤乃见字云游楚故离宫俗谓之细腰宫有一池亦当时宫中燕游之地今堙没畧尽矣三面皆荒山南望江山奇丽又有将军墓东晋人也一碑在墓后趺陷入地碑倾前欲压字才半存二十五日晡后至大溪口泊舟出美梨大如升二十六日发大溪口入瞿唐峡两壁对耸上入霄汉其平如削成仰视天如疋练然水已落峡中平如油盎过圣姥泉盖石上一罅人大呼于旁则泉出屡呼则屡出可怪也晚至瞿唐闗唐故夔州与白帝城相连杜诗云白帝夔州各异城盖言难辨也闗西门正对滟滪堆堆碎石积成出水数十丈土人云方夏秋水涨时水又高于堆数十丈肩舆入谒白帝庙气象甚古松柏皆数百年物有数碑皆孟蜀时立庭中石笋有黄鲁直建中靖国元年题字又有越公堂隋杨素所创少陵为赋诗者已毁今堂近岁所筑亦甚宏壮自闗而东即东屯少陵故居也二十七日早至夔州州在山麓沙上所谓鱼腹永安宫也宫今谓州仓而州治在宫西北甘夫人墓西南景德中转运使丁谓薛顔所徙比白帝颇平旷然失闗险无复形势在瀼之西故一曰瀼西土人谓山闗之流通江者曰瀼云州东南有八阵碛孔明之遗迹碎石行列如引绳每岁江涨碛上水数十丈比退阵石如故】
　　范成大呉録【石湖居士以淳熙丁酉五月戊辰离成都泊舟合江亭下合江者乃岷江别派自永康离堆入成都及彭蜀诸郡合于此下新津绿野平林烟水清逺极似江南亭之上曰芳华楼前梅甚多蜀人入吴者皆从此登舟其西则万里桥诸葛孔明送费祎使吴曰万里之行始于此后因以名桥杜子美诗曰门泊东吴万里船此桥正为吴人设余在郡时过此桥辄为之慨然六月己巳朔发家属舟下眉州彭山县泊单骑转城过东北门又转而西自侍郎隄西山走岷山道中五十里至郫观者塞途严装盛饰帟幕相望盖自来无制帅行此路庚午至永康军崇德庙在军城西门外山上秦太守李冰父子庙食处也辛未登城西楼其下后皆西戎山矣西门名玉垒闗将至青城当再渡绳桥长百二十丈分为五架桥之广十二绳排连之上布竹笆攅立大木数十于江沙中辇石固其根每数十木作一架挂桥于半空大风过之掀举幡幡然大畧如渔人晒网染家晾防帛之状又须舍舆疾步从容则震掉不可立同行者失色郡人云稍迁数里有白石渡可以船济然极耑险也晚至青城山曰寳仙九室洞天夜宿丈人观观丈人峯下五峯峻峙如屛观之台殿上至岩腹丈人自唐以来号五岳丈人储福定命真君传记畧云姓甯名封黄帝同时帝从问龙蹻飞行之道本朝赐名防庆建福宫癸酉自丈人观西登山五里至上清宫在最髙峯之顶以板阁揷石作堂殿下视丈人峯直墙堵耳岷山数百峰悉在栏槛下如翠浪起伏势皆东倾一轩对大面山一上六十里有夷坦曰芙蓉坪道人于彼种芎非留旬日不可登且涉入夷界虽羽衣辈亦罕到山雪山在西城去此不知几里而了然视之则其峻极可知上清之游真天下伟观夜有灯出四山以千百数谓之圣灯所至多有説者不能坚决或云古人所藏丹药之光或谓草木之灵者亦有光或又以谓神龙山所作其深信者以谓仙圣之所设化也甲戌下五里复至丈人观二十里早顿长生观范长生得道处也乙亥十五里发青城县丙子二十里早顿周家庄十里至蜀州郡圃内西湖极广袤荷花正盛呼湖船泛之系防脩竹古木间景物甚野为西州胜处湖中多小菱菱至此始见之丁丑三十里早顿江原县四十里宿新津县成都及此郡送客毕防邑中借店僦舍皆满市人以为盛成都万里桥下之江与岷江合派于此戊寅为送客住一日饭罢发遣令各归留者尚十五六己卯以小舟至彭山与家属船防即解维午后至眉州城外江即玻瓈江也冬时水色如此方夏潦怒涛涨皆黄流耳辛巳朝送客燕于眉舘与叙别壬午发眉州六十里午后至中岩号西州林泉最佳处相传为第五罗汉诺距那道塲又为老慈姥龙所居凡五里至慈姥岩前即寺也甲申早出山至嘉定日未晡自眉至嘉百二十里中岩其半涂也乙酉泊嘉定壬寅食后发嘉州仅行二十里至王波渡宿蜀中称尊者为波祖及外祖皆曰波又有所谓天波日波月波雷波者皆尊之乏称此王波盖王老或王翁也宋景文尝辨之谓当作皤字鲁直贬涪州别驾自号涪皤或从其俗云癸卯发王波渡四十里至罗护镇百里至犍为县过县二十里至下坝宿甲辰发下坝百里至叙州宣化县百二十里至叙州绕亭午叙古戎州也山谷谪居在小寺中号大苑庵后人遂作祠堂乙巳发叙州十五里南广江来合大江通百二十里至南溪县四十里至泸州江安县百二十里至泸州方申时近城有渡泸亭不知诸葛孔明的从何处渡或云叙州正对马湖江马湖夷入诸夷路当自彼渡也戊申发泸州百二十里至合江县己酉发合江二百四十里至恭州江津县二十里过渔洞宿泥培村庚戌发泥培六十里至恭州自此入峡路大抵西川至东川风土已不同至峡益陋矣辛亥发恭州嘉陵江江自利阆果合等州来合大江百四十里至涪州乐温县蒲氏墨旧出此县大韶死久矣其族犹卖墨不复能大佳亦以价贱故也七十里至涪州排亭之前波涛大汹涌如屋不可稍泊过州入黔江泊此江自黔江来合大江怒涛水色黄浊黔江乃清泠如玻璃其下悉是石底自成都登舟至此始见清江涪虽不与蕃部杂居旧亦夷俗号为四人者谓华人巴人及禀君与盘瓠之种也壬子发涪州百二十里至酆都县游仙都观数十里至竹平宿癸丑发竹平七十里至忠州百十里至万州宿甲寅发万州六十里至开江口水自开达来合大江四十里至下岩四十里至云安军又十余里风作水涌泊舟宿乙卯行百四十里至夔州余前年入蜀以重午至防鱼复方涨八阵在水中今来水更过之六十四蕝不复得见颇有遗恨峡江水性大恶饮辄生瘿妇人尤多前过此时婢子辈汲江而饮数日后发热一再宿项颈肿起十余人悉然至西川月余方渐消散丙辰泊防州早遣视瞿唐水仅能漫滟滪之顶盘涡散出其上谓之滟滪撒髪人云如马尚不可下况撒发邪是夜水忽骤涨渰及排亭及明走视滟滪则在五丈以下或可以儌幸入峡而夔人犹难之丁巳水涨未已遂决解维十五里至瞿唐口水平如席独滟滪之顶犹涡纹瀺灂舟拂其上以过揺橹者皆汗手死心面无人色盖天下至险之地行路极危之时旁观者盖皆神惊余已在舟中一切付之自然不暇问据胡牀坐抬头处任其荡兀每一舟入峡数里后舟方续发水势怒急恐猝相过不可解拆也帅司遣卒执一旗次第立山之上下一舟平安则簸旗以招后船旧图云滟滪大如朴瞿唐不可触艳滪大如马瞿唐不可下此俗传滟滪大如象瞿唐不可上葢非是也后人立石辨之甚详峡中两岸高岩峻壁斧凿之痕皴皴然而黒石滩最号险恶两山束江骤起水势不能平余来此水势适平俗所谓茶槽者又水大涨渰没草木谓之青草齐则诸滩之上水寛少浪可以犯之余之来此水未能尽漫草木但名草根齐亦不可涉然犯难而行不可囘首也十五里至大溪口水稍濶亦差逺夔峡之险矣七十里至巫山县宿县人云昨日水大涨滟滪恰在船底故可下防峡巫峡则不能却须水退十丈乃可是夕水骤退数丈同行者皆有喜色戊午乗水退下巫峡滩泷稠险湍流洄洑其危又过夔峡三十五里至神女庙庙前滩尢汹怒十二峯俱在北岸前后映带不能足其数十二峯皆有名不甚切事不足录所谓阳台高唐观人云在来鹤峯上亦未必是神女之事据宋玉赋本以讽襄王后世不察一切以儿女防之今庙中石刻引墉城记瑶姫西王母之女称云华夫人助禹驱神鬼斩石疏波有功见纪今封妙用真人庙额曰凝真观庙有驯鸦客舟将来则迓数里外船过亦送数里土人谓之神鸦二十里至东奔滩高浪大涡巨艑掀舞不当一叶或为涡所使如磨之旋三老挽抬竿叫呼力争以出涡二十里过归州巴东县九十里至归州未至州数里曰咤滩其险又过东奔连接新城下大滩曰人鲊瓮己未泊归州八月戊辰朔发归州五里至白狗滩三十里至新滩此滩恶名豪三峡八十里至黄牛峡上有洺川庙黄牛之神也亦云助禹所疏川者庙在大峯峻壁之上有黄迹如牛一黑迹如人牵之云此其神也顺流而下黄牛峡尽则扇子峡过此则峡中滩尽矣三十里得南岸平地曰平善坝出峡舟至是皆相庆而更生舟师篙工皆有犒赐巳己发平善坝三十里至陜州】
　　元费着成都周公礼殿圣贤图考【至圣文宣王庙在于城内南门之西前汉文翁学宫故址后汉献帝兴平元年甲戌大守高防距今庆元戊午凡一千四年旧号周公礼殿殿制甚古低屋方柱柱上狭下广与今制异左柱有高防修学舍记凡三百四十二字其文纪汉初平五年按史初平止四年次年改为兴平今尚云尔者岂是时天下方乱道梗不通或未知朝廷改元尔殿有板龛护先圣像丘文墦画山水龛后有板壁黄筌昼湖滩丘昼今亡独黄画存殿之壁高下三方悉图画上古以来君臣及七十二弟子像世传晋太康申太守张收之笔收子载即铭劔阁者也东晋王羲之有帖问蜀守云知有汉时讲堂是汉何帝知画三皇五帝以来备有画乂精妙甚可观彼方能画者欲因摹取以广异闻此画当在永嘉前疑非出于张收又按元丰郭若虚图画见闻志汉文翁学堂在益州因经頽废高防复缮立图画古今圣贤之像及瑞物于壁抑东汉以前人物高防时所作至收辈递增益之与嘉祐中王公素命摹寓为七卷凡一百一十五人为成都礼殿圣贤图绍兴中席公益又举写于石经堂凡一百六十八人案续记可辨识姓名者一百七十二人今貌像宛然者一百四十九人仅存髣髴者三十二人姓名存者六十五人今仍纪续记姓名于左】
　　盘古　　　　伏羲　　　　神农
　　苍颉　　　　沮诵　　　　黄帝
　　少昊　　　　髙阳　　　　祝融
　　髙辛　　　　尧　　　　　舜
　　禹　　　　　咎繇　　　　稷
　　契　　　　　伯夷　　　　夔
　　汤　　　　　伊尹　　　　髙宗
　　傅说　　　　太王　　　　王季
　　太伯　　　　文王　　　　太颠
　　闳夭　　　　散宜生　　　南宫适
　　武王　　　　太公　　　　周公
　　成王　　　　召公　　　　仲山甫
　　宣王　　　　管仲　　　　子产
　　李沐　　　　老子　　　　孔子
　　颜囘　　　　闵损　　　　冉雍
　　冉耕　　　　蘧瑗　　　　冉求
　　端木赐　　　卜商　　　　乐欬
　　仲由　　　　有若　　　　虙不齐
　　原宪　　　　商泽　　　　曾参
　　南宫韬【史记作南宫括】公冶长　　　言偃
　　公西箴【家语作公西灭】顔髙【家语作顔刻】　公西赤
　　樊须　　　　宰予　　　　髙柴
　　任不齐　　　漆雕开　　　颜哙
　　冉孺　　　　漆雕徒夫【家语作漆雕徒】
　　荣旂【家语作荣祈】　奚容箴【家语作奚箴】澹台灭明
　　琴牢　　　　廉□　　　　施之常
　　公伯寮　　　秦商　　　　后处【家语作石处】石作蜀【家语作石子蜀】邽巽【家语作邽选】　巫马施【家语作巫马期】
　　廉洁　　　　梁鳣　　　　燕伋
　　孔忠　　　　商瞿上【家语作商瞿】郑国
　　曹防　　　　公晢哀【家语作公西哀】壤西赤【家语作壤驷赤】颛孙师　　　原元籍【家语作原籍】公肩定【家语作公肩】漆雕哆【家语作陊】　曽防【史记作箴】　　公孙勾兹【家语作公祖兹】步叔乗　　　左人郢【家语作左郢】颜无繇【家语作无由】司马耕　　　颜祖【家语作顔相】　申傥【家语作申绩】
　　孟轲　　　　秦祖　　　　伯防
　　顔幸　　　　邬单　　　　叔仲防
　　公孙龙　　　冉季　　　　秦冉
　　公良孺　　　狄黑　　　　萧何
　　张良　　　　叔孙通　　　陆贾
　　汉文帝　　　贾谊　　　　文翁
　　汉武帝　　　董仲舒　　　公孙
　　倪寛　　　　司马相如　　王吉
　　萧奋　　　　戴胜　　　　匡衡
　　王尊　　　　李疆　　　　庄君平
　　刘向　　　　扬雄　　　　汉光武
　　邓禹　　　　张谌　　　　张湛
　　桓温　　　　刘平　　　　钟兴
　　第五伦　　　廉范　　　　班固
　　黄昌　　　　种暠　　　　马融
　　李膺　　　　高防　　　　陈实
　　服防　　　　陈纪　　　　郑
　　诸葛亮　　　厐统　　　　董和
　　费诗　　　　谯周　　　　钟繇
　　王肃　　　　羊祐　　　　张华
　　杜预　　　　王濬　　　　夏侯湛
　　乔智明　　　范广　　　　王遵
　　谢安　　　　亘石防
　　明彭韶山川形胜述【蜀之地南抚蛮獠西抗吐蕃上络东井岷嶓镇其域汶江出其徼以褒斜为前门灵闗为后户峩眉为城郭南中为苑囿缘以劒阁阻以石门面越负秦地大且要诚天府之国也扬子云益州箴曰岩岩岷山古曰梁州华阳西极黒水南流秦作无道三方溃叛仪兵征暴遂国于汉拓开疆宇恢梁之野列为十二比美虞夏牧臣司梁是职是图经营盛衰敢告士夫集记云禹别九州八曰华阳黒水惟梁州岷嶓既艺沱潜既道蔡防旅平又曰岷山导江东别为沱汉地理志言蜀郡湔氐道禹贡岷山在西徼外江水所出东南至江都入海过郡凡行七千七百六十里按岷山在茂州直西北最后蕃曰列鹅村其村有岷山山之右有岭曰铁豹则分水之上源也水二派共一西南入尖囊大渡河其一正南入溢村至石纽过汶川则禹之所导江也铁豹一名羊防盖夷语不同耳任豫益州记言江出羊膊岭经甘松至灌千余里是也大抵蜀之山近江源者通谓之岷山峯连冈属千里不絶今俗谓青城为岷山者以此续记云凡曰岷嶓该众山言也凡曰沱潜该众水言也盖蜀山之居左者皆曰岷居右者皆曰嶓水出于岷者皆谓之江出于嶓者皆谓之汉或谓之漾或谓之沔出于江而别流别而复合皆谓之沱出于汉而别流别而复合皆谓之潜古今论岷嶓沱潜者众矣然叅差不齐莫得其真者盖由不知蜀山之居左者皆得为岷蜀山之居右者皆为嶓而独指茂州之汶山为岷山金牛之嶓为嶓隘矣】
　　陜嗣宗洪雅县筑隄御水议【县南岸义和一乡田庐半没冯夷先年亦曽议修而迄无长计非以夫役不均偷安偏累则缘布置无防冒用废时兼之董事者惰秽干没而编籍者任意脱漏工之成也何日之有且南岸下市坝一带沙松土薄春不可树冬不凝冰非有厚土高栅密柳根盘难以固其基非多竹篓累石纵横交锁无以遏其冲非预勤工备料察田之多寡酌地之逺近而轻重布之俾其劳逸均而甘苦适今人人恊心而种种应手终非画一经久之算亦尝细察之矣夫以下市有人田然或田在此而居则在彼有田宅现在本处而税粮向寄入别里者则编夫要矣逐戸而督之非法也宜以本坝中心为界近河者以一石田为夫一名十石有十总百石有百总逺者以一石三斗为夫一名十三石为十总百三十石为百总各挨次编定多者分拨少者□合总各率其夫夫各勤其力彼近者灾切剥肤逺者患及唇齿有不跃然图捍者乎则稽田要矣田亩数载鱼鳞簿就一乡有鳞长而各家归户册与塘隁水分簿至较然也且令人各报其田人共觉其隐照种认夫照行口认隄仍各插签为界画界砌筑而广狭高卑有定程也什百丈尺有实数也即狡黠者欲就中盈缩推诿而所睹记田亩者最确谁任那移而不各凛凛毕事者乎则辨用要矣河流湍急河口寛淼防须于应塞处丈量明白仍各分差等而计其什用度需木栏若干竹篓若干仍共稽编夫若干何戸几总几夫何人几竹几木何竹木几钱几分按田粮之实数而次第程之不分士民亦不分城市邨镇谁无思患豫防而各有备无患之具乎则择人要矣然夫虽编而不无睹销希免混顶躱避者田既察而又不无欺诡増减者办用物料虽布而又恐有贿脱不理堕累难承者为今日计工责在长吏所为巡行监督日日而程之人人而稽之则佐领方终日兀坐无一事何靳于拮据而不悉心力以董率且合邑犹有公直亷能之义民保长在选择而令集事是亦可效一臂而济缓急之用无虞独拍不响独力难成矣至夫从中坝大河沿边取土就湮没故道用船运石是疏其流转其冲塞之易易耳若自城西北外始修文山至节峩渡等处为邑城防东南外由下坝至闗祠前为附郭防皆近二百丈士民并力筑之庶几免削割之灾乎】
　　外纪
　　【华阳国志云黄帝为其子昌意娶蜀山氏之女生子高阳是为帝喾封其支庶于蜀考之纲鉴云颛顼高阳氏姫姓祖曰黄帝父曰昌意昌意娶蜀山氏之女曰女枢感瑶光贯月之祥生帝于若水又云帝喾高辛氏名夋姓姬祖曰少昊父曰蟜极少昊黄帝之子元嚣也则是高阳之与帝喾为堂叔侄而蜀山氏之女之子乃颛顼高阳氏而非帝喾封支庶乃帝喾髙辛氏而非高阳也史记云封支庶于蜀华阳国志志蜀亦云封其支庶于蜀而志巴又云黄帝高阳之支庶意者支庶兼治巴蜀也富顺李元甫古巴人也序其志而分言之曰巴则黄帝之支封蜀则帝喾之母家未知何谓嘉定志名宦云隋赵昱青城人与道士李旺游累辞澂聘后炀帝征为嘉州太守时州有蛟为害昱令民募数百率千余人临江鼓噪自被发仗劒入水有七人亦被髪仗劒入水随之天地晦暝少顷云雾敛收七人不复出惟赵昱左手持劒右手提蛟首奋波而出河水尽赤蛟害遂除开皇间挈家入山踪迹不复见后有运饷者见昱乗白马引白犬一童子腰弓挟弹以从驺从如平生焉唐太宗封为神勇大将军庙祀灌口明皇幸蜀进封赤城王宋张咏治蜀蜀乱咏祷祠乃得神助蜀平事闻封川主清源妙道真君今所祀川主者赵昱也咸谓川主祀秦蜀守李冰而李冰实无川主事焉益州耆旧传汉陈夀作益州记汉李膺作华阳国志晋常璩作成都记唐卢求作蜀梼杌宋张唐英作成都古今集记宋赵抃作续记宋王刚中作蜀鉴宋李文子作丙丁一记宋范石湖胡长文作夔记明郭棐作诸书仅华阳国志蜀鉴蜀梼杌夔记有刻余俱漫漶久矣】
　　【蜀之文人才士每出皆表仪一代领袖百家汉如扬雄王褒司马相如唐如陈子昻李白宋如苏家父子元如虞集岂他方所能比拟然不特此香奁之彦若花蘂当炉制笺才情岂在人下油井在嘉定眉州青神井硏洪雅犍为诸县居人皆用以燃灯官长夜行则以竹筒贮而燃之一筒可行数里】
　　【茶为蜀中郡邑常产防岭在名山雾中在大邑俱擅古今名品世又谓峩眉之味初苦而终甘茶经又云泸茶味佳饮之疗风若成都之灌县夔门之间县以及凌云沙坪初春所采不减江南盐井各州邑多有之大小不一深可数十丈上孔仅杯盂大用竹作长筒垂下取水而煎晒即成盐业此有成富者亦有家为之累者随其所遇然开井祗凭堪舆家言不知何术得此】
　　【文昌帝君传云降生于越之西巂之南两郡之间今之名山县是也志称祠中刻有帝亲笔书自作紫府飞霞洞记落笔精妙命词简逺】
　　【许真君名逊洪州人也尝为德阳县令有仙术岁歉点石化金以济民今县治有炼丹井炼丹台遗迹存焉即豫章铁柱宫所祀者】
</div>
    <div class="pagination">
<a href="四川通志_page209.html">上一页</a><span>...</span><a href="四川通志_page205.html">205</a><a href="四川通志_page206.html">206</a><a href="四川通志_page207.html">207</a><a href="四川通志_page208.html">208</a><a href="四川通志_page209.html">209</a><span class="current-page">210</span><a href="四川通志_page211.html">211</a><a href="四川通志_page212.html">212</a><a href="四川通志_page213.html">213</a><a href="四川通志_page214.html">214</a><a href="四川通志_page215.html">215</a><span>...</span><a href="四川通志_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
