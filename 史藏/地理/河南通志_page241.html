<!DOCTYPE html>
<html>
<head>
    <meta charset="UTF-8">
    <title>河南通志 - 第 241 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 241 页/共 276 页</h1>
    <div class="content">　　明李士元字子仁洛阳人弱冠举于乡即有志圣贤之学防尤时熙讲学于洛即首为依归笃信不移初授如臯教谕尝进诸生语之曰性命之理只在人伦日用间故其为教奬行检析经防一时士风翕然丕变晋国子监助教端轨彰志一如在如臯时歴迁代州知州多善政罢归以疾卒时熈为之然曰斯道孤矣万厯末年从祀乡贤
　　南阳府
　　汉樊鯈字长鱼湖阳人光武舅夀张侯宏子谨约有父风事后母至孝及母卒哀毁过礼帝尝遣中黄门朝暮送饘粥服阕就丁恭受公羊严氏春秋永平元年拜长水校尉与公卿杂定郊祠礼义以防记正五经异説北海周泽琅邪承宫并海内大儒鯈皆以为师友而致之于朝二年以夀张国益东平王徙封鯈燕鯈初删定公羊严氏春秋章句世号樊侯学教授生徒前后三千余人弟子颍川李修九江夏勤皆为三公
　　洼丹字子玉淯阳人世传孟氏易王莾时常避世教授专志不仕徒众数百人建武初征为博士累迁至大鸿胪卒尝作易通论七篇世号洼君通丹学义研深易家宗之称为大儒
　　宗字仲子南阳章陵人为州五等从事注易説九巻
　　尹敏字幼季堵阳人少为诸生初习欧阳歙尚书后受古文兼善毛诗糓梁左氏春秋建武初上疏陈洪范消灾之术诏拜郎中辟大司空府帝以敏博通经记令校图防敏对防书非圣人所作其中多近鄙别字恐疑误后生帝不纳三迁长陵令永平中仕至谏议大夫
　　宋京安众人以大夏侯尚书教授仕至辽东太守魏满字叔牙南阳人习京氏易教授永平中至农太守
　　丁鸿字孝公定陵人父綝光武时以功封陵阳侯鸿年十三从桓荣受欧阳尚书三年而明章句善论难为都讲初綝从世祖征伐鸿独与弟盛居怜盛幼小共寒苦及綝卒鸿当袭封上书譲国于盛不报遂逃去后友人鲍骏责以大义鸿感悟垂涕乃还就国开门教授骏亦上书言鸿经学至行永平十年诏征鸿至召见説文侯之命篇拜侍中寻兼射声校尉徙封鲁阳乡侯诏与诸儒论定五经同异于北宫白虎观鸿才髙论难最明时人叹曰殿中无双丁孝公元和三年徙封马亭乡侯累官司徒时窦宪兄弟各擅威权鸿因日食上封事讥切窦氏书奏十余日帝以鸿行太尉兼卫尉屯南北宫收窦宪大将军印绶宪及诸弟皆自杀后鸿卒赐赠有加常礼
　　谢该字文仪南阳章陵人明春秋左氏为世名儒门徒数百千人建安中河东人乐详条左氏凝滞数十事以问该皆为通解之名为谢氏释行于世仕为公车司马令以父母老托疾去官欲归乡里防荆州道防不得去少府孔融荐于朝征拜议郎以夀终
　　三国许慈字仁笃南阳人善郑氏学治易尚书三礼毛诗论语与许靖等俱自交州入蜀时又有胡潜虽学不赡洽然卓荦彊识昭烈帝定蜀鸠合典籍沙汰众学慈潜并为博士
　　来敏字敬逹新野人渉猎书籍善左氏春秋尤精于尔雅训诂昭烈帝定益州署敏典学校尉后为虎贲中郎将丞相诸葛亮驻汉中请为军祭酒辅军将军累迁光禄大夫子忠博覧经学有父风大将军姜维善之辟为参军
　　晋范寗字武子顺阳人父汪博学有干畧仕至都督徐兖二州刺史寗少孤贫执防尽礼庐于外家园中燃薪冩书徧诵读初官徐兖以忤桓温废温死起为余杭令兴学校养生徒期年风化大行后为豫章太守遣议曹下属城取郡大姓子弟充学徒课五经寗以传春秋者多互异汉何休守公羊最严晋杜预特尊左氏而糓梁无能发明因沉思积年商畧名例着为集解传于世从祀　文庙
　　梁范缜字子直舞隂人少孤贫事母孝谨及长博通经术尤精三礼仕南齐位尚书殿中郎入梁为晋安太守在郡清约惟资公禄而已歴迁尚书左丞有集十五巻子胥传父业位国子博士
　　元富珠哩翀字子翚顺阳人状貌魁梧不妄言笑其为学一本于性命道徳文章典雅深合古法累官集贤直学士兼国子祭酒时诸生素已望翀至是私相欢贺翀以古者教育有业退必有居遂作屋四区以居学者诸生积分有六年未及释褐者翀至皆使就试而官之防帝师至京师有防大臣皆郊迎俯伏进觞帝师不为动翀举觞立进曰帝师释迦之徒天下僧人师也余孔子之徒天下儒人师也请各不为礼帝师为起立至元四年卒封南阳郡公谥文靖有集六十巻子逺见忠烈志汝宁府
　　汉尹更始字翁君汝南人宣帝时从蔡千秋受糓梁春秋通其义与萧望之等各以明经显名于世又着左氏章句子咸大司农
　　桓寛字次公汝南人治公羊春秋宣帝时举为郎至庐江太守丞博学善属文推衍盐铁之议着数万言凡六十篇
　　周防字伟公汝阳人师事徐州刺史盖豫受古文尚书建武时举孝廉拜郎中撰尚书杂记三十二篇太尉张禹荐补博士迁陈留太守坐法免钟兴字次文汝阳人从丁恭受严氏春秋光武召拜左中郎将诏定春秋章句以授皇太子又使宗室诸侯从兴受章句封闗内侯兴自以无功不敢受爵帝曰生教训太子及诸王侯非功耶兴让其师丁恭于是复封恭而兴遂固辞
　　戴凭字次仲平舆人习京氏易举明经仕至侍中兼虎贲中郎将建武中正旦朝贺帝令羣臣能説经者更相难诘义有不通輙夺其席以益通者凭遂重坐五十余席京师语曰解经不穷戴侍中在职十八年卒于官诏赐东园梓噐钱二十万袁良字周卿汝阳人习孟氏易平帝时举明经为太子舍人又举孝廉建武初为成武令传其学于孙安安见人物志
　　周磐字坚伯汝南安成人好礼有行非典谟不言少防京师学尚书洪范左氏傅诸儒宗之居贫养母俭薄不充乃就孝廉之举和帝初拜谒者除任城长迁阳夏重合令皆有惠政后思母弃官还乡里母殁哀毁服终遂庐塜侧立精舍教授门徒常千人公府三辟以有道特征俱不应
　　廖扶字文起平舆人习韩诗欧阳尚书教授尝数百人父为北地太守永初中坐羌没郡下狱死扶感父以法防身惮为吏遂絶志世外专精经典州郡公府辟召皆不就尝居先人塜侧未尝入城市因号为北郭先生
　　袁京字仲誉汝阳人司徒安子习孟氏易作难记三十万言初拜郎中出为蜀郡太守
　　南北朝周宏正字思行安成人年十歳通周易老子十五召补国子生起家梁太学博士抗直守正累迁国子博士城西立士林馆居以讲授聼者倾朝野入陈进尚书右仆射勅侍东宫讲论语孝经太子以宏正徳望素重降情屈礼有师资之敬焉卒赠侍中谥曰简所着有周易论语庄子老子孝经讲疏及文集若干巻并传于世
　　汝　州
　　汉延笃字叔坚南阳犨人少从颍川唐溪典受左氏传旬日能讽之典深敬焉桓帝时举孝廉为平阳侯相到官表龚遂之墓立铭祭祀擢用其后征拜议郎著作东观稍迁侍中复迁左冯翊又徙京兆尹寛仁恤民郡中欢爱三辅咨嗟与陈留邉鳯齐名因忤梁冀以病免教授家巷卒乡里图其形于屈原庙笃论解经传多所駮正后儒服防等以为折中所着诗论铭书应试表敎令凡二十篇
　　明李希颜字愚庵郏县人明经饬行教授乡里善于讲説洪武初为诸王子择师征至京命诣大本堂授经累官左春坊赞善大夫永乐初引年归所着有大学中庸心法二巻
　　陈　州
　　汉薛汉字公子淮阳陈人世习韩诗汉少传父业尤善説灾异教授常数百人建武初为博士受诏校定图防当时言诗者推汉为长永平中迁千乘太守有异绩
　　蔡衍字孟喜项人明经讲授以礼譲化乡里乡里有争讼者輙诣衍决之其所平防皆曰无怨后举孝亷稍迁冀州刺史征拜议郎梁冀闻其贤请与相见衍辞疾不徃后坐救成瑨免官
　　蔡元字叔陵南顿人学通五经门徒常千人其着録者万六千人征辟皆不就顺帝特诏征拜议郎讲论五经异同甚合帝意迁侍中出为农太守卒于官
　　颍容字子严长平人博学多通善春秋左氏师事太尉杨赐郡举孝亷州辟公车征皆不就初平中避乱荆州聚徒千余人刘表以为武陵太守不肯起着春秋左氏释例五万余言
　　三国陈秉字徳枢南顿人初事郑康成后避乱交州与刘熈考论大义遂博通五经吴主孙权闻其名以礼征太子太着周易摘尚书驳论语弼凡三万言行世
　　许　州
　　汉蒲昌字君都颍川人治齐诗为詹事马援尝从之受诗
　　许慎字叔重召陵人性惇笃少博学经籍马融常推敬之时人语曰五经无双许叔重仕为郡功曹举孝廉再迁除洨长卒于家初慎以五经传説臧否不同乃撰五经异义又作説文解字十四篇皆传于世
　　唐溪典字季度颍川人精左氏春秋传爲西鄂长钟皓字季明颍川长社人以笃行称隠宻山以诗律教授门徒千余人桓帝时九辟公府征为廷尉正博士林虑长皆不就
　　荀爽字慈明颍川人幼而好学年十二能通春秋论语太尉杜乔见而称之曰可为人师桓帝时举至孝拜郎中对策陈便宜数千言奏入即弃官去后遭党锢隠海上以著述为事遂称硕儒献帝初征拜平原相累迁司空着礼易诗传尚书正经春秋条例汉语公羊问及辩防凡百余篇
　　唐陈贞节颍川人开元中左拾遗议礼详明为儒林所重详见唐书儒学传
　　明李继业字肖云防城人其曾叔祖户部尚书敏尝建学舍于邑西南山中置学田购书集逺近多士讲学所谓紫云书院者也继业承先志益加修葺读书其中以程朱许薛四子之书训廸后进嘉靖乙邜登贤书筮仕束鹿以不悦于监司投劾归移家西南山中兴复紫云书院来学之士负笈如云识者以为有洛学之风焉所着有省身録四巻行世郑　州
　　汉服防字子慎荣阳人少以清苦建志入太学受业有雅才善着文论作春秋左氏传解又以左传驳何休所駮汉事六十条举孝防中平末拜九江太守免遭乱客行病卒所着赋碑诔书记连珠九愤凡十余篇
　　陕　州
　　汉董遇字季直农人性质讷而好学善左氏传作朱墨别异尝谓学者当惜三余冬者岁之余夜者日之余隂者晴之余魏黄初中为郡守入为侍中大司农子绥亦有才学位至秘书监
　　晋董景道字文博农人少而好学千里从师昼夜读诵明春秋三传京氏易马氏尚书韩诗皆精究大义三礼专尊郑氏着三礼通论永平中隠于商洛山中弹琴歌啸以自娱刘渊及聪曜皆征之固辞不起以夀终
　　光　州
　　明李逹字有孚固始人洪武中乡举除剑州学正以身为教士皆化之九年考绩陞右春坊授诸王经仁庙称其笃实逹博通五经尤长于书有子七教之甚严各授一经邑自元末兵燹之后老师宿儒少有存者知向学取科第实自达始
　　官思恕字守仁光山人嘉靖乙邜举于乡喜任侠走马燕山志气豪迈归而母彭没哀毁几絶结庐墓傍于百家之言无不渉猎读易有悟遂絶意仕进南游数年还居天中山房黙坐研思至忘寝食尝遗友人书曰始吾从羣书入茫乎莫得今从静中讨岀端倪方信此心原与天地万物无两道其在兹乎士人翕然宗之所居白沙闗山连两省民俗顽梗乃结社其间讲明正学发挥太祖圣谕六言聼者如堵化柴山巨盗四十八人咸自归欵两台疏荐思恕孝友诏下征用防病卒从祀乡贤







　　河南通志巻六十二
<史部,地理类,都会郡县之属,河南通志>
　　钦定四库全书
　　河南通志巻六十三
　　忠烈
　　唐臣有言愿为良臣不愿为忠臣忠以烈名其尤人臣之不得已者乎要其丁时之穷际势之变成仁取义慷慨从容凡皆本于心之所安非有强而然也夏商之龙比春秋之孔父仇牧泄冶演皆豫产也汉迁东都士崇气节其后入班朝列出任封疆犯顔敢谏仗节死义者代有其人下至章缝之士咸
　　知报国介胄之夫亦耻偷生传其遗事皆有
　　足多者焉
　　圣天子崇奬忠义建祠学宫绵以俎豆烈烈乎英灵之正气与大河乔岳同其流峙岂不伟哉志忠烈开封府
　　庾珉字子琚鄢陵人歴散骑常侍侍中封长岑男刘聪陷洛阳珉从怀帝于平阳见帝青衣行酒不胜悲愤因大号哭贼怒杀之太元末追諡曰贞弟敳字子嵩官吏部郎死石勒之乱
　　毛寳字硕真阳武人初为温峤平南叅军蘓峻作逆寳以千人次茄子浦夺其粟万斛掳杀万计峤表为庐江太守与贼战马头山寳中箭贯髀彻鞍归洗疮讫进破贼于合肥以功封州陵县开国侯寻迁豫州刺史守邾城石季龙遣兵二万攻之城陷寳率左右突围出赴江溺死
　　袁山松阳夏人少有逸才博学有文着后汉书百篇初嗣父乔爵湘西伯累官吴郡太守孙恩作乱山松守沪渎城城防死之
　　南北朝袁粲字景倩阳夏人好学有清才宋明帝时累官中书令帝大渐粲受顾命辅顺帝徙镇石头及萧道成篡位粲自以身受顾托不欲事二姓率宿卫兵攻之不克见杀子最亦被害事见孝义志
　　宋贺懐浦陈留人孝惠皇后兄也雍熙初从杨业北征死于阵子令图累官涿州团练使后防契丹而殁任福字祐之开封人咸平中补卫士累官环庆路副总管知庆州以破赵元昊功拜神龙卫四厢都指挥使防元昊复入冦福力战身被十余矢有小校刘进劝福自免福曰吾为大将兵败以死报国尔挥四刃铁简挺身决鬭而死子懐亮亦死之诏赠福武胜军节度使録其子及从子凡六人桑怿雍丘人官泾原兵马都监与任福遇敌于好水川力战死之赠解州防御使
　　王珪开封人善骑射通隂阳术数康定中以战功累官泾原路行营都监防赵元昊入冦珪从任福连战三日诸将皆败福防围中珪复深入贼壁杀百余人所用铁鞭杆皆挠曲手掌尽裂奋击自若目中矢乃还中夜卒赠金州观察使子光祖累官泾原等路副总管甞从熊本平泸夷功第一刘平字士衡祥符人父凝从太宗征河东有功授崇仪使平刚直任侠读书强记举进士累官陕西都转运使景祐初以平将家子改龙神卫都指挥使歴鄜延路副总管时赵元昊冦延州平帅师徃援与贼大战众溃被执死之赠朔方节度使兼侍中諡壮武
　　郭遵开封人家世以武功称干兴中累官延州西路都廵检使防赵元昊冦延州遵入敌阵敌出骁将杨言当遵遵挥铁杵破其脑复持铁鎗进所向披靡深入敌中为攅兵注射死赠果州团练使四子尚幼仁宗皆为赐名曰忠嗣忠绍忠裔忠绪俱拜近侍官
　　马遂开封人为北京指挥使王则叛贾昌朝使持榜入贝州招降既见则谕以祸福不答遂奋起抵则扼其喉殴之流血贼党攅刃聚噪至缚而支解之事闻赠宫苑使官其五子后得杀遂者骁卒石庆使其子剖心以祭之
　　孙节封人以才勇补右侍禁与狄青同在延州数破敌砦有功又从青讨侬智髙至归仁铺为前锋搏战贼鋭甚节鏖战而殁特赠忠武军节度留后
　　赵士隆开封人天圣中以閤门祗为邠宁环庆路都监战死
　　郭恩开封人初诸班累官秦陇路兵马钤辖嘉祐中夏人入冦卧牛峯恩与力战自旦至食时失利被执不屈自杀赠同州观察使録子弟有差刘钧开封人庆厯中监镇戎兵马与子尧卿俱战死于好水川
　　张忠开封人以材武称累官英州团练使侬智髙围广州忠不介胄而前防先锋遇贼奔忠手拉贼帅二人马陷泞遂中标鎗死焉
　　安扶开封人观文殿学士焘子官给事中金人犯京师死之
　　郭僎字同升祥符人以父任调东海县尉歴迁通判全州权浮梁宰未行防贼张顶已逼县境众止之僎曰安逸则就艰危则辞非吾所学竟入约束吏卒誓以死战贼闻之伪降既入邑为变羣吏窜伏僎曰吾为宰义不可去端坐公署贼责僎降僎大骂遂遇害诏赠承议郎録其后二人
　　张克戬字徳祥开封人侍中耆曽孙举进士徽宗时累官知汾州金人攻汾克戬毕力捍御乆之援兵不至城陷率众巷战金人募生致之克戬归索朝服南向拜讫遂自引决一家死者八人事闻诏赠延康殿学士绍兴中追谥忠确
　　程廸字惠吉开封人父博古部鄜延兵战死廸以廕受官宣和中从杨惟中征方腊有功累迁荥州团练使时金人入攻诏以廸提举永兴路军马措置民兵及永兴破廸率其徒力战多所斩杀身被创防徧絶而复苏犹厉声叱战不已遂死之诏赠明州观察使諡忠愍
　　吕由诚字子明封人幼明爽有智畧以父诲恩补官后通判成都府知雅嘉温绵四州皆有治绩靖康初徙知袭庆府时羣盗锋起崎岖至郡金兵攻城由诚与判官赵令佳同心誓守城陷俱被执不屈死
　　李震汴人靖康初金人廹京师震时为小校率所部三百人出战杀人马七百余已而被执骂不絶口遂被害
　　何灌字仲源祥符人武选登第累官河东河北制置副使数有战功靖康初金师攻京城灌入援既至令控守西隅背城拒战凡三日被创没于阵子蓟閤门宣賛舍人从父战箭贯左臂病创死绍兴中赠灌忠正军承宣使
　　张叔夜字稽仲封人侍中耆孙靖康初以延康殿学士知邓州四道置帅叔夜领南道都总管金兵再至钦宗手劄趋入衞叔夜即自将中军其子伯奋将前军仲熊将后军合三万人与敌大战斩其金环贵将二人帝遣使赍蜡书以褒宠及京城陷时叔夜被鎗犹力战后从二帝至白沟御者曰过界河矣叔夜瞿然而起仰天大恸絶吭死赠开府仪同三司諡忠文
　　向子韶字和卿封人举进士累官东京转运使髙宗朝出知淮寕府金兵攻城子韶亲擐甲胄率诸弟誓以死守仍遣人赴宗泽求援兵未至而城陷被执左右抑令屈膝子韶直立不动防手詈骂閤门受害赠通议大夫諡忠毅
　　魏彦眀封人建炎初通判延安府金人陷城彦明坐城楼上金人并其家执之谕使速降怒詈被杀诏赠中大夫官一子
　　谢臯封人官统制李成陷虢州欲降之臯指腹示贼曰此吾赤心也自剖其心以死
　　髙贵祥符人寓居镇江举进士累官知髙邮州扈从之海上擢枢宻使与陆秀夫同死崖山
　　元陈祖仁字子山汴人父安国晋陵县尹祖仁好学有文名至正初进士第一累官翰林学士除参知政事朝廷之事多所匡正及顺帝北遁祖仁死焉韩因字可宗汴人少习举子业负气不羣盗据汝寕官军讨之乆不下防朝廷诏赦叛逆募可持诏入贼者因应命乃借以唐州判官使焉贼渠恐其党心摇纳诏不读纵因归报因出乗马周贼屯大言曰汝軰好百姓何不出降归田里而甘从逆贼驱使耶贼渠闻之追因责其所言因极口大骂贼怒遂被害
　　潘炎字光大扶沟人举进士再迁襄城县尹免官归贼将刘大保陷扶沟素重炎名遣人辟为学士炎骂曰我岂从贼者耶以首触庭柱死
　　明王良字天性祥符人洪武时以刑部郎中擢佥都御史建文朝歴官刑部侍郎出为浙江按察使廉洁明峻素以忠义自许至浙诣岳鄂王墓誓曰茍愧武穆非人也闻靖难师入誓以必死恸哭不已防命使召良乃集诸司印凡九置私第妻问故曰吾分应死未知所以处汝耳妻曰君乃为妇人谋乎即入后园投池中死良抱印积薪自焚后諡忠毅妻諡贞烈
　　杨本中牟人通易学晓兵法建文时为镇抚靖难兵起本从李景隆徃御之本持三十觔铁棒临阵屡胜景隆忌本不上其功后以孤军无继战败被执不屈死邑有褒忠五公祠本与焉
　　刘原弼字良辅扶沟人洪武中以贡任刑部主事靖难兵入原弼率家人巷战遇害索遗骸不得其家刻木为人葬之
　　张辅字文弼祥符人荣国公玉子靖难初嗣父都指挥綂兵屡战有功封信安伯永乐三年以平安南黎季犛功进封英国公洪熙改元进爵太师正綂十四年殁于土木之难景泰初追封定兴王諡忠烈
　　师懋洧川人永乐丁酉举人正綂间任代州同知防英宗北狩被胁入大同懋率所部逆战而败额森系之使为向导懋大骂不屈死
　　时植字良材通许人以太学生任四川梁山县主簿寻摄县事流贼蓝四等率众攻城植固守七昼夜防大雨雪城崩被执贼刃其靣使之跽植不屈又刃脱双腕植益愤骂不絶口贼怒杀之事闻诏赠知县立祠以祀録一子入监妻贾氏女三才俱殉节死
　　刘嵩髙尉氏人正徳七年贼破鄢陵次及尉氏嵩髙居村堡倡众守御贼二十骑至村因出敌杀其十九人后贼众至相持既乆被执贼怵之使从嵩髙曰汝独不思杀汝者肯从汝耶骂愈厉阖门受害者四十七人
　　都任字宏若祥符人万厯癸丑进士歴官陕西左布政使备兵榆林闯贼围攻城陷任率众巷战为贼所执不屈死赠太常寺卿
　　刘理顺字复礼杞县人少孤奉母以孝闻弱冠领乡荐崇贞甲戍年五十始成进士殿试日上于下巻中防置第一谓左右曰朕今日自得一徳行老宿授修撰起居注后转中允值闯寇围汴急理顺议援策请分屯练士云云当事弗听甲申贼逼京师攻城益急理顺犹括所藏百余金徃犒守城军士已而城破理顺具袍笏北面再拜起书絶命词投缳死妻万氏妾李氏皆从死一老仆殓主尸毕亦死
　　国朝赐谥文烈祀乡贤
　　阮泰字熙阳祥符人由贡监授广灵令甲申冦变不食死后祀乡贤妻朱氏同死见列女志
　　许可征字子乆尉氏人万厯己未进士歴官都御史旋里崇祯间冦至可征率众逆击城陷阖门死难
　　张维世字海澄太康人万厯丙辰进士初任戸部主事累官宣大巡抚崇祯十三年家居値闯冦屠陈州太康人无固志维世私镌古砚一方潜置井中先期使人浚井得砚有句云儿童拍手笑呵呵闯贼死在太康波人以为防乃设君子营乡壮营时加操练恊力谋死守杀贼甚多后城破贼脇之使降维世厉声大骂曰安有天子大臣肯从汝死贼为逆者乎贼怒磔之比死骂不絶口妻李氏子诸生正谊俱縦火自焚一门被害者二十余人史可法字宪之祥符人占籍大兴崇祯戊辰进士累官总漕都御史多惠政而风纪清肃后以大学士兼兵部尚书督师江北出驻扬州鞠躬尽瘁而事势已不可为矣城破死之遗有乞骸骨葬钟山书读者莫不流涕
</div>
    <div class="pagination">
<a href="河南通志_page240.html">上一页</a><span>...</span><a href="河南通志_page236.html">236</a><a href="河南通志_page237.html">237</a><a href="河南通志_page238.html">238</a><a href="河南通志_page239.html">239</a><a href="河南通志_page240.html">240</a><span class="current-page">241</span><a href="河南通志_page242.html">242</a><a href="河南通志_page243.html">243</a><a href="河南通志_page244.html">244</a><a href="河南通志_page245.html">245</a><a href="河南通志_page246.html">246</a><span>...</span><a href="河南通志_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
