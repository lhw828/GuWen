<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 33 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 33 页/共 68 页</h1>
    <div class="content">长渠，在县东南二十六里，派引蛮水。昔秦使白起攻楚，引西山谷水两道争灌鄢城，一道使沔北入，一道使沔南入，遂拔之。
宜城县，上。北至州九十五里。本汉己卩音忌县地也。城东临汉江，古谚曰“己卩无东”，言其东逼汉江，其地短促也。宋孝武帝大明元年，以胡人流寓者，立华山郡理之。後魏改为宜城。周改宜城为率道县，属武泉郡。隋开皇三年罢郡，属襄阳。皇朝因之，天宝元年改为宜城县。
汉水，在县东九里。
故宜城，在县南九里。本楚鄢县，秦昭王使白起伐楚，引蛮水灌鄢城，拔之，遂取鄢，即此城也。至汉惠帝三年，改名宜城。
乐乡县，中下。东北至州二百二十里。本春秋时若阝国之城，在今县北三十七里若阝国故城是也。在汉为若县也，晋安帝於此置乐乡县，属武宁郡。隋大业三年改属竟陵郡，皇朝改属襄州。
汉水，东去县四十二里。
城县，上。东南至州一百四十五里。本春秋时国，《左传》“伯绥来朝”，今县北十五里故城是也。汉为筑阳县，〔筑，音逐。〕萧何子封筑阳侯，即此也。隋开皇七年，改为城县，属襄州。
筑水，在县南一百二十步。
邓州，南阳。上。开元户三万八千六百一十一。乡五十八。元和户一万四千一百四。乡六十一。
《禹贡》豫州之域。周为申国。战国时属韩，苏秦说韩宣惠王曰：“韩西有宜阳，东有穰、氵育”，是也。秦昭襄王取韩地，置南阳郡，以在中国之南，而有阳地，故曰南阳，三十六郡，南阳居其一焉。汉因之，领县三十六，理宛城。
後汉於郡理置（荆州）〔南都〕，建安中张绣屯兵於穰，降魏，魏於穰置万州，晋宣王、夏侯伯仁皆为都督，或理宛，或理新野。永嘉五年，为刘聪所没，成帝咸康四年复归於晋。苻坚之乱，又没前秦，姚兴时又复还晋。後魏孝文帝南侵，又陷之。梁普通中克，还入魏，太和中置荆州，理穰县，今邓州所理是也，隋开皇七年，梁王岿入隋，自穰县移荆州还江陵，於穰县置邓州。大业三年，改为南阳郡。武德二年，复为邓州。
州境：东西五百九十里。南北三百八十一里。
八到：西北至上都九百五十里。北至东都六百四十五里。东北至汝州四百七十五里。东至唐州三百二十里。南至襄州一百八十里。西南至均州三百四十里。
贡、赋：开元贡：白，丝布。赋：布，麻。
管县七：穰，南阳，新野，向城，临湍，菊潭，内乡。
穰县，望。郭下。汉旧县，本楚之别邑，取丰穰之义。後属韩，秦武王攻取之，封魏冉为穰侯。汉以为县，属南阳郡。後魏既克南阳，於此城置荆州。隋开皇三年属邓州，皇朝因之。
湍水，〔湍，音专。〕北去县七里。
六门堰，在县西三里。汉元帝建昭中，召信臣为南阳太守，复於穰县南六十里造钳卢陂，累石为是，傍开六石门，以节水势。泽中有钳卢玉池，因以为名，用广溉灌，岁岁增多，至三万顷，人得其利。後汉杜诗为太守，复修其陂，百姓歌之曰：“前有召父，後有杜母。”
南阳县，紧。西至州一百二十里。本周之申国也，平王母申后之家。汉置宛县，属南阳郡。更始即帝位，世祖纳阴后，并於宛城。魏代荆州都督所理。至隋改为南阳县，属邓州。
精山，在县西北二十七里。黄巾贼据宛城，汉西乡侯朱隽击破之，馀众走保精山，谓此也。
氵育水，东去县三里。《南都赋》曰“氵育水荡其胸”，是也。
新野县，中。西北至州七十里。本汉旧县，属南阳郡。魏代新野县为荆州都督所理，王昶为都督，即镇此城。晋惠帝立新野郡，隋开皇三年罢郡，县属邓州。
氵育水，西去县二百步。
後汉西华侯邓晨宅，在县北二十四里。晨，新野人，世祖姊夫也。初起兵新野，王莽焚其冢墓，ㄜ其宅，宗族怒曰：“幸自富足，何故随妇家入汤镬中？”
晨终无恨。
阴皇后宅，在县东北。捣衣石存焉。
向城县，上。西南至州一百九十里。本汉西鄂县地，春秋时向邑。江夏有鄂，故此加“西”。後魏孝文帝於古向城置向城县，属氵育阳郡。贞观九年，改属邓州。
丰山，在县南三十二里。有九钟，霜降则鸣。
西鄂故城，在县南二十里。张衡即此县人，故宅馀址犹存。
鲁阳关，在县北八十里。今邓、汝二州於此分境。荆、豫径途，斯为险要，张景阳诗云：“朝登鲁阳关，狭路峭且深。”
博望故城，在县东南四十五里。张骞封邑。
临湍县，上。东南至州八十五里。本汉冠军县地，後魏孝文帝割县北境置新城县，属南阳郡。废帝以近湍水，改为临湍。隋文帝复改为新城，天宝元年又改为临湍县。
翼望山，在县西北二十里。湍水出焉。
冠军故城，在县南四十里。汉武帝以霍去病讨匈奴功冠诸军，故封此县，以褒异之。
後汉胶东侯贾复宅，在县南三十五里。
楚堰，在县南八里。拥断湍水，高下相承八重，溉田五百馀顷。
菊潭县，上。东南至州一百五十里。本汉郦县〔郦，音。〕武陶戍之地，後魏废帝因武陶戍置郡，隋开皇三年罢郡，以为菊潭县，因县界内菊水为名，属邓州。
菊水出县东石涧山。其旁多菊，水极甘馨，谷中三十馀家不复穿井，仰饮此水，皆寿百馀岁。王畅、袁隗为太守，命郦县月送水三十斛，饮食沐浴，悉皆用之。
内乡县，上。东南至州二百四十里。本楚之析邑，後属於秦，《史记》秦昭王发兵出武关，攻楚，取析十五城是也。汉以为县，属弘农郡。後汉属南阳郡。
後魏於此置析阳郡，废帝改为中乡县。隋开皇三年，以避庙讳，改为内乡，属邓州。
析水，北自卢氏县界流入，与丹水合，古今谓之析口。
县城，即楚析县也，《史记》楚顷襄王元年，秦出武关，斩楚众五万，取析十五城。汉高祖入关，下析、郦是也。
复州，竟陵。下。开元户五千二百三十二。乡一十一。元和户七千六百九十。
乡一十五。
《禹贡》荆州之域。春秋、战国时并属楚，《史记》白起拔郢，东至竟陵，即此是也。秦属南郡，在汉即江夏郡之竟陵县地也。晋惠帝分江夏立竟陵郡，周武帝改置复州，取州界复池湖为名也。贞观七年，州理在沔阳县，宝应二年移理竟陵县。
州境：东西四百三十里。南北六百九十里。
八到：西北至上都一千六百八十里。西北至东都一千四百二十五里。东北至安州三百三十里。东至沔州陆路三百四十里，水路七百里。西北至郢州陆路二百五十里，水路三百里。南至沔阳县一百三十里，自县南至岳州水路五百里。
贡、赋：开元贡：白布一十匹。赋：布，麻。
管县三：竟陵，沔阳，监利。
竟陵县，中。郭下。汉旧县也，属江夏郡。旧县在今郢州长寿县界竟陵大城是也。周属复州，隋大业三年，改复州为沔州，县属不改。武德初，又属复州。
五华山，在县东北七十里。
县城，本古风城，古之风国，即伏羲，风姓也。南临氵义水。
沔阳县，中下。北至州一百三十里。本汉杜县地，梁天监二年分置沔阳县，即今县东三十里沔阳故城是也。今沔阳县，即後魏所置建兴县，隋大业三年改建兴县为沔阳郡，武德五年改郡为县，属复州。
沔水，在县南八十步。东入氵义川县界。
马骨湖，在县东南一百六十里。夏秋涨，淼漫若海；春冬水涸，即为平田。
周回一十五里。
监利县，中下。东北至州二百六十里。本汉华容县地也，晋武帝太康五年分立监利县，属南郡。隋开皇三年，改属复州。
大江，在县南一百三十里。
郢州，富水。下。开元户五千六百九十九。乡一十九。元和户一万一千九。
乡二十三。
本江夏郡杜县之地。《周地图记》曰：“蛮人酋渠田金生代居此地，常为边患，梁普通末，遣郢州刺史元树讨平之，因置新州。”後魏废帝二年改为温州，因温水为名也。隋末废温州，县并入安陆郡。武德四年，於今京山县重置温州。
贞观十七年废温州，於长寿改置郢州。
州境：东西南北八到：西北至上都一千三百八十五里。西北至东都一千一百二十五里。东南至复州三百里。正南微西至江陵府三百里。西北至襄州三百一十里。东北至随州三百九十里。
贡、赋：开元贡：白布二十匹。赋：布，麻。
管县三：长寿，京山，富水。
长寿县，上。郭下。本汉竟陵县地，宋分置长寿县，理石城，即今县理是也，属竟陵郡。魏文帝大统後，属温州。贞观十七年，於县改置郢州，县属焉，後遂因之。
汉水，去县十步。
县城，本古之石城，背山临汉水，吴於此置牙门戍城，羊祜镇荆州，亦置戍焉，即今州理是也。
京山县，下。西至州一百六十里。本汉杜县地，隋属温州。大业二年，改为京山县。皇朝温州所理在此，贞观十七年罢温州，县属郢州。
大洪山，在县西北二百里。孤秀为众山之杰，其山多锺乳。
温汤水，在县南十五里。拥以溉田，其收数倍。流经其家，多凶。
富水县，中。西南至州三百四十里。本汉安陆县地，後汉分其地置新市县，属江夏郡。後汉有新市、平林兵，谓此。後魏改新市为富水县，取县界富水为名。
富水，南去县一百步。
唐州，淮安。上。开元户二万一千五百九十七。乡四十五。元和户四万七百四十。乡八十七。
《禹贡》豫州之域。春秋时为楚地，秦为南阳郡地，自汉迄宋皆同。後魏太和中於此置东荆州，理比阳故地，其後改为淮州。隋开皇五年，又改为显州。贞观九年，改为唐州。
州境：东西三百八里。南北三百十里。
八到：西北至上都取叶县路一千三百四十里，取邓州路一千二百二十五里。
西北至东都五百二十里。南至随州三百六十里。东南至申州二百六十里。西北至襄州三百五十里。西至邓州三百二十里。东至蔡州二百四十里。东北至许州二百七十里。北至汝州叶县一百八十里，自叶县取龙兴路至汝州一百八十里。
贡、赋：开元贡：绢，丝，布。赋：布，麻。元和贡：绢十匹。
管县七：比阳，慈丘，桐柏，平氏，湖阳，方城，泌阳。
比阳县，上。郭下。本汉旧县，属南阳郡。比水所出，故曰比阳。後魏属江夏郡，隋属淮安郡，贞观中改属唐州。
显望冈，在县西北六十里。
比水，南去县二里。後汉世祖破甄阜、梁丘赐於比水西，斩之，即此水也。
舞阴故城，在县西北六十五里。汉县，属南阳郡。曹公与张绣战，引还舞阴，即此城也。
慈丘县，上。西南至州七十里。本汉比阳县之地，後魏孝文帝於此置江夏县，并置江夏郡领之。隋开皇三年废郡，县属淮州。十八年改为慈丘，取慈丘山为名。
慈丘山，在县西五十里。
比水，出县东南太湖山。
桐柏县，中。西北至州一百二十里。汉平氏县之东界也，梁於此置义乡县，隋开皇十八年改为桐柏，取桐柏山为名也。
桐柏山，在县西南九十里。《禹贡》曰“导淮自桐柏”。出紫草。
天木山，俗名天目山，在县东北五十五里。祖逖为豫州刺史，藏家口於天木山，即此山也。山上有池，时人号为天目。
淮水，出县南桐柏山，一名大复山。
淮渎庙，在县西六十里桐柏山东北。
平氏县，中。东北至州七十里。本汉旧县，属南阳郡。晋属义阳郡，其後为北人侵掠，县皆丘墟。後魏於平氏故城重置，属淮州。隋改属淮安郡，贞观中改属唐州。
醴水，出县东南桐柏山，西流经县北三里。与淮同导，西流为醴，东流为淮。
湖阳县，中。东北至州一百六十里。古蓼国也，《左传》曰“郧人将与随、绞、州、蓼伐楚”，注曰“今义阳东湖阳县”是也。《地理志》曰蓼国，咎繇後，为楚所灭。後魏孝庄帝於此立湖州。贞观元年废，以湖阳属唐州。
方城县，上。东南至州一百六十里。本汉堵音者，阳地也，属南阳郡，在堵水之阳，故名。後汉朱为堵阳侯。梁於此置堵阳郡。隋改置方城县，取方城山为名也，属氵育阳郡。贞观中，改属唐州。
方城山，在县东北五十里。即沮、溺耦耕处。《左传》屈完对齐桓公，“楚国方城以为城”是也。
堵水，西去县三十五里。
泌阳县，中。东至州一百里。本汉棘阳县地，後魏於此置襄城郡，领襄城、上马二县，贞观元年废入湖阳县。开元十三年，刺史白知节奏复置，天宝元年改为泌阳。
随州，汉东。上。开元户一万三千二百一十六。乡二十七。元和户一万二千七百一十六。
</div>
    <div class="pagination">
<a href="元和郡县图志_page32.html">上一页</a><span>...</span><a href="元和郡县图志_page28.html">28</a><a href="元和郡县图志_page29.html">29</a><a href="元和郡县图志_page30.html">30</a><a href="元和郡县图志_page31.html">31</a><a href="元和郡县图志_page32.html">32</a><span class="current-page">33</span><a href="元和郡县图志_page34.html">34</a><a href="元和郡县图志_page35.html">35</a><a href="元和郡县图志_page36.html">36</a><a href="元和郡县图志_page37.html">37</a><a href="元和郡县图志_page38.html">38</a><span>...</span><a href="元和郡县图志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
