<!DOCTYPE html>
<html>
<head>
    <meta charset="UTF-8">
    <title>八闽通志 - 第 150 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 150 页/共 184 页</h1>
    <div class="content">　　江氏龙岩查福隆妻。年十九生子佛保，甫二周而福隆死。家贫无依，江氏守志不二。邑人争欲聘之，或微讽以观其意，江氏家以卖扇为业，时方制扇，因啮其指出血，指扇誓曰：“吾若忘所天，而再适他人，有如此扇。”遂屏却膏沐，躬纺织以供衣食。寡居三十余年，终始无玷。永乐己亥，知县徐拱辰上其事，未报而卒。
　　戴祐姐龙溪人，泰运之女，丘孔文妻也。永乐甲午夏，夫暴死，戴年二十，哀恸不辍。服除，母方氏欲夺其志，戴泣不从。母卒受乡人之聘，戴闻之，投水而死。
　　郑顺常龙溪人。年十九，父文耀以适吴可赞。未逾年夫卒，将营葬，谓其姑曰：“愿乞为双圹与夫同归。”姑不从。翌日告于父母，父母曰：“尔年尚幼，胡为出此言？”郑因戚然而归，其家惧而防之。圹成，遂饮药而死，果合葬，乡人称为烈妇。
　　叶氏名妙王。龙岩叶建中之女，杨希白之妻也。希白死，叶氏年二十三，家贫无所托，叶氏辛勤奉姑，非有大故不至父母家，人罕见其面者。父母姑悯其无子，欲强之他适，遂引刀欲自刎，父母姑惊叹而止。寡居四十年，始终一致。
　　林氏名禧，字淑清。龙溪林敬女，年十六嫁同邑方本诚。永乐八年，本诚以事逮系，死于京师。林氏年方十又八，家惟继祖母，老且病，林氏服劳奉养无怠容。夫去后，遗腹产一女，其嗣遂绝。家复零替，人所不能堪，林氏略不萌他志。及祖母殁，田业悉为豪族所侵夺，林氏无告，乃迎神主携幼女归依父母家，纺绩为业。年七十，女婿迎养以终余年。人以为天报其节。
　　刘氏名柔。龙溪民廷高之女，年二十归为王尚友妻，修行妇道。未及一载，夫殁，姑邹氏怜其少无子，欲嫁之。时漳州卫指挥甘斌闻其淑慎，求配甚恳切，姑欲从其请，刘曰：“夫死姑老，何忍弃之？”操守益坚终不易志。卒年六十有一67。
　　苏氏名宜机。龙溪人，归同邑颜氏。父曰廷贵，夫曰克一。年二十而寡。苏氏颇读书知大义，循礼守制，动罔或悖。或以其少寡，微讽以觇其意，苏氏正色拒之，其人惭服。抚育其二子底于成立，一节凛然。卒年六十。
　　郭真姐漳浦人。宣德间，父安许嫁同邑许惟长。后真姐手患痼疾，许氏父母欲悔亲，惟长不可，曰：“我若不娶，此女终无所归。”遂娶之。真姐入门事舅姑孝敬甚至。不数月惟长以疾卒，俗用火葬，真姐俟其火势正烈，自投火中而死。乡人义之，为聚土为墓。
　　李淑明龙溪民克旺之女，年十六归于庄士因。姑沈氏患风痺，敬养无怠。夫有癞疾，整奁资以求医，及卒，父欲嫁之，李氏流涕曰：“姑老无依，若复改适，非人理也。”奉姑不衰。后姑殁，贫不能葬。正统己巳，强寇剽掠乡村，李氏服哀麻擗踊号恸，贼闻而悯之，不入其家。贼平，乡人怜其节义，相率助营葬焉。
　　陈氏名正，字淑德。龙溪林端仪妻68，同邑陈克聪女。年十八而嫁，甫七月而寡，哀毁几丧明。既服阙，悉屏去华丽之饰，凡遇节讳，辄哀感终日。舅姑悯其年少，欲改嫁之，陈氏泣曰：“生为林氏妇，死为林氏鬼，安可他从？若不如志，有死而已。”事舅姑不以孀居而简其礼节，舅姑亦加礼爱焉。一日，登房楼见夫之遗服，伤感涕泣，失足堕楼下，声闻外寝，举家惊视，见其坠簪刺入地，而肢体无少伤，众询之，曰：“恍惚如有所乘而下，自亦不觉其何如也。”众皆叹异，以为鬼神实相之。今年七十有三，远近咸高其节。
　　黄氏名坤真69。南靖林辉祥之妻也。年二十三夫亡70，长子惟聪71甫三岁。家甚贫，纺织以资生，所亲欲移其志，黄氏厉声拒之。遭时寇乱，避地于边城，岁大疫，死者十六七，黄氏母子独保全无恙；乡人异之。年七十终始一节。
　　杜氏名从正。龙溪杜添传之女，年二十适同邑钱万邦，克谨妇道。越二年夫殁，姑老子幼，家世零替，从正养姑抚幼，不以贫穷而易其节。姑年八十余卒，殓葬如礼。从正自其夫殁，恒素食不御酒肉，今年八十有二，不改其初，乡邦称之。
　　魏氏名婉。龙溪民魏本成女，年十八嫁颜士朝，二年而士朝卒，遗腹几四月，或劝其改适，魏怒曰：“吾夫读书，有志古人，吾宁死不忍贻吾夫之辱也。”昕夕躬蚕织以奉舅姑。吉月则焚香吁天，曰：“愿减己寿，乞生男为夫后。”弥月果生男泓，读书好礼，克世其家，孙樌，成化十六年领乡书。人以为魏氏节义之报云。卒年七十八。
　　陈氏名俞。龙溪人。父尚志。年十九嫁里人徐华72，仅二载夫卒，男让甫晬。陈朝夕号恸，哀毁骨立，几至灭性。既衰葬事，称未亡人，誓不食他姓。舅良济遘疾经年，陈侍药涤秽，终始如一日。及卒，丧葬尽礼。姑年九十六，奉之孝爱愈笃，家虽贫而姑恒温饱。孀居今五十余载，郡士夫相率为文表之曰孝节。
　　韩氏龙溪人。友隆之女，年十八适徐于海。方二载而夫卒73，男昱生甫十日。舅姑出仕于外，韩氏竭力丧葬。其母屡讽之改适，韩执操弥厉，至欲投水火。及舅姑归，克尽孝养，始终无间。后昱亦早亡，孙燎年十年不幸又亡。韩氏今七十余，老无所归，乡人莫不哀之。
　　陈氏镇海卫军余陆琼妻也74。年十九归陆氏，淑慎妇行，孝谨备至。未几夫卒，陈氏凭尸哭擗，有不独生之誓，及殓，以厅事狭隘，欲迁柩置山陬，陈氏请于舅姑，愿置卧侧，舅不许，陈氏哀毁，水浆不入口者三日。既而往视其柩，见血凝于外，因大恸曰；“妾身既存，而使夫柩暴露如此，不如死之为愈也。”遂自缢而死。时乡贡士周瑛及郡之缙绅多作诗哀之。
　　庄氏陆鳖千户所军余林华妻也75。年二十八生一女，甫二岁，夫因于久病，罄其衣资，遍求医巫治之，皆弗效。夫殁，庄氏叩地出血，死而复苏。及棺殓毕，乃以其女并遗业付夫兄瑛抚养，至夜分自缢而死。本所以闻，乞旌之，未报。
　　柯氏南靖人陈宗妻也。年二十四而寡。上事其姑，孝养惟谨，下抚其子成立登科，终始一节，逾四十年。今年六十有七矣。成化二十三年有司上其事，诏旌其门。

 仙释
 〔隋〕
　　潜翁开皇中炼形于石壁山，养白虾蟇以自随，后不知所终。

 〔唐〕
　　三平大师名义中。唐王讽有碑云：“义中祝发，后依大颠太师，宝历中到漳州三平山住持，学者三百人。卒年九十二。

 〔宋〕
　　刘希岳漳州人。端拱中为道士，居西都老子观中，遇异人得道，号朗然子。尝自言：“辛勤未逾十年，人惊不老，岁月俄经一纪，自觉如新。”又诗云：“夹脊双关至顶门，修行径路此为根。”一日，沐浴更衣，陈席而臥，斯须飞出一金蝉，遂失所在。
　　从谦庆历中住开元寺，不食四十年，归岐山石门。洪觉范有诗，大觉禅师亦有诗。
　　校　注
　　1　乾隆《泉州府志 隐逸》作“字君陟”。
　　2　乾隆《泉州府志 隐逸》作“学道深造大方”。
　　3　乾隆《泉州府志 隐逸》作“见翁仓皇而行”。
　　4　乾隆《泉州府志 隐逸》作“梁公护，字阳夫”。
　　5　乾隆《泉州府志 隐逸》作“筑室灵源山之巅”。
　　6　乾隆《泉州府志 隐逸》作“隐于安溪”。
　　7　万历《泉州府志 人物》作“衍庆卒桐华”。“卒”疑为“萃”之误。
　　8　万历《泉州府志 隐逸》作“赵仕宽”。
　　9　乾隆《泉州府志 隐逸》作“洪武十六年召至京师”。
　　10　乾隆《泉州府志 寓贤》作“伯崖”。
　　11　乾隆《泉州府志 寓贤》作“征君”。
　　12　乾隆《泉州府志 寓贤》作“穴石为砚”。
　　13　“偕计”似为“计偕”之误。
　　14　乾隆《泉州府志 列女》作“时年二十二”。
　　15　乾隆《泉州府志 列女》作“立节如大丈夫”。
　　16　乾隆《泉州府志 列女》作“卒年八十有三”。
　　17　乾隆《泉州府志 仙释》作“虚应先生”。
　　18　《闽书 方外志》作“张汉思”。
　　19　“惎”疑为“綦”之误。
　　20　乾隆《漳州府志 人物》作“林彦质”。
　　21　“三请乡举”疑为“三试乡举”之误。
　　22　乾隆《漳州府志 人物》作“勉就宏词科词学”。
　　23　乾隆《漳州府志 人物》作“调赣州教授”。
　　24　乾隆《漳州府志 人物》作“遮道拥留”。
　　25　此处似有讹脱。
　　26　乾隆《漳州府志 人物》作“字秀平”。
　　27　乾隆《漳州府志 人物》作“调高要尉”。
　　28　乾隆《漳州府志 人物》作“宁都”。
　　29　乾隆《漳州府志 人物》作“赵彦恺”。
　　30　乾隆《漳州府志 人物》作“倅古田”。
　　31　乾隆《漳州府志 人物》作“淡若朱絃瑟”。
　　32　乾隆《漳州府志 人物》作“三万缗”。
　　33　乾隆《龙溪县志 人物》作“二年”。
　　34　乾隆《漳州府志 人物》作“凡阐义理”。
　　35　乾隆《漳州府志 人物》作“为鄱阳县令”。
　　36　乾隆《漳州府志 人物》作“著《周礼讲义》”。
　　37　乾隆《漳州府志 人物》作“其阳亢宗之流乎”。
　　38　乾隆《漳州府志 人物》作“器质浑厚。”
　　39　乾隆《漳州府志 人物》作“吴澥”。
　　40　乾隆《漳州府志 人物》作“杨士训，字尹叔”。
　　41　乾隆《漳州府志 人物》作“龙溪人”。
　　42　乾隆《漳州府志 人物》作“余诏”。
　　43　乾隆《漳州府志 人物》作“登绍兴庚辰进士”。
　　44　乾隆《漳州府志 人物》作“武冈军佥判”。
　　45　乾隆《漳州府志 人物》作“常心易之”。
　　46　乾隆《漳州府志 人物》作“颜慥”。
　　47　乾隆《漳州府志 人物》作“所识有不给者厚赒之”。
　　48　乾隆《龙溪县志 人物》作“内艰”。
　　49　乾隆《漳州府志 人物》作“为请于朝”。
　　50　“当”字恐误，全句疑为“吾曹俱良民”。
　　51　乾隆《漳州府志 人物》作“调番禺尉”。
　　52　乾隆《漳州府志 人物》作“日为一粥以续食”。
　　53　乾隆《漳州府志 人物》作“王应初”，下同。
　　54　乾隆《漳州府志 人物》作“苏元芳”。
　　55　乾隆《龙溪县志 人物》作“永乐九年”。
　　56　乾隆《龙溪县志 人物》作“恪慎有为”。
　　57　乾隆《漳州县志 人物》作“乃自挝以感动之”。
　　58　“烈女”似为“列女”之误。
　　59　乾隆《漳州府志 列女》作“忤二蔡，贬知邠州宜禄县卒”。
　　60　“省”字下有脱漏。乾隆《漳州府志 列女》作“五举免省解”。
　　61　乾隆《漳州府志 列女》作“女年十五”。
　　62　“职”字疑“献”之讹。按《宋史 列传二百四十一》：“史弥远死后封王，谥忠献。为宋臣史姓之唯一封王者。”
　　63　乾隆《漳州府志 列女》作“年甫十九”。
　　64　乾隆《漳州府志 列女》作“洪武丙辰”。
　　65　乾隆《漳州府志 列女》作“年十五夫亡”。
　　66　“子”疑为“女”之误。
　　67　乾隆《漳州府志 列女》作“卒年六十二”。
　　68　乾隆《漳州府志 列女》作“林瑞仪妻”。
　　69　乾隆《漳州府志 列女》作“名坤贞”。
　　70　乾隆《漳州府志 列女》作“年二十二而寡”。
</div>
    <div class="pagination">
<a href="八闽通志_page149.html">上一页</a><span>...</span><a href="八闽通志_page145.html">145</a><a href="八闽通志_page146.html">146</a><a href="八闽通志_page147.html">147</a><a href="八闽通志_page148.html">148</a><a href="八闽通志_page149.html">149</a><span class="current-page">150</span><a href="八闽通志_page151.html">151</a><a href="八闽通志_page152.html">152</a><a href="八闽通志_page153.html">153</a><a href="八闽通志_page154.html">154</a><a href="八闽通志_page155.html">155</a><span>...</span><a href="八闽通志_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
