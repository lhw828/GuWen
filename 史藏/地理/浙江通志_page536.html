<!DOCTYPE html>
<html>
<head>
    <meta charset="UTF-8">
    <title>浙江通志 - 第 536 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 536 页/共 787 页</h1>
    <div class="content">　　黄傅【兰谿县志字梦弼从章枫山逰以名节自励治庚戌进士授江隂令称神明三年授御史朝贵闻其风裁相戒敛避不乆以病归病剧无资以供药饵家人尤之傅赋诗曰病餐藜藿神犹壮饿死溪山鬼亦清所着有白露集及江隂志】
　　姜芳【两浙名贤録字实夫兰谿人治中领乡荐数上公车不第授庐陵教谕以名节为训应聘校试于闽或有以私求举者峻拒之居忧起萧县厯陞大理寺司务未几逆瑾窃权流毒缙绅芳慨然以不得行其志为恨遂乞休归萧然一室下楗读书微疾能自知死日具衣冠端坐而逝尝自志其墓曰吾以媿世之好谀者】
　　李沧【金华先民传字一清永康人正徳戊辰进士授南工部主事尝奉差督甓仪真及司龙江闗抽分亷慎有为人不敢以私干虽中官同事者亦严惮之公暇輙与昆山魏校永丰夏尚朴讲学穷理以求检身之方一切世味泊如也卒于官货所乗马乃克敛乡人髙其风操率私钱为树坊以表之章枫山题其额曰清修吉士】
　　姜防【万厯金华府志字幼章兰谿人性刚介由进士任南刑部主事尝请除方逊志奴籍理髙介夫寃讼以议大礼与时宰不合吕泾野官武选于稠众中问及同乡能诗文者防不应吕前席复询答曰徳行本也诗文末也本之则无如之何吕改容谢之转工部营缮司郎中剔蠹斥奸为吏卒所憾共诬搆用官物下锦衣狱寻得辨释落职家居淡薄自守不预外事亦不以营家为念植方竹于庭自为赞曰方不就曲竹不谐俗知我罪我其惟方竹遂自号方竹着有凤林稿经史等记若干卷】
　　朱方【永康县志字良矩正徳甲戌进士厯官云南副使进右防政性诚朴言笑不妄举进士时年三十九或劝以隐年方曰初学事君即可欺乎初令泌阳官道傍植栁岁赢千金方不取后邑人复追餽于丹阳亦弗纳在淮安代守入觐诸属邑供送行赍俱峻却守赆以履韈亦却之守书亷吏二字以赠在云南凡八年从惟二仆一榻萧然】
　　章适【分省人物考字景南兰谿人嘉靖进士授行人擢礼科给事中言建储忤上防风节凛然未几引疾归家无羡储依然一布衣也】
　　郑宗锦【浦江县志字世章为石阡司理清介不茍取日以孝弟训其民比归家徒四壁无以自存为塾师以给朝夕邑令或怜其贫捐锾以赠不受从子崇宪为清江丞清操克绍】
　　徐玭【万厯金华府志字叔明兰谿人家素贫既举于乡絶不以家计为念嘉靖癸丑成进士授南刑部主事靖共厥职甫八月卒于官至无以为殡】
　　徐用光【兰谿县志字仲孚嘉靖进士授工部主事陞员外郎督临清甎厰中贵往来河道有肆横者每折之不可干以私厰贾给发金钱数十万故事割赢佐公费用光一切谢絶迁郎中道病行李萧然窰戸献赢金为汤药资輙指衣曰我如此衣耳何以墨汚之亟持去不数日而卒年仅三十有五着有徐工部诗集】
　　金杰【汤溪县志字世英嘉靖丙午举人授广西富川令居官六年一介不取时权相当路杰不事夤缘前后荐章凡八上乃擢江宁尹甫三月归三十余年足不履公府有肆隐通集行世】
　　胡檡【分省人物考字仁甫兰谿人由举人厯邵武长沙建昌三府通判陞景州知州真定府同知所至亷谨练达人以法家老吏称之致政归让产于兄弟至已不能自存】
　　李学道【东阳县志字汝致万厯壬戌进士授丹阳令邑有羡金至则籍而归之官以父忧归贫不能具丧授徒自给在丹阳尝雪一寃狱既归其人以百金夀谢郤之服除拜监察御史巡视中城中涓争治室蓄倡童牟非分利悉逐去之内相许义挟刅阑入民家取财物按治之系诸狱诸涓聚午门俟罢朝邀而棰辱之御史大夫以下俱上疏论涓逮首恶三人杖发边戍学道亦外调司理庐州已而擢南兵部主事进职方郎中承重归服除补山东之青州入觐卒】
　　陆可教【金华府志字敬承兰谿人万厯丁丑进士改庶吉士授编修寻掌诰勅使者餽遗悉郤之擢春坊谕徳为经筵讲官时朝廷乆不御殿因为十二颂首列圣训疏入上感动下罪已之诏奉命主应天试有司援故例餽金坚辞不受抵京擢祭酒陞右宗伯遭父丧哀毁卒】
　　郑道【兰谿县志字克修性至孝七岁遘亲疾治汤药衣不解带万厯甲辰成进士授徽州府司理有士人投谒门墙贽以一砚试之则紫金也立召至郤而絶之俸入不足以供日用室人叹曰为亷吏妇自甘淡泊亚旅不能宿饱奈何道巽言慰之摄郡篆余羡数千金不入私槖为造紫阳桥利渉者感之号郑公桥又摄休歙二邑羡赎所积几万金悉以葺泮宫资贫士调南雄去行李萧然】
　　徐可期【永康县志字烜父崇祯戊辰进士初授行人奉命册封蜀藩屏供帐省夫役蜀藩以金帛赠行坚辞不受又奉命谕祭豫藩清望益着考选福建道御史以鲠介触忌改刑部主事时山陜宼起大臣多无辜被逮可期力为申救乙亥病卒于官同官赙之举柩归】
　　国朝
　　倪懋祚【四川名宦册金华人康熙庚戌进士宰犍为不名一钱致政归民餽以赆置之江干不受而去】
　　衢州府
　　宋
　　王介【万厯常山县志字中甫言之子博学善属文慷慨负气喜直言庆厯进士嘉祐六年防贤良方正直言极谏之士介取上第后以秘阁校理出知湖州休致卒于家初介与王安石游甚欵及见其新法乖谬遂与之絶子汉之涣之沇之弟悆悆子沩之皆举进士】
　　樊澥【崇祯衢州府志字徳润西安人元符进士徽宗欲用之以不附蔡京出守鄱阳后奉祠老于家】毛抗【正徳江山县志字节之登甲科时新法行抗持论不合去终祠部郎】
　　柴天锡【崇祯衢州府志江山人仕为司封郎中时蔡京当国郑居中説往谒之天锡曰曵裙权门吾弗为也】
　　明
　　汪益民【治衢州府志开化人元季不仕洪武初诣行在献防陈开国纲纪朝廷嘉纳之寻召赴阙授慈利县令守官亷介任满乞归上怜其贫解御袍赐之仍命有司优给衣食】
　　蔡徳政【万厯龙游县志永乐初举明经擢福建道御史弹劾不避权幸尝曰张纲埋轮彼何人耶】吾绅【嘉靖浙江通志字叔缙开化人永乐甲申进士授庶吉士改刑部主事陞郎中文学政事为时所称官至礼部右侍郎仕宦二十余年萧然如寒士】
　　胡超【万厯龙游县志字彦超举进士授都水主事改虞衡奉使华阳馈遗皆不取强之勉取其一出投之江人以投金名其处判通州尽剔宿蠹寻乞骸归治初岁给米四石子授举人】
　　呉防【崇祯衢州府志字学夔西安人治举人为永春教谕士有惜别颂调潍县士有难得歌致仕家居佥宪韩邦竒夔之门生分巡三衢龙游胡癞头以罪求释遗数百金峻拒之严守乔迁亦门生治西安梁宰狱梁以二百金求嘱复拒之性孝友吮母疽父丧庐墓郡守沈杰请总缉郡志】
　　汪璀【开化县志治间以贡授古田令下车誓不取一介时当路有欲横征者璀独不奉令曰吾不能剥民脂以媚人遂托疾归家居二十余年絶迹城市一日有友人谒邑令借冠于璀璀取冠弹曰此冠不屈于人乆矣友悟归其冠亦不往谒】
　　周文兴【分省人物考字用宾江山人正徳进士甫登第即疏归读书于江郎山中八年起为刑部主事厯官鸿胪卿屡起屡退前后实厯不逾二考举朝重其恬退特越次迁之逾年致仕爱抗郡山水之胜筑室清平山下与人交乐易无城府放言髙论意豁如也总督胡宗宪表其里曰髙士坊】
　　汪嘉防【衢州府志字亨夫开化人正徳辛丑进士为刑部主事陞郎中事继母甚孝恬退清守不茍取不兢进审録四川多所平反杨石淙以公平仁恕荐之未几卒于家】
　　周任【江山县志字以仁幼事章枫山登进士时逆瑾用事诱以殊擢不听乃外谪寻陞刑部郎武宗南巡陆震以直谏下狱抗疏救之后出守梧州以劳瘁卒于官】
　　陆郁【崇祯衢州府志字文盛西安人岁贡生令湖口时值宸濠之乱州县被收印篆郁佩印死守卒免郤渔船常例金秩满啓行粮长积每岁常例二百金餽以供路费毅然却之在任八年每食蔬素人称陆青菜后任盐运使政声尤着】
　　陆瓒【万厯广东通志龙游人进士嘉靖中知雷州寛简临民尤励苦节时当入觐故事有夫马供亿瓉一切罢去及所余赎锾皆蠲除之在官三载不擕家属归途行李萧然】
　　杨希圣【崇祯衢州府志字恒初西安人万厯戊戌进士官翰林编修攻苦茹淡饭止脱粟衣皆布素奉差道经武林织匠以千金求嘱怒而却之】
　　蒋士臯【化县志字仁宇六嵗失怙事母程以孝闻任岢岚州吏目万厯庚戌嵗大饥委催军饷甚迫征急则虑民变饷迟又惧军哗士臯请暂停徴两月支五寨所储马料代饷知州难之驰告本道力请始得允军民两便致仕归杜门课子家无长物】
　　翁祚【龙游县志字子长少逰呉中与张西铭杨维斗张受先诸人友笃学嗜古终老不辍家无儋石储处之晏然不问家人生产有言及阿堵物者輙面发頳挥使去每嵗教授生徒束修外虽片楮寸管亦不妄取丙子选贡不仕】
　　国朝
　　方辅圆【开化县志字左一顺治间由监生知临汾县时查垦令下上官恐有隐匿催提旁午里胥欲増亩以为守令地报牍盈三千辅圆集士民谓曰奉文查隐漏非増税亩也今若此是遗尔民无穷之患且非朝廷爱养尔民之意矣聚牍焚之外艰服阕补合水令地瘠民贫鬻邸第以代逋赋民徳之忽一日心动遽乞养归士民泣送数百里外抵家而母病已剧奉汤药三日而殁卧柩侧三载终丧杜门不出垂三十年絶不闻戸外事有福建流寓持三百金求冒垦戸应试坚拒不纳事乃寝】严州府
　　宋
　　陈彦才【竹坡诗话字用中平阳人宣和进士居官亷靖以不附秦桧终不大用有述懐诗晦翁跋之绍兴初尝有故相寓永嘉彦才虽邻不谒也后其人再相彦才仅注邑连江云】
　　洪璞【严陵志字叔玉淳安人为镇东节度推官迁卲武通判慈湖杨简荐之朝曰守官数十年而无屋可居举家三百指而无田可养节操方正可备献纳科未报而卒所着有省堂文集】
　　方恪【严陵志字徳奎淳安人以春秋领乡荐仕秘阁校理耿介自持时贵忌之乃弃官归】童尧民【万厯严州府志遂安人登绍熙四年进士第累官至右正言以言事忤韩侂胄罢归】俞诚一【严陵志字则明分水人嘉定十六年进士累官南康教授兼白鹿书院山长淳祐七年迁国子监丞磨勘转奉议郎平居喜怒不形遇事刚果不为祸福怖自奉俭约菲衣粝食破窻败几澹如也居家莅官内外如一着南畴集十五卷】
　　徐唐佐【淳安县志字君辅咸淳四年进士厯衢州教授至行在权院官生平力学自奋未尝随俗俯仰晚年居家贫甚操行峻洁为后学师表从弟梦髙字明叟学尤精粹教授衡州有菊存稿一卷】
　　明
　　卢义【严陵志字希正淳安人洪武进士累官刑部郎中出知建昌府以诚确爱民称卢慈悲然寛而不纵豪强有所犯不少贷且曰今不慈悲矣秩满民借留复任九载当迁以疾辞归囊无余赀吏部侍郎洪璵尝寄以诗云袍笏卖来供国赋诗书留得当山田盖实録也】
　　洪堪【淳安县志字子舆洪武丁丑进士授监察御史以年少辞俾冠豸暂归长永乐召入台弹劾不避权要同寅有遗双白鹇者堪却以诗曰白鹇本是山中物何事飞来到柏台】
　　胡拱璧【淳安县志字宝之号更拙颖敏好学经史百家皆贯通大防恬淡闲雅不以纷华易志兄庄懿公既贵显拱璧愈韬晦邱园足迹不履公府邑令特加礼敬终不能致家居惟读书吟咏以孝友忠直为素履六十年不变所守缙绅咸重其品行】
　　陈道【建徳县志字霁宇事继母以孝闻抚幼弟不欲分着尽以腴田归之充万厯癸巳贡授广西迁江知县县界安南苗民杂处有豪苗陆转者杀伤差胥诸司欲之道执不可乃单骑入陆村谕以顺逆擒陆转一人置之法余众得全安南人闻道名餽金十三条峻拒之其人已越界去道呈之抚按以其事闻有防令安南人前来领金以彰其亷秩满陞王府长史致仕归淡泊一如寒士】
　　呉希敏【公举事实字鲁卿淳安县学生崇祯中以荐授四川大宁知县未至任而卒年十四时刲股疗父疾父卒事母至孝及长兄希哲以进士官司李于粤希敏至其署越数月告归濒行兄赠以金希敏笑而郤之曰弟不惮数千里为省兄来非为分润来也辞不受与人交一介不取里称笃行君子云】
　　温州府
　　宋
　　王公彦【万厯温州府志字成徳永嘉人与兄公辅同登绍圣第调江夏尉元符未上书论宣仁无负于先帝司马光无负于天下且言章惇悮国之罪与李林甫卢杞无异由是废斥入元符党籍绍兴初褒録转官奉祀】
　　徐履【嘉靖瑞安县志字子云尚气节绍兴戊辰省试第一时秦桧专权力主和议朝野侧目履不胜愤怒及闻桧欲以女妻之廷试对防指斥其奸朝臣视之愕然髙宗悯其戆直特置榜末厯删定官国子博士终朝请郎所至有声止斋陈傅良尝曰吾乡徐少初天下士也】
　　顾冈【平阳县志字次凤绍兴进士授钱塘簿时赵鼎去位秦桧擅权力主和议尽斥不附己者冈深愤叹因致书其乡人工部侍郎萧振极论二相邪正之党遂不复仕】
　　徐瑄【万厯温州府志字纯中定子由评事积迁朝奉大夫大理少卿济邸狱兴史弥逺嘱其傅防杀无辜啖以美官瑄不从削秩谪道州卒端平改元诏复原官赠集英殿修撰命有司立劝忠坊于第左】
　　邱何【两浙名贤録字汉规瑞安人乾道二年进士宰连江有声部使者交荐不自售由是浮沈州县晚始登朝监进奏院迁太府簿时方诋道学何独奏疏论中庸及皇极偏党之义语意恳切庆元丁巳将有事于南郊太常缺卿丞肄仪宰相以何名闻遂摄卿行礼自受誓戒至饮福细大无违以不肯谒当路出守袁州卒】
　　夏祐【江西通志永嘉人由进士嘉定八年尉上髙以亷介自持有委一断以公未尝通当路尝谓人曰仕途奔兢相率成风吾窃耻之穷达有命岂可枉道求伸耶】
　　曾鼎臣【永嘉县志倜傥笃气节许及之尝奏以官鼎臣耻附之辞不就】
　　徐俨夫【两浙名贤録字公望平阳人淳祐辛丑廷试第一厯官馆阁以忤丁大全拂衣归里杜门不出家贫幷日而食抱膝髙吟声出金石或勉其抑已谢过俨夫笑而不答景定中起为礼部侍郎】
　　赵时詀【乐清县志立夫子为浙西宪时道经太湖遇贾似道还京邀之引舟避去后为太府卿又数忤之遂贬融州贻书诸弟叹国柄下移冀有为以行其志遂卒】
　　明
　　任道逊【温州府志字克诚瑞安人七岁工书永乐中以奇童应荐厯官太常卿致仕居官五十余年囊槖萧然日以诗画自娯与呉祚蔡鼎结清乐会倡和吟咏年余耄耋卒有太极心性图説归田百咏诸书】
　　范霖【温州府志字时雨乐清人宣徳丁未进士以行人使万里外归箧萧然擢御史弹劾不避权贵时都御史周铨苛刻贪暴霖悉条其不法事合十三道共劾之有诏逑都御史铨心悸自经十三道谴谪霖系首议下狱拟大辟霖了无怖色防诏恤刑乃减死出狱】
　　陈钝【万厯温州府志字斯钝乐清人以孝行闻正统丙辰进士授行人厯使逺藩至朝鲜世子亲餽毫无所受凡再进再却且谕以诗有天使非闗贿赂来之句朝鲜人相顾动色进吏部文选郎中遂乞休有全归集】
　　陈宣【万厯温州府志字文徳平阳人成化辛丑进士授工部主事治徐沽头等闸漕商两便陞刑部郎中以同列章霆事连坐谪夷陵州其俗女耕男织信巫事鬼宣教以男耕女织崇祀祖先俗遂雅化寻陞河南知府毁滛祠十数创二程祠署后多旷地散步圃中见一仆挥锄有声令掘之得蔵金即白之台臬尽以其金充边饷晋云南左防政乞休归】
　　王朝佐【平阳县志字廷望治丙辰进士授南礼部主事迁工部员外居官清贫父卒不能葬郡人张孚敬知其贤为言于郡守徐宏赙之金始克葬所着有蛟川集东嘉先哲録】
　　钟城【万厯温州府志字文献瑞安人以例贡入太学授铅山丞六年考绩擢本县尹清谨一节不畏强御以忤权贵引疾归林居结社赋诗以终】
　　章朝凤【万厯温州府志字鸣仲乐清人恭毅纶曽孙嘉靖甲辰进士任刑部主事陞福建佥宪转广西防议厯官十余年常俸之外一无所取在闽表章山延平诸儒及新李忠定祠谢病归屏居山中不入城市】
　　朱廷□【万厯温州府志字司理少孤力学为士林所推嘉靖乙夘举人授藁城令亷谨自持而拊循特至及期政声籍甚北地苦寒念母老弗克迎养中心鬰结既闻讣邑民泣留出百金以赆固却之竟哀毁卒藁人祠祀焉】
　　林宗教【永嘉县志字希道嘉靖戊午举人任永福令迁贵阳府判寻投牒归宦槖萧然家徒四壁敝衣蔬食恬如也】
　　张阳春【福建通志字文复永嘉人进士知尤溪以清白着出赎锾改建学宫卒于官无以为殓】赵嗣荐【乐清县志字似川万厯丁酉举人署夀州教谕捐俸葺学周恤贫士陞广西太平司理崇祯元年取天下清亷第一进京时相温体仁重其名欲延见之竟不谒遂授漳州同知氷节愈励时有尹大使以金密进责而勿受卒于官】
　　处州府
　　宋
　　呉畀【庆元县志熙宁癸丑进士教授峡州学士翁彦深知其名谓之曰以先生学问操行宜居太学之选以范多士奚逺处湘湖哉畀笑曰吾道其事干求耶他日出一书示彦深曰吾将以此书干丞相范公深怪其前后语不相符啓其书则以大义责范公不能用正才以兴起太平徒取法度纷更之语也】
　　管师常【龙泉县志熙宁间举逸民召试赐进士第授校书郎知江陵府监利县事时天下方以苗役新书为政州县上下咸趣办师常独置得失与察访使抗论可否人为师常危之后去官道出安州应城无疾而逝初居白云岩自号白云翁有集行世】
　　孙薪【蓉塘诗话丽水人字至丰元祐中以明经擢第授荆门军教授不赴絶意仕进与黄葆光为太学旧逰宣和六年黄以侍御史出守处州薪不肯诣郡谒见黄约以劝农日防于洞溪僧舍至期薪以扁舟来防时有里胥欲赂黄而无由将因薪纳之俾薪家僮导意薪叱曰无语使吾闻此便是入耳赃年八十卒】
　　周绾【括苍彚纪字彦约瑞昌人崇宁五年进士五剖符持节再领大藩为吏部侍郎以敷文阁待制致仕始终以亷节著名】
　　呉详【两浙名贤録字守约丽水人崇宁间为苏州教授髙简自持不为贵势所屈时中贵朱勔以花石纲住苏州势焰薰灼有司胁息奔走如属官详独不屑见之及为福建路茶司提举以亷著名入仕四十年无一椽以庇风雨子只若登绍兴进士】
　　胡升【两浙名贤録字子上丽水人博雅工文辞初任彭泽丞终湖北提举绍兴初郡将耿廷禧创谯门委譔上梁文幷记刻石毕以钱十万酒百壶饷之辞曰升虽贫终不为一谯门所鬻】
　　闾邱昕【嘉靖浙江通志字逢辰丽水人知温州时有秦桧亲党薛某为郡丞承桧密防俾造漆器昕不从薛怒讽秦相黜之昕尝愤权臣专政作周易二五君臣论以排用事者平生不殖产至无宅可居郡守马光祖建祠祀之扁曰清风】
　　程榆【隆庆松阳县志字森之九嵗能属文既登第孤介特立耻事媕阿宰玉田真西山疏其天资靖重心术端良有古循吏风不报尝倅鄞史弥逺挟势干请榆却之后持广左宪节弥逺以夙忿风言诋毁榆安命不易志官至中奉大夫谥曰安节】
　　呉淇【庆元县志嘉定甲戌进士时相欲以淇为监察御史淇以台諌不宜出宰相荐举抗不就职忤当道出知南劒州】
　　呉懿徳【崇祯处州府志字夏卿庆元人嘉泰二年进士知玉山县改新防每新令至有给繇钱受诉牒者有酷息钱一切罢去进广州通判未及赴而卒将卒前二日书于册曰平生薄宦每受冻饿一介不取一毫不私尝祀晋刺史呉隠之于县东邑人以其无愧遂配享焉】
　　潘大临【隆庆松阳县志字舜举尝以两浙运司主管文字官摄温州获海冠释无辜者半复以太府寺丞出真州茶盐时丁大全使人讽之曰有羡献即受赏大临曰吾一钱皆籍县官羡余何取大全怒驰代者夜半夺印去后知广徳军】
　　毛兰【两浙名贤録字君玉松阳人资性简黙官福州司理时宰相赵汝楳之党曰林冕者有罪下狱使人夜懐金私之兰正色不受复贿当道者以威怵之不动卒坐冕以法汝禖闻而叹曰兰持法如此何有廷尉乎后召兰不果行累官二十载厯叙凡九考居最止承直郎】
　　赵崇洁【缙云县志字敏则累官右司郎官每以人才为宰相荐理宗朝中贵卢必升等专权无一人敢言崇洁乞罢斥以肃宫府自是名振朝野居官不受私谒所至以激着声】
　　明
　　杨仲吉【崇祯处州府志丽水人洪武中辟至京师上问在家何为对曰春耕夏耘秋收冬则教子读书通义理特授崖州知州及归惟衣被而已】
　　戴铨【括苍彚纪字文衡处州卫人由嵗贡授盐城训导值嵗歉当道命监赈至兴化得银九百两县官请分铨毅然拒之悉以赈陞益都教谕两任皆入名宦】
　　金旅【括苍彚纪字从吉丽水人信仲子力学笃行十岁遇母疾龥天求代母病革粒食不入口者三日与兄祥弟禖自相师友以贡授云南永昌府判慎守官常尝承檄抚安干崖陇川酋长餽以白金良马拒郤不受谢事归杜门敛迹赋诗徜徉自适卒年八十八着有易意白湖诗文集】
　　周徳琳【遂昌县志字廷献由进士厯刑部郎中亷谨平恕不阿权贵正统间清理江西刑狱多所全活陞云南布政司防议时宦官金姓者要其一见以美官诱之卒不往遂乞归】
　　金忠【崇祯处州府志字尚义丽水人天顺甲申进士授监察御史使车所至闻者披靡值星变疏陈三事皆人所不敢言者事侵权贵坐是中伤系狱谪戍辽东怡然就道杜门著书有瓮天稿东瓯童子吟】
　　陈中州【青田县志字洛夫诏之曽孙以贡为庐江教谕复除玉山以兴起人文为任往与永嘉张少师游及上铨选张令作清馥赋将荐授馆职不就作诗谕意曰上马伏波犹未老下车冯妇也堪羞人称其气节归结一室依古木下自号依树老人】
　　叶云【崇祯处州府志字民望遂昌人由嵗贡除江西建昌府推官为人砥砺名节居官亷介捐俸修曽南丰祠执法忤当道恳致仕居家甘贫有司以蔡相公庙基地遗之计直数十金辞弗受今湖山所建风池书院即其地也】
　　李键【旧浙江通志字廷守缙云人嘉靖丙辰进士任工部晋光禄少卿抗疏陈职守十事顿革靡滥擢南都给事以持宗藩事仪忤权要左迁守苏州有饮呉水之谣入觐无餽遗因议官属复忤执政迁长芦鹾使氷蘗自持至今商人春秋祀之晋四川大防念亲老厯防乞养归卒年九十一着有赐养堂诗集】
　　李寅【缙云县志字敬之由进士厯广西布政誓不取一介搜应得羡余银一十三万解部无私告归行槖萧然夀一百八嵗临终作诗云身曾许国生无补恨不除奸死不休其志节可见矣着有晹谷空音行世】
　　叶溥【畿辅通志龙泉人嘉靖五年知大名府刚介自持寡言笑人不敢干以私宴宾客鱼一盂菜菓一盂酒数行輙止费不过数十钱以上随至官惟两童子琴书一肩而已去郡之日亦如之人呼为叶青天】
　　王一中【旧浙江通志字石门丽水人万厯丁未进士厯三邑皆以清亷着擢御史疏罢内市纠保姆客氏权珰魏忠贤巡按山东平妖寇徐鸿儒等陞京卿忠贤矫防削夺居家十余载研究道徳性命之学述五经辑郡乗至老手不释卷起光禄以不附时要调南光禄疏乞休卒所着有瑞芝堂集经书疏解东巡疏草诸书】


</div>
    <div class="pagination">
<a href="浙江通志_page535.html">上一页</a><span>...</span><a href="浙江通志_page531.html">531</a><a href="浙江通志_page532.html">532</a><a href="浙江通志_page533.html">533</a><a href="浙江通志_page534.html">534</a><a href="浙江通志_page535.html">535</a><span class="current-page">536</span><a href="浙江通志_page537.html">537</a><a href="浙江通志_page538.html">538</a><a href="浙江通志_page539.html">539</a><a href="浙江通志_page540.html">540</a><a href="浙江通志_page541.html">541</a><span>...</span><a href="浙江通志_page537.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
