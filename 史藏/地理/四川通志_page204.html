<!DOCTYPE html>
<html>
<head>
    <meta charset="UTF-8">
    <title>四川通志 - 第 204 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 204 页/共 218 页</h1>
    <div class="content">　　李白拨谷歌【白帝城边足风波瞿塘五月谁敢过荆州麦熟茧成蛾缲丝忆君头绪多拨谷飞鸣奈若何】
　　黄牛歌【巫峡夹青天巴水流若兹巴水急可尽青天无到时三朝上黄牛三暮行太迟三朝又三暮不觉鬓成丝】
　　蜀道难【噫吁危乎高哉蜀道之难难于上青天蚕丛及鱼凫开国何茫然尔来四万八千嵗不与秦塞通人烟西当太白有鸟道可以横絶峩眉巅地崩山摧壮士死然后天梯石栈相钩连上有六龙回日之高标下有冲波逆折之回川黄鹄之飞尚不得过猿猱欲度愁攀缘青泥何盘盘百步九折萦嵓峦扪参歴井仰胁息以手抚膺坐长叹问君西游何时还畏途巉岩不可攀但闻悲鸟号古木雄飞雌从绕林间又闻子规啼夜月愁空山蜀道之难难于上青天使人听此雕朱顔连峯去天不盈尺枯松倒挂倚絶壁飞湍瀑流争喧豗砯崖转石万壑雷其险也如此嗟尔逺道之人胡为乎来哉剑阁峥嵘而崔嵬一夫当关万夫莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟】詶宇文少府赠桃竹书筒诗【桃竹书筒绮绣文良工巧妙称絶羣灵心圆映三江月彩质叠成五色云中藏宝诀峩眉去千里提携长忆君】
　　峩眉山月歌送蜀僧晏入中京【我在巴东三峡时西看明月忆峩眉月出峩眉照沧海与人万里长相随黄鹤楼前月华白此中忽见峩眉客峩眉山月还送君风吹西到长安陌长安大道横九天峩眉山月照秦川黄金狮子承高座白玉麈尾谈重我似浮云滞吴越君逢圣主游丹阙一振高名满帝都归时还弄峩眉月】
　　赠僧行融诗【梁有汤惠休常从鲍照游峩眉史懐一独映陈公出卓絶二道人结交鳯与麟行融亦俊发吾知有英骨海若不隠珠骊龙吐明月大海乗虚舟随波任安流赋诗旃檀阁纵酒鹦鹉洲待我适东越相携上白楼】
　　自巴东舟行经瞿塘峡登巫山最高峯晩还题壁诗【江行几千里海月十五圆始经瞿塘峡遂步巫山巅巫山高不穷巴国尽所歴日边攀垂萝霞外倚穹石飞步凌絶顶极目无纤烟却顾失丹壑仰观临青天青天若可扪银汉去安在望云知苍梧记水辨瀛海周游孤光晚歴览幽意多积雪照空谷悲风鸣森柯归途行欲曛佳趣尚未歇江寒早啼猿松瞑已吐月月色何悠悠清猿响啾啾辞山不忍听挥策还孤舟】
　　杜甫成都府诗【翳翳桑榆日照我征衣裳我行山川异忽在天一方但逢新人民未卜见故乡大江东流去游子日月长层城填华屋季冬树木苍喧然名都防吹箫间笙簧信美无与适侧身望川梁鸟雀夜各归中原杳茫茫初月出不高众星尚争光自古有羁旅我何苦哀伤】谒先主庙诗【惨澹风云防乗时各有人力侔分社稷志屈偃经纶复汉留长策中原仗老臣杂耕心未已呕血事酸辛霸气西南歇雄图厯数屯锦江元过楚劒阁复通秦旧俗存祠庙空山泣鬼神虚檐交鸟道枯木半龙鳞竹送清溪月苔移玉座春闾阎儿女换歌舞嵗时新絶域归舟逺荒城系马频如何对揺落况乃久风尘孰与关张并功临耿邓亲应天才不小得士契无隣迟暮堪帷幄飘零且钓缗向来忧国泪寂寞洒衣巾】
　　蜀相诗【丞相祠堂何处寻锦官城外柏森森映堦碧草自春色隔叶黄鹂空好音三顾频烦天下计两朝开济老臣心出师未捷身先死长使英雄泪满襟】
　　严武寄题杜二锦江野亭诗【漫向江头把钓竿懒眠沙草爱风湍莫倚善题鹦鹉赋何须不着鵕鸃冠腹中书籍幽时晒肘后医方静处看兴发防能驰骏马终须重到使君滩】
　　田澄成都为客作诗【蜀郡将知逺城南万里桥衣縁乡泪湿貌以客愁销地富鱼为米山芳桂是樵旅游惟得酒今日过明朝】
　　雍陶蜀城战后感事诗【蜀国英灵地山重水又回文章四子盛道路五丁开词客题桥去忠臣叱驭来卧龙同骇浪跃马比浮埃已道无妖土那知有祸胎蕃兵依汉栁蛮斾指江梅战后悲逢血烧余更见灰空留犀厌怪无复酒除灾嵗积苌怨春深杜宇哀家贫移未得愁上望乡台】
　　唐求题郑处士隠居诗【不信最清旷及来愁已空数点石泉一溪霜叶风业在有山处道成无事中酌尽一罇酒病夫顔亦红】
　　羊士谔资州宴行营回将诗【几劒盈庭酒满巵戍人归日近时元戎静镇无边事遣向营中偃画旗】
　　杨巨源送定法师归蜀诗【鳯城初日照红楼禁寺公卿识惠休诗引棣华霑一雨经分贝叶向双流孤猿学定前山夕逺雁伤离几地秋空性碧云无处所约公曽向剡溪游】张籍成都曲【锦江近西烟水緑新雨山头茘枝熟万里桥边多酒家游人爱向谁家宿】送隂先生归蜀诗【日暮逺归处云间仙观钟唯持青玉牒独上碧鸡峯隂洞新生乳寒泉旧养龙几时因卖药得向海边逢】
　　卢纶送少微上人入蜀诗【瓶鉢绕禅衣连宵宿翠微树开巴水逺山晓蜀星稀遍识中朝贵多谙外学非何当一传付道侣愿知归】
　　司空曙题凌云寺诗【春山古寺绕沧波石磴盘空鸟道过百丈金身开翠壁万龛灯焰隔烟萝云生客到侵衣湿花落僧禅覆地多不与方袍同结社下归尘世竟如何】李贺蜀国诗【枫香晩花静锦水南山影惊石坠猿哀行云愁半岭凉月生秋浦玉沙鳞鳞光谁家红泪客不忍过瞿塘】
　　白居易竹枝歌【瞿塘峡口水烟低白帝城头月向西唱到竹枝声咽处寒猿晴鸟一时啼】
　　薛涛凌云寺诗【闻説凌云寺里苔风高日近絶纤埃横云点染芙蓉壁似待诗人赏月来　闻説凌云寺里花飞空绕磴逐江斜有时锁得嫦娥镜镂出瑶台五色霞】
　　张俨谒先主庙絶句三首【扶顺继皇业并吞势由已天命屈雄图谁歌大风起得股肱贤明能以奇用兵何事伤客情何人居帝京雄名垂竹帛荒陵压阡陌终古更何闻悲风入松柏】
　　杨嗣复祠祭毕题临淮公旧碑诗【齐庄修祀事旌斾出郊闉薙草轩墀狭涂墙赭垩新谋猷期作圣风俗奉为神酹酒成坳泽持兵列偶人非才膺宠任异代揖芳尘况是平津客碑前泪满襟】
　　刘禹锡蜀先主庙诗【天下英雄气千秋尚凛然势分三足鼎业复五铢钱得相能开国生儿不象贤凄凉蜀故妓来舞魏宫前】
　　段文昌题武担寺西台诗【秋天如镜空楼阁尽玲珑水暗余霞外山明落照中鸟行看渐逺松韵听难穷今日登临意多欢语笑同】
　　姚向同前题【开阁锦城中余闲访梵宫九层连昼景万象写秋空天半将身到江长与海通提携出尘土曽是穆清风】
　　温和同前题【桑门烟树中台榭造云空眺听逢秋兴篇辞变国风坐愁高鸟起笑指逺人同始媿才情薄跻攀继韵穷】
　　杨汝士同前题【清净此道宫层台复倚空偶时三伏外列席九霄中平视云端路高临树杪风自怜荣末座前日别池笼】
　　李敬伯同前题【台上起凉风乗闲览嵗功自随台席贵尽许羽觞同楼殿斜晖照江山极望通赋诗思共乐俱得咏时丰】
　　姚康同前题【松迳引淸风登台古寺中江平沙岸白日下锦川红疎树山根净深云鸟迹穷自惭陪末席便与九霄通】
　　薛能云灯寺诗【莽莽空中稍稍登坐看迷浊变清澄须知火尽烟无尽一夜栏边説向僧】
　　李洞喜鸾公自蜀归诗【禁院闭生台寻师到緑槐寺高猿看讲钟动鸟知斋拂石月盈箒滤泉花满筛归来逢圣节吟步上尧阶】
　　锦城秋寄懐播上人诗【极顶云兼冻孤城露洗初共辞嵩少雪久絶贝多书逺照雁行细寒条猿挂虚分泉煎月色忆就茗林居】
　　温庭筠锦城曲【蜀山攒黛留晴雪簝笋蕨芽萦九折江风吹巧剪霞绡花上千枝杜鹃血杜鹃飞入岩下丛夜呌思归山月中巴水漾情情不尽文君织得春机红怨魂未归芳草死江头学种相思子树成寄与望乡人白帝荒城五千里】
　　李商隠井络诗【井络天彭一掌中漫夸天设劒为峯阵图东聚夔江石边柝西悬雪岭松堪叹故君成杜宇可能先主是真龙将来为报奸雄辈莫向金牛访旧踪】
　　武侯庙古柏诗【蜀相阶前柏龙蛇捧閟宫隂成外江畔老向惠陵东大树思冯异甘棠忆召公叶凋湘燕雨枝拆海鹏风玉垒经纶逺金刀厯数终谁将出师表一为问昭融】张亚子庙诗【下马捧椒浆迎神白玉堂如何铁如意独自与姚苌】
　　刘湾严孝子墓作【至性教不及因心天所资礼闻三年丧汝独终身期下布骨肉恩上报父母慈礼闻哭有卒汝独哀无时前有松柏林荆棘结防茏墓门白日闭泣母黄泉中草服蔽枯骨垢容载飞蓬举声哭苍天万木皆悲风】
　　郑谷蜀中诗三首【马头春向鹿头关逺树平芜一望闲雪下文君沽酒市云藏李白读书山江楼酒客黄梅后邨落人歌紫芋间堤月桥烟好时景汉庭无事不征蛮　夜多无雨晓生尘草色风光日日新防顶茶畦千点露浣花牋纸一溪春扬雄宅在唯乔木杜甫台荒絶旧隣却共海棠花有约数年留滞不归人　渚逺江清碧簟文小桃花绕薛涛坟朱桥直指金门路粉堞高连玉垒云牕下断琴翘鳯足波中濯锦散鸥羣子规夜夜啼巴树不并吴乡楚国闻】
　　西蜀净众寺松溪八韵兼寄小笔崔处士诗【松因溪得名溪吹答松声缭绕能穿寺幽奇不在城寒烟斋后散春雨夜中平染岸苍苔古翘沙白鸟明澄分僧影痩光彻客心清带溜侵云响和钟击石鸣淡烹新茗爽暖泛落花轻此景吟难尽凭君画入京】渠州汧江寺诗【退居潇洒寄禅关高挂朝簪净室间孤岛暂留双鹤歇五云争放二龙闲轻舟共泛花边水野履同登竹外山仙署金闺虚位久夜清应梦近天顔】
　　崔涂渠州冲相寺诗【水流花谢两无情送尽东风过楚城蝴蝶梦中家万里子规枝上月三更故园书动经年絶华发春惟满镜生自是不归归便得五湖烟景有谁争】吕洞賔题岳池县集虚观诗【青蛇炼影月徘徊夜静云闲尚未来应是有人新换骨暂留踪迹到天台】
　　留题飞云道院诗【携笻来此步飞云践满賔堦緑藓明江上同归共谁去不堪回首不逢人　偶乗青帝出蓬莱劒防峥嵘徧九垓我在目前人不识为留一笠莫沈埋】罗隐巫山高诗【下压重泉上千仞香云结梦西风紧纵有精灵得往来狖轭鼯轩亦颠陨岚光双双雷隠隠愁为衣裳恨为鬓暮洒朝行何所之江边日月情无尽珠零冷露丹堕枫细腰长脸愁满宫人生对面犹异同况在千岩万壑中】
　　王铎题济顺王祠诗【广明二年僖宗幸蜀神有隂兵助顺见形于桔柏津帝幸其庙解劒赠神　盛唐圣主解青萍欲崛新封济顺名夜雨龙抛三尺匣春云风入九重城劒门喜气随龙动玉垒韶光待贼平为报山东诸将相格天勲业赖隂兵】
　　欧阳詹益昌行诗【并序　贞元年中天子以工部郎中兴元少尹吴兴陆公长源牧利州其为政五年予旅游于利覩人安俗阜钦所以美作诗一章利州故益昌郡也目曰益昌行诗曰驱马至益昌倍惊风俗和耕夫垄上謡负者途中歌处处川复原重重山与河人烟遍余田时稼无闲坡问业一何修太守徳化加问身一何安太守恩懐多贤哉我太守在古无以过爱人甚爱子治郡如治家云雷既奋腾草木遂萌芽乃知良二千徳足为国华今时固精求汉帝非徒嗟四气有青春众植伫扬葩期当作说霖天下同滂沱】
　　后唐杜仁杰至真观三言诗【坤所载干所焘象与形孰眹兆纬五行环二曜流而川何浩浩四溟晏九河导峙而山亦多号神有岳山有峤粤天坛极道妙巉孤撑未易到日出没见遗照偃东西絶海徼倐光怪来熠耀大龙烛细萤爝不恒出赴感召笙嘹喨鹤窈窕羽人路屯其要青螺堆玉簪峭左参井右丹灶揭清虚不二窍昔王人往昭告始轩辕末徽庙接柴望咸亲燎莽刧灰起天烧摧栋宇失朱缥羣鹿豕杂蓬藋予何为一来吊必胜废乃大造圣之作贤者绍矧语秘奥探逾逺理益燿微是理万有秏文虽径实非剽庶今来永为诏】
　　杜光庭题鸿都观诗【亡吴霸越已功全深隠云林始学仙鸾鹤自飘三蜀驾波涛犹忆五湖船双溪夜月明寒玉众岭秋空敛翠烟也有扁舟归去兴故乡东望思悠然】题都庆观诗【三仙一一驾红鸾仙去云闲绕古坛炼药旧台空处所挂衣乔木两摧残清风岭接猿声近白石溪涵水影寒二十四峯皆古隠振缨长往亦何难】
　　题仙居观诗【往嵗真人朝玉皇四真三代住繁阳初开九鼎丹华熟继蹑五云天路长烟锁翠岚迷旧隠池凝寒镜贮秋光时从白鹿岩前往应许潜通不死乡】
　　度世古元歌【后周至真观小蛮桥下掘得石碑云始青之下日与月两半同升合为一大如弹丸甘如蜜出彼玉堂入金室子若得之慎勿失】
　　蜀道观中凿井得一碑刻文似赋似赞有隠士言是汉时隂真人所着链丹法杂著于子玉碑【有物有物可大可久采乎蚕食之前用乎火化之后成汤自上而临下夸父处中而见受气应朝光功参夜漏白英聚而雪惭黄酥凝而金丑转制不已神趣鬼骤金欤玉欤天年上寿无着于文诀之在口】
　　宋杨亿成都诗【五丁力尽蜀川通千古成都緑酎浓白帝仓空蛙在井青天路险劒为峯漫传西汉祠神马已见南阳起卧龙张载勒铭堪作戒莫矜函谷一丸封】
　　钱勰成都诗【武侯千载有余灵盘石刀痕尚未平巴妇自饶丹穴富汉庭还负碧砮征经蜀市应和酒琴到临卭别寄情知有忠臣能叱驭不论云栈更峥嵘】
　　何耕云溪诗【幽居定何如颇恨未见之主人向我言喜色融双眉修篁流翠隂寒溪漾清漪领畧非一状幽妍发余姿空蒙雨亦佳潋滟晴更奇岂惟二江独意恐两蜀稀主人信妙士得此固所宜天公閟好景授受各有时岂无多田翁偃蹇游莫随素交懐老蒲秀句纷珠玑安得招归来为君赋清诗往者不可作后生欲何为】
　　浮翠桥诗【隔溪苍翠各西东架竹为梁路始通缺月罅林凝净緑防霞明水抹残红芒鞋步步幽声处藜杖声声屈曲中回首忽惊桥已逺泠然身御圃田风】
　　寒碧亭诗【凭栏日日俯清湍洗竹年年斩恶竿十顷琉璃秋色静一林竿籁晓声寒凉风有意生天末明月无边照水端谁谓过清难久处愚溪元自不相安】
　　龙渊诗【门前大江何渺漫昔人饮牛水为干水干龙逝亦其理近在咫尺聊泥蟠鱼虾玩侮防獭笑纵有灵怪谁当看徳人问舍压吾境便尔筑室相遮栏坐令异类皆屏伏恃有此耳差少安却纡朱绂去监郡遗我守舍良独难昨来过门恍如梦龙致此语催归鞍先生不信反不笑谓我饶舌狂丰干】
　　忘机台【大虚生微云机事日夕繁兼忘岂不佳尚有忘者存稽首老厐翁妙处希一言请观台上月万古无昭昏】
　　刘望之新都驿逺平轩诗【霜晴木落送归鞍袖手微吟此慰顔賸欲凭栏招白鸟更烦翦树出青山晚悲薄禄非三釜赖许清诗见一班看到逺平才得恨我宁归卧尺椽间】王灼露香亭诗【北渚一帝子洛川一虙妃池有千种莲平生所见稀纤秾各态度红白争光辉我来亭上饮夜久未忍归翁家采香人但爱香满衣岂知清露湿团荷泻珠玑】勾昌泰题新繁勾氏盘溪诗【胜簪不肯黒浮颊故能红心寄尘埃外春归杖屦中径松看谡谡庭草碧茸茸无术系白日年光如转蓬】
　　范镇游昭觉寺诗【炎蒸无处避此地忽如寒松砌行无际石房禅自安鸳鸯秋沼涨蝙蝠晚庭寛登眺见田舍衡茅半不完】
　　张咏悼蜀诗【蜀国富且庶风俗矜浮薄奢僭极珠贝狂佚务娱乐虹桥吐飞泉烟栁闭朱阁烛影逐星沈歌声和月落鬭鸡破百万呼卢纵大噱游女白玉珰骄马黄金络酒肆应不扃花市春渐作禾稼暮云连纨绣淑错熙熙三十年光景倏如昨天道本害盈侈极祸必作当时布政者罔思救民瘼不能宣淳化移风复俭约情性非方直多为声色着从欲窃虚誉随俗纵贪攫蚕食生灵饥作威恣暴虐佞罔天子听所利唯剥削一方忿恨兴千里攘臂跃火气烘寒空雪彩挥莲锷无人能却敌何暇施击柝害物黩货辈皆为白刃烁瓦砾积台榭荆棘迷城郭里第鏁苔芜庭轩喧燕雀斗粟金帛市束刍罗绮博悲夫久奢民不能饱葵藿朝廷佥元戎帅师荡凶恶虎旅一以至枭巢一何弱燎毛焰晶荧破竹锋熠爚兵骄不可戢杀人如戏谑悼髦皆丽诛玉石何所度未能剪强暴争先谋剽掠良民生计空賖死心陨获四野构豺狼五亩孰耕凿出师不以律余孽何由却俾夫炽蜂虿寡术能笼络边陲未肃清何顔食天爵世方尚奔竞谁复振謇谔黄屋逺万里九重高寥廓时称多英雄才岂无衞霍近间命良臣拭目观奇畧】
　　薛田成都书事百韵诗【并序　金躔奥壤玉垒名区风物尚饶旷古称最仆守兹职任五年载至初则木牛流马驰八使以均财次则皂盖朱幡奉一麾而作镇歴览胜异慷慨兴懐古人曰非感发不可以言诗非声诗不可以导志故言成志激流为美谈偶因公退辄作成都书事七言一百韵止陈乎益都事迹罔暇以外景加诸庶几谬发于斐然讵敢芳扬于作者诗曰混茫丕变造西阡物像熙熙被一川易觉锦城销白日难歌蜀道上青天云敷牧野耕桑雨栁拂旗亭市井烟院锁玉溪留好景坊题金马促繁弦风流餔席堆红豆潇洒门庭映碧鲜表状屡言同颖穗敕书频奬并生莲旋科杞树炊香稻剰种豌□沃晚田仁宅不堕由政立义围无取任情迁民知礼逊蚕丛后俗尚奢华邃古先绕郭波涛来浩浩归朝岐路去绵绵乍回黒水将成道潜到青羊恐遇仙靓女各功翻样绣袨商兼制砑绫牋垆边泛蚁张裙幄江上鸣鼍簇防船石笋崚嶒衙对峙琴台恢阔寺相连羣葩艳里珍禽语百草香中瑞兽眠喜趣必臻尤伫望胜游争倦更迁延早荷叶底蹲鸱伏椶树梢头乱蝶穿鹾发牢盆浑弃卤铁资圜法免钚鈆丰饶物态宁殊越美丽姝姬酷类燕西海号雄彰传纪南康辞健积铭鑴良工手技高容学妙隠丹方秘不传倚劒灵关凌絶顶梦刀孤垒削危巅金华巷陌遗三品石镜伽蓝露一拳信落荆州随鼓枻检颁芝阙听摇鞭若量内地寒暄异且在遐陬水陆全渝舞旧云传乐府巴谈谁曰系言诠九苞绾就佳人髻三閙装成子弟韀欲辨坤维寻地理才临益部认郊廛文翁室暗封苔藓葛亮祠荒享豆笾货出军储推赈济转行交子颂轻便气蒸蒟蒻根须润日罩楩柟树影圆药市风光虫蛰外花潭遨乐鵙鸣前聚源待拟求枭氏贮怨那能雪杜鹃众植森荣还蓊蔚夹流湍迅迥潺湲鲜明机杼知无算细碎锥刀不啻千合伴鵶鬟齐窈窕对陪霓袖竞翩翾五门冷映岷峨雪千里爰疏灌堋泉茂盛八宜得最膏腴十道比俱偏袁滋不到生无分段相重来宿有缘欵召相如登兔苑骤迁太白步花甎葳草木时为瑞奇秀江山代产贤晓后细风红灼灼夜中微雨碧芊芊锦亭焰烛明歌障绣阁香毬暖熨氊宝塔徘徊停隼观街杂沓拥辎軿酴醿引架家家郁踯躅攀条处处妍重爱鲁儒提徳柄威降曹将董戎旃欢謡少负賨人勇长讲多经楚客禅似簇绮罗偏焕耀如流车马信喧阗搘机显绰名堪録题柱芬芳事莫捐李特锋铓徒恃险张仪规画自持颠鹰扬器业成悠久乌合奸雄败转旋漫向鼎分澄霸道却当化验都廛强贪楚灭悲倾辙广洽尧询喜慕羶侧弁猖狂抛玉斚归鞍酩酊坠金钿氛埃屏息云常覆稼穑繁滋泽靡愆睿圣宵衣垂乃睠贵臣驰日毎传宣石牛迈路加歆飨江渎隆区助洁蠲避暑亭台珍簟设纵闲池沼钓丝牵遮蛮带砺长能固捍蜀金汤逺益坚何武甲科曽继踵严真十兆罕差肩储书竞甲诸家集博识咸修百氏笺纸碓暮舂临岸浒水樽春注截河壖华严像阁凉堪爱净众松溪僻可怜学射崔嵬横罨霭放生寛广媚漪涟藓庭嫩笋青篸篸风槛新荷緑扇扇守戌貔貅千万骑采葑簪笋两三员清江泻势方流巽大面盘形正压干电扫谷风藏虎啸雷瞑官树洒龙涎郃占逖应星舒彩栾噀端聆火扑燃令范式驱民咨谋畴倚道平平性寒甘蔗猱偷齧体腻芭蕉蠧莫沿志读备兴重掩卷史看唐幸懒终篇雕盘姹女呈酥作水巷痴童飏纸鸢初下鹿头迷鄠杜暂来犀浦误伊瀍变秦言语生皆防恋土情懐死不悛结厦斧斤宗简易入神丹艧厉精专栁隄夜月朱帘卷花市春风绣幕搴十县版图分戸籍一城牌肆系民编受辛滋味饶姜蒜剧馔盘餐足鲔鳣月季冒霜秋肯挫茘枝冲瘴夏宜然几番藂箐鸣虚籁是个园林噪懒蝉蠢动乗时先养育菁英届别陶甄地丁叶嫩和岚采天蓼芽新入粉煎平代啓闱闻继岌监军凭轼见刘焉蕙兰馥裛幽蹊畔菱芡交铺曲岛边绘网晚晴夸蹴踘画绳寒食戏秋千氤氲紫雾蒙都邑缥缈彤霞聚偓佺螭伏自然销劒防蝼翻几度起戈鋋宦游止叹音尘阙乡饮何惊嵗月遄灵寿桃枝奇共结金砂银铄贵相联埋轮昔按均输命叱驭今分太守权徒为行春飞皂盖讵能许国报青钱政经旋考尤多僻民瘼深求尚未痊虽愧袴襦非叔度日期毫墨有冯沿俛遵廉察思从训克谨操修敢好畋南市醉过攒帜队西楼欢坐列琼筵烦嚣谨畏伤淳厚慧黠周防近巧谝重禄省心宜致冦薄材庄貌若临渊扶危颇异巢居幕劝善还同矢在叨莅一麾康逺俗等闲光景又三年】
　　喻汝砺谒江渎庙诗【坤轴东南倾大江日夜注前驱下洛洙余涛畧吴楚任势不期劳得意縁所遇水也初无营神哉亮谁主芳兰沈清华碧藻舒翠缕晨鹄戏野岸春凫集深渚均是得所安而神岂私汝古来几精魄舍此迷所处淫游不知还沙村失烟树而我后千载悠然在江浒抱啬贵无竞矜名忌多取防防罨岸风淫淫打船雨舞雪窥红涛开苹渡前浦再拜谢神贶聊复随所住】
　　锦屏山暮景诗【暝色轻烟罩郡城渔舟灯火倒观星寒山逺水江村暮自在妆成水墨屏】
　　清晓坐四天王院诗【杳杳天雨凉月堕星亦稀朝辉下檐隙逺色开村扉寂坐无物役隠几或在斯旷焉耳目清拟觉形神归混世迹若近抱冲心独微故殿经几年何人所摹规当时亦姱哉作者良已罢快意取一好于身亮何私不知壮观地徒使来者悲坐顷顷成昔安知今是非】
　　宋祁集海云鸿庆院诗【地胜祠仍古春余物徧华山云时抱石佛雨不萎花岭挟楼梯峻岩牵殿墄斜淙谿杂环佩怪蔓走龙蛇供坐僧飞鉢香园客戏沙吾游真草草深意寄青霞】
　　再游海云寺诗【十里云边寺重驱千骑来天形欹野尽江势让山回园木浓成幄楼钟近殷雷斜阳归鞅足飞盖冒轻埃】
　　江渎亭诗【一翚掀翅压溪隅吏事初闲此宴居防岸有时通畧彴轻风尽日战栟榈云鸿送日挥后客杖看山挂颊余芰碧蒲青来更数江人多识使君旟】
　　夏日江渎亭小饮诗【飞槛枕溪光欢言客徧觞暂云消树影骤发荷香新臼橙韲熟庖刀脍缕长苹风如有意盈社借浮凉】
　　锦亭晩瞩诗【长夏宜高明缓带散烦窘凭轩一超然目与天共尽山从云端现日就林外隠风来草树披烟生井闾近自公况多暇冲臆无留蕴即此可宴居何须事游轸】
　　谒希夷陈先生祠堂诗【仙馆三峯下年华百嵗中梦成孤蝶往蜕在一蝉空蘂笈微言秘霄晨浩气通丹遗防后鼎林遣御余风市雾成荒白餐霞委暗红岷峩有归约飞步与谁同】
　　程密学知益州诗【墀头画对别尧蓂细札芝泥袭绶馨三蜀旧台呼辐宠十连新府梦刀灵云梯霁日明钩栈雨阁苍苔蚀劒铭只恐廉襦歌未厌荧煌归应六符星】
　　梅挚东湖瑞莲歌诗【东湖七月湖水平鳞波暗织箫籁声中有植莲一万本红漪相照摛繁英地灵气粹不我测双葩倐如同一茎黄姑织女渡银汉蜺旗鳯葆罗空清又认英皇立湘渚翠华不返凝怨慕五十哀频晓声骈首低昂泣珠露是时主人集宴喜湖光浸筵霞脚腻朋簪峩峩尽才子椽笔交辉云丽酒酣倚栏惜红晖烟素徘徊萦不飞魏宫甄后昼方寝髣髴有人持玉衣此邑古来无异政室家疮痏何由庆三年鼠窃例皆然以薪救火火弥盛自公柅车政克和载途鼓腹腾讴歌歌公用心同日皎不独于今古应少因感珍芳两两开玉贯珠联当县沼况我与公高适道芝歌肯迹商山皓嘉谋嘉猷忠入陈愿将此美归华勲】
　　酬赠王益舜良殿丞诗【才地渊宏笔力恢三年枌社幸游陪八吟丽赋凭高得三咏雕觞选胜开玉苑早容收朴兰池尝许试虺□海棠风里甘棠政只恐星趋节召回　风度幽闲识宇高暂分朝寄握牛刀贾生学赡思仪汉李白才多合命骚步武即看峩豸角对扬几见掷麟毫琴斋颂罢吟魂逺时梦钧天醉碧桃】
　　欧阳修苏明允挽诗【布衣驰誉入京都丹旐俄惊返旧庐诸老谁能先贾谊君王犹未识相如三年弟子行丧礼千里乡人防葬车我独空斋挂尘榻遗编时阅子云书】张俞谒白帝庙诗【孤山扞江口上有白帝祠横视天下险万流皆俯窥古殿销神物悲风出隂帷天昏瓦栋折狐鼠亦生威优巫日鼓舞鬼怪生奔驰雷霆卷蛟窟雹火烧松枝入戸精魂动有如隂兵随吁哉汉盗乱海内遂崩离赤龙始潜跃逐鹿过秦时公孙奋神劒定蜀国安危陇坻开北戸荆门啓东陲长驱百万众日鬭天下师羣豪插羽翼与汉争雄雌两帝不并立兴亡良可悲天运虽有在圣贤岂无为昭皇览英杰袭轨奄重基风云共浩荡千古余寒碑威神竟不没万里震南夷】
　　姚孶简州东溪碧波亭诗【赖简池台两蜀夸东溪别是一仙家今人却忆康王谷坐看珠帘溅雨花】
　　潘洞圣母山祈雨诗【锦里城东邑高原十六乡江流分不到天雨降为常节及三春后晴逾两月强龙乖寻穴蛰鱼困入泥藏树影全亏緑苗姿半吐黄耕夫皆惨戚市戸亦仓忙潜虑寃无雪深疑政有伤推恩慙睿主引咎谢虚皇罄折真人宇星奔圣女堂先时蠲玉馔隔夜浴兰汤洞口焚香逺山椒作梵长幽诚期必达悬应果旋彰雷震南峯下云飞北岭旁声稠喧竹坞势迫泻银潢飘洒连三昼霶遍一方稻畦烟漠漠莲沼水泱泱物态涵优渥民情遂乐康洪施周庶品余润浃他疆稔嵗还堪待隂功讵可忘明灵何以报奋藻纪遗芳】
　　宋肇三峡堂诗【林峦十里上巉岩飞槛初凭缥缈间夔子风烟依白帝夜郎耕稼接乌蛮砌横乱石遥临涧门对高峯近带山咫尺惊湍吁莫测每来登此念江关　初寻磴道踏云烟渐引茅檐屋数椽江影动摇波面日山光隠见峡中天放懐罇酒凭栏客回首舷歌趂市船要与舟人同此乐移花种竹满岩前】
　　白帝城诗【江雨霏霏白帝城秋草未枯春草生古来战垒如云横万里瞿塘防人行至今三峡路峥嵘时清不见更屯兵荒凉废堞没春耕但见牛羊日西平】
　　田况题琴台诗【西汉文章世所知相如闳丽冠当时游人不赏凌云赋只説琴台是故基】
　　葛琳和浣花亭诗【井络西南区成都号佳丽锦城十里外物景居然异傍萦浣花溪中开布金地杜宅岿遗址任祠载经祀自昔嵗一游有亭久摧废将期泛舟防先此留旌骑弗基矧肯构后人莫予嗣冠盖或戾止风雨亡所庇我公至之初行乐徇人意挽车集賔组幕天陈燕器苟弗谋高明何为革媮敝鸠工度材用奢俭求中制举从县官给下靡秋毫费巍然大厦成甚于折枝易藩条息偃暇时律清和际落成及休辰夙驾忻重诣羣嬉逐使毂杂处同蚕市栋宇美可观席筵陈有次芳樽既罢撤防舲妥登憩夹岸布缇帟中流喧鼓吹泝防烟霭间禽鱼共翔戏都人与士女叠足连帷被弄珠拟汉曲浮觞均洛褉晻晻日将暮熙熙众皆醉怳入武陵源却返尘寰世自是毕遨赏始复专民事农耕士就学商贩工居肆蜀邦生齿繁衣食良囏匮三时急耕播寸壤无遗弃兹焉俾暇逸所以慰勤瘁上赖天子心慎重坤维寄既怿迩臣徳来秉诸侯瑞且命太史贤出揽澄清辔第务广教育孜孜布仁惠匪图亟聚敛规规奉邦计和气斯涵濡羣生皆茂遂乃跻富寿域共乐升平治不才备蜀僚罔补公家利廕宇幸焉依雅声慙善继愿比召南篇永歌棠蔽芾】文同游弥牟王氏园诗【短彴疎篱入野扃竹烟松露满襟清奔湍激险飞寒响弱蔓穿深挂晚英惜去更观曽画壁记来重注旧题名门前便是红尘道谁肯同过洗俗缨】劒州东园【羣峯高拥碧嶙峋亭宇清华气象新两岸烟云先向日一林花木暗藏春溪明夜阁轩窻月风防晴桥井邑尘好酒满樽诗满轴主人曽不倦行人】
　　题鹤鸣化上清宫诗【秘宇压孱顔飞梯上屈盘清流抱山合乔树夹云寒地古芝英折嵒秋石乳干飚轮游底处空自立层坛】
　　青城山丈人观诗【羣峯垂碧光下拥岷仙家神皇被金巾坐领五帝衙威灵摄真境俗语不敢哗精心叩殊庭俯首仰紫华愿言鳯罗盟毕世驱尘邪循奉蘂珠戒期之飞太霞】苍溪山寺诗【正午风色高遂泊苍溪县层崖抱林木有寺藏葱蒨出船步危磴防密颇萦转上到金僊家缘空列台殿修篁挂悬溜坐觉炎暑变老僧晓经论言语何贯穿引我上高阁阑干俯江面寥寥百里内山水尽奇观谁谓羇旅中所见皆所愿汀州白鸟聚井邑青烟散乐此暮忘归疎钟起嵓畔徙倚下松门尚怪舟人唤】
　　张縯题三峡堂诗【羣山危立接云天一水东朝防百川泱莽堪舆无此壮崔嵬疏凿定何年千秋跃马兴亡梦一点飞凫上下船时有刚风来浩渺起余高兴九霄边】
　　奉陪安抚大卿登八阵台览观忠武侯诸葛公遗像诗【白帝城西鱼腹浦十月江平见津浒当年累石分成行此地卧龙经讲武辕门外建严中权列阵相承存后伍何人蛇势识常山未数鱼丽矜郑拒悬知精神贯金石尚想号令严钲鼓老兵料敌应疑生川后澄波其敢侮向令赤伏有余符下睨皇州真指取云何遗迹司神明独靳丰功被寰宇高城置酒共临眺往事兴懐増叹怃巍然王佐三代前信矣名言照千古】
　　张震武侯祠诗【勲业中托汗青诗书坛上复谁登顾庐可是依徳持钓何妨屈子陵力挽狂澜休转石功亏累土不成层它年一笑三生梦应愧多情碧眼僧】
　　吕大防西园辨兰亭诗【手种丛兰对小亭辛勤为访正嘉名终身服佩骚人宅举国传香楚子城削玉紫芽凌腊雪贯珠红露缀春英若非郢客相开示几被方言误一生】万里桥诗【万里桥西万里亭锦江春涨与隄平拏舟直入修篁里坐听风湍彻骨清】邓諌从题巫山瞻华亭诗【崚嶒玉削三千丈翠泼岚光冷相向风含太古云气长变化溟蒙分万象隂晴一日具四时天籁壑深虚自响神山娟妙擢羣叅锦绣铺张献奇状蟠根积铁汇百川龙矫蛟飜饶跌宕势连三楚此开国故垒荒宫带溪瀼楼台井邑老风烟环佩清闻驻仙仗竹林风味便读易久与江山为辈行鸣余暇豁心眼戏着飞栏云雨上爽明自可达壅蔽野获又何劳草创政和民气长似春景迥心平过于掌征鸿明灭志何杳黄鹄追随意尤放当年李杜经行处太史银钩刻青嶂宝刀珠瑟出耕垦曲水纤腰迷草莽牢盆古隷杂秦篆飞动闲摹永平样瑚交柯炯不蚀髣髴将军勲业壮英雄繁盛随流水时有竹枝赓牧唱孔泉文物起骚经国色明妃守孤尚我家峩眉紫翠间为爱奇峯甘蒟酱秋风野水忆丝莼击汰夷犹理烟榜】冯时行信相院水亭诗【青天行月地行水水月相去八万里天公大力谁能移月在水中天作底我心与月明作两月行本在青天上虽云佛説我别説恐落众生颠倒想少城城隈佛宫阙客我水月僧饶舌三峡水寒梅花时起予对月赓此诗】
　　杨咸亨江郊亭新成赋诗二十三韵【蜀江千里东南倾峡门横锁千丈鲸吴帆蜀楫过如织府主四海皆弟兄城西门前二十里客去当送来当迎藤梢橘刺密无路短亭四壁荒榛荆春风淡沲酌客处我陪后乗同郊行碧油红斾驻沙尾连宵急雨鼓不鸣元戎玉皇香案吏俛仰茅屋无乃轻擘山鞭石相原隰钉头瓦缝粟缕盈伟哉幻书此奇观丹楹画栋元峥嵘山长波迥目力短空蒙宜雨高宜晴危岚滴翠染窻戸空江倒影翻檐甍天藏地设久相待更为佳处题佳名梁间横陈大手笔龙蛇飞动鬼神惊高斋百篇子美唱岘首千载羊公情试呼小队访新馆壮游始与胜槩并披云唤月星斗动放舟闻鹤天水明练光渺渺风力壮叠鼓西上帆东征舳舻冠盖两叹息欢謡画乱通樵声元戎故是活国手山河指顾风尘清凄凉三峡小游戏朴斲丹黝安足程明堂梁栋要杞梓天关一柱须公擎纷纷故吏万里外燕雀行庆大厦成赋诗抵掌者谁子夜郎野老杨咸亨】
　　刘士季次韵何漕司小红翠亭诗【少陵遗迹瀼西东端的高斋在此中今日花枝弄烟雨前时蔬甲卧霜风根株移取他山翠跗萼输来别圃红收拾阳春无尽藏夔人端説两诗翁　花在中巴东复东满城春色一园中休言小小莺花界也胜纤纤燕麦风舞袖卷纱空映翠晴窻磨镜漫晞红叶成帷幄花成阵壮观诗坛矍铄翁】
　　何异控巴台诗【阅武弓刀劲利畱賔歌舞清妍纤暎连樯灯火翠浮隔岸人烟　台上小留归客台前稳系扁舟三宿翠微阁上一程白帝城头】
　　李訦次韵控巴台诗【翠岸红灯奇语要自江南看来多景齐云楼下当年使鹢招回　谁道地拘偪仄须知天閟幽妍一段丹青台阁何人淡扫松烟】
　　谒丞相祠俯八阵图诗【人言忠孝不磨灭神物防持存水浒千年陵谷几变迁此石不易自章武本由黄帝古兵法六十四以八为伍髯孙且惧仲达走贼操游魂何敢拒刻铭沙伏水底碑教战石存山下鼓一片丹心天地间万世闻风犹御侮我来起敬凛如生再拜一言公必取瀼流东截阵图前寝堕城壁頽民宇能安拳石止波流愿回瀼患思民抚常使夔人知感公踏碛年年吊千古】
　　李之纯西园辨兰亭诗【緑叶纤长间紫茎蜀人未始以兰名有时只怪香盈室此日方传誉满城恩意和风扬馥郁光荣灏露滴清英庭阶若不逢精鉴何异深林静处生】章楶海棠轩诗【珍葩寄幽岛正对孤轩植优柔自俯仰红緑若组织春酣晴日曛坐久浓香逼池面净可鉴朝霞罩澄碧】
　　许将西园诗【高牙负北郭芳园路西转乌鸣恋故木兰茁归新畹坐延花景深行倚松枝稳翳然想林木防心不在逺】
　　丰稷诗【同前题　一水从何来应是昆山顶酾成緑玉池虚堂透清影公退泠然赏了非心外境鱼泳阳光动鸟啼春昼永　石印鱼在屏犀透星入角乃知明月光日用人不觉陟此百尺台余念坐消剥洞晓望机仙丹兹可学　长虹卧松江一苇航大河岂如此安穏无复畏风波幽香萃花岛鱼藻防且多徙倚小栏曲月色透薜萝】
　　孙甫诗【同前题　回环引细泉泉声潄檐底美哉智者心清通乐流水琤琮戛鸣球淅沥泛緑绮尘虑无由得何须洗双耳　小阁连雪峯凭栏憙幽玩红接海棠洲緑对筼筜岸有时开罇罍波影侵几案何须架长江然后冲云汉】
　　周敦颐冠鼇亭诗【紫霄峯上读书台深鏁云中久不开为爱此山真酷似冠鼇他日我重来】
　　苏轼入峡诗【自昔懐清赏今兹得纵探长江连楚蜀万派泻东南合水来如电黔波緑似蓝余流细不数逺势竞相参入峡初无路连山忽似龛萦纡收浩渺蹙缩作渊潭风过如呼吸云生似吐含垂崖鸣窣窣垂蔓緑冷翠多崖竹孤生有石楠飞泉飘乱雪怪石走惊骖絶涧知深浅樵僮忽两三人烟偶逢郭沙岸可乗篮野戍荒州县邦君古子男放衙鸣晚鼓畱客荐霜柑闻道黄精草丛生緑玉篸尽应充食饮不见有彭聃气冬犹暖星河夜半涵遗民悲昶衍旧俗接鱼蚕板屋漫无瓦岩居窄似庵伐薪尝冐险得米不盈甔叹息生何陋劬劳不自慙叶舟轻逺泝大浪固常谙矍铄空相视呕哑莫与谈蛮荒安可驻幽邃信难耽独爱孤栖鹘高超百尺岚横飞应自得逺飏似无贪振翮游霄汉无心顾雀防尘劳世方病局束我何堪尽解林泉好多为富贵酣试看飞鸟乐高遁此心甘】
　　送戴防赴成都玉局观归老诗【拾遗被酒行歌处野梅官栁西郊路闻道华阳版籍中至今尚有城南杜我欲归寻万里桥水花风叶暮萧萧芋魁径尺谁能尽桤木三年已足烧百嵗风狂定何有羡君今作峩眉叟纵未家生执防郎也应世出埋轮守莫欺老病未归身玉局他年第几人防待子猷清兴发还须雪夜去寻君】
　　寄黎眉州【胶州高处望西川应在孤云落照边瓦屋寒堆春后雪峩眉翠扫雨余天治经方笑春秋学好士今无六一贤且待渊明赋归去共将诗酒趂流年】
　　八阵碛诗【平沙何茫茫髣髴见石蕝纵横满江上嵗嵗沙水齧孔明死已久谁复辨行列神兵非学到自古不畱诀至人已心悟后世徒妄説自从汉道衰蜂起尽奸杰英雄不相下祸难久连结驱民市无烟战野江流血万人赌一掷杀尽如沃雪不为久逺计草草常无法孔明最后起意欲扫羣孽崎岖事节制隠忍久不决志大遂成迂嵗月去如瞥六师纷未整一旦英雄折唯余八阵图千古壮夔峡】
　　苏辙絶胜亭诗【夜郎秋涨水连空上有虚亭缥缈中山满长天宜落日江吹旷野作惊风爨烟惨淡浮前浦鱼艇纵横逐钓筒未省岳阳何似此应须仔细问南公】
　　张天觉防国寺诗【薄宦区区可叹嗟寂寥寒馆过邨家神锥岂向囊中出宝劒聊凭醉后夸就禄勉持毛义檄读书空满惠生车掩关不识青春好一夜狂风已落花】
　　胡宗师题双流保国观古柏诗【孔明庙前古柏奇此木气象尤过之干东髣髴烟焰起铁龙空驾焚一枝真人丹成何所适世传乗鹤冲天飞求诗道士心弥坚试听一诵工曹诗】
　　马提干涪州十韵诗【地居襟喉重城依雉堞坚东渐邻楚分南望带夷边舟楫三川防封疆五郡连人烟繁峡内风物冠江前溪自吴公邑园由妃子传许雄山共峻马援坝相聨滩急羣潴沸崖高落马悬石鱼占嵗稔铁柜验诸天地暖冬无雪人贫嵗不绵岩标山谷子观望尔朱僊】
　　王益新繁县显曜院诗【梵宇萧条白日长苦空谭麈接藤牀云章酷爱休诗丽莲柄慵思逺社香石发梳鸡苑寂风梭春织鹫山凉刧灰心火销平尽又听钟声下讲堂】留题重光寺罗汉院赠宪上人诗【晓剃吟髭雪半零海窻曽呪鉢龙醒蚤知西竺能持法应笑南僧不防经云气昼闲侵麈柄藓痕春老上铜瓶近来禅观都无语手指余花满寺庭】
</div>
    <div class="pagination">
<a href="四川通志_page203.html">上一页</a><span>...</span><a href="四川通志_page199.html">199</a><a href="四川通志_page200.html">200</a><a href="四川通志_page201.html">201</a><a href="四川通志_page202.html">202</a><a href="四川通志_page203.html">203</a><span class="current-page">204</span><a href="四川通志_page205.html">205</a><a href="四川通志_page206.html">206</a><a href="四川通志_page207.html">207</a><a href="四川通志_page208.html">208</a><a href="四川通志_page209.html">209</a><span>...</span><a href="四川通志_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
