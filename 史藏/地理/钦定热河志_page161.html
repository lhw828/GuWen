<!DOCTYPE html>
<html>
<head>
    <meta charset="UTF-8">
    <title>钦定热河志 - 第 161 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 161 页/共 255 页</h1>
    <div class="content">　　又按辽志称中京大定府拓拔氏建牙于此拓拔氏即系元魏自西晋末为代公进封代王及道武称帝其所居之地去此絶逺据元一统志奚匿松漠间厯晋不敢复出元魏时其部族始于此建牙帐是建牙者乃奚之部族非即指拓拔氏此辽志之误也志又称唐太宗驻跸于此太宗之伐高丽道出营州经临渝闗唐之营州为今锦州府全境及建昌县朝阳县之东南境临渝闗即今之山海闗亦不应绕出于奚地又部帅苏支唐书作苏文奚长可度唐书作可度者辽志譌颇多盖未尽可据也
　　又按辽志于诸地沿革援引汉县率多影响如以大定府及富庶县恩州为汉新安平县地【汉新安平县属辽西郡为封大水龙鲜水入海之处距海甚近当在今滦州西界详见建置沿革一汉县辨证下】以龙山县为汉交黎县地【汉交黎县属辽西郡为渝水下流入海处当在今临榆县及寕远州界详见建置沿革一汉县辨证下】以长兴劝农二县为汉濵从县地【汉濵从县属辽西郡后汉分属辽东属国与徒何无虑诸县相接当在今锦州府界】以榆州为汉临渝县骊成县地【汉临渝县属辽西郡后汉倂絫县入临渝其地南濵海临渝县有渝水为渝关所得名当在今临榆县界汉骊成县属右北平郡有大碣石山当在今滦州南界】以榆州所属之永和县为汉昌城县地【汉昌城县属右北平郡水经注新河故凟迳昌城县故城北当与海阳县相接在今滦州西南界】以泽州滦河县为汉土垠县徐无县地【汉土垠徐无二县皆属右北平郡水经注庚水迳徐无县故城东巨梁水迳土垠县故城东并在边内与鲍邱水下流相近徐无县当在今遵化州西界土垠县当在今丰润县东界】以北安州利民县为汉女祁县且居县地【汉女祁且居二县皆属上谷郡水经注于延水迳且居县故城南阳乐水迳女祁县故城南并在今宣化府境且居县当在今宣化县东界女祁县当在今龙门县东界】皆显然舛误其余若以松江县为汉文成县地以闾山县为汉且虑县地亦并无确证其所引唐某州某县如以惠州为唐归义州地以武安州为唐沃州地以高州为唐信州地以川州为唐青山州地以金源县为唐青山县地以榆州为唐黎州地以和众县为唐新黎县地以永康县为唐昌黎县地皆唐羁縻州县之名当其时多属侨治并无疆域辽志所列未免出于臆撰今悉从删畧
　　大定县【白霫故地以诸国俘户居之】
　　按大定县近附府治即今中京城内清天文分野书曰辽建中京置大定赤县
　　长安【当作长兴】县【以诸部人居之】
　　按长安县金史地理志作长兴而不言更名元志亦同盖辽史字譌一统志原本谓长兴废县在故大宁地而不言其方向九边图又谓县在马盂山西【九边图误指马盂山广袤千里故称南惠和西长兴北全宁皆未足为据详见山门】今考辽长兴县至元始废元一统志曰辽既建中京置长兴为赤县蕃汉流民襍居其间故其习俗不同元中统二年省入大定县后改为大宁又曰金北京大定府治大定长兴二县乃知大定长兴并为府治犹之南京析津府治析津宛平二县西京大同府治大同云中二县盖京县之制如是也大定与长兴同在中京城内大定县治当在府南长兴县治当在府北并在今平泉州境考金志于长兴县及三韩县【即高州金废高州但存三韩县】皆注有涂河【据元一统志涂河即今土河亦名老河详见水门】知长兴县境与高州相接高州在中京之北元时大定县既并长兴之后距高州界一百五十里则长兴未并之先必在高州之南大定之北矣方舆纪要谓长兴县在大宁卫南者误
　　劝农县【开泰二年析京民居】
　　按辽劝农县至金即废元一统志谓金析其地属长兴县是劝农县当与长县接壤并在中京之北为今平泉州西北境方舆纪要谓劝农县在大宁卫东南者亦未可为据
　　富庶县【开泰二年析京民置】
　　按清天文分野书曰辽以其地沃壤置富庶县人多力田比屋丰富故以为名方舆纪要富庶县在大宁卫东一统志原本亦同据元一统志富庶县东北至金源元之富庶兼有文定升平归化县地知辽县当在大定府之东北金源县之西为今平泉州属喀喇沁右翼旗东北境若九边图又谓县在白狼山东【白狼山在建昌县属喀喇沁左翼旗东三十里】富庶县本属大定府不应绕出今建昌县之东南境其説亦无据
　　文定县【开泰二年析京民置】
　　按辽文定县至金即废方舆纪要文定县在大宁卫东南
　　升平县【开泰二年析京民置】
　　按辽升平县至金即废方舆纪要文定县南为升平县
　　归化县
　　按辽归化县至金即废方舆纪要归化县亦在大宁卫东文定升平归化三县俱当在今平泉州东境
　　金源县【开泰二年析京民置】
　　按方舆纪要金源县在大宁卫东一统志原本谓在喀喇沁右翼界九边图又谓县在大青山西据元一统志金源县东到兴中州一百里西到大宁路二百里元兴中州即辽兴中府大宁路治即辽大定府知辽县在大定府之东兴中府之西为今平泉州属喀喇沁右翼旗最东境元一统志又谓金源县东至兴中州界青山岭二十里兴中州西至金源县界青山岭八十里青山岭又称青峦岭考元元统三年兴中州青峦岭平治道涂碑【见艺文门】有邻封金源之语知青峦岭乃金源与兴中东西交界处【青峦岭在朝阳县属土黙特右翼旗西北一百八十里属建昌县】盖今建昌县青峦岭以西即平泉州东界为金源县地正当中京之东武经总要谓自中京东至营州界青山岭一百七十里与此相合九边图谓金源在大青山西者亦即指青峦岭也
　　神水县【开泰二年置】
　　按辽神水县至金时改属锦州一统志原本以神水故城列入锦州府锦县下盖据辽志神水县本汉徒河县地并引元史穆瑚黎【旧作木华黎今改正】传为证然考穆瑚黎取大定府时降将张致据锦州以叛陷兴中府穆瑚黎进兵临兴中先遣乌叶尔【旧作吾也而今改正】攻溜石山又遣防古布哈【旧作防古不花今改正】屯永德县【即辽安徳县】东贼来援断其归路张致遣兵援溜石防古布哈引兵趋之并驰报穆瑚黎夜半疾驰遇于神水县东夹击之遂拔开义县进围锦州当日张致之兵本从锦州而西其交战在神水而别屯永德以断其归路则神水县之在永德以西可知元一统志谓溜石山在金源县西南四十里来援溜石而必道经神水则神水县之在金源县东南可知旧锦州府志亦谓永德城西北去神水城五十余里永德城在今朝阳县属土黙特右翼旗界【见后安徳州条下】则神水之在永德以西者亦当在朝阳县境盖大定府所属之县金源东南即为神水为府之最东南境
　　曾公亮武经总要中京旧鲜卑之地在饶乐府西南本奚王国牙帐之地南距古北口北距潢水东即营州千余里皆其境土后为契丹所并筑宫室城垣建为中京号大定府东至营州【即兴中府在今朝阳县属土黙特右翼旗境】界青山岭一百七十里西即山后儒州【今宣化府延庆州】界东南至建州【在今建昌县属喀喇沁左翼旗境】二百三十里南至幽州【今顺天府】一路由松亭闗一路由古北口各九百里北至上京【今巴林旗】六百九十里按此为中京所属州县之全境其能逺接山后儒州界者盖中京之西境为北安州自北安州以西为奚王府奚之故地本千有余里并中京故约畧言之耳武经总要所纪诸州皆据契丹图经皇华四达记诸书虽异域传闻间有未确然其四至道里可备参考亦附列卷内若方舆纪要所载各州县方位多系约畧之词别无证据不尽取凭焉
　　辽史地理志恩州怀德军【太宗建州开泰中以渤海户实之初永兴宫后属中京统县一】
　　恩化县【开泰中以渤海人户置】
　　武经总要恩州本乌桓旧地南至中京六十里西至马盂山六十里西北至漫头山三十里北至宜坤州【辽史作仪坤州属上京道】五十里西南至高州百二十里按辽恩州至金即废方舆纪要恩州城在大寕卫西南与武经总要南至中京之文不合考金史太祖纪天辅六年克高恩囘纥三城进取中京是恩州与高州相近亦当在中京之北为今平泉州喀喇沁右翼旗北境元一统志谓金天眷二年废恩州为恩化镇入大定县其故城为传舍盖恩州本与大定县接壤故金时以州省入耳至武经总要谓恩州北至宜坤州考恩州至中京仅六十里南近中京且高州尚跨恩州之北是恩州之地未必能直接上京道境所云北至宜坤州者误
　　辽史地理志惠州惠和军【太祖俘汉民数百户兔麛山下创城居之置州属中京统县一】
　　惠和县【圣宗迁上京惠州民括诸宫院落帐户置】
　　武经总要惠州在鲜卑之地景德初契丹侵河北德清军失守俘虏人民于此置城居之城方二里至低小城内有瓦舍仓廪人多汉服东至新州【即武安州】百三十里西南至中京百二十里南至建州二百三十里北至潢水石桥至高州百五十里【辽高州在惠州之西由惠州至高州不应至潢水石桥当是北至潢水石桥若干里西北至高州百五十里刋本误脱字】
　　按辽之惠州与元之惠州非一地元惠州为辽泽州地而辽惠州至金即废方舆纪要惠和城【即惠州治】在大宁卫东北百里考兔麛山在今赤峰县属翁牛特左翼旗东北四十里惠州当与之相近元一统志惠和县东南到金源县九十里西南到本路一百五十里元之惠和即仍辽旧知县在大定府之东北金源县之北为今建昌县北敖汉旗境今敖汉西之博罗科废城即惠州故城也元一统志谓惠和县西至大宁县界涂河今土河【即涂河】自喀喇沁右翼旗东北流入敖汉西境知自土河以东为惠州地矣
　　辽史地理志武安州【太祖俘汉民居木叶山下因建城以迁之号杏埚新城复以辽西户益之更曰新州统和八年改今名属中京统县一】
　　沃野县
　　武经总要新州本契丹国之地东至徽州二百里西至惠州百三十里南至霸州百里北至永州三百七十里
　　按清天文分野书曰辽太祖俘汉民散居以其地不可耕殖因建城池以迁之方舆纪要武安州城在大宁卫东北二百里一统志原本武平废县【金武平县即辽沃野县为武安州治】在故大宁城北然惠州已在大宁东北武安州治更在惠州之东不得但云在大宁北也至于木叶山乃辽始祖庙所在当土河与潢河二水合流之处为辽之永州今喀尔喀左翼旗地在奈曼旗东北境外辽志既称建新城为新州以别于永州之旧城则武安州自当在永州以南元一统志武平县南至兴中州西至惠和县元之武平县即辽武安州知州治当在惠和县之东兴中府之北为今朝阳县属奈曼旗境
　　辽史地理志利州【本中京阜俗县统和二十六年置州属中京统县一】阜俗县【唐末契丹渐炽役使奚人迁居琵琶川统和四年置县初彰愍宫更中京后置州仍属中京】
　　武经总要利州承天后所建东至建州百二十里东北至建州百一十里西南至兰州【辽志中京道诸州中无兰州之名惟金志利州龙山县下有兰州寨考辽之州县至金时废为镇寨名者甚多当是辽本置有兰州金废为兰州寨辽志失载】六十里南小淩河路至平州五十里西北至中京百五十里
　　按方舆纪要利州城在大宁卫东南一统志原本谓在喀喇沁左翼东北二十五里近宁逺州边外塔西有三塔土人亦名古尔班苏巴尔罕城据元一统志利州南至龙山县北至富庶县西至和众县知在富庶县之南龙山县之北和众县之东当大定府东南境又考元至元二十四年利州长夀山玉京观地产碑【详见古迹及艺文门】长夀山在今建昌县南境【详见山门】则利州故城当在今建昌县南境县治东北七十里土人称为大城子亦名小三座塔正当中京之东南在喀喇沁左翼旗北百里所称左翼东北二十五里者误也
　　又按辽志以利州为统和二十六年置金志及元一统志皆以为统和十六年又元一统志载利州军名曰永昌开泰元年置领阜俗县辽史未详
　　辽史地理志潭州广润军【本中京之龙山县开泰中置州仍属中京统县一】
　　龙山县【开泰二年以习家寨置】
　　按潭州龙山县之里至武经总要未详方舆纪要潭州城在大宁卫东一统志原本龙山故城【即潭州治】在喀喇沁左翼西南八里大凌河之旁距故利州约六十里俗呼喀喇城元一统志龙山县东北至利州西北至和众县知在利州之西南和众县之东南与喀喇沁左翼西南八里之説相合元一统志又谓南至抚宁县界冷口西南至迁安县则自今永平府冷口边墙以外建昌县南境为龙山县地也
　　辽史地理志榆州高平军【太宗南征横帐解里以所俘镇州民置州开泰中没入属中京统县二】
　　和众县
　　永和县【统和二十二年置】
　　武经总要榆州隋临榆宫之地北控营平厯代置戍守契丹置州西北至中京百七十里西至招延州【招延州一作招遥州辽史未载】四十里
　　按方舆纪要和众城【即榆州治】在大宁卫东一统志原本谓在故大宁城东南元一统志和众县东至利州东南到龙山知在龙山县之西北利州之西今建昌县治西北二十五里地名小城子与大城子之为利州故城东西相直即为和众故城其西北接平泉州属喀喇沁右翼旗界正当中京之东南若九边图谓县在白狼山北者其説无据又考辽榆州领县凡二和众县即为州治其永和县至金即废方舆纪要谓在榆州西南其故址亦无可考
　　辽史地理志泽州广济军【太祖俘蔚州民立寨居之采炼陷河银冶中京留守司开泰中置泽州有松亭闗神山九宫岭石子岭滦河撒河属中京统县二】
　　神山县【神山在西南】
　　滦河县【属永兴宫】
　　武经总要泽州松亭闗北辽泽之地东至利州百里北至中京百里西至北安州二百里南至平州二百五十里西南至松亭闗二百五十里
　　按辽泽州治神山县县以山名辽志谓山在县西南考神山在今平泉州治北当时县治又在神山东北近倚州治是辽泽州城当在今平泉州治北喀喇沁札萨克公旗界自是以南至边城外皆为神山县地其州属西南之境所届颇逺金史太祖纪既取中京遂下泽州旋降北安州是中京之南即泽州泽州之西即北安州今平泉州属南境及承德府东南境皆泽州地也滦河县以河得名滦河迳承德府治南沿平泉州治西境入潘家口其泽州境内之撒河由平泉州治西南境入龙井闗会滦河知今承德府治东南平泉州治西南至边城以外为滦河县境
　　辽史地理志高州【开泰中圣宗伐高丽以俘户置高州有平顶山乐河属中京统县一】
　　三韩县【辰韩为扶余弁韩为新罗马韩为高丽开泰中圣宗伐高丽俘三地之遗人置县户二千】
　　按三韩之名始见于后汉书称其有七十八国若高州所属之县乃因三韩迁户而置故取以为名非即三韩故地
　　武经总要高州契丹収新罗诸国俘虏人民置州以居之仍置倚郭一县以三韩为名南至中京百四十里东南至恩州五十里西北至饶州六十里按方舆纪要高州城在大宁卫北二百里一统志原本谓在故大宁城西北据元一统志高州南至大定县西至松山州元之高州仍辽旧知在大定府之北松山州之东元一统志人称东南到惠和县惠和北至高州是高州东北境跨越惠州惠和县之北在今赤峰县南境迤东至建昌县最北境皆高州地又考辽志高州有乐河【即饶乐水】即今之英金河在今赤峯县属翁牛特境又元一统志涂河自大宁县流至东北入高州金王景先集贤洞碑记谓高州南压涂河今土河【即涂河】自喀喇沁右翼旗东北流迳翁牛特左翼旗之南境敖汉旗之西北境会英金河知今翁牛特境敖汉西北境英金河之旁喀喇沁土河以北皆高州地也
　　辽史地理志松江【当作松山】州胜安军【开泰中置统和八年省复置属中京统县一】
　　松江【当作松山】县【地边松漠商贾会冲开泰二年置县有松山川】
　　按松江州辽史圣宗纪作松山州金元史地理志并称辽置松山州辽志作松江者盖字譌至辽圣宗开泰年号本在统和之后而志云开泰中置统和八年省其叙次颠倒失实辽志统和八年七月省州及县以其民分他郡开泰二年二月诏以松山州为松山县是辽初已先置有松山州统和时并省至开泰时复置也松山州松山县之里至武经总要未详方舆纪要松州城在大宁卫西北一统志原本亦同松山州至金时曾降为县改高州必与高州相接元一统志松州东至髙州西至兴州元松州即辽松山州知在高州之西兴州之东为今赤峰县属翁牛特右翼旗境正当中京之西北元一统志又谓松州东南二十里有遮盖山考遮盖山在今翁牛特右翼南三十里松山州当在其北
　　辽史地理志北安州兴安军【唐为奚王府西省地圣宗以汉户置北安州属中京统县一】
　　利民县
　　武经总要北安州后魏置安州筑城在幽州之北正当松漠之地今建为北安州墨防岭牛山防仙石栁河皆在其境东北至中京二百五十里西南至古北口二百八十里南至幽州二百五十里按金志兴州本辽北安州兴化军兴化县又有利民县承安五年以利民寨升泰和四年废盖以兴化为辽之旧县而以利民为金所增置辽志有利民县而无兴化县与金志不合考辽北安州治利民县据武经总要在古北口东北二百八十里金兴州治兴化县在古北口东北一百四十里辽北安州即后魏之安州其故城即今博洛河屯【详见前卷三北魏安州条下】在丰宁县境金兴州即元之大兴州其故城即今喀喇河屯在滦平县境是金之兴州特改置于北安州之南境利民自为辽县兴化自为金县一统志原本曰辽置利民县金初废为寨承安五年建兴州复置利民县属焉泰和四年又废是利民县至金时复置而旋废与兴州所治之兴化县本属两地以兴化为辽置而转以利民为金置者乃金志之误
　　又按辽北安州疆域颇广金初用兵自克东京上京至进取中京史载攻下郡县不一及宗翰破北安州后与都统杲防于奚王岭分道追辽主于鸳鸯滦【鸳鸯滦在今宣化府张家口外牧厰境内为金时橅州集宁县地亦名集宁海子】中间数百里别无攻围郡县之事知今承德府西境及丰宁县滦平县之东境皆北安州地也至辽志于北安州下称晋为冯跋所据冯跋即北燕主考承德府全境地前燕后燕及北燕皆有之岂止冯跋一人即冯跋所据者兼有承德府属之境亦不止北安一州辽志所列沿革未可徴信大率此
　　又按辽时有六奚部以奚王府领之北安州虽即在奚地然史称辽圣宗以汉户置州则奚部自非其所属盖北安州治以刺史而奚部统以奚王奚之故地尚寛凡北安州附近之境并当为奚部地考辽史营卫志奚初为五部曰约啰【旧作遥里今改正】部曰巴尔达【旧作伯德今改正】部曰敖拉【旧作奥里今改正】部曰美嘉【旧作梅只今改正】部曰绰罗【旧作楚里今改正】部太祖尽降之天賛时增置多科【旧作堕瑰今改正】部遂号六奚部命巴抡【旧作勃里恩今改正】主之仍号奚王圣宗合敖拉美嘉多科三部为一特置南尅部北尅部以足六部之数其所居地之可考者约啰部居潭利二州间巴尔达部居松山州平州之间绰罗部居潭州北敖拉部美嘉部多科部合为一部及分置之南尅部北尅部辽史未详其所居之地然奚之旧地既在北安州则诸部亦当附居其地又有萨拉噶【旧作撒里葛今改正】部伊克【旧作窈今改正】部努延【旧作耨盌爪今改正】部皆以降奚置部设节度使领之分居泽州之东潭州之南复有卾博库【旧作讹仆括今改正】部与萨拉噶等三部同居望云县东盖辽时望云县以东即与北安州相接中间并无郡县【辽北安州为今承德府本境及滦平县丰宁县之东境地辽望云县为今宣化府赤城县地中间相距之处为今滦平县丰宁县之西境及独石口防地】而北安一州又不应如是辽濶知今滦平县丰宁县之西境皆奚部散居之地金天辅六年宗翰等败奚王什黙【旧作霞末今改正】而北安州遂降可知奚王之即在此安州境也
　　又按武经总要所列契丹诸州于北安州下尚有招延州【一作招遥州】以渤海部落居之东小凌河南至润州北至泽州西南至幽州四百五十里当在今建昌县南境辽志不载此州名故附识于此
　　辽史地理志兴中府本霸州彰武军慕容皝以栁城之北龙山之南福德之地乃筑龙城构宫庙改栁城为龙城县遂迁都号和龙宫慕容垂复居焉后为冯跋所灭元魏取为辽西郡隋平高保宁置营州炀帝废州置栁城郡唐武德初改营州总管府寻为都督府万嵗通天中陷李万荣神龙初移府幽州开元四年复治栁城八年西徙渔阳十年还栁城后为奚所据太祖平奚及俘燕民将建城命韩知方择其处乃完葺栁城号霸州彰武军节度统和中制置建霸宜锦白川等五州寻落制置积庆宫后属兴圣宫重熙十年升兴中府有大华山小华山香高山麝香崖天授皇帝刻石在焉驻龙峪神射泉小灵河【即小凌河】统州二【在今境之州一】县四按辽兴中府为慕容燕故都所在今朝阳县南境也辽志称慕容皝筑龙城慕容垂复居焉考慕容垂复国本都中山至其子慕容寳始迁龙城非慕容垂也志又称后为冯跋所灭高云灭慕容氏冯跋实代高云亦非跋灭慕容氏也又称后魏取为辽西郡后魏所设者本名昌黎郡至隋始改置辽西郡皆辽志之误
　　兴中县【太祖掠汉民居此建霸城县重熙中置府更名】
　　营邱县【析霸城置】
　　象雷县【开泰二年以麦务川置中京后属】
　　闾山县【开泰二年以罗家军置中京后属】
　　按方舆纪要象雷废县闾山废县皆在营州【即辽兴中府】西今朝阳县西南境也辽中京在兴中府之西二县先中京而后属兴中故知居中京兴中府之间也
　　武经总要兴中府东至辽河三百里西至中京三百里西南至建州六十里北至潢水四百里旧契丹界西北至松陉岭百里旧奚界东南至安东都防府二百七十里东北至白川州七十里
　　按方舆纪要营州故城【即兴中府】在大寕卫东三百里一统志原本兴中故城在土黙特右翼西百里锦州府西北边外大凌河之北盖即今之朝阳县治旧名三座塔城防古称为古尔班苏巴尔罕城
　　辽史地理志安德州化平军【以霸州安德县置来属统县一】安德县【统和八年析霸州东南龙山徒河境戸置初干州更属霸州置州来属】按安德州安德县之里至武经总要未详一统志原本永德废县【金永德县即辽安徳县为安德州治】西北去神水县城五十余里东北去兴中府城百里今据辽干统八年有安德州灵岩寺碑【详见古迹及艺文门】灵岩寺在今朝阳县东南柏山上【详见山门】则安德州故城当在今朝阳县东南柏山之麓为土黙特右翼旗南境实兴中府之东南也辽志以安德县为析霸城东南户置霸城即兴中府又金志称永德县【即安德县】北有凌河与此方位并合又按辽兴中府所属尚有黔州统盛吉一县方舆纪要黔州城在营州南考武经总要谓白川州东至黔州七十里黔州东至显州【今锦州府广寕县】五十里东北至望海峯五十里是黔州尚在川州之东为今锦州府界故不列入
　　辽史地理志川州长宁军太祖弟明王按图【旧作安端今改正】置防同三年诏为白川州按图子察罕【旧作察割今改正】以大逆诛没入省曰川州初崇德宫统和中属文忠王府统县三
　　宏理县【统和八年以诸宫提辖司户置】
　　咸康县
　　宜民县【统和中置】
　　武经总要白川州东至黔州七十里西至中京四百三十里东南至宜州百里西南至霸州七十里按方舆纪要川州有东西二城东川州辽所置西南至义州卫一百五十里西川州金所置南至义州卫九十里盖辽与金各自有川州武经总要川州西南至霸州【即兴中城】七十里此辽之川州也元一统志川州南至兴中州一百八十里此金之川州也一统志原本川州城【此即指辽之川州】在土黙特右翼东北一百五里防古名卓索喀喇城今朝阳县治东北六十七里地名四角坂有废城中有辽开泰二年石幢【详见古迹门】为白川州官吏所建知即辽川州故城也且此城当兴中故城东北亦与武经总要西南至霸州七十里之文相合今朝阳县属土黙特右翼旗东北接土黙特左翼旗境皆川州地也
　　又按辽川州共领三县辽志先宏理而后咸康宜民元一统志载辽川州所领则先咸康而后宜民宏理清天文分野书亦称辽川州领咸康等三县今据辽开泰二年石幢列衔有长宁军节度白川州刺史及白川州咸康县令知咸康县为辽川州所治而宜民与宏理乃其属县元一统志又谓辽后省宏理入宜民若宏理为川州倚郭之县必不以之省入宜民矣以宏理为川州首县者乃辽志之误也宏理县之并于宜民辽史亦未详
　　辽史地理志建州保静军太祖置州汉干祐元年故石晋太后诣世宗求于汉城侧耕垦自赡许于建州南四十里给地五十顷营构房室创立宗庙州在灵河之南屡遭水害圣宗迁于河北初属武宁军永兴宫后属敦睦宫统县二
　　永霸县
　　永康县
　　武经总要建州东南至器仗山三十里东北至霸州九十里南至渝州【当作榆州】五十里西南至小凌河十里
　　按方舆纪要建州城在大宁卫东南四百余里止约畧之词考建州本有二城辽太祖初置之建州在大凌河之南小凌河之北正当兴中城之南辽圣宗移置之建州在大凌河之北正当兴中城之西武经总要谓建州东北至霸【即兴中城】西南至小凌河一统志原本谓建州故城在土黙特右翼西南一百二十里皆指初置之建州而言即今朝阳县治南之五十家子废城是也若移置之建州据元一统志当在兴中城之西为今朝阳县属土黙特右翼旗西一百七十里之喀喇城一统志原本以为亦辽金时州而无考者实即建州城也
　　辽史地理志来州归德军【故城在今宁逺州】统州三县一【兼得今境之州一】
　　按辽来州即元瑞州本在今锦州府西南界据武经总要来州北至建州三百五十里元一统志瑞州北至利州界栲栳山一百五十里到利州三百五十里西北到龙山县二百八十里故知兼得建昌县东南境
　　隰州平海【今志作海平】军【慕容皝置集宁县圣宗括帐户迁信州大雪不能进建城于此置焉兴圣宫来属统县一】
　　海濵县【本东京城内渤海民户因叛移于此】
　　按辽志以隰州平海军领海阳县润州海阳军领海濵县金志则谓辽隰州领海濵县润州领海阳县与辽志互异考润州军名海阳与海阳县名相合则海濵县当属隰州矣元一统志亦谓辽隰州治海濵县今从之考隰州海濵县至金废隰州以县属来州后改来州为宗州复改为瑞州所属县如故元废县为海濵乡今建昌县东南一百八十里瑞云山中【在喀喇沁左翼旗南七十里】有元至正七年大宁路瑞州海濵乡周家庄云谿观碑【详见艺文门】知建昌县属喀喇沁左翼旗之东南境为辽海滨县地
　　又按辽志以隰州为慕容皝所置集宁县考十六国春秋及晋书载记无集寕县之名惟前燕録载慕容皝十四年以河间郡【晋书作河间人】为寕集县盖即河间郡之流人置县以居之辽志之集宁疑即宁集之譌
　　辽史地理志宜州崇义军【故城在今义州】统县二【兼得今境之县一】
　　宏政县【世宗以定州俘户置】
　　按辽宜州即金元义州本在今锦州府北界据武经总要宜州西至霸州二百里北至川州元一统志义州西至兴中州界蛤蜊山九十里到兴中州一百八十里西北到川州一百八十里故知兼得朝阳县境今朝阳县治东北一百九十里之台头沟有金皇统八年宜州防峪口院碑【详见艺文门】知朝阳县属土黙特右翼旗东北接土黙特左翼旗南境亦冝州地考辽宜州治宏政县而别领开义县然开义县尚在今义州南非朝阳县境所及其兼得今县境者乃宏政县地也
　　又按以上惟安德州于兴中府其川建来宜四州皆直于中京
　　辽史地理志徽州宣德军景宗女秦晋大长公主所建媵臣万户在宜州之北二百里
　　辽史地理志成州长庆军圣宗女晋国长公主以上赐媵臣户置在宜州北一百六十里成州兴府军节度统县一
　　同昌县
　　按徽成二州辽志载入上京道头下军州内辽时诸王外戚大臣从征俘掠生口各建州县以居之横帐诸王国舅公主许创立州城朝廷赐州县额其节度使朝廷命之刺史以下皆以本主部曲充焉所谓头下军州也二州皆居宜州之北当在今朝阳县属土黙特左翼旗境其成州后由上京改中京故辽志互収入中京道下
　　辽史地理志饶州匡义军【属上京道】有潢河长水滦青山大福山松山延庆宫统县二
　　长乐县【本辽城县民太祖伐渤海迁其民建县居之】
　　临河县【本丰永县民太宗分兵伐渤海迁于潢水之曲】
　　安民县【太宗以渤海诸邑所俘襍置】
</div>
    <div class="pagination">
<a href="钦定热河志_page160.html">上一页</a><span>...</span><a href="钦定热河志_page156.html">156</a><a href="钦定热河志_page157.html">157</a><a href="钦定热河志_page158.html">158</a><a href="钦定热河志_page159.html">159</a><a href="钦定热河志_page160.html">160</a><span class="current-page">161</span><a href="钦定热河志_page162.html">162</a><a href="钦定热河志_page163.html">163</a><a href="钦定热河志_page164.html">164</a><a href="钦定热河志_page165.html">165</a><a href="钦定热河志_page166.html">166</a><span>...</span><a href="钦定热河志_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
