<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 532 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 532 页/共 698 页</h1>
    <div class="content">下旧闻不之载盖无僧寮亭榭为游人所忽耳命扫石壁烟煤芟除灌秽取楚词为之名我初未来此 
雾壑尔许深扫石坐中唐一畅平生心仰接天花落俯视飞鸟沈自惟昔岂昔乃知今匪今臣等谨按 
晞阳阿御制诗恭载首见之篇余不备录晞阳阿北为芙蓉坪楼宇三楹其东敞宇为静如太古静宜 
园册臣等谨按芙蓉坪为二十八景之一镌题于石壁间乾隆十一年御制芙蓉坪诗最北一嶂迤逦 
曲注宛宛如游龙回绕园后昔人有云岩岭高则云霞之气鲜林薮深则萧瑟之音清两言得园中之 
概足底生云霞臂左招星辰振衣千仞冈此语诚可人到来每徘徊欲去重逡巡翘首眺青莲堪以静 
六尘臣等谨按芙蓉坪御制诗恭载首见之篇余不备录芙蓉坪西南为香雾窟东南北小坊座各一 
东面大坊座一正宇七楹后为竹垆精舍其北岩间有西山晴雪石幢又北为洁素履静宜园册臣等 
谨按香雾窟为二十八景之一即静室也东面大坊座额曰香圃曰琪林其前小坊座额曰虹梁曰月 
镜南曰攅萝曰环绮北曰丹梯曰翠壑与西山晴雪石刻皆皇上御书西山晴雪为燕山八景之一御 
制诗已恭载形胜卷内乾隆十一年御制香雾窟诗历玉华岫而上西南行陟山巅是园中最高处就 
回峰之侧为丽谯睥睨如严关由石磴拾级而上则山外复有群山屏障其外境之不易穷如此人以 
足所至为高目所际为远至此可自悟矣夤缘萝薜烟攀陟枫杉岭樽俎千里遥衣裳九夏冷漫嫌步 
屧劳堪令心神屏将谓最高处更有无穷境乾隆十三年御制题静室即香雾窟诗香雾窟堪称静室 
最高处迥出凡尘香山室宇惟此处最高吟哦旧句浑如昨惨淡冬山亦可人抚柏便同参道筦听泉 
直欲息言津风岩木叶萧萧下会待明年特地新乾隆三十二年御制竹垆精舍诗缀景偶教筠鼎施 
趁闲聊亦小栖迟擎来茗椀定遵例何必如斯着相去声为茶舍窗中景致殊西山积雪有碑模西山 
积雪为燕台八景之一向立碑于精舍对嶂窗中即见前旬忽忆御园望一帧即斯展画图臣等谨按 
香雾窟静室竹垆精舍御制诗谨绎有关纪述事实者恭载巻内余不备录香雾窟南稍东为栖月崖 
厅宇三楹其西宇为得趣书屋距崖半里许设石楼门镌题曰云阙静宜园册臣等谨按栖月崖为二 
十八景之一厅宇额曰乐此山川佳与得趣书屋额皆皇上御书乾隆十一年御制栖月崖诗玉华岫 
之北宛而中隆清旷衍夷缀以闲馆郦道元谓岭纡曦轩峰驻月驾斯崖有焉秋夕溶溶际春宵淡淡 
时亭虚全约白崖迥半含规隐与环中契悬应静里知嫦娥余结习到此几栖迟臣等谨按栖月崖御 


制诗恭载首见之篇余不备录栖月崖北为重翠崦厅宇三楹其下为龙王堂堂下有泉静宜园册臣 
等谨按重翠崦为二十八景之一乾隆十一年御制重翠崦诗度栖月崖而北稍西邃宇闲敞岚青树 
碧烟浮翠重近拂几案间崦字字书所略而唐宋人诗多用之者疑岩岫复叠处如所谓一重一掩耳 
掩映山变态既狭歘开豁卷幔风声飒写槛云容活驯鹿守翠微幽禽下古栝素志托清旷遐瞩极空 
阔臣等谨按重翠崦御制诗恭载首见之篇余不备录重翠崦东南为玉华寺山门东向正殿三楹殿 
西南厅宇为玉华岫其东为皋涂精舍静宜园册臣等谨按玉华岫为二十八景之一寺北门内有石 
洞出泉称玉华泉正殿额曰香嵓慧日皋涂精舍额曰林虚桂静皆皇上御书乾隆十一年御制玉华 
岫诗玉华亦古刹而规制差隘其高乃不减来青辟其南为小轩俯瞰群岫霞举云回若拱若抱昌黎 
诗前低划开阔烂漫堆众皱洵工于体物嵌隟淙甘脉精蓝瞰迥墟棼丝成桂酒月地本云居是处有 
洞出泉清泠芳润帝京桂子入冬则收育于此他处率不能活亦西山一奇云激越来阶下芬馨过雨 
余远皴将近黛次第入纱疏乾隆十二年御制玉华寺皋涂精舍作山椒卜筑傍僧庵一室虚明万景 
涵暮霭朝岚常自写横峰侧岭尽来参杏花已放甜山色桂子还韬宝月馣游历每教成小憇天然佳 
句座中探臣等谨按玉华岫皋涂精舍御制诗恭载首见之篇余不备录玉华寺西南峰石屹立上勒 
御题为森玉笏东北为超然堂堂南为旷览台后为碧峰馆静宜园册臣等谨按森玉笏为二十八景 
之一乾隆十一年御制森玉笏诗山势横峰侧岭牝谷层冈欹涧曲径不以巉削峻峭为奇而遥睇诸 
岭回合交互若宫若霍若岌若垣若峤若岿若厜若 若重甗嵯峨嵚崟负异角立积雪映之山骨逼露 
群玉峰当不是过也回冈纷合沓峻岭郁嵯峨俨若千夫立森然万玉罗色无需藻绘坚不受砻磨山 
伯朝天阙圭璋列几多臣等谨按森玉笏御制诗恭载首见之篇余不备录森玉笏东北峰上有亭为 
隔云钟静宜园册臣等谨按隔云钟为二十八景之一自晞阳阿以迄隔云钟是为外垣为景凡八乾 
隆十一年御制隔云钟诗园内外幢刹交望铃铎梵呗之声相闻近者卧佛法海弘教远者华严慈恩 
觉生最远钟最大即永乐中铸华严经其上者每静夜未阑晓星欲上云扄尚掩霜扃先流忽断忽续 
如应如和致足警听不问高低寺钟声处处同耳根初静后禅悦小参中底厌筝琶响应知水乳融蒲 
牢寂亦得大地是乘风臣等谨按隔云钟御制诗恭载首见之篇余不备录外垣之北别垣内佛楼为 
宗镜大昭之庙门东向建琉璃坊楔前殿三楹内为白台绕东南北三面上下凡四层西为清浄法智 
殿又后为红台四周上下亦四层静宜园册臣等谨按宗镜大昭之庙亦称昭庙额悬都罡正殿乾隆 
四十五年就鹿园地建琉璃坊东面额曰法源演庆西面额曰慧照腾辉前殿额曰众妙之门清浄法 
智殿前八方重檐碑亭内恭勒御制昭庙诗红台上层东额曰大圆镜智殿西曰妙观察智殿南曰平 
等性智殿北曰成所作智殿皆皇上御书乾隆四十五年御制昭庙六韵昭庙缘何建神僧来自遐因 
教仿西卫既建须弥福寿之庙于热河复建昭庙于香山之静宜园以班禅远来祝厘之诚可嘉且以 
示我中华之兴黄教也是日自谒陵回跸至香山落成班禅适居此庆赞又昭庙肖卫地古式为之卫 
者畨语谓中俗谓之前藏班禅所居后藏乃实名藏藏者善也并以示中华是日当庆落便途礼脱阇 
见楞严经注唐语谓法幢也黄衣宣法雨碧嶂散天花是日本晴甫至经坛乃微雨皆以为散天花之 
喜云六度期群度三车演妙车雪山和震旦一例普庥嘉臣等谨按御制诗谨绎有关纪述事实者恭 
载卷内余不备录昭庙之北度石桥为正凝堂堂北为畅风楼静宜园册乾隆三十四年御制题正凝 
堂诗一片波当面堪称正色凝山池弗易致云气以时兴阶影涵空暎岸痕过雨增垂堂虽不坐对镜 
若同澄臣等谨按正凝堂御制诗恭载首见之篇余不备录正凝堂迤北为碧云寺山门东向度桥为 
天王殿复逾桥为正殿为次层殿后为三层殿又后为金刚宝座塔院院前白石坊座一静宜园册臣 
等谨按碧云寺正殿额曰能仁寂照殿后六方亭恭勒御制碧云寺碑文次层殿额曰静演三车后殿 
檐额曰普明妙觉内额曰圣业慧因塔院坊座上额曰西方极乐世界阿弥陀佛赡养道场塔座凡三 
层上层石洞镌额曰发阿耨多罗三藐三菩提心石龛额曰灯在菩提由石级螺旋而上至顶建塔凡 
七皆镂以佛像中龛额曰现舍利光院前碑亭恭勒御制金刚宝座塔碑文御制碧云寺碑文西山佛 
寺累百惟碧云以闳丽著称而境亦殊胜岩壑高下台殿因依竹树参差泉流经络学人潇洒安禅殆 
无有踰于此也自元耶律楚材之裔名阿利吉者舍宅开山浄业始构明正德中税监于经为窀穸计 
将以大作功德而寺遂廓然焕然至魏忠贤踵而行之奢僭转甚夫奉佛者不废庄严要以清浄为本 


如梵夹所载人天供养穷极珍异皆本清浄为庄严也否则污法席而玷山灵何福田利益之有虽山 
体常新如如不动初无纤毫增损而自人事观之有足慨者当明政不纲椓人专恣鬼神为之怨痛犹 
欲佞佛以求庇于地下而为其上者方且假以宠灵锡之题额若惟恐其香火之不延宅兆之不固厥 
后罪恶贯盈刑诛踵接而秽迹之标揭于林莽间者迨易世乃克铲除追维末造谁实尸之斯足为车 
鉴也已朕驻跸静宜园时过此寺乐观林壑之美而念古刹之有待于护持也爰命重加整葺喜其涤 
瑕荡秽而复为浄域因笔之于石用垂戒焉御制金刚宝座塔碑文昔如来成等正觉必坐菩提道场 
盖法王人王有世出世间之异而居尊御极其理则同故宝座庄严所以正天人师之位也佛威神力 
能使六种震动而当其初转无上法轮转一切天人所不能转则地为普动以应之惟道场安立之区 
常住不动其地乃三千大千世界之中上极金轮下侵地际金刚所成周百余步如须弥之隐于沙界 
而露其巅去来诸佛并于此坐而入金刚定以是名金刚座焉摩揭佗国钵罗笈山圣迹彰明诸方信 
响佛灭度后座隐不见诸国王乃以铜观自在像南北标识其处厥后又仿浮图之制笵金为座以便 
供养平台特起周帀严浄象道场广轮之所极也五塔岳峙各具宝相象佛之徧历四隅而常依止中 
座也西域流传中土希有乾隆十有三年西僧奉以入贡爰命所司就碧云寺如式建造尺寸引伸髙 
广具足势同地涌望拟天游贤刼祖庭实在于是夫塔庙之设类以藏舍利齿髪为过去崇奉地耳此 
座独表法王御世之初威德尊胜若是其灵异显著将人天瞻仰恍如佛日之方中而神力之所加持 
固有历刼不倾者成此善果因备述其缘起云圣祖御制驻跸碧云寺诗山寺通幽径莺啼緑树枝旛 
虹迎玉辇刹凤驻云旗翠麓三乘辟佳辰万骑宜松阴辉落景游豫近臣知圣祖御制碧云寺晓起诗 
山中晓起听蝉鸣遥对峰岑霁色清洞壑有年奇树老梦回疑是在蓬瀛乾隆十三年御制初至碧云 
寺十二韵我爱碧云寺香山一脉连回峰成左障隔壑据层巅古刹尘埃暗山僧岁月延望中已久矣 
到此实初焉助景因经始施檀亦偶然照园辉佛日梵网焕诸天是日新秋霁静宜香山行宫名之曰 
静宜园驻跸便试参山水秀果占画图全衣履如沾润林峦益逞妍一泓天半澈百道涧边悬有句皆 
清绝无心不静蠲徘徊瞻圣藻皇祖有碧云寺晓起诗俯仰忆尧年乾隆十六年御制登碧云寺金刚 
床塔诗百丈之山延缘徐步忘其高十丈之塔矗尔拔地直上乃讶高岧嶤何况窣堵迥据西山半宜 
其下视无地上已干青霄太行西来历万古杯水沧溟金弹吐康回能使东南倾女娲谁见西北补我 
闻佛谛要令万缘忘胡为梵志传此金刚床高秋乘兴一拾级目穷千里心万方今年登塔凡三度六 
和报恩皆有赋江山信美虑程遥讵可频频劳六御因之念寄吴越间夏灾数郡遭迍邅何能五风十 
雨斗米才三钱恧哉吾治逊彼唐贞观臣等谨按碧云寺御制诗恭载首见之篇余不备录碧云寺南 
为罗汉堂后为藏金合静宜园册臣等谨按罗汉堂内奉五百罗汉仿杭州浄慈寺像额曰海会应真 
前宇额曰鹫光合印皆皇上御书碧云寺北为涵碧斋后为云容水态为洗心亭又后为试泉悦性山 
</div>
    <div class="pagination">
<a href="钦定日下旧闻考_page531.html">上一页</a><span>...</span><a href="钦定日下旧闻考_page527.html">527</a><a href="钦定日下旧闻考_page528.html">528</a><a href="钦定日下旧闻考_page529.html">529</a><a href="钦定日下旧闻考_page530.html">530</a><a href="钦定日下旧闻考_page531.html">531</a><span class="current-page">532</span><a href="钦定日下旧闻考_page533.html">533</a><a href="钦定日下旧闻考_page534.html">534</a><a href="钦定日下旧闻考_page535.html">535</a><a href="钦定日下旧闻考_page536.html">536</a><a href="钦定日下旧闻考_page537.html">537</a><span>...</span><a href="钦定日下旧闻考_page533.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
