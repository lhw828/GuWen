<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 174 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 174 页/共 479 页</h1>
    <div class="content">
　　○长平关县西北四十五里。隋置，有关官，唐因之。《通释》：泽州有长平关，即此。今亦为长平驿，与潞安府长子县接界。○磨盘寨，在县西北，明初冯宗异取泽州，破磨盘寨，进克潞州，是也。又桑子镇，在县西南，近时官军尝破贼于此。

　　赵障在县西。战国赵孝成王四年，取上党，廉颇军长平，秦陷赵军，取二障四尉。《括地志》：赵障故城，一名都尉城，今名赵东城，在高平县西。又有故城，此二城即二障也。○西垒壁，在县北。赵孝成王七年，赵括为将，秦攻赵，夺西垒壁。又有赵东垒，一名赵东长垒，即赵括战不胜，筑壁坚守处也。《正义》曰：俱在高平县北。

　　阳城县州西百里。东南至河南济源县百十里。汉河东郡泽县也。晋属平阳郡。后魏属安平郡。隋属泽州。唐武德初，置泽州于此。八年，移泽州治端氏。贞观初，又移州治晋城县属焉。天宝初，改为阳城县。今编户百里。

　　○泽城县西三十里。战国时魏邑也。《竹书》：梁惠成王十九年，晋取泫氏、泽。汉置泽，县盖治于此。后汉封邓鲤为侯邑。建安十年，高举兵并州，入泽，即此。后魏移今治。今为泽城村。

　　○析城山县西南七十里。即《禹贡》所云底柱析城者，盖太行之支山也。山下有神池，渊深莫测，相传与济渎相通。《水经注》：山甚高峻，上平坦，有二水，东浊西清，左右不生草木。亦曰析津。山东麓地名桑林，相传神汤祷雨处。○王屋山，在县南八十里，即《禹贡》所云析城至于王屋也。山连绛州垣曲县及怀庆府济源县界，《古今地名》云：王屋山方七百里，高万仞，本冀州之河阳山。

　　白涧山县西北十六里。《水经注》：泽水出泽城西白涧岭。是也。晋义熙十二年，丁零翟猛雀驱掠吏民入白涧山为乱，后魏主嗣遣将张蒲等击平之。○史山，在县东北三十里，产铁。其西五里有金裹谷堆，堆下亦有铁矿。

　　焦山县东三十里。有百脉泉，百流腾沸，亦名百聚泉，东流入沁河。又崦山，在县北三十里，东有白龙潭。又羊肠坂，在县东六十里，下有栖龙潭，亦东流入沁。

　　○沁河在县东二十里。自沁水县流入境，又南入河南济源县界。今详见大川沁河。

　　泽县西北十里。《墨子》云：舜渔于泽。汉以此名县。《水经注》：泽水出白涧岭，经泽城南，又东注于沁水，即泽也。隋置泽州，亦因以名。

　　○荆子隘在县南八十里，路通河南济源县，向有怀庆卫官军戍守。又有三缠凹，在县北，其地险僻，近时官军尝败贼于此。

　　陵川县州东北百四十三里。北至潞安府壶关县五十里，东至河南辉县九十里。汉泫氏县地。隋初为高平县地。开皇十六年，析置陵川县，属泽州，以县多陵阜而名。唐属盖州。贞观初，属泽州。会昌三年，忠武帅王宰讨泽、潞叛帅刘稹，败稹兵于天井关，进拔陵川，即此。宋仍曰陵川县。今城周二里有奇，编户九十二里。

　　○马武山在县东五十里。后汉初，马武尝屯军于此。又孤峰山，在县东七十里，以孤峰特起而名。《寰宇记》：县西南六十里有九仙台，一峰孤峙，三面泉流。

　　○淅水出县东北四十里佛子山，下流经潞安府平顺县界，又流入河南林县，注于洹水。又平田水，在县东南九十里，源出孤峰山，下流亦入河南林县界，注于浊漳水。○蒲水，在县西北二十里，西流入于丹水。

　　○永和隘县南六十里，路出河南修武县。明初设巡司戍守，嘉靖中革。寻以宁山卫官兵戍此，复罢。今仍设官兵戍守。又五度关隘，在县东南八十里，路通河南辉县，明初调宁山卫官兵戍守，后亦罢。

　　沁水县州西二百里。西至平阳府浮山县百二十五里。汉端氏县地，属河东郡。后魏析置东永安县。孝昌中，置泰宁郡治焉。后又为广宁郡。北齐废郡，改县曰永宁。隋开皇十八年，复曰沁水县，属泽州。王世充尝置原州于此，唐复故。今编户五十四里。

　　○沁水故城县西三十里。汉县，在河南济源县界。隋始改置于此，后移今治。今名故城村。又安平城，《志》云：在县东六十里，后魏安平郡治此，东南去端氏县三十里。

　　端氏城县东九十里。本晋邑。《史记·赵世家》：成侯十六年，与韩、魏分晋，封晋君以端氏。肃侯元年，夺晋君端氏，徙之屯留。汉置端氏县，属河东郡。晋属平阳郡。后魏置安平郡于此。隋初郡废，县属泽州。唐武德八年，徙泽州治此。贞观初，又徙州治。晋城县属焉。宋因之。元至元三年，省入沁水。

　　马邑城在县东二十里山上。秦、赵拒战，筑此城以养马。其地峻险，南临小涧，北距大川。或云：即白起与赵括战时所筑。○王离城，在县东北五十六里。《志》云：秦将王离所筑，阻险临崖，四面悬绝。

　　○三尖山县东北三十里。三峰并峙。又县东三十里有偃月山，俗呼车辋山，有车辋水。○石楼山，在县城南，山下有濯缨泉，流入杏谷水。又鹿台山，在县南三十里。《水经注》云：山上有水，渊而不流。

　　嵬山县东九十里。一名隗山。其形峻岌，与群山连绵不绝。《志》云：山在故端氏城东，城西南又有磕山。○东辅山，在县西南九十里，其西为西辅山，与析城山相连，有辅车之势。《水经注》：辅山高十余里，与垣县北教山相接云。

　　乌岭县西北四十里。或曰：即春秋晋之黑壤也。宇文周讳黑，改为乌岭。唐会昌三年，晋、绛行营节度使石雄讨刘稹，败之于乌岭，即此。岭与平阳府翼城县接界。○空仓岭，在县东百四十里，相传秦白起诡运置仓以绐赵括处。

　　○沁河县东五十里。源出沁州沁源县，经平阳府岳阳县界，东南流入县境，又东南流入阳城县界。

　　芦河在县南。源出鹿台山，流经阳城县东十八里，合于沁水。○杏谷水，在县城东，源出县西三十五里陕沟村，流至此，合于梅谷水。梅谷水源出县西北三十五里梅谷村，流至城东，与杏谷水合，流经县东郑庄村，入于沁河。又秦川水，在县东。《水经注》：秦川水出巨峻山，带引众流，积以成川，西南径端氏故城东，又南入于沁水。《隋志》：端氏县有巨峻山秦川水，今堙。

　　○东乌岭关县西北五十里。宣德四年，置巡司于此。○窦庄堡，在县东北，近时土人尝败贼于此。

　　附见：

　　宁山卫在州治东北。洪武四年，置所。十一年，改卫，隶河南都司。永乐七年，改隶后军都督府。

　　◇沁州东南至潞安府二百二十里，西南至平阳府三百四十里，西北至汾州府四百八十里，北至太原府三百十里，东北至辽州一百七十里。自州治至布政司见上，至江南江宁府二千四百里，至京师一千七百里。

　　《禹贡》冀州地。春秋属晋，战国属韩，后属赵。秦属上党郡，两汉及魏、晋因之。后魏置乡郡魏收《志》：石勒分上党置武乡郡，后罢，延和二年，改置乡郡。隋初，郡废。开皇十六年，置沁州治今沁源县。大业初，复废，属上党郡。义宁元年，置义宁郡。唐初，复改为沁州。天宝初，曰阳城郡。乾元初，复曰沁州。宋太平兴国四年，改置威胜军治铜，沁州省入。金复曰沁州元光二年，升为义胜军节度。元隶平阳路。明初，以州治铜县省入编户六十六里。洪武九年，直隶山西布政司，领县二。今仍曰沁州。

　　州北接太原，南走泽、潞，居心膂之地，当四达之冲，山川环抱，形要之地也。

　　铜废县今州治。其旧城在今州南十里，中有宫阙台基，即春秋时晋之别宫也。《左传》：成九年，郑伯如晋，晋人执之铜。襄三十一年，郑子产谓铜之宫数里，即此。又晋大夫羊舌赤所邑也。昭二十八年，灭羊舌氏，魏献子使乐霄为铜大夫。刘昭曰：羊舌所邑在晋宫北二十里。汉置铜县，属上党郡，高帝八年，周勃转攻韩信军铜，破之。后汉亦为铜县。后魏时，县属乡郡，隋属潞州。唐武德初，改属沁州，寻属韩州。贞观中，韩州废，仍属潞州。刘句曰：武德三年，铜县移治泫水堡。六年，移于今所。今县南四十里又有铜故城，或以为隋、唐时县治此。宋太平兴国三年，于县之乱柳石围中置威胜军，寻移铜县为军治。金仍为沁州治。元因之。明初省。今州城，元末筑。洪武十一年，因旧城增修，周六里有奇门四。

　　阏与城州西北二十里。孟康曰：阏与，读曰焉与。战国时，赵将赵奢大破秦军，解阏与之围，其地在河南武安县。秦始皇十一年，王翦攻阏与及阳。又汉二年，韩信破代，擒代相夏说于阏与，即此处也。《后汉志》涅县有阏与聚，《冀州图》谓之鸣苏城，俗曰乌苏村。阳，见辽州。○甲水城，在州北七十里，汉上党郡涅县地，后魏改置阳城县，属乡郡。隋开皇十八年，改置甲水县。大业初，废入铜县。唐武德三年，复置甲水县，六年省。

　　断梁城在州东北。下临深壑，三面绝涧，广袤二里。《水经注》：断梁城即铜县之上亭。又东南有倾城，即县之下聚云。《志》云：倾城，在襄垣县西北九十里，盖接境处也。

　　○铜山州南四十里。一名紫金山。又州西北五里有龟山。《图经》：铜峙前，龟山峙后，为州之形胜。○圣鼓山，在州东北五里，上有大石，击之声如鼓。一名圣鼓岭。下有水，流入漳河，俗呼为小河。又伏牛山，在州西北三十里，山有龙泉，漳河源出焉。又有石梯山，在州南七十里，山势峻险，因名。

　　○漳水在州西二里。有二源，一出伏牛山西谷，一出州西北三十里滑山。流至交口，合为一川，名西漳河，又名小漳水，亦谓之铜水。流经此，又东南入潞安府襄垣县界，经亭镇，至甘村，合于浊漳。○池，在州西二十里山下。又后泉在州西南四十里后泉山下，俱流入漳河。

　　○乱柳寨在州城东北。五代梁开平二年，晋将周德威解潞州之围，闻晋王李克用病笃，退屯乱柳。又后唐清泰末，赵德钧奉命攻河东，将幽州兵趣潞州，合泽、潞兵至乱柳，盘桓不进。宋太平兴国四年，亲征北汉，驻跸于此，今有驻跸台。○良马寨，在州东八十里。《志》云：潞州津梁寺地美水草，良马寨置于此。唐会昌四年，河中帅石雄讨刘稹，拔其良马等三寨一堡，是也。

　　西唐店在州北。唐，一作汤。胡氏曰：店在乱柳西。后唐清泰末，赵延寿自河阳引兵如潞州，遇其父德钧于西唐店，以兵属之，既而趣团柏谷，与诸军合。团柏谷见太原府祁县。

　　沁源县州西二百里。西南至平阳府岳阳县百九十里。汉置远县，属上党郡。晋省。后魏建义初，置沁源县，兼置义宁郡治焉。隋初，郡废。开皇十六年，置沁州治此。大业初，州废，县仍属上党郡。义宁初，复为义宁郡治，唐初复置沁州治此。宋改置威胜军，县属焉。金因之。元光二年，升为州，元复故。今城周二里有奇，编户十五里。

　　○远城在县城南。汉县治此，晋废。《志》云：上党入河东远，其通途也。后讹为孤远城。魏收《志》：义宁郡治孤远城，即此。○绵上城，在县北八十里。隋末分介休县之南界置。唐属沁州。宋属威胜军。金属沁州。元省入沁源县。又废昭远县，亦在县北，唐武德二年置，三年废。

　　○绵山县西北百里。与汾州府介休县接界，即介山也，沁水出焉。又静草嵬山，在县西北七十里，与灵空山相接，势高风寒，不生草木。《志》云：灵空山在县东北六十里。○琴泉山，在县东六十里，下有灵泉，西流入沁河。又雕巢岭，在县东南四十里。

　　○沁河县东一里。源出绵山东谷，流入平阳府岳阳县界。《汉志》注：沁水出远县羊头山世靡谷，东南至荥阳入大河。或以为即绵山也。《水经注》：沁水一名泊水，出山谷中，三源奇注，径泻一隍，左右近溪，参差翼注。《寰宇记》：沁有二源，一出绵山东谷，一出县东北马圈沟，俱南流，至交口村而合，经县城东而南注云。又青龙河，在县东二十五里，亦曰青龙沟，西南流入沁河。○寒泉，在县东北五十里青裹山上。又有马跑泉，出灵空山，俱西南流入沁河。

　　○绵上关县北八十里。洪武四年，置巡司于此。又柴店关，在县北，唐置，旧为戍守处。

　　固镇寨县西南三十里。唐会昌四年，官军讨泽、潞叛帅刘稹，降将高文端言：固镇寨四崖悬绝，势不可攻，然寨中无水，皆饮涧水，在寨东约二里许，官军宜进兵逼之，绝其水道，不过三日，贼必弃寨遁去，官军即可追蹑。前十五里至青龙寨，亦四崖悬绝，水在寨外，可以前法取也。其东十五里即沁州城矣。胡氏曰：时州治沁源。《唐史》：时河中帅王逄破石会关，诏以文端所言示逄，仍令屯翼城。据此，则寨在沁源之西南。

　　武乡县州东北六十里。东至辽州榆社县五十里，北至太原府太谷县八十里。汉涅县地，属上党郡。晋析置武乡县，仍属上党郡。石勒置武乡郡于此。后魏改为乡郡县，亦为乡县。隋初郡废，县属潞州。唐初属韩州。州废，仍属潞州。武后时复曰武乡县。神龙初，仍曰乡县。天宝初，复曰武乡。宋改属威胜军。今城周一里二百四十步，编户三十六里。

　　○武乡城在县东北。晋初，置县于此。石勒生长武乡，曰：武乡，吾之丰、沛。因置武乡郡。孝武帝修大昌初，高欢自邺讨尔朱兆于晋阳，入滏口，军于武乡，兆遂北走。东魏置南垣州，寻改丰州。后周州废。唐亦曰武乡县。会昌中，刘稹以泽、潞畔，遣其党康良守武乡，以拒官军，即此。《寰宇记》：武乡旧城，在今辽州榆社县西北二十里，唐武德三年，移于今治。

　　涅县城县西七十里。汉涅氏县治此。后汉曰涅县，晋因之。后魏移武乡治涅县，既又徙武乡治南亭川，涅县并入焉。○石勒城，《志》云：在县城北半里许，石勒尝屯兵于此，因名。魏收《志》：乡县三台岭上有李阳墓。又有麻池，即石勒与李阳争沤麻处。

　　○八角山县西三里。以山形八角而名。又な山，在县东北一里，相传石勒微时耕牧于此，尝闻な铎之音而名。○羊径山，在县东百里，路若羊肠，为入太行之径。其相接有龙岩洞，洞深广，即太行山麓也。

　　护甲山县西北九十里。亦曰胡甲岭，一名侯甲山。《水经注》以为覆甑山也，涅水出焉。又有隆舟水，流入太原府祁县界，其下流亦名侯甲水。《水经注》：侯甲水发源胡甲山，山有长坂，谓之胡甲岭，刘歆《遂初赋》所谓越侯甲而长驱者也。今为北出太原之径道。明初设巡司戍守。又西交山，在县西百二十里，以山势相交而名。

　　○涅水县西五里。源出护甲山，东南流经此，注于漳河。又漳水，源出辽州八赋岭，流经榆社县，至县西五里合涅水，又东南流，至潞安府襄垣县东北三十五里，入于浊漳，所谓武乡之漳河也。

　　○昂车关在县东北七十里。唐置。一作车关，亦曰芒车关。声相近也。魏收《志》：上党郡沾县有昂车岭。《新唐书》：武乡县有昂车关，会昌三年，刘稹以昭义畔，诏讨之，河东节度使刘沔以兵守昂车关，既而诏沔自昂车关路临贼境。又光化五年，朱全忠将氏叔琮入太行，由天井关进军昂车关，是也。

　　土河寨县东七十里，西南北三面阻绝深涧，东面有墙，旧为戍守处，今名土河村。
</div>
    <div class="pagination">
<a href="读史方舆纪要_page173.html">上一页</a><span>...</span><a href="读史方舆纪要_page169.html">169</a><a href="读史方舆纪要_page170.html">170</a><a href="读史方舆纪要_page171.html">171</a><a href="读史方舆纪要_page172.html">172</a><a href="读史方舆纪要_page173.html">173</a><span class="current-page">174</span><a href="读史方舆纪要_page175.html">175</a><a href="读史方舆纪要_page176.html">176</a><a href="读史方舆纪要_page177.html">177</a><a href="读史方舆纪要_page178.html">178</a><a href="读史方舆纪要_page179.html">179</a><span>...</span><a href="读史方舆纪要_page175.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
