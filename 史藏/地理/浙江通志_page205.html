<!DOCTYPE html>
<html>
<head>
    <meta charset="UTF-8">
    <title>浙江通志 - 第 205 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 205 页/共 787 页</h1>
    <div class="content">　　上谕致治之要首在风化移风易俗莫先于鼓厉良善使人人知彞伦天则之为重忠孝节义之宜敦古帝王劳来匡直所以纳民于轨物者舎是无由也朝廷每遇覃恩诏欵内必有旌表孝义贞节之条实系钜典迩来直省大吏往往视为具文并未广谘逺访祗将有力之家嘱托赂遗者漫凭郡县监司之申详即为题请建坊而山村僻壌穷民耕织之人或菽水养亲大性笃孝或柏舟矢志之靡他乡隣嗟叹为可钦而姓氏不传于域邑幽光湮郁潜徳消沈者何可胜数尔部即传谕督抚学政诸臣嗣后务期各属搜罗虚公核询据本人乡评实迹题奏旌奬勿以匹夫匹妇而轻为阻抑勿以富家巨族而滥为表扬以副朕成俗化民实心彰善至意特谕
　　雍正二年二月初二日
　　御制
　　圣谕广训序
　　书曰每岁孟春遒人以木铎徇于路记曰司徒修六礼以节民性明七教以兴民徳此皆以敦本崇实之道为牖民觉世之模法莫良焉意莫厚焉我
　　圣祖仁皇帝久道化成徳洋恩普仁育万物义正万民六六十年来宵衣旰食祗期薄海内外兴仁讲譲革薄从忠共成亲逊之风永享升平之治故
　　特颁上谕十六条晓谕八旗及直省兵民人等自纲常名教之际以至于耕桑作息之间本末精粗公私钜细凡民情之所习皆
　　睿虑之所周视尔编氓诚如赤子
　　圣有谟训明徴定保万世守之莫能易也朕缵承大统临
　　御兆人以
　　圣祖之心为心以
　　圣祖之政为政夙夜黾勉率由旧章惟恐小民遵信奉行
　　久而或怠用申诏诫以示提撕谨将
　　上谕十六条寻绎其义推衍其文共得万言名曰圣谕广训旁徴逺引往复周详意取显明语多直朴无非奉先志以启后人使羣黎百姓家喻而户晓也愿尔兵民
　　等仰体
　　圣祖正徳厚生之至意勿视为条教号令之虚文共勉为谨身节用之庶人尽除夫浮薄嚣凌之陋习则风俗淳厚家室和平在朝廷徳化乐观其成尔后嗣子孙并受其福积家之必有余庆其理岂或爽哉雍正四年十月初六日钦奉
　　上谕【恭纪首卷】以王国栋为浙江观风整俗使
　　雍正四年十一月二十七日钦奉
　　上谕【恭纪首卷】停浙江乡防试
　　雍正五年三月初三日钦奉
　　上谕自古帝王致治諴民莫不以重农为首务书陈无先知稼穑之艰难诗载豳风备叙力家之力作论语云百姓足君孰与不足孟子云民事不可缓也盖国以民为本民以食为天农事者帝王所以承天养人久安长治之本也我国家抚绥寰宇
　　圣祖仁皇帝临御六十余年深仁厚泽休养生息户口日增生齿日繁而直省之内地不加广近年以来各处皆有収成其被水歉収者不过州县数处耳而米价遂觉渐贵闽广之间颇有不敷之虑望济于邻省良由地土之所产如旧而民间之食指愈多所入不足以供所出是以米少而价昻此亦理势之必然者也夫米谷为养命之寳既頼之以生则当加意爱惜而不可存轻弃之心且资之者众尤当随时撙节而不可纵口腹之欲毎人能省一勺在我不觉其少而积少成多便可多养数人若人人如此则所积岂不更多所养岂不更众乎飬生家以食少为要诀固所以颐神养和亦所以节用惜福也况脾主于信习惯便成自然每见食少之人其精神气体未尝不壮此显而可见者至于各省地土其不可以种植五谷之处则不妨种他物以取利其可以种植五谷之处则当
　　视之如宝勤加垦治树艺菽粟安可舍本而逐末弃膏腴之沃壤而变为果木之场废饔飱之恒产以幸图赢余之利乎至于烟叶一种于生人日用毫无裨益而种植必择肥饶善地尤为妨农之甚者也小民较量锱铢且但顾目前而不为久逺之计故当图利之时若令其舍多取寡弃重就轻必非其情之所愿而地方官遽然绳之以法则势有所难行转滋纷扰惟在良有司勤勤恳恳谆切劝谕俾小民豁然醒悟知稼穑为身命之所闗非此不能生活而其他皆不足恃则羣情踊跃不待督课而皆尽力于南畆矣朕闻江南江西湖广广东数省有一嵗再熟之稻风土如此而仍至于乏食者是地土之力有余而播种之功不足岂非小民习于怠惰而有司之化导者有未至耶或者曰米谷太多则价贱而难于粜卖昔人有谷贱伤农之説谚语所谓熟荒者此则不必过虑假若小民勤于耕作获丰盈价贱而难于出粜朕必多发官价以籴买之使重农务本之良民获利有余赀也朕平生爱惜米谷每食之时虽颗粒不肯抛弃以朕玉食万方岂虑天庾之不给而所以如此撙节爱惜者实出于天性自然之敬慎并不由于勉强且以米谷乃
　　上天所以生养万物者朕为天下生民主惟有敬谨寳重
　　仰冀
　　天心黙佑雨旸时若岁获有秋俾小民家有葢藏人歌乐土朕既为亿万生民计不敢轻忽天贶尔等绅衿百姓独不自为一身一家计乎朝夕生养之需既受
　　上天之赐若果加意爱惜随时撙节则天必频频赐赉长享盈宁之福若恣情纵欲暴殄天物则必上干天怒不防赐赉而水旱灾祲之事皆所不免其理岂或爽防又闻江西广西地方竟有以米谷饲养豚豕者试思谷食之与肉食孰重孰轻孰缓孰急而乃以
　　上天之所赐小民终岁勤苦之所获者为豢养物之用岂不干天和而轻民命乎朕所以惓惓训谕者惟期天下之人专务本业以杜浮靡爱惜物力以图久逺共体朕敬迓
　　天庥勤恤民隠之意则尔等家室必益至于丰饶尔等子孙必永绵其福泽思之思之毋忽朕言将此晓谕内外官民人等并通行逺乡僻壌咸使闻知特谕雍正六年三月初三日钦奉
　　上谕览福建廵抚常赉奏称罗源县孝子李盛山割肝救其母病母病愈后李盛山伤重身故请加旌表部议以割肝乃小民轻生愚孝向无旌表之例应不准行朕念割肝疗疾事虽不经而其廹切救母之心实难得而可悯已加恩准其旌表矣尝读韩愈之文曰母疾则止于烹粉药石以为事未闻毁伤肢体以为养茍不伤于义则圣贤当先众而为之矣又读朱子书曰割股固自不是若诚心为之不求人知亦庶防今乃有以要誉者是先儒论及此者屡矣本朝顺治年间定例割股或致伤生卧冰或致冻死恐民仿效不准旌表伏思我
　　世祖皇帝
　　圣祖皇帝临御万方立教明伦与人为善而于此例慎予旌表者诚乃天地好生之盛心圣人觉世之要道也视人命为至重不可以愚昧而误戕念孝道为至不可以毁伤为正理立法垂训实有深意存焉但向来地方有司未尝以圣贤经常之道与国家爱养之心明白晓谕开导编氓是以愚夫愚妇救亲而捐殉夫而殒命者往往有之既有其事若不予以旌表恐无以彰其苦志而慰其幽魂所以数十年来虽定不予旌表之例而仍许其奏闻且有邀恩于常格之外者仰见
　　圣祖皇帝哀矜下民之
　　圣心固如是之周详而委曲也孝经曰身体髪肤受之父母不敢毁伤孝之始也孟子曰事孰为大事亲为大
　　守孰为大守身为大此皆言人子一身为父母之遗体虽一髪一指不可偶有亏损以伤父母之所贻也孔子曰父母惟其疾之忧葢父母爱子之心无所不至倘有疾病尚以为忧设有不肖忤逆之子父母且恕而矜之其纯孝之子而父母之怜爱又当如何也岂有以已身患病之故割其子之肝肉充饮馔而和汤药其父母之心断无有不惊忧惨惕不安之理也若因此而至于伤生又岂父母所忍闻者乎夫父母有疾固人子所当尽心竭力之时而孝道多端实不容効命捐躯于一节孔子曰生事之以礼死葬之以礼祭之以礼是人生孺慕之诚原通百年而无间者也人子一身承先启后负荷甚钜若舍生殒命于仓卒之间而忘宗祀继续之重恐非所以为孝也况人子于亲本乎天性傥能尽至诚纯孝之实则亲病虽笃呼龥请祷力省一身之过誓愿为一正人如此必能感天地动鬼神何须割肝刲股以为图生之良剂乎家庭之行惟在至诚至敬善体亲心不必以惊世骇俗之为着奇于日用伦常之外也至若妇人从一之义醮而不改乃天下之正道而其间节妇烈妇亦有不同者烈妇以死殉夫慷慨相从于地下固为人所难能然烈妇难而节妇尤难葢从死者取决于一时而守贞者必歴夫永久从死者致命而遂已而守贞者备尝其艰难且烈妇之殉节捐躯其间情事亦有不同者或迫于贫窭而寡自全之计或出于愤激而不暇为日后之思不知夫亡之后妇职之当尽者更多上有翁姑则当奉养以代为子之道下有后嗣则当教育以代为父之道他如修治苹蘩经理家业其事难以悉数安得以一死毕其责乎是以节妇之旌表载在典章而烈妇不在定例之内者诚以烈妇捐生与割肝刲股之愚孝其事相假若仿效者多则戕生者众为上者之所不忍也向来未曽通行晓谕朕今特颁谕旨着地方有司广为宣布务期僻壤荒村家喻户晓俾愚民咸知孝子节妇之自有常道可行而保全生命之为正理则伦常之地皆合中庸不负国家教养矜全之德矣倘训谕之后仍有不爱躯命蹈于危亡者朕亦不概加旌表以成闾阎激烈之风长愚民轻生之习思之思之特谕
　　雍正六年八月二十九日钦奉
　　上谕【恭纪首卷】浙江士风丕变着照旧乡防试
　　雍正七年三月初四日钦奉
　　上谕直省各处富户其为士民殷实者或由于祖父之积累或已身之经营操持俭约然后能致此饶裕此乃国家之良民也其为乡绅有余者非由于先世之遗留即已身之俸禄节制谨度始能成其家计此乃国家之良吏也是以绅衿士庶中之家道殷实者实居五福之一而为国家所爱养保防之人则尔等本身安可不思孳孳为善以永保其身家乎夫保家之道若奢侈糜费固非所以善守而悭吝刻薄亦非所以自全周礼以乡三物教万民有曰孝友睦婣任防可知公财行惠任防之道与孝友而并重者也葢凡民之情贱者忌人之贵贫者忌人之富彼穷乏之人既游闲破耗自困其生又皆不知已过转怀忌于温饱之家若富户复以悭吝刻薄为心朘削侵牟与小民争利在太平盛世年谷顺成之时固可相安从来遇荒歉之时贫民肆行抢夺先众人而受其害者皆为富不仁之家也迨富家被害之后官法究拟必将抢夺之贫民置之重典是富戸以敛财而倾其家贫民以贪财而丧其命岂非两失之道大可悯恻者乎朕为此劝导各富户等平时当以体恤贫民为念凡邻里佃户中之穷乏者或遇年谷歉收或值青黄不接皆宜平情通融切勿坐视其困苦而不为之援手如此则富户济贫民之急贫民感富户之情居常能缓急相周有事可守望相助忮求之念既忘亲睦之心必笃岂非富户保家之善道乎从来家国一理若富户能自保其身家贫民共知卫夫富户一乡如此则一乡永靖一邑如此则一邑长宁是富户之自保其家犹富户之宣力于国也朕临御以来屡经人条奏民间贫富不匀请行限田之法乃至逆贼曽静私着谤书谓方今轻徭薄赋惟利于豪强兼并之家与贫民无涉非复行井田不能养赡百姓等语朕思此等怪谬支离之説乃理势所万不能行者夫天下富者一而贫者百以一人之有余欲济众人之不足贫者未必便能成立而富户无辜已受摧残矣此乃怀欲穷天下之贼论有此情理乎朕既知其必不可行若但令地方出示晓谕阳奉阴违朕实耻而不为若以不能行之事委之各督抚以示德于贫民使之感朕恩意而以奉行不力之故归怨于各督抚等又朕所不忍为者是以特颁谕防告诫尔等富户为富户者当知已之得于天者甚厚常存济人利物之心行救困扶危之事敦睦宗族赒恤乡邻下逮佃户佣工皆加惠养则人人感其德意即可消患于未萌况积善之家必有余庆种福果于天地之间子孙必长享丰厚岂不美欤着各省督抚将朕此防通行该属之乡绅士民人等共知之料朕赤子良民必不负朕期望之诚意也特谕
　　雍正七年六月初六日钦奉
　　上谕游惰之民自昔治天下者之所深恶若好为赌博之人又不止于游惰而已荒弃本业荡费家资品行日即于卑汚心术日趋于贪诈父习之则无以训其子主习之则无以制其奴鬭殴由此而生争讼由此而起盗贼由此而多匪由此而聚其为人心风俗之害诚不可以悉数也大凡为不善之事者虽干犯功令犹可得微利于一时而独至赌博则今日之所得明日未必能保若合一年数月而计之胜者与负者同归于尽此天下之人所共知者而无如邪僻之人一入其中即迷而不悟且甘为下贱而不辞亦大可悲矣数年以来屡次降防严禁而此风尚未止息者则以制造赌具之尚有其人而有司之禁约未曾尽力也百工技巧之事可以获利营生者何事不可为而乃违条犯法制此壊风俗惑人心之具其罪尚可言乎尝思赌博之风所以盛行父兄为之子弟在旁见而效之家主为之奴仆在旁见而效之甚至妇人女子亦沈溺其中而不以为怪总因习此者多故从风而靡者众也假若严行禁止使人不敢再犯则日积月累后生子弟无从而见即无从而学此风自然止息无俟条教号令之烦矣凡地方大吏有司均有化民成俗之责而乃悠悠忽忽视为泛常安辞溺职之咎今特定本地方官员劝惩之法以清其源嗣后拏获赌博必穷究赌具之所由来其制造赌具之家果审明确有证据出于某县将该县知县照溺职例革职知府革职留任督抚司道等官各降一级留任如本地有私造赌具之家而该县能缉拏惩治者知县着加二级知府着加一级督抚司道等官纪録二次将此劝惩之法永着为例于雍正庚戌年为始着该督抚通行晓谕咸使闻知特谕
　　雍正八年十一月二十一日钦奉
　　上谕民间借贷一事所以通彼此之有无济一时之缓急意本善也乃有贪利营私之徒往往乘人匮之勒索重利如借贷米谷则不但加三起息竟有加五或多至加倍者小民偶尔窘迫止顾目前及禾稼登场终岁辛苦之所获不能复为己有虽丰稔之嵗仅足供偿债之需一遇歉收之年则束手无策必致息上起息累年不能楚结且贻累于子孙而挟赀射利乘急多取者视为固然全无矜怜悯息之意贪饕为性浇薄成风此亦世道人心之患也夫缓急亦人所有周礼三物六行孝友睦婣而继以任防葢侪里党有急则相倚任有困则相赈防此乡邻风俗之美王化所先而其人以仁厚居心亦所以长享福泽于勿替此即仰邀
　　天地神明赐佑休徴之根本也从来穷通富贵境遇不常
　　幸而富贵有余是
　　天之待我独厚则当思济人利物恤灾扶困以广行善事
　　仰荅
　　天恩若以天之厚我者特为剥削贫人之具不独上天览临必加谴责即返之于心亦忍为之乎凡属贪鄙之人利令智昏以为如此可以致富独不思贫富有一定之数善恶有不爽之报假令为富不仁者皆得拥厚资以长子孙而乐善好施者必致匮乏终身矣自古迄今有此天理乎尝见不义之财得之若易乃享受未久防耗于意外之灾患或败于不肖之后人是知刻薄之行损人适以自损仁厚之风利人还以自利也此种盘恶薄之俗若不晓谕化导遽以官法绳之恐转开其借贷之路非所以为便于穷民故特将天道好还循环往复之道委曲详明觉悟贪夫
　　薄夫而启其良心杜其敝俗凡有借贷银钱米谷者加一加二起息尚属情理可行若太多则诚为富不仁矣着该地方有司将天理人心时时训谕所属之人以化其残忍刻薄之习倘劝导既久如下愚顽恶之性不移尚有为富不仁重利盘放者确访一二人加以惩治以儆其余如此庶恶习可以转移贪风可以止息也如有无借棍徒因朕此劝导之训谕或借端图赖或生事强借以扰害良善温饱人家者尤当加以重惩不可寛贷但全赖地方有司奉行劝导之公当勤诚也特谕
　　雍正十三年十一月初二日钦奉
　　上谕朕闻外省百姓有生计稍裕之家每遇丧葬之事多务虚文侈靡过费其甚者至于招集亲朋邻族开筵剧饮谓之閙丧且有于停丧处所连日演戏而举殡之时又复在途扮演杂剧戏具者从来事亲之道生事死葬皆必以礼得为而不为与不得为而为之者均为非孝是知各循其分乃能各尽其孝而初不在以奢靡相尚也况当哀痛迫切之时而顾聚集亲朋饮酒演剧相习成风恬不知怪非惟于理不合抑亦于情何忍此甚有闗于风俗人心不可不严行禁止着各省督抚等通行明切晓谕嗣后民间遇有丧葬之事不许仍习陋风聚饮演戏以及扮演杂剧等违者按律究处务在实力奉行毋得姑为寛纵特谕
　　雍正十三年十一月初十日钦奉
　　上谕朕闻吉防异道不得相干故娶在三年之外而聘在三年之内者春秋犹以为非礼记称大功之末可以冠子可以嫁子父小功之末可以娶妇已虽小功既卒哭可以冠娶妻三年之丧创深痛钜茍有人心者必宜于此焉变矣乃愚民不知礼教起于皂编氓之家有虑服丧之后不得嫁娶乘父母疾笃及殡殓未终而成婚者其后商贾中家多有之士大夫亦间为之而八旗效之朕实悯焉自今伊始自齿朝之士下逮门内有生监者三年之防未终防不得嫁娶违者夺爵褫服其极贫皁编氓父母卧疾呻吟床褥必頼子妇以供薪水治饔飱者听其迎娶盥馈俟疾愈防毕而后成婚古者礼不下庶人其斯之欤曽子问亲迎女在途而壻之父母死女改服布深衣缟总以趋防亦此义也其商贾中家不必以士大夫礼绳之然人性皆善朕知其必有观感兴起而不忍自同于氓隶者矣特谕
　　雍正十三年十一月二十三日钦奉
　　上谕民间恶习无过于博戏有或陷溺于其中则子弟欺其父兄奴仆背其家主逃亡盗贼之源鲜不由此又有市井奸十五为羣聚党鬭狠为患于乡闾或强争市肆或凌挟富人朝罹官法夕复逞其恶不减于刦盗至耕牛为农事之本民赖以生故惟
　　郊坛
　　宗庙
　　社稷
　　岳渎之重乃用太牢而愚民妄肆屠宰价贱于羊豕悖莫甚焉是以
　　皇考涖政之初即为大禁严饬百吏访缉奸造赌具者有刑屠耕牛者有罚执法不移由是鬬狠博之莠民屏息而不敢出内则五城衢巷市窃之贼日稀外则商旅恬安宵行夜宿少逢刦盗田畴益治井里宴眠摩以岁月乃克致此朕承百度肃清之后故庶政皆从寛大欲中外吏民蒸然向化迁善逺罪而不自知然所宥者灾所恤者善良非谓怙终不悛者举可纵释也近闻奸民倡为流言以惑众志诡云步军统领缉获赌博已经奏闻朕置而不问又屠牛之禁亦开昔周公立造言之刑重罢民之罚谓非此不足以定民志而成化道也勅下步军统领暨五城御史密访严缉造为此言者以正典刑各直省州县有不能治其境内犯此三禁者该督抚即时叅究其或失察朕亦不能为大吏寛昔
　　皇考多方鼓舞故告发赌博民加赏有司议叙而奉行失宜间或有生事自以为功者自今以往其各实心查禁若不能禁赌及造赌具者必以不职罪之打降及屠牛亦然恶萌复生将隳
　　皇考已成之治化朕滋惧焉尔诸臣其共凛之特谕钦此【谨按浙土风俗各郡属邑虽有不同而观感兴起喁喁向化之心则无不同也百年以来伏荷】
　　【圣训屡颁谆切教诲恩威并济化导多方不啻面命而耳提家喻而戸晓由是十一郡之民莫不感恩戴徳返朴还淳以成一道同风之治雍正五年钦奉上谕令和硕怡亲王大学士张廷玉等传谕各省大吏将厯年所奉谕防凡切于民生日用者即敬谨刋刻通行颁示所属地方令百姓抄録记载俾僻邑逺乡咸闻圣训各遂其生各复其性以仰副】
　　【圣主教养万方之至意随经钦遵刋刻颁行尚恐小民或有未经抄録或久而记载偶遗者兹特恭纪于
　　风俗门内以垂训万世云】

　　浙江通志卷一百
　　钦定四库全书
　　浙江通志卷一百一
　　物产【一】
　　神禹敷土首述职贡凡铅松怪石箘簵菁茅之属罔弗具载是岂勤于小物哉葢欲周知品彚俾滋培而长养也浙为禹会之邦沃壤数千里濒江距海水陆珍错之物靡所不有识其名而并详所自出辨厥土宜以前民用亦职贡之义云尔志物产
　　浙江通省
　　旧浙江通志谷之【粳稻糯稻粱黍稷大麦小麦荞麦麦芝麻青豆黑豆紫豆黄豆菉豆豌豆刀豆蚕豆羊眼豆虎斑豆龙爪豆】蔬之【芥姜芹薤波棱莴苣莙荙苋葱蒜蒲菘蕨匏茄芊芫荽萝卜蔓菁茭白丝王香冬熟西】木之【柏松杨栁榆椿槐柘桑乌桕冬青桂栋朴杉桐枫樟栎柞檫棐檿榕梍黄杨棕檀白杜楮梓】果之【梅桃杏榴枣柿榧橙柑梨榛香橼葡萄林禽山查枇杷甘蔗荸荠茈菰木花红梧桐子】花之【芍药牡丹紫蔷棠棣荷荼防凤仙锦带蜀葵海棠百合木香山茶玉簮芙蓉丽春瑞香鹿□水仙山丹杜鹃石岩笑靥儿佛见笑木槿蓼苹】竹之【水竹筀竹南天竹王莽竹蚤笋竹篌竹苦竹木竹猫竹龙须竹鳯尾竹箭竹石竹刚竹防鸡竹篛竹】药之【棘刺花紫葳前胡天明精山黄皮枳实刘寄奴骨碎补细辛黄蘖车前香附莃莶草乌茨菰灯心草桑白皮桑寄生槐花半夏橘红大防百合五味子白芨白敛鳯眼草野菊花山茱萸鸡冠子当陆马鞭草鼠尾草狗舌草芦根牵牛金线草踯躅花葛茒香决明葶苈薏苡菖蒲千金藤椶榈子薄荷泽兰牛藤苍耳独活藁本贝母钩藤香薷兔丝子杜仲大黄蛇牀子地骨皮良姜瞿麦紫苏山药荆芥茴香蒌罂粟土木金樱子枸杞子金银花续随子石膏牛蒡子紫苑】羽之【鸡鵞鸭白头翁婆饼焦蜡嘴铜嘴鷀防告天偷苍竹鸡雉鹁鸠鹁鸽雪姑黄头画眉杜鹃布谷鹌鹑鹊鹰鹞鸲鹆戴胜拖白练拖赤练绀练雀鸦燕鹳鹭青□鸳鸯防防防鸥鳬及摸鱼儿】毛之【牛羊马驴骡豖犬猫狸貛鹿兔麂麞獭猿猕猴麖野猪松鼠栗鼠鼷鼠竹狗山羊刺猬虎豹】鳞之【鲤鲫鳜□鮎鲚鳡鳘防魟防杨鲀鳅鳗鳣鲭魦鳓防防鲦章匡乌贼黄馈黄□黄颡青鱼】甲之【鼈蚌蛤虾蛏鲎蚬田螺辣螺乌蛳□海蛳蝤蛑黄甲穿山甲蟛蚏】货之【纻丝绫罗绸绢绵缇绣金箔银箔锡箔纸桕烛桐油棕漆蔴扇蓆箭弓木屐棕履灯笼油伞】
　　【谨按物产必志所自出旧志仅列一目是志物而非志产矣浙中山林川泽之产为实繁然或不必尽见于载籍故先仍旧志总括其目列于篇首而凡分产各属者咸按籍而备志之如左】杭州府
　　谷　咸淳临安志谷之品秔稬麦麻豆粟万厯杭州府志谷属凡六一曰稻为秔为稬二曰黍为黄为白为黒三曰稷惟一种四曰麦为麰为防为为荞五曰菽为黄豆为白豆为赤豆为青豆为黑豆为斑豆为褐豆为豌豆为豇豆为菉豆为寒豆为刀豆为羊眼豆六曰麻为芝麻为胡麻
　　秔稻稬稻　成化杭州府志秔有黄秆交白黑须赤稻红稑大黄小黄晚稻早迟芒晚迟芒金裹银木犀黄初秆黄鵞爪黄泰州红银杏白雁来青红莲子花莲子赤芒儿乌早迟芒稬有旱稬羊须乌须铁梗马鬃胭脂金光头芦花【万厯杭州府志稻之名色甚众大都不出秔稬二种但早晚不同仁和钱塘海宁种多晚余杭早晚半之余县多早】
　　占城稻　尔雅翼今江浙间有稻粒稍细耐水旱而成实早作饭差硬土人谓之占城稻【宋防要大中祥符五年遣使福建取占城禾分给江淮两浙并出种法择民田之髙者种之】
　　【谨按古称三农谓山农泽农平地农也杭郡自钱塘以西诸山县皆山田自仁及海皆平地田大抵早种多而晚种少早种所收薄于晚种故防城之米大半取给四方是宜广设仓储以防踊价职兹土者所宜加之意焉】
　　黍　万厯杭州府志黍有黄白二种山县多种之黑黍种之者少
　　麦　咸淳临安志有大麦小麦【西湖游览志麦岭宜麦】
　　荞麦　万厯杭州府志荞麦治为面土人忌于桕树板上切食
　　芦穄　万厯杭州府志或称芦粟山县种之
　　蚕豆　万厯杭州府志豌豆俗呼蚕豆田堘蔬圃皆种之【百尺梧桐阁集昌化伯邵王坟侧颗大味鲜杭人称王坟豆】
　　赤豆　四民月令腊月以赤小豆煮粥杭人风俗也緑豆　万厯杭州府志杭人制为粉最滑腻水浸出芽可为菜食夏月能解暑【谷谱緑以色名鲜者为明緑暗者为油緑早种为摘緑迟种为防緑杭人喜食豆芽即此】
　　扁豆　成化杭州府志有黑白二色白者名白扁豆青豆　仁和县志老则炒食嫩者为烘豆称沙田豆黑豆　杭州府志麤者用何首乌煮食能泽须发细者稆豆生于野细而扁者零乌豆俗名马料豆可肥马
　　菜　武林纪事杭城东园人家四时种菜贩卖逺至临平长安俱船载而去
　　黄芽菜　咸淳临安志冬间取巨菜覆以草积久而去其腐叶黄白纎莹【万歴杭州府志矮黄菜味美冠诸菜杭人讹为黄雅戒庵漫笔杭州呼黄矮菜为花交菜】
　　油菜　万厯杭州府志子可作油故名将花时取其心食最美心去则其蘖丛生花更多子更繁为利倍之
　　台心菜　咸淳临安志此种春间最盛
　　芥菜　咸淳临安志紫而辣者难得【杭州府志芥菜有紫白青油数种紫之味最辛杭人捣其子以醋和之用拌粉食名曰芥辣】
　　生菜　万厯杭州府志以油酱和醋拌之可生食苋菜　本草纲目有赤白紫三种又有野灰二种灰苋之有红心者不可食【韦骧红心苋诗色若栖文雉圆如揷绣幢春葩应有并新卉合无双】
　　白菜　万厯杭州府志杭人呼长梗白冬月之菜惟此宜久藏【杨万里食白菜诗新春云子滑流匙更嚼冰蔬与雪虀灵隠山前水晶菜近来种子阙　西注初食白菜因名以晶菜】
　　南　农书浙中一种隂宜隂地种之秋熟色黄如金皮肤稍厚可藏至春食之如新即南也
　　萝卜　成化杭州府志大者出钱塘方家峪等山青头萝卜俗名为苏州儿红萝卜出仁和郊外【万厯杭州府志黄者名湖萝卜出仁和】
　　山药　咸淳临安志形如手掌者名佛手山药茭白　农桑谱茭白二种城东田多种之【钱惟善食茭白诗西风吹雨饱秋菰卸却青衣见玊肤客里尝新成一笑不图今日见西湖】
　　芋　杭州府志岸芋也有白有紫叶似蹲鸱【本草纲目钱塘最多味莶不可食种芋三年不采则成梠别有野芋名老芋形叶相似根不可食】
　　茄　草木子一名落苏土人于花时采叶布路间令践之则子繁谓之嫁茄【咸淳临安志有一种圆白莹嫩者名为水茄】
　　韮　万厯杭州府志郡城人最贵其初出时数十茎以十余钱易之
　　姜　明一统志临平出姜【万厯杭州府志仁和小林近苏家圩多种之东坡杂记余昔监郡钱塘有僧号聪药王年八十余顔如渥丹自言服生姜四十年取姜乳蒸饼或作饭和丸食之】
　　葱　咸淳临安志葱出板桥【万厯杭州府志葱有一种夏间茎端生数芽者名五爪葱】
</div>
    <div class="pagination">
<a href="浙江通志_page204.html">上一页</a><span>...</span><a href="浙江通志_page200.html">200</a><a href="浙江通志_page201.html">201</a><a href="浙江通志_page202.html">202</a><a href="浙江通志_page203.html">203</a><a href="浙江通志_page204.html">204</a><span class="current-page">205</span><a href="浙江通志_page206.html">206</a><a href="浙江通志_page207.html">207</a><a href="浙江通志_page208.html">208</a><a href="浙江通志_page209.html">209</a><a href="浙江通志_page210.html">210</a><span>...</span><a href="浙江通志_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
