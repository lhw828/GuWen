<!DOCTYPE html>
<html>
<head>
    <meta charset="UTF-8">
    <title>云南通志 - 第 156 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 156 页/共 164 页</h1>
    <div class="content">











　　云南通志卷二十九之十一
<史部,地理类,都会郡县之属,云南通志>
　　钦定四库全书
　　云南通志卷二十九之十二
　　考
　　明
　　百濮考　　　　　　　　　【布衣】董　难【太和】
　　牧誓庸蜀羌髳防卢彭濮人曰庸濮在江汉之南疏曰此八国皆西南夷也逸周书伊尹为四方献令正南百濮尔雅南至于濮铅郑语叔熊逃难于濮而蛮楚蚡冒始唘濮刘伯庄曰濮在楚西南左巴濮楚邓吾南土也又云麇人率百濮伐楚通典有尾濮木绵濮文面濮折腰濮赤口濮黑僰濮周书王会篇卜人以丹砂注云西南之蛮盖濮人也诸濮地与哀牢相接余按哀牢即今永昌濮人即今顺寜所名蒲蛮者是也濮人之俗用麂尾末椎其髻且好以漆饰面通典所云尾及文面言其饰也木绵即攀枝花濮地多产之可以夹纩言其居产被服也折腰濮人见尊者则折腰以趋言其礼俗也赤口濮人调舌为音如鹦防然言其舌声也黑僰其色多黑言其种类也濮与蒲字音相近今譌为蒲耳或以全滇之地其人百种槩名曰濮亦甚谬矣百濮所居连壤余又以僰音按之濮字在僰音亦合一屋韵蒲字在僰音亦合七虞韵僰语称其人为濮而不称为蒲是一证也又濮俗截大竹为筒以注水谓之濮竹如郫筒之得名以此验之益彰彰矣今之论百濮者既不得其地又不得其音虽近濮地者尚尔懵然余因稽之载籍证以方音作百濮考
　　序
　　唐
　　西南备边录序　　　　　　　　失　名
　　唐太和四年十月戊申制诏兵部侍郎臣徳裕节度剑南西川维蜀西控戎索南接蛮服昔在中叶武尅不刚蟊贼内讧蛇豨荐食表撑里拓犹惧侵轶未隂绸户莫急二边于是先事情并谋合智料敌势扼地险计军实而备边録作焉即十三卷之简见万里外之情所以制胜无形销患未萌也兹不可无序夫破敌于一方其策易备敌于多方其谋囏朔方既城薄伐于西文王其勤也玁狁既攘鞫旅于南宣王之武也鍼芒泻气螘穴溃堤智虑不周捍防不密则疆之虞不生所备而生所玩吁可惧哉然山川阨塞非图莫见兵财盈虚非书莫着是故军防有録譔于天寳九州别録上于贞元御夷新录奏于元和元振述安边之策敬舆条备边之失前英后杰帷筹幄画详已然之变忽未动之忧寝薪为安折栁为固猷之不逺寇将生心徳裕身佩西陲之任得不为南鄙虑乎方唐盛际徳威溥北縻突厥东憺辽海穷髪反景悉主悉臣文恬武嬉丧羊于易吐夷开衅河陇失险缔从南诏协力谋我岷江饮马倚为先锋井络坤垠我圉孔棘有守曰臯凿青谿道要结蛮好掎鹿效顺纂集事状为卷十七质币结辙闿户诲盗戎胆虽詟蛮祸始萌径入成都如升虚邑唐之君臣日旰食矣畴咨良翰矫失刷耻爰命徳裕抗旌秉钺葺残奋怯改纪其政乃建筹边之楼凡险要与蛮相入者图之左与戎密迩者图之右而部落馈餫靡不察乃立雄边之军其精兵曰南燕及连弩骑士曰飞星及突骑而农战器械靡不饬大渡孰制城以杖义荣经孰控城以御侮西山孰阨城以柔逺复卭崃闗徙越巂治而蛮之齿寒怛谋纳款维州归璧而夷之气夺犹虑敌去而备弛也兵将粮械之数城镇种落之名嵗计经用之目讲求利病辑为一书诸郡故实外夷情状胪分缕析灿如指掌剙立陴垒成以朱书总绘小图标之首卷而第四卷序维州本末尤悉书成于太和六禩迨会昌中秉国之钧始奏上之观诸文集犹有可考二边方骚而金汤之二敌孔炽而霆雷之匪硕画沈几曷克臻兹藏之禁严副在边琐日戒夕惕庶克有定大中而后慆忧好暇怀燕安之毒玩鸷撃之形河湟归疆西顾无骑矣厉阶之梗惟蛮为甚餂糠及米繇剑而岭干符之季有臣云防自邕管渉川陆四十七程至善阐以南诏録三卷献于朝吁徳裕之録以蜀备蛮藩篱之冦也云防之録以邕备蛮则闯然入户庭矣忧先于事事至而忧奚翅铢石之差与据往鉴新不可不毖患于防也易之蹇曰利西南必有六二匪躬之臣而后能济蹇难徳裕以之按唐艺文志是录列在兵书今馆阁书目存者一卷余轶不存我思古人爱莫起之抚陈编而三叹谨序
　　元
　　志略序　　　　　　　　　【学士】虞　集【临川】
　　京师西南行万里为云南地方广万里昔我世祖伐而取之守者勿能定既即位奠海内使省臣萨达克齐往抚以恩惠沿俗而道之善利镇以亲王贵人者四十年方是时治平日臻士大夫多材能乐事朝廷不乐外官天子悯人之失牧也常简法増秩以命吏而为吏者多徼幸名器无治术无惠安遐荒之心禽兽其人而渔食之无以宣布徳泽称旨意甚者起事造衅以毒害其人其人故暴悍素不知敎冤愤窃发势则使然不然恶生乐死夫岂其情也哉嗟乎昔者箪壶迎徯之民日以老死且尽生者格于贪吏以自逺于恩化其吏士之见知者无所建白而驭于中者又不识察其情夫一隅之地常以为中国忧而论治者卒未究其故不亦悲夫河间李侯景山由枢密宣慰乌蛮乌蛮云南一部也始下车未及有所施会羣蛮不靖按行调发餽给镇抚周履云南悉其见闻志略四卷因报政上之余按而读之考其土产风气服食之宜人物材力之愚智勇怯山川之形势阨塞要害而世祖皇帝之神威圣略概可想见未尝不俯仰而兴叹也其志曰张乔斩奸猾长吏九十余人而三十六部尽降诸葛孔明用其豪杰而财赋足以给军国史万嵗贪贿随服随叛梁毘一金不取酋长咸悦李知古以重赋僇尸张防陀以淫虐致乱此于事至较着明白者也其术不甚简易乎有志之士尚有所览焉至读其纪行诸诗必有悲其立志者矣
　　明
　　董庄愍死节威楚序　　　　【叅政谪戍】王　奎【松阳】
　　龙亡虎逝而羣狐嘷风披云靡而震霆作此可以覩大人之变明治化之迹也按元史龙溪集纪天厯初云南中庆路镇将败叛遣兵攻威楚官吏或逃或屈独知事董文彦义不从贼鋭声诟骂贼不忍闻截其耳以塞其口文彦嚼血唾贼骂不絶声贼怒裂而殉之明年败伏诛宪司以事闻朝廷嘉之諡曰庄愍旌其门官其子时中予斥临安时中为文学掾一如集中言泣且请曰先父不幸死贼手虽襃嘉于朝时中惧其事之荒湮也先生以文章显幸为我序之呜呼忠臣烈士何代无之求之夷服曽不多见昔安禄山以范阳反顔杲卿死河北张巡许逺死睢阳虽武夫小卒皆知尽节阖城皆然华夏忠义之习无怪也唐史列之于传植大义于后世者至矣败之叛中庆大藩也威楚大都也省府大臣不死之风纪执法不死之刺史不死之知事一夷人耳食九品秩乃凛凛乎仗大义树大节寜死而不顾见理明而临事不也使天下之人皆若文彦则叛乱何繇而生哉予生也后仕不先人不获与太史著作之列而元史不载庄愍死节事岂史阙欤抑在夷略欤抑述史时云南未附不得闻欤以未附阙文君子固不能无憾以在夷而略则失之逺矣因为述之于简以补史氏之阙
　　通志序　　　　　　　　　【巡抚】郑　颙【钱塘】
　　景泰甲戌孟秋七月有诏纂修方舆志书礼部奏选文学之士授以条画分行天下俾其所至会诸方岳儒臣广搜精择计偕以上而进士王谷实来云南众议右布政使陈君安简宜总其事君承事惟谨暨诸文儒夙夜在公殚心竭虑期搜访之必精寻故钩新在去取之皆当不四越月而志书告成将锓梓以传诣予丐言为序惟云南之事载在汉班固西南夷传者旧矣至元李景山始为志略然其时声敎初及制度简率文章之事未甚明备道徳风俗之美未甚同一宜乎搜访者难精而该载者不博也我朝奄有天下幅员之广疆域之大振古莫及云南以险逺后服太祖皇帝特命勳臣镇之迄今七十余年山林川泽坟衍原隰物产之富郡县城郭疆理之雄灵坛古迹琳宫梵宇之胜园池楼阁亭台馆榭之丽贤臣哲士之生于其乡仕于其地诗书礼乐之教养其人于是道徳既同而风俗丕变矣孔子曰如有王者必世而后仁此其时耶虽然礼乐文章之明备道徳风俗之同一固由悠久敎化之浃洽然非得人纂修抑何以成昭代制作之盛而覩今日大一统之寰区哉是书逺稽诸经近考史籍井疆里俗食货艺文之事古今因革损益之宜条分缕析明白详尽可谓无遗漏矣而陈君搜访去取之当亦于是而有可考焉
　　滇记序　　　　　　　　　　杨　愼【见前】
　　逺逰子曰千里不同风百里不共雷日月之隂径寸而移雨旸之地隔垄而分兹其细也太明太防之野戴斗戴日之城或日中而无影或深暝而见旭或衔烛龙以为照或煮羊脾而已曙山川之隔阂气之不齐其极也是以有测景之圭有书云之台有相风之竿有风之律海有星占河有括象以此知其不齐也故曰不出户知天下天下诚难以不出户知也非躬阅之其载籍夫九邱之书志九州之异也佚而不传周处作九州风土记宗懔作荆楚嵗时记至于巴蜀异志岭表异录皆是物也余流放滇越温暑毒草之地尠过从晤言之适幽忧而屏居流离而阅时感其异有殊中土辄籍而记之岂欲妄意古人乎他日冀万一释其棘矜归于氓甽焚枯酌醴班荆坐茅与撃壤之老聚沙之童晨夕话之亦可以代博奕之为矣
　　云南乡试録序　　　　　　　　杨　愼
　　圣天子嗣大歴服之十九年寔惟闰之一章入庚子蔀首粤当三物宾兴期云南巡按御史某申令甲严法癸葺试寏昺文轨业爰饬其故期不愆于素乃以布政司某司调按察司某司监郡大夫若支郡大夫邑郎官洎流末官咸慎选精遴昈局防事罔弗防学官某辈若干人应聘以届罔弗共阖滇之校四十有二入彀之士二千有竒皆提学副使某所睫择也先长夏回星淖雨湛及初商应律啓升阳乃甲子鏁院御史萧誓众曰矢公矢慎乃违此二矢昕有如日暝有如烛乃胪唱诸士而试之戊辰一之辛未二之甲戌三之题则防简刺之卷则分经阅之公帘以内司试者鐍之夋夋如也鳃鳃如也公帘以外司调司监者分职之鱼鱼如也雅雅如也御史又寔临内外而纲维之翼翼如也井井如也拔简其试之中得廿人锲雕其文之优廿首为云南庚子科乡试録以献某滥竽授简拜手飏言曰大道散而有六经六经散而有诸子诸子之是非取裁于六经六经之删修折衷乎圣道三代而上道见于事业而流衍于文章三代以还道寓于文章而不纯于事业故乡举里选取其事业矣敷奏明扬取其文章矣两汉以经术对策取士六朝以品荐词华甄人隋合南北始有科举最盛于唐増光于宋而其得人之效视三代蔑矣我太祖髙皇帝重奬天衷再造人极埽旧元之晦盲否塞复三代之纯固惇厐日而月之星而辰之彝而伦之文而章之君师之道兼隆仁圣之事毕矣尝伏读科举之诏矣易用程子朱子本义书从夏氏蔡氏两诗采汉笺暨集春秋本三兼胡氏礼记则古注疏与陈澔集説裁订自渊衷叅采乎诸儒使孔孟复生亦无异论也又尝观先正首科之题辞矣曰初塲在通经而明理次塲在通古而赡辞末塲在通今而知务上之涵养干知大始下之承顺坤作成物菁莪朴棫之化梓材多士之兴良有以也丹青既久而渝神化亦穷以变厥今士习何如哉其髙者凌虚厉空师心去迹厌观理之烦贪居敬之约渐近清谈遂流禅学矣卑焉者则掇拾丛残诵贯糟魄陈陈相因辞不辩心纷纷竞录问则呿口此何异瞍蒙诵诗阍寺令乎穷髙者既如彼卑论者又如此视汉唐诸儒且恧焉况三代之英乎圣祖制举之美意举贤求士之良规岂端使之然哉今皇上逺述唐虞近法圣祖屡下明诏鋭意作新文必宗经必法古必崇雅必黜浮菁莪之诗梓材之书复作于今日收济济之士迓穆穆之衡行嫓于古先诸士乎沐薰濡化提耳面命是千年之期而一朝之遇也况尔滇云圣祖常有谕言曰气厚风和君子道行之所尔诸士子生其乡邦久佩谟训矣一人之身且有新吾三日之士尚犹刮目矧曰涵泳已百七十载济济数三五六经诸士朂哉今日之滇云非昔日之滇云矣朂哉不以一第自满而以三代之英自献某也愿徼荣灵假于诸士子僭书以俟
　　大理府志序　　　　　　　　　杨　愼
　　大理滇西繁雄郡也縁洱水出罢谷为西南巨浸苍山像灵鹫为西南巨镇而襟带而岩险而物华而人英又褎然育焕然缛犁然有当于中土之奥区卓乎无谢于南溟之竒甸焉尝稽之往籍纬书云神农地过日月之表则日表骨利月表青邱滇池比之犹为迩封陆终为黄帝之所娶若水为颛顼之所生产里为汤亳之贡国濮人为武牧之征队载籍昭然可以覆视奚待常頞为通道始而唐防为开郡先乎昔之郡乘方志事状行纪若韦臯若徐云防若窦滂若樊绰若韦齐休若陈隠之所着虽曰胪列实则録存书亡若胜国之李景山昭代之王景常籍焉具存然或失之误或失之略山河若柯戒而以一经行尽之幅员数千里而以一卷帙约之原本山川有恧其能説极命草木无裨于多识矣柱史温泉郝公繙旧志而病之乃徴议于督学宪使黙泉吴公叅伯龙山沈公佥宪胶峰安公板令于太守黄岩蔡公蔡公奉楮及币礼谒给谏山杨公荆守侍御中谿李公二公家本郡人官旧史氏多识前代之载且谙土著之详于是摅怀旧之蓄念发思古之幽情立创新例大増旧文阅数月而新志成集二美而卷帙合时则黄岩公政成化流之暇宅生居方之余也而古迹英躔琳宫寳地表昔贤之遗爱供骚人之景物者一一鼎新之贲饰之轮之奂之咏之榜之不翅栁吴兴之苹洲谢宣城之叠嶂矣其为新志之助不亦多乎慎也恩谴裔土流戍滇隂紫城苍麓夙尝受馆僦防香界防岑昔饶解鞍横枕乃以首简属之孱毫非敢曰僭杜征南之先固愿附张京兆之后云尔
　　通志序　　　　　　　　　【御史】李元阳【太和】
　　前史称两汉四履之盛东乐浪西炖煌南日南北鴈门西南永昌永昌在南中为逺郡举逺以见近也汉章帝元和间滇池出龙马四白乌二因徧置学校渐迁其俗由此言之云南在汉文约之所渐被声敎之所周流其来久矣据两汉书武帝元狩间置益州等四郡领县四十有二其时循吏王阜张乔等十有二人至唐天寳以后边吏无良群夷忿怒始有割据之祸宋室之兴弃而不取二百年间隔为异域两汉风猷斩然莫继呜呼士生斯时能不荒陋者寡矣矧文献哉我髙皇帝恢复华夏奠正区宇置云南郡县视两汉有加焉英皇命儒臣用禹贡职方之遗意为舆地一统志而云南之建置至为明备正徳间前辈括图经为云南志尚多阙略隆庆六年大司马闗西兰谷邹公开府南中首询阙事惟时方伯长乐师冈陈君学宪长乐一水陈君以通志对公曰一方图籍岂宜久阙遂命有司以六十年来诸所损益约四十余条徧布列郡俾覈实以报藩臬诸大夫谓阳齿居乡右或识往事因属笔焉顷之学宪莅郡得以咨白义例面承指授然虽勉强操觚恒以年终为惧会大巡侍御解州兼山侯公阳信振楼马公新乡养斋郭公相继按莅皆防赞其决乐其成事有不容中已者乃遵一统志约其凡目粤稽歴代史山海水经诸子艺文汲冢周书以明其疆域土贡之离合采説文通典玉海郑渔仲马端临之志考以证其经营废置之因由逺取晋常璩南中志唐樊绰云南志以及韦臯崔佐时徐云防所为南诏诸録近取台院司道兴革损益兵饟经费一切成规攟摭野史搜访耆硕言有物而事有程然后取法各省通志张立题部犁为十有二类而以事目系之治道莫先于域民故以地理为之首庶政必遵乎制置故建设即次之民财民力其道贵节故赋役又次之御侮备乏其道贵豫故兵食又次之养士以成贤育才以致用故学校科目又次之吏于其上而功徳可思生于其乡而行谊可述故官师人物又次之祀典在所必敬百神有时而宗故祠祀寺观又次之稽往诏来必资辞令故艺文又次之羁縻杂志末之以此十二类括数千里华夷之地贯穿二十府古今巨细之事比次以伦追引无间析而第之为一十七卷岂敢遽言成书譬彼绘事先为素地云尔若夫品藻宦业予夺人物则有宗工钜匠持衡于上非阳所敢预也
　　重观滇海序　　　　　　　【给事中】杨士云【太和】
　　本朝声敎四讫稽古作程内简台史外列臬司观风于天下一人大观在上四方观化于下非省方观民何以设敎嘉靖乙丑聚峰毛先生以台史观滇维时中官肆虐罔遏巨室封利罔惩戎心叵测罔驭曰兹惟乱本不可长亟疏论状咸得请大阉罢镇群丑慹服迄于今赖之报命中伤左官壬寅以佥臬再至再巡洱海摄诘戎兵维时僰甿久逸难变陵徳敝化难闲草窃潜作难弭甚而金沙可逹难于谋始曰兹亦惟乱本毋狃乃敎民事毖民淫严斥堠议请疏江图永久余风用殄毕弃咎亦罔不咸赖升庵太史题重观滇海张之乡大夫士歌之进予序之于乎观之时义大矣观之初六童观罔鉴趣顺谓之童观斯昧六二闚观寡鉴从顺谓之闚观斯狭六三观我生自审行可谓之生观斯察六四观国之光明习国仪谓之光观斯有融先生徳兼三四应上近五故兹观风上裨大观下裨观化隼可射狐可获戎可戒孚可革冦可御大川可渉观民设敎明哉熙哉滇职永利休哉可歌已予闻在昔介轩王公泽州杨公观滇有辞罔俾二公専美西南又可歌已其诸观陜与天下者咸若是独滇乎哉庸附羣言之首
　　试田图籍序　　　　　　　【尚书】包见捷【建水】
　　万厯戊午滇闱论秀会侍御潘公揽辔至纲纪其事作人之效焕然改观间者滇人士先后鳞集昆明亷得其二迤道里疲露状嘅然兴忾谓管子伯者犹曰士首国之四民不可使杂处而令其言厐其事乱故圣主处士必于燕闲诚虑之也比歳黔士良病逺渉业稍营公田庶几少瘳今每饭未尝不在牂牁也方书俱在岂滇黔一体而二视之遂一意节啬廪费裒镪若干金购田若干亩约三稔课输租若干金以给全省应比诸士爰刻田之图籍用识不朽一日函书南浦问叙不佞不佞窃叹公澄清万里功绩卓烁非一而此举之大有造于滇人士也语曰一歳树谷百歳树人以滇渺焉天末徼圣朝道化翔洽士类蒸蒸羔鴈成羣制科之额视昔浸加乃士子丁风檐下笔阵词锋譬之于战鹿鸣鹗荐目之为捷浸假士不纷志于旅资有彚征于泰茅皆作于公之醪纩以贾其余勇则其志开而神王也夫然故公之养士为造士爱人为知人其树风声于滇者意可谓宏逺矣乃滇人士宜何如祈向以报公哉昔宋有飨士者登歌四章曰山曰水曰鸿鴈曰松柏而苏子瞻绎以勉士之动欲难进静欲及时为学而志于得其道至其论稼又惓惓于完地利识天时耕获有度而津津称古人之大过人者在博观而约取厚积而薄发要非区区博一第明得志者至今读其言凛凛为俗学之戒然则公之望我滇人士之得售者想亦子瞻之深意也夫千里比肩累世接踵士倘有意力田逢年乎宜益知勉学以无为石田庶不负公矣
　　本朝
　　通志序　　　　　　　　　【总督】范承勳【奉天】滇志何昉乎葢自晋常璩倡之于前唐樊绰元李京之徒踵事而增华焉迨明声敎日辟景泰间右藩陈安简奉诏纂修为书四卷嗣是李元阳包见捷刘文徴之数子者后先纂述滇志亦渐备矣独是数十年来叠遭冦乱典章散轶即于灰烬之余偶得残篇要皆存什一于千百其失也或病其略嵗癸亥我
　　皇上特命儒臣纂修
　　大清一统志
　　诏天下各进省志于时滇以逆孽初平诸务草创仅袭旧文攟摭近事遵部限而上之未及精详其失也或讥其滥略与滥皆不可以埀永久况滇虽逺在天末其山川险易建置因革与夫政敎之兴衰吏治之得失民风之醇疵是皆治滇者所宜亟讲也讵可忽诸臣于二十五年钦奉
　　简命来制兹土见兵燹之余其生齿凋耗尚未尽登也制度頽废尚未尽举也赋役繁重尚未尽复也文教尚未尽修武备尚未尽饬也日夜兢兢蒿目而忧尝望古遥集欲得往代之贤臣善政奉为楷模而则仿之乃检防遗文得其梗概三代以前无攷矣由秦汉以迄于唐大率皆羁縻弗絶治人治法盖寥寥也元之赛典赤其区画经营之事至今父老犹能言之缅其遗躅邈然难追有明树藩建节繄岂无人及末造法随时敝以致豕突鸱张之辈职为厉阶稽往事者每有遗憾焉自
　　本朝戡定以来我
　　皇上轸念遐荒
　　恩纶叠下山川日益奠丽夷汉日益安帖沟洫日益疏濬土田日益开垦熙皥耕凿者民风诵诗书者士习休息而蕃衍者户口输将而恐后者贡赋虽山泽鱼盐之利不敌中州而树畜稼穑之勤渐臻乐利抚今追昔未有如我
　　国家之声灵遐畅逺迈千古者也当此之时使滇志犹然阙略其何以扬太平之盛治昭大一统之规也哉【臣】因会疏
　　题明载为续纂拜疏之日即严行设局敦请绅士以郡臣丁炜总其务学臣吴自肃督其成务令序次有规编辑有体分条析目据事直书既不敢失之略亦不敢失之滥庶几滇乘有成书可埀之永久而告无过也已于以献之
　　当宁遐荒万里如在目前安在志滇之书不可以为治滇之书也【臣】谨序所以纂修之由拜手飏言于简端
　　普济堂条规序　　　　　【巡抚管总督事】鄂尔泰【满洲】天下闻有衰羸疲癃残疾之人而不为恻然动心者哉无有也古之王者深悯乎此载之王制着之周官颁之月令其所以用意者至厚而所以为之经画者亦至深且逺也后之君子踵而行之于是乎有养济院之设由来旧矣我
　　皇上加意养老旷典频颁而于衰羸疲癃残疾之人所
　　在存恤
　　京师广寜门外有普济堂者日活数千人以为常予过其地辄式焉矜其人也敬其事也及奉
　　命来滇百务待举揆政所先无急于此于是饬藩司委邑令鸠工庀材堂以落成定为规条以埀永久俾世世遵行勿替凡以仰体我
　　皇上轸恤斯民恫瘝时切之意云尔夫滇属在边方君门万里似此茕独几无可告哀矣不意
　　王风所被无间遐迩俾生斯地者与
　　辇毂之下衰羸疲癃残疾之人初无以异则孰不扶杖感泣愿须臾无死以观徳化之成也虽然不唯其政唯其人不唯其始惟其终倘有其举之莫或废焉我唯愿官斯土者依成法而守之当如一日也是则予之所深幸也夫
　　斯文精萃序　　　　　　　【总督】尹继善【满洲】滇黔粤三省地处极边自古人文之盛弗逮中土
　　国家养育百年声敎四讫我
　　皇上加意作人敦崇实学仁渐义摩之治举遐陬僻壤
　　咸耀于光明癸丑春
　　诏天下设立书院
　　特赐帑金以资膏火所以育人材造就者恩至渥也数年来封疆大吏莅兹土者皆能仰承
　　圣意化导多方购置经书増葺学舍以广招徕边方之士咸知观感奋兴蒸蒸然渐趋于盛然人代少读书讲课之法罕有师承且道路﨑岖书籍难致其书院所藏又卷帙浩繁类非篇篇可读人人得见者虽有矫然杰出之质而见闻弗广诵习无资学者苦之余既莅任之明年顽梗悉除疆圉寜谧顾维幅员辽濶苖猓错居犷悍成风易动难静非以诗书礼乐之敎涵濡而驯扰之难望其化气质而移习俗爰举书院事宜与抚军张觐臣学使吴颍庵藩司陈汝咨悉心筹画立条约选真才延明师赡廪给凡所措置勿渉虚文冀收实效而又念士子无书可读也于是裒集制艺诗古文词每体各选一册旁搜博采悉择理法竝到辞意兼工者然后入选凡几阅月而书告成名曰斯文精萃窃思读书之要博学于文学问之道择焉务精余少居辽海孤陋寡闻早列科名遂登仕版于文章甘苦原未深知嗣宦逰文物之邦名山石室颇足取资又因案牍劳形未遑旁及今者忝任苖疆一切筹边裕饷吏治民生正多有志未逮何敢从事章句学操选政以博虚名虽然敎育英才大臣之职也培植文风师长之责也职无可诿责无旁贷而或因陋就简奉行故事士习何由丕振故于簿书之余不辞焚膏继晷与二三同志互相考定以成是编而又以购书无多古今之英华不无遗漏此余之不能无憾于斯文也然是编也虽选录稍隘实体无不备择无不精无论自童子以至馆阁应世之具取之裕如即举数千百年以来君臣之诰诫政治之张弛凡有益于身心学问之事无不具载非徒可以文章目之者而且简而能该要而不烦炳炳烺烺可歌可诵三省之人茍能奉为模楷寔力研求因文以致行明经而逹用则上可以黼黻
　　休明下可以敎行乡里边境之人文骎骎日上庶无负
　　圣天子兴贤育才之至意及使者殷殷诱掖之苦心况推而广之海内之士或留心采择不废揣摩亦未始非学业之一助云
　　赵州志序　　　　　　　　【巡抚】张允随【奉天】天下郡国之有地里志自汉班固始原于禹贡沿之周礼彬彬然可诵也后世郡邑州都建置因革更易代殊名称之瞀考据者惑焉及唐杜佑宋马端临先后作通典通考荟萃天下之山川人物列为一部较之班志又为加详矣然唐宋时西南叛服不常若浮若沉负版不载以是杜马亦所从略葢春秋谨严于内外之辨者此物此志也我
　　皇朝诞膺
　　天命统一华夷幅员之广古今莫及而疆理之制则以京畿郡邑直隶六部天下分为十四布政司以统诸府州县于是而各有志书纪其地里虽相沿于前代乎然蟠木流沙无雷向日靡不来庭而来王则合诸志之全而大一统焉葢于斯为极盛者也雍正十年
　　世宗宪皇帝特命词臣纂修一统志分行各省修辑通志以备采择云南为梁州裔境自汉置益部以来稍通中国至今渐被
　　圣化百年而后礼乐可兴此其时矣省既开馆延文学之士以黼黻之外而各府州县皆同时兴举而赵州于滇亦推人文胜地故其为志独能本诸经史
　　弗谀弗诬此不特作者之学有本源亦以徴夫毓秀钟灵人可而事足信者匪徒以书肆説铃观之也州牧程近仁来请序予维赵之于滇抑所云蕞尔国者也然自设州治以来四百余年其间风俗之浇淳治理之得失田土之芜辟人才之盛衰与时而迁变者多矣今
　　圣天子在上加惠元元遐荒万里之外若照几席守土
　　之官但能宣布
　　皇上徳意以俾恩泽下究于百姓而不邀近功小利涂饰观听冀博才能之名则赵之民不将蒸蒸兴起而悉臻夫至化之域也哉伏读
　　上谕云治天下者在于治天下之人心必使民气和畅民情豫顺快然知有里井之可安恬然知有室家之可乐斯为无象之太平闾阎实被其泽此必直省中息事寜人安全休养道在于优防驯致而非可取必于旦夕间也大哉
　　王言所当共勉夫奉宣徳化敎养斯民者守令职也巡省风俗而以爱民为称职督抚大吏事也倡率鼔励寜敢他诿故因赵州志之序而恺切言之呜呼亦岂独为赵州之志而言之也与哉
　　重刋四礼序　　　　　　　　　陈谋【见前】型俗莫善于礼而成敎必始于家家而无礼则名分乖爱敬薄俗之流失端必由之紫阳朱子折衷古今损益羣籍着家礼一书琼山邱氏因其文衍为仪节海内通行久矣万厯中商邱宋栗庵先生省其繁重为四礼初稿大要不失朱子本意而节目简易人不必缙绅家不必阀阅胥可行之余尝谓是编也宜于中原寒素之家尤宜于边方侧陋之族是深得乎礼之意而通之不愧为朱子功臣也锓板已失流布未广欲重刋以行而因循未就今年春承乏滇藩滇地僻逺书籍罕至而夷汉杂居鲜克由礼其须是编也尤亟因锓梓以行而朱子通礼司马氏居家杂仪吕氏居乡杂仪并妇人拜考证亦附刋焉诚使家置一编讲明而遵守之于型方训俗之道不无小补顾余凉德不足以感化斯人而地位与民弗亲又不能躬进斯民而一一与之更始则夫不鄙余之迂拙而推而徧之设诚致行使敎兴于家而化成于州郡实于亲民之良有司有厚望焉
　　重刋近思録集解序　　　　　　陈谋子朱子与东莱先生读周子程子张子之书择其关于大体切于日用者编为近思录凡格致诚正之方修已治人之要节目详明体用兼备朱子曰四子者六经之阶梯近思録者四子之阶梯又以穷乡晚进有志于学无良师友之助者得此亦足以得其门而入朱子诱掖后学之苦心尤在于此平岩叶氏用力于此书最専且久所着集解原本朱子旧注叅之诸儒辩论而附以已説明且备矣谋服膺此编携之箧衍近见滇中罕所流布因出以重付梓人将散之列郡俾义塾家塾人置一编也夫滇士之有志于学者多矣得此编而沉潜玩索切已体认依类贯通由是以求濂洛关闽之全书以穷六经之奥旨当必有深造自得而不能自已者此余所切望于滇人士也刋既竣敬书于简端以竢
　　重刊小学纂注序　　　　　　　陈谋五方风气殊矣民生其间不能无刚柔轻重迟速之异而原其本始性善皆同古之圣人修道立敎萃天下子弟于党庠术序而训之以彝伦日用葢豫防其天性之漓而以防养为作圣之功意深逺矣子朱子所着小学其事切于童防而其理彻乎上下本之经稽诸往迹广之以嘉言实之以善行所谓小学一书乃做人榜様者此也今者躬逢
　　圣世化民成俗之方至周至备各省书院诵多人固已十五国同风矣谋承乏六诏职司旬宣得陈请两台于所部郡县广设义学欲使边方士庶均沐
　　圣朝雅化则敦本行崇实学宜首务矣会梁溪顾右卿先生掌敎五华书院出箧中所携紫超髙君所辑小学纂注以示余余读之爱其诠解明备考校无讹尤便初学因重为刋板附以童防须知颁之通省学塾俾逺方之士父师以是敎子弟以是学所谓习与智长化与性成异日明体逹用胥于此立其基安见遐陬僻壤不可以敦本崇实之敎敎之也哉
　　引
　　本朝
　　临安重修泸江桥引　　　　【知府】张无咎【掖县】桥以利渉茍无闗于水患一乡之善士可为也即为之亦不必急若泸江桥水患之所关甚钜者也桥跨泸江之中上防自异龙湖至者四十余里其闲白泥蚂蝗诸沟沙石奔赴以十数计皆壅积河底水之去桥者三四尺耳所谓楚牙鴈齿渺不得见矣当秋之交隂霪为虐山潦交泻汹涌之势不得遽逹漫桥而过不独居民累月苦水而数十里隄防往往崩溃泛溢弥望洪涛郡之为害者此为最也前此歳歳修筑但委之民便而为愚民惜力不实心御患屡厪上宪忧余奉
　　命涖任之初灼知其故爰与临镇及州牧祝君合谋捐俸数百金广储桩石遴员分督尅日兴工浚河三尺以培两埂于受水之区倍加指授杂植树木务期一劳永逸虽烦民弗恤也于是上自谢家湾下迄岩洞昔之頽基断埂者今则周坦坚厚可容车马河患庶几可免矣而桥之低平如故但桥不髙难泻水势水势难泻则两堤不易保桥之増髙可一刻缓哉再捐俸为倡以郡人傅翁董其事虽责属独任而力须众成俾其形势穹窿吐纳百川于以永庆安澜资灌溉而茂桑麻千沟万咸食盈寜之福者其为功不仅在往来利渉已也然则斯举也寜可缓乎为序桥之当急以为勷其事者劝焉时雍正八年之月日也
　　跋
　　明
　　禹碑跋　　　　　　　　　【举人】张　含【永昌】
　　于乎禹功神矣禹文亦神矣万世永赖惟禹功四海永敷惟禹文万世赖其功故百灵防其文矣镂夏鼎藏包湖庐阜予乃檋之词孤山记道里之刻皆不可见可见惟此岣嵝碑一尔皇帝立元嘉靖之十有六载仁洽虞夏文贯姚姒滇小子迩如皇畿得观岣嵝刻集咸不能识其全既归滇覩蜀都太史慎释文字为之影句为之音含惊且喜曰何文苑艺林举昧焉而杨子独识之乎既而思曰夫禹生于石纽广袤蜀之文禹开之也杨子生于蜀其所谓江汉炳灵世载其英将显兹神禹之迹而黙唘杨子邪故曰圣人为天口贤人为圣译信夫初杨子读此碑不得者四字夜倐梦黄衣鱼首人告之曰此南渎衍亨也篝火而覔之良若契焉故曰思之不通神将通之故曰天地有官隂阳有藏待时显也昔司马迁亦汉太史也南探禹穴弗获覩兹竒何杨子洎予生后史迁几二千年而幸获见之乎故曰飞龙在天位乎天徳见龙在田天下文明时之显也义逺矣哉镂鼎藏山之文将次第显乎
　　滇载记自跋　　　　　　　　　杨　慎【见前】
　　史称西南夷靡莫之属以什数滇最大元封中以兵临滇王举国降然而未有称也及张氏受姓后世迭君长者防氏郑氏赵氏杨氏段氏髙氏凡七姓惟防段最久故著称焉夷裔盗名号互起灭若蜂蚁然不足録也然至与中夏交绥接刃疲我齐民世主甘心焉以无用戕有用是可嘅已汉司马氏西南夷诚有意哉余婴罪投裔求防段之故于图经而不得也问其籍扵旧家有白古通峰年运志其书用僰文义兼象敎稍为删正令其可读其可载者葢尽此矣滇僰于三代为荒服汉仅标分其方虽元以兵力胜之而不能守也于今列箐落而郡县之驯鳞介而衣裳之华风沃泽同域共贯昭代恢宇前此孰竝传称神农地过日月之表几近是哉夫分隔之乱昔如彼大一统之治今若此干羽不警百五十年探言其故则金匮秘文缙绅罕覩况荒徼乎余慕宋司马氏作通鉴采获小説若河洛行年纪广陵妖乱志者百二十家法孔子着春秋取羣书于百二十国也因是有感遂纂防段事以为滇载记然滇故老犹歴歴説平南事云颍川侯传友徳以文武才定昆明叶榆身先甲士手草羽檄功为第一振旅入都髙不赏絶世千僇后百五十余年宪臣始为奏请立祠滇城又当时平南者有都督冯诚亦以谗忌遭难至今思其功而愍其遇余因附着之平段事后无使没焉
　　本朝
</div>
    <div class="pagination">
<a href="云南通志_page155.html">上一页</a><span>...</span><a href="云南通志_page151.html">151</a><a href="云南通志_page152.html">152</a><a href="云南通志_page153.html">153</a><a href="云南通志_page154.html">154</a><a href="云南通志_page155.html">155</a><span class="current-page">156</span><a href="云南通志_page157.html">157</a><a href="云南通志_page158.html">158</a><a href="云南通志_page159.html">159</a><a href="云南通志_page160.html">160</a><a href="云南通志_page161.html">161</a><span>...</span><a href="云南通志_page157.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
