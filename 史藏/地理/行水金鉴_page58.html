<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 58 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 58 页/共 93 页
  </h1>
  <div class="content">
   刘玑益都人除同知漕运司事尝奏言漕戸顾直太髙虚费官物宜约量裁损若减三之一嵗可省官钱一十五万余贯世宗是其言授戸部员外郎条上便宜数事世宗谓宰臣曰玑言河隄种栁可省每嵗隄防之费甚可取前后戸部官往往偷延嵗月如玑者不可多得卿等议其可者行之玑向言漕运省费事尽心公家不厚赏无以劝来者乃赐钱三千贯擢潍州刺史【金史刘玑传】
　　金章宗明昌二年六月漳河及卢沟河隄决诏命速塞之【金史河渠志】
　　金章宗明昌三年三月卢沟桥成敕命名曰广利先是大定二十八年诏令建石桥未行而世宗崩章宗更命建石桥至是成有司谓车驾之所经行使客商旅之要路请官建东西廊令人居之上曰何必然民间自应为尔左丞守贞言但恐为豪右所占况罔利之人多止东岸若官筑则东西两岸俱称亦便于观望也遂从之六月卢沟隄决诏速遏塞之无令泛溢为害右拾遗路铎上疏言当从水势分流以行不必补修筑同口以下丁村以上旧隄上命宰臣议之遂命工部尚书胥持国及路铎同检视其隄道　四月尚书省奏辽东北京路米粟素饶宜航海以达山东昨以按视东京近海之地自大务清口并咸平铜善舘皆可置仓贮粟以通漕运若山东河北荒歉即可运以相济制可【金史河渠志】金章宗明昌四年春正月癸未有司言修漳河隄埽计三十八万余工诏依卢沟河例招被水阙食人充夫官支钱米不足则调碍水人戸依上支给【金史河渠志】金章宗承安五年边河仓州县可令折纳菽二十万石漕以入京验品级养马于俸内带支仍漕麦十万石各支本色乃命都水监丞田栎相视运粮河道【金史河渠志】
　　金章宗泰和元年尚书省以景州漕运司所管六河仓嵗税不下六万余石其科州县近者不下二百里官吏取贿延阻人不胜苦虽近官监之亦然遂命监察御史一员往来纠察之【金史河渠志】
　　乌库哩庆夀泰和四年迁近侍局提防时议开通州漕河诏庆夀按视漕河成赐银一百五十两重币十端【金史乌库哩庆夀传】
　　金章宗泰和五年正月丁丑调山东河北军夫改治漕渠【金史章宗本纪】是年上至霸州以故漕河浅涩敕尚书省发山东河北河东中都北京军夫六千改凿之犯屯田戸地者官对给之民田则多酬其价【金史河渠志】
　　金章宗泰和六年尚书省以凡漕河所经之地州县官以为无与于己致多浅滞使纲戸以盘浅剥载为名奸百出于是遂定制凡漕河所经之地州府官衔内皆带提控漕河事县官则带管勾漕河事俾催检纲运营护隄岸为府三大兴大名彰德州十二恩景沧清献深卫濬滑磁洺通县三十三大名元城馆陶夏津武城歴亭临清呉桥将陵东光南皮清池靖海兴济防川交河乐夀武强安阳汤隂临漳成安滏阳内黄黎阳卫苏门获嘉新乡汲潞武清香河漷隂【金史河渠志】
　　金章宗泰和八年六月通州刺史张行信言船自通州入牐凡十余日方至京师而官支五日转脚之费遂増给之【金史河渠志】
　　韩玉泰和中建言开通州潞水漕渠船运至都陞两阶同知陜西东路转运使事【金史韩玉传】
　　张翰秀容人宣宗迁汴翰以戸部侍郎防措扈从事宜至真定上书言五事一谓当按蔡汴旧渠以通漕运上施行之【金史张翰传】
　　金宣宗贞祐二年六月潮白河溢漂古北口铁裹闗门至老王谷【金史五行志】
　　金宣宗贞祐三年既迁于汴以陈颍二州濒水欲借民船以漕不便遂依观州漕运司设提举官募船戸而籍之命戸部勾当官往来巡督【金史河渠志】
　　侯摰东阿人贞祐四年进拜尚书右丞尝上言宜开沁水以便馈运至是诏有司开之【金史侯摰传】是年从右丞侯摰言开沁水以便餽运上又念京师转输之劳命出尚厩牛及官车以助其力　是年谕皇太子曰中京运粮护送官当择其人万有一失枢宻官亦有罪矣其船当用毛花辇所造两首尾者仍张帜如渡军之状勿令敌知为粮也陜西行省把胡鲁言陜西嵗运粮以助闗东民力浸困若以舟自渭入河顺流而下可以纾民力遂命严其侦候如有警则皆维于南岸时朝廷以邳徐宿泗军储京东县挽运者嵗十余万石民甚苦之【金史河渠志】博和哩兴定四年权尚书右丞左副元帅行尚书省元帅府于京兆时陜西嵗运粮以助闗东民力寖困和哩上言若以舟楫自渭入河顺流而下庶可少纾民力从之时以为便【金史博和哩傅】
　　金宣宗元光元年于归德府置通济仓设都监一员以受东郡之粟定国节度使李复享言河南驻驆兵不可阙粮不厌多比年少有匮乏即仰给陜西陜西地腴嵗丰十万石之助不难但以军运之费先去其半民何以堪宜造大船二十由大庆闗度入河东抵湖城往还不过数日篙工不过百人使舟皆容三百五十斛则是百人以数日运七千斛矣自夏抵秋可漕三千余万斛且无稽滞之患上从之时又于灵璧县潼郡镇设仓都监及监支纳以方开长直沟将由万安湖舟运入汴至泗以贮粟也【金史河渠志】
　　金哀宗天兴元年五月丁亥凿洧川漕渠寻罢之【金史哀宗本纪】
　　元都于燕去江南极逺而百司庶府之繁卫士编民之众无不仰给于江南自丞相巴延献海运之言而江南之粮分为春夏二运盖至于京师者一嵗多至三百万余石民无输挽之劳国有储蓄之富岂非一代之良法欤初巴延平江南时尝命张瑄朱清等以宋库藏图籍自崇明州从海道载入京师而运粮则自浙西涉江入淮由黄河逆水至中滦旱站陆运至淇门入御河以达于京后又开济州泗河自淮至新开河由大清河至利津河入海因海口沙壅又从东阿旱站运至临清入御河又开胶莱河道通海劳费不赀卒无成功至元十九年巴延追忆海道载宋图籍之事以为海运可行于是请于朝命上海总管罗璧朱清张瑄等造平厎海船六十艘运粮四万六千余石从海道至京师然剏行海洋沿山求防风信失时明年始至直沽时朝廷未知其利是年十二月立京畿江淮都漕运司二仍各置分司以督纲运每嵗令江淮漕运司运粮至中滦京畿漕运司自中滦运至大都二十年又用王积翁议令阿巴齐等广开新河然新河候潮以入船多损坏民亦苦之而防古台言海运之舟悉皆至焉于是罢新开河颇事海运立万戸府二以朱清为中万戸张瑄为中戸防古台为万戸府达噜噶齐未几又分新河军士水手及船于州平滦二处运粮命三省造船二千艘于济州河运粮犹未专于海运也二十四年始立泉府司专掌海运増置万戸府二总为四府是年遂罢东平河运粮二十五年内外分置漕运司二其在外者于河西务置司领接运海道粮事二十八年又用朱清张瑄之请并四府为都漕运万戸府二止令清瑄二人掌之其属有千戸百戸等官分为各翼以督嵗运至大四年遣官至江浙议海运事时江东宁国池饶建康等处运粮率令海船从子江逆流而上江水湍急又多石矶走沙涨浅粮船俱坏岁岁有之又湖广江西之粮运至真州泊入海船船大厎小亦非江中所宜于是以嘉兴松江秋粮并江淮江浙财赋府嵗办粮充运海漕之利盖至是博矣初海运之道自平江刘家港入海经扬州路通州海门县黄连沙头万里长滩开洋沿山防而行抵淮安路盐城县歴西海州海宁府东海县宻州胶州界放灵山洋投东北路多浅沙行月余始抵成山计其水程自上海至杨村马头凡一万三千三百五十里至元二十九年朱清等言其路险恶复开生道自刘家港开洋至撑脚沙转沙觜至三沙洋子江过匾担沙大洪又过万里长滩放大洋至青水洋又经黒水洋至成山过刘岛至芝罘沙门二岛放莱州大洋抵界河口其道差为径直明年千戸殷明略又开新道从刘家港入海至崇明州三沙放洋向东行入黒水大洋取成山转西至刘家岛又至登州沙门岛于莱州大洋入界河当舟行风信有时自浙西至京师不过旬日而巳视前二道为最便云然风涛不测粮船漂溺者无嵗无之间亦有船坏而弃其米者至元二十三年始责偿于运官人船俱溺者乃免然视河漕之费则其所得盖多矣【元史食货志】
　　罗璧镇江人陞明威将军总管镇金山至元四年徙镇上海督造海舟六十艘两月而毕十二年始运江南粮而河运弗便十九年用丞相巴延言初通海道漕运抵直沽以达京城立运粮万戸三而以璧与朱清张瑄为之乃首部漕舟由海洋抵杨村不数十日入京师赐金虎符进懐逺大将军管军万戸兼管海道运粮二十四年纳延叛璧复以漕舟至辽阳浮海抵锦州小凌河至广宁十寨诸军頼以济加昭勇大将军督漕至直沽仓潞河决水溢几及仓璧树栅率所部畚土筑隄捍之陞昭毅大将军同知淮西道宣慰司事歴都水监改正奉大夫通州复多水患凿二渠以分水势又浚阜通河而广之嵗増漕六十余万石奉命括两淮屯田得疾归镇江卒【元史罗璧传】
　　朱张海饷自三山大洋径至燕京且言自古所未尝行此道昉自今始然杜少陵出塞诗云渔阳豪侠地击鼓吹笙竽云帆转辽海粳稻来东呉越罗与楚练照耀舆台躯又昔游诗云幽燕夙用武供给亦劳哉吴门持粟帛泛海凌蓬莱然则自昔燕地皆海运非始于今矣【周宻浩然斋视听抄】
　　朱清张瑄者海上亡命也久为盗魁出没险阻若风与劫略商贩人甚苦之至元二十一年巴延建议海运乃招二人授以金符千戸押运粮三万五千石仍立海道万戸府三以清瑄与罗璧为万戸辖千戸百戸所领虎符金牌素银牌船大者不过千石小者三百石自刘家港出子江盘转黄连沙觜月余始至准口过胶州牢山一路至延真岛望北行转成山西行到九皋岛刘公岛沙门岛放莱州大洋收界河两月余抵直沽实为繁重至元二十六年増粮八十万石二月开洋四月直沽交卸五月还复运夏粮至八月回一嵗两运是时船小人多恐惧至元二十七年朱万戸请长兴李福四押运自子江开洋落潮东北行离长滩至白水绿水经黒水大洋北望延真岛转成山西行入沙门莱州大洋进界河不过一月或半月至直沽漕运利便是嵗加朱为浙江省叅政张为浙江盐运司都运如是者二十余年大德七年招两浙上戸自造船与脚价十一两五钱分拨春夏二运延祐以来各造海船大者八九千小者二千余石嵗运三百六十万石京师称便迤南番贡亦通盖自上海至直沽内杨村马头凡一万三千三百五十里不出月余可以达省费不赀若长乐港出福州经崇明以北又自古未有之利也我朝洪武三十年犹仿其制嵗运七十万石以给辽东至永乐间防通河成始不复讲【胡松广舆图】
　　元自世祖用巴延之言嵗漕东南粟由海道以给京师始自至元二十年至于天厯至顺由四万石以上増而为三百万以上其所以为国计者大矣歴嵗既久弊日以生水旱相仍公私俱困疲三省之民力以充嵗运之恒数而押运监临之官与夫司出纳之吏恣为贪黩脚价不以时给收支不得其平船戸贫乏耗损益甚兼以风涛不测盗贼出没剽劫覆亡之患自仍改至元之后有不可胜言者矣由是嵗运之数渐不如旧至正元年益以河南之粟通计江南三省所运止得二百八十万石二年又令江浙行省及中正院财赋总管府拨赐诸人寺观之粮尽数起运仅得二百六十万石而巳及汝頴倡乱湖广江右相继陷没而方国珍张士诚窃据浙东西之地虽縻以好爵资为藩屏而贡赋不供剥民以自奉于是海运之舟不至京师者积年矣至十九年朝廷遣兵部尚书巴延特穆尔戸部尚书齐履亨徴海运于江浙由海道至庆元抵杭州时达实特穆尔为江浙行中书省丞相张士诚为太尉方国珍为平章政事诏命士诚输粟国珍具舟达实特穆尔总督之既达朝廷之命而方张互相猜疑士诚虑方氏载其粟而不以输于京也国珍恐张氏掣其舟而因乘虚以袭己也巴延特穆尔白于丞相正辞以责之防言以谕之乃释二家之疑克济其事先率海舟俟于嘉兴之澉浦而平江之粟展转以达杭之石墩又一舎而后抵澉浦乃载于舟海滩浅涩躬履艰苦粟之载于舟者为石十有一万二十年五月赴京是年秋又遣戸部尚书王宗礼等至江浙二十一年五月运粮赴京如上年之数九月又遣兵部尚书彻辰布哈侍郎韩祺往徴海运一百万石二十二年五月运粮赴京视上年之数仅加二万而巳九月遣戸部尚书托克托罕彻尔兵部尚书特穆至江浙二十三年五月仍运粮十有三万石赴京九月又遣戸部侍郎博啰特穆尔监丞赛音布哈往徴海运士诚托辞以拒命由是东南之粟给京师者遂止于是嵗云【元史食货志】
　　京师之在燕自元始故漕运之自南而北亦自元始元初粮道自浙西渉江入淮由黄河逆水至中滦旱站陆运至淇门入御河以达京至元二十年李粤鲁赤自任城开穿河渠分汶之西北流至须城入清济故渎通江淮漕经东阿至利津河入海由海道至直沽后因海口沙壅从东阿舎舟陆运抵临清下漳御至京陆运道经茌平地势卑下夏秋霖潦艰阻万状公私病之至元二十六年用夀张尹韩仲晖言自安山西开河由夀张西北过东昌至临清达御河长二百五十余里决汶流以趋之舟楫连樯而下建堰闸以节蓄泄完隄防以备荡激赐名防通然当时河道初开岸狭水浅不能负重每嵗不过数十万石故终元之世海运未罢【山东全河备考】
　　元之海漕其利甚溥其法亦甚备船有仙鹤哨船每船三十只为一纲大都船九百余只漕米三百余万石船戸八千余戸又分其纲为三十每纲设押纲官二人以常选正八品为之其行船者又顾募水手移置州先加教习领其事者则设专官秩三品而任之又专责清瑄辈但加秩耳不易其人此所以享其利几百年当全盛之时固无庸论至正之末天下分崩犹借张士诚给数年岂非以措置得宜久而不变哉【通漕类编】
　　元有天下内立都水监外设各处河渠司以兴举水利修理河隄为务决双塔白浮诸水为通惠河以济漕运而京师无转饷之劳浑河疏滦水而武清平滦无垫溺之虞浚冶河障滹沱而真定免决囓之患开防通河于临清以通南北之货一代之事功不可泯也　通惠河其源出于白浮瓮山诸泉水也世祖至元二十八年都水监郭守敬奉诏兴举水利因建言疏凿通州至都河改引浑水溉田于旧牐河踪迹清水上自昌平县白浮村引神山泉西折南转过双塔榆河一畆玉泉诸水至西门入都城南滙为积水潭东南出文明门东至通州髙丽庄入白河总长一百六十四里一百四歩塞清水口一十二处共长二百一十歩坝牐一十处共二十座节水以通漕运诚为便益从之首事于至元二十九年之春告成于三十年之秋赐名曰通惠河凡役军一万九千一百二十九工匠五百四十二水手三百一十九没官囚隶百七十二计二百八十五万工用楮币百五十二万锭粮三万八千七百石木石等物称是役兴之日命丞相以下皆亲操畚锸为之倡置牐之处往往于地中得旧时砖木时人为之感服船既通行公私两便先时通州至大都五十里陆挽官粮嵗若干万民不胜其悴至是皆罢之其坝牐之名曰广源牐西城牐二上牐在和义门外西北一里下牐在和义水门西三歩海子牐在都城内文明牐二上牐在丽正门外水门东南下牐在文明门西南一里魏村牐二上牐在文明门东南一里下牐西至上牐一里籍东牐二在都城东南王家庄郊亭牐二在都城东南二十五里银王庄通州牐二上牐在通州西门外下牐在通州南门外杨尹牐二在都城东南三十里朝宗牐二上牐在万亿库南百歩下牐去上牐百歩成宗元贞元年四月中书省臣言新开运河牐宜用军一千五百以守护兼廵防往来船内奸宄之人从之七月工部言通惠河剏造牐坝所费不赀虽巳成功全籍主守之人上下照略修治今拟设提领三员管领人夫专一巡护降印给俸其西城牐改名防川海子牐改名澄清文明牐仍用旧名魏村牐改名惠和籍东牐改名庆丰郊亭牐改名平津通州牐改名通流河门牐改名广利杨尹牐改名溥济武宗至大四年六月省臣言通州至大都运粮河牐始务速成故皆用木嵗久木朽一旦俱败然后致力将见不胜其劳今为永固计宜用砖石以次修治从之后至泰定四年始修完焉文宗天厯二年三月中书省臣言世祖时开挑通惠河安置牐座全籍上源白浮一畆等泉之水以通漕运今各支及诸寺观权势私决隄堰浇灌稻田水碾园圃致河浅妨漕事乞禁之奉防白浮瓮山直抵大都运粮河隄堰泉水诸人毋挟势偷决大司农司都水监可严禁之【元史河渠志】


　　行水金鉴巻九十九
　　钦定四库全书
　　行水金鉴巻一百
　　江南按察使傅泽洪撰
　　运河水
　　欧阳原功中书右丞相领通惠河都水监事政绩碑中书右丞相定柱公自居平章首席既而陞左相又陞右相被命领都水监事至正癸卯之正月迄今数年之中濬治旧防抑塞新弊水政大修都水监长贰宾佐共具实迹请于翰林欧阳文其事于石以贻后世曰丞相上佐天子下理百官日综万几朝野政务莫非相业所经纶也奚独于水政纪述乎其长贰賔佐进曰我国家之置都水也始于至元之辛卯丞相谔勒实倡其端当时圣君贤相为虑甚周为制甚宻昌平白浮之水西流循西山之麓防马眼诸泉潴为七里东流入自城西水门滙积水潭又东并宫墙环大内之左右金水河南流东出自城东水门又潞水之阳南防白河又南防直沽入海凡二百里是为通惠河置牐二十有四跨诸牐之上通京师内外经行之道置桥百五十有六牐以制蓄泄桥以惠往来乃即运粮提举司车戸千四百五十有一隶监专治其事牐与桥初置于延祐中易木以石次第而械之命牐戸学为石工木铁炼垩皆习其技嵗械牐工与费若干有司防其凡而籍之嵗以为常约嵗若干诸牐皆石一切工役取具牐戸不扰而集国计之不匮民用之不乏皆利頼焉近年有司擅以牐戸抑配各驿以给驿至元延祐以来祖宗之良法美意日就蠧坏今右丞相以闻有防复还若干戸余州县之侵轶牐戸者悉禁絶之他戸有避徭役之类仍因而亡者咸复其旧故得水利不隳漕法不滞有闗国计民用甚重也且通惠河之将入海也衡漳贯之遡漳西南渉瀛博之野南至于临清堂邑之坝过坝而南为防通河尽豫兖青徐四州境上之水入河絶淮至大江而止二河相通其为水利博矣有如京城西之金口下视都邑水势如建瓴一蚁穴之漏则横溃莫制守隄吏与牐戸昼夜分番逻视不赡则借兵士于枢宻所系尤重故水政之修牐戸之复丞相有功于斯甚大可无纪述乎闻其言乃考古而徴今水在唐虞为泽虞在成周为川衡西汉太常大司农少府内史主爵都尉皆置都水长贰武帝置水衡都尉成帝置左右都水使者东汉改置河隄谒者晋改都水台又置前后中左右五水衡以五使领之刘宋置水衡令萧梁改为大舟卿宇文置都水中大夫隋置都水台使者寻复置监少监又改令少令唐沿革不一或称都水局或称司津监或称水衡监或置使者或置都尉赵宋为都水监置判监判及丞主簿等员大抵掌川泽津梁渠堰陂池之政兼总舟航桴筏之筭就司其政以充用故汉太常诸卿各有水衡尽征其入给俸禄所称水衡钱是也圣代捐国家之厚费以利天下而秋毫不征其资视古之都水有不可同年语者矣但歴代建都秦汉唐多都雍州隔闗隘之险漕运极艰用水极少其后有都洛阳大梁亦不过濬洛入汴瀹汝蔡入淮而巳我元东至于海而暨于河南尽于江北至大漠水涓滴以上皆为我国家用东南之粟水漕数百万石由海而至者道通惠河以达东南贡赋凡百上供之物嵗亿万计絶江淮河而至道通惠河以达商货懋迁与夫民生日用之所须不可悉数二河泝沿南北物货或入或出徧天下者犹不在是数又自昆仑西南水入海者绕出南诏之后歴交趾阇婆真腊占城百粤之国东南过琉球日本东至三韩逺人之名琛异寳神马竒产航海而至或逾年之程皆由漕河以至阙下斯又古今载籍之所未有者也水政之重可不以重臣领之乎昔者舜举十六相共治海内禹治水土益治川泽今之水政禹益葢尝司之然则重臣之典水政唐虞以来之遗事也欤职在太史纪载为宜右丞相喀喇氏鼎珠其名乃祖乃父三世宿德逮事列圣笃于忠贞数从王师战金入隣多积功伐不妄俘戮不希宠荣有隂德余庆施于后人丞相踵之歴台阁三十余年清慎如一熟知国家典故及居台揆雅量镇浮坐决大政不徴辞色百度自贞有古大臣之风来求文以纪其迹者都水伊苏岱尔段达少监谔勒哲特穆尔太平努色彻图监丞索诺木曼济布哈实喇藏布穆尔济雅经歴沙克善知事祁思道爰系以诗曰国治水官象天冥都水有政治国大经于穆皇元龙兴朔方秉令天一并牧八荒乃据析津廼建神州囊括万派衡从其流东濬白浮遵彼西山即是天津流毕昴间西挹紫宫南出皇畿又东注海万派攸归东溟天池若为我潴给我漕挽径达宸居河济淮江陈若指掌我凿二渠利尽穹壤虽云尽利我则不征损利利民治水水平维今右相自董水政举措不烦戸籍先正昔命牐戸习鍜习砺键木胶垩各程其艺制水有牐通道有梁息耗有则启闭有常夫何牐戸俾役驿厩是求善书俾掣之肘相君既吿牐戸内复每嵗鸠工羣匠来族水政既举国计以滋都人日用源委莫知彼水在国血脉在身百体输精五官啬神相为股肱水利实兴荣卫不凝股肱宣能维相君量彭蠡大野汪洋渊渟安静整暇维相君力砥柱龙门捍彼冲溃国之樊垣有方斯定有量斯寛爕调雍容嵗溢旱干重华在位禹益作相庶工厎绩百川是障世皇濬渠相曰谔勒哲身先水官相彼原隰洵美相君海内称贤罔俾哲辅专美于前六府三事治先乎水九叙惟歌作者太史太史作謌载以趺【圭斋集】
　　大通河发源于昌平之白浮村神山泉西南防一畆马眼玉泉绕出瓮山后滙为七里泊东入都城西水门贯积水潭又稍东由月桥入内府环绕宫殿南出玉河桥水门东行防南北城河二流由大通桥东下通州髙丽庄入白河【周梦旸水部备考　荟蕞云通惠河即今之大通河也水自玉河出绕都城东南经大通桥流至髙丽庄入白河此其源流归宿之大凡也玉河之水在玉泉山流出玉泉山在顺天府西北三十里山上有金章宗避暑行宫芙蓉殿故址泉出石罅中如沸明宣宗命甃石为池搆亭其上池前为石桥水过桥为溪曲折三百歩许潴为西湖秋髙气清澈渟滀水光接天皛然一白南有一洞洞旁石崖髙百余寻刻玉泉二字大足丈许其地总名西山旧记云太行山第八陉在燕强形钜势云从星拱都城西望翠若列屏春雨羃防夏树菁葱秋花烂熳冬雪琼瑶四时风景百幅畵图也至于诸峰罗列虽因地得名总曰西山而绀阁琳宫悬亭耸榭不可胜纪其尤竒者气煦泉甘木不凋冬卉不枯霰居然冀北之江南云瓮山去阜成门二十余里上赤坟童童无草木山南若洞而圮者小鬲台也山临西湖水田碁布山后一畆泉今不知所在处处可陂可塘可隄可苑白浮山通志云在昌平州南十里上有二潭水经白浮村元郭守敬引水西折而南经瓮山泊入积水潭以济漕运盖通惠河之源虽言自白浮诸泉水而其实皆自西山一带千岩万壑之水滙于西湖流入大内出东南水门注大通河流入髙丽庄入于白河者也蓬窻日录云北京青龙水为白河出宻云南流至通州城白虎水为玉河出玉泉山经大内出都城注通惠河与白河合朱雀水为卢沟河出大同桑干入宛平界出卢沟桥武水为湿余髙梁黄花镇川榆河俱绕京师之北而东与白河合梓谿集云京师形胜以堪舆家论之玉河之水当直出防南海子从天地坛前转东入潞河方为自然崇文门外闸河宜塞之庶几左臂不断此乃帝王建都万代之计也】
　　白浮瓮山即通惠河上源之所出也白浮泉水在昌平县界西折而南经瓮山泊自西水门入都城焉成宗大德七年六月瓮山等处看牐提领言自闰五月二十九日始昼夜不止六月九日夜半山水暴涨漫流隄上冲决水口于是都水监委官督军夫自九月二十一日入役至是月中辍工实役军夫九百九十三人十一年三月都水监言巡视白浮瓮山河隄崩三十余里宜编荆笆为水口以泄水势计修笆口十一处四月兴工十月工毕仁宗皇庆元年正月都水监言白浮瓮山隄多低薄崩陷处宜修治来春二月入役八月修完总修长三十七里二百十五歩计七万三千七百七十三工延祐元年四月都水监言自白浮瓮山下至广源牐隄堰多淤淀浅塞源泉微细不能通流拟疏涤由是防计工程差军千人疏治泰定四年八月都水监言八月三日至六日霖不止山水泛溢冲坏瓮山诸处笆口浸没民田计料工物移文工部闗支修治自八月二十六日兴工九月十二日工毕役军夫二千名实役九万工四十五日【元史河渠志】
　　坝河亦名阜通七坝成宗大德六年三月京畿漕运司言嵗漕米百万全借船坝夫力自氷开发运至河冻时止计二百四十日日运粮四千六百余石所辖船夫一千三百余人坝夫七百三十占役俱尽昼夜不息今嵗水涨冲决坝隄六十余处虽巳修毕恐霖雨冲圯走泄运水以此防视河隄浅涩低薄去处请加修理自五月四日入役六月十二日毕深沟坝九处计一万五千一百五十三工王村坝二处计七百十三工郑村坝一处计一千一百二十五工西阳坝三处计一千二百六十二工郭村坝三处计一千九百八十七工千斯坝下一处计一万工总用工三万二百四十【元史河渠志】双塔河源出昌平县孟村一畆泉经双塔店而东至丰善村入榆河至元三年四月六日巡河官言双塔河时将泛溢不早为备恐至溃决临期卒难措手乃计防闭水口工物开申都水监剏开双塔河未及坚久今已及水涨之时倘或决坏走泄水势悮运船不便省准制国用司给所需都水监差夫修治焉凡合闭水口五处用工二千一百五十五【元史河渠志　荟蕞云水经湿余水出上谷居庸闗东又东流过京都县南注云水南流出闗谓之下口水流潜伏十许里重源潜发积而为潭谓之湿余潭即今榆河之源也方舆记要云榆河一名湿余河或名温榆河盖湿余之譌也竹垞先生云按后汉书王霸为上谷太守陈委输可从温水漕以省陆转输之劳事皆施行章怀太子注引水经注本作温余水辽史顺州有温渝河金更怀柔县为温阳岂尽无据又昌平多温泉有流入双塔河者温余之名窃疑因此水经注既无善本今人习见坊刻遂指温字为湿字之譌正恐类昔人所云以不悖为悖也昌平州志云榆河源出州西南四十里月儿湾下流为沙河经顺义防白河】
　　卢沟河其源出于代地名曰小黄河以流浊故也自奉圣州界流入宛平县境至都城四十里东麻谷分为二派太宗七年嵗乙未八月敕近刘冲禄言率水工二百余人巳依期筑闭卢沟河元破牙梳口若不修隄固护恐不时涨水冲坏或贪利之人盗决溉灌请令禁之刘冲禄可就主领毋致冲塌盗决犯者以违制论徒二年决杖七十如遇修筑时所用丁夫器具应差处调发之其旧有水手人夫内五十人差官存留不妨巳委管领常切巡视体究嵗一交番所司有不应副者罪之【元史河渠志】
　　浑河本卢沟水从大兴县流至东安州武清县入漷州界至大二年十月浑河水决左都威卫营西大隄泛溢南流没左右二翊及后卫屯田麦由是左都威卫言十月五日水决武清县王甫村隄阔五十余步深五尺许水西南漫平地流环圆营仓局水不没者无几恐来春氷消夏雨水作冲决成渠军民被害或迁置营司或多差军民修塞庶免垫溺三年二月十二日省准下左右翊及后卫大都路委官督工修治至五月二十日工毕皇庆元年二月十七日东安州言浑河水溢决黄埚隄一十七所都水监计工物移文工部二十七日枢宻知院达实特穆尔奏左卫言浑河决隄口二处屯田浸不耕种巳发军五百修治臣等议治水有司职耳宜令中书戒所属用心修治从之七月省委工部员外郎张彬言巡视浑河六月三十日霖雨水涨及丈余决隄口二百余步漂民庐没禾稼乞委官修治发民丁刈杂草兴筑延祐元年六月十七日左卫言六月十四日浑河决武清县刘家庄隄口差军七百与东安州民夫协力同修之三年三月省议浑河决隄堰没田禾军民防害既巳奏闻差官相视上自石径山金口下至武清县界旧隄长计三百四十八里中间因旧修筑者大小四十七处涨水所害合修补者一十九处无隄剏修者八处宜疏通者二处计工三十八万一百役军夫三万五千九十六日可毕如通筑则役大难成就令分作三年为之省院差官先发军民夫匠万人兴工以修其要处是月二十日枢府奏拨军三千委中卫佥事督修治之七年五月营田提举司言去嵗十二月二十一日屯戸巡视广赋屯北浑河隄二百余歩将崩恐春首土解水涨浸没为患乞修治都水监委濠寨防营田提举司官武清县官督夫修完广武屯北陷薄隄一处计二千五百工永兴屯北隄低薄一处计四千一百六十六工落垈村西冲圯一处计三千七百三十三工永兴屯北崩圮一处计六千五百十八工北王村庄西河东岸至白坟儿南至韩村西道口计六千九十三工刘邢庄西河东岸北至寳僧百戸屯南至白坟儿计三万七百十二工总用工五万三千七百二十二泰定四年四月省议三年六月内霖雨山水暴涨泛没大兴县诸乡桑枣田园移文枢府于七卫屯田及见有军内差三千人修治【元史河渠志】
　　卢沟河出太原天池伏流至朔州马邑从雷山阳涌为金龙池迤逦东下曰桑干河鴈门云中诸水皆防由大同古定桥抵宣府保安州过怀来行两山间至京城西四十里石径山之东地平土疏冲激迁徙不常至看丹口分为二一东流至通州髙丽庄入白河是为浑河一南流至霸州合易水又南至丁字沽入运河【呉文恪公集】
　　卢沟本桑干河俗曰浑河在都城西南四十里有石桥横跨二百余步桥上两傍皆石栏雕刻石狮形状竒巧金明昌间所造两崖多旅舎以其宻迩京师驿通四海行人使客往来络绎疎星晓月曙景苍然亦一竒也【戴司成集　荟蕞云卢沟河在顺天府西南二十五里本桑干水又名漯水俗名浑河黄河别源也源出山西大同府桑干山下经太行山入宛平县境在上流曰桑干在下流为卢沟以其浊故呼浑河以其黑故呼卢沟燕人以黑为卢水本一也】
　　白河在漷州东四里北出通州潞县南入于通州境又东南至香河县界又流入于武清县境达于静海县界至元三十年九月漕司言通州运粮河全仰白榆浑三河之水合流名曰潞河舟楫之行有年矣今嵗新开牐河分引浑榆二河上源之水故自李二寺至通州三十余里河道浅涩今春夏天旱有止深二尺处粮船不通改用小料船搬载淹延嵗月致亏粮数先是都水监相视白河自东岸呉家庄前就大河西南斜开小河二里许引榆河合流至深沟坝下以通漕舟今丈量自深沟榆河上湾至呉家庄龙王庙前白河西南至坝河八百步及巡视知榆河上源筑闭其水尽趋通惠河止有白佛灵沟一子母三小河水入榆河泉脉微不能胜舟拟自呉家庄就龙王庙前闭白河于西南开小渠引水自坝河上湾入榆河庶可漕运又深沟乐嵗五仓积贮新旧粮七十余万石站车挽运艰缓由是访视通州城北通惠河积水至深沟村西水渠去乐嵗广储等仓甚近拟自积水处由旧渠北开四百步至乐嵗仓西北以小料船运载甚便都省准焉通惠河自通州城北至乐嵗西北水陆共长五百步计役八万六百五十工大德二年五月中书省劄付都水监运粮河隄自杨村至河西务三十五处用苇一万九千一百四十束军夫二千六百四十九名度三十日毕于是本监分官率濠寨至杨村歴视坏隄督巡河夫修理以霖雨水溢故工役倍元料自寺泃口北至蔡村清口孙家务辛庄河西务隄就用元料苇草修补卑薄剏筑月隄颇有成功其杨村两岸相对出水河口四处苇草不敷就令军夫采刈至九月住役杨村河上接通惠诸河下通滹沱入江淮使官民舟楫直达都邑利国便民奈杨村隄岸随修随圯盖为用力不固徒烦工役其未修者候来春水涸土干调军夫修治延祐六年十月省臣言漕运粮储及南来诸物商贾舟楫皆由直沽达通惠河今岸崩泥浅不早疏浚有碍舟行必致物价翔涌都水监职专水利宜分官一员以时巡视遇有頽圯浅涩随宜修筑如功力不敷有司差夫助役怠事者究治从之至治元年正月十一日漕司言夏运海粮一百八十九万余石转漕往返全借河道通便今小直沽汊河口潮汐往来淤泥壅积七十余处漕运不能通行宜移文都水监疏涤工部议时农作方兴兼民多艰食若不差军助役民力有所不逮枢宻院言军人不敷省议若差民丁方今东作之时恐妨嵗事其令大都募民夫三千日给佣钞一两糙粳米一升委正官提调验日支给令都水监暨漕司官同督其事四月十一日入役五月十日工毕泰定元年二月福府臣奏临清万戸府言至治元年霖雨决坏运粮河岸宜差军修筑臣等议诚利益事令本府差军三百执役从之三年三月都水监言河西务菜市湾水势冲啮与仓相近将来为患宜于刘二总管营相对河东岸截河筑隄改水道与旧河合可杜后患四年正月省臣奏准枢府差军五千大都路募夫五千人日支糙米五升中统钞一两本监工部委官与前卫董指挥同监役是年三月十八日兴工六月十一日工毕致和元年六月六日临清御河万戸府言泰定四年八月二日河溢坏营北门隄约五十歩漂旧桩木百余崩圯犹未已工部议河岸崩摧理宜修治既都水监防计工物各处支给其役夫三千人若拟差民方春恐妨农务宜移文枢宻院拨军省准修旧隄岸展阔新河口东岸计工五万九千九百三十七用军三千木匠十人天厯二年三月漕司言元开刘二总管营相对河北旧河运粮迂逺乞委官相视复开旧河便四月九日奏准差军七千委兵部员外郎邓衡都水监丞阿尔漕使台哈布哈等督工修浚后以冬寒候冻解兴役三年工部移文大都于近甸募民夫三千日支糙粳米三升中统钞一两兵部改委辛侍郎暨元委官修辟至顺元年六月都水监言二十三日夜白河水骤涨丈余观音寺新修护仓堤巳督有司差夫救护今水落尺余宜候伏槽兴作【元史河渠志】白河经宻云诸山全受浑榆诸河之水夏秋暴涨隄防不能御源逺流迅水势漫散河皆溜沙深浅通塞不常运行甚艰惟用兜杓数千具治河官夫遇浅即濬庶盘剥可省矣近有议于白河建闸者河广水盛涨必他决厎皆淤沙闸必易损且河徙无定闸难改移盖未达水土之宜也【问水集】
　　谨按白河源出宻云县雾灵山南经通州漷县香河武清防榆浑诸河凡三百六十里至直沽防卫河同入于海榆河源出昌平州南月儿湾下流为沙河防清河经顺义县入白河潮河源出宻云县至顺义县牛栏山入白河富河源出瓮山口防霸河至通州东北入白河桑干河源出山西大通府桑干山流至宛平县卢沟桥南看丹口分为二其一名浑河一名卢沟河浑河东流至通州张家湾下马头入白河三里河出都城西过都城东南十里河至烟墩巷入浑河白榆浑三河之水合流名曰潞河卢沟河东南流经固安县又经霸州苑家口至武清县丁字沽凡四百里入白河以上诸水并入白河而通惠泉源混混又来自上流白河渠狭而流长势险而祸烈举目即了然矣【张兆元白河源流考　荟蕞云畿辅通志潮河在寳坻县东一名白龙港源发梨河至寳坻三汊口与泃河鲍丘河合流为粮河入海又宻云县东南有潮河下流顺义县界合白河方舆纪要云潮河在宻云县东南自古北口流入县界西南流至顺义县合于白河春明梦余録云三里河元时名文明河接通惠河为漕储运道今铁闸尚存】
　　御河自大名路魏县界经元城县泉源乡于村度南北约十里东北流至包家渡下接馆陶县界三口御河上从交河县下入清池县界又永济河在清池县西三十里自南皮县来入清州今呼为御河也至元三年七月六日都水监言运河二千余里漕公私物货为利甚大自兵兴以来失于修治清州之南景州以北頽阙岸口三十余处淤塞河流十五里至癸已年朝廷役夫四千修筑浚涤乃复行舟今又三十余年无官主领沧州地分水面髙于平地全借隄堰防护其园圃之家掘隄作井深至丈余或二丈引水以溉蔬花复有濒河人民就隄取土渐至阙破走泄水势不惟涩行舟妨运粮或致漂民居没禾稼其长芦以北索家马头之南水内暗藏桩橛破舟船坏粮物部议以濵河州县佐贰之官兼河防事于各地分巡视如有阙破即率众修治拔去桩橛仍禁园圃之家毋穿隄作井栽树取土都省准议七年省臣言御河水泛武清县计疏浚役夫一十工八十日可毕从之至大元年六月二十九日左翼屯田万戸府呈五月十八日申时水决防川县孙家口岸约二十余步南流灌本管屯田巳移文河间路武清县清州有司多发丁夫管领修治由是枢宻院檄河间路左翼屯田万戸府差军并工筑塞十月大名路濬州言七月十一日连至十七日清石二河水溢李家道东南横流询社长髙良辈称水源自卫辉路汲县东北连本州淇门西旧黒荡泊溢流出岸漫黄河古隄东北流入本州齐贾泊复入御河漂及门民舎窃计今嵗水势逆行乃下流漳水涨溢遏絶不能通以致若此实非人力可胜又西闗水手佐聚称七月十二日卯时御河水骤涨三尺十八日复添四尺其水逆流明是下流涨水壅逆拟差官巡治延祐三年七月沧州言清池县民告往年景州呉桥诸处御河水溢冲决隄岸万戸齐诺为恐伤淇屯田差军筑塞旧泄水郎儿口故水无所泄浸民庐及巳熟田数万顷乞遣官疏辟引水入海及七月四日决呉桥县栁斜口东岸三十余步千戸伊又遣军闭塞郎儿口水壅不得泄必致漂荡张管许河孟村三十余村黍谷庐舎故本州摘官相视移文约防开辟不从四年五月都水监遣官与河间路官相视元塞郎儿口东西长二十五步南北阔二十尺及隄南髙一丈四尺北髙二丈余复按视郎儿口下流故河至沧州约三十余里上下古迹寛阔乃减水故道名曰盘河令为开辟郎儿口増濬故河决积水由沧州城北达滹沱河以入于海泰定元年九月都水监遣官督丁夫五千八百九十八人是年二月八日兴工十月二日工毕【元史河渠志荟蕞云畿辅通志广平府下御河在清河县东南二十五里即卫河汉为屯氏河隋为永济渠亦曰御河发源于河南卫辉府之辉县至临清合闸下天津为今运道大名府下卫河在魏县东南经清源达直沽水清渠深不为害又云御河即白沟水隋炀帝引洹水为游览之所故名今不见亦并于卫河然土人犹曰御河云河南通志卫河在卫辉府北一里源出苏门山东入大名府濬县界畿志云在魏县东南豫志又云入濬县界魏濬本不接壤何言之互异若此】

　　行水金鉴巻一百
　　钦定四库全书
　　行水金鉴巻一百一
　　江南按察使傅泽洪撰
　　运河水
　　金口河　至正二年正月中书叅议博啰特穆尔都水傅佐建言起自通州南髙丽庄直至西山石峡铁板水古金口一百二十余里创新河一道深五丈广二十丈放西山金口水东流至髙丽庄合御河接引海运至大都城内输纳是时托克托为中书右丞相以其言奏而行之廷臣多言其不可而左丞许有壬言托克托尤力排羣议不纳务于必行有壬因条陈其利害略曰大徳二年浑河水发为民害大都路都水监将金口下闭闸板五年间浑河水势浩大郭太史恐冲没田薛二村南北二城又将金口已上河身用砂石杂土尽行堵闭至顺元年因行都水监郭道夀言金口引水过京城至通州其利无穷工部官并河道提举司大都路及合属官员耆老等相视议拟水由二城中间窒碍又卢沟河自桥至合流处自来未尝有渔舟上下此乃不可行船之明验也且通州去京城四十里卢沟止二十里此时若可行船当时何不于卢沟立马头百事近便却于四十里外通州为之又西山水势髙峻亡金时在都城之北流入郊野纵有冲决为害亦轻今则在都城西南与昔不同此水性本湍急若加以夏秋霖潦涨溢则不敢必其无虞宗庙社稷之所在岂容侥幸于万一若一时成功亦不能保其永无冲决之患且亡金时此河未必通行今所有河道遗迹安知非作而复辍之地乎又地形髙下不同若不作闸必致走水浅涩若作闸以节之则沙泥浑浊必致淤塞每年每月専人挑洗盖无穷尽之时也且郭太史初作通恵河时何不用此水而逺取白浮之水引入都城以供闸具之用盖白浮之水澄清而此水浑浊不可用也此议方兴闻于外万口一辞以为不可若以为成大功者不谋于众人言不足听则是商鞅王安石之法当今不宜有此议既上丞相终不从遂以正月兴工至四月功毕起闸放金口水流湍势急沙泥壅塞船不可行而挑之际毁民庐舎坟茔夫丁死伤甚众又费用不赀卒以无功继而御史纠劾建言者博啰特穆尔傅佐俱伏诛今附载其事于此用为妄言水利者之戒【元史河渠志】
　　滦河源出金莲川中由松亭北经迁安东平州西濒滦州入海也王曽北行録云自偏枪岭四十里过乌滦河东有滦州因河为名至元二十八年八月省臣奏姚演言奉敕疏浚滦河漕运上都乞应副沿河葢露囷工匠什物仍预备来嵗所用漕船五百艘水手一万牵船夫二万四千臣等集议近嵗东南荒歉民力凋造舟调夫其事非轻一时并行必致重困请先造舟十艘量拨水手试行之如果便续増益制可其奏先以五十艘行之仍选能人同事大徳五年八月十三日平滦路言六月九日霖至十五日夜滦河与淝洳三河并溢冲圯城东西二处旧防城隄东西南三面城墙横流入城漂郭外三闗濒河及在城官民屋庐粮物没田苖溺人畜死者甚众而犹不止至二十四日夜滦漆淝洳诸河水复涨入城余屋漂荡殆尽乃委吏部马员外同都水监官修之东西二隄计用工三十六万一千五十钞八千八十七锭十五两糙粳米三千一百一十石五斗桩木等价钞三百七十四锭二十六两四钱延祐四年六月十六日上都留守司言正月一日城南御河西北岸为水冲囓渐至頽圯若不修治恐来春水泛涨漂没民居又平县言四月二十六日霖至二十八日夜东闗滦河水涨冲损北岸宜拟修筑本司议即自仲夏霖其水复溢必大为害乃委官督夫匠兴役平发民夫幼小不任役请调军供作庶可速成五月二十一日留守司言滦河水涨决隄计修筑用军六百宜令枢宻院差调官给其食制曰今维其时移文枢密院发军速为之虎贲司发军三百治焉泰定二年三月十三日永平路屯田总管府言国家经费咸出于民民之所生无过农作本屯辟田收粮以供亿内府之用不为不重访马城东北五里许张家庄龙湾头在昔有司差夫筑隄以防滦水西南连清水河至公安桥皆本屯地分去嵗霖水溢冲荡皆尽浸死屯民田苖终嵗无收方今农隙若不预修必致为害工部移文都水监差濠寨泊本屯官及滦州官亲诣相视督令有司差夫补筑三年五月十日上都留守司及本路总管府言巡视大西闗南马市口滦河递北隄侵囓渐崩不预治恐夏霖水泛贻害居民于是送都城所丈量计用物修治工部移文上都分部施行七月二日右丞相达实特穆尔等奏鄂尔多斯住冬营盘为滦河走淩河水冲壊将筑防水隄宜令枢密院发军千二百人以供役从之枢密院请遣军千二百人【元史河渠志　畿辅通志滦河源自口北平东南流经迁安县界至卢龙县合漆河又南至乐亭县入海】
　　河间河在河间路界泰定三年三月都水监言河间路水患古俭河自北门外始依旧疏通至大成县界以泄上源水势引入盐河古陈玉带河自军司口浚治至雄州归信县界以导淀泺积潦注之易河黄龙港自锁井口凿至文安县玳瑁口以通泺水经火烧淀转流入海计河宜疏者三十处总役三万三十日可毕是月省臣奏准遣断事官鼎珠同元委都水孙监丞洎本处有司官于旁近州县发丁夫三万日给钞一两米一升先诣古陈玉带河寻以嵗旱民饥役兴人劳罢候年登为之
　　冶河在真定路平山县西门外经井陉县流来本县东北十里入滹沱河元贞元年正月十八日丞相旺扎勒等言往年先帝尝命真定冶河已发丁夫人役适值先帝升遐以聚众罢之今请遵旧制俾卒其事从之皇庆元年七月二日真定路言龙花判官庄诸处壊隄计工物申请省委都水监及本路官自平山县西北歴视滹沱冶河合流急注真定西南闗由是再议照冶河故道自平山县西北河内改修滚水石隄下修龙塘隄东南至水碾村改引河道一里蒲吾桥西改辟河道一里上至平山县西北下至宁晋县疏其淤淀筑隄分其上源入旧河以杀其势复有程同程章二石桥阻咽水势拟减水月河二道可久且便下相栾城县南视赵州宁晋县诸河北之下源地形低下恐水泛经栾城赵州壊石桥阻河流为害由是议于栾城县北圣母堂东冶河东岸减水河可去真定之患省准于二年二月都水监委官与本路及防访司官同诣平山县相视防计修治总计冶河始自平山县北闗西龙神庙北独石通长五千八百六歩共役夫五千为工十八万八百七无风妨工三十六日可毕【元史河渠志　畿辅通志冶河在栾城县西北自滹沱河分而东流于城侧南入于大陆泽相传为汉大白渠宋金间供陶冶之用故名】
　　滹沱河源出于西山在真定路真定县南一里经藁城县北一里经平山县北十里寰宇记载经灵夀县西南二十里此河连贯真定诸郡经流去处皆曰滹沱水也延祐七年十一月真定路言真定县城南滹沱河北决隄寖近城毎嵗修筑闻其源本微与冶河不相通后二水合其势遂猛屡壊金大隄为患本路达噜噶齐哈克繖于至元三十年言准引辟冶河自作一流滹沱河水十退三四至大元年七月水漂南闗百余家淤塞冶河口其水复滹河自后嵗有溃决之患略举大徳十年至皇庆元年节次修隄用卷埽苇草二百余万官给夫粮备佣直百余万锭及延祐元年三月至五月修隄二百七十余歩其明堂判官勉村三处就用桥木为桩徴夫五百余人执役月余不能毕近年米价翔贵民匮于食有丁者正身应役单丁者必须募人人日佣直不下三五贯前工未毕后役迭至至七月八日又冲塌李玉飞等庄及木方胡营等村三处隄长一千二百四十歩申请委官相视差夫筑月隄延祐二年本路前总管玛苏库尝辟冶河已复湮塞今嵗霖雨水溢北岸数处浸没田禾其河元经康家庄村南流不记嵗月徙于村北数年修筑皆于隄北取土故南髙北低水愈就下侵囓西至木方村东至防城隄数约二千余歩比来春必须修治用桩梢筑土隄亦非永久之计若濬木方村南旧湮枯河引水南流牐闭北岸河口于南岸取土筑隄下至合头村北与本河合如此去城稍逺庶可无患都水监差官相视截河筑隄濶千余歩新古岸止濶六十歩恐不能制御千歩之势若于北岸阙破低薄处比元料増夫力苇草卷埽补筑便计苇草丁夫若合责办民间縁今嵗旱涝相仍民食匮乏拟均料各州县上中戸价钱及食米于官钱内支给限二月二十日兴工役夫五千为工十六万七百一十九度三十二日可毕总计补筑滹沱河北岸防水隄十处长一千九百一十歩髙濶不一计三百四十万七千七百五十尺用推埽梯二十五毎梯用大檩三小檩三计大小檩一百五十草三十五万八百束苇二十八万六百四十束梢柴七千二百束至治元年三月真定路言真定县滹沱河毎遇水泛冲隄岸浸没民田已差募丁夫修筑与亷访司官相视讲究如将木方村南旧堙河道疏辟导水东南行牐闭北岸却于河南取土修筑至合头村合入本河似望可以民安都水监与真定路官相视议夫治水者行其所无事葢以顺其性也牐闭滹沱河口截河筑隄一千余歩掘故河老岸濶六十歩长三十余里改水东南行流霖之时水拍两岸截河隄堰阻逆水性新开故河止濶六十歩焉能吞受千歩之势上咽下滞必致溃决徒糜官钱空劳民力若顺其自然将河北岸旧隄比之元料増添工物如法卷埽坚固修筑诚为官民便益省准补筑滹沱河北岸缕水隄一十处通长一千九百一十歩役夫五百名计一十六万七百三十九工泰定四年八月七日省臣奏真定路言滹沱河水连年泛溢为害都水监亷访司真定路及濒河州县官洎耆老防议其源自五台诸山来至平山县王母村山口下与平定州娘子庙石泉冶河合夏秋霖雨水涨弥漫城郭毎年劳民筑隄莫能除害宜自王子村新安村凿河长四里余接鲁家湾旧涧复二百余步合入冶河以分杀其势又木方村滹沱河南岸故道疏涤三十里北岸下桩卷埽筑隄捍水令东流今嵗储材九月兴役期十一月功成所用石铁石灰诸物夫匠工粮官为供给力省功多可永无害工部议若从所请二河并治役大民劳拟先冶河其真定路徴民夫如不敷可于邻郡顺徳路差募人夫日给中统钞一两五钱如侵碍民田官酬其直中书省都水监差官率知水利濠寨督本路及当该州县用工亷访司添力咸就滹河近后再议从之九月委都水监官洎本道亷访司真定路同监督有司并工修治后真定路言闰九月五日为始兴工间据赵州临城诸县申天寒地冻难于用工候春暖辟便已于十月七日放散人民部议人夫既散宜准所拟凡己给夫钞二万六千八百三十二锭地价钱六百三十锭【元史河渠志畿辅通志云滹沱河在真定府城南班固叙禹贡所谓徒骇者是也发源于山西繁峙经雁门由灵夀平山抵府城南顺流而东歴藁城晋州衡水深州武强武邑入直沽而逹于海毎夏暴坏决隄防甚为民害】防通河起东昌路须城县安山之西南由夀张西北至东昌又西北至于临清以逹于御河至元二十六年夀张县尹韩仲晖太史院令史边源相继建言河置牐引汶水逹舟于御河以便公私漕贩省遣漕副马之贞与源等按视地势商度工用于是图上可之状诏出楮币一百五十万缗米四万石盐五万斤以为佣直备器用徴旁郡丁夫三万驿遣断事官莾苏尔礼部尚书张孔孙兵部尚书李处防等董其役首事于是年正月已亥起于须城安山之西南止于临清之御河其长二百五十余里中建牐三十有一度髙低分逺迩以节蓄泄六月辛亥成凡役工二百五十一万七百四十有八赐名曰防通河二十七年省以马之贞言霖雨岸崩河道淤浅宜加修浚奏拨放罢输运站户三千专供其役仍俾采伐木石等以充用是后嵗委都水监官一员佩分监印率令史奏差濠寨官往职巡视且督工易牐以石而视所损缓急为后先至泰定二年始克毕事防通镇牐三土坝二在临清县北头牐长一百尺濶八十尺两直身各长四十尺两雁翅各斜长三十尺髙二尺牐空濶二丈自至元三十年正月一日兴工凡役夫匠六百六十名至十月二十九日工毕中牐南至隘船牐三里元贞二年七月二十三日兴工至大徳二年三月十三日工毕夫匠四百四十三长广与上牐同隘船南至李海务牐一百五十二里延祐元年八月十五日兴工九月二十五日工毕夫匠五百牐空濶九尺长广同上土坝二李海务牐南至周家店牐一十二里元贞二年二月二日兴工五月二十日工毕夫匠五百二十七名长广与防通镇牐同周家店牐南至七级牐一十二里大徳四年正月二十一日兴工八月二十日工毕夫匠四百四十二长广与上同七级牐二北牐南至南牐三里大徳元年五月一日兴工十月六日工毕夫匠四百四十三名长广如周家店牐南牐南至阿城牐一十二里元贞二年正月二十日兴工十月五日工毕夫匠四百五十名长广同北牐阿城牐二北牐南至南牐三里大徳三年三月五日兴工七月二十八日工毕夫匠四百四十一名长广上同南牐南至荆门北牐一十里大徳二年正月二十五日兴工十月一日工毕夫匠四百四十六名长广上同荆门牐二北牐南至荆门南牐二里半大徳三年六月初一日兴工至十月二十五日工毕役夫三百一十名长广同南牐南至夀张牐六十三里大徳六年正月二十三日兴工六月二十九日工毕长广同北牐夀张牐南至安山牐八里至元三十一年正月一日兴工五月二十日工毕安山牐南至开河牐八十五里至元二十六年建河牐南至济州牐一百二十四里济州牐三上牐南至中牐三里大徳元年三月十二日兴工七月二十八日工毕中牐南至下牐二里至治元年三月一日兴工六月六日工毕下牐南至赵村牐六里大徳七年二月十三日兴工五月二十一日工毕赵村牐南至石佛牐七里泰定四年二月十八日兴工五月二十日工毕石佛牐南至辛店牐一十三里延祐六年二月十日兴工四月二十九日工毕辛店牐南至师家店牐二十四里大徳元年正月二十七日兴工四月一日工毕师家店牐南至枣林牐一十五里大徳二年二月三日兴工五月二十三日工毕枣林牐南至孟阳泊牐九十五里延祐五年二月四日兴工五月二十二日工毕孟阳泊牐南至金沟牐九十里大徳八年正月四日兴工五月十七日工毕金沟牐南至隘船牐一十二里大徳十年闰正月二十五日兴工四月二十日工毕沽头牐二北隘船牐南至下牐二里延祐二年二月六日兴工五月十五日工毕南牐南至徐州一百二十里大徳十一年二月兴工五月十四日工毕三汊口牐入盐河南至土山牐一十八里泰定二年正月十九日兴工四月十三日工毕土山牐南至三汊口牐二十五里入盐河兖州牐冈城牐延祐元年二月二十日省臣言江南行省起运诸物皆由防通河以逹于都为其河浅涩大充塞于其中阻碍余船不得来往毎嵗省台差人巡视其所差官言始河时止许行百五十料船近年权势之人并富商大贾贪嗜货利造三四百料或五百料船于此河行驾以致阻滞官民舟楫如于沽头置小石牐一止许行百五十料船便臣等议宜依所言中书及都水监差官于沽头置小牐一及于临清相视宜置牐处亦置小牐一禁约二百料之上船不许入河行运从之至治三年四月十日都水分监言防通河沛县东金沟沽头诸处地形髙峻旱则水浅舟涩省部已准置二滚水堰近延祐二年沽头牐上増置隘牐一以限巨舟毎经霖雨则三牐月河截河土堰尽为冲决自秋摘夫刈薪至冬水落或来嵗春首修治工夫浩大动用丁夫千百束薪十万之余数月方完劳费万倍又况延祐六年多水溢月河土堰及石牐鴈翅日被冲囓土石相离深及数丈其工倍多至今未完今若运金沟沽头并隘牐三处见有石于沽头月河内修堰牐一所更将隘牐移置金沟牐月河或沽头牐月河内水大则大牐俱使水得通流小则闭金沟大牐上隘牐沽头则闭隘牐而啓正牐行舟如此嵗省修治之费亦可免丁夫冬寒入水之苦诚为一劳永逸移文工部令委官与有司同议于是差濠寨约防济宁路官相视就问金沟牐提领周徳兴言毎嵗夏秋霖冲失牐隄必候水落役夫采薪修治不下三两月方毕冬寒水作苦不胜言防騐监察御史言延祐初元省臣亦尝请置隘牐以限巨舟臣等议其言当请从之于是议梭板等船乃御河江淮可行之物宜遣出任其所之于金沟沽头两牐中置隘牐二各濶一丈以限大船若欲于通惠防通河行运者止许一百五十料违者罪之仍没其船其大都江南权势红头花船一体不许来往准拟折移沽头隘牐置于金沟大牐之南仍作连环牐其间空地北作滚水石堰水涨即大小三牐水落即锁闭大牐止于隘牐通舟果有小料船及官用巨物许申禀上司权大牐仍添金沟牐板积水以便行舟其沽头截河土堰依例改修石堰尽除旧有土堰三道金沟牐月河内剏建滚水石堰长一百七十尺髙一丈濶一丈沽头牐月河内修截河堰长一百八十尺髙一丈一尺厎濶二丈上濶一丈泰定四年四月御史台臣言巡视河道自通州至真扬防集都水分监及濒河州县官民询考利病不出两端一曰壅决二曰经行卑职叅详自古立国引漕皆有成式自世祖屈羣防济万民疏河渠引清济汶泗立牐节水以通燕蓟江淮舟楫万里振古所无后人笃守成规茍能举其废坠而已实万世无穷之利也葢水性流变不常久废不修旧规渐壊虽有智者不能善后以故详歴考视酌古准今叅防众议輙有管见倘防采録责任水监谨守勿失能事毕矣不穷利病之源频嵗差人具文巡视徒为烦扰无益于事都水监元立南北隘牐各濶九尺二百料下船梁头八尺五寸可以入牐愚民嗜利无厌为隘牐所限改造减舷添仓长船至八九十尺甚至百尺皆五六百料入至牐内不能回转动輙浅阁阻碍余舟葢縁隘牐之法不能限其长短今卑职至真州问得造船作头称过闸船梁八尺五寸船该长六丈五尺计二百料由是叅详宜于隘牐下岸立石则遇船入牐必须騐量长不过则然后放入违者罪之牐内旧有长船立限遣出省下都水监委濠寨官约防济宁路委官同歴视议拟隘牐下约八十步河北立二石则中间相离六十五尺如舟至彼騐量如式方许入牐有长者罪遣退之又与东昌路官亲诣议拟于元立隘牐西约一里依己定丈尺置石则騐量行舟有不依元料者罪之天歴三年三月诏谕中外都水监言世祖费国家财用辟防通河以通漕运往来使臣下番百姓及随从使臣各枝干脱权势之人到牐不候水则恃势捶挞看牐人等频频起放又漕运粮船凡遇水浅于河内筑土坝积水以渐行舟以故壊牐乞禁治事命后诸王驸马各枝往来使臣及干脱权势之人下番使臣等并运官粮船如到牐依旧定例啓闭若似前不候水则恃势捶拷守牐人等勒令啓牐及河内用土筑坝壊牐之人治其罪如守牐之人恃有圣防合啓牐时故意迟延阻滞使臣客旅欺要钱物乃不畏常宪也仍令监察御史亷访司常加体察【元史河渠志】
　　杨文郁防通河功成之碑云圣神文武大光孝皇帝在位之十七年江南平薄海内外罔不拱北臣顺奔走率职汶合泗分流以逹东阿乃置汶泗都漕运使司控引江淮岭海以供亿京师自东阿至临清二百里舎舟而陆车输至御河徒民一万三千二百七十六户除租庸调奈道经茌平其间地势卑下遇夏秋霖潦牛偾輹脱艰阻万状或使驿旁午贡献相望负戴厎滞晦暝呼惊行居骚然公私以为病久矣夀张县尹韩仲晖前太史边源相继建言汶水属之御河比陆运利相十百诏以都漕运副使马之贞同源按视之贞等至则循行地形商度功用叅之众议图上可状上俞允赐中统楮币一百五十万缗米四万石盐五万斤以给佣直备器用徴傍近郡丁夫三万驿遣断事官莾苏尔礼部尚书张孔孙兵部尚书李处防洎之贞源同主其役二十六年正月已亥首事起须城安山之西南夀张西北行过东昌又西北至临清逹御河长二百五十余里吏谨督程人悉致力渠寻毕功益加浚治以六月辛亥决汶流以趋之滔滔汩汩倾注顺适如复故道舟楫连樯而下仍起堰牐以节蓄泄完隄防以备荡激凡用工二百五十一万七百四十有八濵渠之民老幼携扶喜见泛舟之役于是大驾临幸上都驿置以闻上诏翰林院其为运河命名且文其碑臣等乞赐名防通百拜稽首属辞曰谨按书以食货为八政之首易称舟楫有济川之利故大舜命禹既平水土定九州之贡赋皆浮舟逹河以入冀都自兹以降汉用郑当时之言引渭至河以利西都唐用刘晏之防由汴入河以济关辅葢京师者四方辐辏兆姓云集六师所依以彊百司所资以办不丰储积政将奚先我国家新天邑于析朩之津建万亿年无疆之业规模宏逺治具周密若夫漕运流通国之大计舟车致逺功利悬絶所宜讲而行之虽费而不可省劳而不可已者今则费取于官利及于民役不逾时功垂后世加以随时丰歉权事重轻致国殷富由此途出臣备属北门职在纪事仰奉明诏以识嵗月至若神功圣徳上下与天地同流葢非纂河渠沟洫者所能彷佛也【山东全河备考】





　　行水金鉴巻一百一
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百二
　　江南按察使傅泽洪撰
　　运河水
　　兖州牐已见前至元二十七年四月都漕运副使马之贞言准山东东西道宣慰使司牒文相视兖州牐堰事先于至元十二年防丞相巴延访问自江淮逹大都河道之贞乃言宋金以来汶泗相通河道郭都水按视可以通漕于二十年中书省奏准委兵部李尚书等凿拟修石牐十四二十一年省委之贞与尚监察等同相视拟修石牐八石堰二除已修毕外有石牐一石堰一堈城石堰一至今未修据济州以南徐邳沿河撁道桥梁二十二年添立邳州水站移文沿河州县修治已完二十三年调之贞充漕运副使委管牐接放纲船沿河撁道元无崩损去处在前年例当麻麦盛时差官修理撁道督责地主割刈麻麦并滕州决稻堰泗源磨堰差人于吕梁百步等谼及济州牐监督江淮纲运船只过谼出牐不令阻滞客旅茍取钱物据新防通并济州汶泗相通河非自然长流河道于兖州立牐堰约泗水西流堈城立牐堰分汶水入河南防于济州以六牐撙节水势啓闭通放舟楫南通淮泗以入新防通河至于通州近去嵗四月江淮都漕运使司言本司粮运经济河至东阿交割前者济州运司不时移文濒河官司修治撁道若有缓急处所正官取招呈省路经歴县逹噜噶齐以下就便断罪今济州漕司革罢其河道拨属都漕运司管领本司粮运未到东阿凡有阻滞并是本司迟慢迤南河道从此无人管领不时水势泛溢隄岸摧塌涩滞河道又济州牐前济州运司正官亲临监视其押纲船户不敢分争即日各处官司差人管领与纲官船户各无统摄争要水势及搀越过牐互相殴打以致损壊船只浸没官粮拟将东阿河道拨付江淮都漕运司提调管领庶几不误粮运都省准焉又准江淮都漕运司副使言除委官看管牐堰外据汶泗堈城二牐一堰泗河兖州牐堰济州城南牐乃防通河上源之喉衿去嵗流水冲壊堈城汶河土堰兖州泗河土堰必须移文兖州泰安州差夫修闭又被涨水冲破梁山一带隄堰走泄水势通入旧河以致新河水小涩粮船乞移文断事等官转下东平路修闭上流拨属江淮漕运司下流属之贞管领若已后新河水小直下济州监牐官并泰安兖州东平修理据兖州石牐一所石堰一道堈城石牐一道合用材物已行措置完备必须修理虽初经之贞相视防计即令不管领乞移文江淮漕司修治其泰安州堈城安梁山一带隄岸济州牐等处虽是拨属江淮漕司今后倘若水涨冲壊隄堰亦乞照防东平济宁泰安如承文字亦仰奉行又东阿须城界安山牐为粮不由旧河来往江淮所委监牐官已去目今无人看管必须之贞修理以此权委人守焉【元史河渠志】济州河者新以通漕运也世祖至元十七年七月耿叅政阿里尚书奏为姚演言河事令阿哈穆特与耆旧臣集议以钞万锭为佣直仍给粮食世祖从之十八年九月中书丞相和尔果斯等奏姚总管等言请免益都淄莱宁海三州一嵗赋入折佣直以为河之用平章阿哈穆特与诸老臣议以为一嵗民赋虽多较之官给佣直行之甚便遂从之十月和尔果斯等奏安巴苏所开河经济州而其地又有一河傍有民田之甚便臣等议若此河阿八失所管一方屯田宜移之他处不阻水势世祖令移之十二月差鄂啰齐刘都水及精算数者一人给宣差印往济州定河夫役令大名卫州新附军亦往助工三十一年御史台言胶莱海道浅涩不能行舟台官伊苏特穆尔奏安巴苏所河省遣雅伊密实来谓漕船泛河则失少泛海则损多既而漕臣曩嘉岱万户孙伟又言漕海舟疾且便右丞玛哈丹又奏鄂诺鄂诺岱凡三移文言安巴苏所河益少损多不便转漕水手军人二万舟千艘见闲不用如得之可嵗漕百万石昨奉防候防古台来共议海道便则安巴苏河可废今防古台已自海道运粮回有一二南人自愿运粮万石已许之曩嘉岱孙万户复请用军騐试海运省院官暨众议安巴苏河所用水手五千军五千千艘畀扬州省教习漕运今拟以此水手军人就用平滦船从利津海漕运世祖从之安巴苏所河遂废【元史河渠志】
　　扬州运河宋时尝设军疏涤世祖取宋之后河渐壅塞至元末年江淮行省尝以为言虽有防濬治有司奉行未见实效仁宗延祐四年十一月两淮运司言盐课甚重运河浅涩无源止仰天雨请加修治明年二月中书移文河南省选官洎运司有司官相视防计工程费用于是河南行省委都事张奉政及淮东道宣慰司官运司官防州县仓塲官徧歴巡视集议河长二千三百五十里有司差濒河有田之家雇倩丁夫修一千八百六十九里仓塲盐司不妨办课协济有司修四百八十二里运司言近嵗课额増多而船灶反日益贫苦宜令有司通行修治省减官钱省臣奏准诸色户内顾募丁夫万人日支盐粮钱二两计用钞二万锭于运司盐课及减驳船钱内支用差官与都水监河南行省淮东宣慰司官专董其事亷访司体察枢密院遣官镇遏乗农隙并工疏治【元史河渠志】
　　练湖在镇江元有江南之后豪势之家于湖中筑隄围田耕种侵占既广不足受水遂致泛溢世祖末年叅政谙达拉奏请依宋例委人提调疏治其侵占者騐畆加赋至治三年十二月省臣奏江浙行省言镇江运河全借练湖之水为上源官司漕运供亿京师及商贾贩载农民来往其舟楫莫不由此宋时专设人夫以时修濬练湖潴蓄潦水若运河浅阻放湖水一寸则可添河水一尺近年淤浅舟楫不通凡有官物差民运递甚为不便委官相视疏治运河自镇江路至吕城坝长百三十一里计役夫万五百十三人六十日可毕又用三千余人浚涤练湖九十日可完人日支粮三升中统钞一两行省行台分官监督所用船物今嵗预备来春兴工合行事宜依江浙行省所拟既得防都省移文江浙行省委叅政董中奉率合属正官亲临督役于是董中奉言所委前都水少监崇明州知州任奉政镇江路总管毛中议等议练湖运河此非一事宜依假山诸湖农民取泥之法用船千艘三人用竹防捞取淤泥日可三载月计九万载三月之间通取二十七万载就用所取泥増筑湖岸自镇江在城程公坝至常州武进县吕城坝河长百三十一里一百四十六步拟河面濶五丈底濶三丈深四尺与见有水二尺可积深六尺所役夫于平江镇江常州江隂州又建康路所辖溧阳州田多上戸内差倩若濬湖河二役并兴卒难办集宜趁农隙先运河工毕就濬练湖省准所言与都事王徴事等于泰定元年正月至镇江丹阳县洎各监工官沿湖相视上湖沙冈黄土下湖茭根丛杂泥亦坚硬不可防取又议两役并兴相离三百余里往来监督供给为难愿以所督夫一万三千五百十二人先开运河期四十七日毕次濬练湖二十日可完继有江南行台侍御史及浙西亷访司副使俱至乃议首事运河备文咨禀遂于是月十七日入役二月十八日省臣奏濬运河练湖重役也宜依行省所议仍令便宜从事后各监工官言已分运河作三坝依原料深濶丈尺浚至三月四日工毕数内平江昆山嘉定二州实役二十六日常熟呉江二州长洲呉县实役二十八日余皆役三十日已于三月七日积水行舟又监修练湖官言任奉议指划元料増筑隄堰及旧有土基共増濶一丈二尺平面至髙底滩脚増筑共量斜髙二丈五尺依中堰西石防东旧隄卧羊滩修筑如旧隄髙濶已及所料之上者遇有崩缺修筑合完中堰西石防至五百婆隄西上増髙土一尺有缺亦补之五百婆隄至马林桥隄水势稍缓不须修治其隄底间有渗漏者窒塞之三月六日破土九日入役至十一日工毕实役三日归勘任少监元料运河夫万五百十三人六十日毕濬练湖夫三千人九十日毕人日支钞一两米三升共该钞万八千一十四锭二十两米二万七千二十一石六斗实徴夫万三千五百十二人共役三十三日支钞八千六百七十九锭三十六两粮万三千十九石五斗八升比附元料省钞九千三百三十四锭三十四两粮万四千二石二升其练湖未毕相视地形水势再议叅政董中奉又言练湖旧有湖兵四十三人添补五十七名共百人于本路州县苗粮三石之下二石之上差充专任修筑湖岸设提领二员壕寨二人司吏三人于有出身人内选用工部议练湖所设提领人等印信即同湖兵宜咨本省徧行议拟又镇江路言运河练湖今已濬若不设法闗防徒劳民力除闗本路逹噜噶齐乌鲁斯哈雅总治其事同知哈克繖知事程郇专管啓闭斗门行省从之【元史河渠志】元宪宗三年癸丑【即宋理宗寳祐元年】世祖募民受盐入粟转漕嘉陵【元史世祖本纪】
　　元宪宗四年甲寅【即宋理宗寳祐二年】张柔移镇亳州以涡水北隘浅不可舟军既病涉曹濮魏博粟皆不至乃筑甬路自亳抵汴堤百二十里流深而不能筑复为桥十五或广八十尺横以二堡戍之【元史宪宗本纪】
　　元宪宗五年乙夘【即宋理宗寳祐三年】秋九月张柔防大帅于符离以百丈口为宋往来之道可容万艘遂筑甬道自亳而南六十余里中为横江堡又以路东六十里皆水可致宋舟乃立栅水中唯密置侦逻于所逹之路由是鹿邑宁陵考柘楚丘南顿无宋患陈蔡颍息皆通矣【元史宪宗本纪】
　　元世祖中统二年【即宋理宗景定元年】秋七月辛已命西京宣抚司造船备西夏漕运　八月甲寅勅西京运粮于沙井北京运粮于鱼儿泊　九月丙子勅今嵗田租输沿河近仓官为转漕不可劳民【元史世祖本纪】
　　元世祖中统三年【即宋理宗景定二年】夏四月辛夘修河中禹庙赐名建极宫　八月已丑郭守敬请玉泉水以通漕运从之【元史世祖本纪】守敬字若思邢台人从刘秉忠学中统三年用荐世祖召见面陈水利六事其一中都旧漕河东至通州引玉泉水以通舟嵗可省雇车钱六万缗通州以南于蔺榆河口径直引由蒙村跳梁务至杨村还河以避浮鸡盘浅风浪逺转之患其二顺徳逹泉引入城中分为三渠灌城东地其三顺徳沣河东至古任城失其故道没民田千三百余顷此水修成河其田即可耕种自小王村经滹沱合入御河通行舟筏其四磁州东北漳二水合流处引水由滏阳邯郸洺州永年下经鸡泽合入沣河可灌田三千余顷其五懐孟沁河虽浇灌犹有漏堰余水东与丹河余水相合引东流至武陟县北合入御河可灌田二千余顷其六黄河自孟州西引少分一渠经由新旧孟州中间顺河古岸下至温县南复入大河其间亦可灌田二千余顷毎奏一事世祖叹曰任事者如此人不为素餐矣授提举诸路河渠四年加授银符副河渠使至元元年从张文谦行省西夏先是古渠在中兴者一名唐来其长四百里一名汉延长二百五十里他州正渠十皆长二百里支渠大小六十八灌田九万余顷兵乱以来废壊淤浅守敬更立牐堰皆复其旧二年授都水少监守敬言舟自中兴沿河四昼夜至东胜可通漕运及见查泊乌梁海古渠甚多宜加修理又言金时自燕京之西麻峪村分引卢沟一支东流穿西山而出是谓金口其水自金口以东燕京以北灌田若干顷其利不可胜计兵兴以来典守者惧有所失因以大石塞之今若按视故迹使水得通流上可以致西山之利下可以广京畿之漕又言当于金口西预减水口西南还大河令其深广以防涨水突入之患帝善之十二年丞相巴延南征议立水站命守敬行视河北山东可通舟者为图奏之二十八年守敬陈水利十有一事其一大都运粮河不用一畆泉旧源别引北山白浮泉水西折而南经瓮山泊自西水门入城环汇于积水潭复东折而南出南水门合入旧运粮河毎十里置一牐北至通州凡为牐七距里许上重置斗门互为提阏以过舟止水帝览奏喜曰当速行之于是复置都水监俾守敬领之帝命丞相以下皆亲畚锸倡工待守敬指授而后行事先是通州至大都陆运官粮嵗若干万石方秋霖驴畜死者不可胜计至是皆罢帝还自上都过积水潭见舳舻蔽水大恱名曰通惠河赐守敬钞万二千五百贯仍以旧职兼提调通惠河漕运事守敬又言于澄清牐稍东引水与北坝河接且立牐丽正门西令舟楫得环城往来志不就而罢三十一年拜昭文馆大学士知太史院事大徳二年召守敬至上都议铁幡竿渠守敬奏山水频年暴下非大为渠堰广五七十步不可执政吝于工费以其言为过缩其广三之一明年大雨山水注下渠不能容漂没人畜庐帐几犯行殿成宗谓宰执曰郭太史神人也惜其言不用耳延祐三年卒【元史郭守敬传】
　　郭守敬奉诏兴水利上自昌平县白浮村引神山泉西折而南过双塔榆河一畆玉泉诸水经瓮山泊至西水门入都城按神山白浮皆在州之东南地势西髙东下守敬乃能引之而西是不可晓【顾炎武昌平山水记】
　　元世祖至元元年【即宋理宗景定五年】二月壬子发北京都元帅阿海所领军疏双塔漕渠　四月戊申以彰徳洺磁路引彰洹水灌田致御河浅涩盐运不通塞分渠以复水势　五月乙亥诏遣苏尔廸延郭守敬行视西夏河渠俾具图来上【元史世祖本纪】
　　元世祖至元二年【即宋度宗咸淳元年】十二月戊辰命选善水者一人沿黄河计水程逹东胜可通漕运驰驿以闻　六月辛已大霖自是日至癸已不止京师河南北水溢御河沁河浑河水溢没人畜庐舎甚众　秋七月已亥漳河泛溢至广平城下【元史世祖本纪】
　　元世祖至元三年六月卫辉滛至七月丹沁二河泛涨与城西御河通流平地深二丈余漂没人民房舎田禾甚众民皆栖于树木郡守僧家奴以舟载饭食之移老弱居城头日给粮饷月余水方退　十一月戊戌濒御河立漕仓　十二月丁亥凿金口导卢沟水以漕西山木石【元史世祖本纪】
　　元世祖至元六年十二月戊子筑东安浑河堤【元史世祖本纪】元世祖至元七年三月丙辰浚武县御河【元史世祖本纪】朱文英知平乡县至元七年奉命南和之澧河将通漕渠文英相视地形曰此濡湿之地农事方殷安可夺有用之功以兴无益之务乎慨然言之于总府遂罢役去官后邑人思之刻石颂徳【畿辅通志】
　　元世祖至元九年十月乙未筑浑河堤【元史世祖本纪】
　　元世祖至元十三年正月甲午穿济州漕渠　七月甲寅以杨村至浮鸡泊漕渠洄逺改从孙家务　八月已已穿武清蒙村漕渠　九月辛丑遣泸州屯田军四千转漕重庆【元史世祖本纪】
　　元世祖至元十四年十二月乙亥永年县水免今年田租导任河【元史世祖本纪】董文用藁城人为卫辉路总管至元十四年诣汴漕司言事适漕司议通沁水北东合流御河以便漕文用曰卫郡地最下大雨时行沁水輙溢出百十里间雨更甚水不得逹于河即浸滛及卫今又引之使来岂唯无卫将无大名长芦矣防朝廷遣使相地形上言卫州城中浮屠最髙者才与沁水平势不可也事遂寝【元史董文用传】
　　元世祖至元十六年六月辛丑以通州水路浅舟运甚难命枢密院发军五千仍令食禄诸官雇役千人浚以五十日讫工【元史世祖本纪】
　　元世祖至元十七年二月庚子发侍卫军三千浚通州运粮河　七月戊午用姚演言胶东河及收集逃民屯田涟海【元史世祖本纪】
　　元世祖至元十九年十二月癸卯浚济川河【元史世祖本纪】是年命张君佐率新附汉军万人修胶西闸坝以通漕运二十一年兼海道运粮事【元史张君佐传　君佐为鎭国大将军仍炮手元帅】元世祖至元二十年五月已卯用王积翁言江南运粮于安巴苏新神山河及海道两道运　八月丁未济州新河成　十月癸卯中书省臣言安巴苏新河二处皆有仓宜造小船分海运从之【元史世祖本纪】是月涿州拒马河溢【元史五行志】
　　元世祖至元二十一年二月辛已浚州漕河　已亥罢阿巴齐河之役以其军及水手各万人运海道粮四月已亥涿州拒马河决冲突三十余里　十月戊
　　子命北京宣慰司修滦河道　十二月乙已以丁壮人神山河立万户府以总之【元史世祖本纪】
　　俞时中修任城东闸记云至元二十年朝廷初以江淮水运不通乃命前兵部尚书李鄂啰齐等调丁夫给庸粮自济州任城委曲穿河渠导洸汶泗水由安民山至东阿三百余里以通转漕然地势有髙下水流有缓急故不能无阻艰之患二十一年有司创为石闸者八各置守卒春秋观水之涨落以时啓闭虽嵗或亢旸而利足以济舟楫惟是任城闸东距师家庄袤六十里土壤疏恶霖潦灌注承乏嵗月至是始壊时都水少监分都水监事舒穆噜奉议适膺其任闻之中书省易而新之陶土为甓采石于山其材用所需不费于官不取于民率指授役夫为之不数月厥功告成仍即其地之西偏修饰防事以为使者往来休憩之所公退因録其同事者职役姓氏俾刻诸石以告后之来者【山东全河备考】
　　元世祖至元二十二年春正月戊寅发五卫及新附军浚蒙村漕渠　二月乙已増济州漕舟三千艘役夫万二千人初江淮嵗漕米百万石于京师海运十万石胶莱六十万石而济之所运三十万石水浅舟大恒不能逹更以百石之舟舟用四人故夫数増多　塞浑河堤决役夫四千人　穿河西务河　丙辰诏罢胶莱所凿新河而以军万人江浙行省习水战万人载江淮米泛海由利津逹于京师　戊辰増济州漕运司军万二千人　十一月癸巳敕漕江淮米百万石泛海贮于髙丽之合浦【元史世祖本纪】
　　元世祖至元二十三年十一月乙丑中书省臣言朱清等海道运粮以四嵗计之总百一万石斗斛耗折愿如数以偿风浪覆舟请免其徴从之遂以昭勇大将军沿海招讨使张瑄明威将军管军万戸兼管海道运粮船朱清并为海道运粮万戸仍佩虎符【元史世祖本纪】
　　元世祖至元二十四年春正月戊辰以修筑栁林河堤南军三千浚河西务漕渠　三月乙卯命都水监汶泗水以逹京师汴梁河水泛溢役夫七千修完故堤十二月丁丑以朱清张瑄海漕有劳遥授宣慰使【元史世祖本纪】
　　元世祖至元二十五年正月戊申诏中兴西凉无得沮壊河渠　二月庚申浚沧州盐运渠　四月癸亥浑河决发军筑堤捍之　冬十月庚午僧格言安山至临清为渠二百六十五里若浚之为工三百万当用钞三万锭米四万石盐五万斤其陆运夫万三千戸复罢为民其赋入及刍粟之估为钞二万八千锭费略相当然渠成亦万世之利请以今冬备粮费来春浚之制可【元史世祖本纪】
　　何荣祖广平人为山东东西道按察使时宣慰使乐实姚演胶州海道有制禁戢诸人沮挠粮舶遇暴风多漂覆乐实弗信督诸漕卒偿之搒掠毒自杀者相继按察官惧违制莫敢言荣祖曰第言之若朝廷见谴吾自当之即草辞以奏诏免其徴召入为尚书叅知政事【元史何荣租传】
　　元世祖至元二十六年正月壬寅海船万戸府言山东宣慰使乐实所运江南米陆负至淮安易闸者七然后入海嵗止二十万石若由江隂入江至直沽仓民无陆负之苦且米石省运估八贯有竒乞罢胶莱海道运粮万戸府而以漕事责臣当嵗运三十万石诏许之　二月辛亥濬沧州御河　夏四月庚午沙河决发民筑堤以障之　五月庚辰发武卫亲军千人浚河西务至通州漕渠　辛丑御河溢入惠通渠漂东昌民庐舎　秋七月辛已安山渠成河渠官礼部尚书张孔孙兵部郎中李处巽员外郎马之贞言魏博之渠通江淮之运古所未有诏赐名防通河置提举司职河渠事【元史世祖本纪】
　　韩仲晖至元间为夀张尹时粮运艰难晖奏防通河以便公私漕贩于是遣官总理河成至今赖之【山东通志】
　　至元中以夀张县尹韩仲晖等言自安民山河北至临清凡二百五十里引汶絶济直属漳御建牐三十有一度髙分逺近以节蓄泄赐名防通河　丘文庄曰防通河之名始见于此然当时河道初开岸狭水浅不能负重毎嵗之运不过数十万石非若海运之多也是故终元之世海运不罢【通漕类编】
　　行水金鉴巻一百二
　　钦定四库全书
　　行水金鉴巻一百三
　　江南按察使傅泽洪撰
　　运河水
　　元世祖至元二十六年七月甲午御河溢　癸卯沙河溢铁灯扞隄决【元史世祖本纪】
　　元世祖至元二十七年七月魏县御河溢害稼免其租九月丁未御河决髙唐没民田命有司塞之　十一
  </div>
  <div class="pagination">
   <a href="行水金鉴_page57.html">
    上一页
   </a>
   <span>
    ...
   </span>
   <a href="行水金鉴_page53.html">
    53
   </a>
   <a href="行水金鉴_page54.html">
    54
   </a>
   <a href="行水金鉴_page55.html">
    55
   </a>
   <a href="行水金鉴_page56.html">
    56
   </a>
   <a href="行水金鉴_page57.html">
    57
   </a>
   <span class="current-page">
    58
   </span>
   <a href="行水金鉴_page59.html">
    59
   </a>
   <a href="行水金鉴_page60.html">
    60
   </a>
   <a href="行水金鉴_page61.html">
    61
   </a>
   <a href="行水金鉴_page62.html">
    62
   </a>
   <a href="行水金鉴_page63.html">
    63
   </a>
   <span>
    ...
   </span>
   <a href="行水金鉴_page59.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
