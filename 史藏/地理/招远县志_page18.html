<!DOCTYPE html>
<html>
<head>
    <meta charset="UTF-8">
    <title>招远县志 - 第 18 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>招远县志 - 第 18 页/共 36 页</h1>
    <div class="content">　　邑乏竹,或间有之,录此异物产之一征也。北无竹,非无竹也,风高土燥,以故松喜竹忌,其或近水家植数干，輙拱璧奉之，土防龙雨，水防龙火，不啻见大敌，护骄子，硃栏之，童子旦暮拭涤之，半黄者，禁弗剪。如中郎琴出燹下桐，故留焦末，酒家医家间需之，必曰：之某某园，至则踵门跪请。主人每下一叶，色为变，大似王元凯三尺珊瑚为石季伦铁如意击碎。而求者下气怡声，婉容愧辞，叠叠出。若主人他住，钥者勿敢私睹。及予视纳言兄客滁阳，居亭繁竹，卑者且三丈，朝烟夕月，喜不即去，窃奇之。既见无院不竹，朱蓬闉埛不复岐，益奇之。居今数月，乃知门者木之，墙者棘之，帚者蒿之，席者苇之，钓者干之，樵者柴之。甚之需一枝一本，问柳问蒲，则必应曰：是则难，请以竹易之。于戏竹一也，南北贵贱如此，又何怪士异周秦者哉。
　　水 灾 议
　　张凤羽
　　闻之，国以民为本，民以食为天。招自三月不雨，至于六月，向之于皇来牟，毕尽之，炎炎旭日中，民已困于不雨矣。今则浸淫霖雨，三阅月而弥甚，招民之苦，有未易更仆数者，请为诸上台一一陈之：浩浩洪流，不堪生我百谷也，民之困于雨者一。樵苏告匮，厨久无烟，即旧谷未没，而人且艰于火食，民之困于雨者二。鼎革之初，蠢兹蛮触，日相寻于蜗角，招且玉石俱焚也。三二年间，还定安集，庶几，百堵皆作，而凡我墙屋，尽付波臣，民之困于雨者三。至所最堪太息者，招原土城，胜国季年，易之以石，当事者苟且竣役，不为斯民计久远，旋筑旋败，招之人无岁不有土功今则圮坏略尽矣。若复畚挶取之民间，恐不堪命也，民之困于雨者四。招邑斗大山城,罹舷诸苦，惟願诸上台。生死而骨肉之，倘不加意维持，招不邑矣。方今天造草昧，军国多需，敢言摧科全免，征徭中倘打一二可缓者，恳为数万生灵蠲之．招且再造也。至城功一事，仍前草草，不如无修。若欲金汤百世，费且不赀。意非疏请功支不可乎。凡此灾伤．竹书不尽，诸上台瞻言百里．亦所不待饶舌。但焭焭无告．不容不一一上闻，亦疾痛必呼父母之意也。谨议。 

　　●招远县志卷之十二

　　邑后学张凤羽仲威氏编辑

　　○艺    文     （下）

　　诗
　　春秋
　　莱  人 歌
　　齐景公卒，公子嘉、公子驹、公子黔奔卫，公子鉏、公子阳生奔鲁，莱人歌之。
　　景公死乎不与埋，三军之士乎不与谋，师乎师乎何党之乎。
　　晋
　　齐 讴 行
　　陆  机
　　营邱负海曲，沃野爽且平。洪川控河济，崇山入高冥，东被姑尤侧，南界聊摄城。海物错万类，陆产尚千名。孟诸吞禁梦，百二侔秦京。惟师恢东表，桓后定周倾。天道无迭代，人道无久盈。鄙哉牛山叹，未及至人情。爽鸠苟已徂，吾子安得停。行行将复去，长存非所营。
　　隋
　　季秋观海
　　炀  帝
　　孟轲叙游圣，枚乘说愈疾。逖听乃前闻，临深验兹日。浮天迥无岸，含灵固非一。委输百谷归，朝宗万川溢。分空碧雾晴，连洲采云密。欣同夫子观，深愧玄虚笔。                       望   海
　　炀  帝  
　　碧海虽欣瞩，金台空有闻。远水翻如岸，遥山倒似云。断涛还共合，连浪或时分。驯鸥旧可狎，卉木足为群。方知小姑射，谁复语临汾。
　　奉和望海
　　虞　茂
　　清跸临溟涨，巨海望滔滔。十洲雾云迷，三山波浪高。长澜疑浴日，连岛类奔涛。神游藐姑射，睿藻冠风骚。徒然虽观海，何以效涓毫。
　　唐
　　春日望海
　　太  宗
　　披襟眺沧海，凭轼玩春芳。积流横地纪，疏派引天潢。仙气凝三岭，和风扇八荒。拂朝云布色，穿浪日舒光。照岸花分彩，迷云雁断行。怀卑运深广，持满守灵长。有形非易测，无原讵可量。洪涛经变野。翠岛屡成桑。之罘思汉帝，碣石想秦皇。霓裳非本意，端拱且图王。
　　奉和春日望海
　　杨师道
　　春日临渤海，征旅辍晨装。回瞰卢龙塞，斜瞻肃慎乡。洪波迥地轴，孤屿映云光。落日惊涛上，浮天骇浪长。仙台隐螭驾，水府泛鼋梁。碣石朝烟灭，之罘归雁翔。北巡非汉后，东幸异秦皇。搴旗羽林客，跋距少年场。电击驱辽水，鹏飞出带方。将举青邱缴，安访白霓裳。
　　观　 　海
　　独孤及
　　北登渤澥岛，回首秦东门。谁尸造物功，凿此天地源。澒洞吞百谷，周流无四垠。廓然混茫际，望见天地根。白日自中吐，扶桑如何扪。超遥蓬莱峰，想像金台存。秦帝昔经此，登临冀飞翻。扬旌百神会，望日群山奔。徐福竞何成，羡门徒空言。唯见石桥足，千年潮水痕。
　　岁暮海上
　　孟浩然
　　仲尼既已没，予亦浮于海。  昏见斗柄回，方知岁星改。虚舟任所适，垂钓非有待。为问乘槎人，沧洲复何在？   
　　和简判官望海
　　高  适
　　圣代务平典，輶轩推上材。轺停溟海际，旷望沧波开。“四牡”未遑息，“三山”安在哉。巨鳌不可钓，高浪何崔嵬。湛湛朝百谷，茫茫连九垓。挹流纳广大，观异增迟回。  日出见鱼目，月圆如蚌胎。迹非想像到，心似精灵猜。远色带孤屿，虚声涵殷雷。风行越裳贡，水遏天吴灾。
　　望   海
　　李   峤
　　习坎疏丹壑，朝宗合紫微。三山巨鳌涌，万里大鹏飞。楼写青山色，珠含明月辉。会因天雾露，方遂众川归。
　　宋
　　望　东　海
　　苏  轼
　　东海如碧环，西北卷蓬莱。云光与天色，直到三山回。我行适仲冬，薄雪收浮埃。黄昏风絮定，半夜扶桑开。参差太华顶，出没云涛堆。安期与羡门，乘龙安在哉。茂陵秋风客，劝尔麾一杯。帝乡不可期，楚梦招归来。
　　元
　　云　屯　山
　　邱处机
　　云屯山，云冥冥，天风动摇飞雨零。神奇幻怪不可测，千变万化无常形。云收雨霁杏无迹，但见群山罗翠屏。山高谷深复何有，白石磊磊松烟青。春风浩荡满山谷，直上似欲超天庭。心虚目极淡天阔，俛视漠漠环沧溟。昔居庵地走三郡，今为洞天朝万灵。虚空旧基作新观，万世不朽传佳名。
　　道　行　铭
　　王之纲
　　扶桑宾日东海东，三山直与蓬莱通。群仙来往乎其中，长春仙人道业隆。出世不与群仙同，云衢矫矫如游龙。倏尔迳造昆仑峰，重阳一见礼貌恭。付与真诀开愚眬，潜德上闻达帝聪。安车就征示尊崇，庆会千载不易逢。万里入觐天九重，敷陈至道皆繇衷。默参化育存神功，帝谓天锡吾仙翁。一时宠眷恩数浓，王章覆护犹幪幪。浩然而归何匆匆。奔走请谒来王公，天长八主修废宫。清明肇起元教宗，无心橐籥犹守中。殆非人力由天工，四方学者如云从。智愚贤否皆陶镕，藩篱那肯分渠依。雷雨一夕腾虚空，山摧泽涸预吉凶。世缘八千谈笑中，后人嗣教追芳踪。绵绵若存久益丰，瑶章橐芨今扩充。故山之阳白云封，有时猿鹤悲秋风。亭亭贞石新磨砻，树之祠旁伴若松。松枯石烂海水红，仙名不朽垂无穷。
　　明
　　海 　 望
　　王廷相   
　　少海南回千嶂隔，青邱东去十洲环。未妨日驭低天柱，直恐鱉峰触帝关。孤槎无客更犯入，三岛有仙常驻颜。久矣沧溟遥结梦，兹游真共水云间。
　　望 　 海
　　尹嘉宾
　　青荧半空碧，白沙出标杪。谓是雪月明，春烟淡将晓。咫尺不可耐，飞鞚窬渴乌。到来始叫绝，攫然莫敢道。众客幻儵忽，远意含虚眇。云日吹微微，千里孤槎小。元牝静自春，钧天奏未了。何当鞭三山，溯洄恣幽讨。
　　春日游北山
　　阎  祺
　　春山无处不芳菲，山里人家锦作围。竹叶弄阴迷客路，杨花学雪点征衣。流莺囀树方吟去，稚子拈花带笑归。欲觅好怀须畅饮，浮名应是付尘飞。
　　游普照寺
　　阎  祺
　　上方深处隔红尘，信步来游似有因。小犬吠人缘地僻，老僧延客倍情亲。风清自觉炉烟细，昼静偏知案雀驯。谈竟不知归辔晚，何防返照挂城闉。
　　马　鞍　山
　　刘  显（关西人）
　　天际峰峦紫翠攒，似将文锦覆雕鞍。五花经雨神犹矫，双耳迎风势欲搏。春酿晴岚增点染，影涵斜日助烂班。繁华尽载飞龙背，凭仗诗豪仔细看。 
　　西　　岩
　　阎公朝  
　　长山古招提，奇胜在西麓。丹梯盘怪石，翠屏罗秀木。扪葛陟攒元。悬岩如覆屋。爱此旷乡，化工巧修筑，於焉设几榻，六月疑无燠。云幄寄高眠，鸟背流遐瞩。依依沙际村，纷纷坡上犊。尘襟向此消，浑欲忘昏旭。夕阳倏已颓，明月满空谷。万籁俱沉冥，惟见群峰绿。幽兴杳无穷，中宵未归宿。顾我尘欲姿，此乐何当复。回首幽人居，邻哉谁解卜。
　　九  　盘
　　阎公朝
　　九盘虽云险，山色佳有余。青壁陵层霄，丹梯转嵌岖。群峦玉笋并，列嶂芙蓉舒。瑶草挺葳甤，珎木倚扶踈。据石时偃息，抚景聊纡徐。扳缘陟其颠，天风振衣裾。俯睠云壑幽，仿佛怀仙居。独步风尘表，兹山实起予。
　　滴　水　崖
　　阎公朝
　　行行深涧穷，望望苍崖截，壁立倚嵌空，仰见青嵽嵲。细泉来何许，镪属崖端泻。绵绵纶玉绳，娜娜悬珠结。进石飞碎蹫，随风洒晴霄。滋含幽草芳，润遍垂罗缬。白日回光景，朱夏变凛冽。我行倦登扳，晏坐暂怡悦。山游足清赏，兹焉实奇绝。陈词讵可殚，聊为赏音说。   
　　上祥光观
　　阎公朝
　　九盘疲登顿，孱颜摩穹苍。讵意山深处，得此夷旷乡。崇巅走峻坂，佳气浮平冈。孤云生户牖，群峰罗宫墙。天风撼松林，万竅鸣笙篁。振衣一引望，伦海郁苍茫。仙灵杳何许，遗迹空摧葳。境寂尘嚣远，地偏岁月长。徘徊步徒倚，抚景移残阳。匆匆指归路，余兴宁渠央。
　　班　仙　洞
　　阎公朝
　　四围山色抱名区，积翠流丹入画图。偃息偏宜金涧净，跻攀不尽玉岩孤。风前啼鸟时高下，树杪栖霞乍有无。领取烟霞归眺望，人间何处是蓬壶。
　　其　　二
　　寻幽无尽万山迎，绝顶蹒跚取次行。断岫欲分云乍补，嵌岩半堕石还撑。轻风向晚回丹壑，残月中宵旁翠屏。一榻山房清不寐，登仙谁复羡班生。
　　招远道中
　　薛国观
　　路行招远尽，大不似栖霞。树少巢无鸟，山多地半沙。桑麻石作畔，町疃鹿为家。安得星言驾，春回使者车。
　　汤 　 泉
　　汪裕
　　咸池浴日水辞寒，一派流来得沸湍。若使仙垆吹石火，岂能千古不成丹。
　　公署乔松
　　汪  裕  
</div>
    <div class="pagination">
<a href="招远县志_page17.html">上一页</a><span>...</span><a href="招远县志_page13.html">13</a><a href="招远县志_page14.html">14</a><a href="招远县志_page15.html">15</a><a href="招远县志_page16.html">16</a><a href="招远县志_page17.html">17</a><span class="current-page">18</span><a href="招远县志_page19.html">19</a><a href="招远县志_page20.html">20</a><a href="招远县志_page21.html">21</a><a href="招远县志_page22.html">22</a><a href="招远县志_page23.html">23</a><span>...</span><a href="招远县志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
