<!DOCTYPE html>
<html>
 <head>
  <meta charset="utf-8"/>
  <title>
   四川通志 - 第 207 页/共 218 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四川通志 - 第 207 页/共 218 页
  </h1>
  <div class="content">
   周表焦夫子碑记【蜀之故老传岷山有焦夫子者国初时人亡其名饱诗书以博学教导人故世人称夫子云夫子貌寝陋且怪长目而广鼻海口而蚪髯瘿累累络颔下性直率不自饰虽冠带往往爬痒扪虱腰胯间忽为歌诗则竒言异句有足骇人耳目者今人止能诵其一聨两轮日月磨兴废一合乾坤夹是非噫岂非所谓古之隠君子欤熙宁中吾乡贤士文与可游天彭馆倅舍之徐公园杯酒谈笑中忽放笔绘夫子之像于学之壁不数笔而成之经岁既乆几至泯灭元丰壬戌岁聂公子因守是郡惜其潇洒神妙之迹或隠晦不显遂徙其壁于西湖之凝翠亭焉嗟夫天下之人皆有所好然得其所以好者寡矣与可之于画也纵横意思类皆山石竹木枯槁古淡之物故其为人也亦爱夫清净竒伟有道之士此真得天下之所以好者欤公之迁是画也使与可在而居贵仕间人必曰有所奉焉耳与可已没公特重惜之是乃所以为君子也方是时俯仰狥好方圆逐物喜事媚要迎合附会惟恐不足以赴功公乃恬然不以是为设虑而雍容闲暇独能好与可之所好实贤于人逺矣岂不可尚哉公索记敢直书云】
　　吕大防合江亭记【江沱自岷而别张若李冰之守蜀始作堋以楗水而阔沟以酾之大溉蜀郡广汉之田而蜀以富饶今成都二水皆江沱支流来自西北而汇于府之东南乃所谓二江双流者也沱旧循南隍与江并流以东唐髙骈斥广其秽遂塞縻故渎始凿新渠缭出府城之北然犹合于旧渚渚者合江故亭唐人宴饯之地名士题诗往往在焉乆茀不治余始命葺之以为船官治事之所俯而观水沧波修濶渺然数里之逺东山翠麓与烟林篁竹列峙于其前鸣瀬抑扬鸥鸟上下商舟渔艇错落游衍春朝秋夕置酒其上亦一府之佳观也既而主吏请记其事余以为蜀田仰成官渎不为塘埭以居水故陂湖汉漾之胜比他方为少倘能悉知潴水之利则蒲鱼菱芡之饶固不减于蹲鸱之助古之人多因事以为饰俾其得地之利又从而有观游之乐岂不美哉兹或可书以视后盖因合江而发之】
　　辩兰亭记【蜀有草如蘐紫茎而黄叶谓之石蝉而楚人皆以为茧兰见于诗易而着于离骚古人所最贵而名实错乱乃至于此予窃疑之乃询诸游仕荆湘者云楚之贵兰旧矣然乡人亦不知兰之为兰也前此数十岁有好事者以色臭花叶騐之于书而名著况他邦乎予于是信以为兰攷之楚辞又有石兰之语盖兰蝉声近之误其叶冬青其华寒其生沙石瘠土而枝叶峻茂其芳不外扬暖风晴日有时而发则郁然满乎堂室是皆有君子之德此古人之所以为贵也乃为小亭种兰于其旁而名曰辩兰无使楚人独识其真者命亭之意也】
　　张玠剏建有夏皇祖庙记【至神长存大功必报庙而祀祀而歆亘千万载显显注人心目是崇是敬是兴是奉斯不有主张纲维之者邪开辟之初三灵未奠五行以汨时则洪水横流怀襄滔天民用昏垫弗协厥居惟大禹以神智承命俾乂克底平成之功迹其乗四载别九州刋木濬川导江决汉栉风沐手胼足胝八年于外而后泽者导陵者艺人得平土以居六府孔修三事允治余风遗泽至于今赖之则所以报之宜何如春秋时刘定公馆于雒汭犹思禹之功德且有微禹吾其鱼乎之叹矧兹防门当西蜀川流之聚合数百源而委之沆漭泛滥又甚他所而巴冈巫峤崔嵬盘错壁立骨峙緜亘峻极固塞其冲奔溃汹涌之势艰乎为力哉已而瞿塘瓜分滟滪孤蹲千崖万磴两两却立黄流巨浸帖帖东下环数千里之地既宅既旅既蚕既粒孰知疏凿功用之至于斯邪有唐杜少陵诗以史名寓防日一吟咏不忘其本若曰禹功翊造化曰禹功饶断石曰江流思夏后之类言意谆复殆不可悉数是其感慨景仰之情发为声音有不能以自己后之志于时者至此讵得无所怀哉岁己酉玠被命将漕防门居无何复摄郡事率职之外于修废兴阙窃有意而未遑也未几前制帅赵公以书来言夏后平水之功与天地并今江淮河汉间咸知奉祀防门疏凿之力尢艰大而庙貌独无何以示报本之意盍亟图之仆因放前代有少遗烈在兹土者率有祠奉顾后之丕绩冒六合而导江至斯功尤显茂乃独无享祭之地诚大阙典于是始为剙建谋乃于江浒之白帝城得隙地十亩髙明虚旷控瞿塘而临滟滪厥土燥壤厥势面阳议以筑曰宜哉则命计工役事材用既集未及作而今帅帐单公实来交郡章乃相与言是事具以营造嘱之寻以卜未食更岁始得出币僦工众役皆作凡为殿约门及廊庑之属合百楹乃涂乃垩乃设貌像器用从给不陋不华俾尔邦人与夫来者有以为瞻依享祠之所而其明明之德犹足以令江神而济舟楫也昔人论庙祀以为德厚者流光德薄者流卑故有万世之功斯享万世之祀乃今庙貌之设夫岂荒忽迂诞而莫可质信哉继自今荐而馨香实而恭敬肩袂相属于庙庭者虽至于无穷可也】李騊忠节庙记【曾子居武城冦至则去冦退则反子思居衞则曰如伋去君谁与守二子所为不同而孟子以为曾子子思同道岂非曾子知所去子思知所守者耶余观夏公之死诚有得于子思之守也方王室之乱朝廷纲纪荡然藩臣跋扈而长蛇封豕强者辄胜天下之人夺气丧胆卒无豪杰之士慨然特立不待文王而后兴者公于此时乃能婴孤城提弱卒与孟知祥董璋争一日之胜而奋不顾身死之为当时所难而公能行之何者方董孟二蜀连衡拒命负固猖獗攻尅遂阆称兵之初众号十万旌旗延亘直薄武信公自忠武召还继镇此土适蜀兵次明月池而公以骑卒二千势不相轧乃坚壁深池坐困强敌始自戊寅迄于己巳蜀兵以洞室穴城自夕达旦公亦以骁劲力守曾不少防不幸食尽势穷义不茍生眦裂血面竟以死谢方是之时邛雅资眉黎茂刺史请命于蜀不啻奴而康文通軰亦束手趋成都且语知祥以夏公以死自守必无降意则公大节固已有素非偶然者然而世之议者乃列公为死事而不得与死节者比此尢可叹方王彦章之守中都竟为夏公所擒而死裴约之见杀刘仁瞻之病卒皆未有卓然竒节不为敌人所屈如夏公者死节死事何自而分岂不以夏公去梁奔晋为公之疵而不知公之去就亦自有见观公之战单廷珪元行钦决庄宗之围挫王彦章之勇河阳之惠政武信之遗烈至于设庠序以阐文教营雉堞以讲武事深沈几畧静以制胜意其忠义自将非若庸人武夫死于无名者昔者张巡之守睢阳势穷备竭竟诟贼而终使夏公不幸有如张巡彼肯揺尾乞怜为龌龊茍全者耶茍援兵继来孤垒坚守可以振扬北师鞭挞坚冦二贼之首坐致麾下将见公之功名自此辉赫非特一死而已以其所已为观其所未为则公之大槩不论可知今夫世之人临小利害仅若毫髪至有俯仰词色以为去就况公之守土效死勿去与子思之居衞节守无异而议者乃以死事名之果信然欤騊被命出守是邦恭谒祠下痛公之大节既不为秉笔者所知而百载之后复未有显号以扬公之美请之于朝防赐旌忠庙号旧惟郡圃祠堂卑隘湫陋不足以仰副朝廷追显之意遂议更置度地于东城之隅凡板干柱础瓴甓垣墉不取诸民而悉出给于官曾未阅时而殿宇凛然亦以大公之威而竦邦人之视因备述公守土始末且敷扬朝廷所以赐号之意刻之坚珉庶几可以为公无穷之荣而摅百载湮没之愤使邦人每过祠下輙曰此夏公之祠也忠义之事吾曹可不勉乎夏公名鲁竒字邦杰其始终出处详之史册此不复书】
　　马永卿神女庙记【永卿自少时读文选髙唐等三赋辄痛愤不平曰宁有是哉且髙真去人逺矣清浊净秽万万不侔必亡是理思有以辟之病未能也后得二异书叅较之然后详其本末今按禹穴纪异及杜先生墉城集仙録载禹导岷江至于瞿塘实为上古神龙蟒之宅及禹之至防惜窠穴作为妖怪风沙昼暝迷失道路禹乃望空而叹俄见神人状类天女授禹太上先天呼召万灵玊篆之书且使其臣狂章虞余黄魔大医庚辰童律为禹之助禹于是能呼吸风雷役使神开山疏水无不如志禹询于童律对曰西王母之女也受回风混合万景链形飞化之道馆治巫山禹至山下躬往谒谢亲见神人倐忽之间变化不测或为卿云或为霏雨或为游龙或为翔鹤既化为石又化为人千状万态不可殚述禹疑之而问童律对曰上圣凝气为真与道合体非寓胎禀化之形乃西华少隂之气也且气之为用弥纶天地经营动植大满天地细入毫髪在人为人在物为物不独化为云龙鹤而已仆始读其书甚骇异之既而深思则皆合于易焉所谓西王母之女者则有合于坤为母兑为少女之説所谓变化不测者则有合于隂阳不测妙万物之义岂不灼灼明甚哉易之为书与庄子多有合易者隂阳之书以九六为数而南华开卷已有南鹏北鲲九万六月之説槩可见矣又庄子所载藐姑射之神人大似今之神女是其言曰肌肤若冰雪则有合乎金行之色绰约若处子则有合乎少隂之气游乎四海之外则可见乎神之无方使物不疵厉而年谷熟则又见乎秋之成物故郭象注云大神人者即今所谓圣人也斯得之矣仆因悟易之少女庄子之神人郭象之圣人今之神女其实一也仆然后知神女者有其名而无其形有其形而无其质不堕于数不囿于形超男女相出生灭法故能出有入无乍隠乍显举要言之乃西方皓灵七气之中少隂之灵耳岂世俗所可窥哉且楚辞者文章之大渊薮也而屈宋为之冠故离骚独谓之经此盖风雅之再变者宋虽小儒然亦其流亚自两汉以下未有能继之者今观文选二赋比之楚辞陋矣试并读之若奏桑濮于清庙之侧非玊所作决矣故王逸裒类楚辞甚详顾独无此二赋自后歴代博雅之士益广楚辞其稍有葛者皆附属籍惟此屡经前軰之目每弃不录益知其赝矣此盖两晋之后肤浅鲰生戏弄笔研剽闻云之一语妄谓神女行是云于阳台之下殊不知云雨即神女也乃于云之外别求所谓神女者其文疎缪可笑大率如此仆今更以信史质之怀襄孱主也与彊秦为隣是时大为所困破汉中轹上庸猎巫黔拔郢都烧夷陵势亦骎骎不已于是襄王乃东徙于陈其去巫峡逺甚此亦可以为騐也且文选杂伪多矣昔齐梁小儿有伪为西汉文者东坡先生用数语破之何况战国之文章杰然出西汉之上岂可伪为哉噫峡之为江其异矣乎逺在中州之外而行于两山之间其流湍驶而幽深故无灌溉之利若求之古人是盖逺遁深居之士介然自守利不交物若鲍焦务光之徙今吾侪小人乃敢浮家泛宅没世穷年播弃秽浊日夜喧閧其罪大矣神不汝杀亦云幸也且峡既介洁清閟如此乃陆海之三神山也是宜阆苑真仙指以为离宫别馆诞降尔众之厚福故凡往来者既济矣当于此致谢未济矣当于此致祷以无忘神之大德云绍兴十有七年二月永卿赴官期道出祠下既已祗谒若有神物以郁发仆之夙心者因备述之以大阐扬神之威命明辟且为迎飨送神之诗用相祠事系之碑末曰防子之国山曰巫攷騐异事闻古初有龙十二腾太虚仙官适见严诃吁霹雳一声反下徂化为竒峰相与俱至今逸气不尽除夭矫尚欲升天衢壮哉絶境天下无宜为仙圣之攸居仰为髙真握珍符镇治名山奠坤隅昔禹治水何勤劬按行粤至万区妖怪防惜纷恣睢风沙昼晦迷道途神人亲御八景舆授禹丹篆之灵书文命稽首受寳图手握造化幽明枢驱役神才斯须万灵恐惧听指呼巨凿振响轰雷居回禄烈火山骨葅垦辟顽狼如泥涂岷江东去无停潴倘非神人协禹谟襄陵正怒民其鱼大功造成反清都朝游阆苑莫蓬壶呼吸日月饮云腴频视浊世嗟卑洿江皋古庙象储胥神兮幸此留踟蹰自古膏泽常霑濡逮今疲瘵防昭苏巴峡野人貌瘠臞愿降丰岁朝夕餔出入樵采无于菟客舟性命寄须臾愿赐神庥保厥躯往来上下无忧虞日则居兮月则诸繄严奉兮永不渝】
　　苏德祥新修江渎庙记【五行迭用水实居多四渎朝宗江惟其长八卦之画也坎之爻防契北方之数水实主之二仪之判也岷之山腾为东井之精江实出之惟尧之世斯水未治遂有昏垫之虞以嗟方割惟禹之兴斯江既道故有纳锡之故以示成功其利万物也大不可极深不可测而灵润之功着焉其纳百川也则察之无象寻之无边而灵长之德昭焉昔者三国连衡吴人擅命六朝割据陈氏称雄及晋祚之隆也下楼船于玉垒隋基之盛也进戈甲于金陵降孙皓则济为安流擒叔寳则寂无骇浪得非有道则应无道则否威灵不昧肸蠁斯在若乃方轨十二惟帝之都邑胜兵百万惟帝之爪牙非富庶无以示国威非漕运无以资邦计语其顺流而下委输之利通西蜀之寳货转南土之泉谷建帆髙挂则动越万艘连樯直进则倐逾千里为富国之资助经邦之畧此又妙不可尽之于言事不可穷之于笔也当隋之开皇二年文帝以沈祭之缺礼乃营之以庙貌唐之天寳六载明皇以广元之美号爰封之以公爵而自梁室暴兴蜀人僭命王氏则起之于前孟氏则继之于后或征或战越四五朝称帝称王垂七十载化风乆隔祠典莫修应天广运圣文神武明道至仁孝皇帝握干枢而御极吊坤维而问罪聊施良防才举偏师未越六旬已平三蜀既而王道坦泰阶平四夷八蛮有跋扈者尽为臣妾矣名山大川有隔越者尽入提封矣爰伸昭谢用酬元贶乃下明诏徧立严祠有司承制绘様于素颁之于所部长吏祗命官藏其事取之于大壮土木尽其妙丹艧穷其利僝功斯毕列状以闻我其洁笾豆馨黍稷永享神以明德神其助造化和隂阳潜祐我之治世式覃睿旨俾建丰碑臣敢颂皇猷刋之翠琰岂比夫沈于江底杜元凯惟尚功名赋彼江流郭景纯但矝词藻而已哉铭曰江之源兮出蜀之界江之流兮歴吴而大利万物于南方纳百川而东会嗟乎盗发于唐兵起于梁神之祀兮久废蒸尝美哉我宋之昌彼蜀之亡神之庙兮复构梁栋我其享神以蠲洁神其祐我以丰穰勒铭垂裕休与无疆】
　　郑少微孝感庙记【按今汉州德阳县西北四十里有镇东汉姜诗故宅在焉故号姜诗治平中知绵竹县事郭震者谓诗行甚高宜讳其名白郡刺史易之镇遂号孝泉然庙犹因俗为呼于是开州司理叅军白夀朋与乡之士民列于县曰姜诗夫妇事迹最详于汉史所谓舍侧涌泉至今不絶民赖灌溉或遇旱厉祷焉輙应其厚俗利人之功居多庙额独未防赐敢请县乃上之有旨赐名孝感命至之日稚耋夹涂载舞踊跃争观为人子若夫者咸欲诗之行在其身也为人女若妇者咸欲厐氏之行在其身也为人父母若舅姑者咸愿有子如诗有女与妇如厐氏也又相与诧于他州之民曰吾乡虽僻幽而姜诗夫妇乃吾东家子也尔州曾有是耶方且侈上之赐以求称厥名而故祠庳狭面势不正像设不严灵不妥安瞻祈无所于是通直郎致事张绩以义倡焉相其方位而辨奠之凡为屋五十楹益浚其泉流择旁寺僧之洁勤者莅之敞肃密千载陈迹一朝如新甚盛观也庙成七年而纪述尚缺通直公子承议郎士行委少微书焉谓变风之际距先王未乆妇人女子茍有片善可称者遂见美于诗见取于孔子如共姜许穆夫人衞女皆贵者之妻不过以礼义自持不嫁不归而已其植节挺操之难感格神明之异实后世贱夫匹妇未肯逺避之也范晔后汉书载列女才十有七而出于蜀者至四人一出南郑一出广汉二出犍为如程文矩妻于其子直以人情为之耳盛道妻于其夫叔先雄于其父杀身成仁固美矣要之不得已而然者若厐氏者事尤较着盖未始行乎危难惟雍容礼法之中遂能感无知之鱼革难化之盗使贵而姬姜贱而妾媵皆可黾勉以庶几万一读晔书者未有不耸然而叹况临其鱼跃之渊与盗过之里也哉然则厐氏之遇晔不为不幸也通直公有二子士行中行相继登第事亲孝谨清议许其贤余皆有诸昆之风年今七十余银章朱绂偕其夫人板舆往来二子间乡人荣之推其所自盖发潜扶教之影响云】侯溥郫县汉大司空何公祠堂记【君子治亦仁乱亦仁治乱殊时而君子之仁一也孔子曰商有三仁焉其以异于迹而同于心乎微子之去无以异乎箕子之留而囚辱也箕子之囚辱无以异乎比干之谏而剖剔也先王庙貌去则祀否则絶微子不敢留先王火法生则传否则亡箕子不敢死先王忠义死则得否则丧比干不敢生各有当然尔汉德中缺而大盗作方此之时蜀郡有二仁焉生焉而仁其惟扬子云乎死焉而仁其唯何君公乎子云于汉为给事黄门三世不徙官其受禄也轻其任事也微一日遭新莽之变而责子云以死国是不知道者也诗曰既明且哲以保其身其子云之谓乎君公起诸生而位三公爵通侯主在与在主亡与亡固其职矣奸憝搆诬卒以陨生诗云之死矢靡它之死矢靡慝其君公之谓乎子云不死而太法言垂之万世犹箕子之有洪范也君公不生而高名大节千古凛凛犹比干之谏而死也使子云有君公之位而君公居子云之地则亦彼死而此生矣生者以文传而死者以忠传文可日见忠随世异是以子云之祠盛于蜀而君公独未闻焉君公葬于郫绵东汉阅刘蜀歴二晋以至于唐至于五代至于今盖亦乆矣宅兆四周化为畦塍贫夫力耕殆至穿尽所赖以知者特二石柱尔知府大资政赵公闻之恻然曰君公之忠可以摩激万祀今也食不得以血于庙墓不得以鬛于田殆非所以扬厉名教乃龥有司移告于郫俾治厥封俾建厥祠于是著作佐郎赵濬以县令实职其事先是嘉祐中邑儒何昌禹尝愤居民耰此墓之四周而末如之何因其卖之也而市之至是其侄迈献其地三百步有进士宋诚倡邑之学者复市二百步以献昔墓且毁今筑以修昔庙未建今宇以祠乃礲石柱镵识年月乃殖佳木表正疆畛功既集大资政命溥为之记溥复观古之君子立身行已太上立天下之所不能立行天下之所不能行其次立所难立而行所难行其次立所当立而行所当行如君公者盖窃以为得其上焉者矣封其墓建其祠其谁曰不然熙宁六年记】
　　家安国范文正公祠堂记【公尝曰周汉之兴天下为福为夀数百年当时致君者功可知矣周汉之衰天下为血为肉数百年当时致君者罪可知矣攷公之时朝廷致君之人喜功畏罪者尤多惟公之望节若南山贵名之起揭如日月亘诸夏之广尽九边之逺凡有舌者皆耻不谈希文何耶好善优于天下而已矣善人天地之纪也政教之本也其所以优于天下者能思天下之所不思能为天下之所不为先天下之忧而忧后天下之乐而乐也然知为可忧则先王之泽无不被于世矣知为可乐则一夫之生无不获其所矣公之忧如是而竟无以解其忧公之乐如是而竟不得享其乐岂成功则天欤公疏上夀仪以正君谏杨太妃不可称制以立母述张华事西晋以讽宰相此天下所不能思也公叅大政首请天下兴学取士先德行不专文词减任子以除冗官此天下所不能为也上百官图以任人材举县令择郡守以固邦本保直臣斥佞人以明国听复游散去冗僭以厚民力此天下之忧而公先之也西民祸兵公以龙图阁直学士帅延庆横山灵武势如腐槁朝廷乃以邠州管内观察使授公公曰汉御史出案二千石唐御史节度使以军礼见本朝学士丞郎出临戎阃节度诸将望风禀律皆由朝廷之重也居内朝近侍之职有弥缝阙失之道若贪厚禄换此外帅体得承迎朝廷指纵无复议论庙算得失矣况西华之人知有龙图老子不知有太尉也竟辞元昊以书窥伺朝廷公恶其僭号斥不为奏自答其説谕以逆顺祸福之理元昊卒伏公言称臣请和此国强民息天下知其乐也然则所谓优于天下者举是耶于事则显功也于善则麄迹也上臣之善大于礼乐世有不得其门而入虽房杜之美其如不能何庠序者礼乐之门也得其门知其文矣知其文达其情矣情文备则致君挈国之功言不下带而礼化行如神矣吾宋圣治迨庆厯仅百年太平之効以文致实景德祥符之风不减三代而功成治定未暇制作天下之人望礼乐之门不得而入公辟其门使天下由之雍泮之水洗天下之心后进之君子先进之野人叅轨续辙可以论述制作者与时軰出然攷积德之年天实有所兴也成都学宫西南观教之地二汉以降非善人之迹不存近世宏堂列像迨逾百人皆所遵德景行熙宁初公仲子丞相纯仁漕蜀西南之人始请公像图之经史阁西庑诸生岁时谒款于前以筵所未称愧甚及元祐戊辰宝文阁直学士李公尹蜀诚于应物乐于为善凡可以成法者皆欲举之客有告曰蜀有学自文公始本朝都邑有学自范文正公始天下之为烈者先王之所不遗法施于民者世主之所必报不遗之所以显仁必报之所以立义事有恻然之仁孑然之义一及于虫鱼草木虽旷代异古且犹不忘况赫赫耳目之前明德辅世及于士民乎愿正公祠使天下为善者劝李公乐其请命工成之于礼殿之东与石室对峙焉客喜而歌曰岷山之灵会公之英千岁之声非雷非霆道德之泽以保我后生明哲之诚礼义之经百世之庙如日如星教化之功地平而天成】
　　王刚中张忠定公祠堂记【谨按礼经曰有功德于民则祀之又曰盛德至善民之不能忘信哉是言也艺祖受命四方僭叛以次削平干德中一举下蜀首命叅政吕公余庆知成都越三十余年更十二政而得尚书张公以继之又五年再至率成攷绩其为治大抵以严猛奋厉制其暴以精明果断摘其奸以公平信义善其俗讼至于庭据案一决悉中其隠百姓惊叹以为神明而不敢犯及受代而去密令写真封以授僧希白戒之曰后十年即可开及期视之公适化去而讣至矣于是蜀人恸哭罢市置公画像于天庆观之仙游阁建大斋会事之如生岁岁不絶迄嘉祐己亥府帅侍读王公素始大建祠于府治之东落成之日人无幼艾争捧牢酒或喜或泣列拜于庭虽周人之思召公襄人之思羊叔子无以加焉既又取公治蜀断语可为后法者凡百三十首图于壁呜呼公之治可谓有功德于蜀人而蜀人怀公德善亦可谓不忘者矣刚中猥以庸陋被命帅蜀兼治成都距公又百六十余年遐想风绩卓乎莫及尝躬奠祠宇徘徊周览惜其歴岁滋多堂宇且敝乃命即其榱椽梁柱之挠弱而不支者瓴甓堦础之缺断而不承者髙甍隆栋风雨之所飘剥者长廊巨壁丹青之已漫灭者悉举而更新之仍于祠增接两廊建堂三间筑垣墉以周之而稍植花木于堂北以为士大夫谒祠游息之所且以称邦人严奉之意继自今以往若时加修饬俾勿壤则为政者有所矜式而吏民亦悦服而易治是真有补于风教者其可不书以告后之人】阎灏韩忠宪公祠堂记【自侯国为郡县传记始有列循吏者固须凛德让风迹清邵所居民富所去见思生有荣号殁得奉祀则其章明与日月参光而无穷已也汉元始诏书祀百辟卿士有益于民者蜀郡以文翁九江以召父应诏岁时郡二千石率官属行礼而南阳亦为信臣立祠昭然史策增媺赤制此典一坠昧没千载然而有硕德杰望矜式荐绅厚泽英绩周洽民俗丕烜瑰伟自与礼之法施于民以劳定国者合而舆心称愿以祈荐飨则此甚盛事可得已耶宋天圣中韩忠宪公以枢密学士谏议大夫镇成都威靖仁涵内外诚尽方严正直动迹仪矩中心乐易以教化为首务俗尚悛革安趋夷逵始内官以蜀当有兵变或大沴为言者朝廷忧之公于陛辞之日二宫谕以占说公俯伏曰愿以属臣既至蜀果大旱炎午炽狼顾赫赫素寡储峙生意僭夺公赍咨恻忧形见顔表递发他廪粟及合富室造饘粥以赈救饿殍日日循往按莅之抚慰噢咻率繇渊诚赖以获全者不翅千万始议救灾也僚有请限节米价者公曰不可物始翔踊居蓄者固靳啬以射利祈倍称之息此令一出环千里之粟闭不至矣姑待之不浃日诸郡之辇餽大至价遂少损公尝于中夕端肃衣冠祈请帝神霔雨如期焦槁以苏斥絶宴嬉还集疲瘵捐瘠完好武断缩栗易荒为穰化扰为宁或言张乖崖岁出米万斛估于民　一渔庾实白请减之公曰此朝廷所以濡泽逺人为最急者岂可轻议耶因前期倍数以给价之且刻石置廥中示后为不可革之意骄亢寖久府江几涸莳稼将瘁沟浍填阏提封暵然浇润靡及公遂遣官行视江流访故老得堰曰九外口未始疏导即命新酾为渠以注之水行径便均溉诸邑后常修决倚为滋植而利甚丰博蜀之戍兵旧比食淡公损盐估差等而鬻予之着为定令新繁彭益之交旧匿奸冦贼有闪地黄之号公行剽杀防隠逾时公廉知之钩发逮捕情得罪真诛窜渠支清洗胠箧至今新繁无盗公敦尚儒雅平日诱进文士以倡教育曾诏秋贡士公戒有司务公其选躬视精覈擢章君陈为举首章遂登甲科后立朝为闻人余悉时之髦彦接武以取名第西南文章基此而盛藩会防飨往皆趋佛宫庑下蕝具湫底庖宰扰杂公饬材于广庭为防事以宏丰镐之地逺去封割表掲瞻望方隅伟之逾再期会以御史中丞召还蜀民慊悁如失慈哺公归朝尚以邛部蛮马岁来鬻于永康经践山川知道途险易为蜀他日虞建言愿徙即沈黎朝廷从之所以杜觇伺之便呜呼何于蜀之恩始终隆隆耶逾三十年袴襦之颂歌不衰天福于遐世象其贤上复用公第三子端明殿学士翰林侍读学士尚书礼部侍郎公继治之追功席休践修厥猷绍叅神明今昔相照官荣家范古所未有德威亶白岁时大和于是耋耄善良会千百数拥棨防门道前世祀事谓忠宪公之祠不修为蜀之愧愿即文翁庙之南宇为一室绘犀日之表而以端明公侍其旁庶西南人事之无穷以大朝廷用世德之盛其不可辞端明公曰众之请至矣矧于义无疑遂许之而止其图已像堂序朴严绘事庄洁毅如岳镇焕如星辰凭凭威灵万世瞻仰既已邦人士大夫谓灏窃頖宫之游日与诸生道古今盛美宜实其纪从金石刻灏再拜受命而系以诗曰惟宋受命继古圣圣弼臣臯防世载德盛严严韩公有倬其道方国硕望朝廷元老天圣之末蜀人荐饥公竭惠慈营营百为厚恩春凛威秋霜善恶判明纳民安康殆三十年世象其贤公功愈昭斗奎于天蜀之父老百拜庭下愿修公祠以永瞻慕岷盘坤维江纪南国公祠之严相与无极汉之文翁宋之韩公邦人永怀穆然清风】
　　张行成司马温公祠堂记【故谏议大夫司马君池以某年作尉郫邑越明年某月生公于官廨字之曰岷以山称也是岁谏议君手植松楠各一本于庭迨今凡若而年自谏议之死骨已朽矣公相继殂落灵亦归矣而二木之中其一松者亦枯摧矣惟是兹楠苍苍犹在邦人依之尚可想见公初生时也公之遗德在天下名在后世行事在国史固一代伟人也当其道未合之初天子敬之而不用权臣惮之而不亲天下仰之而不济不独其身见黜于朝廷波及遗言亦见抑于死后者凡数十载则松之不爱而楠之不录固其宜也迩来世道顿革士风渐回上自朝廷下逮黎庶咸知公议之不可破而公之言为不可抑于是朝廷旌其家学士诵其书后生想像其风采而不可得则又丹青肖形以写瞻慕者无室不有公之道盖大明于天下矣思其人爱其树又理之必然者于是邑丞李公作堂以严公之祭护木以永公之思盖从人望者柟之青青公生在兹邦人是荣祠之翼翼公像在兹后生是式公之道彰矣不假于一柟而兹柟实托公以不朽公之道传矣不私于一邑而兹邑实赖公以不辱柟之乔斤焉而雕惟公之道磨天地而不销柟之节斧焉而缺惟公之道涸河海而不竭则兹堂之建非以严公也乃以为防柟之标榜兹柟之爱非以荣公也乃以荣邑之冠冕堂之毁公不毁也柟则毁矣柟之辱公不辱也郫则辱矣嗟乎郫之民郫之吏继今而后者其善防兹木乎】
　　刘泾王稚子石阙记【西汉循吏称文翁老于成都其石室在学宫东汉循吏称王稚子葬于郪县即今之新都石阙在道傍然石室依古礼殿得不磨灭而石阙独暴露骨立可怜歴两汉千三百余年间二人为古今吏师而遗迹亭亭势叅岷峨气凛雪山盖宦学者所当臣于下风以幸教髣髴而至有未及知者其不韪如此子访石类得秦石犀石笋汉石室石柱石阙凡五物若犀笋与柱无甚损益事而室阙茍不朽则实二人之甘棠也于是新都令王君天常趣古甚力得予説因请大尹莆阳蔡公为稚子作屋书榜以昭昏昏按阙面有字三十一法度劲古过于钟梁阙上下有衣冠鸟兽等象仅可辨气运精简过于顾陆并以告来者】
　　杨天惠华阳赵侯祠堂记【吾里有仁焉铜山赵侯纯祐名申锡本故家子有美才数试吏以能闻于人由州县三陟奉议郎知华阳县华阳成都其治直府城中央戸版伙繁讼筩纷委固倍余邑又与尹廷四五行台纚连错峙势相闗制难于专逺赵侯独富风力敏功绪遇聱涊事尢喜为之县故有沙坎堰不知起于何人凡溉田三万七百九十畆颇沃美然岁月猥深官不时省堰寖堙缺江流亦迁去田因以废夷在草间虽世业者尚弃弗顾而浮客尢轻亡徙不可留以故公租岁阁一千余缗省赋岁阁四百余缗而私获之失不在岁侯至则喟然曰曩输入而今不入曩获美而今无余岂终不可为耶为而新之岂不在我由是访遗迹按故道叅校图录订以耆旧遂相地宜筑隄故处髙二十五尺长四百四十尺其址之濶如髙之数用木五百章揵竹二百个役夫五万指不浃旬功告就水即赴沟支分派别油油宛宛酾灌如初时愿复故业者愿就新防者挟牍自言惟恐人先铚耒交起塍垅饬治土膏和美秔稻奋张于是草莱毕溉而洫有防流人曰是非水泉之利也侯实利我赋租迄入而私有衍藏人曰是非田租之赐也侯实赐我乃即堰侧搆新堂乃图侯像于其中曰使世世子孙无侯忘也间走人过余求为之记余观魏史起论西门豹不能美邺田为不仁不知引漳水为不智豹贤令也其治邺使人不敢欺当时无及焉者亶以一不图此防不仁不智之名后世不以为过及起继之卒能化防卤生稻梁为邺人所歌诚贤于豹逺甚今侯风力如是功绪如是假令与豹易地与起并时吾知河内之绩不在起在侯无疑也非直贤于豹而已顷者侯治防庑得断碑壁下盖前令赵世长种柳诗也其自叙尝从乖崖行柳按辔升仙桥上随而观者数千人乖崖号曰此赵公手植也宜呼曰赵公柳人咸应曰诺侯读之及半忽惊悟髣髴类其畴昔所为遽拓本示余且言当复种此以竟赵公故事然侯方从辟书佐漕幕柳之种否未可知余欲寄声父老幸为侯植五株堂旁勿翦勿伐以永侯爱思宜有益父老其听余言毋忽政和元年记】
　　都大茶马司新建签防架阁记【茶之入以息计者凡二百万马之入以尾数者凡若干而其奇嬴其孳息溢于常数者不在是焉每嵗以其八分实塞下又以其课登诏王府故自阶文龙茂并塞之区以及洮岷湟鄯穷边之徼凡兵若民咸指日望赐待我而后出入食饮其为利害不博且大哉利如是然其取于民者民未尝怨而市于羌者羌未尝厌也盖其法市茶以平搉估马以优直惟其所便一切捐以与之故来者滋劝已则募健卒僦余夫番休递行轻骛而疾驱不涉月达秦陇则固以享十倍之获矣其所取既不苛而所获乃不赀如此故由元丰歴元祐更绍圣时事数化国是屡变至于此法莫之改也非不欲改也是诚有不可改也已然使者所綂地大以逺故使事之繁常称之事钜以繁故文书之伙亦如之凡县官之所裁可而行下者途无旷邮凡郡邑之所闗决而须报者庭无虚迹日者有司尝虑其多而易逸乆而必亡也悉总为书而类次之复辟故屋而别藏之然而因陋就卑规模褊小下溃旁束黝昧不爽文牍后至者或无所容之而幕府治事之防尤为褊迫羣吏晨趋肩凥豗掎蹀迹侧睨需此乃进前此葢有病者矣而未遑改作之功今使者黄公实始命掲而新焉度地若干寻为屋若干楹其广若干其深若干经始于元符己卯之秋落成于明年庚辰之冬视其中则大轴山峙方籖云委望其表则绮疏华焕门序峻整赤白炯发观者増气时彰明县令杨某闻而窃言曰夫金谷干没之弊根于吏胥缘絶之姧萌于图书之逸亡此吏治之常蠧尚非其大者也夫惟朝没其一焉遗其日暮絶其一焉阙其月积日引久遗亡猥众则其成法与存者几何是其为蠧不既大矣乎今黄公为是顾欲与成法为无穷计此其念虑深逺矣是固不可不书也乃沐浴而书告于公而刻之】
　　渊乐堂记【吾蜀有达伯曰木鴈先生生岷峩之厓长邛崃之墟出入于脂膏游侠之窟而其心泠然独追正始永和之人而师友之然其拔起甚苦其擢置甚厉其造端甚鋭其收续甚胜金寒玉暖五十有余年而后得寄禄第七品赋秩四百石辟五畆之宅治百塍之田于是稍斥隙土筑小堂焉名之曰渊乐防将致为臣归老于其家间以书戏其友东蜀杨天惠曰予癯儒也暴享此得无有物瞰之因书韩公示儿书曰始我来京师止携一束书辛勤三十年以有此屋庐夫经之勤营之剧悴形忍性磨以寒暑而偶有获焉此韩公诗之所以饰喜而予欲记之亦以志难也唯是名堂之意颇有以而或者未即晓之今夫渊明嗜酒乐天亦嗜酒渊明工诗乐天亦工诗凡语故事者夫人知其然乃予所以千载尚友之意殆不其然也子盍忖予心而试发之天惠伏书嗢噱曰富哉名乎吾有以索夫子之匿矣夫论人者无论其人而论其人之天按渊明以微故辄行而乐天以直言屡黜是其过人已逺甚然尚非其巨者也晋宋之交新故糅分朝而南暮而北未见有坚明不二者也独渊明逍遥前去无所回其迹牛李之旤簮笏偾路朝为卿而暮为囚未见有脱遗无预者也独乐天耿介中立无所蹈其瑕党者先生所以取二子宁是耶抑非欤于时天惠董役通济江上腹槀虽成窃自疑其言之鄙弗敢出也行且谋以身承教共定其当为而病莫之前后一年先生自大邑力疾归坐堂上委衣冠而嬗予闻之抵杌哭曰嗟乎无与定吾文矣盖钟期死伯牙破琴而不复鼓然徐君亡季札挂劒而亡所爱之二人岂以死生寒久要之盟哉吾意先生精爽超彻决不澌尽时抚鹤翎过城郭犹当问记之有亡也辄忆枯思之遗余补辑之以授其子俾寘诸堂右】吴拭铜壶阁记【府门稍东垂五十步庆厯四年知府事蒋公堂作漏阁以直午门嘉祐中先公签书府幕事拭侍行犹及见阁以八分大字题其额曰铜壶岿然南向一府之冠也崇宁元年七月乙酉阁灾政和元年三月乙卯拭承乏尹事始至府视阁故处累土如台然问吏吏曰前尹蒋即台为门治材畧具朝廷亦尝赐度牒售钱六百万有奇尹去弗克成问钱与材今安在曰材为他所缮备辍用之钱则帑官专辄兑费矣拭曰午门既台门也兹唯阁之宜奚台之有即日便彻累上图阁如庆厯时戒府以本末闻计台愿给帑官向所辄费钱檄旁郡市木若石余悉从府办计使者然之于是府委倅路侯康国安侯章成都谭令愈华阳赵令申锡供奉官城外巡检段希戡供奉官监养焉务髙士若总领分莅凡役事拭谓是举也非闻诸朝以期限趣其成则弛而姑置之犹前日也亟驰以章上被防曰可赐之限者半年占于筮得九月壬申始命工如所卜日迄十一月戊寅告成通阁上下一十有四间其髙一丈六尺有五寸广十丈深五丈有六尺审曲面势丹垩是饰瓴覆甓甃厥有彜度中设闗键辟閤惟谨此州士大夫若稚若老相与讙曰吾邦之壮观矣使地理书而可信吾邦自是其罔弗吉矣他日大合乐以落之酒行拭语客曰周官挈壶以令军井挈辔以令舍挈畚以令粮葢号令不能相闻故令之各以其物省繁趋疾以便事也然则漏刻之作周官之所甚重夫岂末务也哉齐诗颠之倒之自公召之倒之颠之自公令之不能晨夜不夙则莫则挈壶氏不能掌其职故也按阁初置天圣中燕梓州肃所制莲花漏于其下阁灾漏毁阅十载更六尹于兹今吾阁成漏悉如燕制匮一壶一泉一箭四十有八洞乌逼水而下金莲浮箭而上气二十四侯七十二百刻十二辰率是箭而定凡我将佐若掾属吏士时其寝兴悉心公家以弗懈厥职尚何瞿瞿狂夫之听哉虽然阁成非难不扰于民者是为难上既赐以阁成之期又虑夫因阁而扰也乃勅提防刑狱走马承受官以警察其事夫为民之长而不知爱民使民不自聊而困于力役故其官府园观卜筑缔搆殆无虚日而藻绘镂刻穷极技巧曽不以殚财蠧民之为念此曹不击于中执法不劾于司财非辜何也今营阁以严漏刻正周官之法上犹以谓扰则民受弊徳音督训至申言之此君等所具闻者请与君等体上之所以仁民爱物之至意终身铭之以庶几不忍人之政于是客皆起曰敢不拜幸公录今日语并以属来者览观焉】
　　马存颜鲁公祠堂记【上元中颜鲁公为蓬州长史过新政作离堆记四百余言书而刻之石壁上字径三寸虽崩坏剥裂之余而典型具在使人见之凛然也元符三年余友强叔来尹是邑始为公作祠堂于其侧而求文以为记尝谓仁之胜不仁久矣然有时乎不胜而反为所陷焉命也史臣论公晚节偃蹇为奸臣所挤见殒贼手是未必然公孙丞相以仲舒相胶而梁冀以张纲守广陵李逢吉以韩愈使镇州而卢杞以公使希烈其用意正相类尔然于数君终不能有所伤而公独不免于虎口由是观士之成败存亡岂不有命耶而小人轩然自以为得计不亦谬乎吾闻之古之尚友者以友天下之善士为未足又尚论古之人诵其诗读其书思见其人而不可得则方且招屈子于江滨起士防于九泉葢其志所愿则超然慕之于数千百载之后而况于公乎公之功名事业已絶于人而文学之妙亦不可及因其心画之所在而祠之此昔人尚友之意也尝试与强叔登离堆探石堂观其遗迹而味其平生则公之精神风采犹或可以想见也夫】
　　龚鼎贾浪仙祠堂记【唐韩退之善为诗道性情一时相从者如孟郊张籍最号友善而浪仙学诗于刘又晚得偕与二子游颇以才调相推髙虽然观其风致清澹得之自然诚亦郊籍之俦故后世学者语骚雅之流裔孰敢外三子焉浪仙游长江徙官于安岳而卒于防昌三年凡为编次其诗者二人许彬者谓之小集而天仙寺浮屠无可谓之天仙集当时之人有可名者岛俱请之赞天仙集传之既久返以赞为退之之辞然退之前后二集皆所不载及得李洞句图序质之然后信其非也浪仙于旧史无传迩来朝廷新其书遂得附名于退之之后而顷嵗居官者署祠堂于蜀士神庙庑之次今伯氏实佐令长于是邑尝议其堂杂与神居非所宜也而尉有西圃者在唐为主簿之廨址诚将迁其旧搆更以绘像无挠邑人于义何有既遂经画而就之其屋不华而完固其地不奥而清越其两傍封植筠柏郁然呜呼浪仙没距今二百二十余歳矣名始着于史防而其遗貌又得宅于故处乃知士之能蹈善虽日月之逺必有为黼黻其迹者今幸尔副其身后之所待措之无穷宜不复恨矣而伯氏逺以书谕俾文其实然而蹈前哲之为啓来者之慕抑所愿闻即为取诸新故之所传而备存之且以示改作之有由也】
　　袁辉通惠桥记【益之南简之西陵之北吾乡在焉冲三州之防民阎仅千室而商贾轮蹄徃来憧憧不减大郡俯市门有长江潄其址江出源余霜山经龙渊歴汉阳而南趋岸戏势迅水骤至即湍悍不可御昔之虹梁鹤表可恃以固者辄飘荡无几吏苦兴废虽古遗爱至是亦多倦色民病涉久乡僧士贤奋然以缘化从事即旧址架石磴而广之巨若鼇背过者如步堂上又积石两涘翼为长隄延亘凡数十寻经费不赀未尝以闻有司借民力而功成水患遂弭经始于崇宁三年十月甲子落成于大观元年二月丁酉士贤请鄙文以志佘戏谓贤曰凡物载形象阅时数宁保勿坏况石有时以泐济凡庸悟昏瞆出之沈沦俾造圣域其功利孰与是多贤曰若然岂可无相亦安用子言为土圯木朽绳絶舩危石且然尔桥且然尔吾且妄作之子其为我妄述焉余嘉僧之诚能游戏成如是功徳窃愿絺绘章句华艳其事为来者劝适预能书随计偕方伯戒行甚迩聊书嵗月云大观元年记】
　　杨晕碧玉亭记【石挺出于山旁髙丈有二尺圆若砻错上鋭而下广藓痕斑斓如抱箨焉俗呼为石笋下有众水汇惊涛怒浪防入山脚石笋之北向东行百余步有山曰王髙左右周视见羣山之逦迤如覆盂于地皆不足与争雄得其名信哉山之棱一起一伏盘旋而去势若飞动直奔于江浒逺望之若游龙从空垂下矫首扬脊瞠目奋爪而投于水中山半起一峯乃损益髙下得数丈坦地建数椽于其上不求靡丽止可游息粗适一时尔若夫耸立晴空如屏之列于前者三峩也萦纡曲直绕坐而流其下者雅水也茂林修竹塔露而出其中者九顶也两山中分峙立而相望者泾口也烟云散聚巗岫出没中日变作千怪万状俯视舟航顺流而下若脱叶之浮水车马徃来若蝼蚁之在途竹径松牕云屏雪嶂四时之景变固自不常东西南北目防不见涯涘云天四垂无极复无无极无尽复无无尽然则千万里之外岂知有此亭耶昔之荒榛丛薄秾蔽牛马已而洁之置宇傅防草木丹漆黒白之所为岂知百祀之后柱石摧圮不复为荒榛丛薄者耶每闻古人未遇登山临水未尝不感慨兴叹为儒者皤然一经叹功名未立为商者晓暮戴星叹道途艰阻春风秋月骚人叹诗思苦澁夜雪朝羁客叹乡闗邈逺一涉世路宁无感激昔孔子以道徳自任所至之国分庭抗礼可谓尊贵矣然北游于农山则曰于斯致思无所不至自卫适赵闻杀鸣犊临河有不济之语后世登临之人有叹息者不为少矣岂非道与世抗命与时违而然哉文选有言曰日莫碧云合家人空叹长无他盐车久负髀肉渐消嵗不我与登是亭者岂不喟然聊序其意将以告子孙告朋友传来世云建炎二年三月十八日记】
　　邵博清音亭记【天下山水之观在蜀蜀之胜曰嘉州州之胜曰凌云寺寺南山又其最胜也有近嵗所谓廉访者辄曰亭虽佳其名字于吾意不可自书为横山堂易之余旧闻寺有东坡遗迹过而访焉照禅师告余以故嗟夫此孔子习礼之树所以不免于宋人也虽然东坡前日之不幸何独此哉而小人之无忌惮则不复有加矣旧榜尚存复置于额而并刻之石且记其事以为徃来士大夫之一笑】
　　徐粹中重建州学记【世无不可成之材亦无不可善之俗泻卤之地可使为良畴九夷之陋可使为洙泗其以为难者亦诚有所未至焉耳唯天下之至诚为能成天下之化天地之化育可赞也况于人乎君子之于天下也不患材之不成俗之不善患吾之诚或有未至是以无所不用其诚亦无徃而不化夔之有学本末载于旧记嵗久屋老常有震陵之忧绍兴二十三年春吴兴沈公自宗伯翰苑均逸侯藩山东蜀移镇于夔防夏大水屋被漂垫公命相土更筑于旧学之北得髙明爽垲之地并其庙迁焉横经有堂肄业有舍藏书有阁膳羞有所背山面江庙居其中肇上于秋九月戊申告成于明年夏五月辛巳总百三十四楹有来羣士其至如归相率抠衣愿识其实粹中尝读易之观曰观盥而不荐有孚颙若且盥而不荐者为化之诚也有孚颙若下观而化之诚也是以为彖辞则曰圣人以神道设教而天下服为爻辞则曰观国之光利用賔于王于戏公之化于夔诚既至矣诸生其勉之异时观光上国进用于朝人知劝勉相率以从善寖寖乎入于邹鲁之化孰不曰自今日始谨拜手而为之颂曰夔之为州介于巴楚民生其间鱼盐商贾庆厯治平始为黉序迨夫崇观俊造接武我皇中兴嗣复疆土阐扬文教増光烈祖建侯作屏以绥以抚二十七年禁从分虎政未及施劝化庠宇来相其居榱椽败腐顾将新之候时而举防夏大水漫为洲渚卜筑维新奂轮有度民初垫溺未遑安堵公命赈之爰发仓庾泮宫之修子来乐胥日者夜郎称兵啸聚三嵗兴戎未免攻取泮宫既作囚执为虏鸱鸮革心好厥音吐在昔僖公修泮东鲁爰服淮夷颂声鼓舞今也沈公道尊学古乐育人材不问淳卤达以至诚化如时雨乃防其入乃丰其贮士不家食于焉游处匪命匪携率规蹈矩利用宾王陵我鸿羽岂不自公肇开义府昔者孟轲圣道是辅韩愈称之功不下禹粹中于公亦云斯语绍兴二十四年八月初一日谨记】
　　窦敷黔江修学记【绍兴戊寅春二月西魏公禧被命守黔始至之日只谒先圣顾学宫不治荒陋狭隘固已怃然及跪观上所赐宸翰匣而藏之蔀屋中则尤震惧不自安明年遂有意改建心思手画度地辨方无不用其志乃取养士之余鸠工积材斲石陶瓦动以千计而无一扰于民又明年首建宸奎阁崇显壮丽气象安廓而经天纬地之文惊鸾回鳯之笔卓越焕烂光被江山又摹上所题大成字掲之礼殿之榱椽闿其蔽障饰圣像正十哲颜孟位筑东西二序绘七十二贤于壁辟四斋设明牕净几更讲堂以严涵养正门闾以快众目未逾年而工毕既毕属敷书其事敷曰学校者乃礼义之所出政治之所本而公议之所在也古者献酋馘于是受成于是论政于是一官一职以至公卿将相皆出于是真为国者之先务也然郑人游于乡校以议执政或谓子产毁乡校子产曰不可善者吾行之不善者吾改之是吾师也孔子闻而谓子产仁呜呼人有贤愚事有当否则世有谤誉当否在我谤誉在彼君子修其在我者而已奚防于彼哉若逆畏其议已而欲毁乡校则其为人可知也黔旧有学学者不减旁近郡不以教养为急故散居郊野此岂知子产之言哉能无愧于孔子之谓仁者哉顷嵗科举朝廷禁挟烛之弊严其科条敷尝督其事棘闱一开白袍百余辈裹饭而前寂寂无哗须臾坐定不窥一册文赋自成日未斜而出敷心异之以为士固未可轻料也今公尽力于学又谨春秋二祀礼乐俱备文物皆新前所无有当见千里之间父诲其子兄友其弟正衣冠事语言争先洗濯磨淬来集于斯目覩云章口诵王言其不负上乐育之赐异时陞荐必能起遐方而瑞天朝至于学问有暇欲议公之政其必曰尊主庇民奉法循课新学校肃教化而我之父兄子弟誓不忘公他复何言】
　　关耆孙大贡院记【国家用唐制以进士取士三嵗大比士由州县陞者曰乡贡诏有司进退之此贡院之始也太宗览进士试喜曰天下英雄尽在是矣当时以为美谈余则曰自周乡举里选之法壊而士失其寓犹赖春秋战国之间齐晋郑卫之君以君子多寡为盛衰而田文赵胜之徒客多则彊士虽失周之寓然各随其所寓而安至秦则忌之忌则杀之以为之窖可以尽掩天下士而不知萧何曹参陈平张良之徒则秦不能掩之也汉用秦士起汉则先收士于是惠文而下有选举之法曰贤良曰力田曰孝廉曰明经皆其目也汉以选举寓士故亦不失其寓王莽曹操睨先后之弱而欲袭之则又忌士士遇莽操如遇秦然然秦不能杀萧何曹参陈平张良之徒于前而莽操不能杀冦恂邓禹周瑜诸葛亮之徒于后士之未易笼络如此汉扬子云曰周之士也贵秦之士也贱谓周贵士可也谓秦贱士则秦岂得而贱之哉唐因隋旧以进士取士其始也得士如狄仁杰张九龄姚崇宋璟裴度则亦能为唐彊而其末也如郑朴杨知至则为唐之亡矣取士一也何始末之异也余观太宗初兴本有忌天下英雄之心既不能用秦之杀则欲以进士为饵而销之吾忌士欲以此销士而乃诳人曰以此取士士不识吾心且已识则南山之南北山之北矣吾将几万钟几千驷可要而来之哉识吾心者不来则来者宜其为郑朴杨知至之徒也国家取士用唐制累圣待士则非太宗之心所以得士上励精求治思欲得天下士与共大功业今取士一涂而贡院实为进士取士之始则其容畧乎夔一路十五郡而合六郡进士试于夔初无贡院以破寺寓之寺破尚可也而夔一城惟一寺一嵗而天申防庆两节郡臣子舍是寺无以东向而祝尧也岂可又以之为贡院而三年一残破之乎夔则寓贡院于此歴几嵗乎而不问也嵗庚寅前侍御史王君伯庠来镇夔下车之明日慨然叹曰托释氏以见臣子之尊君贡多士以示诸侯之报国此岂细故事而弊于前不问于后可乎况今取士惟进士一涂吾待进士诚不薄俾士亦不自薄进士而后得士则贡院为郡第一事也下令创新之然退而顾公帑视民力则弊不可仰欲迟之则已下令郡进士鹄立待也于是公私之须皆一归于节专以治之凡五阅月而成为屋一百一十间一毫不取于民民但见其成而不知其为力也则相与歌之以为君曽为上耳目官知国体者君不薄进士是欲士不自薄进士得士而贡上也君之为政可谓知其本矣君济南人君之考君讳次翁尝参大政事光尧舜圣太上皇帝君自立不以公卿子弟官而世进士科今守一藩能不忘本如此视古以曲江题名为非以家有文选为过者何啻九牛毛耶贡院落成郡士属余书輙记其月日云】
　　刘昉八阵图记【鱼复阵碛剏自武侯江流莫移若有神防虽经毁改几失其真稽之图经访诸故老而遗迹隠然尚可见也顾将湮没余心是悼亟令军士裒石増垒悉还其旧方圆曲直纵横广狭之不敢少加损焉尚虑他时复罹前厄刋图于石用示后人界垣之内缩而计之以丈为分其外图山川城郭之势而不计以度且命作侯祠于城上以俯临之夔人嵗以人日倾城徙市纵游八阵之间谓之踏碛是役告成适当是日賔僚咸集酹酒陈词以落之昔侯尝擒孟获获观营阵心不服曰若只如是固易胜耳逮至七纵七擒然后以为天威及司马仲达观其军垒则叹服曰天下奇才也桓温过此虽能知其为常山之蛇势盖亦未究其妙然能知与否在孔明初何损益余非能知之者姑修故垒以俟来哲云绍兴戊辰正月丙寅潮阳刘昉书】
　　冯时行修成都府府学记【绍兴二十八年冬天子命中书舍人鄱阳王公出镇全蜀明年四月至成都下车谒孔子庙顾见学宫圮毁不治喟然而叹且言皇上拨乱反正易干戈为俎豆开立政化纯用儒术常以万几余闲手抄六经论语孝经孟子战国乐毅晋羊祐列传及图孔子与门弟子七十二人像躬为叙赞颁之郡国藏之学宫以示惇劝以率斯文徳至渥也成都西南大府当是时学校荐祭无位肄习无所其何以仰承圣明休徳亟命度材计工涓吉肇事力不民役费不民取易腐败而新之与新作而补其阙凡四百楹皆敞豁靓深精坚严贲公来视成诸生东自荆夔西极梁牂坌集庑下欢喜鼓舞咸愿记载传之将来公以命其属部沈黎守吏缙云冯某俾叙其兴作之由且系以辞公名刚中字时亨其治蜀纯用儒术其有得于经术者岂弟乐易之政无愧于前人词曰楩楠于山鱼龙于囦物生有元彬彬学宫蓄储其中登为卿公圣神宅尊涤除妖氛焕以尧文夏校周庠达于四方声教洋洋皇曰岷蜀诗书之俗谁欤其属振其殚竭孕其俊杰繄予近列西南巨屏绵络参井惟公是命皇曰徃哉惟抚惟懐实惟汝谐汉有文翁千载吏宗汝惟其同公拜于庭皇亟其行虎熊旗旌公来祁祁致其肃只先圣先师顾瞻頽倾心经目营亟命鼎新刋山浮川巨桴云连徒旅阗阗己夘仲冬日旦昏中涓吉肃工千趾俱升趋之烝烝各奋而登翔然其成焕然其明杳然其深公其省诸邦人从之岌岌嶷嶷公升于堂而色而康喜言孔扬谆复诲语如父如母邦人鼓舞欢传万口父兄师友更相进诱一日二日化行洋溢如风之疾惟皇作极贵儒尚徳百王之式惟公之贤受命于藩皇极遐宣斡旋枢机皇曰来归蜀人其思乐石峩峩矢诗不多千古不磨谨记】
　　李焘新修四斋记【蜀郡文学掾李浩苏诜具书告丹棱李焘曰成都学者日増统帅陈侯惧学宫不足以容乃即公堂之左右更筑崇宁废址新为屋二十八楹分为四斋疏为四十八牕髙爽静深学者益趋焉总其费为钱一万九千缗有奇经始于去冬落成于今春而秋毫弗以烦民此美事也诸生咸愿有所纪述敢以告焘再郤而再至已乃喟然叹曰营缮斋屋事固甚美虽不纪岂不粲然陈前而焘私窃有感焉则不可不为诸生详之葢闻古之士皆有学学必有讲习之处在家曰塾其曰庠曰序曰校葢各因所处而立之名初未尝有大小升降之殊也嵗时朋萃羣集有司于是取贤敛才推而上之其不率教者屛之夫推而上之亦必有讲习之处焉斯总名曰大学大学惟王者之都得有是名非王都则名曰学而已故乡党莫不有学谓国乃有学固已失之且庠序及校皆所以名其讲习之处云尔未始订某处为序某处为校也亦未始曰庠不得名序序不得名校校不得名庠也昔孔子射矍相之圃葢以鲁君之命致众而论士然则圃亦学矣岂必曰庠曰序曰校而后为学云乎哉若孔子固未尝言庠序其言庠序则自孟轲氏始孟氏虽列三代学名而其义则专在养教及射修吾孝弟忠信而已故曰学则三代共之皆所以明人伦也又曷尝分东北西南上下左右或在庙或在国或在郊春秋冬夏所居各异诗书礼乐所教亦不同如大小戴所记郑康成蔡伯喈辈所笺注纷然交加虽巧辨曲通之成理攷正求定终须掊击况又増以成均米廪瞽宗辟雍胶射与夫三灵五府别号异辞丛脞杂遝混为一条不可致诘先儒悟其龃龉难以位置则从而为之説曰周兼四代之制葢一处并建四学非四学各为四处也然其説要未允当姑置周勿问彼区区之鲁而亦兼四代之制乎泮水诗今具存米廪瞽宗辟雍胶射不少槩见不知汉儒何所依凭而公倡异端彊入他类疑误学者葢其甚病在溺心以博未识古书之正伪更怵世资傅防纬説错乱经言遂使后世人主惑其名而不究夫学之实笼络牵联惟恐漏落崇侈土木赘聚冠履于孝弟忠信所当修者则未始致意焉其言岂不谆谆特其意倜倜然逺耳汉孝武幸从董仲舒等议立大学置五经博士举孝廉増弟子员或献雅乐或对三雍当时抑亦可谓彬彬矣然孝武实急功利士之精通秀颖者皆不肯游学游学者特章句之儒初无益于成败之数也逮孝昭欲救民间疾苦更召天下贤良文学以访之则其所养竟非所用此不究实之害也光武剙业未及五载于倾侧扰攘之间亟立大学虽不免以防决事而崇尚儒术有意其推本之也孝明孝章是承是继其后稍怠学舍鞠为蔬园永建六年更造黉宇开拓房室举郡国明经耆儒以充入之大将军下至六百石悉遣子弟游学逮太初之元编牒数逾三万郭林宗申屠子龙虽髙尚其事亦复周旋其间奬拔人物扶树道教为诸生倡范孟博等与闻国政深议不讳自公卿以下皆折节下之假托如黄子艾晋文经称疾卧家士大夫请见弗许三府辟召辄加询咨随其臧否以为予夺当时傥非假托得不谓盛乎要不可与先汉同日语曽无几何旋遭钩党之祸议者反归过于太学若是则学终无益于政只有损耳是不然学之为王者事久矣化民成俗匪学莫繇顾用之何若后汉之学是犹近古及其末造声教废于上风俗清乎下百余年间乱而不亡匪学之力欤若郭有道名冠大学而超然尘垢之外不为好爵所縻正言直节嶤嶤独全彼子艾文经终赖符纬明及林宗辈排斥诈不得售祸发钩党太学何与也惜汉儒但指经术为禄利之路而不推本于孝弟忠信俾人自进修所用者狭尔本朝诏徧天下立学肇于庆厯极于崇宁其得失之速有目共覩而三舍陞降月书季攷之法纤悉备具大率诱以禄利故未见豪杰之士卓然自太学兴起者此则士所共叹也夫修其天爵而人爵从之又何俟于诱若诱之空激令躁竞不安命分是不耘苗而又揠之长者也独明道景祐间胡翼之治湖州学其规模去古差近弟子徃来常数百人莫不以仁义礼乐为学其出辞气动容色人忽遇之不问可知其师为翼之也磨礲浸灌之功多矣庆厯更新太学有司请下湖州取翼之法以为大学法焉抑尝闻翼之弟子各以经相传授又别置斋舍榜曰治道凡欲明治道者肄业于兹如治民治兵治沟洫治算数之类咸因其性而肄业焉刘彜葢治沟洫者至今犹以水利着夫岂茍然纯用科举为学哉及元祐欲革元丰三舍诋讦苛绕之敝初命程正叔与顾子　一孙莘老同更定学制三人议别置尊贤堂及待宾吏师等斋实用翼之故事防胡完夫与正叔异趣事不果行今天下立学皆徧师生相与言惟作文义诗赋论策尔是犹日不给而况敢及科举外事且徒饮食之而不于是取贤敛才无怪乎自怠自弃者之多也今多有是説欲减乡举十二三以其额畀郡国之学使学者由是发身其得人未必不愈于三嵗骤举于其乡者是或一道也而朝廷惮于改弦易调然好学者亦岂因是而遂辍其所好乎焘乡侍讲席尝从容为上言乞稍变试文体格无若今之煨酿熟烂庶几豪杰有以自见上甚乡纳趣令就直庐条具疏得防须再试即行防焘去位事亦随寝若试文体格不变又不于是取贤见才则郡国之学诚徒立尔必不得已翼之故事尚可仿依而驰骋使学者不妨课试如式复于科举外专精读书且有以自食无复营求扰乱优游餍饫日知其所亡月无忘其所能比及成就则自当与古为徒谓学果无补于当世吾不信也昔文翁初起学宫于成都市及元朔五年诏天下郡国皆立学宫葢天下郡国学宫实自成都倡之后之为成都者于学宫不敢不致力虽迷国误朝若崇宁宰相其致力尤甚异时纵不説学亦必枝柱邪倾圬墁赤白葢虚矜伪以干逢掖之誉今陈侯独能躬行节俭削浮冗之费罢夸诩之燕日积月累剙成大厦其视文翁减省少府用度以成就蜀诸生无不及焉其为徳厚矣诸生曷亦思所以报之乎司马相如虽文章冠天下然弗张四维似非吾党扬子云金口木舌真汉大儒而出处之际未免跋疐彼庄君平李仲元沈潜自遂莫我絷维乃可敬仰尔呜呼繇文翁以来仕而显者固多矣何君公赵志伯谦温等虽登三公君子弗贵也惟范景仁起宝元终元祐其进退雍容实光于庄李若景仁斯不负玉堂石室云焘无徳之齿猥杖于乡称道不乱则焘何敢其私窃有感焉者葢具此姑以复诸生其尚交儆戒哉】
　　双流逍遥堂记【双流有堂曰三相其得名最久按诸史牒唐韦嗣立尝长斯邑政绩殊异后相则天中睿所称三相嗣立其一人也余二人葢莫知孰何或曰季父思谦兄承庆仕皆歴鳯阁鸾台邑人深徳嗣立故并思谦承庆法其形貌因集其门戸而号以三相他族不当间此或曰图像故止一人好事者强増益之俾益三数不知嗣立为相实三拜三已所称三相即嗣立也思谦承庆无与焉余谓思谦承庆虽无并存之宁过于厚若论斯邑要当以嗣立为主且究其本末嗣立葢长于治民相国殆无足言自隋改广都曰双流迄今逾五百嵗佩铜章结墨绶者纷不可纪而嗣立独擅能名入践台阁更以平章事检校汴魏两州不嫌逺外先十八人请行晚益流落而巡察吏犹表其清白可陟之状所长果在此不在彼当时最课谅非茍相谀悦必有当民心可传继者惜哉予未之闻也嗣立既能得民其好尚复与流俗小异虽居廊庙每自托于山林孝和尝幸其居即诏嗣立袭逍遥公夐故封逍遥公者嗣立之族人在宇文周时志节尤髙嗣立要非夐对然察嗣立胸懐本趣似不以纷华盛丽为悦者顾弗能蚤自絶于匪人与杨宋崔赵同执国柄岂必真知方外之乐抑亦羞处污秽始托此强自洗濯乎故予于嗣立犹有取焉尔嗣立去双流既五百嵗而予实来邑之頽剥残缺固非当时比而余又迟钝迂濶不堪世用拊存凋瘵惟恐伤之得免斯幸而何敢望嗣立之最课若山林则予所固有也嗣立又乌得以权势而兼取之乃即堂之南更啓窻戸乘嗣立故封而命以逍遥簿领空隙徜徉其间庶几不失余之初心且为斯邑故事云】
　　防记【汉志巴郡有忍县颜师古注音劬杜君卿通典乃作防音蠢防如尹切与师古特异按许叔重説文朐脯脡也其俱切无他义防虫名汉中有防县地多此虫因以为名如顺切防尺尹切读如闰蠢君卿葢从叔重而小不同然叔重谓防属汉中误矣类编承叔重之误既以朐防属汉中别于防字下注朐防县属巴郡则又承师古之误遍检地志汉中实无朐防固当以君卿为正然朐当作从旬不当作朐从句君卿犹未及辨考职方者宜辨之闰月一日泊舟云安之西三十里万戸驿下横石滩上土人云今驿之左右防故地也乾道九年记】李石勾氏盘谿记【君子之于物也物之而已不以为身之累也不以为累虽天地之大吾能物之一以为累如饮食衣服皆反为身病故必以吾之一身较其大小轻重而为之等级身外之物泛然来悠然去以身为量而君子之物备矣且一丘一壑所须甚防而系物甚大以身取给可也不则连甍阡陌并络包山絶江障林蔽麓造巧饰浮使他人视之以为玩已因之以为病何益哉呜呼斥桑麻之用以种桃李饰茅茨之用以充藻绘如齐雪宫之丽如梁金谷之富一山之植非累年不致一蘤之种非兼金不济又求所以牣其中者非声色不娱非丝竹不乐此桀纣之恶不至是也传曰非人其物惟徳其物君子嫓身以对物不以物为身之累果如此哉吾友繁江勾君友于之作盘谿非茍于作也楼以藏书堂以教子亭以赋诗榭以置酒且自誓曰俗子汚我不汚门凡士凂我不凂室清风肃戸明月赞席抱琴之童挟卷之子照映几杖之侧徜徉笔砚之间吾乃今知勾君之志于物以为盘谿之取亦多矣吾尝过勾君问其所以作之之説曰吾学不适于时用官不迨于世资聊以盘谿之尚易其生平谬用之心望望外物乘除消长不既汰矣乎他人徃徃以斜川见诳吾甚不乐得一语以洗其侈名之谤足矣余天彭倅罢徒步过之门生何夔赵鹗从君欣然迎客谒记许之十年又以书来复许之不三月君今亡矣因书君平生语以志挂劒之义】转运司爽西楼记【岷为蜀山之杰俯瞰井络于天西维者皆平川也环山四麓凡府寺州廨丘里之室郊遂之居得以审势髙下随方广狭敞楼观凿戸牖延空光揖秀色如直如负如飞如骛熙而阳肃而隂四时朝暮开阖晦明者皆岷山云气徃来日月吐吞也成都官治多胜处端倚此山向背为重异时名辈接武于此徃徃贪得撷取为怀袖几砚间物神明之所激妙奇异之所钟萃浩乎廓然文章事业不论其人胸府气象可知也顷以边圉多事要涂贵人尚不得缓带为治而金谷计算局踧纠纒求如曩者燕笑岂弟于俎豆升降以无负西山之胜非曰不能有所未暇况俾之一日之葺兹岂其时使者潼川任公将漕西蜀方有司吝出纳以幸集事独能以约致详以静制动视族庖缺折于大軱一割者处之裕如先是有堂名防思层堂作楼而未名大抵嵗久支撑懔若将压焉者栋墨尘蚀防碑卧草读之则赵清献公之经始而文湖州为之记审矣可以跻可以宴可以憩息昔之所在谁续谁似官如客寄屋如亭传风鸟鼠不经人意且公则坏之私则营之岂人情哉于是即旧图新用力不烦芟荒拨秽程绩为多因以爽西名楼并绘清献湖州二像于壁曰吾非敢作也自有此山以来如湛辈未问至于景行无穷斯人斯文与岷之三十六峯巍峩于目者可磨也哉石谓开物成务此学也妙之于道任重道逺此才也寓之于仁固有以媚世为学浅粗与农圃同役以适俗为才竞走与蒱愽争路智跨力攘终为菑人不知君子曰道曰仁将以泽物庇民而刻意细技有不足呈盍亦藏之于无所思虑毓之于清旷粹夷放之于虚明爽垲窅尔心化倐尔神运而天道已行矣公所以啸咏一室以风示吾儒仁义忠厚之实且因蜀山惨舒为吾民休戚之占非特登临观美而已虽然斯未足以窥公之尽防公有防召东去落成登楼之赋客有未具若乃嵗月大概俾来者有考似不可无籍】
　　大成井记【外学吏李石作二井于成都先筮得巽揲之六三三九而老之坎焉曰此井祥也阳揺其精阳开其明水湛乎深土溢乎津顺所以汲以免于险吾井其济乎乃阙甃三寻有咫得食焉分东西为亭以大成名据象词也嵗大荒落日清明大余一十二小余一千七百七十一铭曰一奇而精六偶而盈此天地合水所未形我浚其原如海之溟派挹华滋分注以清我则不骤待其渊渟有绠之修此险之行尔汲尔学无败厥成】
　　郑铨冦莱公祠堂记【府城之东有庙曰见报司者故太子太师莱国冦忠愍公之祠堂也庙初本澄觉院治平二年赐名正觉勅书存焉院初为十方有禅师曰可居自云顶来住持因塑公像与云顶山之神曰利国王者并祠于院之东偏嵗既久乡人事之颇着灵异民相与质其曲直报輙如响遂呼为见报司今虽有僧居之而院实废为庙矣见报司之説颇不经而传之既久有不能废然为善为恶使民知有所报则有之足以示劝戒亦不必废也绍兴甲子庙将坏乡人徐复与院僧圆证率好事者再新之改前日之佛宫为莱公之祠堂公始正离明之位前为两庑其东庑开一位以祠利国王其西一位亦塑神像以居之祠堂之后为斋厅乃住持之法堂又改方丈为妙音堂以备僧徒道塲僧房斋庖皆备视前日规模不复然矣复思嵗月寖久人弗知兴起之由属予记之予既为志其详矣按成都古今记正觉院与见报司俱不载惟前记祭祀门有王者八而利国王在焉有公者十而冦莱公在焉前记乃赵清献公所集当时既载祀典则庙与院不宜俱失续记乃王公时亨所修而庙宇寺院门亦不録故鲜有得其详者春秋之祀官并祭莱公与利国王甚久又未知自何人始也今述其重修之因以贻来者若莱公之遗徳则有国史在兹不复述也然则生而聪明正直有功徳于民死而祀之固宜况事有可以起人之敬而生其良心亦何嫌而不书之哉】
　　席益御书大成殿额记【绍兴六年十一月左迪功郎新成都府府学教授范仲殳言臣所任成都府府学大成殿建于东汉初平间天下栋宇之古无过此者而未有题榜愿陛下万几之间新御翰墨掲之殿额以示人文化成流道徳之富覃及逺方之意上可其请即命仲殳乘传以赐次年九月辛巳仲殳至自辇毂下臣益备位牧守率龥僚佐出迎于郊拜受于先圣祠下圜冠方领之士济济翔翔闾巷阡陌黧老黄幼耸观讙呼咸用欣戴天子阐融文教遐不作人之盛徳罔不奋励感激兴于礼义呜呼懿哉晋丞相王导有言方今国耻未雪忠臣义夫所共扼腕抚心宜正人伦设庠序使俎豆之事幽而更彰以着淳风流徳化天子不以蜀之遐濶僻陋越在裔壤大颁宸笔光裕黉宇烟霏露结之形鸾翔鳯翥之势焕乎如日月丽天云汉昭回可谓甚盛举矣昔苖民逆命虞舜舞干羽于两阶七旬而来格宣王兴衰拨乱命召公平淮夷其诗曰矢其文徳洽此四国臣虽驽劣敢不推广上意耸动蜀之士大夫説礼乐敦诗书和众安民慎固封守以仰裨中兴之业追踪前古无忝圣神乐育之惠臣益顿首幸甚绍兴七年十月十日记】
　　府学石经堂图籍记【蜀儒文章冠天下其学校之盛汉称石室礼殿近世则石壁九经今皆存焉自孝景帝时太守文翁始作石室至东汉兴平元年太守髙防作周公礼殿于石室东图画邃古以来君臣圣贤然亦有魏晋名流以故世传西晋太康中刺史张收始画非也殿有画自髙防始迨收尝増益之今壁间又有东晋人士葢收之后继有画者不知谁氏也齐永明十年刺史刘悛益以礼家器服制度伪蜀广政七年其相母昭裔按雍都旧本九经命平泉令张徳钊书而刻诸石本朝因礼殿以祀孔子为宫其旁置学宫弟子讲习传授故蜀帅尚书右丞胡公宗愈作堂于殿之东南隅以贮石经益之先人镇蜀奏秩文翁髙防于祀典又请乐工于朝教士以雅声而后頖宫之礼乐文物粹然近古自国家三雍之外无与比者乡者中州陆沈惟蜀赖天子神圣威武得保生聚邑屋而吏视军赋为急春秋释奠守者不亲行敕下吏摄事以故风雨鸟鼠之虞不至黉舍葢自东汉兴平元年嵗在甲戌始作礼殿逮我宋绍兴六年丙辰歴年九百四十有三其间伪蜀刻石经之嵗是为晋开运甲辰至是一百九十三年矣益实受命尽防全蜀兼行太守事兹嵗八月诹日在丁郡文学藏仪吏以不圯板筑之功虽垂轩皇之衣裳舞有虞之干羽自当功成于理外如其不然则伏湛行乡射于东京征伐之间王导兴学校于江左草创之始是真迂濶矣或者闻此而犹未喻吾将赋子衿之三章悲原氏之将落也尚友君子者知此心哉绍兴七年记】
　　侯午仲汉州三贤堂记【天下果无正味乎何嗜而皆期于易牙果无正色乎何姣而皆期于子都果无正音乎何听而皆期于师旷夫三者之正与不正虽智者之所不能诘然以天下皆期焉则吾虽从而谓之正焉可也葢天下固有不期于三子而自以为识味别色知音者矣然甘吐渣以为脍炙空花以为真实惑蚁动以为牛鬬是皆举天下千万仅一二焉则亦乌足以害其为正之説哉且是非贤否之难齐而不可为定论也久矣自孟子论善士已有一乡一国天下之别识者疑焉夫士一也善于一乡一国乌有不善于天下者孟子安用寸量铢较等列阶升之为纷纷耶意者一乡一国或得以用其好恶之情而狥其予夺之私有葢于天下之大善未有不公且广者则夫善士之论毎为之级而必以天下为至焉孟子葢有微意也绵竹道徳文章名节功业之士代不乏人然求其知名于天下而人无异于善未有如内翰杨公中允宇文公丞相张公之为章章也士之贤不肖虽无与于天下之善也然而天下皆以为贤如味之期于易牙姣之期于子都听之期于师旷则凡所以为正者其必有由矣导江鲜于公宰邑之三年百废具举凡国朝以来邑士之贤达者既即学宫而悉绘其像矣独念三君子知名天下且素心之所仰慕而祠堂未建若非表而出之何以称邑之壮于是相公宇之西掲其旧屋而新之求遗像于三家之子孙而图之于壁齿以长幼之序被以隠居之服使若其贤初无与官爵名位者噫公之用意其亦可谓周详而曲折矣或曰公于众稠中掲三君子以为贤而特出之则余容有可议乎予曰不然昔夫子尝叹虙子贱为君子而曰鲁无君子者斯焉取斯説者谓其父兄之所训诱师友之所渐习莫非君子之道而后子贱始得以君子成名葢自夫子击节于一子贱因以见鲁国君子之众然则公之表三贤而掲之岂特三贤而已哉涉流者可想其源拔茅者必连其茹于此见邑之多贤士而三人者特天下知名之尤而公之所愿慕焉者尔然则是堂之建非独足以表公师贤愿学之心抑所以壮邑之观也非小补矣三贤事迹着在国史兹不复书】
　　樊汝霖新繁县三贤堂记【吾友沈居中为新繁以暇日访繁土故事则得贤者三人焉其一唐宰相李卫公徳裕文饶其一我宋故赠太师王公益舜良其一龙图阁直学士梅公挚公仪三贤者李卫公王公尝为是邑而梅公则邑人也居中于是即县署之东剙为堂绘三公像其上榜之曰三贤堂既成以书抵予曰其为我记之呜呼卫公之事业文章世传之史载也详矣而不书其为繁岂以公勲烈如彼其崇一县之政不足为公道欤观其节度西川所以治蜀相武宗所以治天下而所以治繁者可见矣逮今余三百年父老思之不忘以县署最大一楠四柏为公手所植此与周人指甘棠以懐召伯何异前任人为此作文饶堂更名卫公葢得之矣而堂宇褊小不称及是居中乃彻而大之并与王梅祠焉王公始字损之年十七以文谒张公咏奇之改今字祥符八年进士后以殿中丞来为邑始至有犯法者乡所素嫉也公条其奸上府流恶处自后一待以恩信迄其去不更笞一人去而为韶州终江宁府通判位不满其徳则有子荆国文公熙宁间相裕陵以经术为天下学者宗师梅公天圣五年第进士甲科歴台諌言事有体仁宗嘉之嘉祐二年与欧王韩范司贡举得人甚盛时苏内翰在得中以牋谢诸公而谓公为大臣元老其秋出守杭天子赐诗宠其行后徙金陵河中府以卒甚矣三人者之贤天下所共忻慕也而居中独拳拳于繁其于李卫公王公不特取以励已思齐焉葢以励来者也乃若梅公则将为一邑劝焉或谓繁于成都为剧邑自梅公以来擢巍科跻显仕者不乏贤在熙宁为御史元祐初自考功郎中知今潼川吕丞相苏公皆贤之则有若周公尹止孺在今中兴为给事中羽仪朝廷蜀之仕者视为领袖则有若勾公涛景山何独一公仪氏哉居中曰然吾固知不可一二数特取其所自始者尔而况梅居乡时实与王相值凡以诗徃来者八十六和易而思深平淡而防逺读之使人一唱三叹大雅君子也吾喜其补于风化为刻石其祠矣有能登堂而瞻其像读其诗虽暴悍者吾知其易直子谅之心莫不油然为之生矣以美化厚俗未有捷于此也是岂小补哉居中之论如此诚有味其言也予是以书之居中名卤予金堂人建炎二年进士第三人时以左奉议郎知县事清慎强敏县学县南门一新征科以时庭无留讼逾一嵗人安之惟恐其去也有不予信视所作堂亦足以知其人矣】
　　任渊重修先主庙记【智力之不胜义也久矣昔自英雄豪杰乘时崛起有能仗义而行伟然正大指麾号令天下从之虽其不幸不克大有所成就于当时而风烈之余犹足以耸动后世歴千百载尊仰而懐思之有不能自已者非以义胜故欤东汉之季王室陵防曹氏怙奸贼之资以擅中原孙氏席彊大之势以并江左皆矜尚智力求所非望非有志于王室也海内之士刼于威制虽俛首听从而心不与之至后世利害不相及则排贬讥笑未始少容惟蜀先主昭烈帝以宗胄之英负非常之畧崎岖奔走经理四方最后伐刘璋遂有蜀汉葢将凭藉髙祖兴王之地建立本基然后列兵东向诛有罪而吊遗民以绍复汉家大业其理顺其辞直非若孙曹氏之自为谋也当是时丞相忠武诸葛侯实左右之人品意象髙逺英特骎骎乎伊吕之间应变机权本于道德内修综核之政外举节制之师欲以攘除奸凶混一区宇不负其君付托之意可谓社稷臣矣彼其君臣仗义而行正大如此是以海内之士心与而诚服之举无异论虽厄于运数屈其逺图而后世有读其遗书过其陵庙者未尝不咨嗟流涕尊仰而懐思之也夫义之所在俯仰无愧天地且将直之见信于人亦其理之然哉成都之南三里所立埠岿然曰惠陵者实昭烈弓劒所藏之地有庙在其东所从来逺矣大殿南向昭烈弁冕临之东夹室以祔后主而西偏少南又有别庙忠武侯在焉老柏参天气象甚古诗人尝为赋之庙久不治风雨摧剥殿庑门墙率皆頽圮破缺像设仅存至或露处绍兴二十有八年秋九月蜀当谋帅上亲择廷臣文武兼资可属方面者得中书舍人王公命以龙图阁待制制置四川使出镇成都临遣甚宠粤明年夏四月公始至用故事谒诸祠奠献至此顾瞻大息曰有大功徳于蜀人宜莫如昭烈忠武庙貌乃尔亦独何心亟命有司缮治之鸠工庀材咸有程度以是嵗十月己巳经始落成于明年三月己丑虽号为因旧起废实再造而一新之栋宇宏敞丹艧鲜明坚壮精密足以经久祠与惠陵皆防以垣墉限禁樵牧筑室忠武祠北明洁幽邃有事于神者得以休焉葢旧所无也用工万一千六百七十有八为钱无虑二百万木章竹个取于津步商旅之征劳与费民不知焉既成命渊记之渊惧陋不克称固辞公不许乃冒昧书其事葢尝妄论王霸之説以谓义近王智力近霸窃观昭烈忠武之所为非深于王道未易明其心于千载上也今公之所学宏逺髙明正论凛然一以宗王为本尝过公孙述庙笑唾不顾至刘蜀君臣严事之如此意固有在非特以钦崇秩祀为牧守之所当先也公名刚中鄱阳人开豁迈徃而克勤庶事综练周密治蜀之政百废具举不独新此庙之可书也绍兴三十年记】
　　安刚中张桓侯庙记【汉自建安以来皇纲废弛神鼎震覆奸雄观衅实生豕心本初孟徳之徒磨牙厉吻血视生灵期于吞噬不留遗种先主忼慷为国志在援拯一时豪英狥义蜂起相与提挈共成大事诸葛闗张实为之最凛冽威风万夫之雄荆州之役羣盗鼎来公为后拒毕力尽死以抗羣丑奋髯张目横戈一叱蛇豕异类褫魄逃遯虞渊之日覆耀西南繄公之功迄今千嵗英灵之气森耸如在庙食百世在礼固宜乐温之山下瞰大江公之神爽实是寓焉自古迄今长载祀典舟行上下与兹土民奔走奉事敢不防至九谷嘉生连被原隰舸楫徃返安流无恙隂相之功在国与民天朝累封进爵为王惟是庙宇兴建嵗久行廊烂頽徃来咨嗟力莫能振郡守李公向者趋朝只谒祠下再拜祈祷厥应如响至郡未几首议修缮自捐金帛众趋成之功费虽多了不病民撤去卑陋増饰轮奂开展地基比旧加倍是役也议兴于庚午之冬落成于辛未之春惟公既有以利其民矣又有以奉其神民和神安福禄来宜行将以是贺公刚中忝吏是役知之为详敢具以记】
　　张震补夔州大晟乐记【宋兴百余载文物具举惟乐律之议纷然歴数大儒莫能定卒至大晟而百家尽废于是铸金尚方采石泗滨以班诸天下校学异时诸生类以时肄习春秋释奠合堂上下之乐翕然杂奏以飨先圣先师盛矣自中原遭变城邑为墟虽东南郡县还定安集之余而礼乐器用无一存者蜀独以不被兵仅获全而数十年间吏唯簿书狱讼兵食之为故谓儒者事特无訾省甚者窃取资几案娱玩之用此其于幸中又得不幸者也始夔有赐乐视诸故府十阙五六云安旧为军亦有赐取而合之不足则又搜取于他州钟磬正声中声凡五十有六按图为簨簴寘诸学宫毎嵗祀陈于庭虽备而不作尚庶几存其意此夫子不忍去告朔羊之志也嗟夫古之礼乐不可复见矣使器无废犹有考焉而并举是去之独何心哉助予为是举者通判鲜于侃晋伯教授宋明孙晞亮隆兴甲申十月甲子广汉张震记】
　　王十朋唐质肃公祠记【予始闻夷陵巴东名意其为邑必壮自予适夔过焉皆蕞尔邑巴东陋尤甚问其名之所由着曰昔冦莱公欧阳文忠公尝令二邑地重以人非山川城郭人物之异于他邦也予因谒其祠访其遗躅叹息而去至夔一日登郡之东城城下临奉节县治问喻君思然曰昔宰是邑亦有如冦欧二公者乎喻令以唐质肃公对予曰是皇祐中为御史独立敢言尝疏论贵戚廷斥宰相以贬天下称为真御史不敢斥其名而曰唐子方者乎熙宁中首言王临川不可大用及参大政奋然与争是非于天子前气不为之屈至不胜其忿而死天下至今称为正人者乎吾夫子叹未见刚者唐公非刚者欤名节凛然固无愧乎忠愍决澶渊之防文忠移司諌之书也其令是邑有殊绩异政故相张公觉尝笔之于墓碑矣邑故有令如此而无祠非缺典欤令闻之慨然不谋于僚不役于民即厅事之东隅易亭为祠求画像于江陵得之故家丹青一新俨然如生观者莫不起敬如见其冠豸触邪正色立朝时也且丐予记其事予谓质肃公之髙明大节固已特书大书于国史何以记为然是邑赖公而重有不可不书者令蜀人扪膝先生子也有家学治邑有能声观其所慕可以知其人矣乾道二年六月永嘉梅溪王十朋记】
　　移建武侯祠记【按图经侯祠在州南门沿城西三十六步十朋莅事之初谒焉敬想风烈庙貌不称图葺而新之地卑巷隘民居污渠粪壤溷乎其间非所以妥灵而崇祠也门之东百八十五步有台下临八阵图登台而望常山之蛇四头八尾之势宛然在目北直郡仓即故水安宫据爽垲状如屏宫北清瀼防出两山之间过滟滪入于峡峡口有白盐山卓立羣峯之外侯昔经营天下于平沙之上今及千年陵谷虽变精神不亡祠在两者之间宜亦侯之志也遂与同僚谋迁焉为堂五楹庑万椽西南各为门以通徃来像仍其旧而加冠冕又塑闗张像于左右乾道三年四月壬午告成诗以记之曰白盐峙天兮滟滪屹江风云惨淡兮翺翔卧龙千秋兮何之新庙貌兮江之湄前八阵兮后故宫龙兮龙兮神其中望昭烈兮隔清瀼遗庙存兮交精神于恍惚驾虚空兮云为驭臣东朝兮主西顾鱼得水而相忘兮事无今古俨闗张于左右兮一龙二虎祠有新故兮侯无重轻舍其故而新是卜兮邦人之情祠舍于图兮自今始祀事不絶兮有如此水】
　　阎苍舒将相堂记【古之文武道备于一身而其盛出于一门若三代之英居则坐庙堂出则专征伐春秋之世谋帅御职者皆其卿大夫而伊周方召自其父子至于孙曽皆以此道传其家而位其国由汉以来文武分为二道而将相列为两官其能兼资并美固代不乏人推而渊源流衍出于一门名教有光毫髪无憾者抑又艰矣是故以功名相副者谓之世济以富贵相承者谓之世禄金张许史重侯累将穷富极贵不足为世重轻而六龙三鳯之流聮飞并骛垂芳于无穷宋受天命神祖圣宗深仁厚泽涵育灌浸歴四朝而至于嘉祐治平之间风俗之美人才之盛极矣其间光明硕大雄杰俊伟以徳业闻者固不可胜纪若其兼资文武出入将相如韩范富欧者岂易得哉求之吾蜀阆中陈氏亦其一也陈氏世有闻人自秦国公省华为左諌议大夫官至太师尚书令其积功累德葢有自来至公之三子后先举进士仲居甲科伯季皆状元由是名震天下尧叟姿貌彊力奏对明辩久典枢密靡不淹贯尧佐刚毅笃实好古博学居官无大小所至必闻俱官至宰相尧咨性豪善射在内为学士补外居藩终于节度三子已贵时秦公尚无恙毎賔客至其家皆列侍左右客不安求去公曰此儿子辈尔故天下皆以陈公教子为法以陈氏世家为荣伯季年皆逾六十独仲年八十二父子兄弟仕皆同朝内外孙曽合一百一十人而仕于朝皆以材称可谓盛矣始伯仲季未第时肄业于乡之锦屏常从其父访陈于终南山谓曰三子皆将相然仲子伯季不逮也后果如其言淳熙十五年临安吴昭夫以朝使来守是邦其游刃肻綮之间易呻吟为讙声变隂曀为和气令修于坐啸之余人自化服于千里之外乃以暇日登临兹山感故家乔木之防拟前世三槐之贵爰作新堂于书岩之上庶几髙山仰止之意伻来请名佘取图南之言榜以将相而大书之既掲额矣来请记余以病倦荒落敬谢不能而书来益谨稽之国史考之家传访之图牒而强记之俾陈氏遗芳愈久而愈新焉昔晋初渡江王导卜其家世郭璞筮之曰淮流絶王氏灭当时以淮流无絶理厥后诸王之盛度越六朝及于灭王之年淮水实竭一时人物扫地而尽袁天纲题锦屏山云此山磨灭英灵乃絶若与淮水谶畧同然淮水有可竭之时而阆山无磨灭之理故此方人物其出葢未艾不独陈氏云】
　　张縯南康郡王庙记【郡邑通祀有功徳于其民者葢古制也秦时蜀守冰凿离堆辟沬水之害溉田以亿万计相与尸而祝之者今环蜀境汉兴守文翁饬厉诸生于学蜀地学京师者比齐鲁其后学校官为石室以祠翁至欲周公孔子配秦守以功惠汉守以徳教光明俊伟世传诵之自是以来凡守之贤者蜀人必为建祠或绘其像天下名镇未是有也何者蜀逺而地胜受蜀之寄必其要官大人所可倚重者丞相御史徃徃不尽拘以文法政令能专膏泽可下而蜀之人亦以所事于君师者事之安其令而不违故虽去而敬其奉尝犹不敢忘然则蜀视天下其亦可谓敦垕而易治矣唐制用节度使治蜀前后名人相望韦南康郡王在治最久徳惠最着今蜀人之祠王者秩于土神家有其像而府城内外独无专祠于礼为不称今龙图阁直学士四川制置使内相胡公镇蜀之明年惟蜀诸路盐之额浮茶之赋重与夫夔峡科买金银之弊垂六十年民力重敝吏隂拱熟视莫一措手公悉审核精攷以闻凡所以为民之瘼者不一而足公讨理脉络刮求根株尽变革乃止初青羌之未就顺也公时方入境増调西兵指授方畧扼其脊尾制不得肆至是慑服面缚塞下环蜀地数万里安于静简雨旸顺序年谷屡丰众政既举乃讲旧典之缺度故官宇之隙地新庀王祠门屋耽耽广殿渠渠修廊环拥便坐后列经始于八月之庚申告成于十二月之庚戌土木陶甓圬墁之工凡九千六百五十四费一出于官而民不与知蜀人戴公之徳犹昔之徳王也王祠既建民益忭舞縯以部中守吏入受约束于公府下公命縯记其事辞不获请縯乃复攷王之终始而复于公曰王治蜀二十一年当贞元姑息猜忌之间外能折敌人之鸱张以功自结于朝中能抚柔其民三嵗一复使蜀土晏然皆乐其生王之徳于蜀葢如此然王之始进也以陇州假守斩朱泚之使至其末也露章斥王叔文之奸逮谓宪宗监国朝廷为之増气大节凛凛皎若日月岂独书治蜀之功哉且今之蜀犹昔之蜀也王用蜀兵破敌人四十八万众俘其骁酋靡不如志虽诸葛孔明南定之功无以尚之而徃者数嵗间黎雅小夷陆梁山谷吾将士乃选懦不武久无尺寸功今始闻其稽颡屈服然则王之折冲英畧着于简防之旧者其可不崇大之以昭示来业公方将奋张王灵洒扫宇县以成陛下复古之烈宜于王眷然兴懐而不置也语未既众皆起曰子之言然盍遂书之縯因以其事敬书于石王讳臯字城武唐史有传淳熙五年十一月壬申记】
　　蒲咸临新繁古楠木记【周公赋鸱鸮之年大风拔木乃命邦人起而筑之最为异事然大风抜木天也起而筑之人也大木所偃因人而起之当无足怪者孔子定书从而记之示训戒也元祐八年繁江隆道观玉帝殿庭有古楠二章分列左右如辅如弼一夕风雷大作偃其左偏者邑宰命匠石取之方执柯伐其枝忽闻轧轧声乃稍稍起立匠石皆在上如猿猱然观者惊骇邑宰降堦俯伏谢罪君子以是知天道之不可诬也较诸金縢兹为尤异葢以不待人力而自起也今五十有一年矣缙绅先生尚能言之若不镵诸石以永其传则无以训戒后代余被命尉兹邑道士詹次渊请书其事因从春秋记异之法月而日之以警不能寅畏上帝者】
　　任正一游浣花记【成都之俗以游乐相尚而浣花为特甚每嵗孟夏十有九日都人士女丽服靓妆南出锦官门稍折而东行十里入梵安寺罗拜冀国夫人祠下退游杜子美故宅遂泛舟浣花溪之百花潭因以名其游与其日凡为是游者架舟如屋饰以绘防连樯衔瓦荡漾波间箫鼓咏歌之声喧閧而作其不能具舟者依岸结棚上下数里以阅舟之徃来成都之人于他游观或不能皆出至浣花则倾城而徃里巷阗然自旁郡观者虽负版刍荛之人至相与称贷易资为一饱之具以从事穷日之游府尹亦为之至潭上置酒髙防设水戏竞渡尽众人之乐而后返其传曰此冀国故事也冀国姓任本汉上小家女任媪尝祷于神祠梦神人授以大珠觉而有娠明年四月十有九日而生女稍长奉释氏教甚谨有僧过其家疮疥满体衣服垢敝见者心恶独女敬事之一日僧持衣从以求浣女欣然濯之溪边每一漂衣莲花輙应手而出里人惊异求僧已不知其所在因识其处为百花潭防崔宁节度四川微服行民间见女心悦之赂其家纳以为妾宁妻死遂为继室累封至冀国既贵毎生日即来置酒其家舣船江上访漂衣故处徘徊终日后人因之嵗以为常且即寺之东庑作堂祠之余自为儿时得于传闻如此顾未尝一至其处今嵗之夏以事留成都而适及是日与二三友观焉访冀国遗迹漫无可攷独有吴仲庶所作祠堂记与余昔所闻于为儿时者大扺畧同时余犹为疑其説之不然者余按唐书大厯中崔宁自蜀入朝留其弟寛守杨子琳自泸州袭之寛战力屈宁妻任素骁勇出家财募士得千人设部队自将以进子琳惧引去蜀赖以全止以姓见初不载其封冀国及为何许人其尝扞大冦以功得封史家畧而不书尚或有之至其家世实不知所据杜子美诗曰百花潭北庄又曰百花潭水即沧浪其来久矣非由冀国而得名也吾意蜀人之不忘冀国之功嵗即其祠致礼焉因相与朋聚为乐非谓其为此邦之人及尝自为僧漂衣之异也而或者因百花潭之名附防其説矜为夸诞若不足凭况潭在成都为近郊使冀国实生于是宁方节度镇蜀何至夺其境内之民而妾之岂为民父之意哉此甚不然者矣客有谓予曰杜子美在蜀与宁同时潭之得名与子美实相后先子又安知其不然宁跋扈人也何有于境内一女子乎大厯之世朝野多虞干戈兵甲时有所贷而不问重以从事中原未遑他及宁自恃僻逺违礼叛律以资声色之奉以欺朝廷之不知且莫我谁何者葢有所恃而为此也后宁从徳宗狩奉天为卢杞谮死不能保其首领虽曰非罪得非罔上之报天或使之邪方宁无恙时骄其嬖妾至驰骋出游于十数里之外使人习之而不能改遗风余烈犹足以啓后人之侈心想其当时车服之盛疾驱于通道大都震耀其闾里之人傲睨一时不知有识者得以指议其后虽冀国尝有功于蜀而专恣亦甚矣吾以吾之説如此客以客之説又如此相与诘难久之防日暮笑谓客曰是游可乐事之然否姑置之未暇究也坐客皆笑而罢明日録其言为记】
　　蔡迨合江园记【合江园唐尹韦忠武作后因其序为楼阁台榭参植美竹异卉荟翳参差而春芳夏隂波光月晖以时献状无不可爱故为成都园亭胜践之最嘉时暇日方伯刺史与其宾寮名胜登临燕衎传觞授简以极其驩几与东平之谿堂山隂之兰亭争长也而吕正愍之记实刻在石夫地因人而重则是园葢可知矣然园可娱官官之人未必皆材又属公府尚简重燕游濶疎因弗以治楼欹亭陊花竹剪刜荒秽萧条可念其无恙者独长江茂林耳淳熙二年春李唐来为是官入其寺伤焉欲善其堕圮而病其赀会提防刑狱晋原李公兼漕领府事唐白其故公亟出缗钱材甓畀以庀事址之墟者屋之宇之仆者起之楹桷牖户上覆旁障之腐而缺者易而新之弗废其旧而加壮焉而又补蓺花竹丛条畅茂咸复其故园之壊而葺者数矣莫若今日之壊甚而葺之力而成之敏也非独唐能张其官实惟晋原公达所以为政虽职并事丛而细大必举颐指如意致其下尽力焉它视此可知也工之讫宜有以志迨将入吴防舣舟亭下唐请书其事喜为之书是年记】
　　陆游筹边楼记【淳熙三年八月既望成都子城之西南新作筹边楼四川制置使知府事范公举酒属其客山隂陆游曰君为我记按史及他志唐李卫公节度劒南实始作筹边楼废久无能识其处者今此楼望犍为僰道黔中越巂诸郡山川方域皆畧可指意者卫公故址其果在是乎楼既成公复按卫公之旧图边城地势险要与蛮夷相入者皆可考信不疑虽然公于边境岂真待图而后知哉方公在中朝以洽闻强记擅名一时天子有所顾问近臣皆推公对莫敢先者其使北而归也尽能道其国礼仪刑法职官宫室城邑制度自幽蓟以北出居庸松亭闗并定襄五原以抵灵武朔方古今战守离合得失是非一皆究见本末口讲手画委曲周悉如言其阈内事虽彼耆老大人知之不如是详也而况区区西南夷距成都或不过数百里一登是楼尽在目中矣则所谓图者直按故事而已请以是为记公慨然曰君之言过矣予何敢望卫公然窃有幸焉卫公守蜀牛奇章方居中毎排沮之维州之功既成而败今予适遭清明寛大之朝论事荐吏奏朝入而夕报可使卫公在蜀适得此时其功烈壮伟讵止取一维州而已哉游曰请并书公言以诏后世可乎公曰唯唯九月一日记】
　　范成大石经始末记【石经已载前记晁子正作考异而为之序攷异之作大抵以监本参校互有得失其间颠倒缺讹所当辨正然古今字画虽少不同而实通用耳考异并序凡二十一碑具在石经堂中子正之序曰鸿都石经自迁徙邺雍遂茫昧于人间至唐大和中复刋十二经立石国学而唐长兴中诏国子博士田敏与其僚校诸经镂之板故今世六学之传独此二本尔按赵清献公成都记伪蜀相毋昭裔捐俸金取九经琢石于学宫而或又云母昭裔依太和旧本令张徳钊书国朝皇祐中田元均补刻公羊髙谷梁赤二传然后十二经始全至宣和间席文献又刻孟轲书叅焉今攷之伪相实毋昭裔也孝经论语尔雅广政甲辰嵗张徳钊书周易辛亥嵗杨钧孙逢吉书尚书周徳正书周礼孙朋吉书毛诗礼记仪礼张绍文书左氏传不志何人书而详观其字画亦必为蜀人所书然则蜀之立石葢十经其书者不独徳钊而能尽用大和本固已可嘉凡歴八年其石千数昭裔独辨之尤伟然也公武异时守三荣尝讨国子监所模长兴板本读之其差误葢多矣昔议者谓太和石本授写非精时人弗之许而世以长兴板本为便国初遂颁布天下牧向日民间写本不用然有讹舛无由叅校判知其谬犹以为官既刊定难于独改由是而观石经固脱错而监本亦难尽从公武至少城寒暑一再易节暇日因命学官雠校之石本周易説卦干健也以下有韩康伯注畧例有邢璹注礼记月令从唐李林甫改定者监本皆不取外周易经文不同者五科尚书十科毛诗四十七科周礼四十二科仪礼三十一科礼记三十二科春秋左氏传四十六科公羊传二十一科谷梁传一十三科孝经四科论语八科尔雅五科孟子二十七科其传注不同者尤多不可胜纪独计经文犹三百二科迹其文理虽石本多误然如尚书禹贡篇梦土作乂毛诗日月篇以至困穷而作是诗也左氏传昭公十七年六物之占在宋卫陈郑乎论语述而篇举一隅而示之卫灵公篇敬其事而后食其禄之类未知孰是先儒有改尚书无颇为无陂改春秋郭公为郭亡者世皆讥之此不敢决之以臆姑两存之亦鑴诸乐石附于经后不诬将来必有能考而正之者焉子正又刻古文尚书于堂而为之序曰自秦更前代法制以来凡曰古者后世寥乎无闻书契之作固始于伏羲然变状百出而不彼之若者亦已多矣尚书一经独有古文在岂非得于壁间以圣人旧藏而天地亦有所防不忍使之絶晦中间虽遭汉巫蛊唐天寳之害终不能灭蚀今犹行于人间者岂无谓耶况孔氏谓尚书以其上古之书也当时科斗既不复见其为古定此实一耳虽然圣人逺矣而文字间可以概想则古书之传不为浪设予抵少城作石经考异之余因得此古文全编于学官乃延士张仿吕氏所镂本再刻诸石是不从文字足以贻世若二典曰若粤□之类学者可不知欤呜呼信而好古学于古训乃有获葢前牒所令方将配孝经周易经文之古者同附于石经之列以故弗克第述一二以示后之好议奇字者安知世无扬子云时乾道庚寅仲夏望日序】范謩分弓亭记【蜀自山沬若水外即为边境熙宁以来嵗遣禁旅更戍今留屯成都者合土兵凡十有七营边久无事军政废弛游手工技皆得编名籍中而铠仗麾帜至朽败不可用乾道六年蛮冦雅之碉门九年犯黎之虎掌杀州从事掠居民以去势骎骎若无所惮上忧之命敷文阁直学士吴邵范公自广西经畧使徙镇全蜀公至即以练兵丁缮保障抗章驿闻上赐诏嘉奬于是简士卒之骁勇者别为一军壮且少者次之罢遣其老羸者且示以坐作进退之法非风不休而尤致意于射以为蛮夷所恃峙嵚大山掩翳丛木出没其间若猿猱然吾御之者非刀矟所能及乃取弓人于绵弩人于防相胶析干治筋液角极六材之良辟广场于府舍之北筑亭西向摘杜少陵酬严武之诗名之曰分弓时轻长幅巾引数百人按试技力而赏罚其勤惰未几军容一新悉为精鋭蹶张者至千斤挽强过六钧而命中者十八九于戏盛哉公尝至亭上语其属曰谁谓蜀兵孱乎牧野誓师庸蜀羌髳微卢彭濮与焉葢今东西蜀与巴郡是也诸葛赞皇二公勲烈伟矣其平蛮讨魏飞星流电之军岂尽出于西北哉士不素习而使之操弓挟矢驰危蹈阨未有不颠仆者非独蜀军然也今吾军既练于昔而犹有所虑大抵兴滞补弊用力甚难而败之至易经营终嵗而荒之十日前功荡然矣故曰屡省乃成钦哉功成而弗省省而弗屡此唐虞君臣之至戒而吾亭所为作亦欲取以自近而数省之耳公大儒退若不胜衣而经纶方畧小用之已如此况扩而充之乎所谓收滴愽之戍夺蓬婆之城又何足言哉亭创于淳熙乙未之季秋成于明年之仲夏命謩识其嵗月故并公语记之】
　　砌街记【天下郡国惟江浙甓其道虽中原无有也太少二城坤维大都防市区栉比衢隧碁布而地苦沮洳夏秋霖潦人行泥淖中如履胶漆既晴则蹄道辙迹隠然纵横颇为徃来之患绍兴十三年鄱阳张公镇蜀始命甓之仅二千余丈后三十四年吴郡范公节制四川为竟其役鸠工命徒分职授任程督有方尺寸有度费出于官而不以及民日廪以食而人竞力作未几告成以丈计者三千三百有六十用甓一百余万为钱一千万赢率一街之首尾立两石以识广狭凡十有四街然后所至侧布如江浙间不乗橇骑不旋泞徐行疾驱俱从坦平父老相与谓曰周道如砥其尚见于斯乎昔日单襄公聘宋过陈火朝觌矣而道茀不可行于是叹司空视涂之失职而知其不久子产以乘舆济人于溱洧而徒杠舆梁弗修孟子曰惠而不知为政夫善为政者缓急有序大小毕举未有治其急而忽其缓志其大而畧其细者而善观人之国亦必以是公之于蜀药伤补败苗耨髪栉无一不用其力至道路之政世所谓缓且细者亦整治如此百世之下四方之人入其境仰公之贤推此以攷其政绩尚可髣髴云淳熙四年四月日记】
　　杨甲修学记【成都学宫自汉至今千余载祠殿讲堂岿然独存其西属延三百楹壮丽廓大是为崇宁新学而嵗久弊漏汚甚蜀连帅所统治繁伙月率一入学见诸生为故常讲席彻即上车去不暇按行或有意苴补破败吏缘为奸厚费府廪圬墁枝撑目所及以诬不察故虽数加葺亦易壊淳熙二年六月敷文阁待制范公自桂林移镇全蜀始至谒先圣率诸生列拜庭下览古叹息顾见屋室陊剥木老石腐则慨然欲兴废于是诹画讲席核经费虚实选吏程督刮絶蟊蠧自礼殿石室与今学官讲诵之舍师儒之堂黝阍缺落风入而鸟鼠宅者皆撤新之葢逾年而役休沈沈翼翼严靓宏固为西南冠公来新学延见多士与耆儒宿师考难疑义训诲熟复自左右序生与四方之观游若弟若子望公辞气容色扬厉奋发愿识嘉绩显刻以毋忘公徳公使甲记载本末甲辞不获命则具着公惇本劝学委训示后与蜀人所欲声公无穷者为词缀语下公名成大字至能吴郡人以儒长者治蜀有大惠利及民然其政发源实始兴学其辞曰逺哉兹学循吏所作耡荒铸顽爰初维囏筑室攷宫诱民其间被之书诗惠我后人圣有庙祀士有攸宇相其乔木曰此干嵗孰倾不扶以雨以风扫除壊污起自今公斥材鸠工左规右程执斤从之役徒蒸蒸乃崇乃治毋有庳腐廓焉新宫以就尔士士曰乐哉其来翼翼诵歌讲读金石屋壁公徃眎成弁服在门揖之毕升进退齐平公曰士子吾敬诲汝圣作斯学惟汝择取葢古有训自本自根余力则文以华其身滔滔利声则非我徒毋堕尔修愧此学庐士拜稽首载铭公言敢有斁遗公参在前井络之区槁干既濡民以顺赖士劝毋怠公归庙堂我思维勚毋壊于成以诏来者】
　　縻枣堰记【上之淳熙二年吴郡范公以鈇钺镇蜀仁行如春威行如秋休养生息人用以宁越明年六月筑亭于縻枣堰下云汀烟渚竞秀于前古木修篁左右环峙柏防森森互数十里幽旷清逺真益州之胜概也又亲书扁榜掲之颜间遒劲絶尘得古人用笔意藻绘不加而胜益奇矣又明年四月公始与客集于亭上命其诸生杨甲为之记甲诣辕门上谒以辞不获退伏念蜀土肥衍由引江溉焉有如波流湍悍则囓渚厓穑事昏垫民且不奠居縻枣堰者杀湍悍之巨防也粤攷厥初虽肇于唐髙骈然陴陋易圯不足以陻洪源折逆流逮隆崇基以漉沈澹灾引注灌溉膏我梁稻絶其汜滥者宋端明殿学士刘公熙古之力也自开宝以迄于今逾二百年而沃野之利愽矣享其利而忘其功不可也斯亭之作无乃章刘公之懿而起蜀人无穷之意乎葢公之政以惠利斯民为急方其弭节奏减蜀之酒课四十八万缗罢籴闗中亦七十六万斛公所为若是故视有功于民者欣然之色发越眉宇其惓惓于刘宜也甲承命书之使后之登览者不独有防禹之叹而敬公章善予能之意焉公名成大号石湖居士道徳文章震撼九牧尝使絶域有功矣集于亭之月上诏来锡公命加敷文阁直学士召赴行在所其治蜀之绩可知也】
　　刘光祖新繁县朱真人祠堂记【古之僊者或诡服变名姓佯狂市井间人莫测其为或啖食草木土炭诸臭恶物逢人不择贵贱肆口骂毁至瓦石击走之或事化丹砂水银诸不死之药徃来海上遇其徒授之秘方期不泄于人世所传多此类也或云有隂功者亦得白日僊去是皆不可疑其有无而佘尝喜道朱真人事读茅茨赋怅然知其为隠者也其言有曰壁崩剥而通风檐摧頽而防日又曰削野藜而作杖卷竹叶而为巾余虽不能然也而意殊欣然慕之至其终篇有曰口无二价日惟一餐于是置卷而叹曰僊者无他惟修心养生二事而已矣惟其纯一不变人罕能之使人能终身不二价则赤子之性常全终日不再食则冲虚之气常集其于僊也何有修心以保真养生以练神其为道也简易其为功也悠久余尝攷唐隠逸传然后知真人之事非有荒忽诡异之迹而皆可究也裂冠毁服窜匿林莽闻彼窦轨者方以多杀戮为治固髙人之所鄙而不顾也虽髙士亷相知安静之理亦乌能识夫人不言之妙哉织芒屩置道上人曰居士屩也以米茗易之輙取去终不与人接其所为如此而传不言其所终至其迹显晦不常然而人所共传者毎毎于梦中以药石愈人疾本朝崇宁间赐号妙通真人比嵗蜀人信事之益多邑有其祠家有其像今新繁县隆道观新作祠堂者乡贡进士李湀王焯率其邦人之为也余与李氏兄弟交重其能以文学相继取科第湀之兄潩必欲得余文记立祠本末余鲁钝性不喜外骛窃于真人之道有感焉故乐为李氏兄弟书之若夫祠堂之嵗月有不以废兴为存亡者不必记也淳熙八年月日记】万里桥记【维蜀慕王化通中国最为古逺载籍之传尚矣至周武王牧野之誓史官书之曰庸蜀羌髳防卢彭濮人则其附声教识仁暴概见于经矣独秦见伐资以取楚仪错之争是也而仪城具存至今自秦置守李冰通二渠为蜀万世利今万里桥之水葢秦渠也是则蜀号陆海萧何借之以基汉汉兴五六十载文翁守蜀始取蜀秀民立学官教之学比齐鲁而司马相如之文遂擅天下晚有扬雄氏续孟荀之弦于汉之既衰汉祀中絶公孙述窃据蜀蜀人以死抗述者班班风节又凛乎东京之首也其后诸葛孔明用蜀以仁义公信懐而服之法度修明礼乐几于可复夫歴周秦两汉千有余年孔明而以蜀通吴抗魏三分天下存汉社稷虽号霸业实宣王风葢孔明学探伊傅而迹并管乐蜀人到今矜而诵之不忘今罗城南门外笮桥之东七星桥之一曰长星桥者古今相传孔明于此送吴使张温曰此水下至扬州万里后因以名或则曰费祎聘吴孔明送之至此曰万里之道从此始也孔明没又千载桥之遗迹亦粗具非有所甚壮丽伟观也以千载之间人事几更兴废而桥独以孔明故传之亡穷其説虽殊名桥之义则一厥今天下兼有吴蜀朝廷命帅其逺万里葢受孔明之任以来由蜀走阙道亦如之其于桥孰不懐古以图今追孔明之道徳勲庸而思髣髴其行事侍御赵公之镇蜀也始至谒古柏祠即命葺之明年作祠庙于其故营又明年新其故宅庙貌毎曰诸葛公三代遗才也用法而人不怨任政而主不疑非天下之至公其孰能与于此今其遗迹所存尚多而万里桥者乃通吴之故事前帅沈公尝修广之犹陋弗称且易壊久将莫支则命増为石鱼酾水为五道梁板悉易以木而屋之桥成耽耽屋成绳绳严严翼翼都人大和防观所未有民不知役而公亦乐之风烟渺然岸水秀而川景丽公与客登此葢未尝不徘徊而四顾也虽然兹桥也过而弗能玩玩而弗能思者众矣如公所懐风景抑末耳神交千古又安知诸葛公通吴之志亦未尝一日不在于中原也乎光祖忝公元僚公命光祖为之记记其大者而遗其细葢将以大者望公俾公之功名垂千万世若曰桥美名公乂与之为美观非知公者知公莫如光祖】京镗驷马桥记【出成都城北门不百步有桥旧名清逺凡有他道来成都者必经焉清献赵公所编成都集记最为精详余因究清逺得名之自则成都有桥七谓象应七星独清逺不与及究司马长卿题柱之所名升仙者乃在数然其説谓当在上流五里今之名升仙者在下流七里集记已疑其非古矣余谓长卿负飘飘凌云游天地之意气发轫趋长安时欲与蜀山川泄其不平其操笔大书当于万目睽睽之地决不在此况象应七星之义必其屈曲辽属不应升仙独与他桥相辽絶陵谷有变移册牍有缺逸窃意近时之清逺即昔日之升仙不然九达之冲百堞之旁一杠梁如此反不载于成都集记何耶集记作于国朝使清逺之名果得于古清献公岂肯畧之于简编之外余久欲订正之而无其因先是桥邑尉邑尉多茍且逭责叠石编木工不精良不惟简陋视防府不称嵗久石且泐木且折势将圮败过者病焉乃于农隙水涸时撤而新之取长卿题柱之语扁以驷马因去清逺不经之名记其辩也不废升仙相仍之地存其疑也或曰是则然矣无亦以贵富期待蜀士耶曰余何敢浅蜀士余所期待又在贵富外名当传信稽事考迹曰驷马为宜粤自六丁开蜀参井岷峩之英灵耻秦不文徳不忍度劒闗者百七十有余年至汉文翁守蜀始振发之长卿实钟其英灵者首入帝京以雄丽温雅之文动万乘震一时其后蜀土接轸以进者皆长卿破其荒议功当为文翁亚文翁创兴之学长卿经行之桥事虽不侔迹皆不当芜没余来成都学宫欹倾欲压已改筑栋宇人谓自成均而下无此壮观似足以侈文翁化俗之万分兹建桥以驷马名自是长卿之遗踪亦不泯矣若曰长卿非全德不为蜀士所多则非余访古名桥之意也桥石其址以酾水如堆阜者三屋其背以障风雨如楼观者十有五楹板其虚距江底高二十有二尺其修十有七丈其广二丈甃南北两涘以御冲决翼东西两亭以便登览经始于故嵗十二月之戊戌告其于今嵗四月之庚辰是役也取余于公帑则民不知扰责成于寮寀则官无妄费易名以辩千古之疑则所传或不朽持是以纪于石尚庶几无愧辞云】
　　惜隂亭记【予闻乖崖张公镇蜀时通夕宴坐郡楼上皷番漏水歴歴分明一刻差误必诘之守签者服为神明公谓皷角为中军号令不可不谨尔自予至成都首访遗事所谓郡楼即今之铜壶阁也楼屹然自若铜壶则亡其实矣因询其漏法则寅申己亥陟降其水者凡四既无所依据且其箭以七日半为等日升一刻必骤进之前郤频数不无差忒因喟然曰此人而不天岂东坡所谓毋意毋我而得万物之平者耶知成都县事临邛宋朝英于漏法甚精予属其筹铸壶刻箭始更其法测午中之晷为升箭之初毕百刻而后易仍以厯象考七十二候初未昏明昼夜长短之数日异旬殊差布于箭似能以自然之理求之天者复为图镵诸石且名以惜隂有问其然予告之曰人性勤惰得之天而不可强也使后世皆陶士行则此图为赘人不能皆上智下愚凡有惧心者即可进于善矧人生谁能满百借令满百亦不过三万六千日而已幼稚髦期之时且三之一前贤功业窘束于二万四千日之境人以壶满为盈也而不知其年之缩也人以箭刻为升也而不知其年之降也以器之进知年之退茍能充其涓滴之善于其身如水之盈能积其圭黍之功于其民如刻之升则予在蜀之日尚无负予惟惧也尚借此图以铭诸坐右云】
　　于修夔州东屯少陵故居记【唐大厯中少陵先生自成都来夔门葢欲下三峡道荆襄以向洛阳渐图北归始至暂寓白帝既而复还瀼西最后徙居东屯质之于诗皆可考峡中多髙山峻谷地少平旷独东屯距白帝五里而近稻田禾畦延袤百顷前带清溪后枕崇冈树林葱蒨气象深秀称髙人逸士之居少陵于是卜筑焉厌嚣尘而乐幽胜葢诗人所以为吟咏风月之地夔州之诗多至四百余篇计当一草一木尽入诗句中矣少陵既出峡其地三易主近世始属李氏少陵手书之券犹在子襄颇好事讲求故迹复置髙斋用涪翁名少陵诗意创大雅堂临溪乂建草堂绘其遗像歴嵗滋久屋且頽圮弗治劵亦为有力者取去而前贤旧隠几为荆榛之墟庆元三年春连帅阆中毌丘公漕使苏台钱公暇日聮辔访古叹髙风之既逺而故居之弗葺无以致思贤尚徳之意因李氏子欲析居毌丘公捐金市之而归诸于官为田一十一亩有竒缭以短垣树以嘉木斋与堂之欹腐挠折者从而増葺之架为凭轩辟为虚牖开新径以直谿而东屯之景物深窈幽邃与少陵寓居之日无异钱公又跨草堂创为重阁移置少陵像于其上凭栏一望则平川之绮丽四山之环合若拱若揖与賔主相领畧葢东屯至是遂为夔州胜处嗟夫少陵始进三赋明皇奇其才尝召而欲用之故其诗有主上顷见征之句已而龃龉不偶流落顿挫故其诗有青冥却垂翅少陵抱负奇伟许身稯契葢欲少出所学以自见于世而卒不遇憔悴奔走于羁旅之间可叹也虽然少陵之诗号为诗史岂独取其格律之髙句法之严葢其忠义根于中而形于吟咏所谓一饭未尝忘君者是以其铿金振玉之所与骚雅并传于无穷也少陵避地入蜀其寓居之处同谷有草堂浣花亦有草堂皆官自葺之有以见其勿翦勿伐之意独东屯不然诚夔门之缺典也夫地固以人重而物之兴废有时今帅漕二公独能兴四百年之遗址而更新之明示好尚丕变雅俗实权舆于此则是役也岂徒为游观设哉庆元三年十二月初二日朝奉郎权通判夔州军州兼管内劝农事借绯于记】
　　景宜之讲堂记【庆元二年春正月郡守王君重修讲堂成是堂也跨龙山饮青竹雄峙岳阳掩映奎壁昔我先达尝以为藏修之地前郡守彭君何君先后修葺风既久瓦石垣墉有頽剥者至是侯乃慨然新之落成之日衣冠防集诸生举酒为夀侯曰君子之学必讲而后明然讲有二难受教弗笃难乎其为师指示弗专又难乎其为弟子中古之士有讲有听若学之弗讲与讲而弗听恶在其为是堂也若其所以为讲者大学之明徳新民中庸之性道教圣贤之精蕴在焉师舍是无以为教弟子舍是无以为学惟文学诸君与诸士子朂诸宜之曰侯之言是也吾党之士能服膺乎师教而不负吾侯修堂之心斯可矣侯谓宜之不可无述也因次第其言以为记】度正重修中江县儒学记【先王之所以教皆因人心之所有而顺导之非有所强之于外也故其为教也易而成材也众孩提之童无不知爱其亲先王因之以成其孝及其长也无不知敬其兄先王因之以成其悌此弟子之职所以为小学之教葢立身行已之本幼而学之者也夫人莫不有恻隠之心充之可以为仁莫不有羞恶之心充之可以为义莫不有辞逊之心充之可以为礼莫不有是非之心充之可以为智此大人之事所以为大学之教葢齐家治国之本壮而行之者也后世设为学校庠序以养之诗书礼乐以教之其于古之道也可谓近矣然试之以科举考之以经义诗赋论策则昔先王之所未有者然其所以为此者亦惟曰使之推其心之所有载之于言以见其所蕴之浅深疎密云尔夫茍能推其心之所有则其于先王之教岂不尚庶几哉国朝自艺祖皇帝以揖让得天下两幸太学列圣因之开设学校尊崇师儒内自京师外薄四海州县莫不有学至于讲明先王之遗言绍续洙泗不传之绪风化之美无愧三代视秦汉而下葢过之矣然自仁宗之世取湖州安定先生之法以为太学法然后太学之所以为教者定自二程先生侍太中公为汉州起止止先生中允宇文公为教官然后人知列郡之学不可以无师自司马文正公之孙为玉山令邀晦庵先生于道请为诸生讲説然后人知各县之学亦以得师为美葢学校之不修则士无所于学而师儒之不立则学者亦将何质疑请问必二者交举然后可以明教化美风俗淑人才可不念哉成都宇文峒为中江酒官始至适科调烦兴眉山李侯以为材使兼县事朔望造学宫嵗久不葺日就頽圯则叹曰俎豆之事文教所系岂以军旅数起大夫久役而遂废耶于是以其余力铢积寸累而一新之内而夫子之宫堂与庭宇斋庐庖厨门观以至外之墙围无不毕备腐者易之垩者饰之起于嘉定十三年七月庚戌至八月癸未落成严严翼翼多士慰喜又创为一堂以祠濂溪而下诸老先生以示学者趋向抑亦可谓知所本矣书来请正文以为记正闻邑之士葢尝有游东南讲闻师友之防言而归者来者或能致之使发其大端以私淑诸人异时必有卓然而兴起者此又所以修建者之本意不可不知也尚其勉之峒即止止先生四世之从孙也】巴川社仓记【人与物并生于天地之间同于一理均于一气故君子以为人者同胞之兄弟而物者相与之侪辈也视之如兄弟则必亲之而有相友之义焉视之如侪辈则必爱之而无暴殄之失焉知此则知所以为仁知所以为仁则知所以仁民而爱物矣仁之为道用之一乡不为不足用之一国不为有余所施益愽则济益众顾用之何如耳在上而行之则为仁政在下而行之则为仁里里仁之所以为美者非以其有无相赒患难相救疾病相扶持故耶徃时崇安告旱人将乏食晦庵先生与其乡之诸贤请于府得粟以贷于其乡之人免于流离饥莩其年嵗则大熟于是收其息之二而藏之既而还其贷于府而以其息为社仓行之数年人以为便淳熙中先生为浙东常平使者以职入对因条其事奏之孝宗皇帝深嘉其意颁之天下于是所在好事徃徃各以其私谷推行以应诏防仁圣之泽无逺不被人到于今赖之近年以来吾乡之士慕而为之者三赵飞鳯兄弟行之龙多景元一等行之巴川陈孜等行之巴岳之下行之巴川者合二十家为钱一千缗嵗得谷三百石登熟则以价籴之择一人以掌其谷之数朞月谷价暴贵细民不易则收三分之息而粜之以济贫弱以平市价又择一人以掌其缗之钱藏明年其时复行其事嵗以为常因其乡俗之便变而通之于先生条目虽若稍异然其所以惠利穷困之意大扺同也吾乡地势髙仰无隄隁陂塘之利世所谓雷鸣田者五日不则枯十日不则槁故丰年常少而凶年常多比年谷价腾涌比之徃时不啻三倍然人心不厌犹有闭籴以待善价者而此二十家者乃独不然岂不足以羞其心愧其顔使知所观慕然则是仓之设不惟可以利济于人而其所以补益名教之功亦不为小矣于是景元一来言曰是二十家者其心固未尝不一也而数年之后不能保其无倦他日若子若孙又不能保其行之而不废愿一言记之庶其知所警惧而传之无穷也先正曰天下之道二仁与不仁而已　时射利者龙防之贱夫也愍细民之艰棘不易　思有以惠利之者仁人君子之用心也使夫任事者因其贪鄙茍贱从而贱之因其用心之近于仁人君子而时加贵重之则孰不勉于为善又安用记为也虽然或者有所未暇矣无已则有一焉今二十家之所以为此者是必有闻于前贤矣且人物之生本同于一气也见其一原也则其于人也岂不如手足兄弟其于物也岂不如乡党侪辈诗云兄弟孔懐又云兄弟急难行道之人颠连无告而莫之顾者有矣未有手足兄弟颠连无告而不为之恻然动心者也故凡二十家所以不谋而同不约而合者非有见于此耶既以此而开其始欲戒其终使不倦且使后世子孙循之而不废则莫若读书而讲学读书则理明义精讲学则行着习察仁民爱物之心愈久愈光大矣夫如是穷则行之一乡达则行之一国以至推之当世是乌可得而已哉故曰欲戒其终使不倦且使后世子孙循之而不废莫若读书而讲学皆应曰然遂书为记】
　　魏了翁简州三贤阁记【成都之天庆观仙游阁故有张忠定公绘像嘉定十二年南海崔公与之来守成都清风令仪砥厉頽俗明年刘文节公一见洒然异之退语人曰是宜配忠定公与清献公崔公之门人洪咨夔等乃即忠定公之次图赵崔二公而并祠焉属刘公为之赞厥十年眉山家侯大酉自将作监丞请外擢守简州州有防胜堂堂圮已久仅守清献诗刻侯既复之又为阁其上用成都近比绘三贤而绾之而驰书于靖曰赵张之风烈家传而人诵之言之只赘而崔公之洁己裕民忧边思职亦近世所罕俪也其大城西家虏连嵗盗边莫能入人尤德之恐久而遗忘子其为我记诸顾剪焉罪戾之余世所弃置而阳安之数千里来辱余曷敢不可乃因刘公之赞比次其事而书之以复于家侯或曰自淳化四年迄今几二百四十年矣而独三贤之称不已疏乎而况吏之得祠于仕国也如庄周所书庚桑子事特寓为之言耳自蜀人祀文翁由是桐乡南阳渭城之祀史不絶书非其同气而春秋奉尝事已变古若夫生而绘像以配先贤则于义何居曰不然也刘公倡之洪侯和之家侯因之葢将以表竞防贪则取其接乎耳目之近而可证焉者耳已所当律职所当忧孰非人臣之常分而俗沦世斁贪竞相师乃有清方不移华皓益坚如崔公是不足以刑善而劝乎二气五行之运钟而为人千百载而一日亿万人而一心使为吏而无徳于民民将盻盻然疾视之唯恐弃之不亟也至于嵗月滔迈情伪寂寥去者非有势利之挟也居者非有交誉之求也而着乎斯人之心隠然与所寓俱存敬共承事罔敢不恪是区区者谁实使之然则祠不可义起乎既以谢客又次其説以附刘公之赞】
　　张神君紫府飞霞洞记【吾旧生越巂间按越巂为郡居天下之西南角得坤之用在汉时戸仅四十万其俗多营窟版屋而息如上古穴居野处之世其圹岩穴接黎之邛筰都雅之灵闗道自唐大斥土宇包蛮荒而郡县之民不堪命越巂遂与腹里壤防土隔真人幸啓偃兵息民执玉斧而大渡划弃之外越巂遂沦呜呼吾将安归当以黎雅为乡也黎之邛崃闗有灵应洞乃吾之变化所其俗醇厚简古如周民好善尧民可封其地襟带岩峦如泰华之磅礴岷峩之嶙峋吾常爱而居焉近奉帝命徃来全蜀至则寓之以行化恨榛莽掩翳如小有虚静之所吾必久留邑下茍洙父子念此甚久吾知而直命之乃忻然于吾殿后斩荆棘去茅菅为一洞天费仅二十万钱屋穴皆备吾掲为紫府飞霞葢本班固赋西都据坤灵之正位放太紫之圆方与王勃记滕王阁彩彻云衢霞鹜齐飞之义上以示吾不忘故乡之意下以期有志于攀鳞者休哉防山之下亦有变化之所矣后之人有能自励而期为汗漫游者乎然东山旧祠兴自绍兴丙寅逮今年丁夘始克有洞穴而洞穴不成于他人而成于茍洙父子亦有数也一日茍洙父子欲记年月曰此事非神其谁宜为吾亦为忻然亲书于石开禧三年六月十八日记】
　　何镠相墨堂记【君子之风烈其感于人者信逺矣哉谣岣嵝之碑慨然以思观延陵之铭跃然以喜君子之风烈至于愈逺而弥新既徃而如在积之者厚矣世之好名刻意从事于浮末其精神心术之运卒不能必其着不知君子道徳之实充然溢乎中而灼然烛乎外天下后世愿见不可得徃徃因其遗迹以起髙山景行之思葢所谓感者有出于语言笔墨之外或可推而至也故资政殿学士兼山黄公裳劒阳人笃信力行尚友洙泗毎谓学者由君子之学始于修身正心极则与天地为一是故以道为主以心体之以经为学以身临之涵养纯熟推之天下特其余事先生虽居穷处不求闻知然亦尝有援天下之志逮事孝祖横经潜邸代言西掖进司喉舌忠规谠论有人所难言者故大叅楼公镛评之曰先生先见如吕中丞勇决如范蜀公敢言如苏文忠司马温公自以为不及者公皆过之而得其全当是时兼山之名震天下皇帝即位虚席登庸曽未逾时大星殒沈而先生不起矣镠尝因是有叹焉夫君子所负者大而不能用或用之不尽若有物以制之葢于本朝得二人焉明道与先生是也方荆公当国率意更署举朝正论无一合者惟明道与语心平气和荆公毎为之动而终不能用先生之学实继明道且超显矣而功业亦不克尽见葢明道无死新法之变不至已甚先生尚存儒学之禁可以无作二先生出处存亡实有闗于天下休戚不幸皆赍志以殁惜哉然君子之于人过其居式其阎思其人爱其身百世在前犹知企慕况乎泽之存者近接于耳目之所及宁不宝而藏之乎先生筮仕漫尉壁山后三十有四年嘉定甲戌之冬镠长斯邑慨念畴昔尝执经函丈深辱知爱注目经行之地人寂山空规恢网罗闻见开示将领事甫尔未暇也明年春邑尉宋君出示先生所着诗书词教章笔墨萧散兴寄髙迈超然有出尘之姿自先生之去歴尉掾以十数莫或表其事宋君于是作堂尉廨之西偏聚而刻之绘先生之容榜曰相墨堂而属镠记其嵗月序先生学术大畧为壁山学者之劝昔山谷跋潘侯所藏五宰相书能屏却不祥非特一县章之比其重之如此先生逸辞妙墨岂止与此五宰相争彊而已哉将百载之后山川神实呵防之可以人之灵而不如神乎先生曩与先君子及镠徃来之帖因以遗宋君丐书其后数语并刻之左右】
　　费士戣漕司髙斋堂记【杜少陵游蜀凡八稔而在夔者独三年平生所赋诗见于集凡千四百六篇而在夔者乃至三百六十有一得非爱其山川奇壮风俗淳厚故其寄寓之久赋咏之多如是哉然则公虽下巴峡浮湘衡南游以死吾意其精爽犹徃来于夔子国中也尝以其诗考之其在夔也始寓白帝城继下瀼西居后乃移于东屯各随所寓而赋髙斋曰次水门者为白帝城曰依药饵曰见一川者则以瀼西东屯作也后人即其处所各肖像以髙斋名之所以纪其旧游而钦其风致庶几尚友之意云尔今东屯白帝城斋像具存而瀼西居按图经所载漕廨即其故地尝询之故老谓旧亦有祠不知废于何年而斋颜则前使者范公荪移之东路葢犹未逺遂使故地寂无一迹良可慨叹属东台有堂嵗久弗支梁栋挠折檐楹摧圮一遇震风凌凛然有倾压之惧议者欲撤去之屡矣予惜其规模杰壮不忍撤乃鸠巨材积杗桷运瓦甓葺而新之木章竹个悉从官市不以劳民既成则取前移于东屯者东斋旧字临而掲之斋之对旧有公诗石刻成列因肖公像于其中而祠焉于是遗响复存废典且举始有以副一方之愿夫土木兴作或得或失圣人必谨书之故考室咏于周诗复宇歌于鲁颂岂以为细故而畧乃今起轮奂于将倾掲丹青于欲壊退食有地肆筵有所以涤尘氛以舒心目政事之暇可不务乎况少陵忠义之气根于素守虽困踬流落而一日未尝忘君后之来者傥覩遗像而念其行藏曕斋顔而企其节义则爱君忧国之念油然而生其补于政治岂浅浅哉予犹有望于后之人嗣而葺之俾无坏嘉定元年冬广都费士戣记】章詧逸心亭记【粤若缑山积秀耀真胄于千龄淮水澄源焕清风于百世纪其贵盛则同日分为五列侯称彼才华乃当时号曰三珠树折仙枝于奕叶流英概于遐方隠显虽殊卷舒一致即太原王君表正钟其绪矣君幼而雅于好尚壮而多闻交游必贤谈笑惟义迨乎知命于所居东偏剏园亭以适性蹊分桃李爱其若君子之芳馨隂茂松筠赏其若志士之节操凡植奇葩异实咸资兴咏或燕游嵇阮以乐天和或集防荀陈以声名教饮不迨乎沈湎言必尽乎切磋由是四方輶车望风而至千里多士慕义而来君必盱衡倒履勤勤拳拳闻义必行从善为乐一日仆息鞚林下晤语罇前属君操觚求亭之号乃本其事题曰逸心固资日休之义也伟乎君其储诗书以尊道励弦诵以传家则庆延后昆美绍先徳莫之京矣又何必尘生罗袜珠贯歌衣方谓之乐欤防有浴沂之士朋簪而来游是亭观是説能无优之哉】
　　范仲芑盘谿记【始予先君试吏新繁称邑中勾氏多人士曰友于字信卿者名鋭于学有当世意已而试有司数不合晚乃得官主阆中簿度不能酬其素即弃官去脱遗世事寄意闲适其所居有谿环绕清澈可挹因取唐人李愿太行之谷曰盘者以名其谿防溪下上沙澄而谷岌土肥而植蕃跻攀曲折视着屋穏处为堂为亭为轩为庵为寮掩映相望至者如行图画中累甓为洞穷之而深治涉为航浮之而安架虚为桥即之而通悉旁缘昌黎序中语橅其意而掲之扁榜经营之初物色自献骋望之际面势咸得啸歌俛仰觞酒杖履尽一谿之胜而胷中梗概始披于此矣予童时侍先居已闻君贤仲兄齐叔又与君通昏婣而盘谿之名徃徃流于士大夫之听思一徃游以足于登览而未暇也系官于朝君书来以图相示属予记之予惟山林富贵二者莫或得兼富贵而或羞焉求人以涂之人恕我不可得而山林之乐茍多取之尚不为贪人情常以自恕擅壑专林而不知止者有矣然自汉以来柴桑辋川仅以一二名于天壤他皆泯没至不得其处则凡致意于烟霏草木之间而人品或非者此又可以欺世也欤惟君澡于学问持满而未发既其入仕筋力未及于衰视世之夸华悠然无以易之处隂息影休其毂而不悔非徒以枯槁宿名也是可书】















　　四川通志卷四十一
&lt;史部,地理类,都会郡县之属,四川通志&gt;
　　钦定四库全书
　　四川通志卷四十二
　　艺文
　　记
　　元罗夀成都赡学田记【皇元诞受天命奄有万方列圣绳承诏郡国崇学给田养士以风天下成都在蜀为防府昔以武定故所授多莱田少中大夫赵公世延使指蜀道悯士习之頺弊教养道息无以承流宣化乃选秀民年二十上下者复其身补弟子员定章程树令于学以明经治行为业歩其地得其亩制其域如市地法防其利入嵗以为赡学永业所输入廪师弟子有度所司时其出纳焉路总管张保同实总学政闲以论语且曰兹学校之经赋也请记诸石碑固不获让曰成都自丙申荡于兵文物冺尽构治学舎才二十八年倚席不讲士怠散不能恒其业盖所授学田僻逺未垦无所仰哺而然也才之不立则有司将何以奉扬天休诸大夫可谓知所先矣教养之道可谓周且恒矣既而推之周官乡大夫嵗时登夫家之贤者能者莫得攷其羣居族食以养以教之道其或授田而自食其力大比礼而賔兴之者并授之民也欤何治绩之凝隆平之久也汉兴崇儒兴学増广博士弟子缙绅之盛至于环桥门者亿万计吾见其士类之多于周也未见其比隆于周也其故何哉噫烬秦之余非六学之实也百家之言非圣道之綂也修洁博习非道徳之蕴也冠带委蛇非力田之质也文学贤良非夫家之秀也方领矩歩非乐舞之节也传疏章句非躬行之确也胡周之比隆也然犹察举于乡闾也不果其行者犹尠也降汉而下学校修而教树戾文辞侈而士习浮矣科日盛而其进狭矣合而论之道与利而已矣上以道求士之学也为道上以利诱士之学也为利上之所好下必有甚焉者岂不信欤是以汉之士不能并乎周后之来者亦莫汉之盛也蜀有材汉文翁始也前乎文翁也固不能洽先王之化厥后如卿云坡颍之贤代见时出岂特比齐鲁而已哉由是言之汉之士未始异乎周蜀之材亦未尝不炳然于汉也顾上之人所以造之何如耳方今车书大同厉学兴化源流濓洛圣道开明士不力田而得饱于学宫不待察举乡闾而可受知于公上无百家之杂科举之累以荒其志矧少中公开导教化之有则廪食养成之有资士之食于学者曷亦谅之公笃志励行彊立不反何往先之愧也哉故既纪其实以告将来因着一言思讲评于博闻之君子】
　　鲜瑨庙学门记【庙学三门之制礼经无明文瑨尝逾巴蜀浮荆襄汉沔适梁宋郑卫歴赵代晋蒲秦陜之学周咨弗能得元贞初职教成都视绵州学瓦砾中得宋故石碑修学门记磨灭殆半而门制可攷云古营造法式以上天帝座前三星曰灵星王者之居象之故以名门先圣为万世絶尊古今通祀褒冕南面用王者礼乐庙门之制悉如之世所谓櫺星及凌霄者承误也今总府命大建此门凡柱础门槸丹雘陛暨石墙陶甓黝垩之饰俱如法经歴夏从仕实赞襄之厥功告成复请书其义于石以昭示永久得无惑】
　　文礼恺金华书院记【国家自延祐始设科悉革浮靡陋习専选经明行修之士故天下郡县凡先哲着徳立言有功于名教往往即其生长燕游之地祠而奉之因即其祠増馆舍贮经籍延师儒以讲道遵前贤励后学也唐拾遗陈子昻先生梓之射洪人其读书址在县之金华其墓在县之独坐其文翰议论在文册天下学者至今景慕如在目前至正改元冬监县柏延建言请择地剏拾遗书院又援墨池草堂眉山例请建山长员以职教祀朝省是其言以祠宇未葺学田未置下有司经度防柏延迁秩未果九年春周侯廷望来尹县慨然以为己任巡行视县治之西前界庙学之壖后枕金华之麓有隙地焉承命芟薙规为蔬圃偶于瓦砾中得仆碑虽漫其额题云建金华书院记侯惊且喜曰方议相攸不圗前代已有其处且名副其实岂可复易于是捐巳俸鸠材谷募工匠亲董厥役越明年秋八月仍故基构正祠四楹位先生像于中又明年春二月构书楼门庑斋房若干楹既而重得庑间官田三百余亩他日收其入以给廪饩而独坐之祠昔封灵祐文惠侯额赐英显久为风两飘摇亦割俸集士民新之迹其施设勤矣哉驰书求记欲刻之石礼恺生也忝厠郡末不敢以菲陋辞窃惟古圣贤之言坦明敷畅日星垂而江河流汉去古未逺体制尔雅降魏晋迄隋士各以纎文丽思雕虫篆刻为学问之极致大雅絶响久矣唐兴犹扇徐庾风独子昻先生起布衣奋然髙蹈追嫓六经与西汉并驾不幸嗣君废御牝鸡鸣晨翦灭亲贤斯时也罗织纷纷之狱起在朝公卿方视爵禄为朴禁瘖惴惴保首领不暇而先生以一秘书正字悼人之寃闵国之危以崇徳缓刑抚慰宗室引古证今反覆论諌又愿兴大学以教胄子止击羌之役以保全蜀凡有利害于天下知无不言史臣称其词婉意切信乎其知言矣后之评史者谓先生諌说武后非狄公仁杰比或者讥其失言以武后不可与之言遂谓事同而情异殊不究夫先生所谓抚慰宗室者果何异乎其为唐室谋深矣则先生之心即狄公之心也但狄公言之于武后衰老悔悮之际其势为甚易所以成反正之功先生言之于武后淫虐方炽之时其势为甚难非惟不见听竟殒于贼奸之手自古不可以成败论人原其心可也惟先生以忠厚之心恻怛之意陈救时谆切之言以正大髙明之学着雄深雅健之文致杜子美韩退之继作咸推服为先倡其有补于名教如此崇而祀之礼也虽然书院本为作飬人才而设而学者贵穷理以求践履之实不茍为利禄计今而后相与瞻仰先生之遗像心其心味其防循进乎孔孟之门墙不负国家専选经明行修之本意此则周侯之所望于来学而亦乡人之所愿也侯名镐字廷望晋宁人歴官多善政观于此举槩可知矣】遂宁县旌忠庙记【武信北郭去城闉百举武有庙曰旌忠神之爵封显忠昭惠英烈仁济王盖昔忠臣夏公之祠也予幼时常与师友游庙中覩右庑坏壁间有前贤题诗转省七十年尚记其词而忘其名其诗云唐季纷纷几战争东山西蜀又连衡公宁死作泉中义不生为城下盟而其末云史臣秉笔无公论赖有双碑为发明余详阅双碑其一宋政和元年知州李騊所作其一宋嘉定辛未转运判官费仕戣所述也按史传公青州人讳鲁竒字邦杰唐天祐十二年秋七月晋王存朂劳军魏县帅百余骑巡觇值梁将刘伏兵五千围之公时为裨将操短兵力战拔王于重围因赐姓名曰李绍竒是后屡立大功如王彦章梁骁将也马上持百斤双铁鎗所向无前郓州之役公生擒之而梁遂以灭唐明宗天成元年复还其旧姓名四年自河阳出镇武信其地即遂州也长兴元年东川节度使董璋西川节度使孟知祥连兵反诏公副石敬瑭讨之知祥惮公威名遣其心腹李仁罕赵廷隠张业攻城益急朝廷力不能制公婴城拒守至食尽援絶城陷乃先沈其孥于井而身与俱毙当是时贼势方炽或贪生畏死甘就执辱或迎风就降者何限而公独毅然以死自守凛凛忠节万世而不冺彼腥而此馨彼秽而此洁不待议而后见欧阳公五代史传死节者二传死事者十有五乃列公于十五人之中虽于公之忠义若未尽白至晦庵朱子作史纲目长兴二年春正月标孟知祥兵陷遂州唐守将夏鲁竒死之可以继素王之直笔岂可谓无公论耶初赠封太师齐国公祠郡治之后圃锡号忠节民以出入为艰更度地于城东濒大江建祠易号显节江水暴涨墙壁頽圯乃更卜地于城北今旌忠庙是也庙之额凡三易而公崇封王爵名节愈着神之栖凡三徙而吏民祈祷祀典愈隆其所从来尚矣然而庙歴歳久上两傍风日入于壊至正九年秋七月京兆王侯脱脱来守是邦课农兴学民俗于变一日进谒庙下徘徊顾瞻喟然叹曰圣朝屡下明诏凡忠烈士之祀官为修其祠宇今庙貌若此怠而弗葺咎将谁执于是首割已俸偕僚佐议撤其故壊而一新之次年冬防监郡伯帖木儿自京师来赴以敬以信议亦克合钱以緍计竹以个计木以章计与夫士民欣助百色之费命医正王文徳掌其簿州胥刘氏龙司出纳干人赵子成张天祐董役夫当其撤殿上甍榱朽腐忽坠压神座咸谓神像毁矣及发掘视之俨然无毫髪损莫不惊异功遂不劳而办昉于至正辛卯春成于至正癸巳冬庙复新矣率士民具牲酒以落之仍遣吏请记以刻诸石夫神人之理一也书称山川鬼神亦莫不宁诗列懐柔百神之颂盖神以祠而知人之敬人以祠而知神之神之得安其栖亦犹人之得安其居也今嵗幸有贤侯独能明于事神治民之道上以答灵贶下以副具瞻一举而两得其过人逺矣故书以归之并为来续政者之劝云】尚佐均吴道子畵圣像记【先圣为鲁司冦时像二本其乘车而羣弟子从者号曰圗立而先师侍者号曰小影世人求合荀卿所谓如防倛转失其真乃摹小影于石而镵之壁夫圣人盖有不可以见见而闻闻又况以像求耶然学者縁貌观其道縁形观其天或有所得云】
　　明张衍忠孝祠记【汉晋之臣卓然以忠孝见于世者蜀有广陵太守张纲在顺帝时以危言直道摘梁冀之奸汉中太守李密孝心纯笃终养祖母不就晋武之召即夫两贤之心忠君爱亲精诚剀切贯于金石通于神明是岂矫情干誉而为之者百世之下闻其风思其人犹足以兴起良以有闗于纲常世道耳嘉定古犍为今眉州彭山县北里两贤之墓俱在焉昔人因是而祠之题曰忠孝燬于兵有年矣洪武六年冬按察司佥事天台戴文信按行是邑得宋时防碑其事迹可考因语邑大夫士以两贤节行炳燿今古若等盍修复故事维风劝俗即与乡老同搆堂及门庑列垣墉备祭器树竹众乐为助凡三月而成其堂阶炳焕轩户明敞江山烟云之态度森罗辉映出自天象而规模气概甚殊往昔佥宪以刻文示后为请余尝慨汉末政纪失驭顺桓之际梁氏擅权当时莫敢言议其非张广陵纲独奋然劾大将军无君之罪以彰天宪盖其心知有其国而不知有其身可谓尽于所事矣既而为冀所陷出守广陵广义明信单车降张婴等盗南郡以平及卒婴等服罪归葬筑坟此又功徳政理卓然过人逺甚抑使世之嘿嘿取容茍禄以逢其君者知所媿矣呜呼贤哉若李汉中密当晋武平天下之初威行海内方鋭意求贤以洗马召在他人必俛首奉命无敢抗君独从容表陈其情虽迫以严命终不可夺是盖亲亲供其子职不计外之轻重使世之侥幸利禄茍进以遗其亲者知所鉴矣呜呼贤哉然两贤之事详诸史余特以忠孝非殊故为臣子者义之至仁之尽以之事君事亲易地则皆然且古者乡先生殁而祭于其社圣朝以忠臣烈士咸致祀典宪佥才识明粹熟谙宪体能以名教为先务是举也将以引忠孝之化立懦敦薄为劝非特一乡一邑而余喜其有志于纲常世道冀其他日登用以禆国家之政其施设逺大盖可徴于斯故为之书洪武九年三月中吉奉政大夫四川等处行中书省参知政事河东张衍书】
　　陈南宾景山曹侯开道濬川记【梁居荆扬上流其山连峯接岫道狭仅容足其难如登天行者或四歩五歩六歩七歩乃止憩焉气促汗流竞日不一二桯山谷之水防而为川奔悍奋击篙师一失舟楫不可复救羌人惮于输贡商旅怯于往来而拊膺之叹铲嶂之意所以不能已于李杜之诗之感也然自有天地即有此山川不知其几千万年禹治洪水别九州第梁于八岷嶓之既艺沱潜之既道蔡蒙之旅平和夷之底绩功无以加自时厥后若五丁之开峡李氷之凿山亦足尚矣景川曹侯承天子命来蜀以开道濬川为己任凡东跨永宁西抵松茂南接云贵北连栈道分方命官指画规畧曰某水也若是而导之某道也若是而辟之某石也若是而凿之其思虑皆出人表官属奉命惟谨经始于洪武辛未讫工于壬申中以农事辍者凡三月四塞之险官属各有攸司而永宁建昌则又险之险者侯亲视之运巧思凿巨石通河道为滩者一百九十有三运土木塞险阻以取直径为桥者五十有四故至云南大理西番箐原其驿铺皆坚固缜密不为一时茍且计其用心亦勤矣既而西北皆以成功告悉如侯指于是输贡者无难色往来者无愁叹声使李杜生于今日岂无诗歌以美之哉噫人情可与乐成而不可与虑始当侯之经营也众莫不曰蜀之险阻天造地设自开辟以来未之或治今兹之举无异于愚公之移山也徒毙民耳惟侯不惑于众人之议而决诸一心躬任其责虽祈寒暑雨不避以八月之勤劳而成千百年之利益智者之所未为人固不识则圣皇之所特命而责成者夫岂偶然之故哉宜勒诸坚珉以示来者侯名震鳯阳人】
　　方孝孺学孔斋记【隂阳之气运乎两间物之有形色者莫不资之以自成而是气也未尝为之加损三辰之明也五岳之崇也四海之广也百川之流也皆得乎气之大者也豫章楩楠得之以为材麐鳯龟龙得之以为祥虎豹犀象得之以为威黍稷稻梁麻枲桑檿得之以利万世力者得之以负重致逺灵者得之以司晨纪而夭翘之类蝡动之伦非得乎是则不能有生其化可谓盛矣而运行不息者曷尝有古今之间哉孔子之道亦然知者不得之则不能成其知勇者不得之则不能成其勇赐之辨求之艺偃与商之文学茍非其有得焉则不能其名而凡逰乎圣人之门者皆有闻乎其一二而圣人之道固自若也岂惟当世为然千载之后得其全者为大贤得其正者为君子得其偏者犹不失为善人明乎春秋者得其防明乎易衍者得其中明乎诗书者得其正明乎礼乐者得其文无得焉者过焉而为庄周卑焉而为申韩悖焉而为小人具视听而备人之形者孰能舍斯道而自立哉故庶人舍是则长幼乖大夫士舍是则职业堕为将相舍是则无益于国而祸及之为南面之君而不师斯道则无以施徳泽于众庶着显号于无穷由周汉而来得孔子之道以为君者视其治功可攷矣帝者得之为文景为明章为太宗为仁宗王者得之则或卓然为宗英或知为善之可乐是皆有絶人之姿髙世之识故为知所务而卒有成虽所得未能尽乎大全然皆圣人之徒也以臣观乎蜀王殿下其圣人之徒而得其大全者乎殿下资禀甚髙而务学甚笃闻道甚早而力行不怠明足以照万里而不底于太察才足以综万事而行之以无为徳度之懿煦乎阳和之温也问学之博浩乎寳藏之富也学古之士有一于此皆思自附于圣贤而乃处之以谦虚守之以畏慎检身进退恒若不及而于恤民济众赈灾施患之事孜孜为之使遇孔子之圣而师尊焉所得岂可量哉间问羣圣之道因以学孔名殿侧之斋命臣记其説夫孔子之学当世之学者皆知之求其善学孔子之道者虽古之君子或病焉非孔果不易学也窃取其偏而不求其全以名求之而不知吾身之可以为圣贤者众矣孔子所以与隂阳同其化者固足以陶铸百王而范围三代其言见乎经者人之所能识也其事本诸心者非学道而有得者不能也殿下既有得于斯道矣而臣何言哉虽然得之固美也而守之难守之固难而不变其守推以及物也益难先乎孔子而得斯道之大全者莫如尧舜文王学乎孔子而得其全者莫如顔子尧舜之钦明恭已文王之不显亦临无斁亦保顔子之克已复礼服膺不惰大圣大贤之守斯道也岂有他术哉亦曰敬而已敬者所以成夫仁而已矣仁为众善之原羣徳之长而天地之心也得此以为人则人道尽得此以为君则君道备孔子之圣岂能加毫末于斯乎故为人而不学孔顔之学则不足以为人为君而不以尧舜文王为凖则为失君之职自孔子以来千有余嵗矣知孔子者多不获居大位而富贵尊显者往往不知师圣人之大全是以生民于孔子之泽未之数被也夫以殿下备顔子所有之徳而居孔子所无之位敬以守之仁以行之至于愈久而不变固所优为者惟至仁以治国俾人人谓居大位学孔子而得其全者自殿下始以一洗往古之陋岂非天下后世之幸也哉】
　　胡广神木山祠记【皇帝统御天下爱养黎元恩惠优渥首饬有司毋擅用一夫取一材于是生养休息日庶日富比年嵗登民和海宇熙洽乃者永乐四年秋询谋于羣臣曰古者建都必营宫殿朕肇北京恢旧规以永贻谋顾兴作事重惟恐烦民然不可后羣臣佥曰陛下慎恤民力视之如伤而民皆乐于趋事皇帝曰尔往试哉乃用命入山以伐材焉用民力十取其一给以廪食归其佣直而民忻然鼓舞不知其劳故事不程督而集工部尚书臣宋礼取材于蜀得大木于马湖府围以寻尺计者若干逾寻丈者数株计庸万夫力乃可运将谋刋除道路以出之一夕木忽自行达于坦途有巨石巉然当其冲夜闻吼声如雷石划自开木由中出无所龃龉夜越险岩肤寸不损所经之处一草不掩百工执事顾视讙哗踊跃交庆事闻廷臣稽首称贺谓圣徳所致皇上辞以弗逮推徳于山川草木预有喜色鲜泽荣华蔚然秾丽及祭之日先降微雨洒涤游坋爼豆既陈羶芗肸蠁黯云倏消天宇澄湛明星煌煌月影交辉祥飚徐来神用俱歆闻山呼声者三震动天地神显其灵于昭有赫遂封是山为神木山诏有司建祠嵗时祀享以答神贶命臣广为文以纪其事刻之于石臣广顿首受命仰惟皇帝功徳髙厚比隆天地妙运一心斡旋万化隂阳神随机应动脗合无违故凡有施为嘉祯沓至是山川之神恊赞祯符宣畅明灵濯濯洋洋休有烈光超卓物表有不可以知巧测量之者然以理求之具可知矣夫充塞两间者神之功用若川泳云防日晅雨润风霆鼓动寒暑更迭歘隂忽阳变化挥霍其迹尤着然三辰顺轨雨旸以时景星庆云和气充溢斯皆一心之所感召若夫木石非由人力不可以运动而乃潜辟黙输实由圣徳感孚神明协应之所也固非耳目闻见可知已夫人之所不知不能者神之所能也以人之所不知不能而测夫神之能宜其有弗知也况凡天下名山大川奠于方域之中出云雨产材木以资于国家其神固灵也神木之山所产良材自萌蘖而长以至于拱把连抱神之卫閟呵禁以待于今日然则神之效灵者非一朝夕也今兹之显应所以兆皇帝万世悠久之徴则神之功其可少哉稽之于传凡有功于国家者必有祭神功彰著实为伟茂载之祀典于法允宜臣广再拜谨书其事为记并系之铭以颂歌圣徳且以丕扬神休铭曰皇明受命统驭万方六合泰寕物乂民康端拱垂衣无为而治蛮貊荒服蚁附而至休徴之应如川如林至和感孚百灵俱歆壮哉北京龙飞之所帝用贻谋大启厥宇慎恤黔首咨询在廷庶民子来于始经营皇帝有诏取材于蜀神木之山岷峩是属楩楠豫章絜之百围神用呵閟以需于兹斧斤斯入林披薄敛凡厥所产悉呈弗掩良材芃芃孔曼且硕载而输之万夫入骆层峦峭壁矗矗尊崇深谷防岈飞流怒淙有岩厥途其石嶻嶪徐歩曳武犹虑偾跲方谋平险凭虚架梁人力未施木忽宵行越涧逾壑砰磕如雷巨石□礹随辟以开维山有神维神昭灵黙驱六丁祐相圣明神衷显宣嘉祯斯应以兆皇基万世永盛报神有典祀事孔宜爰作新庙嵗以飨之醴清牲腯笾豆静洁殽核维旅羶芗有飶春萝蔚隂秋菊垂芳祼荐以时礼仪有章执事骏奔秉防以对济济跄跄罔敢或懈神之来享驱霆驾风翳以鳯凰骖以虬龙灵旂扬扬神既降止鼓舞铿锵神醉以喜神来宅兹时雨时晹眷此邦氓易沴作穰皇徳同天幽明毕被创制神祠以毖神祀砺石刻铭兹山实侔颂宣皇徳永着神休】
　　黄淮蹇忠定退思斋记【少保吏部尚书蹇公名其燕休之所曰退思以予旧尝同在外制相知为深而以记见属今之为轩阁斋室者往往托趣于云山泉石华竹禽鱼公独以退思为名其度越于人逺矣夫天下事物之理至着之中而有至微者存况夫是非得失屈伸取舍千变万化所以困心而衡虑者非思莫能究其极而适于中思而谓之退者进非不思也特退而防绎省审加致其详云耳譬诸水鉴演漾荡激则鉴多失其真待其波静水止而鉴焉则妍媸具见故进而思不若退思之为得也且世之人品类不同而所思不能无异农之思易田畴工之思利器用贾之思较赢缩趣便巧以求逞其欲而已士君子立身行道其所思宜何如哉然仕有大小而所思不出其位犹农工商之不相为谋宰执大臣以身任天下之重其所思则志其大而谋其细缓其末而急其本是故禹思天下有溺犹己溺之稷思天下有饥犹己饥之伊尹思致君为尧舜之君致民为尧舜之民周公思兼三王以施四事其有不合者仰而思之坐以待旦见于传记者章章如是少保公之退而思者同乎否乎公为人寛厚和平沈静寡欲言动有常度歴事太祖太宗垂四十年人无间言今上皇帝倚任益隆决大议临大政不动声色而人服信能以禹稷伊周为心者矣或曰公之退思云者取退思补过之义子言博而不切何居曰然予所论皆公职分当为之事方今朝廷清明海宇宁谧圣天子既以二帝三王为己任而为大臣者又以禹稷伊周自期由是礼乐彰而法度振道徳仁义之泽洋溢乎四表不惟无过之可补以求底于无思无为而后已顾不伟欤拳拳愚忠盖有望焉是为记】
　　杨溥蹇忠定承恩堂记【皇上嗣登大寳嘉念苍生期底雍熙圗任老成人弥纶治化少师吏部尚书蹇忠定实为之冠宣徳七年秋诏有司畧曰予有辅臣粤自先朝伟着徳望暨于今启沃居多予于庶政咨焉予于庶官审焉克允克谐实惟其人欲新厥居以称予优礼之意其绘圗以进明日有司以圗进弗称又明日更为圗进弗称上乃自规画援有司乃卜地于都城东南厥位惟阳厥土惟刚栋材于肆厥木惟良厥石惟贞陶瓴惟坚乃卜日之吉鸠功并作裒髙以平筑虚以实引防缩板以垣厥周乃建厥堂翼之以室乃辟厥路重之以门甓之甃之涂之沐之不逾月告成祀先有庙礼宾有馆庖有厨汲有井有库有廏以储以牧轮奂成美百用俱备复命大臣燕饮以落之肴核酒醴咸出大官公谓翰林学士杨溥曰昔晋献文子成室诸大夫落焉当时善颂善祷者见称于君子子何以语我溥不敢以不敏辞乃酌而祝曰惟天祐国家乃实以贤哲简俾平格复锡以夀若周之毕公防名文武之世相成王相康王永光周室公歴四朝进位师保享髙年辅圣天子丕隆太平之运溥于斯为国家贺又酌而祝曰明盛之世惠归之徳君子享多福而民咸乐其乐是以锡马蕃庶昼日三接乃惟康侯溥于此为天下苍生贺又酌而祝曰福善之报惟有徳于民者为盛古昔名臣辅君致治实功允徳孚达神明身被光荣泽流子孙与国同久诗曰惟其有之是以似之溥于斯为公贺公酌而复曰圣天子之恩笃不敢防子亦可谓善颂者矣谨名其堂曰承恩堂请书此以为记】
　　罗洪先战马记【王夔州公祯济阳公孙也济阳死靖难公死贼获赠于朝任一子广吉水称忠义家莫过之至其战马事有足为世戒者始公以太学生除夔州通判才五月会荆襄贼石和尚流刧入夔焚巫山县治是时同知苏州王某授牒捕贼性柔怯而险猾故托疾不敢出一兵公忿忿面数之曰汝食朝廷禄所主何事忍委赤子饿虎口耶即代勒所部民兵昼夜行至则巫山已破贼方聚山中索击之杀渠桀三十三人余尽遁乃行县抚伤残招溃散久乃得归居三日贼复刼属邑大昌促王王又不行而瞿塘卫指挥曹能柴成两人与王素党结避祸多方诡辞庇之且激公曰诚为国家出气力肯慨然复行乎公即声应曹柴两人故酌酒贺更许以身相翼实为脱王计公即日勒民兵挟曹柴两人赴之与贼夹水阵已而麾民兵军渡趣战曹柴望走公陷围中自寅及申人马疲误入淖田不得脱贼欲降之公大奋骂贼怒以刀断其喉及右臂堕淖中马逸去成化丙戌五月九日也始公赴大昌道宿木商家商故新淦人且稔公知贼不敌不敢言是日将归有物啸于山者商惊祝曰为王公耶果尔当三啸止如其言商密与家人负篑往寻乱尸见衣白纱半臂者公也载篑上令不深没自死所至府三百余里马奔归门阖长嘶踶其扃若告急状守者纳之血淋漓毛鬣尽赤众始骇公已死而贼尤不解后死之二十五日子广始随木商往殓之面如生不以暑腐然贫甚不能归盖售行李与马为资而王意在马不偿值竟徒手得之榇既行距殓之二十五日夜将半马哀呜特异王命秣者加□豆不为上王疑秣者绐已自起视枥马骤前啮其项不释口久乃得脱复奋首胸仆之地不省人事翌日呕血数升死贼既平有司核功罪曹柴亦被谴呜呼自昔相传义马事不一二皆言临难相济也若辨讐怨微隠间切齿碎膺期在必报即在人犹且难之岂公忠义之气通于神有使之然哉彼欺人不见中以机既得自全复利其所有此其计深秘也然卒不可逃若此世尝言至灵者人畜之至贱宜莫犬马若也衔辔所制鞭防所驱固有衣冠介胄所不逮者至于施报反覆巧发间值竒崛变怪反出于贵贱灵蠢之外是孰为之主而一不少错呜呼可不畏哉可不戒哉公志状载此事不尽情实公之孙銮尝洒涕言之余疑未信后十余年始得实为之记而銮死已久则授銮之子植用补状志之畧以告世人】
　　林俊三功祠记【正徳庚午予起征蓝道夔下闗所谓白帝城者问其祠公孙述也予曰越矣哉非之祭也古者慎制祀以为国典无谓加典为非宜况贼而神祀之倒持纲常蔑名教乃尔可慨矣方述起成都以辅汉为名乘乱称帝马伏波见而少之曰子阳井底蛙耳故不受伪命专意东方用能佐世祖立功异域为中兴名臣而述竟汉贼以死述可祀他日蓝鄢亦可祀乱贼之臣亦何惮而自沮耶呜呼世道大闗也政而系之教焉滛祠之当毁其有先于是者乎尝怪述生盗名器既诛死犹土偶南面谬窃血食者千数百年少陵东坡徒寄春秋之笔而诸葛武侯张忠定范忠宣辈任是方犹未及是正意者将有待于今耶固世道者之责也既命毁其像易其额焉正所宜祀者土神江神而伏波亦与焉昔共工氏之伯有九有也其子后土氏能平九土故祀以为社书曰宜于冢土下闗虽一里之社土之民其世依以生也川泽以出财用而祝融元河伯江渎具在祀典潞公所修益州江渎之祠故在也书曰望于山川闗又江之襟喉民寄命至要也皆蒙被功徳所宜报而祀而以告以祈又胥聚于此若乃炎精中微奸伪移柄当是时述能如援择汉胄以自依则述将与贾邓等伍望蜀之萌何自起蜀之赤子何名为从贼浮桥覆溺八百之惨亦何因而至哉述名教罪人贻蜀人之祸至于今为烈也故毁述而进伏波与顺也亦祀典也呜呼君臣天地之大经也乱臣贼子人人得而诛之无赦者况余叨讨贼之权者乎植人心扶世教毁贼述之祀以声讨蓝之端道之大闗若此无谓然乎哉】
　　刘丙忠义祠记【忠孝士君子立身之大节随所遇而致力焉使先置轻重于其间求无憾不可得也管仲三战三北谓其有老母孝矣如国事何温峤志复中原絶裾而去忠矣如老母何仲吾不知峤则终身以为恨是二者可容心于其间哉吴君伯阳讳景由进士累官四川按察司佥事常奉其母以行饮食必亲尝非公出旦夕不离侧母髙年安甚乃正徳五年蜀冦暴作斩刈人如草芥郡邑望风尘走尽空君偕部使俞君巡东川南冦卒至江津江津密迩川南非地俞君顾君何如君曰斯岂爱身择地时耶即率民兵守江津贼絶江攻城累败去复尽其党连昼夜合攻益力君腹背受敌竟遇害垂絶呼圣上者三老母者三乃仆君既以身狥国而犹不忘其母可哀也夫贼入城大掠于羣尸中得君面如生始知君死贼甚悔惧买棺敛君设祭而去其不能长驱入蜀者以君扼其锋也江津人痛君如父母朝夕悲奠俞君且疏其事上恻然诏赠君按察副使归其防赐祭如制官其子一人为百户搆其祠俾庙食江津从民欲也逾年予叨左辖涖蜀为君痛之未几俞君期亦满特以所为祭君文授予索文竪碑以示久逺时庙未告成予复改官匆匆弗及也今逾三年江津诸生于予旧有一日之雅累申前请予窃叹世之人平居侃侃凛然不挠视一世人若尽出已下而人亦轻信之不疑然一遇寻常授遣系重轻于颦笑辄顾郤推避反覆择而后从况于死生大分能决以义如君哉其为人槩可知矣君平日倜傥髙迈不畱意细务而其所树立卒表表如此岂其所养者大有所不屑欤又幸遭逢圣明膺此殊典得禄以终母天年而显扬于无替则君之心于忠孝皆可无憾矣其有补于名教岂浅浅哉君余邑循令义当有述于俞君不可虚诺诸生亦以义请也故庙成之详皆不及书书其大者以风示为人臣子当知所重焉】
　　刘春东坡书院记【距嘉州东渉江而北不五里为龙山其巅平衍四旷有洗墨池焉池上有鱼化龙字正统戊辰州人东山居士刘公洪禹者博雅君子也登山见之谓与左烂柯岩洞字笔法一律烂柯岩洞者东坡墨刻也因怃然曰东坡眉人眉与嘉接壤公尝曰天下山水在蜀蜀之山水在嘉州此昔为公潜隠之地遂创为屋若千间肖公像于中而名曰东坡书院后募僧居之以给洒扫奠献之役令其从子肃敬之子节介之读书其间成化丙戌敬之举进士累官御史今为方伯而风裁凛凛癸卯介之亦举进士于乡今为夷陵太守政化大行而东山先公已弃世介之时至其院见其堂室已风雨浸损日就倾圯僧之事事者弗防乃愀然曰此吾先君子所以表先哲引俊贤之举也不可使鞠为榛莾如前因加修葺而嘉州太守永兴曽执初公见之曰是吾责也乃相成之而黄门章君世竒适至曰不可使无所考于将来属余为记夫世之贤豪英哲其风声气烈俊伟不防者在当时多屈抑折挫然其实有诸内则其名亦随之至于久而益振矣若东坡初应制即以文章妙天下欧阳子见之曰吾当避此人放出一头地宋神宗读其文必叹曰竒才然而自筮仕至归没四十年立朝者前后不满一载中间因事立言因地见功挺然不羣而亦以此贾祸﨑岖岭海而卒不变盖其在朝也不知有其身其在外也如在朝而忠义之节夷险一致故虽未尝终其身立于朝廷之上而其风声气节使人感慕慨叹以为不究其用百世而下仰其名诵其文章论其世思欲见之而不可得则从而考其遗迹以表章之如见其人使有所兴起焉况其过化之所乎此东坡书院之所由作也呜呼是岂非实有诸内者耶观于是则君子之自处惟求其是信之笃行之力固不必以一时之得防置忻戚而尚友者亦未可以成败为进退也余惧州之士藏修逰息于其间者迹其事而惑焉因告纪其书院之成若太守之清慎好古乐成人之美以励风化而介之汲汲继述先人孝思不忘寻将启厥后之科第云仍者咸潜修于斯也是皆有可书也】
　　安磐嘉定州城池记【吾州介山水中西北刋山为城东南濵水而堤堤即城也城东一水自北来曰江水城南一水自西来曰青衣水自西南徼外来曰沫水三水皆迅急皆会州东南皆能为州城患而沫为最夏秋之交常平城秦李冰凿离堆以避其患唐韦臯镇蜀时伐凌云以杀其怒宋麴绍作斗门以走具暴凡以节兹三水也尝闻之父老云永乐中州学在岸南数十歩以今计之正当中流决囓迁徙可知矣正统中郡守段公鉴防以杉栅成化中郡守魏公瀚障以石堤自是乃得不徙州人赖焉者数十年嵗久而木朽石倾而地削州人于是复有忧色正徳六年安成胡侯准以能名自维摩移守兹土属捣贼乱东北重以内水之变州县戒严吾州人之可忧者又有出于三水之外侯时调集兵饷日不暇给乃别驾秦陇胡侯纉宗奉檄修城城立而盗不敢近别驾升秩去雨水壊城十六七侯曰子辱守土其可使兹无城乃谋父老及大叅童公瑞侍御徐公文华暨磐曰予将城矣又曰自用兵来所在皆城然辄壊屡役不止予将城焉而俾可久又曰州人病矣公帑有金储仓有谷予惟借其力焉童公而下咸曰惟侯幸惠我嘉人乃上其事总制少保彭公泽巡抚都御史马公昊巡按侍御王公镗方伯胡公宗道大叅邵公贲少叅卢公纶佥宪郭公东山悉从侯议而郭公主张助成为尤力侯乃率执事者矢之神曰必期率事无疎缓干没者有幽罚八年仲冬望日始事掘地深八尺万杵齐下砌石厚凡八尺以附于土编柏为栅以附于石栅之外仍卫以土石自栅而上东城髙凡十有四尺南城髙凡十有六尺厚则以渐而杀上置女墙髙凡五尺延袤凡六千余尺凡石必方整合石必以灰一石不如意者虽累数十石其上必易如其令者赏违者罚人人感侯之义莫有毫毛茍且为心者功半大水卒至呌跳冲击漫漫者三日州人相视失色既水落城石无分寸动移者民益欢呼牵引赴事或至夜分重以澧阳汪侯俭受侯代至亦相与成之于是兹城凡八阅月而成其西北二方之未城者则汪侯之任也四方来观者咸曰壮哉斯城未见也父老曰段侯以木魏侯以石胡侯实兼之城如是焉世世夫何忧且侯用财当而运谋审待物诚而集众惠又能不畏腾口成兹大功不可不记以垂无极因以委磐谓侯在州之政皆可书而兹其大者故记之】
　　王守仁平山书院记【平山在酆都之北三里今杭郡守杨君温甫蚤歳尝读书其下酆之人举进士者自温甫之父佥宪公始而温甫承之温甫既贵建以为书院曰使吾乡之秀与吾杨氏之子弟诵读其间翘翘焉相继而兴以无防吾先君之泽于是其乡多文士而温甫之子晋复学成有器识将绍温甫而起盖书院为有力焉温甫始为秋官郎予时实为僚佐相懐甚得也温甫时时为予言平山之胜耸秀竒特比于岷嵋望之岩厉壁削若无所容而其上乃寛衍平博有老氏宫焉殿阁魁杰伟丽闻于天下俯览大江烟云杳霭暇辄从朋侪往游其间鸣湍絶壑拂云千仞之木隂蘙亏蔽书院当其麓其髙可以眺其邃可以隠其芳可以采其清可以濯其幽可以栖吾因而望之以含逺之楼蛰之以寒香之坞掲之以秋芳之亭澄之以洗月之池息之以栖云之窝四时交变风雨晦明之朝花月澄芬之夕光景超怱千态万状而吾诵读于其间盖冥然与世相防若将终身焉而不知其他也今吾汨没于簿书案牍思平山之胜而庶几梦寐焉何可得耶既而某以病告归阳明温甫寻亦出守杭郡钱塘波涛之汹怪西湖山水之秀丽天下之言名胜者无过焉噫温甫之居是地当无憾于平山耳矣今年与温甫相见于杭而亹亹于平山者犹昔也吁亦异矣岂其沈溺于此山果有不能忘情也哉温甫好学不倦其为文章追古人而并之方其读书于平山也优防自得固将发为事业以显于世及其施诸政事沛然有余矣则又益思致力于学问而其间又自有不暇者则其眷恋于兹山也有以哉温甫既已成已则不能忘于成物而建为书院以倡其乡人处行义之时则不能忘其隠居之地而拳拳于求其志者无穷已也古人有言成已仁也成物知也温甫其仁且知者欤又曰隠居以求其志行义以达其道吾闻其语矣未见其人也温甫殆其人也非欤温甫属予记予未尝一至平山而平山岩岩之气象斩然壁立而不可犯者固可想而知不异于温甫之为人也以温甫之语予者记之】
　　焦维章游青城山记【成都之西名山水而县者以十数而灌胜灌之山以百数而青城尤胜时嘉靖二载季春三月予友冯子廷器谂于众曰青城之秀甲于益州天仓诸峯左右森罗削壁嵁岩望之蔚然其翠欲滴予田于其下故能详也诸君其弗靳于游乎予将披石穿云君于青霄白石间亦胜事也予乃偕诸友刺舟渡江行平沙中极目百里渐进山下一时林壑之美已觉胜絶取道马桥掠牛心山出横山之下有小溪环崕而东可用灌溉以岸善崩水辄泄前令绩溪胡公使凿之因崕为岸民至今便焉始信循良之不负吾民如是也为之叹羡过横山折而西至石佛湾田皆膏腴水四时不竭又折而西登小丘土地坦衍林谷迤逦望青城山长生观等处尚在翠微烟霭间问诸路人始得迳北走里许有二衲持瓣香道傍迎之乃罗家庵僧也庵之所在中深外曲路入幽溪怪石扠牙蹄股相合不可歩跳跃而进始逹少焉隂雨防蒙作潇潇声矣急发南行一里余雨亦霁比午后憇长生观观久废惟頽垣败础与灌莾同伍大抵物之兴废自有常数读东坡桓山之记不足慨也由长生观西北行入山口山皆排闼拥涧夹路藓篁蓊郁凡数转抵建福宫宫亦荒墟不治其前诸山防葺苕荛望可千仞惟贫僧数人茗浆不具已而吾友周子良翰趋谒宫中且擕酒及殽以进盖吾诸友自灌县至凡三十里有竒周子自大乐至行亦三十里有竒且暝不可前矣遂宿焉迨晚风雨大作且饮且怅以为天师洞陡絶峛崺而林深泥滑扳跻尤难吾友鲜于宗中等复决策曰不可止也已其母首防两端以贻谢灵运之愧夜分而止厥明已酉饭毕出宫日光苍凉掩映云际为之一快行巨壑间丹壁峻嶒每划然大啸类有人在空谷中酬和者西行崇岭萝磴如立仰首拊膺而上气息谨属逺望有梨花一株灿如素锦云即洞所在也复过上数重道甚湫隘才可尺许傍皆邃谷易于坠陷凡行四五里得至洞下洞在石壁十余丈上与径迥殊前令胡公悬为栈道沿入洞中中塑道陵像左塑唐明皇像或云伪主孟昶也山之形胜竒峯清淑不可殚述右三十六峯次第呈露黛色如螺左试剑石等山逺近朝拱若服于洞之中山而岌然无阿附意浮岚往来在我襟袖以及万彚览不盈掌天下之竒观偹矣然丹灶徒存白鹤不返所谓云路咫尺不可以登者欤洞有庵一所有比丘者年可近百不御酒肉且云牡丹坪朝阳洞去此尚逺乃各酌数杯下两腋清风殊觉有荡胸之势寻建福宫故道将谋归路会冯子廷器延饮其家诸友亦醉饱连日则爽气方腾尘襟又塞矣大抵吾曹虽铅椠之素业未休而江湖之壮志尤甚故太史公必登龙门探禹穴而后为文豪宕有竒气朱张二儒逺临衡岳其时髙迈之懐岂潦倒嚣哗者之能与哉此予于青城之游不可以无言也】
　　张时彻六公祠记【成都故有祠祠先代吏之有功徳于民者秦李氷氏汉文翁氏宋张咏氏是曰三公祠其后巡抚林公元甫疏请增祠宋赵抃氏则曰四公祠又其后巡抚王公天用疏请増祀汉亷范氏宋崔与之氏则又曰六公祠云按载记水鹜弗经民患鱼鼈乃穿渠三十六溉川西南土田凡数百万顷堰滥导支蓄泄用宜乃又凿离堆山以避沫水之害恢神禹之迹而拓陆海之饶则李氷氏之功也谨身率先仁爱好教化以蜀僻逖而邉之狃也饬厉郡县小吏开敏有材者遣诣京师受业博士数歳成就还归率以为右职又修起学宫招集弟子为除更繇每出行县益从学官诸生明经饬行者与俱县邑慕之争欲为学官弟子者蜀学至比齐鲁则文翁氏之化也俗故尚文辩好相持短长始厉以淳厚不受偷薄之説又民物丰盛廛宇逼侧旧制禁民夜作以防火而更相隠蔽烧者日属乃燬削先令但严使储水百姓便之共歌来暮则亷范氏之政也承五代之残弊诘虣禁奸湍决霆击而大要以勅毖风俗博崇孝义奬徳学以为士先他如以米易盐以给军兴以赋输米以行平籴诸所厝画莫不井井使朝廷无复西顾之忧则张咏氏之治也贞介絶俗峻厉自持以身为师丕变风俗始也匹马入蜀以一琴一鹤自随比再至益屛去琴鹤止以一苍头执事至于今人传其风犹为凛凛则赵抃氏之烈也寛减征赋笃志为民诏使尽防四蜀之师拊循将士人人得其欢心增茶马以实边备发缗钱以助籴本边防屹有攸赖则与之氏之绩也兹六公者为政规画不同其于有功徳于民一也初予之衔命而来也有祠谒焉瞻其轮奂景其氏名乃心戚然动又瞿然以思也曰彼诚何人哉予愧矣已而叹曰于乎吾观于今而益知六公者之功徳之大也何者民惰农自安不服田亩有司曽莫之程也沟渠废而不穿陂堰壊而不治乃雨旸一或不时即束手跂踵而号曰天其厉我乎而卒不免为沟中瘠此其患一也士不聚于庠而聚于市党争讼弋货财否则博奕酒食以遨游廉耻日薄而徳艺不经此其患二也氓所欲也从而夺之所不欲也而复聚之狼戾是逞戚休弗防怨讟繁兴而逋播日甚此其患三也臧否弗甄井宅罔表行谊者不防福奸法者不被诛侥幸之心胜而善良之习孤此其患四也干没以窃公藏脂韦以众听罗网张于公门而诛求徧于蔀屋位以贿起而来者日竞此其患五也士马之弗阅饷秣之弗经无事则张虐焰以病人有事则望边烽而禠魄故赤子餍于豺狼而戍居鞠为榛莾此其患六也使六公者之政之修也而有是哉故曰吾观于今而知六公之功徳之大也然而予非其人也诚愧矣诚愧矣然古有之曰不习为吏视已成事盖言乎其鉴也矧泽在蒸氓功在史册炳炳有耀者哉自今而后殚力究圗以无忘夙夜去其不如六公者就其如六公者上以翊吾国而下以鸠吾民幸也树有尺寸之烈即鸿伐赫勋之不敢期其庶几哉犹前哲之遗轨乎如以名而已也则昔之人且犹鄙薄矧曰其能迪哲又矧曰能崇于弥髙其懋哉戒哉遂叙述建祠之意而缀以迎送神词俾时飨则歌焉其词曰桂殿兮兰堂重门兮两廊璇题兮刻桷宛虹霓兮翼梁辰良兮日吉击豕兮刲羊千秋兮报祀匪今兮伊始耄倪集兮祠之下歌者歌兮鼓则鼓灵之来兮庶几灵不来兮心怨苦　右迎神灵连蜷兮以降前两旄兮拥幢白马兮朱缨佩玉兮垂韔容既俨兮礼多气则矫兮神畅纠鸠兮】
　　【就向奔走兮夙张曷究兮民思曷极兮灵之贶愿少畱兮须臾哀我民兮引望　右降神　民望引兮灵不畱尸具醉饱兮既祼以酬前驺兮抗节两骖兮服辀灵来兮孰告灵去兮孰谋日黤黮兮西匿风悲鸣兮飕飅乌雀兮来下泣山兮啾啾我心兮悱恻岁歳年年兮云畴之极　右送神】新建诸葛忠武侯祠记【天下莫大于义而强有力不与焉莫效于忠而智计不与焉昔汉鼎之播也曹操怙枭雄之资以擅中原孙权席父兄之业以据江左矜尚智力竞求非望天下知有魏与吴耳而昭烈方以一旅兴间闗困踣非有如林之众与可凭之土也当是时敢有言相辅以圗大事者哉而侯以草庐寒饿之夫承三顾之勤乃遽许以驰驱非徒以堂堂帝室之胄足以声大义于天下耶已而云既得谋成掌中光启雄圗上延絶绪发献帝之防讨曹瞒之逆义檄四驰荆楚响应盖欲首吞鄜镐尾控伊洛然后兼吴防而荡楚越侯之言盖畧酬矣即其所自施设拳拳以开诚心布公道集众思广忠益为务故其言曰若逺小嫌难相违覆旷阙损矣违覆而得中犹弃敝蹻而获珠玉也然人心苦不能尽茍能慕元直之十一幼宰之殷勤有忠于国则亮可少过矣于乎三代而下有如俟之心事者乎故虽中道云亡汉纽不续跨有荆益仅成鼎峙之势荐驾戎车未収混一之功而仲达生走平立死悲后之君子咸以伊吕许焉谓智计彊有力者而有是乎以今观之张弛协于人情综核周于庶政斩将覆军发无虚举筑室反耕动有成筭八阵之圗不刋流马之运非古则侯盖非无智计者故道化行于域中风声振于徼外而颂功徳称神明巷祭而野祝者环梁益皆是也语所谓生而正直则死而为神其然乎其然乎成都故有専祠既以合祠于昭烈而废檗谷王公曰侯之功徳大矣不专何崇不崇何称庸已诸昔孔发如何之叹诗咏勿翦之思古今人情要岂相逺哉今夫释老之宫鬼伯之构环城以内外矗如也而独于侯靳之岂所以彰哲轨而翼休风乎是实在予其何敢后乃请于蜀王辟浣溪之隙地而祠焉而予实来代公遂述而碑之乃其行业之懿则裴晋公之记详矣碑盖以昭蜀王尚徳之美与王公兴废之绩云辞曰嗟忠武侯曷躬耕南阳乎曷龙潜于野弗腾弗骧乎曷四海鼎沸如蜩如螗乎曷不吴不魏枕髙冈乎曷草庐三顾鱼水洋洋乎曷举世皆霸独以王乎曷亲吴雠魏曷短曷长乎曷戎车荐驾亶劻勷乎曷三分鼎立战黄乎曷信义既布汉炎弗将乎曷将星告殒中道崩殂乎曷大志弗终以莫不伤乎曷庙貌尸祝墟落相望乎曷筑尔新宫美栋美梁乎曷鸣钟吹竽鼓堂堂乎曷践尔笾豆奠椒浆乎曷衣裳楚楚以翺以翔乎曷降鉴我民四国于匡乎】
　　重修杜工部祠堂记【杜工部子美祠在成都郭西五六里许即其所咏草堂者是也蜀献王之始封也见祠隘且就圯曰是足以妥灵而防祀乎遂拓而新之事在方正学碑中嘉靖丙午乃余实来去献王几二百禩则祀犹昔也余乃使知府马九徳长史李钧游缁启于今王为言祠事王辄报诺乃遂辟廊庑起甍栋引流为池易甃以石规模壮丽增于故昔盖十之六七费白金三千有竒经时日岁有竒人曰是举也见今王绳武之孝焉尚贤之诚焉风后之烈焉非恭俭乐善其孰能之张时彻曰余于子美盖伤志士之不遇云初子美贫不能自振客吴越齐楚间如长安举进士不中第困防矣明皇飨郊庙献赋三篇帝竒之稍稍乡用因数上贼颂遂髙自称道且言先臣恕预以来承儒守官十一世迨中宗时祖审言以文章显臣赖绪业自七岁属辞且四十年然衣不盖体常寄食于人恐一旦填沟壑惟天子哀怜之若令执先臣故事拔泥涂之久辱则臣之述作虽不足鼓吹六经至沈郁顿挫随时敏给扬雄枚臯可企及也有臣如此其忍弃之防禄山乱天子入蜀子美避走三川已又自鄜来奔为贼所得乗间脱走上谒鳯翔拜右拾遗先与房琯为布衣交琯之败陈涛斜罢相也子美力辞伸雪触帝怒濒死乃免然帝至是盖不甚省录矣时所在冦掠子美家寓鄜而弥年艰窭婴孺至饿死已出为华州司功参军防关辅饥辄弃官去之秦州采橡栗负薪以自给流落剑南结庐成都西郭防严武节度剑南东西川往依焉武以世旧遇待甚隆因表为参谋检校工部员外郎而子美傲诞尝儿侮之会武卒帐下乱子美遂往来梓夔间已乂出瞿塘下江陵泝沅湘登衡山因客耒阳死焉始子美懐竒服异俯视时辈谓功名可立致不屑屑脂韦取容而逢时百罹琐尾流离曽不能自糊其口乃竟穷饿以死也悲夫人之议子美者曰放旷不自检好论天下事髙而不切今谛观其诗皆洞悉事理察知闾阎谓髙而不切是耶非耶至其所效用恒以稷契自许故其诗曰世人共卤莾吾道属艰难又曰勲业频看镜行藏独倚楼此其所自伤悼亦云至矣使也遘云龙之会而遭三五之期以彼其志与才必能以功业行实光显于时即不能以功业行实光显于时乃其所自称许扬雄枚臯之文协之金石被之管弦以格郊庙以和神人其孰得而少之耶何至间关流落自糊其口之不得而乃竟穷饿以死也故曰余于子美而伤志士之不遇也后又有论者曰子美之为人其清类伯夷其忠类屈原其虑世类箕子于乎其几矣其几矣有司曰祠成矣宜有守祠之田则与守祠者田又曰是宜有丽牲之碑与春秋飨祀之词遂叙述子美之事迹而系之以辞曰江之水兮洋洋发岷山兮导华阳莾川原兮膴膴云霞烂兮如绘如组东有濯锦兮西有浣花都之人兮梁燕曷之亲兮沙鸥思公兮祀公考鼓兮铿鸣钟云冠兮蕙服乘鸾兮驷鹄公来兮不言公去兮心烦寃醑桂酒兮奠琼巵生不及兮心相知翼我兮迪我公不然兮我心则那】杨慎劒州钟鼓楼记【劒岩州也代为设险庸固封守厥制宜壮规巍为雄观而卑陋弗称是偷安固陋之过也乙亥夏李大夫璧来守三年政行民信诞告乃邦曰尔邦之险闻天下为守理所外扞松维内翼保顺北藩羌汉南蔽潼绵蜀之要害也而廛不满百家城不及百雉于制未偹前有鹤鸣后有汉阳左有卧龙四山下瞰城外髙而中洼以攻则易以守则难于法未利昔在天顺末赵铎一冦随陷近正徳初鄢本恕再冦又陷井木之堙刋人民之防刘则斯城之罪也冦在建瓴我在天穽何以险为守臣司封敢惮于役况古有址匪我嘉匠若克葺旧贯可以壮一方可以奠四民可以御五兵可以利百年邦人同然应曰善善唯唯欢以承命乃辰告于诸职司咸署曰宜城事聿兴拓其旧而倍之邦人曰吾邦之险昔获名今获实昔险在外不在我今险在我不在外无冦有豫有冦无畏矣城旷土画为衢市绥多士女昔皆寄汲于江托樊于樾今有庐井矣交述馗道驾楼一重闿廔嶕峣雅与城称四望险固学在眺中幸兹无虞烽灺析□我民安堵有岁无苦往者盛鹤徒骥是扰惟阁钟鼓以严启闭君子承事朝夕野人作劳息偃咸听咸闻若警若告昔陋若墟徼今比节镇矣皆制也非僭也始于已夘七月甲子考于庚辰八月丙辰既美其奂不愆于素良役哉吾闻之春秋役罔不书费倍利书讥利费半畧利详费利倍费不书费特见利也劒之役是利倍费者也法当大书而畧费焉于是邦人落之大夫铭之大夫请之太史氏记之记大者详焉本春秋之义也】
　　江渎祠记【天子即位懐柔百神南渎献官史臣慎作祠记明天子之纉大统光有神器为百神主嘉靖初元仲春吉日乃肇修羣祀初筮于己丑原筮于辛丑大昕具冕服御正殿胪句传遐致精神四驰上卿泊近臣徧于岳镇海渎古帝先王先师皇祖诸陵命史臣慎祀南渎大江恭代鬯贽往监攸沈礼章有昈厥惟多仪夏四月庚辰卜人练辰有司偹物史臣展仪肃将天祝幽赞于神明举爟张乐三献望燎已事乃竣川灵答贶荣光伏气旭旭杲杲工祝拜手稽首曰惟明天子不爱牲玉礼仪具偹神降嘏福慎曰是知天咫焉知民则福在和民和民在善政善政明神依失政民罔依民曰罔依神亦罔依明神失依淫祀其崇逺聪明丑正直求诸淫昏厉祟丰昵非明神其吐之憸壬比周忠直其羞之世用雕政用秕润下反行罔象遂腾灾沴重仍漂邑害稼丛降戾于兹邦厥騐惟不逺今天子懋建鸿基成民致神厘正祀典京邑首观四方毁石经之庙堕元明之宫淫祀攸屏秩祀孔明凶人黜伏俊良交庆元元蚩蚩咸蠲胥慼矧曰明神其有怨恫明天子克享万灵克和万民惟明觇幽惟幽相明幽明礼乐厥鉴无岐呜呼休哉尔工祝何知秘祝于祈年饰瑞于效珍实陋罔闻惟道洽徳润涤瑕荡秽泽流南纪永我皇仁无疆之休哉史臣颂烈敬垂鸿休于兹石】岁享旌忠庙记【旌忠庙祀后唐节度使夏公也公讳鲁竒守武信日董璋反东川攻遂州公在围城中兵食尽而援不至遂自刭死公结髪从军事庄宗早立仅于天下驱驰中原破劲燕溃骁魏王彦章号千人敌竟成擒于公手及其守一隅孤城反受困于僮竖岂非天哉传曰善死者不忘公善死矣以身殉城以死勤事忠愤之气凛然千载宜其赫为明神庙食一方也欧阳公修史以死事传之五代之臣在是列者仅十人耳我朝敦崇祀典非功烈昭史册者不与大明会典所载全蜀合祀之庙七而旌忠庙在焉岂陈实之光景动人畏垒之私相尸祝班乎土人每歳孟夏五日逺近相率防以承祀祀仪杂用社蜡未有迎享送神辞县人士以为请乃衍楚辞国殇之义摛诸声刻诸丽牲石用荐岁尝焉其辞曰焫膋萧兮挹椒醑承肸蠁兮闯神宇神之灵兮毅且雄精为星兮气为虹着光景兮如在标晴霞兮彤彤神之来兮霄暧舒披飒爽兮英风嘘纷羽游兮扬鸟旟置霜矟兮絷云驹渊渊兮摐鼓噭噭兮陈竽歌振缕兮舞回裾神醉止兮奄虞虞神之去兮灵泽下雨霑俎兮雾蒙斝畱我祺兮藩我禧驱伯强兮逐肥亩栖粟兮箔委丝函灾荡涤兮休徳流滋恢台孟夏兮歳以为期拜神贶兮神无射思斗城金壁兮奠我邦土我民敬荐兮无絶终古】房公石记【天下郡县歴代沿革不一而名称随之盖有不百年间而堙刋凋谢讯其故名已迷易其处至于吏于土者升沈交代如传舍然则又不数十年而弗能姓字谁某矣理也亦势也若夫贤者之所歴惠利及物遗爱在人思其人斯重其地重其地斯纪其迹思之矣斯久而益深重之矣斯逺而愈彰纪之矣斯着而不磨故其遗迹旧址虽在荒陬无人僻逺城市之区后之人不知所以崇尚而推表之然而思之重之在人心而迹之显者在人目虽问之樵蘓山氓犹能指防于鹿之蹊荐莾之外也是何也桮棬遗书孝子兴懐而兑戈和弓忠臣所以谨陈而不敢忽焉者也例此以论则夫贤长吏之所在人之思之其有异此也哉故有茇憇之棠畱佩之亭甚之拜其舄履张其画像者则凡可以系其思者宜无不重之纪之矣唐太子賔客礼部尚书房公次律罢相后为汉州刺史凿巨浸人号为房湖政声流闻未几复召入为刑部尚书既去而州人思之所为立石号房公石者也石在州治内岁久寖仆知汉州事盛君慕公之贤而圗所以永系州人之思者复为建亭覆之将以避风日之剥炙苔藓之侵蚀使继此而来宦者有所向往焉其崇尚推表之至矣亭成寓书于予曰请一言记之房公在唐为名臣开元天寳间以姓配公不名字而可知者房其一也史赞其徳器有王佐才以忠义自奋片言悟主栁子厚称之曰相宗有劳于国人咸服其节相肃宗作训于政人咸尊其道其见重于公议如此不幸谗人萋菲用违所长致有陈涛斜之败世多以此小之然究竟其事则中人促战责有所归拟之荀林父于却郭子仪于相州不幸盖颇同焉至后世朱子追论而惜之亦有杜甫之捄为正也使当唐全盛时从容庙堂问所立固当不在张韩诸名宰下推其刺一州而名百世亦其绪余者耳一石之立于公何有兹石无公题识与当时文刻地几易名官几易姓而屹然七百载人有知为房公石者真不系于言之有无也复欲益以巵言亦赘也已昔贤有沈碑湘潭为身后名之虑至逺也然而江未为陵而石已泐岘首片石乃能使见者堕泪而颂之至今盖有传在人而不在物其所感在遗爱而不在石也由是观之汉人之思房公固当与房湖为无穷而亦有不赖于兹石矣然即州人爱戴之诚可见人心之易感与君子之泽之逺盛君复有尚贤之举出于寻常皆作而可记者也故为书其本事于前而志岁月于后云】
　　陆深大益书院记【嘉靖十有五年丙申冬大益书院告成书院在今四川省城之东北隅四川古蜀都而益州蜀古名也维我朝声教暨万里而四川号称大藩合今昔之嘉名命之曰大益书院而书院之大者凡以文化辅圣治也与古四书院之制同今天子中兴加意文教薄海内外蔚然向风矣而是书院之成适当礼乐大兴之后于时四川巡抚都察院右副都御史西野张公瀚巡按监察御史玉洲陆公琳相与落之而顾谓深宜记深自乙未夏来辖蜀司与闻斯事稽诸案牍盖自正徳戊寅岁提督学校佥事王公廷相实始其事即故少师万文成公之旧寓前为讲堂后为燕寝翼以左右之室列为五斋进为先贤之祠树之门阀绕以垣墙于是书院之体位立矣继之者副使张公邦竒端方指授于是书院之师模具矣士之来学者咸彬彬然巡按御史卢公雍熊公相助以金五百于是书院之润饰裕矣巡抚都御史许公廷光巡按御史黎公龙提学副使欧阳公重知成都府刘天泽王遵益以庑舍实嘉靖之甲申岁也巡按御史范公永鸾刘公辅相继买田于双流以六百金岁入以四百六十余石于是书院之居养裕矣副使江公良贵出学道赎金凡四百左布政使林公茂达按察使许公赞相与佐协以广门衢之地于是书院之观瞻伟矣会张公鲲以副使来督学政请于巡按御史熊公爵加葺理焉甲午之歳佥事顾公阳和踵至请于巡抚都御史范公嵩潘公鉴再新之于是书院之基构永矣巡按御史邹公尧臣以为未足也再檄知府邵经济拓之潘公申之曰兹惟毋后时凡费重以三百金于是书院之圯废起矣经济乃具石请书其事以昭来世深按春秋之法最重兴作凡始事必书凡终事必书是役也歴年二十经营数公前此所未有也不大益于蜀乎在易有之震下防上其卦曰益益之彖曰损上益下益之象曰迁善改过夫损上益下政也迁善改过学也学与政通学所以学为政诸生盍顾名以思义乎学成而出持是以佐我皇朝礼乐之化益之名义于是为大是书院也殆将与岳麓白鹿嫓美矣此王公建置之本意而诸公作兴之盛心也皆不可以不记其诸牵聫宜书者具之碑隂】
　　张翀中江县余岭新道记【中江当两川云贵秦陇行旅之冲实劒外剧县县西二十里有山曰髙崖壁直云矗俯瞰羣峯势与青城大峩伍山之麓故有铺曰双鱼逾双鱼五里溪水自北下夏秋交辅以行潦其悍滋甚有司者常桥之号曰髙桥桥西上数里为铺曰飞黄铺之北里曰方基又十里曰走马自双鱼而上逆坂重现时相勾连巨细石铓赑赑齿齿行者必择地然后可以投歩至走马稍已又所在乏水泉当溽暑时公私往来无以济渴不死则病循县西五里出双鱼之北歴两河口蛮洞直距方基走马之间一径直可通辙迹而少迂回演迤艰难攀跨之状夹径有井或寒泉错出石罅沕潏漫羡其声淙淙所谓井渫不食者官道不出于此而出于彼何也新建余侯祺来令之五年不为苛皦之政县以无事乃属其土人而告之吾闻道茀不治司空不视涂泽不陂川不梁周单子所以知陈之亡也今官道之利害前人之智非不能及此而不肻一举手或有意举手而夺于羣咻惮而不为不智及之而不为不仁惮于人言而不为不勇吾无以令为也兹将舍其迂而就其直弃其险而从其易佥其谓何皆应之曰然遂以嘉靖四年十有一月庚申刋木夷秽凿两河蛮洞之道而通之下上连延仅二十里广如故道三之一并徙双鱼飞黄方基三亭于形势之便区取南之直以易北不伤于民撤旧亭之材以为新不费于财首尾两阅月厥功告成而县之人忘其劳途之人始得便周行之安也两河当髙桥上游十里其患差小乃废髙桥旧址改创石桥二于其上为桥之空各三桥之阳为亭一不侈不陋亢爽可喜榜之曰仰止以休行役之士大夫凡所规画动适人意旄倪欢呼如出一口按察使吕君道夫适以入觐过而嘉之遂更旧铺之名双鱼者曰余岭飞黄曰平易方基曰便民用慰山灵而示后来君子于是知余侯之善为政也予方戍瞿门县博士李载阳不惜二千里走书曰愿有记按周礼合方野庐二氏皆以道路为职凡舟车辇互叙而行之不使窒阂而月令以季春之月周视原野开通道路为训三代之有司治其职以待四方之賔旅者详矣盖秉礼立制而授之官师细大具举而纤悉无憾此所以为先王之法非后世所及也去古益逺士之工于取名者赢诎之不知而敝所恃以侈耳目之观其龊龊者视民之利害恬然不以动其心媮得避嫌以茍朝夕要之二者其操心之私均也然则为今之吏能举事以贻百世之利非役志以干誉而求益也而民不以为病盖仁者之勇矣于先王之法又深得其遗意虽欲不记可乎侯字原贞宋尚书襄公靖之后丁卯乡进士其兴学慎狱慑奸惠民之政皆有明法往岁宁贼之乱洁身以去志操凛凛荐绅间多能诵之者载阳云南赵州人及典吏徐朝进皆尝賛是役法得附书】
  </div>
  <div class="pagination">
   <a href="四川通志_page206.html">
    上一页
   </a>
   <span>
    ...
   </span>
   <a href="四川通志_page202.html">
    202
   </a>
   <a href="四川通志_page203.html">
    203
   </a>
   <a href="四川通志_page204.html">
    204
   </a>
   <a href="四川通志_page205.html">
    205
   </a>
   <a href="四川通志_page206.html">
    206
   </a>
   <span class="current-page">
    207
   </span>
   <a href="四川通志_page208.html">
    208
   </a>
   <a href="四川通志_page209.html">
    209
   </a>
   <a href="四川通志_page210.html">
    210
   </a>
   <a href="四川通志_page211.html">
    211
   </a>
   <a href="四川通志_page212.html">
    212
   </a>
   <span>
    ...
   </span>
   <a href="四川通志_page208.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
