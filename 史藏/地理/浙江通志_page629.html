<!DOCTYPE html>
<html>
<head>
    <meta charset="UTF-8">
    <title>浙江通志 - 第 629 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 629 页/共 787 页</h1>
    <div class="content">　　桐乡县
　　惠云教寺　治嘉兴府志在治西北一百五十歩至元嘉禾志周广顺二年汉南王建名鳯鸣院宋治平中改今名桐乡县志元末燬明洪武初重建双塔设僧防司【刘湘游鳯鸣寺诗烟村背郭人家逺松壑萝厓独自登门外泊船秋水寺溪头洗鉢夕阳僧买山有意逢支遁入社无诗继薛能啼鸟催人归去晚疎林落叶漏寒灯】
　　广福讲寺　至元嘉禾志在县西北青镇宋庆歴二年建为多寳佛塔至和中改为接待院熙宁元年改寿圣塔院绍兴壬子改今名参政陈简斋旧肄业于院既贵建阁以读书名之后燬不存桐乡县志明洪武二十四年定为今额
　　国朝康熙十年重修
　　寂照教寺　万厯嘉兴府志在千金乡屠甸村晋天福八年建名报恩院宋治平间改寂照院明洪武二十四年定为教寺桐乡县志万厯间重修
　　龙翔教寺　桐乡县志在皁林北二里本淮海王祖祠置为龙翔寺宋祥符元年改为宁国院明洪武二十四年重建为今额
　　密印教寺　至元嘉禾志在县西北青镇梁朝置名呉德寺宋大中祥符改今名寺有华严浮屠髙十三丈昔有士子十人忽来寺中愿书经既毕不告而去笔法皆一体桐乡县志明天啓初僧栖云求名人手书华严经题额曰华严寳藏
　　普慈教寺　万厯嘉兴府志在石门镇北宋咸平四年建明洪武二十四年定为教寺桐乡县志万厯年修
　　福清道院　嘉兴府志在濮院镇元至正丙午里人狄守真剏建请额为院明洪武二十四年复建
　　崇福宫　治嘉兴府志在青镇南栅宋绍兴二十九年剏请额为崇福宫明洪武二十四年并归天清宫永乐元年仍建




　　浙江通志卷二百二十八
<史部,地理类,都会郡县之属,浙江通志>
　　钦定四库全书
　　浙江通志卷二百二十九
　　寺观【四】
　　湖州府【乌程归安二县附郭】
　　天宁万寿禅寺　湖州府志在府治东北陈永定三年武帝后舍宅建名龙兴寺万厯湖州府志唐神龙二年改孝义寺呉越钱氏改天宁寺宋绍兴七年崇奉徽宗香火赐曰报恩广孝寺后又改报恩光孝十二年改今额明景防四年僧道文増建普觉堂万厯元年知府栗祁重修【邹缉游天宁寺诗菰城官暇叩禅关兰若萧条屋防间石上苔深防塔峙山中昼永一僧闲梅风酿雨春常在野树巢乌晚自还昨日篮舆曽过处不知人世有尘寰】
　　飞英教寺　嘉靖浙江通志在府治东北二里万厯湖州府志唐咸通五年忠顗禅师建刺史髙湜表为资圣寺中和五年改为上乘寺宋景德二年改今额初咸通中僧云皎自长安来得舍利建飞英石塔寺以此名【孟淳重修飞英塔院记飞英舍利塔者凡三十层髙六十五丈神光现于絶顶院周于塔肇自唐中和年创名上乘石塔舍利院宋绍兴庚午燬嵗久未复端平初沂王夫人俞氏施赀命钱唐妙静禅寺比邱尼密印董其事卒成之减三十层髙半之其后院无常产主僧勿留頽圯荒落不能自振乃请毗山普光兰若僧慧日住持以图起废未遂兹愿复还普光其徒妙演继主斯席立志兴修乃悉捐衣鉢倡其役尽瘁营度不为私计尔时施者益众佛事大集然后木塔之阙者复还山门法堂之仆者复起像设庄严墁垩明丽睿居靓深铃语清越自延祐甲寅迄于戊午五年而成于是演来求记予因谓浮屠氏往往持空言集大缘其所以能然者损已无我勤恳专一有以触人心之所同故足以来天下之施无难也吾观妙演勤矣所就亦盛矣故为之记使其徒知所以树立者有道焉耳矣延祐六年十又一月旦日记】明洪武中分寺为二东曰飞英教寺西曰飞英塔院【侯鲭录东坡为呉兴守有游飞英寺诗云微雨止还作小窻幽更妍盆山不见日草木自苍然非呉越不见此景苏轼晚入飞英寺分韵诗吏民怜我嬾闘讼日已稀能为无事饮可作不夜归复寻飞英游尽此一寸晖撞钟履声集颠倒山云衣我来无时节杖屦自推扉莫作使君防外似中已非赵孟頫登飞英塔诗梯颷直上几百尺俯视层空鸟背过千里湖山秋色净万家烟火夕阳多鱼龙滚滚扶舟楫鸿雁冥冥避网罗谁种山中千树橘侧身东望洞庭波】
　　空相讲寺　万厯湖州府志府治西北旧弥陀懴院宋治平二年改空相教院今复为讲寺
　　天圣寺　呉兴掌故呉言故宅在府治北唐中和二年舍为寺刺史王鸾表请为景清禅院宋天圣八年改天圣寺万厯湖州府志宣和中改为神霄玊清万寿宫建炎元年复改天圣寺寺有古桧元赵孟頫摹为图因扁其堂曰古桧今桧已枯死而堂与图俱燬不存矣【归安县志寺东壁有管夫人竹南壁有子昻山水】明万歴二年知府栗祁重修【张应雷重修天圣寺记湖郡长老为予道天圣故事殿左右柱旧刻木为龙盘绕其上不知来自何时忽一日柱龙下饮池水为老僧所见即还殿柱左右错盘元学士赵松雪有错龙盘记碑之殿左后忘记年月云雷之夜二龙遂飞去学士之碑嵗久亦断失不可读又谓本殿自来无尘亦名无尘殿又谓学士常读书本寺就殿壁写潇湘烟景二墨竹二为呉中墨妙最予公暇游本寺错龙不可见碑且不全矣顾盼两壁烟景尚存墨竹二壁左存而右圮即三壁且欲圮矣太守栗公东岩怅然修之葢存三壁所以见学士也见学士所以见柱龙与石记也时万厯甲戍冬十月】
　　证通古院　归安县志旧名证通讲寺在县东人依桥今废别建于县南月河旁钟声梵响昼夜不息居然城市山林
　　鸿禧教寺　呉兴掌故在府治西北梁大同二年侍中萧翼舍为寺旧名寳胜宋大中祥符改为鸿禧
　　鐡佛禅寺　崇祯乌程县志县治北宋干兴中僧鉴真铸鐡观音像因号鐡观音院湖州府志熙宁元年赐名圣寿观音院绍兴二十二年改广福观音院元末燬仅存鐡观音像明洪武二年以院基地造泰定仓移寺于今所改今额宣德八年僧昙璧又铸大鐡佛三创慈云阁
　　慈感讲寺　乌程县志向在迎禧门外唐乾元间僧端所建宋嘉祐中号利济院大观元年改慈感建炎三年徙置定安门内【西呉里语寺旧有珠罗汉眉目偏袒文理毕具渔人得于蚌中寺僧藏之有一郡守心欲取之其珠像跃入寺傍溪中祥光照耀俄顷而没遂不复见】明洪武末僧行立建潮音普门二亭永乐间僧虚白复建法堂嘉靖间燬于火万厯五年番道人募修如旧【袁袠僦居慈感寺诗孤居城南寺轩馆殊清幽连峯窻外列澄湖槛前流羣鱼戱藻岸众鸟鸣桑洲膏雨原野绿东作集前畴闭户寡人事元典日防搜萧散娱心意焉用懐苦忧陈湖州慈感寺诗过溪才百歩桥转入禅关髙阁斜临水平林逺见山波光随鸟渡秋色共云间深惬幽人趣迟留忘却还】
　　妙观　归安县志在府治北万厯湖州府志梁大同二年建号元风观唐神龙二年改龙兴观天寳元年改开元观寳厯初刺史崔元亮于观修斋羣鹤来翔宋初改为元通大中祥符元年改曰天庆元改今名【杨维桢重建元妙观玉皇殿碑记呉兴元妙观在子城西北一百五十歩为郡官僚祝厘祈祷之所本梁大同二年所建元风观也今崇建圣殿以居昊天玊皇之帝至正六年殿灾主观师闻人得人覧其败瓴断础不无怆然者乃与其徒施道清壹乃心力勇发愿各竭已资且募檀施得若干缗钱于是首建圣殿经始于七年秋越明年夏六月告成规制气象视昔有加工徒竣事知观事者钱道元来请记予惟老氏之道原乎大易故其立教以自然为宗以无为为本宗其教者又隆以昊天上帝之居巍巍观阙与时王等而王法无所于禁亦以广好生之仁充黙之化也为其徒者将推其教以拯世迷则祖师之望又岂直祝厘以寿皇图而已哉】
　　报恩光孝观　湖州府志梁大同二年建唐开元二十六年名曰龙清后居女道士宋元丰元年知州事鞠直卿重修命道士居之崇宁三年改崇宁万寿观政和间改天宁万寿绍兴十七年改今名嵗久倾圯明隆庆元年重修
　　乌程县【城外寺观】
　　道塲防圣万寿禅寺　明一统志在府城南道塲山唐中和间有讷僧辞师出行师命之曰逢道即止讷经此山遂结庵居之西呉里语呉越时建正真禅院后改为妙觉寺万歴湖州府志宋元丰三年知府事陈侗奏请赐额改今名元末燬僧正印重建【虞集重建防圣万寿禅寺记湖州道塲山重建防圣万寿禅寺寺成住山释正印求为之记按山在郡城十里曰连峯唐中和中如讷禅师居之颇着灵异五季钱氏始建十圣殿以奉佛谓之正真寺防圣万寿之号则故宋所赐也国家天厯己巳六月既望寺灾牧守民庶与为其道者以为非得人不足以更新之乃相与迎印公于何山以为主而寺僧耆年之首希渭佐主僧治凡役乃出财鸠工求施于达官大家作殿阁方丈像设庄严俱具完好壮丽有加于昔未及三年而成实至顺辛未某月也】
　　褒能教寺　乌程县志在南浔南栅宋建炎二年髙宗南幸至此惧追者见及匿嘉应神祠中月下俄见泥马忽动跨之而行遂入杭州改寺额曰褒能帝旧封康王俗呼康王寺
　　岘山禅寺　万厯湖州府志在县南岘山晋太守殷康创号施水禅庵咸康八年车骑将军沈充増建殿宇宋崇宁四年赐名显化洪武三年改今额【杨复重建岘山显化禅寺记岘山之有寺自庐阜逺弟子道源始也源至文照照至慧明明至慧解再传至宋慧源师特奉朝防赐今额又凡防传及元其间盛衰难以悉举入国初屡歴兵燹轮奂之规荡无余烬永乐改元得显公者自长兴应山来结茅修苦行郡士子敬重相与发檀信真心输粮委镪施舍山积公乃谋材鸠工遂剏正殿三间次第作法堂山门长廊以及厨库仓囷僧竂经藏仍塑佛菩萨伽蓝等神若干座金烂玊莹顿成灵境至使瓦砾之地易为寳坊荆榛之区化为旃檀公之功德有足以感动人天者矣虽然财施为下法施为上公当复以自了之智利他一切则功德益大又可特笔记也正统嵗在辛酉二月】
　　福田寺　呉兴掌故谢灵运故宅在县东南乌程县志唐大中间剏建明天顺间改今额
　　普静教寺　明一统志在府城东九十里西呉里语梁沈约父于此后迁以地为寺
　　法华寺　石柱记笺释梁尼道迹号总持得法于逹摩居卞山昼夜诵法华经二十年不下山后归寂即其处大同元年塔内忽生青莲花道俗异之州郡录实表奏勅置法华寺乌程县志或云道迹每持经时有白雀旋绕作听法状又称白雀寺宋治平间改赐惠觉元季燬明万厯间僧如松重建仍名法华嘉禾宋旭绘名山十一景于殿壁凡五月而成【屠隆重建法华寺碑记有尼总持居呉兴弁山幽栖兰若防二十年防诵法华满十万部灭救灵骨藏之寳龛舌长青莲经留黄壤自梁至唐总持再来是为抱玉一经未毕五色放光显化肃宗之朝赐大光之号呉兴法华郁为名篮矣歴嵗久逺朱宫碧瓦散作寒烟金地寳阶鞠为茂草断碣残碑漫不可读荒冈遗塔岿然仅存法音不遐灵气不歇沙门如松慨然以兴复为己任而宰官陆太宰光祖潘司防季驯軰咸以名流钜公净业檀信相与助成之松公戒德既醇心灵絶巧身歴百苦力劝万缘凡所经营悉有妙法于是殿堂鼎建僧寮一新拱秀发祥当其旺地含灵纳气缭以周垣光相璀璨金碧两廊苍翠蔚然松杉十里俾总持之教久晦而重明西来之传防絶而复续松公之勤亦至矣功亦伟矣壬寅偶客吴兴蹔游兹寺松公以碑见属不辞而为之记释清昼法华寺诗路入松声逺更奇水光山色共参差中峰禅寂一僧在坐对梁朝老树枝姚祚端游弁山古法华寺诗因爱名山结境幽同来拟续泛觞游林深日到方知午松防风生不待秋径路防曽缘客扫山花今似为人留牢愁至此多消尽还问明朝有酒不】
　　国朝康熙间僧戒青募金重修大殿向苦担汲戒青寻
　　五峰泉源笕引入厨名五灵泉
　　寳积寺　万厯湖州府志县西南杼山旧名妙喜寺梁大同七年建【顔鲁公集杼山之阳有妙喜寺梁武帝之所置也】唐贞观六年始移于此【周贺寳积寺诗从作两河客别离经半年却来峰顶宿知废井南禅积霭沉斜月孤灯照落泉何当闲事尽相伴老溪边】
　　常照寺　名胜志县南菁山宋建炎中僧梵隆建号无住兰若髙宗南渡尝驻跸于此万厯湖州府志髙宗常梦神人曰陛下请书天申金刚无量寿佛既觉异其事遂秉烛书以赐之后建昭回阁奉藏宸翰乾道三年改今额乌程县志寺久荒废寺僧以乘募买范司成阳春楼改造旧赐昭回阁左斋堂右祠范司成像堂前流水淙淙乔松夹道寒梅茂竹蔚荟其间允为丛林精舍
　　资福禅寺　乌程县志在弁山南麓宋中峰普应国师开山明宣德间僧法璘重建后圯万厯间僧如源重建【呉文企题资福寺和韵诗行到寺边寺坐防山外山讲堂分户牖野席对溪湾暗水香厨引髙云絶顶还僧茶与宦味空寂问潺湲】
　　国朝康熙间僧慧裔募资归并为禅院复创禅堂绿筠
　　堂甚幽旷
　　归云庵　乌程县志道塲山南麓唐诗人阎士和隐居于此僧清昼懐之有空见归云两三片之句遂以命庵明山人孙一元挂瓢堂在焉【孙一元宿归云庵诗沙清竹碧鹤出飞野老予开石扉暮云卷雨日初落木叶满山风乍稀酒杯入夜意自好篝灯向人寒相依穷幽覧胜乃吾事坐爱名山忘独归】
　　佑圣宫　西呉里语在弁山南宋绍兴初道士沈无碍结庵于此移德清元峰观废额揭之后请于朝赐额佑圣【白玉蟾佑圣宫诗云屏烟嶂玉玲珑中有幽人处玉宫晓槛猿啼松颤雨夜窻鹤唳竹梳风天埀十二阑干角月满三千世界中此景此时谁得似黄庭诵罢理丝桐】归安县【城外寺观】
　　祗园寺　湖州府志在县西南东林山齐永平三年建号大乘寺宋治平二年改今额
　　鹿苑寺　西呉里语在县南射村万厯湖州府志梁大同元年建后废唐大厯间僧明誓重建请额赐名永兴进士呉行周记顔真卿篆额宋治平二年改今额
　　演教寺　归安县志在县东南荻港周显德中建精舍禅寺　呉兴掌故陈青州刺史管聚故宅在施渚上强村永定中舍为上强精舍湖州府志唐大中元年改为禅院中有井广半亩水甚清泄有灵鳗长数尺背有金线俗呼鳗菩萨水旱祷出见井面【白居易忆精舍寺诗惯游山水住南州行尽天台及虎丘惟有上强精舍寺最堪游处未曽游释清昼精舍寺诗影刹西方在虚空翠色分人天霁后见猿鸟定中闻真界隐青壁春山凌白云今朝石门会千古仰斯文】
　　上乘寺　归安县志在县东南灵山村晋天福七年建宋治平二年重建
　　国朝康熙十八年重新
　　禅智寺　万厯湖州府志在县东南竹墩唐咸通十五年建
　　回仙观　归安县志县东南东林村名胜志宋时里人沈东老善酿一日有客自称回道人求饮东老异之因与对酌至暮客擘石榴皮书字以赠云西隣已富忧不足东老虽贫乐有余白酒酿成缘好客黄金散尽为收书已而告别送至石桥客乘风而去东老遂舍宅建观【苏轼和回道人诗世俗何知贫与病神人可学道之余但防白酒留佳客不问黄公觅素书】
　　真武宫　归安县志在县南菱湖镇明成化十一年建俗名南圣堂万厯间燬道士史志和重建
　　国朝康熙十年后殿复燬道士沈正文建玉皇殿
　　长兴县
　　清凉禅寺　万厯湖州府志县西五峰山旧在和平镇呉越钱氏建号化成庵宋治平二年改今额元至正间迁于此长兴县志明洪武二十四年立为丛林内有僧会司址崇祯四年僧道贤建三藏殿大悲阁极宏爽
　　大雄教寺　长兴县志旧在县治西北一里陈天嘉元年建号报德寺唐会昌间寺废大中元年县令喻鳬奉勅重建宋治平中改今额石曼卿书扁【赵孟頫大雄寺佛阁记阏逢涒滩之嵗春正月长兴大雄寺僧道成使其徒得恩以书来谒曰大雄故陈之报德寺而今名则宋治平间所更也广廷大殿规制伟杰殿北故有华严殿荒陋廹隘见者咸谓勿称道成乃与居拱者谋即其地建佛阁三十楹既成中置大像复作小像以翼之黄金庄严胜相备具葢裒人之施竭已之资崇积铢寸忍力誓愿歴一星周而仅有济今拱既死而道成亦已老矣恐遂冺冺无以示后人敢以记请予窃嘉其志乃为之记】元至正十六年燬明初元帅耿炳文筑城寺基开为城壕洪武二年迁入城县治东南隅
　　广惠教寺　西呉里语在县东下箬溪上陈武帝霸先宅也万厯湖州府志光大元年诏立为寺号天居宫宋治平二年改今额明洪武四年重建俗呼下箬寺
　　大云教寺　湖州府志在县西南方山西呉里语齐永明元年建名方山寺宋熙宁中有僧折竹丝织为佛号竹佛寺长兴县志后改今额元末废明洪武十六年重建万厯湖州府志寺后有小池清可见底久雨不溢久旱不涸因号其乡曰清泉
　　晓觉教寺　崇祯长兴县志在县治西南洞口齐永明元年建号齐明寺唐天寳四年改今额明洪武二十四年立为丛林【陈睍晓觉寺诗肩舆行到竹边村竹里僧房尽闭门小窦颇闻三里近残僧今有防人存旋沽薄酒欺寒力未怯春泥雨防笑覔梅花伴归去断桥流水月黄昏】
　　离相教寺　西呉里语在县西南宋元嘉七年九月忽有石佛从水中涌出因创精舍以佛川名长兴县志唐天寳四年重建宋治平二年改今额元至正十六年燬明洪武中归并广寿寺永乐四年复建嘉靖间废崇祯十一年曹洞宗净义禅师复兴
　　清果教寺　名胜志在县西九里梁江州刺史钱道居舍宅建长兴县志唐会昌中废呉越重建改今额宋天圣景祐间増修寺内有管洞画罗汉及溪光亭元末俱废明洪武四年重建
　　防龙禅庵　长兴县志在县治北伏龙山下县龙正脉也向有缸窰邑多火灾明万厯三十一年署县事推官谢肇淛毁之后知县濮中玊建庵于此
　　祠山行宫　长兴县志在县西五峰山祠祀山神灵济圣烈王张渤宋淳熙三年道士陈静逸建旧在县东一里年久頽废明初壬寅年知州黄廷贵祈雨有感始迁今处洪武七年道士沈道安増建殿宇二十四年立为正一丛林永乐十三年道会孙道信増建三清阁
　　冲真观　万厯湖州府志县东一里晋咸康元年建殿侧有八角井世传葛仙翁炼丹井长兴县志元末废明初并祠山行宫永乐七年道士邹士真重建
　　三真观　崇祯长兴县志在四安镇西北二里元至正四年创建【贡师泰三真观记三真观在长兴州四安镇石涧之麓穹林深池左右联属里人周贵谦与弟进元善信实始创焉中殿像真武神及神之父曰明真母曰琼真祠祭甚谨嗣天师闻而喜之以神与父母为三而事神者兄弟亦三岂偶然哉遂题观以今额号贵谦曰通真明悟守道法师进元曰清真守素明真法师善信曰凝真守一崇道法师相继委蜕明逺清逸宏教法师陈君守中实嗣之于是益拓其疆址増其土田崇其门墉广其室庐复于殿之左庑起殿四楹以祠东岳右庑亦如之以祠三官予闻观始创于至元庚寅被防优防于延祐戊午迄今凡四十有五年而规制仪文庶克少备独始末未记以陈君之请于至正甲申夏为书其故云】
　　洞元观　长兴县志在县治西南二十里方山市孙呉时建元末燬明洪武十七年重建
　　德清县
　　八圣寺　嘉靖浙江通志在县东三十六里西呉里语梁青州节度使沈子真宅一夕钟磬自鸣堂前井出八道光有龙腾空而去遂舍为寺万厯湖州府志梁天监八年武帝赐今名呉越王病目常取此井水洗之即愈因赐旃檀香作井栏宋太宗赐御书四十二卷留镇寺中【陈尧佐八圣寺诗八圣当时不易闻今朝停棹宛然存两行翠竹欹僧槛一派清波绕寺门禅席毎分天外月讲钟时出水边村幽懐至此忘归计不觉踟蹰日又昏】
　　国朝康熙四年重建
　　慈相教寺　湖州府志在县治石壁山之阳名胜志晋咸和间梵僧名昙者过其地指山石曰是中有泉乃卓庵其处凿石罅如半月果得泉名半月泉庵宋时名慈相寺
　　大善寺　万歴湖州府志在县南塘栖镇呉兴掌故梁水部郎沈着宅大同二年舍为永明寺宋治平间改为大善寺
　　保庆寺　德清县志在县西积谷山之隂唐干符中建赐额积谷禅院晋开运四年改大宁保庆元季燬明洪武间僧澄行脚至此募众重建嵗久复圯崇祯十六年僧寂良炤安复建门外石径长松峯峦傍矗旁有龙蟠石相传为佛趺坐之所有下院曰清福寺白马寺无思庵
　　觉海教寺　西呉里语在新市镇万厯湖州府志唐元和十年有钟思染者于镇得齐中大夫朱安期墓地请于刺史薛戎建寺于此名兴善宋治平二年改今额德清县志寺久圯明万厯初镇民创始募化殿宇聿新【黄庭坚觉海寺诗炉烟郁郁水沈犀水绕禅床竹绕溪一段秋蝉思髙栁夕阳原在竹隂西沈清游觉海寺诗路入诸天一径幽乘闲来防雪峰毬白云防鉢蛟龙夜老树吟风鹳鹤秋漫道碧纱为世重独无玉带与僧留何当日日寻休暇得防空堂石头】
　　大中乾元寺　德清县志在县南呉羌山之阳梁大同二年戴可先舍宅为寺明万厯四十年重建大殿并后室数楹呉兴掌故寺有梁武帝书释迦寳殿四字唐柳公权书乾元之寺张即之书大明光阁四大字
　　延寿寺　湖州府志在县东北敢村梁天监四年沈庆之舍宅建德清县志唐大中初赐今额明末倾圯
　　国朝顺治十五年重建
　　华藏寺　德清县志在呉羌山南麓呉越王钱俶建于武康县号兴慧宋治平二年改今额乾道四年僧行谦移建于此
　　妙严寺　德清县志在县北大壮岭之东唐干符二年建号集云院宋治平二年赐今名绍兴七年枢密沈与求乞为功德院有妙峰堂枢密读书其中
　　国朝康熙间邑人蔡启僔书紫云阁环山堂
　　保宁寺　德清县志在县西北大壮岭之阳宋绍兴八年仁懐朱皇后宅乞为功德院赐今额寺前有古梅环绕山径清幽今名梅坞寺
　　明因寺　德清县志在县东新市镇假山之西北隅呉越时余杭令章靖舍宅创建号罗汉院宋熙宁元年赐今额亦名南寺厯久頽圯
　　国朝顺治年间僧济普住持蔚成丛林为一邑禅刹之
　　冠
　　慧通寺　德清县志在新市镇西栅呉越国王建宋熙宁初赐名法华院政和间改今额以寺前有双塔又呼双塔寺元季燬明洪武初以寺基为廵检司永乐中僧古愚购得呉丞相宅址于镇之北栅建寺复元额万厯间于寺右设常平仓天启四年杭严道呉伯与丞相裔也檄县改仓为丞相祠舁佛像于慈相寺
　　国朝康熙元年呉氏退出仓基复为寺
　　觉华寺　德清县志在县东新塘村宋祥符二年建
　　国朝顺治二年重修
　　清福寺　德清县志在县北戈亭村宋干德二年建赵孟頫诗有清福宋朝曽建寺之句
　　国朝顺治二年重修
　　宣化禅院　德清县志在县南呉羌山之巅汉呉羌避乱于此宋沈麟士亦居焉明初燬惟华光殿独存隆庆二年重修万厯中知县陈效题额曰髙士庵以呉沈二人皆髙士也后僧智延等重修复旧名
　　紫阳观　万厯湖州府志在县西南市亭山之阳宋绍兴中建元季燬明正统中重建嘉靖间复圯知县郝成性改葺德清县志万厯间圯
　　国朝康熙五年重建正殿
　　元峰观　万厯湖州府志在县南呉羌山之阳宋淳化三年建绍兴四年赐今额明洪武八年重建
　　紫极观　西呉里语在县西文墅山梁大同间呉兴太守沈道思请以故宅舍为观宋治平二年改今额德清县志元罹于火明洪武初重建
　　开元宫　德清县志在县西百寮山之隂元初道士王寿衍号月溪常提举杭州开元宫祷祀斋箓徃来京阙既谢老择地于邑预营夀藏因建开元道院至元间特赐宫额至正辛巳燬明万厯庚戌重建
　　武康县
　　证道教寺　武康县志在县西二百歩呉兴掌故南齐秘书郎沈密故宅建元元年舍为齐昌寺宋治平二年改为证道寺万厯湖州府志元末燬明洪武九年重建
　　显忠崇孝资福禅寺　湖州府志在县东南三十五里宋绍兴二十六年杨和王存中建髙宗赐御书寺额武康县志明永乐间燬崇祯末僧灵机结茅于此恢复寺址
</div>
    <div class="pagination">
<a href="浙江通志_page628.html">上一页</a><span>...</span><a href="浙江通志_page624.html">624</a><a href="浙江通志_page625.html">625</a><a href="浙江通志_page626.html">626</a><a href="浙江通志_page627.html">627</a><a href="浙江通志_page628.html">628</a><span class="current-page">629</span><a href="浙江通志_page630.html">630</a><a href="浙江通志_page631.html">631</a><a href="浙江通志_page632.html">632</a><a href="浙江通志_page633.html">633</a><a href="浙江通志_page634.html">634</a><span>...</span><a href="浙江通志_page630.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
