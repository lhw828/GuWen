<!DOCTYPE html>
<html>
<head>
    <meta charset="UTF-8">
    <title>景定建康志 - 第 1 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 1 页/共 60 页</h1>
    <div class="content">　　钦定四库全书　　　　　史部十一
　　景定建康志　　　　　　地理类三【都防郡县之属】提要
　　【臣】等谨案景定建康志五十巻宋周应合撰应合武宁人自号溪园先生举淳祐间进士官至实録院修撰以上章劾贾似道谪饶州通判是书乃其以承直郎差充江南东路安抚司干办公事时所作也宋自南渡后建行宫于金陵改为建康府高宗尝驻跸其地设江南东路安抚司以治之为沿江重镇乾道庆元时屡辑地志而记载尚多阙畧景定中寳章阁学士江东安抚使知建康府马光祖始属应合取旧志重加删定増入庆元以后之事正讹补缺别编成书凡分疆域山川城阙官守儒学文籍武卫田赋风土祠祀等十类援据该洽条理详明凡所考辨俱见典覈如论丹阳之名本出建业论六朝扬州常治建业后始为广陵一郡之名论金陵埋金之説为驱人凿山之术皆极精确可据洵地志之有体要者也明嘉靖万厯间是书尚有刋本在南京国子监见黄佐南雍志中然所存板止七百五十九面则亦已阙佚不全其后流传遂絶朱彞尊曝书亭集有是书跋称周在浚尝语以曽覩是书阙本访之三十年未得后始从曹寅处借归録之盖亦罕觏之本矣乾隆四十六年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　景定建康志巻首
　　原序
　　郡有志即成周职方氏之所掌岂徒辨其山林川泽都鄙之名物而已天时騐于岁月灾祥之书地利明于形势险要之设人文着于衣冠礼乐风俗之臧否忠孝节义表人材也版籍登耗考民力也甲兵坚瑕讨军实也政教修废察吏治也古今是非得失之迹垂劝鉴也夫如是然后有补于世郡皆然况陪都乎昔忠定李公尝言天下形胜闗中为上建康次之自楚秦以来皆言王气所在句践城之六朝都之隋唐而后为州为府为节镇为行防五季僣伪晛消实开吾宋混一之基南渡中兴此为根本章往考来图志宜详于他郡而乾道有旧志庆元有续志皆畧而未偹观者病之庆元迄今逾六十年未有续此笔者寳祐丁巳光祖防恩来司留钥因阅前志编摩在念一年而勤民二年而整军三年而易阃荆州未暇也巳未重来汲汲守御补尺籍治战舰备器械固城池日不暇给未几鼓枻惊涛风餐露驰于舒蕲江黄之间往复无虑数四元勲振旅长江肃清光祖始得以休于郡兴滞补弊之余爰及斯文有幕客周君应合博物洽闻学力充赡旧尝为江陵志纪载有法乃以是属之开书局于郡圃之钟山阁下相与研古订今定凡例而裒篇帙先为留都録四巻隆炎创兴之盛宫城建置之详与夫云汉昭回之章皆备録焉掲为一书之冠冕其次为地理图为侯牧表为志为传合为五十巻表起周元王四年越城长干之时以至于今千七百载年经类纬曰时曰地曰人曰事类之所由分也志凡十一曰疆域二曰山川三曰城阙四曰官守五曰儒学六曰文籍七曰武衞八曰田赋九曰风土十曰祠祀传凡十一曰正学二曰孝弟三曰节义四曰忠勲五曰直臣六曰治行七曰耆旧八曰隐徳九曰儒雅十曰贞女大畧备矣始于三月甲子成于七月甲子献之天子玊音嘉焉用不敢閟传之无穷补其阙遗续其方来则有望于后之君子景定辛酉良月初吉观文殿学士光禄大夫沿江制置大使知建康军府事兼管内劝农营田使金华郡开国公食邑三千户食实封六百户马光祖书
　　进建康志表
　　臣光祖言钟阜帝王之宅忝备居留职方土地之图辄成纪载敬裒竹简冒彻枫宸臣光祖惶惧惶惧顿首顿首窃以紫盖东南势雄建业青山表里景似洛阳吴晋以来皆号京畿秦楚之间已占王气洗前日六朝之陋肇吾宋万世之基厯数有归太阳升而爝火熄神武不杀膏泽下而江水清爰重升州遂开节镇嘉祐之进大国龙飞犹轸于初潜绍兴之创新宫马渡喜逢于再造发天作地藏之胜着祖功宗徳之隆建邦设都非列城之能儗诏今传后岂钜典之可虚臣叨佩玉麟宻瞻铜凤职在承流而宣化防当章往而攷来阃治八年而重临曷报恩徽之厚图经三歳则一上敢违令甲之严廼选幙僚恪修郡乗掲琅邪而首録昭弁冕之常尊诸地诸邑诸城继加诠次十表十志十传序列编摩四八万言皆聚此书千七百禩如指诸掌辨山林川泽之名物稡衣冠礼乐之风流善有劝而恶有惩往者过而来者续兹盖伏遇皇帝陛下性明日月道整乾坤帝书九丘言九州圣学夙深于稽古天下一日行一遍逺模盖得于传家运艺祖仁皇髙宗之心兼创业中兴太平之事既彻疆于江表行复竟于闗中臣未能刋浯溪之碑且此效雍州之録汉光投戈讲艺愿益恢舆地之披周宣备器修车何但美东都之防所有新修景定建康志五十巻计四十六册谨随表上进以闻臣无任瞻天望圣激切屏营之至臣光祖惶惧惶惧顿首顿首谨言景定二年八月日观文殿学士光禄大夫沿江制置大使知建康军府事兼管内劝农营田使江南东路安抚使马歩军都总管行宫留守节制和州无为军安庆府三郡屯田使暂兼淮西总领金华郡开国公食邑三千户食实封六百戸臣马光祖上表
　　献皇太子牋
　　右光祖伏以龙盘胜地叨分居守之符鹤禁丽天輙献职方之乗既先尘于丹扆敢继彻于青闱光祖惶惧惶惧叩头叩头惟建业之名区实仁皇之潜邸前収图于开寳聪明神武不杀者夫后驻跸于建炎险阻艰难备尝之矣再造中天之业永垂万世之基光祖筦钥才卑冕旒恩大承流宣化敢忘载笔之勤考古订今庶遂阙文之备恪遵着令悉上送官兹盖伏遇皇太子殿下恭敬温文贤圣仁孝行必正道宫中常务于观书建以元良天下咸安于主器凡属乾坤之内宜周日月之明光祖俯效编摩仰禆省览星重辉海重润益绵景祚之隆车同轨书同文行复舆图之盛所有新修景定建康志四十五册谨随牋上献瞻望宫庭下情无任激切屏营之至光祖惶惧惶惧叩头叩头谨牋景定二年八月日具位马光祖上牋
　　景定修志本末开庆己未春三月裕斋先生金华郡公以大制帅再尹留都请于朝以京湖旧幕客周应合充江东安抚使司干办公事兼明道书院山长编程子书毕明年六月命饟师于池阳又明年二月趣还建康甲寅应合至自池阳拜公玉麟堂公命之曰建康大都会也自庆元而后图志未续实大阙典而庆元以前之书纪载甚畧不无舛讹图志三嵗一上法也吾再至此又及三年将成此书而丐归焉属笔于子母逊应合避席曰留都钜典当属之大手笔应合浅学謏闻不足以辱隆委敢顿首固辞公曰子尝修江陵志矣图辨表志粲然有伦轻车熟路今何辞焉禊节适逄甲子宜以是日开书局于钟山阁下即叶石林防书之旧所也速为之及吾未去以前成书可也应合禀命而退时有疾未愈欲少俟调理徐受条教而劄命防至矣入局修纂谨如甲子之期则请于公曰旧志二百八十板所记止于乾道续志二百二十板所记止于庆元庆元至今所当续者六十余年之事不敢略亦不敢废前志也公曰乾道庆元二志互有详略而六朝事迹建康实录参之二志又多不合今当防而一之前志之阙者补之舛者正之庆元以后未书者续之方为全书况前志散漫而无统无地图以考疆域无年表以考时世古今人物不可泯者行事之可为劝戒者诗文之可以发扬者求之皆阙如也子其用江陵志之凡例彚而辑之偹前志之所未偹此吾所望也应合又请于公曰谨奉教矣而未可以速成也庆元续志之作实因朱舜庸金陵事类之编舜庸郡人也其编犹积二十稔而后成况非郡人者乎况欲合前后而修为全书乎愿寛以嵗月广招局官与郡之士友而共成之公不许应合乃条上四事一曰定凡例应合昨修江陵志为图二十附之以辨其次为表为志为传为拾遗所载犹不能偹建康又非江陵比也自呉以来国都于此其事固多于江陵若我朝建隆开寳之平江南天禧之为潜邸建炎绍兴之建行宫显谟承烈着在留都凤阙章固宜备録然混于六朝之编列于庻事之目宫府杂载君臣并纪殊未安也今欲先修留都宫城録冠于书首而建康地图年表次之十志又次之【一曰疆域二曰山川三曰城阙四曰官守五曰儒学六曰文籍七曰武卫八曰田赋九曰风土十曰祠祀】十又次之【一曰正学二曰孝悌三曰节义四曰忠勲五曰直臣六曰治行七曰耆旧八曰隐德九曰儒雅十曰贞女】传之后为拾遗图之后为地名辨表之纬为四曰时【年世甲子】曰地【疆土分合都邑改更】曰人【牧守更代官制因革】曰事【着成败得失之迹以寓劝戒】志之中各着事迹各为考证而古今记咏各附于所为作之下凢图表志传卷首各为一序而留都録之序则请公命笔公皆可之二曰分事任乾道旧志庆元续志各有规模今用前凡例会而为一庆元以前之未备者庆元以后之未书者皆欲增修无阙岂一手两耳目所能周遍误承隆委辞不获命何敢自有其事窃惟幕府环列儒宗林立所当博师三长共成一书金陵故家文献所聚耆旧英俊尤宜周询庶几凭藉众力早有成书之期欲乞请官十员招士友数人入局同共啇确分项修纂公不许三曰广搜访纂修既欲其偹搜访不厌其详自幕府以至县镇等官自寓公以至诸郷士友自戎帅以至将校欲从阃府转牒取防凡自古及今有一事一物一诗一文得于记闻当入图经者不以早晚不以多寡各随所得批报本局以凭类聚考订増修其有逺近博物洽闻之士能记古今事迹有他人所不知者并请具述从学校及诸县缴申其阀阅子孙能収上世家传行状墓志神道碑及所著书文与先世所得御札勑书名贤往来书牍并请録副申缴其山巅水涯古今高人逸士有卓行而不求闻达者亦请冥搜详述以报本局其有闻见最博考证最精者当议优崇诸吏民父老中有能记忆旧闻闗于图志者并许具述实封投柜柜置府门三日一开类呈其条具最多而事迹皆实者当行犒赏公皆从之行牒及榜四曰详防订切惟诸司幕府防佐賔僚学富才宏皆应合所愿求教然望尊职重有非书局所敢一一屈致者容应合每巻修成初藁各以紫袋封传诸幕悉求是正其未当者与未尽者各请批注行间以凭删修次藁再以紫袋传呈如初俟定本纳呈钧览仰求笔削然后付之锓梓仍乞选差局吏两名分管书局事务书吏十名誊类草藁书冩板様客司虞四名以偹闗借文籍传呈书藁等用公皆从之越一月应合又请于公曰成书之期既不可缓修书之事浩若望洋应合自入局以来主一无适夜以继日疲精书传极力丹铅修书之藁未半刻梓之匠已集既同官之难屈非只手之可办有长子天骥见为淮西总所催运官欲乞移文总所给假数月専在书局为检阅校雠之助有壻吴畴见为安丰六安县主簿亦留总幕乞令往来为助公从之凡纂一事必禀命于公每成一藁必取正于公夜考古书朝订今事右分编藁左付刻梓自禊节以来周两甲子而大略粗备若留都录四巻地理图及地名辨一巻年表十巻官守志四巻儒学志五巻文籍志五巻武卫志二巻田赋志二巻古今人表传三巻拾遗一卷此皆乾道庆元两志之所无而创为之也若疆域志三卷山川志三巻城阙志三卷祠祀志三卷因前志之所有者十之四增其所无者十之六合为五十卷凡一千六百余版印标为二十四册外目录一册上之阃府其书板首尾九百九十四片为厨架五所钥而藏之防书堂中选书吏以掌其啓闭每巻每类之末各虚梓以俟续添固未敢以为成书也尝闻南轩先生因修郡志而示训曰削去恠妄订正事实崇厚风俗表章人才是编也于前之八字无能为役于后之八字或庶几焉虽然金陵自有城邑以至于今千七百年王伯废兴之故山川风景之殊国都城市之变迁田里民物之登耗忠臣义士之遗烈洪儒骚客之流风衣冠礼乐之隆污典章文物之因革所以兴感慨而寓劝戒者岂五十巻之图书所能尽其纪载而两甲子之日力所能毕其编摩也哉姑以奉公之命而不敢怠于其职耳昔司马文正公之修通鉴也稡千三百六十二年之事为三百五十四巻之书聚诸贤之助阅十有九年而后成犹曰嵗月廹趣缺谬不能自保今之所修郡志耳既无司马公之学力又无书局官之众力且未有十九年之日力而欲记千七百年之成败得失于五十巻书之间其为缺谬何可胜言刋而正之姑有望于后之君子云景定辛酉嵗七月甲子豫章周应合谨书



　　景定建康志巻首
　　钦定四库全书
　　景定建康志巻一　　　　宋　周应合　撰
　　大宋中兴建康留都录一
　　臣光祖恭惟本朝以仁立国圣圣相承用绵亿万世无疆之休普天之下莫非治迹考之建康为尤着粤自艺祖皇帝应天顺人肇造区夏江南底定不戮一人廼即南唐故府为升州治此盖创业之逺模而至仁之根本也肆于真宗皇帝笃生圣嗣封国于升尹兹东土府号江宁其后入继大统是为仁宗皇帝德侔天地道久化成此盖太平之盛典而至仁之充周也至我髙宗皇帝复受天命再造鸿业翠华南渡首幸江宁廼即府治以建行阙卑宫克俭不忍劳民洋洋圣谟启佑我后此盖中兴之丕基而至仁之迓续也迨移跸钱塘世命重臣留守于兹后百三十五年臣叠叨误恩洊司留钥人微责重惧弗胜任惟忠惟实图报万分凡所以兴滞补弊抚军恤民布宣圣天子之深仁厚泽以固藩篱而防堂奥者一事不敢茍且一刻不敢暇逸力之所至粗无废事惟府志一书尚为阙典虽乾道有旧志庆元有续志而纪载踈略不无谬讹自庆元以后六十余年间未有续其书者所部诸郡图志略备而都防之府独阙无以章往考来非所以隆陪京而偹文献臣实惧焉矧稽之令甲有诸郡图志三嵗一来上之文盖将以考修废而验兴除也臣之再至嵗又及三志而上之兹惟其时于是选委官属臣周应合置书局于府廨钟山阁下相与考古订今凡四阅月修纂成书为图凡十有五【曰龙盘虎踞形势图曰厯代城郭互见图曰建康府境方括图曰金陵建阃所部图图分上下曰府城图曰府治图曰上元县图曰江宁县图曰句容县图曰溧水县图曰溧阳县图曰府学图曰明道书院图曰青溪先贤堂图】为表凡千七百年【侯牧表起周元王四年以至于今为表者十】为志凡十【一曰疆域二曰山川三曰城阙四曰官守五曰儒学六曰文籍七曰武卫八曰田赋九曰风土十曰祠祀】为传凡三巻而图之后有辨传之后有拾遗志之中各着事迹各为考证若图若辨若表皆旧志所未有而创为之若志若传因旧志而删修者十之四增其所无者十之六合为四十有六巻皆府志也又有大于府志者宫城建置之详隆炎创兴之盛备录宜也而旧志所载不过数行顾以凤阙龙章杂书于六朝之编混列于庶司之目甚非臣子尊君之意臣尤惧焉谨于未成府志之先恭修留都录四巻行宫为巻之一建隆以来诏令为巻之二建炎以来诏令为巻之三御书御制为巻之四又有诏札不独繋于建康而守臣立石于此者则録于第四巻末掲为一书之冠冕昭如日星万目共覩皆知大分之有常尊留都之有钜典凡厥庶民是彛是训以近天子之光则于宣德流化未必无小补云景定二年嵗次辛酉六月吉日观文殿学士光禄大夫沿江制置大使知建康军府事兼管内劝农营田使江南东路安抚使马歩军都总管行宫留守节制和州无为军安庆府三郡屯田使暂兼淮西总领金华郡开国公食邑二千六百户食实封六百户臣马光祖顿首顿首谨书
　　年月日
　　行宫记载
　　开宝七年冬十月艺祖皇帝谓臣曹彬曰南方之事一以委卿切勿暴虐生民务广威信使自归顺八年十二月彬上露布江南平诏置升州
　　天禧二年二月真宗皇帝诏以升州为江宁府册命皇太子行江宁尹充建康军节度使进封升王
　　嘉祐四年四月翰林学士臣胡宿言于仁宗皇帝曰陛下建国于升宜进升为大国无得封上从之
　　建炎元年尚书右仆射兼中书侍郎臣李纲言于髙宗皇帝曰天下形胜闗中为上建康次之宜以长安为西都建康为东都各命守臣葺城池治宫室积糗粮以备临幸则天下之势安矣上出其章付中书卫尉少卿臣卫肤敏言建康实自古帝都外连江淮内控湖海为东南要防之地宜急趣下严诏夙期东幸中书舍人臣刘珏亦言金陵天险前据大江可以固守廷臣率附其议而伯彦潜善主幸东南二年五月上至江宁府驻跸神霄宫诏改江宁府为建康府三年闰七月上发建康如浙西绍兴二年上命江南东路安抚大使臣李光即府旧治修为行宫臣光乞增创后殿上许之六月以图进呈上曰但令如州治足矣若止一殿虽用数万缗亦未为过必事事相称则土木之侈伤财害民何所不至象箸之渐不可不戒由是制度简俭不雕不斵得夏禹卑宫室之意六年六月右仆射臣张浚谓东南形势莫重于建康实为中兴根本奏请圣驾以秋冬临幸建康七年三【月】辛未上至建康十一月上谓张浚曰朕来建康行宫
　　皆因张俊所修之旧不免葺数间小屋为寝处之地当与卿观之初不施丹雘盖不欲劳人费财也八年正月上将还临安防知政事臣张守言曰陛下至建康席未及暖愿少安于此以繋中原之心臣赵鼎持不可壬戌上召张俊至宫中谕之曰朕来日东去卿在此无与民争利勿兴土木之工俊悚息承命俊见地无砖面再三叹息上曰此事非难但艰难之际一切从俭庶少纾民力朕为人主虽以金玉为饰亦无不可若如此非特一时士大夫之论不以为然后世以朕为何如主也癸亥上发建康戊寅上至临安府遂定都焉三十二年正月上复至建康二月还临安初上谓辅臣曰将来幸浙西建康宫宇令有司照管它时复幸免更营造以伤民力赵鼎奏曰即令建康府拘収是年中书门下省言建康府已除行宫留守诏应合行事件并依西京留守司体例施行自是江南东路安抚司常兼留守毎嵗四季月凖令入宫防视留守司属官一员从之
　　行宫规制
　　行宫在天津桥之北御前诸军都统制司之南
　　宫门在宫之南皇城南门之北
　　寝殿在宫之中
　　朝殿在寝殿之南
　　复古殿在寝殿之后
　　罗木堂在复古殿之后
　　御膳所在朝殿之左
　　进食殿在复古殿西南
　　直笔阁在朝殿之右
　　内东宫在宫之左南位之右
　　孝思殿在内东宫之后
　　资善堂在学士院之右
　　南位在内东宫之左御苑之右
　　大射殿在御教塲之北
　　小射殿在复古殿西北
　　天章阁在皇城门内宫门外东南隅与学士院相对学士院在皇城门内宫门外西南隅与天章阁相对御教塲在军器库之南
　　走马廊在进食殿之西南隅
　　御苑在皇城东门之内御马院之北南位之左
　　八僊防在御苑东北
　　凉舘在御教塲内【元符间元时敏作记今刻石在学士院】
　　髙斋在宫之东北隅【庆厯间胡宿作记今刻石在学士院】
　　御辇院在天章阁之后
　　御马院在皇城司之左
　　军器南北两库在走马廊之前
　　御酒库在资善堂之右
　　御醋库在御酒库之右
　　钱物库在御教塲门之右
　　内侍省在宫之右军器库之左
　　皇城司在天章阁之左
　　皇城周四里二百六十五歩髙二丈五尺下濶一丈五尺绍兴二年即旧子城基增筑
　　皇城南门正对天津桥御街一直
　　皇城东门对后军教塲城上有看教楼前有日华桥皇城西门对江宁县前大街前有月华桥
　　东待漏院在皇城门外之左
　　西待漏院在皇城门外之右
　　东阙亭在东待漏院之左
　　西阙亭在西待漏院之右
　　亲事营在东待漏院之左
　　防龙河分青溪之水自东虹桥下流入河绕皇城东北西之三隅至西虹桥下与青溪水复合为一
　　行宫留守
　　绍兴八年以来被命留守者自臣章谊始以江南东路安抚大使兼领后者因之或为留守防为主管留守司公事
　　章谊【绍兴八年二月以端明殿学士安抚大使兼行宫留守司公事】叶梦得【绍兴八年六月以资政殿学士安抚制置大使兼行宫留守司公事】孟忠厚【绍兴十三年正月以少傅节度使信安郡王安抚制置大使兼行宫留守司公事】张守【绍兴十四年正月以资政殿大学士安抚制置大使兼行宫留守司公事】晁谦之【绍兴十五年四月以敷文阁直学士安抚使兼行宫留守司公事】郑滋【绍兴十八年五月以显谟阁学士安抚使兼行宫留守司公事】俞俟【绍兴十九年四月以敷文阁直学士安抚使兼行宫留守司公事】王晌【绍兴十九年十二月以直秘阁安抚使兼行宫留守司公事】杨愿【绍兴二十二年四月以资政殿学士安抚使兼行宫留守司公事】王循友【绍兴二十三年二月以朝散郎主管安抚司公事兼行宫留守司公事】宋贶【绍兴二十四年五月以敷文阁直学士安抚使兼行宫留守司公事】张焘【绍兴二十六年二月以寳文阁学士安抚使兼行宫留守司公事】韩仲通【绍兴二十九年六月以敷文阁学士安抚使兼行宫留守司公事】王纶【绍兴三十一年三月以资政殿大学士安抚使兼行宫留守司公事】张焘【绍兴三十一年十月以资政殿学士安抚使兼行宫留守司公事】张浚【绍兴三十一年十二月以特进观文殿大学士安抚使兼行宫留守司公事】陈俊卿【绍兴三十二年八月以中书舍人安抚使兼行宫留守司公事】陈之茂【隆兴元年五月以直徽猷阁主管安抚司公事兼行宫留守司公事】张孝祥【隆兴二年三月以敷文阁待制安抚使兼行宫留守司公事】吕擢【隆兴二年十一月以直徽猷阁主管安抚司公事兼行宫留守司公事】汪澈【乾道元年二月以端明殿学士安抚使兼行宫留守司公事】王佐【乾道元年十月以直寳文阁主管安抚司公事兼行宫留守司公事】陈之茂【乾道二年八月以徽猷阁直学士安抚使兼行宫留守司公事】方滋【乾道二年十月以敷文阁待制安抚使兼行宫留守司公事】史正志【乾道三年九月以集英殿修撰安抚使兼行宫留守司公事】唐瑑【乾道六年三月以秘阁修撰主管安抚司公事兼行宫留守司公事】洪遵【乾道七年六月以端明殿学士安抚使兼行宫留守】叶衡【淳熈元年正月以敷文阁学士安抚使兼行宫留守司公事】胡元质【淳熈元年五月以朝议大夫安抚使兼行宫留守司公事】刘珙【淳熈二年三月以资政殿大学士安抚使兼行宫留守】陈俊卿【淳熈五年十月以特进观文殿大学士安抚使兼行宫留守】范成大【淳熈八年四月以端明殿学士安抚使兼行宫留守】钱良臣【淳熈十年九月以端明殿学士安抚使兼行宫留守】章森【淳熈十五年八月以朝散大夫安抚使兼行宫留守】余端礼【绍熈二年二月以焕章阁学士安抚使兼行宫留守】郑侨【绍熈四年七月以显谟阁学士安抚使兼行宫留守】张均【庆元元年正月以寳文阁学士安抚使兼行宫留守司公事】赵彦逾【庆元三年五月以资政殿学士安抚使兼行宫留守司公事】钱象祖【庆元四年十二月以华文阁学士安抚使兼行宫留守司公事】呉琚【庆元六年闰二月以镇安军节度使开府仪同三司安抚使兼行宫留守】李沐【嘉防二年十二月以徽猷阁学士安抚使兼行宫留守司公事】丘崈【嘉泰四年四月以敷文阁学士安抚使兼行宫留守司公事】叶适【开禧二年六月以朝请大夫安抚使兼行宫留守司公事】徐谊【开禧三年九月以朝散大夫安抚使兼行宫留守司公事】丘崈【开禧三年十二月以资政殿学士安抚使兼行宫留守】何澹【嘉定元年八月以观文殿学士安抚使兼行宫留守】杨辅【嘉定二年八月以龙图阁学士安抚使兼行宫留守司公事】黄度【嘉定三年正月以朝请大夫安抚使兼行宫留守司公事】刘榘【嘉定六年正月以朝议大夫安抚使兼行宫留守司公事】李大东【嘉定八年十一月以朝请大夫主管安抚制置司公事兼行宫留守司公事】李珏【嘉定十年二月以寳谟阁学士安抚使兼行宫留守司公事】李大东【嘉定十二年七月以中奉大夫安抚使兼行宫留守司公事】余嵘【嘉定十五年十月以朝议大夫安抚使兼行宫留守司公事】丘夀迈【寳庆元年正月以朝议大夫安抚使兼行宫留守司公事】赵善湘【寳庆三年二月以中奉大夫安抚使兼行宫留守司公事】李夀朋【绍定六年七月以朝议大夫安抚使兼主管行宫留守司公事】陈韡【端平元年十月以朝请大夫安抚使兼行宫留守】别之杰【嘉熈二年正月以朝请大夫安抚使兼行宫留守】杜杲【淳祐二年四月以华文阁学士安抚使兼行宫留守】董槐【淳祐四年四月以朝奉大夫安抚使兼行宫留守】赵以夫【淳祐五年六月以中奉大夫安抚使兼行宫留守】赵葵【淳祐七年六月以枢密使防知政事督视军马兼安抚使兼行宫留守】吴渊【淳祐九年二月以端明殿学士安抚使兼行宫留守】王埜【淳祐十二年二月以寳章阁直学士安抚使兼行宫留守】丘岳【寳祐三年三月以寳文阁直学士安抚使兼行宫留守】马光祖【寳祐三年八月以寳章阁直学士安抚使兼行宫留守】赵与【寳祐六年二月以观文殿学士安抚使兼行宫留守】马光祖【开庆元年四月以资政殿学士再为安抚使兼行宫留守】
　　行宫匙钥司
　　内侍一员掌之　廨舍在西阙亭之右
　　属官三员
　　一员干办行宫大内八作司
　　一员干办行宫大内事务
　　一员监行宫大内门干办事务
　　守把杂役
　　亲事官二十四人系行在皇城司差到防管殿宇守把皇城门
　　八作司二百五十人专备修造工役
　　防守军兵系于建康府诸军差拨
　　飬种园一所在城东一里余中为正堂北向正堂东南为杏堂东北为百花堂东为砌台西为梅堂西北为竹间亭乾道三年建【并系匙钥司兼掌启闭】
　　景定三年留守臣姚希得奉防修葺行宫凖差承信郎内辖司提举鲍体仁到府检计合修去处曰寝殿曰朝殿曰复古殿曰进食殿曰大射殿曰小殿子曰御饍所曰东待漏院曰学士院曰天章阁曰山子阁曰入内内侍省曰射弓亭曰小射堂曰防通门曰会茶亭曰东华门曰内藏库曰桩积库曰皇城门里外曰宫门曰西班房曰皇城司备屋曰东西阙亭曰走马廊曰山子堂共二十六处其诸殿透换梁栋须使巨材多方经营以供其用自当年六月兴工入冬暂歇又自四年四月续次兴作至八月毕工除朝廷科拨到一十万贯外本府计増用一十一万五千四百余缗米四百二十三石事讫闻奏准苑使李忠辅奉圣防行宫修葺颇伙赐臣一千两镀金香合一具龙涎香一百饼缬罗二十疋拣芽小龙茶四斤清馥香三十贴并赐监修官通判臣冯端亮缬罗香茶有差
　　景定五年留守马光祖任内重修飬种园　行宫飬种园在东门外一里而近旧以内臣掌宫务园废不治景定甲子冬始诏留守司兼任其事节冗约浮抉奸剔蠧居亡何课入倍昔乃斥其羡经营此园薙草锄荆宣湮逹壅规模固在也爰即旧宇撤而新之矢棘翚飞丹雘耀凡为堂四为序三为台一门闾神宇暨守视庖湢之所莫不备具缭以脩垣四百七十余丈仅再朞钜竹如云梅杏松桂脱斧斤而就培植清隂周匝始有禁籞气象董是役者江东安抚司防议官潘大临凡糜钱一万一千三百贯有竒米一百八十八石有竒
　　正堂名熈春计一十一间　梅堂名玊雪计八间四面堂名面面云山计二十八间　杏堂名清华计九间　牡丹亭名懐洛计九间　百花亭名芳润计八间







　　景定建康志巻一
　　钦定四库全书
　　景定建康志巻二　　　　　宋　周应合　撰
　　留都録二
</div>
    <div class="pagination">
<span class="current-page">1</span><a href="景定建康志_page2.html">2</a><a href="景定建康志_page3.html">3</a><a href="景定建康志_page4.html">4</a><a href="景定建康志_page5.html">5</a><a href="景定建康志_page6.html">6</a><span>...</span><a href="景定建康志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
