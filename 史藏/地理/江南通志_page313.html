<!DOCTYPE html>
<html>
<head>
    <meta charset="UTF-8">
    <title>江南通志 - 第 313 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 313 页/共 731 页</h1>
    <div class="content">　　而备之然则仰奉
　　德音以实心为实政之本抑亦借前事为后事之师欤夫乡有奉尝陂名爱敬祥生白鹿之轓香播桃花之米治行风操炳焕千载若兹异等固不乏人其
　　有厘举兴革凿凿可见施行者并详着于篇有所考镜焉
　　统部
　　周孙叔敖事楚庄王称贤相尝起芍陂在今寿州安丰县东径百里灌田数万顷【后汉书循吏王景传注】
　　黄歇楚考烈王元年以歇为相封春申君赐淮北地后请封江东因城故吴墟居之相楚八年楚复强【史记本传】
　　汉董仲舒广川人元光元年举贤良对策以为江都相王素骄好勇仲舒以礼谊匡正王敬重焉治国以春秋灾异之变推阴阳所以错行故求雨闭诸阳纵诸阴其止雨反是行之一国未尝不得所欲【汉书本传】
　　魏相字弱翁定陶人昭帝时扬州刺史考案守相多所贬退丙吉与书曰朝廷知弱翁治行方大用愿愼事自重藏器于身相善其言为霁威严居部二嵗征为谏大夫【汉书本传】
　　黄霸字次公阳夏人宣帝时为扬州刺史三岁以贤良高第诏为颍州太守居官赐车葢特高一丈别驾主簿车缇油屏泥于轼前以章有德【汉书循吏传】何武字君公郫县人宣帝时为州刺史二千石有罪应时举奏其余贤与不肖敬之如一是以郡国各重其守相州中清平行部必先即学宫见诸生试其诵论问以得失然后入传舍出记问垦田顷亩五谷美恶已廼见二千石以为常【汉书本传】鲍永字君长屯留人光武初为州牧时多寇暴永以伤痍之后诛其强横镇抚其余百姓安之【后汉书本传】
　　欧阳歙字正思千乘人建武中为扬州牧李宪余党淳于临等聚众数千杀安丰令歙讨平之【后汉书儒林传】
　　张禹字伯达襄国人建初中为扬州刺史行部理察枉讼郡邑深幽之处无不毕到多所明举【后汉书本传】
　　滕抚字叔辅北海人顺帝末剧贼范容徐凤等为江淮巨患抚除九江都尉击破斩之拜中郎将督扬徐二州事又乘胜斩歴阳贼华孟于是东南悉平【后汉书本传】
　　冯绲字鸿卿巴郡人少学春秋司马兵法顺帝末持节督扬州诸郡军事与中郎将滕抚讨破羣贼【后汉书本传】
　　杨秉字叔节华阴人太尉震中子为徐州刺史计日受俸以廉洁称【后汉书杨震传】
　　百里嵩字景山封邱人为徐州刺史境内旱嵩行部所至甘雨随注【后汉记】
　　严遵扬州刺史行部闻道旁女子哭声不哀系问果以淫杀夫者按正其罪【后汉记】
　　三国魏刘馥字元颍相人建安中为扬州刺史单马造合肥空城建立州治数年中恩化大行立学校广屯田兴诸陂堨以溉稻田官民有畜又高城垒积木石编草苫为战守备【魏志本传】
　　吕防字子恪任城人文帝时为徐州刺史辟王祥为别驾民事一以委之世多其能任贤讨利城叛贼斩获有功【魏志木传】
　　满宠字伯宁昌邑人魏明帝时督扬州诸军事时孙权频岁攻合肥宠请移城西三十里依险立城以守诱寇入平地而掎其归路遂连败权兵又权遣兵佃江北宠伺其收获时击破诸屯尽焚谷物诏美之【魏志本传】
　　孙礼字叔达郡人魏嘉平中为扬州刺史吴兵侵境礼勒兵御之芍陂自旦及暮将士死伤过半礼手秉枹鼓奋不顾身敌人始退诏书慰劳赐绢七百匹礼尽付亡者家无以入身【魏志本传】
　　晋王浑字元冲太原人武帝初为徐州刺史嵗凶民饥浑开仓赈赡百姓赖之歴都督扬州诸军事镇寿春陈兵东疆察攻取之势及大举伐吴浑率师出横江以平吴功进爵为公复镇寿春时吴人新附浑抚循绥纳人情悦服【晋书本传】
　　胡威寿春人武帝时歴徐州刺史勤于政术风化大行【晋书良吏传】
　　郄鉴字道徽金乡人明帝时拜兖州刺史都督扬州江西诸军镇合肥谋灭王敦迁都督徐兖青三州事兖州刺史镇广陵苏峻反进都督扬州八郡军事率众渡江与陶侃防筑大业曲阿庱亭三垒以拒贼斩苏逸降男女万余口又海寇抄东南诸县鉴城京口复率众平诸寇【晋书本传】
　　庾亮字元规鄢陵人成帝时督豫州扬州诸军事豫州刺史镇芜湖将军郭黙据湓口叛亮同太尉陶侃合军讨破之不受爵赏【晋书本传】
　　蔡谟字道明考城人成帝时都督诸军事领徐州刺史闻石虎于青州造船掠缘海诸县谟遣将守中洲拒之时谟所统七千余人置戍东至土山西至江乘城垒相望随宜防备甚有算略【晋书本传】卞壸字望之寃句人苏峻至东陵口诏以壸都督大桁诸军时发背创犹未合力疾转战死之二子眕盱相随赴贼同时见害【晋书本传】
　　谢安字安石阳夏人太元中以太保出镇广陵筑新城又筑埭于城北后人追思之名曰召伯埭【晋书本传】
　　谢元字幼度安兄子孝武时苻坚屡寇边境朝命择良将可御北方者安举元应诏拜兖州刺史监江北诸军事镇广陵进击屡破之加领徐州刺史及坚兵次项城众号百万元为前锋都督以精鋭八千大败之于淝水南寻进驻彭城【晋书本传】
　　南北朝宋王懿字仲德太原人三临徐州威德着于彭城【宋书本传】
　　刘义欣彭城人宋长沙王道怜子元嘉中监豫司雍并四州诸军豫州刺史镇寿阳于时土荒民散城頽盗炽义欣纲维补葺随时经理境内畏服道不拾遗城府库藏并皆充实遂为盛藩又修芍陂通渒水旱患犹是得除【宋书长沙景王道怜传】
　　沈庆之字先武康人宋孝武初督南兖豫徐兖四州诸军事镇军将军南兖州刺史镇盱眙还镇广陵讨鲁爽有功后又讨平竟陵王诞【宋书本传】宗慤字元干南阳人宋孝建中歴豫州刺史监五州诸军事竟陵王诞据广陵反慤表求赴讨遂引军平之【宋书本传】
　　吉翰字休文池阳人也监徐兖二州豫州之梁郡诸军事徐州刺史其下畏服莫敢犯禁【宋书本传】檀道济金乡人宋高祖时监南徐兖之江北淮南诸郡军事镇北将军南兖州刺史救东阳未至虏走还镇广陵后又增督青州徐州之淮阳下邳琅邪东莞诸军事讨谢晦晦不战自溃【宋书本传】
　　梁萧秀字彦达梁武帝弟都督南徐兖二州诸军事南徐州刺史京口累被兵革人戸流散秀招怀抚纳惠爱大行嵗饥以私财瞻百姓所济甚众【梁书太祖五王传】
　　萧景字子昭梁宗室天监中以安右将军监扬州称眀断符教严整有田舍老姥尝诉得符还县吏未即发姥语曰萧监州符火煆汝手何敢留之其为人畏服如此【梁书本传】
　　韦叡字怀文京兆人梁武帝时豫州刺史领歴阳太守魏来宼击走之天监四年都督诸军进讨平合肥迁豫州于合肥后又大破魏军于钟离【梁书本传】冯道根字巨基酂人梁天监八年督豫州诸军豫州刺史布政清简十六年复前任豫部人皆喜悦武帝每称曰道根所在能使朝廷不复忆有一州【梁书本传】
　　裴邃字深明闻喜人梁豫州刺史加都督镇合肥攻魏拔甓城诸戍又畧地汝颍所在响应大破魏兵于寿阳邃为政寛明能得士心居身方正有威重将吏惮之【梁书本传】
　　陈萧济字孝康兰陵人大建中为扬州长史高宗尝勅取扬州曹事躬自省览见济条理详悉文无滞害顾左右曰我本期萧长史长于经传不图精练烦剧乃至于此【陈书本传】
　　北魏王肃字恭懿临沂人孝文时歴都督豫州刺史以破齐将裴叔业功加督四州及叔业降附兼督江西复大败齐兵寻为都督淮南诸军事扬州刺史肃频在边悉心抚驭远近归附自处俭约家无余财【魏书本传】
　　李崇字继长顿邱人魏宣武时歴州刺史督淮南江西诸军事屡决疑狱寿阳大水入城屋宇皆没将佐劝崇弃州保北山崇誓以死守水退州城获全崇沈深有将畧寛厚善御众在州十年邻境惮其威名号曰卧虎【魏书本传】
　　元显和魏宗室为徐州安东府长史刺史元法僧叛显和与战被执法僧执手命坐显和叱之及就刑神色自若【魏书济隂王小新城传】
　　北齐苏琼字珍之武强人也皇极中歴徐州行防左丞行徐州事请弛渡淮之禁淮南北先后告饥两境商贩得互取籴由是彼此兼济水陆之利通于河北【北齐书循吏传】
　　卢潜范阳涿人北齐扬州刺史在淮南十三年大树风绩为陈人所惮陈主与边将书曰卢潜在卿宜深备之天统武平中江淮征税颇杂百姓骚然潜随事抚慰兼行权略境内以宁后为陈将吴明彻所获闭气而絶【北齐书本传】
　　徐远字彦遐石门人仕北齐为东楚州刺史邑郭大火远躬自赴救为之流涕仍为经营乃得安集【北齐书本传】
　　隋元景山字瑶岳洛阳人后周亳州总管率轻骑五百追陈将樊毅等一日一夜行三百余里战于漳口二合皆克其城邑为司马消难所防者悉平之【隋书本传】
　　贺若弼字辅伯洛阳人开皇元年为吴州总管以平陈为已任献十策【隋书本传】
　　卢昌衡字子均范阳人为徐州总管长史甚有能名吏部尚书苏威考之曰德为人表行为士则转寿州总管长史宇文述委以州务【隋书本传】
　　房兆金州人徐州总管有勇略以御海寇着功【北史】
　　唐张镇周舒人武德中寿州都督移舒州入舒以其乡里就故宅多市酒肴召亲戚与酣饮散髪箕踞如其为布衣时凡十日既而分赠金帛泣别曰今日镇周犹得与故人欢饮明日则舒州都督治百姓耳诸公以礼隔不得复为交游自是境内肃然【唐书本传】
　　狄仁杰字怀英太原人高宗时拜冬官侍持节江南巡抚使吴楚俗多淫祠仁杰一切毁之止留夏禹吴太伯季札伍员四祠【唐书本传】
　　颜眞卿字清臣曲阜人浙西节度使时刘展有异谋眞卿选将训卒为水陆备都统李峘以为生事密奏之及展举兵渡淮峘败走论者始多眞卿而咎峘【唐书本传】
　　李光弼营州人肃宗时以河南副元帅兼淮南等五道节度事出镇泗州诸大将皆惮服【唐书本传】刘晏字士安曹州人代宗时歴江淮转运租庸盐铁常平使旧时由润州陆运至扬子由扬子至河阴殊苦烦费晏命囊米载舟为歇艎支江船每船受千斛十船为纲减费数十倍未十年人习河险转粟无升斗溺者又分官吏主丹阳湖禁引溉自是河漕不涸【唐书食货志】
　　杜亚字次公京兆人兴元初拜淮南节度使治漕渠引湖水入渠中以通大舟因得溉田民食其利【唐书本传】
　　韩滉字太冲京兆人建中初歴镇海军节度使绥辑百姓均租调不逾年境内称治德宗困奉天淮汴震骚滉遣将击破李希烈兵漕路无梗完靖东南滉功最多人频调发钱帛以济朝廷当时赖之【唐书韩休传】
　　杜佑字君卿万年人建中中歴淮南节度使决雷陂以广灌溉海濵弃地尽为良田积米至五十万列营三十区士马整饬四隣畏焉【唐书本传】
　　崔衍字着深安平人德宗时宣歙池观察使旧贡金锡十八品皆倍置市他州民匮多逃去衍蠲革之以简静为百姓所怀自奉俭约禄入悉赒亲族【唐书本传】
　　王纬字文卿太原人德宗时浙西观察使初州县有韩滉特罚钱未入者十八万缗府史请裒为进奉纬上疏愿蠲以纾民诏听之【唐书本传】
　　张建封字本立南阳人贞元四年除徐濠泗节度使地廹于寇常困蹙不支李泌请以建封代之由是复为雄镇性乐士若韩愈许孟容等皆奏署幕府【唐书本传】
　　李鄘字建侯贞元中徐州节度张建封卒兵乱廹建封子愔主军务帝以鄘刚敢拜宣慰使鄘持节直入军中谕以祸福众皆俯首一军以安元和间歴淮南节度使王师讨蔡以兵二万分壁郓境籍府库留一嵗储余尽纳于朝【唐书本传】
　　李吉甫字宪赵人元和中自政府出为淮南节度使奏蠲逋赋数百万筑富人固本二塘溉田万顷漕渠不能居水乃筑堤蓄泄江淮旱吉甫请分道赈之寻复召秉政【唐书李栖筠传】
　　卢坦字保衡洛阳人元和中拜宣歙池观察使时江淮早谷腾贵或请抑其价坦曰所部地狭谷来他州若直贱谷不至矣不如任之既而商以米坌至市估遂平民得不饥【唐书本传】
　　路应字从众京兆人元和中为宣歙观察使至则出仓粟下其估半以廪饿人李锜将反以闻置乡兵万二千人锜反命将期以卒救湖常坐牢江东心锜以无助败缚作响山亭营军于左右权丞相善之镵其説响山石【韩愈平阳路公神道碑铭】
　　崔从字子义齐州人敬宗时歴淮南节度使蠲除苛政及卒下有刲股以祭者【唐书崔融传】
　　李德裕字文饶吉甫子太和中歴浙西观察使时润州承王国清之乱赀用空竭德裕躬自省约以留州财赡兵虽俭而均故士无怨初南方信禨祥父母有恶疾子弃不敢养德裕谕以孝慈大伦违者显寘之法数年恶俗大变毁滛祠撤私邑山房千四百舍寇无所廋蔽天子下诏褒焉【唐书本传】穆赞字相明懐州人为宣歙池观察使捐钱四十万假民赋故嵗旱人不流【唐书本传】
　　王凝字成庶干符间宣歙观察使时王仙芝党屠建德欲袭南陵江南寰境皆盗区凝用强努据采石又遣别将马颍解和州围明年贼大至凝益修战偹防大星陨寝庭术家劝托疾不视事凝不从誓与城相存亡贼解去寻卒赠吏部尚书諡曰贞【唐书王翊传】
　　李珏字待价其先赵郡人客居淮阴宣宗时拜淮南节度使江淮旱发仓赈民以军羡储粟半价粜之卒于镇淮南之人德之叩阙下乞立碑刻其遗爱【唐书本传】
　　薛温河东人武宗时宣歙池观察使有威重所部无敢犯【旧史】
　　杜审权字殷衡杜陵人咸通中歴鎭海节度使厐勋乱徐州审权连师犄角馈粟相衘王师以济【唐书杜如晦传】
　　张延赏蒲州人为淮南节度使岁旱民多转徙吏禁之延赏曰食者民恃以活拘此而毙不如彼而生茍存吾人何限焉乃具舟遣之吏为修室庐寛逋责归者更増于旧【唐书张嘉贞传】
　　五代刘仁赡彭城人南唐清淮军节度使周世宗攻之百端自正月至四月不能下【五代史本传】
　　卢綘字晋卿南昌人南唐后主时歴沿江诸营兵马监押尝遮败吴越兵于海门及宋师深入授沿江都部署扼秦淮口拒之又出援丹阳大破吴越兵复授宣帅讨平叛者【南唐书本传】
　　宋曹彬字国华眞定人太祖伐江南以彬为升州西南路马步军都部署乘胜径进遂围金陵城垂克彬忽称疾不视事诸将问疾彬曰余之疾非药石能痊惟须诸公诚心自誓克城之日不妄杀一人则自愈矣诸将许诺明日城防士卒无敢肆者【宋史本传】
　　慕容德丰字日新太原人升州都监市防安静泽国富饶使者多裒聚金帛德丰独以廉洁闻【宋史慕容延钊传】
　　乔惟岳字伯周陈州人雍熙中为淮南转运使先是建安北至淮澨总五堰运舟皆卸粮而过惟岳命剙二斗门于西河第三堰相拒逾五十步设悬门积水俟潮平乃泄之自是漕舟无滞【宋史本传】叶清臣字道卿长洲人景祐四年出为两浙转运副使疏太湖盘龙汇沪渎港入于海而民赖其利【东都事略】
　　赵贺字余庆开封人为江淮发运使时旧军将分部漕船主吏受赇不平贺分为三等视其功过自裁定吏巧不得施岁漕米溢常数一百七十万苏州太湖塘岸坏并海支渠多湮废水浸民田贺与两浙发运使徐奭伐石筑堤流民归业者二万六千戸【宋史本传】
　　王宗望字磻叟固始人江淮发运使楚州沿淮至涟州风涛险恶宗望开支氏渠引水入运河为公私利【宋史本传】
　　李溥河南人淳化间制置江淮等路兼发运使高邮军新开湖水散漫多风涛溥令漕舟东下者还过泗州载石输湖中积为长堤自是舟行无患【宋史本传】
　　薛奎字宿艺綘州人眞宗时江淮发运使疏漕河废三堰以便饷运【宋史本传】
　　卢秉字仲甫德清人熙宁末提两浙淮东刑狱上讣神宗问曰闻滁民捕蝗而食有诸对曰民诚饥甚殍死相继上恻然曰前此独赵抃为朕言之耳【宋史卢革传】
　　张纶字公信颍州人太宗时江淮发运副使奏除通泰楚三州盐户宿负官助其器用盐入优与之直复置监于杭秀海三州居二岁增上供米八十万又疏五渠以太湖开长芦西河以避覆舟之患筑漕堤为十防以泄横流修泰州捍海堰复逋戸二千六百民利之为立生祠【宋史循吏传】
　　张浚字德逺汉州人判建康兼行宫留守高宗幸建康浚迎拜道左风采隐然军民皆倚以为重【宋史本传】
　　吴中甫江淮发运使自洪泽凿渠六十里以避长淮漕运之险【南□志】
　　韩世忠字良臣延安人建炎四年以宣抚使驻鎭江寻进屯大仪连捷江口论者以为中兴武功第一六年以宣抚处置使屯楚州楚屡经兵革世忠披草莱立军府与士卒同力役抚集流散通商惠工山阳遂为重镇刘豫遣兵入寇辄击却之【宋史本传】岳飞字鹏举相州人初以秉义郎留守宗泽建炎四年频捷收复建康迁通泰鎭抚使兼知泰州【宋史本传】
　　张俊字伯英成纪人屡为浙西江南淮西诸路制置招讨宣抚使频立战功与韩岳并为名将【宋史本传】吕祉字安老建阳人绍兴七年迁兵部尚书陞督府叅谋军事徃淮西抚谕诸军时郦琼与王德不协德还建康以军督府命祉往庐州节制之密奏乞罢琼语泄琼叛执祉祉骂不已遇害【宋史本传】虞允文字彬甫隆州人绍兴末防江淮督府军事敌兵四十万宋军裁一万八千允文部分诸将勉以忠义大败之于采石【宋史本传】
　　李显忠青涧人隆兴中拜淮西招抚使自濠梁渡淮与萧琦鏖战陡沟大败之遂收复灵璧入城宣布德意不戮一人【宋史本传】
　　罗字春伯崇仁人淳熙中除浙西提举昆山华亭之间有淀山湖泄诸水道土豪占以为田水由是壅奏请开濬溉田百万【南畿志】
　　眞德秀字景希浦城人嘉定八年为江东转运副使岁旱蝗大讲荒政以便宜发廪粟使林庠赈给竣事而还百姓送至郊外指道旁丛冡泣曰此皆往岁饥死者微公我辈相随入此矣【宋史本传】
　　李道传字贯之井研人嘉定中提举江东赈饥宣池徽三郡隆冬行风雪中徧歴村谷全活甚众后摄宣州守行朱熹社仓法诸郡效之【宋史本传】
　　崔与之字正子广州人嘉定中权发遣扬州主管淮东安抚司事既至浚濠开月河置钓桥州城与保砦城不相属旧筑土夹城往来其中为易以甓又因山林之阻创五砦结忠义民兵沿边得附山自固分强勇镇淮两军月以三八日习马射令所部兵皆放行之浙东流民渡江开门抚纳活万余楚州叛卒给旗帖招之分诸军后刘琸败与之亟修守战备遣精鋭布要害北军深入无功召为秘书少监军民遮道垂涕【宋史本传】
　　赵范字武仲蒲圻人绍定初与弟葵殱李全于扬州诏加淮东安抚副使复进兵破全余党于淮安【宋史赵葵传】
　　耿世安淮东副总管北兵至制置使贾似道调往涟水至渔沟以三百骑奋击身被七创犹能追杀溃兵还走数里没事闻赠官立庙赐諡忠武【宋史忠义传】
　　赵善湘字清臣濮安懿王五世孙绍定中歴江淮制置使平淮寇李全复平闽寇转安抚使寻以复泰州淮安州盐城淮隂县四城及策应京湖功进端眀殿学士又复盱眙军泗寿二州进资政学士【宋史本传】
　　杜杲字子昕邵武人江淮制置使李珏罗致幕下滁州受兵檄杲提偏师往援民蔽野求入滁守固拒杲启钥纳之登陴中矢益奋卒全其城辟监崇明镇与总领议不合引去辟庐州节度推官浮光兵变杲单骑往诛其渠魁守将争饷金帛悉封反之安丰戍将摇扇军情杲呼谕之一军帖然知六安县部使者季衍覧所书牍击节曰九州三十三县令之最也知定远县李全犯边以杲习边事擢知濠州制置大使赵善湘欲复盱眙用其策成功知安丰军元兵围城大战擢将作监朝议帅淮西无如杜杲者诏以安抚使兼庐州进大府卿淮西制置副使兼转运使复与元兵战累擢刑工二部尚书以直学士奉祠帝曰杜杲两有守功若脱兵权使有后祸朕何以使人乃起知太平州俄擢华文阁学士沿江制置使知建康府行宫留守节制安庆和无为诸郡杲罢杨林堡以其费备歴阳淮民寓沙上者防以师首谒程颢祠置贡士庄蠲民租二万八千石复与元兵战眞州进敷文阁学士【宋史本传】
　　陈垲字子爽嘉兴人淳祐五年知太平州兼江东转运副使部内诸郡灾伤奏请蠲税发公帑代三县转折丝帛钱五十万九千三百六十余贯作浮淮书堂以教淮士【宋史本传】
　　姜才濠州人徳祐初歴通州副都统善骑射抚士卒有恩至临阵军律凛凛敌攻扬州才为三叠阵逆之三里沟战有功又战扬子桥所向辟易【宋史忠义传】
　　赵淮衡山人丞相葵从子歴官淮东转运使德祐中戍银树坝兵败被执阿术使招李庭芝降啗以大官淮佯诺至扬州城下大呼曰庭芝男子死耳毋降也阿术怒杀之【宋史忠义传】
　　元张晋亨字进卿南宫人淄莱路总管诏伐宋晋亨在选分道由安庆渡江丞相巴延留之戍镇江兼预民事以镇静为务战焦山州皆有功【元史本传】董士选字舜卿眞定人成宗时拜江南行御史防中丞廉威素着不严而肃凛然有大臣风【元史董文炳传】高睿河西人江东道提刑按察使部内草窃声言围宣城睿命密治兵衞司开城门听民出入贸易自便寇以有备不敢进遂讨平之【元史髙智耀传】
　　郝彬字景文霸州人擢州路治中鄞县贼聚众海岛时出攻剽侵扬州彬讨擒之泰兴有人被杀二年贼不获吏诬平人狱已具彬疑谳之获真贼御史荐彬同知淮西道宣慰司事覈戸版理屯田诸废修举江淮财赋总管府掌东宫田赋其官属皆从詹事院不中书往往为奸利彬为总管入见请受宪司纠察以革私弊罢所六提举司以苏民瘼从之两淮盐法日坏以彬行户部尚书经理之彬请度舟楫所通道里所均建六仓煮盐于塲运积之仓岁首听羣商于转运司探仓筹定其所乃买劵又定河商江商市易之不如法者着为法入为工部尚书【元史木传】
　　邓文原字善之绵州人延祐五年佥江南浙西道廉访司事平江僧憾府判官理熙贿徒告熙诬服文原按问杖僧而释熙吴兴民夜归巡逻执系亭下遁去追者刺其胁仆地有司问直初更者曰张福儿械系三年文原得眞杀人者而释福儿桐庐人戴汝惟夜有焚其庐者文原得其妻与弟谋杀汝惟状人以为神移江东道徽宁广德三郡岁入茶课钞三千锭后增至十八万竭山谷所藏不能充其半余皆凿空取民间转运司官听乡里豪动以犯法诬民文原请罢専司俾郡县领之徽民谢兰家僮死兰侄回赂诬兰文原得其情释兰而坐回时久旱不雨决狱乃雨【元史本传】
　　赵琏字伯器甘陵人至正十三年立淮南江北行省于扬州以琏防知政事防张士诚防泰州兴化命知府李齐招谕士诚请降因移琏镇泰州士诚夜纵火登城琏力疾奋击被创坠地瞠目大骂遂死之事闻赐钞仍官其子【元史忠义传】
　　姚天福字君祥绛州人至元十六年授淮西道按察使将吏有豪猾为民害者悉铲除之民大悦二十六年复为淮西按察使按钜奸一人政化大行【元史本传】
　　福寿唐古特人至正末为淮南行省平章政事是时濠泗陷师久无功福寿至督战甚急而上游贼势甚汹涌乃议筑石头断江靣守御有方众恃以为固迁江南行防御史大夫集庆援絶势孤人心震恐且仓库无蓄积计未知所出民愿为兵以自守福寿因下令民多赀者助粮饷激厉士众为完守计城破百司奔溃福寿独据胡床坐凤皇防下指麾左右或劝之去叱之遂遇害同时死者达噜噶齐达年达萨治书侍御史贺方【元史本传】
</div>
    <div class="pagination">
<a href="江南通志_page312.html">上一页</a><span>...</span><a href="江南通志_page308.html">308</a><a href="江南通志_page309.html">309</a><a href="江南通志_page310.html">310</a><a href="江南通志_page311.html">311</a><a href="江南通志_page312.html">312</a><span class="current-page">313</span><a href="江南通志_page314.html">314</a><a href="江南通志_page315.html">315</a><a href="江南通志_page316.html">316</a><a href="江南通志_page317.html">317</a><a href="江南通志_page318.html">318</a><span>...</span><a href="江南通志_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
