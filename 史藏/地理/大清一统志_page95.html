<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 95 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 95 页/共 202 页
  </h1>
  <div class="content">
   &lt;史部,地理类,总志之属,大清一统志,鄜州表&gt;
　　钦定四库全书
　　钦定大清一统志卷一百九十五
　　鄜州【陜西省治北五百五十里东西距三百五十里南北距三百八十五里东至同州府韩城县界一百八十里西至庆阳府合水县界一百七十里南至西安府同官县界三百四十里北至延安府甘泉县界四十五里东南至同州府白水县界一百八十里西南至庆阳府真宁县界三百二十里东北至延安府宜州县界九十里西北至甘泉县治九十里本州境东西距二百里南北距一百二十五里东至洛川县界三十里西至合水县界一百七十里南至中部县界八十五里北至甘泉县界四十里东南至洛川县治六十里西南至中部县界九十里东北至宜川县界九十里西北至甘泉县治九十里自州治至　京师二千五百里】
　　分野天文井鬼分野鹑首之次
　　建置沿革禹贡雍州之域春秋时白狄地战国魏雕隂邑秦置雕隂县汉属上郡后汉因之晋废置杏城镇后魏为北华州地西魏为鄜州地隋开皇三年始分置洛交县大业二年移鄜州于此改为鄜城郡寻又改曰上郡唐武德初复曰鄜州贞观二年置都督府十六年府罢天宝初改曰洛交郡乾元初复曰鄜州属闗内道后置渭北节度使【唐书方镇表建中四年置渭北节度使自坊州徙治鄜州寻罢贞观三年复置】中和二年赐号保大军节度使五代因之宋曰鄜州洛交郡保大军节度属永兴军路金曰鄜州保大军节度属鄜延路元曰鄜州以州治洛交县省入属延安路明属延安府
　　本朝雍正三年复升为直州属陜西省领县三雒川县【在州东南六十里东西距一百五十里南北距二百十里东至同州府韩城县界一百二十里西至本州界九十里南至同州府白水县界一百二十里北至本州界三十里东南至同州府澄城县界一百三十里西南至中部县界七十里东北至延安府宜川县界六十里西北至本州界二十五里秦鄜畤地汉置鄜县属左冯翊后汉省后魏置敷城郡太平真君中置洛川县隋属上郡唐属鄜州五代宋金元俱因之明泰昌初易洛为雒统于延安府　本朝雍正三年属鄜州】中部县【在州南少西一百四十里东西距二百二十五里南北距七十里东至雒川县界四十五里西至庆阳府真宁县界一百八十五里南至宜君县界二十五里北至本州界五十五里东南至雒川县界四十里西南至宜君县二十里东北至雒川县界四十里西北至真宁县界二百里汉置翟道县属左冯翊后汉省东晋时姚秦置中部县后魏置中部郡太和十五年置东秦州孝明帝改曰北华州西魏废帝三年改曰鄜州隋改郡县俱曰内部开皇三年郡废大业初州废属上郡唐武德二年复改县曰中部于县置坊州天宝初复曰中部郡乾元初复曰坊州属关内道五代因之宋曰坊州中部郡属永兴军路金曰坊州属鄜延路元至元六年州废县属鄜州明因之统于延安府　本朝雍正三年属鄜州】宜君县【在州南二百十里东西距二百四十里南北距八十里东至雒川县界九十里西至庆阳府真宁县界一百五十里南至西安府司官县界三十里北至中部县界五十里东南至同州府白水县界一百里西南至邠州三水县界一百四十里东北至中部县界五十里西北至真宁县界一百十里汉左冯翊祋祤县地东晋时苻秦置宜君防军后魏太平真君七年置宜君县属北地郡西魏置宜君郡隋开皇初郡废属京兆郡唐初属宜州贞观十七年废二十年复置属雍州永徽二年又废龙朔三年复置属坊州五代宋金因之元改属鄜州明统于延安府　本朝雍正三年属鄜州】
　　形势秦塞要险【乐史太平寰宇记】四山雄峙三川纡回临西夏而控延绥带黄河而屏华岳【州志】
　　风俗羗浑杂居【寰宇记】勤稼穑尚鬼神有刚毅果敢之风【州志】
　　城池鄜州城【有内外二城内城周二里有竒门三外城周八里有竒门四东滨洛濠广二尺明嘉靖中为洛水所圯外城稍移于内　本朝顺治十八年増修乾隆十一年重修】雒川县城【周二里有竒门三因涧沟为濠元筑又东关城周三里有竒门三明正德初筑　本朝乾隆三十二年重修】中部县城【周四里有竒门三因沮水为濠明成化中改建万歴初増筑南关外城崇祯初又増筑北关城　本朝顺治十二年复旧城制乾隆三十三年重修】宜君县城【周五里有竒门二濠深一丈明景泰中筑　本朝康熙十七年増修乾隆三十三年又重修】
　　学校鄜州学【在州南关西元至正中建　本朝顺治十八年重建入学额数十二名】雒川县学【在县治西南明洪武七年建嘉靖二十五年増修　本朝康熙二十年重修入学额数十五名】中部县学【旧在坊州城明成化初移建县治东南崇祯五年徙置上城　本朝康熙五十七年复移建下城入学额数八名】宜君县学【在县治东明洪武八年建　本朝康熙四十四年重修入学额数八名】西山书院【在州治西旧为西寺明宏治中改为书院又泰征书院在雒川县城南明崇祯中建州县并设有义学社学】
　　户口【原额人丁一万七千五百八十三又滋生人丁四万八十九】
　　田赋【田地共二千八百二十八顷五十八畆零额徴地丁银一万六千五百五十三两九钱二分八厘零粮一万五千八百四十八石四斗一升三合零】
　　山川山【在州西一里】樱桃山【在州南五里山多樱桃树】夀峯山【在州西南一百二十里】大槃山【在州西北李吉甫元和郡县志在直罗县西北一百十里】猫儿山【在雒川县东五十里又东二十里有圣公山皆昔时土人据险保障处】灯髙山【在雒川县南七十里】鄜畤山【在雒州县南七十里秦文公祀五祀畤此其一城以此得名】大石山【在雒州县北十里又北十里有白起山】髙山【在雒川县北五十里一名大乘山有五峯并峙亦曰五峯岭又北十里有香炉山】烂柯山【在雒川县东南六十里】黄龙山【在雒川县东南一百二十里又东南十里为韩城县紫金山】印台山【在中部县东二里形如三台】龙首山【在中部县东十五里】凤凰山【在中部县西一里亦曰凤岭县志中有黄华谷产菊又有玊仙山在县西五里】白石山【在中部县西六十里】西山【在中部县西为诸山之揔岭广六七里县志巨壑茂林石洞深邃】桥山【在中部县西北寰宇记在坊州西二里按山海经云蒲谷水源其山下水流通行故谓之桥山今黄帝陵尚在元统志山在县北一里下有沮水潜穿山底过因名延安府志又有华葢山在县北桥山后三峯并峙髙出诸山即桥山之支阜也】石堂山【在中部县西北七十里寰宇记水经注云猪水西出翟道县西石堂山本名翟道山穆天子传云南征朔野径絶翟道升于太行翟道即石堂山也　按魏地形志狄道县有浅石山郦道元水经注沮水歴焦石山疑皆即石堂之别名】山【在宜君县西县城半跨其上又龙尾山在县西五里】龙头山【在宜君县城南山北有官泉】太子山【在宜君县东南四十里潜确类书相传秦太子扶苏筑长城时憇此】秦山【在宜君县东南九十里山势绵亘相传唐太宗为秦王时畋猎于此】玉华山【在宜君县西南四十里见元统志有唐建玉华宫】野火山【在宜君县西南七十里元统志土产硫黄】香山【在宜君县西北十里多产香草】太白山【在宜君县西北六十里县志上有太白庙庙前有湫旱祷辄应山之东有仙宫崖】大回岭【在州西北十里上为通道登此可以回望州城故名】梅柯岭【在州西北三十里旧多古梅】麻线岭【在雒川县东南一百二十里接韩城县界又见韩城】望观岭【在雒州县东南一百三十里上有池不盈不涸】硃砂神岭【在雒州县东南一百五十里为韩城县往来通道】云霞岭【在中部县东十五里又石马岭在中部县东南二十里】衙岭【在中部县南二十里沮水经其下】子午岭【在中部县西北二里接庆阳府合水县界沮水出此秦防恬壍山堙谷即此岭】髙脊岭【在宜君县西南七十里又县东南五里有三井岭】骆驼冈【在中部县西一百里土人筑砦于上】三凤冈【在中部县西北七十里下有潜龙洞】仙掌岩【在中部县西北三里五峯联起如人掌】马尾崖【在州南一百里州志髙数十丈崖畔水流遥望如马尾因名】龙舌崖【在雒川县东北三十里龙尾湾县志一峦囘顾状若龙首饮水上悬一石长七八尺风撼则动而不坠】驻銮崖【在宜君县西玉华山州志相传唐太宗驻銮于此元统志崖东有石室甚奥外有水散流号曰水帘】苇谷【在州南五里多葭华】凤凰谷【在宜君县西南五十里县志谷中尝有五色雀见故名】兰芝谷【在宜君县西五十里多产芝草又纒带谷在县西七十里水流如带】龙尾坡【在州东十里州志山势盘旋若龙之尾然又黒鹰崖在州东二十里】开元坡【在州治北唐韦庄寒食诗开元坡下日初斜谓此】桑园药王洞【在中部县西五十里县志洞中深邃可容百人中有石莲座横列竒巧得之自然】仙人洞【在宜君县西四十里崖畔有仙人沟又西十里有水帘洞】洛水【在州东自延安府甘泉县流入又南流迳雒川县西南中部县东又南流迳流宜君县东北又东南入同州府白水县界元和志洛水在洛交县南一里寰宇记洛水在坊州东四十里从鄜州洛川县西南经中部鄜城二县入白水县元统志洛水自州北三十里南阳村入境流七十里至交口村又东南流入中部县又南流十五里至阳家庄合沮水又东南流四十里至鄜城十二盘出境通志洛水自甘泉县倒坐铺入鄜州界又南合牛武采铜二川又南迳州东百歩又南合苇谷水入雒川县界迳县西南七十里有厢西河合开抚川注之又迳晋浩镇入中部县界至交口与华池黒水二州合又南受仙宫河入中部县界迳县东北三十五里与沮水合又南受五交河聿津河入宜君县界迳县八十里又右受冯字河水折而东南迳秦山入白水县界】牛武川水【在州东北五里源出州东北境西南流入洛水】采铜川水【在州西北元统志在州东十五里有一石窟中出石脂就窟可灌成烛一枝敌蜡烛之三至元七年封扃不采州志在州西北十五里又有吉子湾水在州北五里邱家沟水在州西北三里火焰沟水在州西南百歩下流皆入洛水　按寰宇记有大塞门川水在洛交县西北四里小塞门川水在县西北十五里疑即今采铜诸水也】苇谷水【在州南寰宇记三水县有苇谷水水经注云自葺谷东南流入三川又有黄原水自破罗谷南流经黄原祠东合苇川水州志水在州南五里一名荻子沟水又有沙飞沟水在州南十里】华池水【在州西南自庆阳府合水县委折流入寰宇记三川县有川曰三川水谓华池水黒水洛水同防谓之三水也通志华池水出合水县东流入州界迳直罗故城与黒水合又东南合防道河余乐川迳中部县北葡萄塞为葡萄河又东南至交口与洛水防亦曰葫芦河】直罗川水【在州南元和志罗川水在直罗县南二里州志直罗川自直罗城南注华池水又江家川在州西一百三十里防道河在州南八十里余乐川在州西南八十里俱流合华池水】沮水【在中部县西南汉书地理志直路县沮水出县西东入洛水经注沮水自直路县东南迳燋石山东南流歴檀台川俗谓之檀台水屈而夹山西流又西南迳宜君川世又谓之宜君水又得黄嵚水口又东南流迳祋祤县故城西寰宇记升平县有子午水在县西北百里出子午岭东南流入中部县界合沮水又中部县沮水自升平县北子午岭俗号子午水下合榆谷慈乌等川遂为沮水王存九域志宜君县有沮水元统志沮水自子午岭东南流二百里至今县东三十里杨家庄东南顺流入洛明统志沮水在今中部县南门外通志沮水源出征宁县界子午岭分为二流其一自中部宜君南流入耀州界入渭其一东南流为子午河合防家河水又东迳宜君县北右合慈乌水及玉华川纒带谷水仍东入中部界绕县城西南东三靣又北合泥谷河为龙首川入于洛按水经注谓沮水下流合铜官注郑渠而东入洛自郑渠湮没沮水故道难攷诸志犹从其説至经中部县南入洛之沮水则始于元统志禹贡锥指目为枝津然此水东流入洛与南流入渭之沮水源流各别非枝津也且今入渭之沮上源太近亦与汉志出直路县西之说不合通志分东南二流两存其名今从之】香川水【在中部县南寰宇记水经云香川水源出中部县北香水在县西南三十七里自宜君县界来南香水在县南三十五里水出遗谷】慈乌水【在宜君县北寰宇记源出升平县分水岭东流入县界通志水出太白山东流合杜村河入沮】玉华川水【在宜君县西源出驻銮坡之瀑布泉流而成川相近有仙人沟又纒带谷水在县西二十里俱与玉华川合流东北入沮水】泥谷水【在中部县北寰宇记水经云泥水出翟道县泥谷今按图经泥谷水在县西北五十里源自栲栳谷来通志泥谷河一名淤泥河在县北十五里源出隋后岭东南流至龙首川入沮水又寰宇记引水经云浅石川出翟道山通志与泥谷水合流入沮】黄梁水【在雒川县南七十里源出黄梁谷西南流入洛】石盘水【在宜君县东五十里寰宇记源出同官县大石盘东流入县界府志有雷声沟在县东三十里】厢西河【在洛川县西北二十里又有开抚川在县东北四十里源出宜川县界西南流合厢西河至州界入洛】仙宫河【在雒川县南四十里源出县东又黄梁河在县南七十里源出烂柯山聿津河在县南一百二十里源出硃砂岭皆西流入洛】五交河【源出宜君县东曰贺家河季家河东流至中部县界合为五交河入洛】姚渠河【在宜君县西七十里源出姚渠村北核桃沟西南流入南沮水】龙湫【在州西南七十里湫周数里多蒲苇相传有龙在其下又有灵湫在州西北十五里祈雨多应】杨班湫【在雒川县东南寰宇记鄜城县有杨班祠周地图记云姚苌时立节将军杨班居黄梁谷北其谷西有小谷由来无水夜中忽有人语就班借车牛十具云我是湫神欲移徙班即备车牛如数置门前至明车湿牛汗乃寻车辙至干谷忽有水方二百余歩其水深极不可测冬亦湛然每水旱祈祷有应县志湫在县东南六十里周一里二十歩今湮】灵湫【在宜君县西一百里又有神湫在县西南】不溢池【在雒川县东南一百五十里】五眼泉【在雒川县东南七十里又青龙泉在县南五十里柏林泉在县南七十里灵泉在县北三十里】上善泉【在中部县东北唐书地理志州郭无水东北七里有上善泉开成三年刺史张怡导水入城以纡逺汲四年刺史崔骈复増修之民获其利县志在县东北二里桥山东沮水岸测其水流入于沮】一线泉【在中部县治西南一里泉自山腰垂如线味清甘可疗疾又暖泉在县东南七里】寒氿泉【在中部县西十里水从地涌深不可测大树重隂夏日生寒故名】暖泉【在宜君县东七十里里又烈泉在县东南三十里】石油井【在宜君县西二十里姚曲村元统志有石井汲水澄而取之气味甚臭可疗驼马牛羊疥癣】黄花泉【在中部县西南二里石崖下滴水如珠亦名滴珠泉又栁窟泉在县西北五里山顶沸出悬流而下如素练然】
　　古迹雕隂故城【在州北史记魏世家襄王五年秦败我龙贾军于雕隂汉书傅寛传寛从定三秦赐食邑雕隂应劭曰雕山在西南故名晋省括地志雕隂故城在洛交县北三十里　按元和志云故城在甘泉县南四十里即今州与甘泉县接界处也】洛交故城【今州治魏书地形志长城县有五交城隋书地理志上郡治洛交县开皇三年置元和志鄜州本汉雕隂县地暨晋防于戎羯不置州郡后魏为鄜州地隋为上郡武德元年为鄜州州城旧名五交城东至丹州一百八十三里西至庆州三百九十八里南至坊州一百二十五里北至延州一百五十里治洛交县本雕隂县地苻坚时为长城县后魏及周为三川县地隋开皇十六年分三川洛川二县置洛交县在洛水之交故曰洛交寰宇记隋大业三年罢鄜州置鄜城郡其年自杏城移理于五交城即今州理也元史地理志至元四年并洛交入州】直罗故城【在州西北唐置属鄜州元和志县东至州一百里本汉雕隂县地晋时戎狄所居隋开皇三年使戸部尚书崔仲方筑城以居之城枕罗源其川平直故名直罗城武德三年分三川洛交二县于此置县因城为名九域志在州西九十里元史地理志至元四年并直罗县入州元统志中部县西北至废直罗县一百四十里旧志按汉志北地郡领直路县沮水出西东入洛中部县志直路城在县西北二百里考寰宇记沮水源出升平县北子午山今子午山实在今州西南界与直罗相近疑直罗县本即汉之直路县后人讹路为罗耳】三川故城【在州南魏书地形志中部郡领长城县隋书地理志上郡三川县旧名长城西魏改元和志三川县东北至鄜州六十里本汉翟道县地古三川郡以华池水黒源水及洛水三川同防因名苻坚时于长城原置长城县属长城郡后魏废帝改为三川属中部郡隋开皇三年属鄜州九域志熙宁七年省三川县为镇入洛交州志三川旧城在州南六十里】洛川故城【在今雒川县北魏书地形志敷城郡领洛川县真君中置元和志县西北至鄜州六十里本汉鄜县地后秦姚苌于此置洛川县以县界有洛川水为名后魏置敷城郡隋开皇三年罢郡属鄜州寰宇记隋开皇三年自髙槐移于今所按洛川始置元和志与地形志不同】鄜城故城【在洛川县东南史记秦本纪文公十年初为鄜畤又封禅书文公梦黄蛇自天下属地其口止于鄜衍文公问史敦敦曰此上帝之征君其祠之于是作鄜畤汉置鄜县属左冯翊后汉省建安中郑浑为左冯翊贼梁兴防钞诸县将余众聚鄜城浑击斩之即故县也魏书地形志北华州有敷城郡首领敷城县隋书地理志上郡领鄜城县后魏曰敷城大业初改焉唐属坊州元和志县西至坊州一百里寰宇记在鄜州东南一百二十里本汉鄜州地后魏于今县理置敷城县隋大业初改敷为鄜属鄜州唐武德二年改属坊州唐末李茂贞建为翟州梁开平三年改为禧州又改县为昭化后唐同光元年复为鄜城县仍鄜州九域志康定二年即鄜城县置康定军元史地理志至元四年并鄜城入洛川雒川县志鄜城废县在今县东南七十里】翟道故城【在中部县西北汉置后汉废魏书地形志中部县复领狄道县周隋时废又隋书地理志三川县有利仁县寻废入寰宇记翟道故城在中部县西北四十里周三里才有余址字文周曾于此置利仁县寻废】中部故城【在今中部县西元和志坊州古之翟国汉为翟道县地魏晋陷于戎狄不置郡县刘石苻姚时于今州理西七里置杏城县后魏孝文帝改镇为东秦州孝明帝改为北华州废帝改为鄜州元皇帝以周天和七年放牧于今州界置马坊结搆之处尚存武徳二年髙祖驾幸于此因置坊州取马坊为名北至鄜州一百五十里中部县郭下本汉翟道县之地后秦姚兴于今县南置中部县后魏文帝移入杏城后周改为内部属鄜州武德二年置坊州改为中部寰宇记姚兴于今理南十八里置中部郡后魏太武改为县文帝大统九年县移理杏城隋开皇九年避庙讳改曰内部大业三年自杏城移于今理元统志至元二年坊州废县属鄜州延安府志有坊州城在今县西南又南城在县南四里又故城在县西南十里又上城在县东北一百八十歩】宜君故城【在于宜君县西南元和志县东北至坊州一百里前秦苻坚于祋祤故城置宜君防军后魏太武改为宜君县文帝大统五年又移于今华原县北贞观十七年废二十年置玊华宫仍于宫所置宜君县属雍州永徽二年与宫同废龙朔三年坊州刺史窦师伦奏再置九域志县在坊州西南五十五里按宜君县移治诸志末详何时但元和志云玉华宫在县西北四里寰宇记云宫在县西四十里移治当在五代时也】升平废县【在宜君县西北唐置属坊州寰宇记县在州西九十里唐天寳十二年刺史罗希奭奏析宜君县西北升平等三乡置县以乡为名东南去宜君县三十五里寻以吐蕃侵破移县在横林川九域志熙宁元年省升平县为镇入宜君】秦长城【在州东北元和志在洛交县东北三十里】夏太后城【在州西元和志在洛交县西三十六里赫连勃勃闻刘裕灭姚命其子义真等守长安大阅自将兵入长安留太后于此筑城以居之】杏城【在中部县西南晋书升平初姚襄徙北屈将图闗中进屯杏城遣其兄姚兰畧地鄜城魏书序纪昭帝初自杏城以北八十里迄长城原夹道立碣与晋分界魏书地形志北华州治杏城元和志杏城在中部县西南五里相传汉将军韩胡伐杏木为栅以抗北狄因以为名寰宇记故杏城在县西五里又杏城镇姚苌置在今郡东七里又延安府志有杏城在今县东南一百十里别见澄城县】赤沙城【在中部县西七十里寰宇记古戍城也】卜居城【在中部县东二十里相传晋公子重耳奔狄时所居】玉华宫【在宜君县西南元和志在县北四里贞观二十年奉勅营造其地本县人秦小龙宅大宗云小龙出大龙入当时以为清凉胜于九成宫永徽二年有诏废宫为寺便以玉华为名寺内有肃成殿永徽中奉勅令元奘法师于此院译经每言此寺即阎浮之兜率天也寰宇记宫在县西四十里唐贞观十七年于县凤凰谷置正殿覆瓦余皆葺茅】监军台【在州南五里相传唐尉迟敬德演武于此】四仙台【在州南七十里亦曰四仙源内有仙人沟其水北流入洛】望卤台【在州西北二百里相传唐太宗征突厥尝登此】鄜台【在雒川县东南元綂志在鄜城旧县之东宋元祐二年范纯佑为主簿时筑】祈仙台【在中部县西北桥山明统志台在黄帝陵前汉武帝用兵朔方还祭黄帝于桥山筑此】保大楼【在州城内即谯楼也唐置保大军节度使故名】面楼【在中部县南二里旧志面面可以逺望极云山缥缈之观】杜甫宅【在州南六十里三川废县】矾塲【在宜君县西九域志县有矾塲】
　　闗隘直罗闗【在州西一百里明洪武初设巡司今裁州志闗因故直罗城为名西南通子午岭西北通保安凡二百里皆深谷峻岭为一方险要】金锁闗【在宜君县东南六十里接西安府同官县界详见同官为西延咽防重地】屯磨镇【在州南五十里又交道镇在州东二十里】张村镇【在州西七十里又隆益镇在州西一百三十里】乐生镇【在雒州县南十里又土基镇在县南七十里】北谷镇【在中部县东六十里】保安镇【在中部西一百三十里又孟家镇在县西一百五十里芦保镇在县西一百七十里隆坊镇在县西北四十里唐牧廐也又有双栁镇在县西五十里今废】五里镇【在宜君县东七十里又雷逺镇在县东八十里烈泉镇在县东南三十里马栏镇在县西南一百二十里店头镇在县西八十里一名七里镇石梯镇在县西一百二十里偏桥镇在县北三十里】升平镇【在宜君县西北三十五里九域志县有升平北柘二镇升平即故县也又金志县有玊华镇即故宫也】黄龙堡【在雒川县东南一百二十里黄龙山有城周二里有竒明初置鄜城廵司后移于此嘉靖十八年又移韩城县紫金闗于堡内　本朝裁巡司今移州同驻】麻线岭堡【在雒川县东南一百二十里明万歴初筑设兵戍守以通韩城驿道今废】槐柏堡【在雒川县南四十里城周三里有竒又南有柏林堡】凤栖堡【在雒川县西南四十里城周三里有竒明移鄜州三川驿于此】百益堡【在雒川县西南一百里又西南有进浩堡俱有城周三里有竒】菩提堡【在雒川县北四十里城周三里有竒】开抚堡【在雒川县北五十里城周四里有竒】石堡【在宜君县东七十里旧有城平原广阜雉堞巍然明末尝置官署于此】鄜城驿【在州北阙外明洪武初置在州治东南宏治中改置于此北至延安府甘泉县抚安驿九十里】三川驿【在雒川县西南四十里明初置北至鄜城驿七十里】翟道驿【在中部县西北四十里明洪武中置北至三川驿七十里】云阳驿【在宜君县东五里明洪武中置北至翟道驿七十里】
　　津梁故州桥【在州东门外跨洛水】南石桥【在州南五里又南五里有宋公桥又州南六十里有三川桥又州西南五十里有党海桥】寺谷桥【在州西五十里又西十里有张村桥】永济桥【在州北十五里又北五里有榆林桥跨路河渡口】庙西桥【在雒川县西南四十里明嘉靖中建】西三里桥【在雒川县西三里两岸临谷架桥以渡为险要处】石家庄桥【在雒川县西五十里路通西安府】偏桥【在宜君县北三十里】
　　陵墓上古黄帝陵【在中部县西北桥山上史记封禅书武帝巡朔方还祭黄帝冡桥山册府元唐大歴五年鄜坊节度使臧希让上言坊州有轩辕皇帝陵请置庙四时享祭列于祀典从之又见庆阳府真宁县】唐叚志元墓【在宜君县东南三十里】宋杨偕墓【在中部县东三十里】明刘琦墓【在雒川县北大石山】朱新堞墓【在中部县治北社稷坛侧】
　　祠庙黄帝庙【在中部县东三里旧在桥山唐大歴七年建宋开寳中移此】秦文公祠【在中部县南十里】冯异庙【在雒川县西四十里又名髙槐庙有石匾书大树将军】杨班祠【在雒川县东南六十里】二贤祠【在州治南文庙左祀唐杜甫宋范仲淹】孟姜女祠【在烈泉镇】
　　寺观开元寺【在州治北唐建】柏山寺【在州西九十五里州志山水秀朗寺在柏间殿阁隐现碑识唐太宗建壁有太宗像】石寺【在州西一百三十里州志石山如砌凿门而入为佛殿有大佛三小佛尺许者千百计制作工巧】定洲寺【在中部县西入十里县志古柏森罗西山之胜】曹溪寺【在雒川县南一百三十里内有古池】
　　名宦南北朝周梁睿【乌氏人武帝时为敷州刺史有惠政】唐梁礼【武徳二年为鄜州刺史梁师都入防礼死之】崔从【全节人长庆初领鄜坊节度属部多神防屯军数乱法骄横吏不能制从一绳以法下皆重足畏之党项互市羊马类先遗帅守从独不取而厚慰待之羗不敢盗境】宋卢鉴【金陵人以右班殿直为鄜延路走马承受公事李继迁防邉与总管王荣败走之擢本路兵马都监复出荡族帐获牛羊以万计】石普【太原人真宗时为鄜延路副都总管赵徳明纳款诏降制命普言不宜授以押蕃落使乃止】张亢【临濮人仁宗时知鄜州上疏言邉计甚悉又言调发之苦数倍常嵗宜一切权罢后多施用】马懐徳【祥符人仁宗时为鄜延路都监城绥平破青化押班吃当三砦杀获甚众厐借具论其前后功迁供备库副使时用兵久民多散亡懐徳招辑有方经畧使梁适奏请推其法诸路迁至鄜延路副都总管】何涉【南充人仁宗时迁著作佐郎管句鄜延等路经畧安抚招讨司机宜文字元昊扰边军中经画涉与有力元昊纳款厐籍召为枢宻使欲与之俱涉以亲老愿得归养特改通判眉州】李师中【楚邱人仁宗时知鄜川县民有罪妨其农时者必遣归归农隙自诣吏令当下者榜于民或召父老谕之租税皆先期而集民负官茶追繋甚众师中为脱桎梏令乡置一匮籍其名许日输所负一钱以上辄投之书簿而去比嵗终逋者尽足厐籍荐其才转太子中允】楚建中【洛阳人仁宗时主管鄜延经畧机宜文字夏人来正疆土往莅其事众暴至两骑傅矢引满向之建中披腹使射曰吾不惮死骑即去众服其量元昊归款建中白府请筑安定黒水八堡以控东道夏人果来闻有备不敢入】张宗诲【寃句人仁宗时知鄜州元昊防延安刘平败没钤辖黄徳和遁还走延州不纳又走鄜州宗诲曰军奔将无所归激之则为乱矣乃纳之拘徳和以闻是时鄜城无备传言防至众汹汹不安宗诲严斥籍入而禁出使老幼并力御之敌自引去】王信【太原人为鄜延巡检康定初刘平石元孙战于三川信以所部兵薄贼斩首数十级】周美【回乐人仁宗时除鄜延路兵马都监破敌于无定河乗胜至绥州杀其酋豪加本路钤辖遂为副总管】郭谘【平棘人仁宗时为鄜延路兵马钤辖置独辕弩五百募士兵教之既成经畧使夏安期言其便诏置独辕弩军】许懐徳【祥符人仁宗时为鄜延路副总管夏人三万骑围承平砦懐徳时在城中率劲卒千余人突围破之夏人复阵有出阵前据鞍嫚骂者懐徳引弓一发而踣敌乃去复进围延州懐徳夜遣禆将出不意击之斩首二百级围遂解】夏随【榆次人仁宗时为鄜延路副都总管元昊为书及锦袍银带投境上以遗金明李士彬约与同叛人得之诸将皆疑士彬独随曰此行间耳乃召士彬与饮厚抚之士彬感泣后数日果击贼斩首虏获羊马自效】司马里【夏县人仁宗时通判鄜州州将武人不法里平居与之驩甚临事正色力争不少假借】郭逵【洛阳人神宗初镇鄜延种谔受嵬名山降取绥州夏人遂杀杨定朝论以边衅方起诏焚弃绥州逵匿而不下诇得杀杨定者姓名夏人执献之】王安礼【临川人从河东唐介辟熙宁中鄜延路城啰兀河东发民四万负饷宣抚使韩绛檄使佐役后帅吕公弼将从之安礼争曰民兵不习武事今殴之深入此不为防所乗则冻饿而死耳宜亟罢遣公弼用其言民得归而他路遇敌者全军皆覆公弼执安礼手曰四万之众皆君生之】薛向【万泉人知鄜州大水冒城郭沈室庐死者相枕郡卒戌延安诣主将求归视弗得皆亡奔至则家人无存者聚谋为盗民大恐向遣吏晓之曰亟往收溺尸贳汝擅还之罪众泣谢一境乃安】林广【莱州人仁宗时为鄜延路钤辖攻踏白城功最】曲珍【陇千人仁宗时擢鄜延钤辖进副总管从种谔攻金汤永平川斩二千级】贾逵【藳城人神宗时总鄜延兵鄜州旧有夹河两城始元昊入防据险城几不能守逵相伏龙山九州台之间可容窥觇请于其地筑堡障与城相望人以为便】种谊【洛阳人哲宗时知鄜州夏人犯延安赵卨使谊统诸将敌闻谊至皆溃延人谓得谊胜精兵十万】燕达【开封人擢鄜延都监数率兵深入敌境九战皆以胜归】刘泾【杨安人绍圣末知坊州専以仁厚为政土产龙须席泾惟常贡外不以奉权贵】钱即【钱塘人政和中经畧鄜延言铁钱复行与夹锡并用虑奸民妄作轻重欲维持推行俾钱物相值非欲以威力胁制百姓顿减物价于一两月之间今宣抚司裁损米糓布帛金银之价殆非人情坐贬官然钱害亦寝】刘延庆【保安军人为鄜延路总管破夏人成徳军擒其酋首】郭浩【陇千人建炎中权主管鄜延路经畧安抚时鄜延之东皆金人西北即夏境其属朝廷者惟保安一军徳静一镇浩间道之徳静置司招収散亡与敌对垒一年敌不能犯】金卢克忠【凤集人天徳中同知保大军节度绥徳州军卒数人道过鄜城求宿民家是夜有贼剽主人财去有司执假宿之卒繋狱榜掠诬服克忠察其寃独不肯署未几果得贼】完顔陆金【中都路额特赫格们明安人迁保大军节度使兴定五年鄜州破自投崖下死　完顔陆金旧作完顔六斤额特赫格们明安旧作胡土割蛮猛安今并改】赫色烈鹤夀【河北西路山沁明安人兴定初权元帅府于鄜州五年鄜州破赫色哩鹤夀与数骑突出城元兵追及之赫色哩鹤夀据土山力战而死諡果勇　赫色哩鹤夀旧作纥石烈鹤夀山沁明安旧作山春猛安今并改】富察罗索【东北路爱伸噶尔罕明安人兴定三年遥授孟州坊御使权都监将兵救鄜州转战而至城破死之　富察罗索旧作蒲察娄室爱伸噶尔罕明安旧作按出虎割里罕猛安今并改】钮祜禄资禄【本姓张氏咸平府人兴定五年为金安军节度使诏将兵救鄜州鄜州破被执不肯降遂死　钮祜禄资禄旧作女奚烈资禄今改】明朱新鍱【晋防王防七世孙崇祯时知中部县防有事他邑土防乘间防其城坐免寻复任时李自成已破潼闗傅檄至新鍱怒而碎之谋守御防然邑新遭防人无固志乃属父老速去已誓必死妻卢氏妾薛氏冯氏及幼女皆先缢乃书表封印使人驰送京师冠带自缢士民葬之社稷坛侧妻女祔焉】刘光先【直人崇祯中为中部县丞防防城光先力战被创遂自刎】
　　本朝林鑛【慈谿人康熙中知宜君县县当南北孔道邮传往来向取之民鑛大为裁省编审丁赋豪猾率以贿免鑛精心钩考酌定科则积弊一清】方一御【为宜君县典史王永强叛宜君被陷以身殉节雍正七年入忠孝祠】
　　人物南北朝周秦族【洛川人祖白父欢并有至性族性至孝父丧哀毁过礼与弟荣先尢笃友爱未几母又没哭泣无时终丧之后犹蔬食不入房室二十二年荣先亦至孝遭母丧以毁卒邑里化其孝行世宗嘉之诏赠沧州刺史以旌之】宋杨偕【字次公中部人举进士为殿中侍御史郭皇后废偕与孔道辅范仲淹力争道辅仲淹既出偕止罚金乃言愿与道辅等皆贬富民陈氏女选入宫将以为后偕上疏谏止尝论八阵图及进神楯劈阵刀帝下其法于诸路其后用以败元昊于兔毛川累官兵部侍郎卒遗奏兵论一篇偕性忠直敢言数论天下事尢喜古今兵法有兵书十五卷集十卷子忱慥皆有隽才】元王士宏【中部人父有疾士宏倾家资求医见医即拜遍祷诸神叩额成疮父殁哀毁尽礼庐墓三年未尝至家庐上有竒鹊来巢飞鸣翔集与士宏若相狎众咸异之终丧复建祠于茔前朔望必奠祭虽风雨不废有司上其事于朝旌表之】何从义【洛川人大父母偕亡从义庐墓旦夕哀慕不脱经带不食菜果事父母孝养尤至伯叔祖父母皆无子比亡从义咸为治葬筑坟祭奠以礼时人义之】王克己【中部人父母通殁克己负土筑坟庐于墓侧貊髙纵兵暴掠县民皆逃窜克己独不去家人呼之避兵克己曰吾誓守墓三年以报吾亲虽死不可弃俄而兵至见其身衣衰绖形容憔悴曰此孝子也遂不忍害竟终丧而归】刘思琦【宜君人事继母沙氏杜氏孝养备至父年八十丧明防乱兵摽掠其乡思敬负父避岩穴中兵至欲杀之思敬泣曰我父老矣又无目我死不足惜使我父何依乎贼怜其孝父子皆免于难】明刘琦【字廷珍洛川人正徳进士嘉靖初授兵科给事中以灾异陈亲贤去邪仁民恤军选将信赏明罚七事且请倚大臣为腹心任言路为耳目时给京军冬衣布棉恒过期以琦请即命琦立给妖人李福逹逃洛川琦知之甚悉因疏陈颠末并劾郭勋党逆又与御史张问行劾勋后盗草场租银皆不问既以福逹事下狱谪戍沈阳越十年赦还卒】刘仕【字以学中部人正徳进士授刑部主事以争大礼廷杖后与定李福达狱下吏遣戍穆宗即位起太仆少卿年老不就】霍宗【鄜州人正徳中回贼防州境宗以乡兵独当其冲手刄贼数人力绌死之州守礼葬题其墓曰义勇】刘尔玺【中部人光灿孙崇祯二年贼至三河口母惊匿尔玺闻变手戈驰追不介而前或曰不济曰死不避难吾犹及践难焉临贼从者震怖不前尔玺犯坚而入杀贼数人未得母处身中大创兵尽刀折死之又同邑杜夀春崇桢四年盗攻城陷或呼夀春曰母老焉忍舎之亦遇害】刘禋【字诚吾仕之孙父尔完歴商邱名山知县有学行禋性刚介事亲孝母殁于名山四千里扶榇过剑阁云栈以肩任之崇桢四年贼陷中部禋负父走免后由乡举授登封知县土防李际遇申靖邦据山为乱禋练壮士数百且战且守防不敢近李自成陷城禋被缚贼以同郡故欲降之禋叱曰岂有奕世清白吏肯降贼耶贼义之遣其将反覆説以数百言禋执弥厉乃见杀赠佥事】齐大成【鄜州诸生流贼掠西安隆冬弃妻子衣冠入文庙不食而死】
　　本朝杨素蕴【宜君人顺治壬辰进士授东明知县考最擢御史劾诛吴三桂被谪后三桂叛起官督学山西歴顺天府尹出为安徽巡抚值夏逢龙作乱调抚湖广时武昌新经兵燹加意拊循以劳勚卒官】牛光斗【中部人仇家搆其父通贼系狱光斗讼寃于大帅愿以身代防烈日中忽大雨雹帅廉其寃释之后登顺治戊戍进士知诸暨县以政绩着】
　　流寓唐杜甫【襄州襄阳人安禄山乱甫家寓鄜州弥年艰窭孺弱有至饿死者肃宗诏甫往省视】
　　列女隋覃氏【上郡钟氏妇夫死时年十八事后姑以孝闻数年间姑及伯叔皆相继死家贫无以葬于是躬自节俭昼夜纺绩蓄财十年而葬八丧州里上闻赐米百石表其闾】金康住珠【鄜州人夫早亡服阕父取之归家许严沂为妻康誓死弗听欲还夫家不可得遂投崖而死诏有司祭其墓　康住珠旧作康住住今改】完顔长乐妻富察氏【字明秀鄜州人纳恰之女哀宗迁归徳以长乐为总领将兵扈从将行属明秀曰无多言夫人慎勿辱此身明秀曰君苐去无以妾为念妾必不辱长乐一子幼出妻柴氏所生明秀抚育如己子崔立之变驱从官妻子于省中明秀闻之以子付婢仆与之金亲具衣棺祭物与家人诀自缢而死　完顔长乐妻富察氏旧作蒲察氏纳恰旧改纳甲今并改】张慥妻冯氏【字妙真刑部尚书延登之女适进士张慥兴定五年慥为洛川主簿元兵入鄜延守臣以西路输刍粟不时至檄慥诣平凉督之时延登为平凉行省员外郎慥欲偕妙真往妙真辞曰舅姑老矣虽有叔姒妾能安乎子行妾留奉养洛川破妙真携三子赴井死】元贺敏妻张氏【洛川人年二十四夫死自缢又鄜州金世昌妻闗氏唐明徳妻王氏中部王仲秦妻党氏皆先后以节着闻】明贺谷荣妻康氏【鄜州人夫亡苦节其父逼令改适氏投崖死洪武中旌表又栁輴妻王氏生女名琼嘉靖癸丑女年十六防至时輴他往诸妇女相与谋曰贼至将奈何琼女曰惟死耳已而果为贼掠女痛哭骂贼防地不起贼断其尸母王氏亦投崖死后輴还收葬色皆如生吉孝妻王氏为贼所掠骂贼曰我家世清白肯从贼乎遂遇害罗宗臣妻王氏被贼获骂不絶口贼以刄砍之仆地贼以为既死去之后数日复得生陈善妻王氏为贼执曰夫不知死所何用生为遇髙崖投之曰此吾谢夫报祖母处也次日人闻哭声舁之归家夫亦无恙人以为节义之报云髙俯妻任氏年二十殉夫不遂复遭逼嫁刎颈示志守遗腹子允升孝事翁姑年至七十四旌表其门王宗尧妻李氏年二十八夫亡欲以死殉苦节四十年孙建屏有自陈疏又有李让妻叚氏李从义妻张氏罗璜妻栁氏赵世宁妻任氏刘璞妻任氏张彦果妻丁氏王让妻李氏宋纶妻刘氏皆先后以节着闻】张敏道妻赵氏【雒川人年二十夫卒自缢同葬洪武间旌表又有同邑李从义妻张氏张应奎妻髙氏景载辉妻屈氏刘梦笔妻都氏皆先后以节着闻】郝烈女【字拾翠雒川人郝聚女年十七许字诸生何三近已纳采而三近死女闻讣以所纳币制衣裳服之遂自缢万歴中旌表】宋吕妾王氏【鄜州人吕妻死他妾中有遗腹吕临终叹曰纵生子畴克守而抚之王慨然以抚孤自誓吕亡四月生子其生母他适王鞠之守节四十年】邢其蕴妻何氏【鄜州人崇祯中贼陷城杀其夫欲逼之何愤骂以石击贼贼怒刄之至死骂不絶口又张国时妻田氏王祚延妻刘氏俱骂贼不辱死李必灼妻雷氏史养清妻侯氏丁鸿图妻李氏俱投崖死诸生任其印其妻姜氏宋国玠妻陈氏俱自缢死】孟自务妻申氏【雒川人与自务佃于赵顺宰家赵悦其色屡挑不从乗孟出逼之氏执刀刄之反　被杀萧令祷神得其情闻于上表其贞烈】刘孝女【中部人父凖以诸生死无辜女年十六抱父尸而死有司为营葬旌表】宋承矩妻刘氏【年二十夫死孕六月潜缢姑陈氏救之值嵗饥宗人强以再适氏刎颈毁靣以示志生子宋昌守节四十余年台申以疏闻旌表又有同邑任宏异妻张氏张钊妻李氏杨景辉妻宋氏党爵妻陈氏党汉妻王氏刘侃妻忽氏李元凯妻任氏张廷辅妻贾氏李应奎妻张氏赵瀛妻刘氏刘尔荣妻李氏先后以节着载中部县志又贺恩妻田氏田养民妻常氏寗琮妻田氏郭钟竒妻杨氏张士竒妻王氏田瑛妻杨氏先后以节着】曹可升妻王氏【中部人崇祯四年贼陷城刼氏去行二里许有崖壁立乃奋身投崖死邑令旌表其门】刘光灿妻李氏【髙陵人归中部镇抚刘光灿夫殁李育孤自守崇祯四年贼陷城露刄入其家时年七十九矣李自取刀刺血淋漓贼壮其烈持之与饮食氏怒以椀击贼詈曰吾忍死守节至今乃啜贼食耶遂遇害】刘福妻贺氏【中部人夫亡无子守节三十年崇祯中贼陷城贺死之又诸生呼恒昌母刘氏亦死之贡生刘尔驷妻宋氏骂贼见杀诸生苏育世妻刘氏与一女共投井死】刘焕妻任氏【中部人崇祯十六年闯贼陷城将逼之氏厉声愤骂贼恚交刄杀之】采薪妻王氏【宜君人夫采薪死于火其姑痛子不食氏多方劝慰赴夫死所寻骨归葬墓成自刎有司以闻旌表现宜君县奉祀】
　　本朝刘禋妻张氏【中部人禋明末为登封令殉难弟禔与禊亦相继亡张同禔妻杨氏禊妻冦氏抚孤守志时称一门忠节】梁国杰妻张氏【中部人国杰为人所害张罄所藏付伯兄讼夫寃自痛哭死】雷物正妻薛氏【中部人物正客死于外薛闻讣絶粒死】王者谋妻屈氏【中部人夫病笃氏知不起投井死时年十六又同邑刘诞离妻任氏宜君县杨绪妻张氏俱夫亡殉节死】刘蔚泰妻李氏【中部人年十六蔚泰死李事姑课子苦节三十八载雍正六年　旌表又中部县刘熛妻王氏刘笃妻任氏梁本性母葛氏王秉干妻刘氏张永济妻雷氏雷沛田妻兰氏冯儁妻兰氏梁本素妻张氏牛秉睿妻左氏张名举妻马氏兰馥畅妻刘氏刘昆妻陈氏兰国衡母徐氏张可畏妻温氏艾若薰母姜氏艾若母冯氏刘克许妻防氏刘范妻郭氏刘克念妻李氏梁彭母张氏防昙妻刘氏兰清妻刘氏兰之香妻李氏张毓妻杨氏张崇徳妻杨氏葛天裔妻张氏牛秉干妻刘氏刘治妻蔡氏皆以节着】杨绪妻张氏【宜君人绪病笃以氏少且无子属以改适氏悲恸几絶出更衣自缢绪亦死时年甫十八其先又有杨国权妻刘氏杨凌汉妻王氏杨苾妻冦氏杨荃妻贺氏皆以苦节着以上四世五节蒲城王炳有碑记又同邑蔡蕃妻樊氏樊甸妻李氏杨维妻曹氏冯聚端妻田氏冯琦妻焦氏徐升妻张氏徐明哲妻张氏王振基妻白氏贺年氏妻薰氏蔡铎妻罗氏皆先后以节着】董其事妻苏氏【宜君人夫亡抚遗孤遴儒成立遴儒及壮亦早亡无子妾安氏自经以殉】杨淳妻张氏【中部人又同县傅崇徳妻任氏刘宁妻杨氏冦笏妻马氏夫亡守节俱乾隆年间旌表】屈大雅妻李氏【雒川人夫亡守节又同县节妇王缳妻李氏白玉琏妻靳氏俱乾隆年间旌表】
　　仙释宋法天【本中天竺摩伽陀国僧宋初至鄜州与河中梵学僧法进共译经义始出无量夀尊胜二经七佛賛知州王从润色之法天献于阙下太祖召见赐紫袍】
　　土产铁【唐书地理志中部宜君有铁】铜【州志州东采铜川产自然铜】麻【九域志鄜州赋麻布坊州贡枲麻弓弦麻】席【元和志鄜州坊州贡龙须席】土硫黄【明统志宜君县出】药【寰宇记直罗县出大黄明綂志宜君县出大防】












　　钦定大清一统志卷一百九十五
&lt;史部,地理类,总志之属,大清一统志,绥徳州图&gt;
&lt;史部,地理类,总志之属,大清一统志,绥徳州图&gt;
&lt;史部,地理类,总志之属,大清一统志,绥徳州表&gt;
&lt;史部,地理类,总志之属,大清一统志,绥徳州表&gt;
　　钦定四库全书
　　钦定大清一统志卷一百九十六
　　绥徳州【在陜西省治东北一千一百里东西距二百七十里南北距二百四十五里东至黄河山西永宁州界一百三十里西至延安府安定县界一百四十里南至延安府延川县界一百六十里北至榆林府榆林县界八十五里东南至延州县界二百二十里西南至安定县界八十里东北至葭州界一百三十里西北至榆林府怀逺县界二百八十里本州境东西距一百五十里南北距四十五里东至永宁州界一百三十里西至米脂县界二十里南至清涧县界二十里北至米脂县界二十五里东南至清涧县界一百三十里西南至清涧县界五十里东北至吴堡县界一百二十里西北至米脂县界五十里自州治至　京师一千八百里】
　　分野天文井鬼分野鹑首之次
　　建置沿革禹贡雍州之域春秋时白翟地战国魏置上郡秦置肤施县汉初为翟国寻复置上郡后汉因之建安二十年郡县俱废西魏置上县又置绥州及安宁郡隋开皇初郡废大业初改州曰上州寻又改州为雕阴郡唐贞观二年平梁师都复置绥州【旧唐书地理志武徳三年于延州丰林县置绥州总管府六年移治所于延州延川县界七年又移治城平县界废魏平城贞观二年罢都督府移治上县】天宝初改县曰龙泉又改州为上郡乾元初复曰绥州属闗内道五代时为番族所据宋熙宁三年收复为绥徳城属延州元符二年升为绥徳军属延安府金大定二十二年升为绥徳州属鄜延路元属延安路明属延安府
　　本朝雍正三年升为直州乾隆元年分葭州吴堡县属焉领县三
　　米脂县【在州北八十里东西距一百六十里南北距八十里东至榆林府葭州界八十里西至延安府安定县界八十里南至本州界三十里北至榆林府榆林县界五十里东南至吴堡县界五十里西南至安定县界八十里东北至葭州界五十里西北至榆林府怀逺县界二百里本汉上郡肤施龟兹二县地西魏置抚宁县后周分置银州隋废州属雕阴郡唐复置银州属闗内道宋初属西夏元丰四年收复置米脂砦属绥徳军金升为县属绥徳州元明因之　本朝初属延安府雍正三年属绥徳州】清涧县【在州西南一百四十里东西距一百九十里南北距一百六十五里东至山西汾州府石楼县界一百五十里西至延安府安定县界四十里南至延安府延川县界三十里北至本州界一百二十里东南至石楼县界一百四十里西南至延川县界三十里东北至本州界一百三十里西北至米脂县界一百二十里汉上郡肤施县地西魏置绥徳城平二县隋属雕阴郡唐属绥州五代时废宋康定元年置清涧城属延州元符二年属绥徳军金大定二十二年升为清涧县属绥徳州元及明初因之宏治九年改属延安府　本朝雍正三年属绥徳州】吴堡县【在州东北一百二十里东西距五十里南北距九十五里东至山西汾州府永宁州界二十里西至本州界三十里南至本州界二十五里北至榆林府葭州界七十里东南至永宁州界三十里西南至本州界六十里东北至永宁州界三十里西北至米脂县界五十里汉上郡肤施县地隋唐为石州定胡县地宋置呉堡寨金正大三年升为吴堡县属葭州元明因之　本朝初因之乾隆元年改属绥徳州】
　　形势石隰襟喉延鄜门户【明世法录】黄河绕其东沙漠在其北前倚雕山后连川水【州志】
　　风俗地近边陲俗尚强悍男勤耕稼女稀纺织【州志】城池绥徳州城【周八里有奇门四濠深一丈五尺闗城周六里有奇北通大城门亦四明洪武中因旧址筑　本朝顺治十六年重修乾隆十二年又修】米脂县城【周二里有奇门二濠广七尺明洪武二年筑　本朝康熙二十五年重修乾隆二十四年又修】清涧县城【周三里有奇门三濠深二丈明洪武初筑本朝顺治中重修乾隆十五年又修】吴堡县城【周二里有奇门四明正统中因旧重筑　本朝乾隆三十二年又修】
　　学校绥徳州学【在州治东明洪武八年建　本朝顺治十七年重修入学额数二十名】米脂县学【在县治东明洪武十六年建　本朝康熈雍正中俱重修入学额数八名】清涧县学【在县治西南明洪武六年建　本朝康熈五年重修入学额数二十名】吴堡县学【在县治西南明洪武十四年建　本朝康熈三十七年改建入学额数八名】
　　户口【原额人丁十九万八千四百七十八又滋生人丁二万五百二十六原额屯丁一千二百七十二又滋生屯丁四百四十九】
　　田赋【田地一千六百二十七顷九亩九厘零额征地丁银一万八百三两八钱七厘粮七千七百六十三石八升七合　屯田五千七百九十五顷四十六亩三分四厘额征地丁银六百四十二两七钱六分七厘粮一千六百三十五石七斗八升六合零】
　　山川凤凰山【在州东三十里一名凤宿岭古屯戍处唐张潮诗人传郎在凤凰山即此见州志】文屏山【在州城南州志峯峦环列如屏亦名二郎山】月宫山【在州北二里有月崖连月宫寺明康海晋溪洞记少师晋溪王公谪戍月宫山山有石洞公恒憇其中登眺崖际当大理无定二水之间前值龙湾村烟树葱郁望之如画佥事桑溥与游因更治洞刻公像镌其上曰晋溪洞】雕山【在州城西南李吉甫元和郡县志龙泉县有疏属山亦名雕阴山山海经云贰负之臣曰危与贰负杀窫窳帝梏之疏属山即此也府志雕山在州城西南连城横峙其形如雕】嵯峨山【在州城内】合龙山【在州西南五里汉书地理志肤施县有五龙山郦道元水经注奢延水东入五龙山疑即此】张家山【在米脂县东五里】峯子山【在米脂县西十里相近有鹿鸣山貂蝉洞】白云山【在米脂县北二里环抱县城又冯家山在县北三里有泉涌出峯顶又髙家山在县北五里有石洞可容数万人】石佛山【在米脂县东南七十五里髙耸峭特为县境诸山之冠】髙梁山【在米脂县西南二十里】峰台山【在清涧县东二百歩上有古峯墩一名东峯山峯峦秀丽为邑之胜】笔架山【在清涧县西一百步三峯秀峙县城凭以为固】钟楼山【在清涧县南一百步中隔清涧河县志崔巍秀拔旧建钟楼于其上又县南二里有虎头山】草坞山【在清涧县治北百步一名草场山又名砦山】官山【在清涧县北五十里万山旋绕二水萦流通往来官道又有小官山在县西五十里】寨西山【在吴堡县西一里宋置吴堡寨山在其西故名】龙凤山【在吴堡县南十里一名黒龙山】火烧山【在吴堡县北十五里一名桃花庄】妙峯山【在吴堡县北七十里又名黒龙岑】髙原砦山【在吴堡县西北五十里巍然天际为众山宗】定仙岭【在州东南乐史太平寰宇记延福县有定仙岭旧志在州东南七十里为往来要路金时置砦于此】吐谷岭【在清涧县东二十里县志唐以吐谷浑部族侨治州界故名又相近有苜蓿岭】香炉峯【在州东南十五里又五虎峯在州西北五峯聨络】圣佛崖【在州东十五里石佛铺寰宇记延福县有圣佛崖】马湖谷【在米脂县西五十里接榆林界】黄河【自榆林府塞外流入迳吴堡县东又迳州东又南迳清涧县东又南入延安府延川县界水经注河水自合汤水又南迳离石县西奢延水注之又南陵水注之又南得离石水口又南过中阳县西又南过土军县西寰宇记绥州延福县有黄河自抚宁县流入又绥州东至石州界黄河一百三十里河上有孟门闗州东南至隰州石楼县西北黄河为界一百五十里通志河水自吴堡县康家塔入绥徳州界又南迳州东百二十里东岸为山西宁乡县又东至界首渡入清涧县界迳白草原无定河入焉又南迳县东百二十里东岸为山西石楼县又南为老牛滩至张家山入延川县界】奢延水【即无定河自榆林府流入迳米脂县西又东南流迳州城东又东南流迳清涧县东北入黄河水经注奢延水自合帝原水又迳肤施县南又东入五龙山自下帝原水亦为通称歴长城东出于赤翟白翟之中又有平水入之又东走马水注之又东与白羊水合又东入于河元和志榆林县有无定河自夏州流入又在抚宁县北二十里又云龙泉县有无定河一名奢延水自抚宁县界流入沈括笔谈尝过无定河渡活沙履之百步皆动如行幕上或陷则人马车驼应时皆没此即古流沙也明统志无定河以溃沙急流深浅不定故名通志无定河自榆林镇川堡西入米脂县界背干川自葭州西南流入又南迳县西十里米脂水流入之又东南迳髙和尚砭入绥徳州界又东南延州西北大理河东流入之东南迳朔方台南怀宁河合黒水河东北流入之又东南迳凤凰山南左合满堂川水又迳清涧县东北百里右纳白家河又东南至新闗渡入于河】明堂川水【在米脂县西北宋史元丰五年曲珍等败夏人于明堂川通志即榆林西河自榆林流入无定河又背干川水在县北三十里自葭州西南流入经镇川堡注无定河】米脂水【在米脂县东一百歩县志源出张家山西南流入无定河以其地沃宜粟米汁如脂因名亦曰南河又饮马河源出县西南流合米脂水】平水【在州西水经注平水西北出平溪东南流入奢延水隋书地理志大斌县有平水寰宇记龙泉县有大力川在西又废大斌县有小力川宋史大中祥符三年赵徳明出大理河筑栅苍耳坪治平四年种谔复绥州夜度大理水军于州西通志大理河自怀逺县界东南流合小理河迳米脂县西六十里又迳州西北城下东流入无定河小理河源出怀逺县之威武堡迳艾蒿茆廵司沟合大理河入州境大理盖即大力之讹亦即平水也】走马水【自延安府安定县流迳清涧县北界又东北流迳州南又东入奢延水水经注走马水自阳周东北流入长城又东北注奢延水州志懐宁河源出安定县柏山寺下东流迳清涧县北八十五里又东入州界迳州东南十里至州东南入无定河即古走马水也又黒水河在清涧西北百里亦自安定县来入怀宁河】满堂川水【在州东五十里其水南流入无定河】白羊水【在清涧县东北水经注水出西南白羊溪巡溪东北注奢延水州志今有白家河源出吐谷岭东北流五十里入无定河疑即白羊水也】暖泉水【在米脂县东七十里源出县东南东北流迳暖泉砦入榆林府葭州界】秀延水【在清涧县西自安定县流入又南入延川县界水经注秀延水东流得浣水口又东防根水露桃水寰宇记废城平县有清涧水县志清涧水自安定县流入至县北官山折而南过城西迤东绕城南又东南流入延川县界即秀延水也亦名吐延水又曰辱河又有西河在县城西源出官山南流入清涧水东河在县城东源出吐谷岭西流滙苜蓿岭党家崾二水环绕城东又西南入清涧水宋种世衡城青涧开营田二千顷资东西二河为灌溉即此】黒龙沟水【在清涧县西南自延川呼家岔流入黑龙沟又东流迳白家原营田铺入清涧水】汤水【在吴堡县南下流入河水经注汤水出上申山东流注于河府志有清河沟水在县西二十里黄河水浊此水入河独清故名】磨石沟【在米脂县西八十里又有佛岔沟水在县南四十里】落杨沟【在吴堡县南二十里合冯家原沟水入河又县北十里有水滩沟二泉交流亦入河】龙泉【在州东寰宇记唐龙泉县以龙泉为名府志龙泉在州东三里无定河东岸龙儿湾泉从石龙口中流出可溉田】呜咽水【在州东五里名山记相传秦扶苏赐死处唐胡曾诗至今谷口声呜咽犹似当年恨李斯】龙河泉【在米脂县南二里】湫神泉【在清涧县东黄河岸石岩下又黒龙泉在县东一百步从石窟中出】五眼泉【在清涧县南五十里水极清冽暑月经旬不变】神井【在州东五里石中流出因凿为池冬夏不竭又石井在州北十里从石山下流出可以溉田】石井【在清涧县治西县志宋种世衡城青涧无泉凿地百五十尺遇石世衡命屑石一畚酬百钱卒得泉今谓种公井明正徳中多边警邑令赵辂恐取汲不足更凿一井引东河水自城下穿入谓之新井今堙】
　　古迹肤施故城【在州东南史记赵世家惠文王三年灭中山迁其王于肤施秦本纪孝公元年魏北有上郡惠文王十年魏纳上郡十五县始皇本纪三十五年使长子扶苏北监防恬于上郡项羽纪立董翳为翟王王上郡汉书地理志上郡治肤施县后汉书永初五年西零羌乱诏上郡徙衙永建四年复归旧土晋书地理志建安二十二年省上郡崔鸿十六国春秋刘聪建元元年刘曜攻上郡太守张禹奔允吾盖尝复置而旋废也水经注奢延水迳肤施县南秦昭王三年置上郡治此王莽以马负为増山连率司马彪曰璔山者上郡之列名也后魏侨置肤施县属襄洛郡在今庆阳府界非故县矣萧徳言括地志上郡故城在上县东南五十里即肤施城也】上县故城【今州治隋书地理志雕阴郡西魏置绥州大业初改为上州治上县西魏置安宁郡与安宁绥徳安人三县开皇初郡废改安人为吉万大业初置雕阴郡废安宁吉万二县入又后周置义良县亦废入元和志绥州春秋时白狄所居七国时属魏为上郡自后汉末以来荒废年久俗是稽胡又为赫连勃勃部落所居后魏神龟元年东夏州刺史张邵于此置上郡废帝元年于郡内分置绥州隋改为上郡又改雕阴郡以雕山在西南故名隋乱陷贼武徳三年百姓归化遂于延州丰林县置绥州贞观二年讨平梁师都移于今理西南至延州三百三十里治龙泉县本秦肤施县地后魏于此置上县取郡为名天宝元年改为龙泉州城贞观元年筑四面石崖周回四里二百步寰宇记绥州城据山四面甚险唐末蕃冦侵扰所管五县并废其民皆蕃族州差军将征讨旧志绥州宋初为西夏所据淳化五年李继迁徙绥州民于平夏咸平四年筑绥州城既而复陷治平四年种谔城绥州熙宁二年废为绥徳城元符二年始建为军舎又升为州至今因之】延福故城【在州东南隋书地理志雕阴郡领延福县西魏置曰延陵开皇中改焉元和志县西至绥州一百十里本秦肤施县地后魏置延陵县理延陵村寰宇记县在绥州东南后魏废帝元年置延陵县属南宁郡隋开皇七年改名县城据崖三面夐絶为边防险固之所今废为镇又旧唐志延福县武徳六年置北吉州领归义洛阳二县又置罗州领石罗开善万福三县又置匡州领安定源泉二县皆并入延福寰宇记故匡州城在延福县西北五十里隋置故城尚存禄山之乱陷入蕃界】大斌故城【在州西北隋书地理志雕阴郡领大斌县西魏置仍立安政郡开皇初郡废元和志县东至绥州一百十里本秦肤施县地后魏孝明帝神龟元年于今县东五里置大斌县属上郡周隋不改武徳七年于今城平县界魏平故城改置因隋旧名大斌者取稽胡怀化文武杂半之义旧唐书地理志大斌县初治魏平贞观二年移治今所寰宇记在绥州西北一百二十里今废为大斌镇】义合故城【在州东王存九域志延川县领义合砦宋史地理志本夏人砦元丰四年收复延州延川县七年改绥徳城西至绥徳军四十里北至暖泉砦八十里金因之元史地理志至元四年并义合县入绥徳州盖金末升砦为县也】银州故城【在米脂县西北晋书载记符秦讨擒刘卫辰坚亲自骢马城如朔方巡抚诸蕃隋书地理志雕阴郡领儒林县后周置银州开皇三年改名大业初州废元和志银州汉西河郡圁阴县地晋时戎狄所居符秦骢马城即今州理城也周武帝保定二年分置银州因谷为名旧有人牧骢马于此虏语骢马为乞银故名大业二年废银州隋末陷于冦贼贞观二年平梁师都于此重置银州天宝元年为银州郡乾元元年复为银州西至夏州一百八十里东南至绥州一百六十里治榆林县开皇三年置宋太平兴国七年李继捧以夏州归宋从弟继迁留居银州与其党奔入地斤泽雍熙二年诱杀曹光实于葭芦川遂袭据银州咸平六年割其地畀继迁地理志银州五代以来为西夏所有熙宁三年收复寻弃不守元丰四年种谔议规横山以西谓兴功当自银州始因复取其地改筑永乐城而此城废旧志银州城在今县西北八十里】抚宁故城【在米脂县西隋书地理志雕阴郡领抚宁县西魏置元和志县北至银州八十里本汉固阴县地魏废帝于县东抚宁故城置抚宁县属抚宁郡隋开皇三年废郡移县于今理属银州旧唐书地理志抚宁县贞观二年属绥州八年改属银州治龙泉川开元二年移于今所宋雍熙三年李继迁自三族砦进攻抚宁熙宁五年种谔筑永乐川赏逋岭二砦分遣诸将筑抚宁故城沈括笔谈抚宁旧治无定河川中李继隆迁县于滴水崖在旧县北十余里皆石崖峭拔髙十余丈下临无定河今谓之啰兀城者是也熙宁中所治抚宁城乃抚宁旧城耳县志抚宁城在县西四十里又隋志雕阴郡领开疆县西魏置有后魏抚宁郡开皇三年废唐初开疆县亦废】米脂故城【今米脂县治宋史地理志绥徳军米脂砦本西夏砦元丰四年收复为米脂城后复为砦延州延川县七年改绥徳城元祐四年给赐夏人元符元年收复仍赐旧名东至暖泉砦四十五里西至克戎砦六十里金史地理志米脂寨置第二将元史绥徳州领米脂县盖金末升砦为县也明统志县在州北八十里】嗣武故城【在米脂县西北宋史地理志绥徳军嗣武砦旧啰兀城元丰四年置寻废崇宁三年修复西至镇边寨二十里南至米脂砦三十里金史地理志绥徳州有嗣武城元史地理志金绥徳州领嗣武县归附后入米脂盖金升寨所置也明统志嗣武故城在县西北四十里】绥徳故城【在清涧县北隋书地理志雕阴郡领绥徳县西魏置元和志绥徳县北至绥州一百里后魏文帝分上郡南界邱尼谷置绥徳县隋不改武徳二年移于吐延水北即今理是也旧唐书地理志绥徳隋废县武徳二年复置六年分置云州领信义淳义二县又置龙州领风乡义良二县贞观二年二州及县俱废入寰宇记绥徳县后魏大统十二年置今废为绥徳镇元史地理志金绥徳县至元四年并入绥徳州】城平故城【在清涧县西隋书地理志雕阴郡领城平县西魏置元和志县东北至绥州二百里后魏孝明帝于今理县西三十里库仁川置城中县隋改为城平县自库仁川移于今理寰宇记县在绥州西南一百里后魏神龟元年置城中县隋讳中改为城平今废为城平镇州志城平城在州西南一百五十里】青涧故城【今清涧县治本寛州城寰宇记废绥徳县有旧石城在县东三十里今寛州是也九域志康定元年置清涧城在延州东北一百八十五里宋史种世衡为鄜州判官建言延安东北二十里有故寛州请因其废垒而兴之右可固延安之势左可致河东之粟北可图银夏之旧朝廷从之城成赐名清涧地理志青涧城元符二年属绥徳军东至永宁县界七十里南至延川县界四十里金史地理志绥徳州清涧县本宋青涧城大定二十二年升为县延绥志寛州城在县北二百歩县志即今后山砦】独乐废县【在米脂县北汉置属上郡后汉省后魏侨置属赵兴郡在今庆阳府征宁县界延绥志有马胡峪在今县北碎金驿康家湾之南即今独乐县宋改为永乐】魏平废县【在清涧县西魏书地形志东夏州领朔方郡郡领魏平政和朔方三县隋书地理志延安郡领魏平县后魏置并立朔方郡后周废朔方郡并朔方政和二县入焉旧唐书地理志地平县武徳三年又置魏平县属南平州又置魏州兼领安故安泉二县七年又于魏平城置绥州总管府并大斌县贞观二年废魏州及魏平安故安泉三县唐书地理志城平县有魏平闗旧志魏平城在绥州西南一百五十里】绥平废县【在清涧县西北九域志延川县有绥平寨宋史地理志元符二年割绥徳军东至怀宁砦四十里北至临夏城六十里金史地理志绥徳州有绥平寨元史地理志金绥徳州领绥平县归附后入怀宁盖亦金末所置也旧志绥平砦在县西北一百里】怀宁废县【在清涧县北九域志延川县有怀宁寨宋史地理志绥徳军怀宁砦东至绥徳军四十里南至清涧地七十里金史地理志绥徳州有怀宁寨元史地理志金绥徳州领怀宁县至元四年并入清涧县焉】静边废州【在米脂县西旧唐书地理志静边州都督府旧治银州界内管小州十八又归徳州寄治银州界内处降党项羌旧志静边州贞观后置五代时改置静州汉干祐初以静州定难军即此】长城【在州西水经注走马水东入长城寰宇记城有二一在州西十五里大力川一在州北二十五里无定河皆恬所筑之遗迹】吴儿城【在州西北元和志在龙泉县西北四十里初赫连勃勃破刘义真于长安遂虏其人筑此城以居之号吴儿城】永乐城【在米脂县西宋史元丰初种谔西讨得银夏宥三州而不能守延帅沈括欲尽城横山瞰平夏城永乐诏给事中徐禧往相其事禧言银州虽据明堂川无定河之防而故城东南已为河水所吞西北又阻天堑不如永乐形势险阨遂城永乐夏兵闻之倾国来争城遂陷宋史地理志元丰四年收复银州五年即永乐小川筑新城距故银州二十五里前据银州大川赐名银川岩旋被夏陷崇宁四年收复五年废为银川城明统志永乐城在米脂县西一百五十里西接宥川附横山东西二面重冈复岭路仅可通车马】绥徳废衞【在州治北明正统二年建　本朝康熙十七年裁】吴堡故砦【在吴堡县治宋史夏国传开宝九年李克睿率兵破北汉吴堡砦九域志石州定胡县有吴堡寨宋史地理志吴堡砦元丰四年收复东至黄河西至绥徳军义合砦六十里南至绥徳军白草砦九十里北至晋宁军一百七十里金史地理志呉堡砦在黄河西宁西夏界又孟门县有吴堡镇元统志葭州金正大三年领吴堡县本吴堡砦宋景徳以来屡陷于羌元丰五年尽复其地因筑城堡东临汾晋西接鄜延实为要冲时与米脂葭芦并兴既成以米脂属鄜延葭芦吴堡属汾晋元祐二年以米脂葭芦给赐夏人而吴堡不在所予地分委官画定界至开立濠堠金时定胡为夏人所夺以吴堡通秦砦后又升为县属葭州元至元元年省二年复置东至石州孟门县二十里西至绥徳州一百三十五里南至石楼县一百五十里东南至石州宁乡县一百里西南至清涧县一百七十五里东北至临川一百八十里西北至米脂县一百八十里】李广寨【在州东相传李广屯兵处】朔方台【在州东无定河东岸明统志世传秦太子扶苏所筑一名扶苏台】月儿台【在州北二里】祭风台【在清涧县北一里髙百丈上有风伯祠遗址】相思亭【在州南三十里州志西北二水交合于此宋司马光诗岭上双流水犹知防合时行人经过此那得不相思】
　　闗隘银州闗【在米脂县西北九十里即古银州地一名银城闗】老鸦闗【在清涧县东一百二十里黄河濵路通山西石楼县界】碎金镇【在米脂县北四十五里旧置驿达榆林鱼河堡】克戎砦【在州西北接米脂县界宋史地理志克戎城本西人细浮图砦元丰四年收复延川县七年改绥徳城元祐四年给赐夏人绍圣四年收复赐名东至绥徳军六十里金史地理志绥徳州克戎寨置第四将州志克戎堡旧为州扼寨要地明初置巡司宏治中裁】临夏砦【在州西宋史地理志绥徳军有临夏城地名啰岩谷岭元符元年筑城赐今名东至克戎砦三十里南至绥平砦六十里金志为临夏寨旧志在州西九十里】暖泉砦【在米脂县东宋史地理志暖泉砦元符二年进筑赐名东至河东乌龙寨二十里西北至米脂砦四十五里金因之元废】镇边砦【在米脂县西北宋置宋史地理志东至龙泉砦四十里南至克戎城六十五里金因之元废】清边砦【在米脂县东北宋置宋史地理志西至龙泉砦二十里南至暖泉砦七十里金因之元废】龙泉砦【在米脂县北宋史地理志绥徳军龙泉砦宣和二年改名通泉寻复故东至清边砦二十里南至嗣武城二十里元废】顺安砦【在清涧县东北九域志延川县有顺安白草永平等三砦宋史地理志顺安砦延州延川县旧砦元丰七年绥徳城元符二年废后复置旧志顺安砦亦曰顺安驿在县东北八十里北去绥徳州义合驿六十里】白草砦【在清涧县东北一百余里黄河侧宋置元废宋张颂记砦居山之巅四面峭壁峻不可攀惟西有盘道抵城门县志东扼黄河伏落闗路北控州界铁茄坪定山岭满堂川三路最为要地又有永平砦在县西南七十里亦见延川后山砦在县东北山上】开光堡【在州北宋史地理志绥徳军开光堡绍圣四年修筑元符元年赐名二年自延安府来属南至绥徳军三十里北至米脂砦三十里金因之元废通志在州北四十里今为铺又有河末窟儿临川定逺马栏中山等十六堡皆在州境】葫芦堡【在米脂县西四十里又背干川堡在县北三十里皆明置】营田堡【在清涧县南三十里县志旧传宋种世衡营田处又宁川堡在县西三十里路通安定明嘉靖中筑】田庄堡【在清涧县北一百里接本州界明嘉靖中筑为往来要口】观音石堡【在清涧县东北八十里无定河西岸县志两岸上有涌泉开石沟为濠昔时乡人多避冦于此又新闗石堡在县东北一百二十七里】官菜园【在州东北一百四十里接吴堡县界明正统中置巡司今废】奢延驿【在清涧县南五十步旧曰清涧驿明洪武中改名北至石觜驿七十里】石觜驿【在清涧县北七十里明洪武初置北至青阳驿七十里】青阳驿【在州治南明洪武初置在城北嘉靖中移城南　本朝顺治中移今所东北至义合驿六十里北至银川驿八十里】义合驿【在州东六十里义合砦明正统中置东北至吴堡县河西驿六十里】银川驿【在米脂县治西一百步明洪武初置北至榆林府鱼河驿九十里】河西驿【在吴堡县南二十五里明正统初置南至本州义合驿六十里东至黄河接山西永宁州青龙驿七十里】
　　津梁无定河桥【在米脂县西十里】龙门桥【在清涧县东六十里又东二十里有遇仙桥】南天桥【在清涧县南三十里】清河桥【在吴堡县西二十里跨清河沟】无定河桥渡【在州东门外又大理河桥渡在州南门外皆秋冬架木夏则撤之】界首渡【在清涧县东北一百六十里路通山西宁乡县其南有马灰坪闗渡去县一百四十里又南有新闗渡去县一百二十里又南有老鸦闗渡去县一百里俱通山西石楼县又南有郭家河渡在县东南百里通山西永和县】官菜园渡【在吴堡县南十里黄河西岸明正统中置巡司又县东二十里河西驿有杨家店渡】
　　堤堰流金堰【在米脂县南明正徳中垒石溪口作堰长五十余丈引山水灌田民获其利】陵墓秦扶苏墓【在州治北山上寰宇记在无定河东去州八里】防恬墓【在州西南一里寰宇记在大力川西去州二里】宋髙永能墓【在清涧县东九十里髙官庄有碑】郝文义墓【在吴堡县李家原】金赵劝墓【城西十里冇施宜生碑】元党时济墓【在清涧县东一百三十里党家山有碑】郝志义墓【在清涧县北八十里】薛国柱墓【在吴堡县】明马汝骥墓【在州东五里】姜汉墓【在州城南十里】
　　祠庙扶苏祠【在州城内文庙左明嘉靖中改建于疏属山峯】种公祠【在清涧县城内祠宋种世衡】清风祠【在州西七十里殷家坬南五女川因孝女五人而名土人凿石肖像为祠】
　　寺观天宁寺【在州城西】云岩寺【在州治西岩上飞阁翼然下瞰理水为州名胜】月宫寺【在州城西北多名人题咏】白草寺【在清涧县县志寺踞山巅黄河圁水逺相环抱河东云树隠隠可辨】石台寺【在清涧县二里县志内有观音洞壁立数仞为邑名刹】石塔寺【在吴堡县南门外一名祝夀寺】西峯寺【在吴堡县北十一里因泉水泛溢立寺镇之旧名海眼寺】九真观【在州治西一里明宣徳中建】
　　名宦汉李广【成纪人孝景时为上郡太守】冯立【杜陵人竟宁中为上郡太守先是立兄野王守上郡立治行畧与野王相似吏民嘉美歌之曰大冯君小冯君兄弟继踵相因循聪明贤智惠吏民政如鲁卫徳化钧周公康叔犹二君】唐刘源【太和七年为银州刺史诏市马三千置银川监以源为使】宋种世衡【洛阳人仁宗时签书鄜州判官西边守备用兵不足世衡请于延安东北故寛州因其废垒而筑之城成赐名清涧迁内殿崇班知城事开营田二千顷募商贾代本通货赢其利城遂富实间出行部族慰劳酋长羌属率皆乐为用】种谔【世衡子知青涧城夏将嵬名山部落在故绥州其弟夷山先降谔因夷山诱降之举众从谔而南次怀逺敌四万众傅城而阵至晋祠合战追击二十里俘馘甚众遂城绥州后为经畧安抚副使敌屯夏州谔攻米脂三日未下夏兵八万来接谔御之无定川伏发断其首尾大破之】赵卨【依政人郭逵宣抚陜西辟掌机宜文字种谔纳绥州降人朝廷以其生事议诛谔反故地以释兵卨为逵移书执政请存绥州以张兵势先规度大理河川建堡砦画稼穑之地三十里以处降者活降者数万为东路捍蔽熙宁初夏人请纳塞门安逺二砦易绥州卨言绥实形势之地宜存以观其变神宗然之后用卨策以绥为绥徳城】李稷【卬州人元丰中为陜西转运使制置解盐坐事贬为判官永乐既城受围急稷守之以及于难】元聿思敬【晋宁人泰宁初清涧尹先是邑旱逃徙甚众思敬招抚复业嵗复祲他郡民率归之思敬发粟赈且告厚积者贷全活数万人讼以理遣囹圄空虚课绩为陜西之最】明丁碧【嘉靖时为延绥勦援游击冦大入延绥碧以孤军数百遇其前锋于马家窊大呼突阵死赠都督同知諡节愍】霍文玉【武冈人万厯初知清涧县县素不通水利文玉携一仆荷锸巡行郊陌间相其可出者经画之开西南二渠引灌数千顷濬其余流为蔬圃又于髙田可汲者制转轮汲之嵗益粟十数万石民以富饶】唐思周【磁州人万厯中知清涧县嵗大饥请赈蠲租减赋役招流移饬驿传治邑六年百务俱举】陈王道【宁乡人万厯中知清涧县狱不逾宿剖决如流咸得其情他邑控吁者皆假籍以希聴断适绥徳延川俱缺长吏台司命兼摄之循声大起擢贰真定守】刘廷杰【绥徳人为延绥抚标参将以防冦驻绥徳闯贼至廷杰回镇激以大义固守城陷被执贼欲降之廷杰怒曰为朝廷守城者我也宁死不贻君父羞贼支解之父彞鼎闻之叹曰吾有子矣】周瑚【北直行唐人恩贡崇祯中知清涧县剖决疑事如习知戊寅流冦逼城数月瑚守御多出奇画危城得完】简国宁【石阡人崇祯中知吴堡县时值兵荒请轻徭赋多方赈给活数万人在官五年布衣蔬食去之日不能具车舟】
　　本朝王廷议【翼城人顺治乙丑进士任清涧县时叛逆未靖　大兵围府谷人心皇皇廷议计安反侧调度军需整顿有法聴断如流不事鞭朴五年之间盗息民安台司交章荐之擢户部主事民遮道泣送】
　　人物宋髙永能【字君举清涧人少有勇力善骑射以供奉官从取绥州先驰入啰兀五战皆防转供备库副使治绥徳城辟地四千顷增户三千五百即知城事元丰初为鄜延都监秋大稔夏人将取稼永能简精骑突过其营骑卒惊溃获钤辖二人擢本路钤辖四年西讨永能为前锋围米脂城边人十万来援永能严阵待其至鏖战于无定河斩获甚多降其首将累进荣州团练使永乐之役城陷战死诏赠房州观察使录其子世亮为忠州刺史】李显忠【清涧人初名世辅南归时赐名父永竒世袭苏尾九族巡检金兵陷延安授永竒及显忠官永奇泣曰我宋臣世受国恩乃为彼用耶与显忠密谋以兵取延安归朝挈家出城至马翅峪口为金兵所擒永竒并家属二百口皆遇害显忠奔夏率骁勇擒其害父母弟侄者皆斩之引军赴行在吴玠抚之曰忠义归朝惟君第一髙宗劳赐再三命为招抚司前军都统制与李贵同破灵璧县金兵至合肥诏显忠御之敌素畏其勇避去寻加保信军节度使浙东副总管屡破金兵显忠生长边陲熟悉山川险易每用兵必先计而后战时称为真闗西将军孝宗立除威武军节度奇其状貎魁杰命绘像于阁下及卒赠为开府仪同三司諡忠襄】明郝志义【清涧人成化己丑进士授评事进寺副奉命审録河南时久旱志义定疑狱三十五人释无辜者三百七十人取服罪者十人戮于市天即雨歴官湖广巡抚志义素性严毅所至以亷慎称】刘寛【绥徳卫人以世职歴官都指挥同知成化四年从征满四于石城先登后军不继为贼所执不屈死子羊儿为指挥次子珍以百户署清平堡把总羊儿随游击髙极御敌力战没于阵珍往救亦死之时称一门忠烈绥徳卫指挥刘钊亦随寛死石城之难】刘介【字师惠清涧人宏治中进士授户部主事调吏部出守抚州抚多商贬引价嵗数千悉输藩库吏白前此仅输三之一介叱曰余将焉用置吏法防刘瑾党人李珰营建江西诸郡重贿之介独不应珰大索且以他郡言介曰他郡可办抚之民力竭矣珰知不可夺欲中伤之然竟不可得未几迁太常寺卿介以瑾乡人欲逺之遂请终养瑾败补官南京复致政归】刘维禴【字子孚介次子正徳中进士知滑县滑故多讼系者维禴悉纵之治其素无良者三四人讼遂息嵗饥维禴白监司蠲逋负且赈之活万余人黄河故道经滑县民嵗出钱治河后徙封邱征钱如故维禴至罢之增筑滑外城擢监察御史上疏言兵事未几督马政复上策着为令弟维禠为晋帅以军事被逮维禴痛愤成疾卒】冯祯【绥徳卫人起卒伍累功擢副总兵协守绥延正徳六年盗起诏以所部千五百人赴讨遇于阜城逐北数十里俘斩八百有竒进解曹州围録功进都督佥事明年刘惠赵鐩连陷河南郡县祯击败之贼溃而西复招屯洛南觇官军饥疲迎战祯方列阵后哨参将姚信所部忽驰前失利先遁阵乱贼齐进祯下马力战援絶死焉赠洛南伯建祠嵗祀】安国【字良臣绥徳卫人世袭职为指挥佥事正徳三年举武防试第一进署指挥使赴三边立功刘瑾索贿不与乃编之行伍瑾诛以故官分守宁夏西路累迁右副总兵徙延绥敌三万骑分掠偏头闗诸处国驰败之岢岚州进都督同知宁夏总兵官国以材武致大将端谨练戎务所至尽职推将材者必归焉在镇四年卒特諡武敏】杭雄【字世威绥徳衞人世为总旗雄积首功六迁至指挥使正徳中勦贼四川寻守备西宁擢绥延游击从都御史彭泽经畧哈密偕副将安国破敌岢岚累擢都督同知拜大同总兵官嘉靖初小王子万余骑入沙河堡雄战却之召佥书后军都督府出镇宁夏吉囊大入击破之进都督同知雄遇敌敢战与士卒同甘苦尝以数骑行边敌麕至乃下马积鞍为垒跪而射之敌退解衣腋凝血乃知中飞矢少役延绥廵抚行台既贵每至台议事不敢正席坐正嘉间西北名将马永下称雄云】马汝骥【字仲房绥徳州人正徳中进士改庶吉士武宗南巡汝骥偕舒芬等切谏帝怒跪阙五日又杖之调泽州知州州多藩府府人虐民汝骥一绳以法政声大着世宗立召授编修歴南京国子祭酒擢礼部右侍郎帝爱其才加侍讲以宠之卒赠为尚书特諡为文简】雷子坚【绥徳州人正徳中举人知广州刚介不畏强御值流贼刼掠缮城池治兵器贼不敢犯民赖以全因抗论将帅失利当路恶之遂落职将行出所贮金币于官其亷洁如此】王成【绥徳州人万厯时延绥参将从征河套大挫贼众进右都督镇大同训兵饬边在边五十年九佩将印以功名终成祖孙父子兄弟三世为将者二十四人】白慧元【字次如清涧人崇祯进士为任邱令善祛蠧吏民畏之　大兵临城坚守有功命减俸行取防与大奄有隙摭其罪逮治之未行而兵抵城下乃与代者李亷仲共守亷仲缒城遁慧元防御甚力及城破一门俱死赠按察司佥事　本朝乾隆四十一年　　赐諡节愍】艾毓初【字孩如米脂人崇祯进士授内乡知县生长边陲习战事流贼来犯薶大炮于城外城内燃线发之贼死无算遂解去屡迁右参议分守南阳李自成大众来冦食尽援絶毓初题诗城楼自缢　本朝乾隆四十一年　　赐諡忠节】薛永誉【吴堡人嵗贡崇祯三年贼犯吴堡之川口永誉先奉母居城中率众守虎头二寨力不能支永誉促老幼渡河自防后御贼贼众猬集矢石如雨遂入河死】艾万年【米脂人由武学生从军积功至神木参将崇祯四年从曹文诏复河曲点灯子入山西万年力败之桑落镇花帝窊雾露山从讨平不沾泥山西告警文诏东征与李卑一月奏五捷又与贺人龙败八大王扫地王兵明年贼东遁连破之延家山亢义村贾寨村擢副总兵山西土冦不散巡抚戴君恩因迎春召其渠王刚宴杀之万年亦捕杀其魁王豹五领兵王等加署都督佥事寻授孤山副总兵戍平凉后战死于宁州之襄乐　本朝乾隆四十一年　　赐諡忠烈】惠显【清涧人由步卒积功至延绥副将闯贼至激励将士闭城固守城破被擒贼曰若能从我则以权将军相授显不屈死之从子渐时为抚边守备亦骂贼死从子渐县志作济　本朝乾隆四十一年　　赐惠显諡忠烈渐諡烈愍】赫崇徳【绥徳州诸生闻伪官入城即具衣冠自缢于文庙为门斗救免掖至学宫触柱而死　本朝乾隆四十一年子入忠义祠】郝允曜【字觉天清涧人以祖廕补南国学典簿歴刑部郎中以清狱忤旨谪上林簿寻复户部主事闯贼至不屈死之　本朝乾隆四十一年　　子入忠义祠】马□【绥徳州诸生闯贼陷西安欲授以伪官□抱先人木主逃宁乡山中兄企被掠死防大兵至获免□一意奉亲粗粝恒不饱师友招之食不就亲殁时年几七十庐墓三年严冬每伏】
　　【冢哀号手足皴瘃雍正九年　旌表】卢之苓【清涧人性至孝父死于蜀匍匐乞食抵西川负骸归葬与同邑李邦镇皆以孝行旌奬】
　　本朝拓文运【清涧诸生以多智称顺治六年叛将王永强陷清涧欲引为己用文运叱之曰吾恨力寡不能尽殱汝等耳遂遇害】白鳌辰【字极五清涧人顺治戊子以拔贡判平乐府有治迹摄贺县以戆直忤上官镌秩去事白复判温州康熙十三年耿逆叛围其城总兵官祖宏勲通贼六月杀副使陈丹赤永嘉知县马琾鳌宸为贼断右臂遂同遇害】马如龙【字见五绥徳州人康熙十年举于乡防朱龙陷延安州城失守如龙纠集乡勇力战却之　大兵至如龙谒军门陈方畧因前锋追贼复大破擒之以功授滦州知州歴迁江西巡抚淮扬饥具米十万移赈存活无算】李毓采【清涧人康熙十四年朱龙变起縁边城堡皆溃毓采以把总率兵迎战于绥徳州死之】傅汝友【清涧人康熈十九年以总兵随定海将军王之鼎救永宁为贼所执不屈遇害赠都督同知】
　　列女宋李烈女【显忠族妹依显忠父永奇在鄜城永奇挈之南归为金兵所执欲犯之女骂不从乃缚其手于树攅射而死】孟孝女【延安人父戍永乐城夏人陷城父死女呼号徙步入城获父尸一恸而毙夏人怜之并其父葬焉】明王淑妻时氏【绥徳卫人淑以都指挥守备宁夏战殁氏闻讣自缢其从孙妇赵氏亦殉其夫人称为一门双节又千户沈湸妻贺氏贼破城以子大中托妾髙氏从容投缳而死又衞人髙俊妻李氏年二十夫亡自缢以殉成化中旌表又郝郁妻陈氏陶辅妻郭氏余林妻栁氏王大瀛妻李氏史琅妻髙氏孙莹妻李氏马义妻刘氏纪文烺妻王氏马文熙妻胡氏王云标妻钟氏白麒妻苏氏马光祚妻文氏髙昙妻于氏管邦妻李氏王瑎妻申氏皆以节孝着】姜耀妻李氏【米脂人耀早卒无子家贫姑欲嫁之氏泣曰妇去谁事舅姑乃织作以供养舅姑殁葬祭礼尽茶苦终身又同县冯奇峩妻李氏艾某妻髙氏艾应钟妻杨氏郑宗禹妻李氏杜能任妻常氏姬翊周妻艾氏俱节孝可风】冯观祥妻王氏【米脂人崇祯初嵗荒流贼起夫死氏无依恐受辱投河死又同县髙建鼎妻贾氏为流贼所掠氏绐之曰我有私积携之从汝贼信而纵之入室取刀自刎而死又某妻姬氏为贼掠缚马上至髙石砭投河洲乱石中仍不死人以为节烈之征云又李应元妻陶氏夫死自缢以殉】刘烈女【清涧人刘兴女崇祯中流贼起兴挈女避窖中贼攻破欲犯之女以帕防面投崖死巡按御史吴甡镌其崖曰烈女崖又同县康盛运妻吕氏偕夫避贼母家贼至携其妹投堑死又康锡爵妻生氏白子经妻柏氏卢国銮妻师氏师成章妻任氏惠道昌妻白氏惠及科妻李氏皆夫亡殉节先后被旌又惠声扬妻呼氏惠士心妻马氏白简妻刘氏惠施扬妻贺氏霍文鸾妻白氏皆以节孝着】张如愚妻王氏【吴堡人年十八夫没母怜其少欲令改适氏抱遗孤辰夜号泣欲以死殉母乃止氏励志守节孝养舅姑卒年八十七又同县宋名儒妻刘氏张志贤妻樊氏冦善妻丁氏皆以节着】
　　本朝马启周妻任氏【绥徳州人夫死誓死守节朱龙之变大肆焚掠独相戒不入马氏门钦其节也雍正九年　旌表又有同邑马骖龙妻栁氏马继俊妻李氏马彭龄妻刘氏马征易妻张氏李如膺妻田氏王善福妻杨氏马士俊妻慕氏延自玺妻髙氏汪生瑾妻王氏马彪妻叶氏陆法恺妻李氏张充善妻李氏张隆轩妻贺氏皆先后以节着得　旌表】艾穆妾金氏【米脂人年二十五穆亡随嫡马氏避乱山中　本朝定鼎穆仲子怀英归诚官镶蓝旗牛录章京居京师未几没季子怀元往省及归有指为逃旗官捕系之檄行原籍取家属甚急马氏年迈虑不测欲自尽氏慷慨请代与怀元妾姜氏同就道比至事得雪怀元方南游阅嵗不返姜氏举一子乃谋西归时秋雨积潦千里金氏负幼子携姜氏两月余始抵家明年马氏卒氏忧劳伤恸而逝时年六十三姜氏哭尽哀丧葬逾常礼久之怀元致书与姜氏诀曰母死不奔丧不可为子吾誓毕此生不归矣姜氏家贫子幼茹苦四十余年至六十九嵗卒懐元竟不知所终雍正六年有司以双节请旌】艾怀光妻王氏【米脂人幼识女诫夫亡守节姑亡痛哭失明又同邑冯震妻髙氏夫亡守节雍正六年　旌表】髙国祥妻韩氏【清涧人为无赖子贺三儿所迫投崖自尽知县呉其琰置三儿于理请　旌建坊】苗实妻郝氏【清涧人太守郝安女年二十实亡子甫晬余伯氏欲嫁之氏断髪毁靣以死自誓守节六十余年又张凤妻郝氏王纲妻张氏张彦昂妻孙氏白似玉妻刘氏白贲妻李氏白延庆妻刘氏白似科妻刘氏鲍玺妻惠氏王永祚妻白氏皆先后以节孝着】白乃建继妻田氏【清涧人年二十五夫亡抚前妻子如己出吴逆之乱氏颠沛流离不移其志年七十卒又拓文运妻恵氏师自恩妻萧氏郝熺妻恵氏李应禄妻杨氏李雷妻杨氏任宗皇妻恵氏惠受祺妻师氏恵可杨妻师氏师宣艺妻白氏邱育世妻张氏白璠妻恵氏白子仁妻刘氏刘铎妻恵氏陈发炜妻刘氏韩龙妻刘氏白瓉妻张氏皆以节获旌又惠正心妻师氏康程虞妻雷氏恵所和妻贺氏武全孟妻康氏白光辉妻惠氏刘壮国妻李】
　　【氏米万箱妻王氏髙得贞妻白氏李友梧妻惠氏媳醮氏白成美妻呼氏白恩妻恵氏恵得鹏妻张氏刘万军妻马氏恵所静妻霍氏韩思温妻李氏惠公义妻张氏白琮妻李氏任许因妻白氏刘估璜妻恵氏康鹏翼妻白氏任国卿妻贺氏白环妻刘氏薛璧妻韩氏贺士俊妻冯氏贺文瑞妻吴氏陈鼎妻刘氏陈妻师氏武统九妻孙氏王叔通妻陈氏恵永傅妻雒氏恵三杰妻白氏恵和奇妻白氏杨宗鳯妻刘氏杨密妻恵氏白霍妻李氏米维城妻白氏恵本吾妻王氏惠遐敷妻杨氏任奠邦妻白氏薛士雄妻白氏王士甲妻师氏陈恭妻白氏李荣贵妻惠氏邓士珑妻贺氏贺永祐妻郭氏李大用妻季氏邱有孔妻拓氏恵施妻王氏张曰琏妻朱氏恵可当妻王氏张宏魁妻李氏张宏寿妻白氏白增康妻柏氏王琏妻徐氏白腾妻李氏刘四节妻白氏张能逺妻陈氏白当仁妻李氏惠廷琪妻李氏任久志妻白氏任耀妻王氏折统元妻白氏惠尚志妻马氏李伟妻惠氏王鸿妻任氏朱锜妻陈氏李作梁妻刘氏张琏妻陈氏朱之琏妻李氏张选妻冯氏武琳妻贺氏张元臣妻杨氏惠作霦妻白氏惠大年妻刘氏惠士玠妻刘氏皆先后以节闻】丁泰妻李氏【吴堡人与同县李应贤妻史氏同为贼所刼二氏登楼以避贼焚楼逼之二氏坚拒不从并死之】马朂妻丁氏【吴堡人年二十一夫亡励志守节孝事舅姑茹苦三十七年雍正八年　旌表又同县樊恭妻马氏亦以节孝着】霍士建妻卜氏【绥徳州人矢志守节誓不再醮日勤纺绩又同县贺进喜妻王氏崔万善妻张氏罗士煜妻何氏李若梓妻冯氏李修龄妻髙氏周郁文妻王氏折有信妻马氏雷建妻刘氏马鳯国妻延氏马曰瑞妻刘氏刘元吉妻李氏刘杰吾妻王氏桂芝妻李氏叶生桂妻闫氏鱼跃渊妻髙氏陆班妻张氏阎天中妻王氏薛志清妻赵氏髙占龙妻王氏俱于乾隆三年以来先后　旌表】髙文彩妻杜氏【米脂人夫亡守节三十八年抚孤成立又同县艾永龄妻王氏陈有才妻吕氏冯通妻常氏髙文明妻常氏艾元泰妻髙氏艾琇品妻常氏拓有福妻万氏生员髙世俊妻艾氏马九亲妻陈氏生员常天祐妻李氏俱于乾隆元年以来先后　旌表】师宣艺妻白氏【清涧人孝事舅姑克尽妇道甘贫抚孤又同县白璠妻惠氏白子仁妻刘氏邱育世妻张氏刘铎妻惠氏王士甲妻师氏薛士雄妻白氏米俊妻张氏惠明世妻马氏白子权妻楮氏王曰琏妻朱氏李通吾妻惠氏贺国周妻王氏髙大雄妻马氏白綡妻艾氏生员白士铮妻柏氏白虞璋妻髙氏郝人叙妻米氏俱于乾隆二年以来先后　旌表】王□妻吴氏【吴堡人孝事舅姑抚育孤子教并严师又同县慕生芳妻宋氏薛诠妻白氏贾玫妻王氏薛钦公妻髙氏宋业妻李氏俱于乾隆三年以来先后　旌表】
　　土产布【唐书地理志绥州土贡胡女布银州土贡女稽布】蜡【元和志绥州贡蜡】黄蜡【清涧县出】药【寰宇记丹州产香子苦参甘草柴胡以银州为胜府志绥徳州出甘遂木贼兔丝又芎防出米脂逺志出清涧】


　　钦定大清一统志卷一百九十六
&lt;史部,地理类,总志之属,大清一统志,甘肃全图&gt;
&lt;史部,地理类,总志之属,大清一统志,甘肃全图&gt;
&lt;史部,地理类,总志之属,大清一统志,甘肃统部表&gt;
&lt;史部,地理类,总志之属,大清一统志,甘肃统部表&gt;
　　钦定四库全书
　　钦定大清一统志卷一百九十七
　　甘肃统部【治兰州府在　京师西南四千四十里东西距二千一百二十里南北距二千四百十里东至陜西邠州长武县界一千里西至河州阍门番界一千一百二十里南至四川龙安府平武县界一千三百七十里北至伊伯勒山一千四十里东南至陜西汉中府畧阳县界一千二百二十里西南至洮州防番界九百三十里东北至陜西延安府保安县界一千四百三十里西北至安西州外新疆及伊犁新疆界四千一百四十里　伊伯勒旧作亦不刺今改】
　　分野天文井鬼分野鹑首之次【唐书天文志初东井十二度终桞六度自汉三辅及北地上郡安定西自陇坻至河右西南尽巴属汉中之地】
　　建置沿革禹贡雍州之域春秋战国时属秦及西戎地【史记自陇以西有緜诸绲戎翟防之戎岐梁山泾漆之北有义渠大荔乌氏朐衍之戎各散居绤谷自有君长其后义渠之戎筑城郭以自守至秦昭王伐残义渠于是秦有陇西北地上郡】秦并天下置陇西北地二郡汉武帝分置天水安定【二郡俱元鼎三年置】武都【元鼎六年置】三郡又得匈奴昆邪王地开置武威酒泉【本纪二郡俱元狩二年置】张掖敦煌【俱元鼎六年置】四郡昭帝始元六年又分置金城郡【晋书地理志张掖酒泉敦煌武威金城谓之河西五郡地势西北邪出在南山之间南隔西羗西通西域于时号为断匈奴右臂】俱属凉州部【晋书地理志凉州以地处西方常寒凉也　按地理志武帝改雍曰凉萧望之传亦以陇西以北安定以西八郡为凉州而陇西等十郡下缺载所属州名以后汉志参之葢皆凉州部也】后汉亦曰凉州【治陇县永平十七年改天水为汉阳郡中平五年分汉阳置南安郡后献帝又分张掖置西郡以张掖居延属国为西海郡】兴平元年分河西四郡置雍州【晋志作五郡】建安十八年罢凉州并属雍州【献帝起居注时省凉州雍州得安定陇西汉阳北地武都武威金城西平西郡张掖属国酒泉敦煌西海汉兴永阳南安等郡】三国属魏复置凉州【晋书地理志魏分陇右置秦州领防羗校尉中间暂废】晋因之【晋书地理志凉州统金城西平武威张掖西郡酒泉敦煌西海八郡元康五年惠帝分敦煌酒泉立晋昌郡】又分置秦州【晋书地理地秦始五年置秦州治冀城太康三年罢并雍州七年复立镇上邽统陇西南安天水畧阳武都隂平六郡惠帝分陇西置狄道郡张骏又立武始郡】永宁初凉州为张氏所有分置河沙二州【晋书地理志张于姑臧西北置武兴郡又分西平立晋兴郡张实分金城立广武郡张骏分武威武兴西平张掖酒泉建康西郡湟河晋兴须武合十一郡为凉州兴晋金城武始南安永昌大夏武城汉中为河州敦煌晋昌西域都防戊巳校尉玉门大防军三郡三营为沙州张天锡又别置临松郡】是后秦凉二州之地相继割据分为西秦五凉【张轨为前凉都姑臧始晋永宁元年至太元元年地入苻秦吕光为后凉亦都姑臧始太元十年至隆安二年吕隆降姚兴其地三分秃发乌孤为南凉都乐都始隆安元年至义十年地入西秦沮渠防逊为北凉初都张掖后迁姑臧始隆安元年至宋元嘉十六年地入后魏李暠为西凉都酒泉始隆安四年至宋永初元年地入北凉乞伏国仁为西秦有河南地初都苑川后都枹罕始太元十年至宋元嘉七年为赫连定所灭地属吐谷浑又永嘉后氐杨氏据池地义立三年立北秦州至宋元嘉中讨平之寻入后魏】后魏神防大延中并有其地仍为秦凉二州又分置泾【神防二年置】豳【皇兴二年置华州太和十一年改班州十四年改邠州二十年又改】南秦【太和十二年置梁州正始初改】河【太和十六年即乞伏干归都置】原【正光五年置】灵【改张氏沙州置】鄯【上三州　孝昌中置】渭【永安三年置】诸州西魏增置朔盐会甘武岷邓等州【废帝三年改豳州为宁州秦州为成州】后周增置文洮宕廓叠芳等州随开皇初增置兰丰二州三年废郡存州大业初改诸州为安定【本泾州】北地【本宁州大业初复曰豳州】宏化【本西魏朔州后周废开皇十六年置庆州】平凉【本源州】盐川【本盐州】灵武【本灵州】五原【本丰州】天水【本秦州】陇西【本渭州】金城【本兰州】枹罕【本河州】浇河【本廓州】西平【本鄯州】武威【本凉州】张掖【本甘州】敦煌【本州】诸郡唐武徳初复改诸郡为州贞观元年置陇右道【治秦州领河渭鄯兰临阶洮岷廓叠宕凉沙甘肃伊西共十九州北庭安西二都防府】兼属闗内山南二道【泾原渭武宁庆灵威雄警防盐丰等十三州属闗内道成文扶三州属山南西道】后又分置朔方河西陇右泾原诸节度使贞元后河西陇右之地悉防吐蕃【唐书地理志大中后吐蕃防弱秦武二州渐复故地置官守五年张义朝以沙伊肃鄯甘河西兰岷廓十一州来归而宣懿不暇疆理唯名存有司而已】五代时分属中国吐蕃及岐属【按职方考梁时止有灵盐二州其宁庆泾原渭武等州初属岐后属唐秦阶成三州初属前蜀同光时属唐初汉又入蜀周世宗复取之文州则属后蜀又有威州晋置周改环州】宋初属陜西路熙宁五年分置秦鳯路兼属永兴军路【秦鳯路治秦州领泾熙成岷渭原阶河兰等州镇戎徳顺通逺三军后增积石震武懐徳三军西寜乐廓西安洮防六州又改通逺军为巩州其庆阳府环宁二州及定边军则属永兴军路文州别属利州路】其朔方河西之地皆属西夏【宋史夏国传咸平五年□迁攻防灵州以为西平府遂为都干兴二年徳明城懐逺镇为兴州以居元昊仍居兴州河之内外州郡凡二十有二河南之州九曰灵洪宥银夏石盐南威防河西之州九曰兴定怀永凉甘肃沙熙秦河外之州四曰宁乐廓积石】绍兴中陜西地入金分置庆原临洮二路兼属鳯翔路【庆原路旧作陜西之路领庆阳府环宁原泾等州临洮路皇统二年置熙秦路大定二十七年更名领临洮府积石洮兰巩防河六州又平凉府及徳顺镇戎秦州分属鳯翔路其文阶成岷四州则仍属宋利州路西安州定邉军则赐夏国与夏以河为界】元属陜西等处行中书省至元十八年分置甘肃等处行中书省【巩昌平凉临洮庆阳四府泾开成庄浪秦寕定西镇原西和环金静寕兰防徽阶成金洋洮岷贵徳文等二十二州及河州路俱属陜西行省甘肃行省所领为甘州永昌肃州沙州额齐纳宁夏府乌拉噶七路山丹西宁二州　额齐讷旧作亦集乃乌拉噶旧作兀刺海今并改】明属陜西布政使司洪武二十五年又置陜西行都指挥使司于甘州领诸卫所【领甘州左右前中后肃州山丹永昌凉州镇番庄浪西寜十二卫镇夷古浪髙台碾伯四千户所】
　　本朝康熙二年以陜西右布政使驻巩昌分领临洮巩昌平凉庆阳四府五年改曰甘肃布政使司移治兰州雍正三年省行都司及诸卫所改置甘州凉州宁夏西宁四府改肃州卫为州升巩昌之秦阶二州俱为直州又改岷州卫为州靖逺卫为县与洮州卫俱巩昌府增置大通卫西宁府又于古沙地置安西沙州栁沟三卫以安西同知领之于故赤斤卫地置靖逆卫赤金所以靖逆同知领之乾隆三年移临洮府治兰州改曰兰州府置臯兰县升狄道县为州移巩昌府靖逺县兰州府十一年省宁夏府新渠寳丰二县十三年改洮州卫为防以抚畨同知理之巩昌府二十四年省安西防及所辖之安西栁沟沙洲三卫又省靖逆防及所辖之靖逆卫赤金所置安西府及炖煌渊泉玊门三县二十六年改西宁府大通卫为县省兰州府归徳所入西宁府二十九年改安西府为安西州裁渊泉县三十八年于巴勒库勒置镇西府辖宜禾竒台二县于新疆乌鲁木齐置廸化州辖昌吉阜康绥来三县并陞平凉府之泾州为直州割崇信灵台镇原三县凡领府九州六
　　兰州府　巩昌府　平凉府　庆阳府
　　宁夏府　甘州府　凉州府　西宁府
　　镇西府　泾　州　秦　州　阶　州
　　肃　州　安西州　廸化州
　　形势东接邠岐南控巴蜀西抵新疆北届流沙其名山则有陇山嶓冡崆峒西倾积石贺兰祁连三危其大州则有黄河西汉水渭水泾水洮水湟水其重险则有萧闗嘉峪闗玉门闗山川雄壮边屯垦辟为新疆之孔道实天府之要区
　　文职官
　　陜甘总督兼管廵抚事【驻兰州府】
　　布政使【驻兰州府】照磨　广积库大使
　　按察使【驻兰州府】照磨　司狱
　　整饬驿道【驻兰州府】
　　整饬平庆道【驻固原州】
　　分廵宁夏道【驻宁夏府】
　　分廵巩秦道【驻巩昌府】
  </div>
  <div class="pagination">
   <a href="大清一统志_page94.html">
    上一页
   </a>
   <span>
    ...
   </span>
   <a href="大清一统志_page90.html">
    90
   </a>
   <a href="大清一统志_page91.html">
    91
   </a>
   <a href="大清一统志_page92.html">
    92
   </a>
   <a href="大清一统志_page93.html">
    93
   </a>
   <a href="大清一统志_page94.html">
    94
   </a>
   <span class="current-page">
    95
   </span>
   <a href="大清一统志_page96.html">
    96
   </a>
   <a href="大清一统志_page97.html">
    97
   </a>
   <a href="大清一统志_page98.html">
    98
   </a>
   <a href="大清一统志_page99.html">
    99
   </a>
   <a href="大清一统志_page100.html">
    100
   </a>
   <span>
    ...
   </span>
   <a href="大清一统志_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
