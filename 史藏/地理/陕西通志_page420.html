<!DOCTYPE html>
<html>
<head>
    <meta charset="UTF-8">
    <title>陕西通志 - 第 420 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 420 页/共 490 页</h1>
    <div class="content">　　东魏将髙敖曹陷洛州执刺史泉企以归
　　髙敖曹率众围逼州城杜窋为其乡导企拒守旬余矢尽援絶城乃陷焉企谓敖曹曰泉企力屈志不服也及窦泰被擒敖曹退走遂执企而东以窋为刺史企临发宻戒子元礼仲遵曰幸逢圣运位亚台司爵禄既隆年齿又暮前途夷险抑亦可知汝等志业方强堪立功效但得致力本朝吾无余恨不得以我在东遂亏臣节也乃挥涕而诀元礼与企俱被执而东元礼逃归与仲遵结豪右袭州城斩窋传首长安朝廷嘉之世袭洛州刺史【周书泉企传　按鉴注洛州治上洛】
　　秋八月大丞相泰伐东魏次潼关誓师
　　七月徴兵会咸阳八月丁丑太祖率李弼等十二将东伐至潼关太祖乃誓于师曰与尔有众奉天威诛暴乱惟尔士整尔甲兵戒尔戎事无贪财以轻敌无暴民以作威用命则有赏不用命则有戮尔众士其勉之齐神武率众十万趋蒲坂将自后土济太祖既平农闻齐神武将度乃引兵入关【周书文帝纪】
　　九月东魏侵华州不克
　　沙苑之役齐神武士马甚盛太祖以华州冲要遣使劳罴令加守偹罴语使人曰老罴当道卧貆子安得过太祖闻而壮之及齐神武至城下谓罴曰何不早降罴乃大呼曰此城是王罴冡生死在此欲死者来齐神武遂不敢攻【周书王罴传】
　　冬十月大丞相泰及东魏战于渭曲大败之
　　齐神武逼华州知不可攻乃渉洛军于许原西【一统志云许原在同州城北五十里沮水之浒】太祖据渭南徴诸州兵皆会乃召诸将谓之曰髙欢越山度河逺来至此天亡之时也吾欲击之何如诸将咸以众寡不敌请待欢更西以观其势太祖曰欢若得至咸阳人情转骇扰今及其新至便可击之即造浮桥于渭令军人赍三日粮轻骑渡渭辎重自渭南夹渭而西冬十月壬辰至沙苑【一统志云沙苑在同州城南一十二里】距齐神武军六十余里齐神武闻太祖至引军来会癸巳旦骑告齐神武军且至太祖召诸将谋之李弼曰彼众我寡不可平地置阵此东十里有渭曲可先据以待之遂进军渭曲背水东西为阵命将士皆偃戈葭芦中闻鼓声而起申时齐神武至望太祖军少竞驰而进不为行列太祖鸣鼓士皆奋起于谨等六军与之合战李弼等率铁骑横击之絶其军为二队大破之斩六千余级临阵降者二万余人齐神武夜遁追至河上复大克获前后虏其卒七万留其甲士二万收其辎重兵甲献俘长安还军渭南乃于战所人种树一株以旌武功【周书文帝纪】斛律羌举髙祖西讨大军济河集诸将议进趣之计羌举曰黒獭聚凶党强弱可知若欲固守无粮援可恃今揣其情已同困兽若不与其战而迳趣咸阳咸阳空虚可不战而克防其根本彼无所归则黒獭之首悬于军门矣诸将议有异同遂战于渭曲大军败绩【齐书斛律羌举传】初髙祖将图关右与荣宻谋荣盛称未可及渭曲失利神武悔之曰吾不用段荣之言以至于此【段荣传】北齐将彭乐勇猛无双时神武率乐等十余万人于沙苑与宇文防战时乐饮酒乘醉深入被刺肝胆俱出内之不尽截去之复入战【独异志】
　　四年秋八月长安乱大丞相泰讨平之
　　大军之东伐也关中留守兵少而前后所虏东魏士卒皆散在民间乃谋为乱及李虎等至长安计无所出乃与公卿辅魏太子出次渭北关中大震恐百姓相剽刼于是沙苑所俘军人赵青雀雍州民于伏徳等反青雀据长安子城伏徳保咸阳与太守慕容思庆各收降卒以拒还师长安大城民皆相率拒青雀每日接战魏帝留止阌乡遣太祖讨之长安父老见太祖至咸相贺华州刺史导率军袭咸阳斩思庆擒伏徳南度渭与太祖会攻青雀破之太傅梁景睿先以疾留长安遂与青雀通谋至是亦伏诛关中乃定魏帝还长安太祖复屯华州【周书文帝纪】
　　五年冬治兵
　　大阅于华隂【周书文帝纪】
　　六年春二月柔然入冦召诸军屯沙苑以备之
　　时茹茹渡河南冦骑已至豳州朝廷虑其深入乃徴发士马屯守京城堑诸街巷以备侵轶仆射周惠达召罴议之罴不应命谓其使曰若茹茹至渭北者王罴帅乡里自破之不烦国家兵马何为天子城中作如此惊扰由周家小儿恇怯致此柔然未防还【周书王罴传】
　　七年春三月稽胡据上郡叛讨平之
　　稽胡帅夏州刺史刘平伏据上郡反遣开府于谨讨平之【周书文帝纪】
　　八年冬十二月突厥冦绥州刺史宇文测破走之宇文测仕魏行绥州事每嵗河氷合后突厥即来冦掠尝预遣居民入城堡以避之测至皆令安堵如旧乃于要路数百处并多积柴仍逺道斥知其动静是年十二月突厥从连谷入冦去界数十里测命积柴之处一时纵火突厥谓有大军至惧而遁走自相蹂践委弃杂畜及辎重不可胜数测徐率所部收之分给百姓自是突厥不敢复至测因请置戍兵以备之【周书宇文测传】
　　帝如华隂
　　魏帝狩于华隂大飨将士太祖率诸将朝于行在所【周书文帝纪】
　　作万寿宫
　　起万寿殿于沙苑北【通鉴】
　　九年冬十月治兵
　　太祖以邙山之战诸将失律于是广募关陇豪右以増军旅冬十月大阅于栎阳还屯华州【周书文帝纪】
　　氐人叛遣使谕降之
　　后周赵昶为中都督氐梁道显叛攻南繇太祖遣昶慰谕之道显等皆即欵附东秦州刺史因徙其豪帅三十余人并部落于华州太祖即以昶为都督领之【册府元】
　　十年冬十月治兵
　　十月大阅于白水【周书文帝纪】
　　十一年冬十月治兵
　　十月大阅于白水遂西狩岐阳【周书文帝纪】
　　十二年夏五月徙河西民于长安
　　独孤信平凉州迁其民六千余家于长安【周书文帝纪】
　　秋七月观兵于咸阳
　　七月太祖大会诸军于咸阳【周书文帝纪】
　　十三年冬十一月帝如岐阳
　　冬太祖奉魏帝西狩于岐阳【周书文帝纪】
　　十四年夏五月太师泰奉太子西廵
　　太祖奉魏太子廵抚西境自新平出安定登陇刻石纪事歴北长城而还【周书文帝纪】
　　废帝元年【梁元帝绎承圣元年】春将军王雄取梁上津魏兴魏大统十七年太祖遣大将军王雄出子午伐上津魏兴废帝元年春王雄平上津魏兴以其地置东梁州【周书文帝纪】
　　夏四月将军达奚武取梁汉中
　　达奚武拜骠骑大将军率兵三万经畧汉川梁将杨贤以武兴降梁深以白马降武分兵守其城梁梁州刺史萧循固守南郑武围之数旬循乃请服会梁武陵王纪遣其将杨干运等将兵万余人救循循于是更据城不出恐援军之至表里受敌乃简精骑三千逆击干运于白马大破之循乃降率所部男女二万口入朝【周书逹奚武传】王悦从达奚武征梁汉军出武令恱说其城主杨贤恱贻之书贤遂降恱白武云白马冲要是必争之地今城守寡弱易可图也若蜀兵更至攻之实难武然之即令恱率轻骑径趣白马恱先示其祸福其将梁深遂以城降时梁武陵王杲遣其将任奇率歩骑六千欲先据白马行次阙城闻已降乃还梁州平【王恱传】刘璠降于武时南郑尚坚守未下达奚武请屠之太祖将许焉唯全璠一家而已璠请之于朝太祖怒而不许璠泣而固请移时不退柳仲礼侍侧曰此烈士也太祖曰事人当如此遂许之城竟获全【刘璠传】杨绍从达奚武征汉中时梁萧循固守梁州绍以为悬军敌境围守坚城旷日持乆粮饟不继城中若致死于我惧不能归请为计以诱之城降以功授辅国将军【杨绍传】赫连达从达奚武攻汉中萧循送欵贺兰愿徳等以其食尽欲急攻取之达曰不战而获城防之上者无容利其子女贪其财帛穷兵极武仁者不为且观其士马犹彊城池尚固攻之纵克必彼此俱损如困兽犹鬭则成败未可知况行师之道以全军为上武曰公言是也遂受循降【赫连达传】
　　秋八月叛民黄众寳围东梁州太守柳桧死之
　　柳桧除魏兴华阳二郡守安康人黄众寳反围桧郡城力屈城陷为贼所获既而众寳等进围东梁州缚桧置城下欲令桧诱说城中桧乃大呼曰羣贼乌合粮食已罄行即退散各宜勉之众寳大怒临桧以兵曰速更汝辞不尔便就戮矣桧守节不变遂害之弃尸水中城中人皆为之流涕【周书柳桧传】
　　二年春二月东梁州平
　　东梁州民叛围州城太祖遣王雄讨之二年二月东梁州平迁其豪帅于雍州【周书文帝纪】桧子雄亮年十二遭父艰志在复雠后竟手刄众寳于京城朝野重其志节太祖特恕之【柳桧传】陆腾为车骑大将军安康贼黄众寳等作乱结众数万攻围东梁州城中粮尽诏腾率军自子午谷以援之腾乃星言就道至便与战大破之【册府元】
　　恭帝元年五月直州洋州金州人作乱将军李迁哲讨平之
　　魏恭帝初直州人乐炽洋州人田越金州人黄国等连结为乱遣田出梁汉贺若敦趋直谷炽闻官军至乃烧絶栈道据守直谷敦众不得前太祖以迁哲信着山南乃令与敦同徃经畧炽等平之或降或获寻并平荡【周书李迁哲传】
　　茹茹冦广武遣兵击破之
　　茹茹乙旃达官冦广武五月遣柱国赵贵追击斩首数千级收其辎重而还【周书文帝纪　按五代志延安郡丰林县后魏置广武县】
　　秋九月开回车路以通汉中
　　魏恭帝元年太祖欲开梁汉旧路乃命猷督仪同刘道通陆腾等五人率众开回车路凿山堙谷五百余里至于梁州【北史崔猷传】













　　陜西通志巻七十八
<史部,地理类,都会郡县之属,陕西通志>
　　钦定四库全书
　　陜西通志巻七十九
　　纪事第四
　　周
　　明帝二年夏六月帝如昆明池秋九月帝如同州六月辛未幸昆明池九月丁未幸同州过故宅赋诗十月辛酉还宫【周书明帝纪】
　　武成元年延州稽胡叛击破之
　　髙琳武成初除延州刺史从柱国卢豆寜讨稽胡郝阿保刘桑德等破之【周书髙琳传】
　　武帝保定元年丹绥银州作乱讨平之
　　是年丹州绥州银州部内与蒲川贼同反以达奚震辛威讨平之【延绥镇志】
　　冬十一月帝如岐阳
　　十一月丁巳狩于岐阳十二月壬午至自岐阳【周书武帝纪】
　　二年春闰正月洛州民谋乱伏诛
　　洛州民周共妖言惑众假署将相事发伏诛【周书武帝纪】
　　冬十月治兵
　　十月辛亥帝御大武殿大射公卿列将皆防戊午讲武于少陵原【周书武帝纪　按咸寕志少陵原在今县南四十里】
　　三年秋九月帝如同州
　　九月丙戌幸同州十有二月辛卯至自同州【周书武帝纪】
　　四年冬十月帝如沙苑
　　十月丁卯幸沙苑劳师癸酉还宫【周书武帝纪】
　　五年春二月帝如岐州
　　二月壬申行幸岐州【周书武帝纪】
　　天和元年秋七月筑屯兵列城冬十一月如新城七月戊寅筑武功郿斜谷武都留谷津坑诸城以置军人十一月丙戌行幸武功等新城十二月庚申还宫【周书武帝纪】
　　二年延州贼作乱于实率众讨平之
　　天和二年延州蒲川贼郝三郎等反遣实率众讨平之斩三郎首获杂畜万余头乃除延州刺史【周书于谨传附】
　　三年二月帝如武功夏五月帝如醴泉宫冬十月治兵十一月帝如岐阳
　　二月丁卯幸武功丁亥还宫五月庚申行幸醴泉宫秋七月戊午至自醴泉宫十月丁亥上亲率六军讲武于城南京邑观者舆马弥漫数十里诸蕃使咸在焉十一月甲辰行幸岐阳十二月丁丑至自岐阳【周书武帝纪】
　　四年夏五月帝如醴泉宫
　　五月庚戌行幸醴泉宫七月辛亥至自醴泉宫【周书武帝纪】
　　五年夏四月帝如醴泉宫
　　四月甲寅行幸醴泉宫七月乙卯至自醴泉宫【周书武帝纪】
　　冬十二月齐遣兵冦边置防守
　　齐将斛律明月冦边于汾北筑城自华谷至于龙门【周书武帝纪】
　　六年秋九月筑塞上列城五
　　稽胡数为冦乱使荣绥集之荣于上郡延安筑周昌信广安招逺咸宁等五城以遏其要路稽胡由是不能为冦【隋书郭荣传】
　　冬十月治兵十一月帝如散闗
</div>
    <div class="pagination">
<a href="陕西通志_page419.html">上一页</a><span>...</span><a href="陕西通志_page415.html">415</a><a href="陕西通志_page416.html">416</a><a href="陕西通志_page417.html">417</a><a href="陕西通志_page418.html">418</a><a href="陕西通志_page419.html">419</a><span class="current-page">420</span><a href="陕西通志_page421.html">421</a><a href="陕西通志_page422.html">422</a><a href="陕西通志_page423.html">423</a><a href="陕西通志_page424.html">424</a><a href="陕西通志_page425.html">425</a><span>...</span><a href="陕西通志_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
