<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 350 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 350 页/共 479 页</h1>
    <div class="content">
　　大沙河府南十里。源出大庾山麓，东北流，经东山麓入章江。《志》云：章水自府西石陂头而南，横城南驿使门外五板桥边，合大小沙河、五板水，下东山麓，如萦带然。又小沙水，在县南二十五里，源出大庾岭下鼓楼寨，东流十里，合大沙河。○湛口江水，出府东南四十里留池坑，有赤江水流合焉。东流五十里，合大江水。浅而清，因名。府东六十里又有池江水，源出府东三十里云主山。又大里水，在府东十五里，源出双秀山，皆流合大江。府南二十里又有深坑水，自庾岭北流，合于大沙河。

　　平政水府西南五十里。源出广东仁化县长岭，东流合凉热水，又七十里合聂都水通大江。一云平政水合南源水而入南康县界。《志》云：凉热水，在府西北五十里，自崇义县流入境，合平政水。又南源水，在府西北七十里，出南源山，流经崇义县境，复东南流而入章水。○大明水，在府西南六十里，源出崇义县傀儡山，北流入章江，为大明江口。府北十八里又有洞山水，源出玉泉山，南流绕城东北而合章水。又有和溪，在府东北三十里，出府东北六十里之山，下流亦入章水。

　　○梅关在大庾岭上，关久废。明正德八年修治。崇隆壮固，屏蔽南北，屹然襟要。余附详大庾岭。

　　横浦关府南三十里。秦汉间遗址也。或曰即楚之厉门。《战国策》：范环谓楚怀王，楚南塞厉门。刘伯庄曰：厉门，度岭南之要路。徐广曰：厉门，一作濑湖。似误。刘嗣之《南康记》：汉杨仆讨吕嘉，出豫章，下横浦，即此关也。曰横浦者，以郡城临章江，自西流东，横绕南岸而名。关之外南下殊峻，关内旷谷，可容寨栅。隋开皇十年，番禺王仲宣反，立九栅于大庾岭，诏裴矩进兵击破之，即其地也。唐初犹有此关，及张九龄凿庾岭，关遂废。今城南一里有横浦驿，前后临溪。又有横浦桥，长三十有二丈，皆因旧名。

　　郁林镇旧在府西北百里。明洪武初置巡司，隆庆以后，迁于梅岭隘，领兵防守。又赤石岭巡司，在府东北百十里，亦明初置。弘治元年迁于小溪水马驿，寻为洪水冲决。正德中，亦迁于峰山新城内，后复移而南，防守龙华隘之险。○梅岭隘，在府南二十里，与保昌县大径隘相接，为防御要区。又双坑隘，在府东南五十里，路通保昌县界上朔贼巢。寇每从此阑入，防御至切。又右源隘，在府西七十里，路通广东仁化、湖广桂阳县。隆庆四年，流寇由罗木山取道入犯，亦为要区。又龙华隘，在府东八十里，与信丰县界铁落锅密迩，蹊径相通，衅孽易起。今有赤石巡司戍守。又游仙隘，在府西南四十里，附近小梅关，接南雄府境，与梅岭隘俱为戍守要区。

　　内良隘府西北百里。相近有沙村等隘。又吉村隘，在府西南五十里，相近有下南、大明、浮江等隘。又划船岭隘，在府东南二十里，相近有牛尾厄。又横江厄，在府东北七十里，相近有云山、樟兜、赤江、佛子等隘。府东四十里又有城门、杨里等隘。又宰屋厄，在府东北六十里。俱昔时戍守处。○稳下堡，在府西北百里。明嘉靖三十二年，岑冈贼袭败官军于此。

　　横浦驿在横浦桥南。宋元时旧驿也。有水马二驿，明洪武二十九年并为一驿。又小溪水马驿，旧在府东北六十里滨河，亦宋元时旧驿也。成化末，为洪水冲决。正德二年，迁于高地。十二年，贼侵劫，抚臣王守仁命迁于峰山新城内，在府东北七十五里。○中站，在府西南。《舆程记》：府西南六十里至中站，即红梅关也。又南至广东南雄府六十里。

　　南康县府东北百六十里。东至赣州府八十里，南至赣州府信丰县百十里，西南至广东南雄府二百五十里，西北至崇义县百四十五里，北至吉安府龙泉县二百八十五里。汉南野县地，属豫章郡。三国吴析置南安县，属南部都尉。晋太康元年，改曰南康，寻属南康郡。宋以后因之。隋属虔州，唐因之。宋属南安军。《城邑考》：南康县旧治在西南隅。宋绍定初，始筑城御寇，以砖石，周四里有奇。宝二年，淫雨滨江，城圮，寻复补筑。元至顺中，重修。至正末，兵乱，城废。明弘治九年，因旧址修筑。明年，城成，皆陶甓砌。正德六年以后，屡经修缮。城周十二里有奇，编户三十二里。

　　○南野废县在县西南。汉县治此。后汉亦曰南野县，晋初属庐陵郡，后改属南康郡。宋、齐因之。梁大宝初，陈霸先自始兴起兵讨侯景，屯庾岭。南康土豪蔡路养屯于南野以拒之，为霸先所败，即此。隋初废为南野镇，今城南有南野驿，盖因其名。

　　○东华山县治东一里。江水潆洄若带，因石为长堤。其北又有鲤山、髻山，皆当江水下流之口。又东山，在县东南五里，盘回突起，章江绕其下。○高灵山，在县东南三十里，与独秀峰对峙，山势巍峻，蹑蹬而上，为三天门，相距各里许。《志》云：山周围十余里，有平畴，瀑布泉水四注。其独秀峰在县东南二十五里，下有龙湫，本名鸡笼山。苏轼南迁，爱其秀拔，改今名。又胜龙山，在高灵山东数里，北出九牛驿，抵玉潭山，为往来通径。又东有青隐山，与赣县武林山相望。

　　莲花山县北二百里。五峰攒簇，状若莲花。上有岩，容百余人。前有桥，名仙桥。下有飞瀑百余丈。五代时，乡人结寨于此，以为保聚。亦名莲花寨。山之西又有羊岭，山绵亘百余里。○昼锦山，在县西北百里，高百余丈，周亘三十里。县西北六十里又有禽山，俗名蒙山，高三百余丈，连亘百里，入上犹县界。禽水出焉。《志》云：县西南百六十里有云主山，高数百丈，形如飞骥，一名马山，与大庾县相接。又有龙山，在县西南四十里，高峙横亘，亦接大庾县界。

　　廪山县东南六十五里。上有石，高圆如廪。《隋志》以为县境之望山也。接信丰县界。又李家山，在县东，接赣县界，冈岭纵横，向为盗薮。今有兵戍守。又玉潭山，在县东北四十里，地名潭口，滨江，下有潭水，莹洁如玉。○九日岭，在县北一里，隆然高峙，为县主山。又巾子石，在县北二百余里，上有岩，岩内有瀑布泉，旧为设险处。

　　○芙蓉江在城南，即章水也。自大庾县东北流至此，澄渌泓深。江之南，平沙横衍，数里皆民居。绕东山而下，村巷桥梁多以芙蓉为名。县治东今有芙蓉渡。《志》云：水南有鸭子湖，湖之左有紫荆山。○南野水，在县治西，源出县西北红桃岭，亦名桃水。下流合莲塘水，入章江。《志》云：莲塘水，出县西北二百四十里之余源岭。县北八十里有太平岭，水经其下，又南经刀石湖，入芙蓉江。

　　豫水在县西南。上源即凉热水，流至县之南野口入章江。《汉志》豫章水出赣县西南，北入大江，盖即此水也。又西符水，出县西北二百里镬山，经崇义县界，下流合豫水入章江。○禽水，在县西北，源出禽山东，流至南野口，入章江。又有过水，出县西北百五十里过山。又大田水，在县西北四十里。《志》云：源出景泰阳山，俱东流至南野口，入章水。又封侯水，出县西南百五十里布尾村。《志》云：封侯水在县南三十里，浅不容舟，西南流入凉热水，合章江。汉梅尝列营水滨，后封台侯，人因以名水。

　　河田水县西百四十里。地名黄雀坳。源出至坪里船场，分二派，一自茆平桑坝注长龙，一自新溪径长龙合为至坪江，又东为瑞阳江，合于章水。○蕉溪，在县西三十五里浮石下，源出县西北之锅坑，流经此，入章水。

　　○潭口镇县东玉潭山下。有巡司，明初置。又相安镇巡司，在县北百六十里，旧为相安寨，洪武三年改置。○莲花寨，在县北莲花山上。又有太平寨在县北百里，同巡寨在县北五十里，赤冈寨在县西北九十里。俱宋、元时旧寨也，今皆废。又莲塘寨，在县西四十里，亦宋、元时置，今为莲塘隘。明正德中，桶冈贼间道从长龙入至坪，度红桃岭，趋莲塘来寇，即此。

　　居岭隘县东南五十里。龙南、信丰之寇，每由此出没，防御为切。县东五十里又有石塘堡，相近有塘江、油槽二堡。又西下堡，在县东十里。县西北九十里有甘竹一堡、二堡。相近又有李姑寺、麻斜、笼勾、隔社头等堡。○古楼隘，在县西北六十里，亦曰古楼堡。明正德中，桶冈左溪贼出茶坪坳，由上犹入古楼堡，竟薄城下，即此。又担柴堡，在县北五十里。县南四十里又有龙回堡，亦防御要地也。

　　九牛驿在县东北。水驿也。与潭口巡司并置。元时又有潭口务，明洪武三年改为潭口税课局，亦设于此，今局废。又南野水马驿，在县城东南，旧为王村驿，亦曰芙蓉驿。明初改置南野驿。《舆程记》：自赣州府水西驿西南行八十里至九牛驿，又八十里至南野驿，又西南百二十里至南康县小溪驿。盖水道纡曲也。○玉潭馆，在县北三十里。县西三十里又有银度馆，俱宋宝间置，元废。又崇义税课局，在县北百六十里。元名崇义务，明洪武三年改曰税课局。正统五年，与潭口局同废。

　　上犹县府东北二百里。东南至南康县八十里，西南至崇义县八十里，西北至湖广桂东县三百二十六里，东北至吉安府龙泉县百五十五里。本南康县地。五代唐同光二年，杨吴析置上犹场，以犹水为名。南唐保大十年，升为县，仍属虔州。宋属南安军。嘉定四年，改为南安县。元至元十六年，改曰永清县。明年，复曰上犹。明因之。《城邑考》：县旧无城，宋绍定五年始筑城，明洪武四年因旧址修筑，成化初增修，弘治二年城始就。正德四年，修葺以御寇。嘉靖以后，屡经营缮。城周不及三里，编户七里。

　　○大犹山县北二十五里。亦名犹石嶂。耸拔中峙，群山拱揖其旁。上有月岩，又有龙池，深不可测。又飞凤山，在县西北一里，高百余丈，绵亘三里，轩举如飞凤，县之主山也。县东半里又有资寿山，高八十余丈，横亘五里。又东里许曰方山，亦高峻，形如覆斗。○南山，在县南二里，高耸插天。

　　书山县西八十里。高千余丈，延亘十余里，形如书柜，一名大章山。王象之云：县西介于江西、湖广、广东三路，大章山延袤数百里，出巨木美材。晋义熙中，贼徐道覆使人伐材于南康山中，至始兴贱卖，居民争市之，船材大集，而人不疑。及为乱，悉取以装舰。卢循寇长沙，道覆寇南康，此即其取材处也。又琴龙山，在县西三十里，地名琴江，下有龙潭水，派流二十里，名琴口渡。《郡志》：琴口渡，在县西五十里。

　　举岭县西八十里。高拔与书山竞秀。又小梅岭，在县北三十里，上有池，相传梅福隐居处。《志》云：县西百二十里有卢王高峒，山水雄壮。唐末卢光稠生长其间。又较车坳，在县北九十里，山势危险，径路纡曲，似较车之状。又鼓楼坳，在县东南二十五里，形势高耸，如楼阁然。○蜈蚣峡，在县西四十里。宋建炎中，李纲尝过此。盖出湖南之通道。

　　○犹水县东半里。源出大犹山。一云犹水上源即湖广桂阳县孤山水，流入境，经大犹山，因名。东南流经南康县界，入于章江。县别名犹川以此。○九十九曲水，在县东北四十里，地名上坪，水源出焉。西南流，回环九十有九曲，而合犹水。

　　县前水在县城南。源出桂阳县益浆镇。浆，亦作将。流经县西四十里，曰米洲水。有斗水亦自益将分流至此，合为一川，经城南而为县前水，合群川东南下，入南康县界之南野水，合章水。

　　○浮龙镇县西百里。有巡司。《志》云：元至元中，置于县西一里浮龙镇，后移于大传村，即今所也。又有大传营，元置，今废。又乌岐务，在县南二十里乌岐村，亦元置，今废。○金坑寨，在县西百六十里。明正德三年置，有小城为戍守之所。

　　疋袍隘在县北八十里村头里。《虔台图说》云：疋袍峒有猴岭，崔嵬横亘，接湖广桂东县罗木山。又有小径，可通南、韶诸路。明正德中，贼谢志珊使其党越岭而东，分道由村头里顺流而下，不半日犯县城，即此处也。嘉靖间，居民于村头里筑城，若遇警，则浮龙巡司可据猴岭以扼要冲，故疋袍与浮龙形援最切。又洞口隘，在疋袍隘西。又西为平富隘。疋袍东曰卢王隘，一云隘在卢王洞口。又大雷隘，在县北百四十里大雷岭下。与疋袍隘为县北五隘，俱为控扼处。○淡竹隘，在县东。相近有南北村隘。又县南有石龙隘，又南去县二百余里曰赖塘隘。又上稍厄，在县西南三十里稍尖峰下。县西又有蘑阳隘、三门隘。皆境内厄塞处，有兵戍守。

　　大稳保县西二十里。又由石保，在县西二十五里。县北八十里又有龙归堡。○神桥，在县治西南。宋咸淳间，邑人建木桥跨县前水上，每春涨多漂溺。后邑令赵明甫开新路以避其险，造桥于此，成功甚速，因名。《志》云：县城南有济川浮桥，县城东半里又有惠政浮桥，跨犹水上。

　　崇义县府西北百里。东北至上犹县八十里，东南至南康县百四十五里，西至湖广桂阳县三百五十里，西北至湖广桂东县二百四十里。本上犹县横水地。明正德十二年，抚臣王守仁讨平贼，割大庾县义安里、南康县至坪、上龙、崇德三里、上犹县崇义、雁湖、上保三里置县，治近上犹之崇义乡，因名。明年，筑城。十四年，工毕，三面临溪，西南面凿濠为固，周三里有奇。今编户七里。

　　○崇山城北半里。旧名岐山，耸拔特立。王守仁改为独秀峰，后又改今名。地多产茶及水竹。又大龙山，在城东八里，高八十余丈，蜿蜒三里。城西又有伏虎山，亦以形似名。○观音山，在县南十里，山势峭峻，登者股忄栗。又大障山，在县西五十里，回环横亘，如帘幕然。

　　聂都山县西南六十里。高百六十仞，连亘四十里。相传昔有聂姓者开都聚民，故名。多产杂木及矾石。其水流入南康县，为南矾溪，入于章水。《山海经》：聂都之山，赣水所出。王象之云：章水所经，非所出也。《一统志》：山在大庾县西南百二十里。又符水山，在县西南五十里，一名符竹坳，产符竹，小而轻。西南七十里又有傀儡山，数山高低相连，若傀儡。又有南源山，在县西南九十里，高峻绵延，周六十里，接大庾县界。

　　红桃岭县东南六十里，与南康县接界。旧为险要。又齐云岭，在县西四十里，势干云霄，南滨江。又西三十里曰五指岭，五峰相连，尖秀如指。县西北百二十里有板岭。百七十里有金鸡岭，高峙横亘，以形似名。○白面峪，在县东四十里，其北即上犹县金坑寨。明正德中，王守仁平横水贼，分道出石人坑、白面峪、金坑，是也。或曰：石人坑，即赣县玉枕山。似误。盖在上犹县西南。

　　桶冈县西二百余里，接湖广郴州界。山深谷广。明正德初，广东、湖广旱饥，流民逋逃其间，后遂为盗，号曰贼。抚臣王守仁既破横水左溪贼，进攻桶冈。贼闻官军屡胜，惧，请降。守仁期于锁匙笼出降，贼党犹豫。守仁分遣兵，一入茶坑，一入西山界，一入十八磊，一入葫芦洞。贼方于锁匙笼聚议，闻官军入险，急奔内隘，阻水为阵。官军四面进击，贼大溃。别将复由锁匙笼入，合军破桶冈大巢，于是贼众略尽。锁匙笼，在桶冈南。茶坑，《郡志》云在上犹县西四十里。

　　○县前水在县城北。源出大嶂山，绕城东出，有东溪水流会焉。入上犹县界，合上犹水而入章水。县西六十里又有牛皮龙水，源出桂阳益浆镇，分流而东，会于县前水。又有桃水，在县东南四十里，出红桃岭，绕流而入县前水。

　　南源水县西南五十里。出南源山，东流北折，合西符水。《志》云：西符水，在县东南六十里，源出县西镬山，东流至此，会南源水，谓之符江口。又东入南康县境，合豫水，出南野口，入章江。或曰即横水也。一云南源为横水，西符水为左溪。明正德中，群盗据此，所谓横水左溪贼也。《实录》：正德十二年，时左溪贼与南赣下新、稳下等洞贼，盘据千里。抚臣王守仁以群贼为患，将攻之。议曰：诸巢为患虽同，而事势各异。以湖广言之，则桶冈诸巢为贼咽喉，而横水左溪诸巢为之腹心。以江西言之，则横水左溪诸巢为贼腹心，而桶冈诸巢为之羽翼。今不先去腹心之患，而欲与湖广夹攻桶冈，进兵两寇之间，腹背受敌，非吾利也。况贼但闻吾檄湖广兵夹攻桶冈，横水左溪，必观望未备，出其不意可以得志。横水左溪既破，移兵桶冈，势如破竹矣。乃分兵一自南康新溪入，一自上犹石人坑入，一自白面峪入，皆会横水。又分兵一自大庾义安入，一自大庾聂都入，一自大庾稳下入，一自上犹金坑入，皆会左溪。又遣伍文定等从上犹、南康分入，以遏奔轶。守仁从南康进捣横水，与诸军会，遂进抵十八面隘。贼惊溃，弃险走，遂破横水大巢。诸军亦至左溪，尽破贼穴。横水左溪贼悉平，乃攻桶冈，捣其巢。守仁以横水地控御三省，乃建城堡，奏置今县。十八面隘，在县东。

　　凉热水县西南八十里。同源异性，凉热各殊，下流合平政水，又东合南源水。○义安水，在县西六十里，源出大庾县玉泉山，流经县东南五十里义安里，因名。下流入南源水。

　　○上保镇县西北一百二十里。本上犹县之过步镇巡司。明正德十四年，王守仁以上保、石溪、烂泥坑路通郴、桂，奏请徙置，改今名。《志》云：县西北二十里过步渡，有过步仓及过步营，旧巡司置于此，今皆废。又铅厂巡司在县南四十五里，长龙巡司在县东南四十五里，俱正德十四年置。《志》云：石溪堡，在县西北二十里。

　　聂都隘在县西南聂都山下，为县境之噤要。明嘉靖三十一年，岑冈贼李文彪由火径过游仙隘，掠县境之关田。隆庆四年，流贼黄朝祖由南雄黄塘遁入桂阳罗木山为寇，官兵驻聂都扼其冲，贼几困。以防御不密，贼乘间由聂都达游仙、濠头，抵火径，归始兴故穴，势复炽。游仙等隘，皆大庾县过岭之捷道也。《图说》：县境西至丰洲，则接湖广之桂阳，西南至龙居，则临广东之仁化，皆山贼出没要区，而聂都、文英、关田三隘，防御尤急。然守白溪、尧村，则聂都、文英可无虞；据三峰脑，则桂阳流贼可遏绝。此又当图之于豫者也。○小坑隘，在县东南四十余里。相近有稳下隘、关田隘。又东南有流决隘。又横水隘，在县南。县西北又有长流隘、古亭隘，临古亭河，可通舟楫，直达上犹。又华山隘，在县西八十里。《志》云：文英隘，即大庾县西北百三十里之文英堡，今亦属县境。

　　附见：

　　南安守御千户所在府治西。洪武二十四年建。 
　
 上一页　目录页　下一页
　
读书中文网
钱建文　制作　
读史方舆纪要
　
　

浙江方舆纪要叙 

浙江方舆纪要叙
　　浙江之形势，尽在江淮。江淮不立，浙江不可一日保也。曰：越不尝以此亡吴乎？夫越之与吴抗也，越实不足以敌吴，而吴恒有吞越之志。夫差败越于夫椒，栖越于会稽，当是时，固已无越矣。而吴不取，乃从而受越之愚。越自知其不能报吴也，与种蠡诸臣，积谋蓄力数十年，而后发之一旦，使吴不虚竭其国，疲弊其民，杀其谋臣以资越，越未可以得志也。越既灭吴，而江淮之地，坐收之矣。而越不能有也，楚人从而奄有之。盖越之亡，即肇于亡吴之日矣。君子观楚人有江淮，而早知灭越者必楚也。后代李子通窃余杭，而亡于江淮之杜伏威。太祖定金陵，收江北，然后从而覆伪吴，亦其大较矣。曰：吴越不尝以此立国乎？夫吴越之立国也，阴结与国，厚赂中国，恃为形援。而淮南以上游之力，若不难剪此而后朝食。吴越之敌国外患，莫甚于淮南。故其君臣皆勉强自立，亦兼有将帅之材，仅保其境内，而不授敌人以隙。然江淮虽与吴越为仇，而吴越实藉江淮之卫。吴越助中朝以攻南唐，唇齿之虑，宜无待李氏之昌言也。处触藩之会，既不敢以背中朝，力又不足以存李氏，及李氏亡，而惕然有孤立之惧矣。藉地来朝，不可缓矣。是江淮之存亡，即为吴越之存亡也。宋之都临安也亦然。渡江之初，奔亡仓卒，江淮之藩篱，未遑立也。兀术提兵躏江东，陷建康，自广德直趋临安，进陷明越，穷追海ㄛ，钱塘之波涛，曾不能濡戎马之足矣。嗣是诸将力战于江上，于两淮，又远而争襄、汉，争川、陕，然后藩篱益固，而临安可都矣。迨其后也，蒙古扰两淮，倾襄樊。伯颜长驱入建康，而江淮之险，尽入于敌。伯颜自建康分兵三道，直指临安。压卵之势已成，虽有智者，不能为宋谋也。犹谓浙江之命，非江淮制之也乎？曰：然则浙江无当于得失之数乎？曰：奚为其然也。夫浙江者，南临闽越，北辅陪都，东御岛夷，西走饶、歙，鱼、盐、粟、帛，财赋所资也。其民习波涛，善弓弩，甲兵亦可用也。但以僻在东陲，湖山间阻，以此争雄天下，势有所难逮耳。盖尝取浙江而筹之矣。浙江在汉，不及一郡之地。东汉永建四年，议者以会稽一郡，周围万一千里，山川险阻，控驭为难，因分浙江以东为会稽郡地，而西则为吴郡。孙氏分割以后，建置始多。大约两浙之壤，北尽江滨，南极瓯闽。唐乾元初，置浙江西节度使，领升、润、宣、歙、饶、江、苏、常、杭、湖十州；浙江东节度使，领越、睦、衢、婺、台、明、处、温八州。其浙西之地，益推而广之矣。后又以浙西为镇海军，领润州及苏、常、杭、湖、睦，共六州；浙东为镇东军，领越州及台、明、温、处、婺、衢，共七州。后之言两浙者，皆以是为据。钱Α兼领镇海、镇东两军，而移镇海于杭州，不能有常润也。盖已非两浙之旧壤矣。然而有吴郡，则犹以江为境也。今之建置，并不逮吴越之疆矣。如是，而欲争雄天下，不诚难哉！虽然，时会何常，且用兵之道，亦在奇变而已。夫浙江者，震泽枕其北，大海亘其东，此奇变之资也。吾用正兵以指平江，敌不虑我之越海而来，渡湖而至也，则吾之计得矣。何也？自钱塘而放乎大海，乘风破浪，左江右淮，因利乘便，出入纵横，敌必不知其所备也。钱Α讨薛朗于润州，欲自定山下海门。董搏霄自德清进击项普略于杭州，曰：吾若退保湖州，使贼得乘锐趋京口，则江南不可为矣。夫杭州至京口，未易信宿达也。由海道而前，则一帆可至耳。震泽与苏、常接壤，春秋时，吴越已从而争之。六朝都建康，以义兴为重地。东方有变，必争义兴，以其抱震泽之口也。淮南、南唐，与吴越相持湖滨，烽火星罗棋布。明初，亦由宜兴出太湖，袭敌之湖州。盖太湖在诸郡肘腋间，与敌共险，先乘者胜矣。且自宜兴以西，道溧阳，越东坝，可直抵金陵也。夫以东南而问中原，则不能无事于江淮；以浙江而问江淮，则不能无事于湖海。此必然之势也。若自四安而出广德，由广德而上东坝，亦出奇者必争之道。而势少力孤，或未可遽达。若东西齐举，水陆相回，奇正相辅，则偏师宜出其间矣。淮南独用之以攻吴越，而卒无功。金人、蒙古用之，两陷临安。一则无备之国，当方张之寇；一则分道并进，气盛力强也。至于仙霞入闽，良为要途。然汉伐闽越，由会稽海道而进；吴越取福州，自温州越海而南。元人入闽，多自明州济师。明初平闽寇，一自江西出杉关，一自明州泛海，竟掩福州，实未尝由仙霞也。夫用间道者多奇功，自昔然矣。噫！此亦就浙江言之耳。有提衡六合之规者，居上游而运中原，浙江以南，皆将传檄而下，望风而附，如吴越已事，正不必切切于浙江也。”或曰：“太祖何以先图两浙乎？”曰：“太祖实起于东南，卧榻之旁，皆戎首焉。自不得不先为苞桑之计矣。夫运量天下，岂惟一途？而子犹有刻舟胶柱之心哉！” 
　
 上一页　目录页　下一页
　
读书中文网
钱建文　制作　
读史方舆纪要
　
　

</div>
    <div class="pagination">
<a href="读史方舆纪要_page349.html">上一页</a><span>...</span><a href="读史方舆纪要_page345.html">345</a><a href="读史方舆纪要_page346.html">346</a><a href="读史方舆纪要_page347.html">347</a><a href="读史方舆纪要_page348.html">348</a><a href="读史方舆纪要_page349.html">349</a><span class="current-page">350</span><a href="读史方舆纪要_page351.html">351</a><a href="读史方舆纪要_page352.html">352</a><a href="读史方舆纪要_page353.html">353</a><a href="读史方舆纪要_page354.html">354</a><a href="读史方舆纪要_page355.html">355</a><span>...</span><a href="读史方舆纪要_page351.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
