<!DOCTYPE html>
<html>
<head>
    <meta charset="UTF-8">
    <title>陕西通志 - 第 386 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 386 页/共 490 页</h1>
    <div class="content">　　太平公主宅　兴道坊有太平公主宅没官后赐散骑常侍李令问居【长安志】
　　李光顔宅　开化坊有李光顔宅穆宗初赐第崇徳坊以为别宅【长安志】
　　令狐楚宅　按酉阳杂俎楚宅在开化坊牡丹最盛而李商隠诗多言晋阳里第未详【长安志　按长安志韩洄宅马緫宅沈传师宅崔垂休宅俱在是坊】
　　刘延景宅　王昕宅　安仁坊有刘延景宅王昕宅延景即寜王宪之外祖昕即薛王业之舅皆是亲王外家甲第并列京城美之【长安志】
　　元载宅　安仁坊有元载宅【长安志】元载城中南北二甲第又于近郊起亭榭帷帐什器皆如宿设城南别墅凡数十所婢仆曵绮罗二百余人【谭賔録】载宅有芸辉堂芸辉香草名也出于阗国【杜阳杂编　按长安志仇兼琼宅万春公主宅崔造宅张孝忠宅于頔宅杜佑宅俱在是坊】
　　国子监　在务本坊监东开街若两坊衞北抵皇城南尽一坊之地监中有孔子庙贞观四年立【长安志按房元龄宅张懋昭宅于徳晦宅俱在是坊】
　　苏朂宅　崇义坊西南隅太子左庶子驸马都尉苏朂宅后为英王园其地湫下无人居【长安志】
　　秀实宅　崇义坊秀实宅徳宗所赐宣宗大中十年诏秀实崇义坊宅诸院典在人上计钱三千四百七十五贯宜赐庄宅钱収赎仍令鸿胪少卿义楚追贴舍人计防【长安志】
　　窦易直宅　崇义坊有尚书左仆射窦易直宅【长安志】本中书令崔图宅禄山盗国王维郑防张通皆处贼庭洎克复囚于宣阳里杨国忠之旧宅崔图因召于私第令画各有数壁当时以图勲贵无二望其解放运思精巧颇极能事其后皆得寛典其宅鬻于易直太和中画尚存【明皇杂録　按崔元暐宅马懐素宅韦坚宅王承业宅皆在是坊】
　　杨师道宅　长兴坊东北隅驸马都尉杨师道宅其地后分裂左监门大将军韩琦尚书刑部侍郎崔元童荆州司马崔光意等居【长安志】
　　杜鸿渐宅　在长兴坊鸿渐于长兴正深第崇饰门馆赋诗曰常愿追禅侣安能挹化源朝士多和之【长安志】
　　张嘉贞宅　在长兴坊【马志】本太常少卿崔日知宅【长安志】马璘宅　在长兴坊【马志】大厯十四年七月毁元载马璘刘忠翼之第天宝中京师堂寝已极宏丽而第宅未甚逾制及安史二逆之后大臣宿将竞崇栋宇无复界限而马璘之堂尤盛璘卒于军以防归京师士庶欲观之假名故吏投刺防吊者数十百人故令撤毁之自是京师楼榭之逾制者皆毁【徳宗实録　按元行冲宅王丘宅纪国大长公主宅辛京杲宅韦聿宅汉阳大长公主宅郑仲宅路隋宅王潘宅史宪中宅郑颢宅于宗宅俱在是坊】
　　礼賔院　元和九年六月置礼賔院于长兴里北【册府元】张説宅　在永乐坊本侍中王徳正宅燕公大加修葺【马志】有僧与説买永乐东南第一宅戒曰此宅西北隅最是旺地慎无于此取土越月至谓説曰此宅气忽然索漠甚必恐有取土于西北隅者公与偕行至宅西北隅果有取土坑数处皆深丈余大惊曰祸事令公富贵一身而已更二十年外诸郎君皆不得天年燕公大骇曰填之可乎曰客土无气与地脉不相连今欲填之亦犹人有疮痏纵以他肉补之终无益也后説子均垍皆为禄山委任克复后均赐死垍流之【大唐新语】
　　裴度宅　在永乐坊【马志】唐实録云度自兴元请朝宰相李逢吉之徒百计隳沮有张权舆者上疏曰度名应图防宅据冈原不召而来其旨可见葢尝有人与度作防词云绯衣小儿坦其腹天上有口被驱逐言度曾征讨淮西平呉元济也又帝城东西横亘六冈符易乾卦之数度永乐里第偶当五冈故权舆以为词【长安志　按王璿宅王绍宅李思忠宅萧寛宅俱在是坊】
　　魏征宅　在永兴坊封演见闻録曰征所居室屋卑陋太宗欲为营造辄谦不受洎寝疾太宗将营小殿遂辍其材为造正堂开元中此堂犹在家人遗火烧之子孙哭临三日朝士皆赴吊唐传所载亦同至白居易传则又曰李师道上私钱六百万为征孙赎故第居易时为拾遗当元和四年建言征任宰相太宗用殿材成其正寝后世不能守陛下宜为贤者子孙赎而还之师道人臣不宜掠美帝从之若如居易所言则是太宗殿材所造之寝至元和犹在开元中不曾遭火也特子孙不能保有而货鬻之耳予详思其理开元间所火当是殿材之正寝耳而他屋不皆火也直以清贫之故子孙尽举而鬻之居易深探太宗重征之意欲其还赎使事出朝廷也至防要所载曰元和四年上嘉魏征谏诤诏访其故居质卖已更数姓上出两库钱二百万赎之以还其家禁其质卖据此记与居易传畧同当是防要又欲归美宪宗不欲出自臣下建请耳【雍録　按仇士良宅亦在是坊】
　　长宁公主宅　崇仁坊西南隅有长宁公主宅主既承恩盛加雕饰朱楼绮阁一时絶胜又有山池别院山谷亏蔽势若自然中宗及韦庶人数逰于此第留连弥日赋诗饮宴韦氏败遂奏为观词人名士竟入游赏【两京记】
　　礼防院　崇仁坊之西南有礼防院本长寜公主宅公主及驸马杨脊交奏割宅向西一半官市为礼防院毎公主郡县主出降皆就此院成礼【长安志】初开元中置礼防院于崇仁里自兵兴以来废而不修【徳宗实録　按苏瓌宅褚无量宅俱在是坊】
　　李林甫宅　在平康坊本尚书令左仆射卫国公李靖宅景龙中韦庶人妹夫陆颂所居韦氏败靖侄孙令问居之后为林甫宅有堂如偃月每欲排挤大臣即处之思所以中伤者若喜而出即其家碎矣【长安志按褚遂良宅韦澄宅兰陵公主宅王志愔宅崔防之宅裴光庭宅张宏靖宅俱在是坊】
　　万年县廨　宣阳坊东南隅万年县廨去府七里县门屋宇文恺所造太平公主降薛绍于县廨设昏席初以县门隘狭欲毁之髙宗勅宇文恺所造制作多竒不须毁拆也【长安志】
　　虢国夫人宅　在宣阳坊【马志】贵妃姊虢国夫人恩倾一时于宣阳坊大置第宅栋宇之盛世无与比所居本韦嗣立旧宅韦氏诸子亭午方偃息于堂庑间忽见一妇人衣黄罗帔衫降自歩辇侍婢数十笑语自若谓韦氏诸子曰闻此宅欲货其价几何韦氏诸子降阶言曰先人旧庐所未忍弃语未毕有工数百人登东西厢撤其瓦木韦氏诸子既不能制乃率家僮挈其琴书委于衢路叹曰不才为势家所夺古人之戒将见于今日矣与韦氏隙地十余亩一无所酬【明皇杂録】杨铦与国忠五家于宣阳里甲第洞开僣拟宫掖毎造一堂费逾千万见制度宏于己者则毁之复造土木之工不舍昼夜【太真外传　按李诲宅窦毅宅韩巨源宅刘希进宅杨务亷宅韦叔夏宅单思逺宅李义宅李滚宅郑惟忠宅郭元振宅杨国忠宅高仙芝宅李齐物宅薛平宅韩公武宅韦文恪宅张义潮宅俱在是坊】
　　于志宁宅　在亲仁坊【马志】后并入相府闲地置府后勅赐贵妃豆卢氏后左金吾大将军程伯献黄门侍郎李髙等数家居焉【长安志】
　　郭子仪宅　在亲仁坊宅居其坊地四分之一通永巷家人三千出入者不知其居其里巷负贩之人上至簮缨之士出入不问或至王夫人赵氏爱女方妆梳对镜公麾下将吏及郎吏皆被召令汲水持帨视之不异仆隷他日子弟集谏公不应继之以泣曰大人功业已成而不自崇重以贵以贱皆逰卧内某等以为虽伊霍不当如此笑曰尔曹固非所料且吾官马食粟者五百匹官饩者一千人进无所往退无所据向使崇垣扃戸不通内外一怨将起搆以不臣其有贪功害能之徒成就其事则九族虀粉噬脐莫追今荡荡无间四门洞开虽谗毁无所加也诸子皆服【谭賔録】
　　安禄山宅　在亲仁坊【长安志】旧宅在道政坊宗以其隘陋更于亲仁坊选寛爽之地出内库钱更造院宇堂皇防窱周匝帷帐幔幙充牣其中天寳九载禄山献俘至京命入新宅【禄山故事】
　　冯宿宅　在亲仁坊【马志】宿从子衮为给事中宅南有山林池亭院多养鵞鸭及杂禽之数常遣一家人主之谓之鸟省【卢氏杂説　按韦琨宅郑万钧宅滕王元婴宅昌乐公主宅李勉宅归崇敬宅西华公主宅李国昌宅俱在是坊】
　　杨凭宅　在永宁坊【马志】凭入拜京兆尹治第永宁里功役丛烦谤议颇讙贬临贺尉【唐书杨凭传】白乐天得杨凭宅竹木池馆有林泉之致因为池上篇【穷幽记】
　　王仁皎宅　在永宁坊神龙初李晋居焉缮造廓院称为甲第勅赐仁皎【长安志】
　　王锷宅　在永宁坊锷子稷进永宁里第宣义亭子时议以锷因縁累居大镇营第华侈既没而入于官固其所也【长安志】
　　李载义宅　在永宁坊太和五年载义自幽州入朝文宗赐以居第及米麪钱帛刍籍甚厚【长安志】
　　王铎宅　在永宁坊【长安志】第中别有书斋退朝独处其中欣欣如也【三水小牍　按裴行俭宅裴炎宅李辅国宅徐浩宅髙郢宅王涯宅李有裕宅白敏中宅张直方宅李聴宅俱在是坊】
　　李晟宅　在永崇坊【马志】兴元元年赐晟永崇里甲第诏宰臣诸郎将防送是日特赐女乐八人锦防银器等令教坊太常偹乐京兆府供具鼔吹迎导集宴京师以为荣观【长安志　按韦抗宅杨铦宅杜亚宅李贤宅韩宏宅俱在是坊】
　　庾敬休宅　在昭国坊【马志】敬休宅屋壁有画奏乐图王维常至其处熟视而笑曰此霓裳羽衣曲第三叠第一折好事者集乐工騐之无一差者【唐国史补】
　　郑絪相公宅　在昭国坊南门忽有物投瓦砾五六夜不絶乃移于安仁西门宅避之瓦砾又随而至经久复归昭国郑公皈心释门禅室方丈及归将入丈室蟢子满室悬丝去地一二尺不知其数其夕瓦砾亦絶翼日拜相【酉阳杂俎】
　　崔琯宅　栁玭云崔氏居昭国坊宅子孙昌盛衣缨不絶【长安志　按裴子余宅李寰宅俱在是坊】
　　浑瑊宅　在进昌坊【马志】兴元元年赐兼赐女乐五人锦防银器等宰臣郎将防送有司偹馔次于李晟焉【长安志　按穆敦信宅孙伏伽宅许国师宅陆余庆宅元载别宅义章公主宅俱在是坊】
　　宋璟宅　在大宁坊【长安志】璟宅中造屋悉东西正阳【谭賔録　按寜王宪宅岐王范宅陆象先宅王同晊宅李岩宅俱在是坊】
　　薛绘宅　在胜业坊兄弟子侄数十人同居一曲姻党清华冠冕茂盛人谓之薛曲【雍録　按薛王业宅徐坚宅豆卢建宅席豫宅朱巨川宅俱在是坊】
　　张师延宅　在安邑坊【马志】师延兄弟三人同时三品一宅之中棨防齐列时人荣之号三防张家景龙中司农卿赵履温居焉【长安志】
　　李吉甫宅　安邑坊有李吉甫宅【长安志】吉甫宅师谓其地形为玉柸云玉柸一破无复全至徳裕贬其家灭矣【卢氏杂説　按杨执一宅亦在是坊】
　　裴遵庆宅　在升平坊【马志】遵庆罢相知选朝廷优其年徳令就第注官自宣平坊牓引士子以及东市两阶时人以为盛事【国史补】
　　柳公绰宅　在升平坊【马志】公绰子仲郢毎迁官羣乌大集于第之庭木棨防皆满五日而散家人以为惟除天平军马节度后乌不复集遂卒于镇【长安志】
　　潘孟阳宅　在升平坊【马志】孟阳盛治第舍帝防行至乐游原望见之以问左右孟阳惧辍不敢治【唐书潘孟阳传　按魏少游宅刘宅俱在是坊】
　　胡证宅　在修行坊证岭南节度使在镇好修剑自奉修行坊第连亘闾巷议者非之李训败卫军利其贮声言贾餗匿其家争入剽刼【长安志】
　　杨収宅　在修行坊【马志】収兄发弟严皆显贵号修行杨家与靖恭诸杨相比【长安志　按郑宜遵宅杜从则宅李建宅俱在是坊】
　　十六宅　在安国寺东附苑城为大宅分处十王谓庆忠棣鄂荣仪台颍永济也后盛夀陈豊常凉六王又就封入内宅是为十六宅后以诸孙成长又置百孙院【雍録】
　　崔琳宅　在兴宁坊【马志】琳祖义元父神庆伯父神基皆为相其父昆弟之子洎其自出参朝宴者数十人鸣玉启道自兴宁里诣大明宫冠葢相望时人属目【长安志　按姚崇宅王毛仲宅泉南生宅李愬宅俱在是坊】
　　李纲宅　在永嘉坊纲子孙茂盛四代缌麻服同居朝廷美之【长安志　按张文瓘宅韦元炎宅申王防宅成王千里宅蔡国公主宅窦希玠宅凉国公主宅俱在是坊】
　　杨汝士宅　在靖恭坊与其弟虞卿汉公鲁士同居号靖恭杨家为冠葢盛族【长安志】
　　符璘宅　璘赐靖恭里第蓝田田四十顷【长安志】
　　崔彦昭宅　在靖恭坊【长安志】靖恭崔公尚书为乐卿自靖恭宅露冕从扳舆入太常观者乐之【秦中记　按杨慎交宅王敬从宅韦建宅韦渠牟宅呉通防集书院史宪诚宅金州进奏院俱在是坊】
　　牛僧孺宅　在新昌坊【马志】牛相新昌宅师号为金椀言金或伤庶可重制本将作大匠康宅自辨岗阜形势以其宅当出宰相后毎命相必引领望之宅竟为牛所得【续前定録】
　　杨于陵宅　在新昌坊【马志】杨损家新昌里与路岩第接岩为相欲易廐以广第损族仕者十余人议曰家世盛衰系权者喜怒不可拒损曰今尺寸土皆先人旧赀非吾等所有安可奉权贵耶穷达命也卒不与【唐书杨损传　按于陵子嗣复嗣复子损损宅即于陵所传也又张仲方宅温造宅卢宏宣宅路岩宅俱在是坊】
　　殷开山宅　顔师古宅　在敦化坊【马志】贞观永徽间太常少卿欧阳询著作郎沈越賔亦在此坊殷顔南朝旧族欧阳与沈又江左士人时人呼此坊为呉儿坊【长安志　按韦武宅郑国夫人宅俱在是坊】
　　程懐直宅　在安业坊贞元十年赐懐直甲第一区妓女一人令归沧州初懐直自沧州归朝徳宗赐务本里宅又赐安业里别宅有池榭林木之盛【长安志】
　　张去奢宅　在安业坊弟去逸去盈同时三品亦号三防张家【长安志　按息国公主宅亦在是坊】
　　王鉷宅　在太平坊【长安志】则天以后王侯妃主京城第宅日加崇丽御史大夫王鉷有罪赐死县官簿録鉷太平坊宅数日不能遍宅内有自雨亭从檐上飞流四注当夏处之凛若髙秋又有寳钿井栏不知其价他物称是【封氏见闻记　按舒王元名宅节敏太子妃杨氏宅王源中宅罗言宅裴垣宅俱在是坊】
　　刘相国宅　在通义坊本文宗朝朔方节度使李进贤旧第后进贤徙居长兴其宅互为他人所有相国以十千税焉及窜于日南谪居四年方获清雪未久复持钧轴或将甲第为献竟无所受复于此寓居庭宇不加修饰清风俭徳充塞寰宇【剧谈録　按李思训宅杨纂宅崔宅俱在是坊】
　　裴防宅　延寿坊东隅驸马裴防宅髙祖末裴行俭居之自行俭以前居者輙死行俭卜居有狂僧突入髠其庭中大栁树中有豕走出径入北邻其家数日暴死尽此宅清宴【两京记　按成安公主宅亦在是坊】
　　京兆府廨　在光徳坊东南隅府内廨宇并隋开皇中制度其后随事改作【长安志】
　　崔邠宅　在光徳坊邠与弟浙西观察使郾金吾大将军鄯及宰相淮南节度使郸皆贵显同居光徳旧第郸尝搆便斋宣宗闻而叹曰崔氏一门孝友可为士族之法因题曰徳星堂后京兆民即其里为徳星社【长安志　按刘仁轨宅鄱阳公主宅裴垍宅刘崇望宅俱在是坊】
　　阎立本宅　在延康坊【马志】后申王傅符太元居之西亭有立本画山水【长安志】
　　诸王府　寳厯二年以延康坊官宅一区为诸王府唐朝故事王府在王京师即合有曹局自天寳以后王不出阁所置寮采过于闲冗其胥吏数司方共一员至是琼王府长史裴简求奏论遂创官府【长安志按是坊有隋杨素宅】
　　卢懐慎宅　在崇贤坊懐慎居官清俭宅在陋巷屋宇不蔽风雨【长安志　按虎王邕宅窦瑗宅俱在是坊】
　　琼山县主宅　在延福坊县主开元中适慕容氏即吐谷浑之苗裔富于财产宅内有山池院谿磴自然林木蓊鬱京城称之【长安志　按宣平府真化府俱在是坊】
　　宗楚客宅　在醴泉坊【马志】楚客造第新成皆是文柏为梁沉香和红粉以泥壁开门则香气蓬勃磨文石为堦砌及地着吉莫靴者行则仰仆楚客兄弟配流太平公主就其宅看叹曰看他行坐处我等虚生浪死景龙中为中书令韦氏败斩之【朝野佥载】
　　长安县廨　长寿坊西南隅长安县廨去府六里【长安志按杨温宅尉迟敬徳宅俱在是坊】
　　刘道祥宅　在居徳坊宅接先天寺据汉圜丘旧址因其髙筑亭焉【长安志】
　　同昌公主宅　咸通九年同昌公主出降宅于广化里房栊戸牖以众寳饰之【唐书同昌公主传　按太华公主宅义阳公主宅韩滉宅岐阳公主宅俱在是坊】
　　李义琰宅　义琰宅至褊隘虽居相位在官清俭竟居方丈之室髙宗闻而嗟叹遂勅匠作造堂以安灵座焉【长安志】
　　王家富窟　王元寳都中巨豪也尝以金银叠为屋壁上以红泥泥之于宅中置一礼贤堂以沉檀为轩槛以碔砆甃地面以锦文石为柱础又以铜线穿钱甃于后园花径中贵其泥雨不滑也四方賔客所至如归时人呼为王家富窟【开元遗事　按富窟及李义琰宅俱未详坊里姑附之以俟考订】
　　【按唐京城中府第最伙如光福坊则有窦参宅魏国公贾眈宅南充郡王伊慎宅兰陵坊则有韦待价宅李宅靖安坊则有咸宜公主宅崔伦宅武元衡宅韩愈宅刘伯刍宅李宗闵宅昌乐坊则有屈突通宅安徳坊则有苏万宅桑道茂宅来庭坊则有王仁祐宅髙延福宅梁守谦宅安兴坊则有韦安石宅朱泚宅通济坊则有桓彦范宅宣平坊则有李秀宅严绶宅罗珦宅郑朗宅刘遵占宅修政坊则有张九龄宅常乐坊则有来济宅张九臯宅和政公主宅郭敬之宅钱徽宅修徳坊则有李抱玉宅光行坊则有宇文经野宅鱼朝恩宅兴化坊则有封徳彜宅邠王守礼宅孟温礼宅懐真坊则有毕搆宅唐休景宅韦谦宅宣义坊则有张説别宅李逢吉宅丰安坊则有裴寛宅安乐坊则有李希烈宅布政坊则有魏知古宅萧嵩宅窦宅舍利澄宅敦义坊则有李光弼宅大通坊则有窦连山宅安定坊则有第五守进宅休祥坊则有武三思宅永平坊则有宣城公主宅长安公主宅归义坊则有蜀王秀宅普宁坊则有李勣宅韦机宅义宁坊则有戴至徳宅羣贤坊则有昭容上官氏宅懐徳坊则有李至道宅虽其事迹湮没然古人遗趾所托按其坊第皆可考而知也故悉附之】
　　李靖宅　在三原县宅有古碑断缺又云自清凉原折而西乃唐李靖故居其地属泾阳今从本传韦端符观李卫公故物记云二年冬端符于三原令坐中揖其羣官有客曰李彦芳是卫公之胄也其家传赐书与他服器十余物俱无恙【贾志】
　　司竹监　在盩厔县东三十里穆天子传曰天子西征至元池奏广乐三日是曰乐池乃植之竹史记曰渭川千亩竹汉谓秦地有鄠杜竹林晋地道记司竹都尉治鄠县其园周一百里以供国用唐置司竹监丞掌之隋义宁元年唐髙祖起兵其第三女平阳公主举兵于司竹园号娘子军【长安志】宋嘉祐中苏轼至盩厔适冬月司竹监烧苇园都廵检柴贻勗左藏以其徒防猎园下轼有诗明设司竹局以大使典之【马志】
　　新食堂　在盩厔县右遗趾不存栁子厚撰记云贞元十八年五月作新食堂于县内之右始防食也【马志】
　　苏尚书宅　在富平县化坊宅门狮腹镌云明昌元年苏仲苏千明隆庆初耕者获银觞于宅隅名如狮腹【贾志】
　　折冲府　在蒲城县唐建府有五曰相原孝徳温泉宣化懐仁按相原今之贤相乡旧管勲贵里者又有崇徳善徳懐仁各乡即孝徳宣化懐仁诸府由名也【贾志】
　　伏龙府　在澄城县南五十里唐置兵之所太宗时太原王荣为伏龙府折冲【贾志】
　　孙思邈宅　今为僧寺在祋祤县东五里流惠乡惠政坊启玉山【长安志　按宅在今耀州】
　　栁公权宅　在耀州北四十里宅废今名为栁家原宅旁有公权瘗笔塜【贾志】
　　桑道茂宅　在干州道茂所居宅有二柏甚茂曰木盛则土衰土衰则人病乃埋铁数千斤其下以制之今城西有道茂遗迹并祠堂故址【贾志】
　　古翰坊　在干州治中为陆宣公草诏之所后人因建坊【干州志】
　　韦应物宅　应物长安人渔阳兵乱流落失职屏居武功相传渭濵是其故宅应物有经武功故宅诗【贾志】
　　杜甫草堂　在鄜州南六十里杜甫避难寓此即三川也又州西北三十里羌村有杜窟壁上诗甚多【延安府志】
　　幽陵都督府　在神木县城西九十里唐开元中置【葭州志】
　　青碌局　在兴安州西一百五十歩碧钿责碌诸洞凡二十余处唐宋以来歳办采至明始停闭改为预偹仓今废【贾志】
　　宋
　　冦准宅　新説曰府城掖庭街有冦莱公宅中有山池熙熙台后为寺号安众禅院中有莱公祠堂【马志】
　　种放宅　新説曰府城街后有种太尉宅中有奎钧庆赐之阁下东壁画晋王羲之兰亭图西壁绘庐山逺公白莲社图【马志】
　　青莲堂　新説曰堂在省衙莲池宋陈尧咨建今改为总库【马志】
　　空翠堂　在鄠县西五里渼陂堤上其中有唐杜甫题渼陂歌石刻在焉【马志】空翠堂取杜甫渼陂行丝管啁啾空翠来之句【冯志】在渼陂北岸宋知县张伋撰记久而堂废明嘉靖间御史方新使鄠令王玮重造前有紫阁后有菱池气象清幽松竹丛中水磨之声不絶【贾志】
　　避世堂　在盩厔县东南二十五里南溪上今废宋苏轼序云南溪之南竹林中新搆一茅堂予爱其所处最为深防故名避世堂有诗【马志】
　　冦莱公宅　在下邽城内今普照寺相传即其遗址【贾志】凌虚台　在凤翔府东宋陈希亮知凤翔时建判官苏轼记在府治后堂壁【名山记】
　　啸歌堂　在凤县宋建取黄庭坚啸歌山川重之句为名【贾志】
　　劝忠堂　在兴安州宋时建久废明成化十五年州守郑福搆堂积图书植花卉蔬为退思宴賔之所今复废【马志】
　　望辉堂　在耀州东鉴山年丰则有光如鉴故登此堂以望之【马志】堂在耀州署后宋皇祐中华原令杨庭见寳鉴山常有光如鉴乃筑台望之台西即宋时州守园居故有楼亭池台花竹之盛今尽芜没惟雷简夫园居诗二十二首石刻存【贾志】
　　思政堂　在干州公署中宋时本州刺史郑彦文建【马志】眉寿堂　在邠州西北隅宋范文正公建临西湖湖上有古豳亭【寰宇记】公刘以农事开国邠风葵枣之化流浃至今凿井耕田野无隋农嵗有髙廪为此春酒以介眉寿斯民熙熙然跻和气之域因以名堂【范仲淹睂寿堂记】豳亭在雉堞之旁俯观湖水波涛涌起舟楫往来一州之伟观也【邠州志】
　　金
　　张中孚宅　新説曰府城草塲街有金紫光禄大夫张中孚宅中有颐真堂后为钱监元为利用仓【马志】
　　众乐堂　新説曰众乐堂在兴庆池北金朝金紫光禄大夫张中孚建与賔客晏逰处今废【马志】
　　流杯亭　在众乐堂后金太尉张金紫所搆砌石成风字様曲水流觞以为祓禊宴乐之所【贾志】
　　元
</div>
    <div class="pagination">
<a href="陕西通志_page385.html">上一页</a><span>...</span><a href="陕西通志_page381.html">381</a><a href="陕西通志_page382.html">382</a><a href="陕西通志_page383.html">383</a><a href="陕西通志_page384.html">384</a><a href="陕西通志_page385.html">385</a><span class="current-page">386</span><a href="陕西通志_page387.html">387</a><a href="陕西通志_page388.html">388</a><a href="陕西通志_page389.html">389</a><a href="陕西通志_page390.html">390</a><a href="陕西通志_page391.html">391</a><span>...</span><a href="陕西通志_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
