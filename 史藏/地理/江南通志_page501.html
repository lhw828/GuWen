<!DOCTYPE html>
<html>
<head>
    <meta charset="UTF-8">
    <title>江南通志 - 第 501 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 501 页/共 731 页</h1>
    <div class="content">　　马应魁字守卿贵池人为小将史可法防为副总兵毎战披白甲大书尽忠报国四字于背后巷战死
　　国朝曹诚青阳县人以贡歴宁州知州勤于其职康熙三年土司昌言等作乱寇宁州诚尽力守御城陷被杀
　　太平府
　　晋王谅字防成丹阳人少有干略叅王敦府事稍迁武昌太守时新昌太守梁硕専威交土敦以谅为交州刺史既到境谋诛硕不克硕率众围谅广州刺史陶侃遣救未至而谅败硕逼夺谅节谅固执不与遂断谅右臂谅正色曰死且不畏断臂何有愤怒而卒
　　乐道融丹阳人少有大志好学不倦务周人急有国士风为王敦叅军敦以讨刘隗为名遣道融召甘卓同举兵道融忿敦逆节説卓袭敦卓始然之率所部致讨既而复纳敦和将旋军道融昼夜泣谏忧愤而死
　　南北朝齐董僧慧姑孰人慷慨有节义晋安王子懋鎭浔阳僧慧为防阁子懋起兵赴难僧慧预其谋及子懋遇害僧慧被执请于主帅愿俟晋安敛毕就死王元邈义而许之白明帝减死配东冶子懋子昭基九歳以方二寸绢为书讯其消息僧慧见书曰此郎君书也悲恸而卒
　　宋石天麟字文祥禹勤子元丰中以勇敢应募偕侍禁李资由峡州入招抚溪峒诸蛮谕以祸福多迎降者资武人以杀降激变蛮复反天麟力战遇害唐敏求字好古当涂人宣和六年进士调徳化主簿盗起敏求率众捍御力不支遂遇害事闻赠官补其子楠将仕郎
　　惠直字子温当涂人崇宁二年进士歴太常博士建炎二年周公望使金奏辟同行及命下或劝直辞直曰天歩方艰岂臣子择利时乎兼程而进疾作卒髙邮僧舍子贶官敷文阁直学士
　　孙徳昭当涂人建炎中以诸王郡马领兵御北兵于大仪力战而死赠忠烈侯
　　张伯麟字庆符当涂人以气豪里中毎慕古人竒节绍兴初以明春秋补入太学时秦桧主和议百僚相戒以言伯麟痛愤因题斋壁曰夫差而忘勾践之杀而父乎事闻桧下之狱棰楚无完肤坐以指斥罪流吉阳军
　　马进当涂军籍慈湖寨伉健沉鸷军中惮之绍兴中军校周青等据城叛谋屠城后敺所掠絶江渡淮而北进隂结其俦十人挺刃杂队伍中进突出斫青中颊余无继进者遂为贼害并及妻子寻官军收复州城上其事赠官立庙赐额明恩陶居仁芜湖人以行义闻乡里为镇江録事叅军元兵攻镇江守臣遁统制官举城降居仁被执逼使降居仁曰吾固知歴数已穷讵可失忠义求茍活耶遂见杀主帅义之为棺敛并使人防送还乡溯流数百里不逾时即至人多异之为立祠赵时赏字宗白宗室子居太平州咸淳元年进士歴知旌徳县徳祐元年元兵至境拒战有功迁直宝章阁从二王入闽文天祥开府南剑奏辟叅议军事江西招讨副使提兵复宁都时赏风神明俊议论慷慨有防谋及空阬之溃被执不屈死吕武太平州歩卒文天祥出使应募从行偕脱镇江之难沿淮东走海道赖武力为多天祥开府南劒武以功补官天祥遣徃约结州县起兵相应复由间道防天祥于汀梅挺身捍难后死江西一军挥涕之
　　明王恺字用和当涂人通经史太祖建中书省用为都事歴迁左右司郎中佐胡大海驻婺州苖军作乱害大海执恺欲降之恺正色曰吾守土义当死肻从贼耶贼怒并其子行杀之追封当涂县男吴晟当涂人总管升弟陈友谅陷姑孰晟为所执不屈死升长子兴与友谅兵战于采石死之次子振亦没王事
　　严徳字君辅当涂人少以骁勇闻从太祖平江浙以功累迁海宁衞指挥同知守御杭州洪武元年征台州贼战殁追封天水郡公
　　林聪字文敏世袭建阳卫职聪立功两广歴擢都指挥佥事留镇郁林州成化三年蛮寇犯境聪提军出御战殁捍塘
　　史记言字司直当涂人明季举人由长沙令迁知陜州陜当贼冲记言出私财募士力战俘斩甚多贼引去俄复乘雪夜攻城陷之执记言廹降叱曰有死知州无降知州也遂被杀赠光禄少卿金鼎祚字尔锡当涂人崇祯八年防贡生授芦山令张献忠陷蜀鼎祚阖门殉节
　　沈受蒲字男玉当涂庠生崇祯十一年举贤良方正授横州知州以清操闻迁防州府同知调成都献贼破城受蒲与弟受躬死之家口数十人俱罹害


　　江南通志巻一百五十五
<史部,地理类,都会郡县之属,江南通志>
　　钦定四库全书
　　江南通志巻一百五十六
　　人物志
　　忠节【四　庐鳯颍三府滁和广】
　　庐州府
　　楚范増居鄛人年七十好奇计説项梁立楚后佐项羽霸天下汉王用陈平计间项王项王疑范増増大怒曰天下事大定矣君王自为之愿赐骸骨归行未至彭城疽发背死
　　三国王蕃字永元庐江人博览多闻兼通术艺为散骑中常侍孙皓时众谮毁蕃蕃气体髙亮不能承顔顺指遂迕皓意见杀丞相陆凯上疏曰蕃处朝忠蹇大吴之龙逄也昔事景皇纳言左右叹为絶伦而陛下恶其直对枭之殿堂有识悲悼
　　宋詹世勋家扵舒修伟沉毅其勇莫敌累荐为舒城民兵正将弟世勣副之招募强壮结以信义与敌战栲栳原被重创死
　　密佑庐州人咸淳十年为江西都统元师逼抚州佑逆战被围数重力战终日众几尽乃斫围南奔渡桥马蹶被执元帅壮其勇欲降之不屈许以官不受又令佑子説之曰父死子安之佑叱曰汝行乞于市第曰密都统子谁不怜汝也怡然解衣请刑观者泣下
　　禇一正字粹翁庐州人武举进士为提刑谘议督战髙沙被创死
　　刘师勇庐州人以和州防御使助姚訔守常州时张彦守吕城兵败被执常州势益孤元巴延寘彦城下招降师勇以大义斥彦及城陷师勇溃围出从二王海上忧愤而卒
　　元余阙字廷心合肥人少丧父授徒以养母登元统元年进士由同知为刑部主事三月疏涤寃滞狱五百入翰林修宋辽金三史至正壬辰天下兵动阙为淮西宣慰副使分守安庆贼不能犯者五年累迁淮南行省右丞陈友谅兵薄城下阙战却之贼益兵来攻阙为士卒先身被十余创城陷死之妻蒋氏子徳臣女安安皆赴水死甥福童战死阙赐諡忠宣明太祖诏立庙嵗时祀之
　　明刘友仁合肥人与弟谦随胡大海取徽寜等处多战功殁扵阵命祔祀功臣庙
　　廖永安字彦敬巢人从太祖率舟师攻曼济哈雅渡江下太平集庆克池州所至有功后击张士诚战太湖水浅舟胶被执欲降之不屈死追封楚国公諡武闵
　　桑世杰无为人明初与诸将攻江隂石牌寨阵亡赠永义侯侑享太庙
　　汪泽庐江人鄱阳湖战殁封庐江县子祀康郎山徐明合肥人陈友谅攻洪都明为管军百户从指挥薛显开城突战被执死之追封合肥县男郈明合肥人陈友谅围南昌明从诸将徃援之遇敌康郎山大战死扵阵追赠梁县子
　　王仁趫舒城人从征陈友谅战鄱阳湖阵亡封舒城县男庙祀康山
　　王徳　朱升同战死扵康郎山皆赠合肥子祀康山忠臣庙
　　宋国兴合肥人年十八以总管先登与陈额森战南台太祖解白龙袍衣之敌误以为太祖攒槊刺之至死常遇春翼上溃围出其弟晟嗣兄官累军功为副总兵靖难后进都督封西寜侯卒諡忠顺汪河舒城人倜傥有大志尝师余阙以文章名太祖渡江用为大都督府都事奉使库库特穆尔被拘六年完节不屈逮王师下河南库库遁走定西河始得归陈征西方畧进吏部侍郎
　　濮英合肥人从将军冯胜出征遇伏发被执英絶食不言乘间自剖腹死赠金山侯諡忠襄子璵在襁褓即封为西凉侯
　　瞿能合肥人通子少随父立功骁勇絶伦建文时以都督从李景隆北拒靖难兵力战白沟河所向披靡斩馘数百防旋风起及其子俱战死
　　余瑱合肥人官北平都指挥与同官谢贵密谋拒靖难师贵死瑱走居庸闗练兵将袭北平成祖命将徃击之瑱且战且守援兵不至弃闗走懐来再败被执死之
　　徐凯合肥人镇守四川靖难兵起召充副总兵移镇沧州与吴杰平安等相为犄角兵败被擒不屈死
　　甯忠合肥人累官都督建文初从李景隆进拒北平战败真定被执不屈死
　　宋瑄合肥人西寜侯晟之子建文中为右卫指挥使御靖难兵战死灵璧弟瑛尚公主嗣侯爵殉土木之难同邑刘真以军功充大寜总兵靖难兵起真夜负勅印浮海而南还应天成祖即位命镇辽东愧愤卒
　　陈懐合肥人永乐中积战功至都督正统中封平乡伯死扵土木之难赠侯諡忠毅
　　陈植合肥人元举乡试不仕洪武间为主事建文初官兵部侍郎靖难兵至植督师江上督将密谋送款植责以大义督将遂杀植迎降邀赏成祖立诛其人具棺殓植遣官防丧归葬
　　周让字克逊无为人洪武中监生通敏博辩倜傥尚气节以刘基荐任给事中永乐初两使西域被拘徙之荒野濒死者数让终不屈谕以本朝恩信卒令番人随之入贡有重使古刺集备载其事李绍贤字崇徳其先巢人编伍泗州正徳丁丑举进士除行人笃学敦行遇事果决以小臣抗疏谏止南巡被杖五十创甚数日死
　　卢谦字吉甫庐江人万厯三十二年进士知永丰县擢御史督北直学政逆珰煽焰告病归里崇祯八年流贼破城谦朝服端坐大骂死之贼投尸于池水尽赤赠光禄卿时殉节于流寇之乱者有合肥人黄克嘉任湖东守备贼死庐江举人张任四川知县巢县人曹同任郧西知县俱城陷被执死
　　程楷合肥人天启乙丑进士知平湖县陟南礼部郎出守东昌峻拒属吏之餽厯云南参政归壬午流贼围城楷与经厯郑元绶协守南薫门城陷不屈死之赠光禄卿
　　胡守恒字见可舒城人崇祯戊辰进士授嘉兴推官召试平台改编修晋东宫讲官庚辰较礼闱乞归养献贼攻城守恒与游击孔廷训督民兵共守廷训叛降贼遂见杀子永亨夜入贼营收骸归葬康熙庚戍成进士授行人分巡广东有治绩
　　凤阳府
　　汉陈咸沛国洨人成哀间以律令为尚书平帝时王莽辅政诛不附己者何武鲍宣等咸叹曰易称君子见几而作吾可以逝矣即乞骸骨去及莽簒位召咸为掌寇大夫不肯应时三子参丰钦皆在位悉令解官归乡里闭门不出入犹用汉家祖腊曰吾先人岂知王氏腊乎后莽复徴咸遂称病笃收敛其家律令书文皆壁藏之常戒子孙曰为人议法当依扵轻虽有百金之利慎无与人重比
　　三国楼字承先沛郡蕲人孙休时为监农御史孙皓时厯官大司农皓求忠清之士用为宫下镇禁中侯主殿中事正身率众奉法而行应对切直数忤皓意后人诬讪谤政事遂被诘责送付广州华覈言清忠奉公乞赦之以责后效皓疾声名徙交阯密勅将张奕杀之奕未忍杀奕卒扵器中见勅书还便自杀
　　晋嵇绍字延祖魏中散大夫康之子也十年而孤事母孝谨山涛领选启为秘书丞元康初为给事黄门侍郎以不阿比侍中贾谧封弋阳子迁散骑常侍赵王伦署为侍中惠帝复阼遂居其职河间王颙成都王颖举兵向京都朝廷北征绍驰诣行在值王师败绩扵荡隂百官散溃唯绍俨然端冕以身捍卫兵交御辇绍遂被害帝侧血溅御服及事定左右欲浣衣帝曰此嵇侍中血勿去累赠太尉諡曰忠穆
　　桓彛字茂伦谯国龙亢人荣九世孙起家州主簿为逡遒令累迁尚书吏部郎明帝伐王敦参密谋敦平封万寜县男丹阳尹寻补宣城内史苏峻之乱彛率兵讨之时州郡多遣使降峻稗惠劝彛伪与通和以纾交至之祸彛曰吾恩义在致死焉能与丑逆通问如其不济此则命也遣将俞纵守兰石峻攻之将败左右劝纵退军纵曰吾之不可负桓侯犹桓侯之不负国也力战死彛固守经年势孤力屈城陷遇害咸安中改赠太常諡曰简五子温灵豁秘冲
　　南北朝梁裴之横字如岳夀阳人之髙弟好宾游重气侠不事产业之髙乃为狭被蔬食以激励之遂与僮属数百人扵芍陂大营田墅遂致殷积侯景乱出为贞威将军讨景又随王僧辩破侯景于巴陵景退迁平北将军封豫寜侯复为吴兴太守魏尅江陵横出守蕲城营垒未周而魏军大至兵尽矢穷遂扵阵殁赠侍中司空公諡曰忠壮子鳯宝嗣
　　唐夏侯端夀春人髙祖微时与相友即位拜河南道招慰使传檄州县次谯州防亳汴二州刺史已降王世充道塞无所归计穷粮尽麾下二千人不忍委端去端乃杀马宴大泽中谓众曰我奉王命义无屈公等宜去因欲自刎争持之乃止世充遣人以吏部印召之端焚书解节毛懐之间道走归拜秘书监出为梓州刺史
　　何武夀春人尝被诬至州投石自明守释之未几寇起武诣守曰此诚毕命之秋也领偏裨入枞阳兵溃鬭死
　　周憬夀春人仕唐谋诛武三思不克遁入比干庙谓人曰比干古忠臣神而聪明其知我乎三思虐害忠良灭亡不乆可竿吾头于国门以见其必败遂自刎
　　宋姜才濠州人为通州副都统时淮多健将然骁勇无逾才才知兵善骑射抚士卒有恩至临阵军律凛凛守扬州与元师战流矢贯肩才拔矢挥刀而前所向辟易德祐二年宋亡阿珠使人招之才曰吾岂作降将军耶东至泰州将入海阿珠围之防才疽发胁不能战遂为所执劝之降肆骂不屈阿珠怒呙之扬州
　　元张仲仁临淮人读书尚气节流寓泗州以贾鲁召归谕安丰不克死之子顺理亦死
　　明韩成虹县人从太祖征陈友谅大战鄱阳湖被围计无所出成进曰古有杀身以成仁者臣不敢辞太祖遂赐龙袍成服之对贼众投水中以疑之贼遂退友谅败死追封髙阳郡侯祠于康郎山赵徳胜濠人勇敢有气节从太祖累功为元帅守南昌陈友谅攻城将壊德胜且战且筑城复完巡城至东门腰中流矢镞入六寸拔出叹曰命也恨不能从上定中原垂令名于竹帛耳言毕而絶赠梁国公諡武桓祀功臣庙
　　花云懐逺人骁勇絶人从太祖累建奇功守太平陈友谅来攻城陷被执怒骂奋跃而起缚皆絶夺守者刀连斩五六人众怒丛射之至死骂不絶口追封东丘郡侯
　　茅成定逺人攻张士诚战死追封东海郡公曹良臣夀州人积功封宣寜侯北征至鄂勒珲河敌骑大集力战死焉追封安国公諡忠壮
　　孙兴祖濠人恪之父沉毅有谋大将军徐达倚重之守海陵移鎭彭城累官副都督守燕山六卫出塞遇敌力战死追封燕山侯諡忠敏
　　李梦庚凤阳人从太祖渡江与郭景祥同典文书为左司郎中歴都督府参军谢再兴守诸全上命梦庚徃总制军事再兴忿梦庚出己上遂叛执梦庚以降吴梦庚死之祔祭功臣庙
　　张耀夀州人累功为指挥使北征战殁
　　常荣懐逺人遇春再从弟为指挥同知随李文忠北征战于鄂勒珲河陷阵死之
　　常惟徳懐逺人从太祖为镇抚战死鄱阳湖封懐逺子祭于康山忠臣庙
　　常徳胜懐逺人从太祖为千户战死鄱阳湖封夀春县男祭于康山忠臣庙
　　刘成灵璧人从征有功守长兴为永兴翼左副元帅张士诚兵以十万来攻成出西门击败之擒其帅敌愈众战死赠懐逺将军立庙长兴
　　孙虎夀州人屡立战功为指挥使北征至应昌遇敌鏖战死之追赠乐安伯
　　杨国兴定逺人从太祖累立战功最骁勇镇宜兴授指挥使征张士诚战死于阊门
　　胡观定逺人东川侯海次子靖难兵起力战死徐辉祖达长子嗣爵有材气数出练兵各省靖难兵起建文帝命援山东与燕再战破之及召还而诸将遂不振燕兵渡江犹引军力战燕王至金川门独守父祠不迎遂削爵幽系之寻卒万厯中録建文忠臣庙祀以辉祖居首諡忠贞
　　丘福鳯阳人起卒伍事成祖于藩邸朴戆鸷勇临阵敢力战深入累功封淇国公后北征至胪朐河敌大至被执遇害
　　李逺懐逺人以靖难功封安平侯尝以轻骑八百破敌数万后与丘福北征力战马蹶被执骂不絶口死追封莒国公諡忠壮
　　伍云定逺人以卫指挥同知从征交阯屡有功仁宗初随方政讨黎利于茶笼鼓勇陷阵死之陈忠临淮人永乐中积官指挥同知仁宗时从征交阯攻多邦城先登擒伪官阮事吴忠等黎利寇清化战死与伍云同优卹
　　崔聚懐逺人从成祖起兵累授都督佥事宣徳初同柳升征交阯升死聚整军至昌江贼至力战被执不屈死
　　魏贞懐逺人进士官御史从英宗北狩死土木之难
　　汤允勣字公让鳯阳人和曽孙始为诸生善诗景泰初求将才周忱荐之授锦衣百户厯卫指挥佥事诸将忌之不令治事益放情诗酒与刘溥王淮辈唱和号十才子天顺中落职成化时以荐授延绥参将分守孤山堡寇大至允勣方病力疾上马御战众寡不敌陷阵死事闻赠祭
　　朱勇懐逺人能子赪面虬髯厯掌都督府事晋太保乆典兵柄正统十四年随驾北征殁于阵追封平隂王諡武愍
　　刘雄临淮人成化时为四川都指挥佥事刚勇敢战尝捕汉州贼生擒七十余人德阳人赵铎乱雄追之罗江大水河连败贼以救千户周鼎径奔贼阵丛刺死赠都指挥同知子袭职
　　皇甫斌夀州人为卫指挥同知毎战必身先士卒宣徳中御寇于密城东峪自旦及晡力战矢尽援絶而死子弼以身卫父亦战死
　　方震孺字孩未夀州人万厯癸丑进士由知县授御史天启初以巡城忤魏珰珰衔之值辽警一日上十三疏慷慨请出闗犒师遂以监军巡按辽东时巡抚王化贞弃广寜而震孺莅前屯严守珰恶震孺亦罪及之诬以赃私咒诅坐大辟懐宗初释免久之起巡抚广西京师陷率师勤王马士英阻之忧愤而卒
　　张应徴字宾明定逺人明末任泰安州同知值土寇为乱城陷应徴手刃数人被执骂不絶口曰城破身亡吾事毕矣遂遇害
　　许心亮临淮人明末为刘兵所执问城中虚实亮拒言火器粮饷甚足刘怒缚于树截其两耳亮骂不絶
　　武一谔宿州人为徐王坟世袭祀丞崇祯丙子流寇乱居民尽逃一谔谓职司林木当以死守同妻路氏及子孙阖门罹难有司上其事请恤
　　陈保山临淮人崇祯八年以都司守临淮流寇压境保山力战于隆平寺死之
　　柳鸣凤凤阳人明末司训安庆流寇破城党有鸣凤乡人欲全之鸣凤曰丈夫受君恩宁肯偷活可借尔刃砺我颈遂被害
　　孙光启灵璧人明末为兴化教谕城破投泮水未死舆人掖以见帅予以官不受
　　徐永吉夀州人家贫养亲自守明末流寇偪令为贼抗节不从贼怒杀之
　　颍州府
　　周伍员字子胥颍之干谿人父奢为楚平王所杀员走入吴阖庐使为行人谋伐楚鲁定公四年与楚战于柏举楚师败绩遂入郢阖闾死子夫差立败越于夫椒越王使使厚币请和员谏弗听太宰嚭谗之王赐之属镂之劒以死吴人思之为立祠江上
　　晋丁穆字彦逺谯国人为顺阳太守苻坚寇顺阳穆战败被执称疾不仕后坚倾国南寇穆与闗中人士谋袭长安事泄遇害
　　宋吕祉霍丘人进士官都督参谋绍兴间淮西副统制郦琼叛降于刘豫祉死之妻吴氏亦自缢以殉孙晖霍丘人靖康之乱团结淮民保防乡井擢招信尉建炎中北兵将渡淮晖率兵民御之城陷死扵勅书楼
　　牛富霍丘人为侍卫马军司统制戍襄阳移守樊城累战不为衂且数射书襄阳城中遗吕文焕相与固守两城凡六年不拔富力居多城陷富帅兵巷战身被重伤以头触柱赴火死赠静江军节度使諡忠烈
　　洪福安丰人夏贵家僮也从贵积劳为镇巢雄江左军统制贵降元遣从子招福福斩之元兵攻城久不拔贵至城下好语请单骑入城福信之门启伏兵起执福并其二子大渊大源福大骂数贵不忠南向而死
　　巩信安丰军人为荆湖都统沉勇有谋文天祥开督府信诣之官团练使督府都统制江西招讨使天祥自兴国趋永丰元兵追之信战于方石岭中数矢伤重不能战自投崖石而死赠清逺军承宣使立庙旌之
　　元李冕颍州人至正辛卯刘福通作乱以红巾为号流劫乡市冕率众拒之被执骂贼死
</div>
    <div class="pagination">
<a href="江南通志_page500.html">上一页</a><span>...</span><a href="江南通志_page496.html">496</a><a href="江南通志_page497.html">497</a><a href="江南通志_page498.html">498</a><a href="江南通志_page499.html">499</a><a href="江南通志_page500.html">500</a><span class="current-page">501</span><a href="江南通志_page502.html">502</a><a href="江南通志_page503.html">503</a><a href="江南通志_page504.html">504</a><a href="江南通志_page505.html">505</a><a href="江南通志_page506.html">506</a><span>...</span><a href="江南通志_page502.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
