<!DOCTYPE html>
<html>
 <head>
  <meta charset="utf-8"/>
  <title>
   历代帝王宅京记 - 第 15 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代帝王宅京记 - 第 15 页/共 17 页
  </h1>
  <div class="content">
   世宗显徳二年夏四月乙夘诏曰惟王建国实曰京师度地居民固有前作东京华夷臻凑水陆防通时向隆平日増繁盛而都城因旧制度未恢诸衞军营或多窄陿百司公署无处兴修加以坊市之中邸店有限工商外至亿兆无穷僦贷之资増添不定贫阙之户供办实难而又屋宇交连街衢湫隘入夏有暑湿之苦居常多烟火之忧将便公私须广都邑宜令所司于京城四面别筑罗城先立标帜冬末春初农务闲时即量近甸人夫渐次修筑春作才动便令放散如或土工未毕则迤逦次年修筑所冀寛容办集今后凡有营葬及兴置宅灶幷草市并须去标帜七里外其标帜内官中擘画定街巷军营仓场诸司公廏院务了即任百姓营造三年春正月戊戌发开封府曹滑郑州之民十余万筑大梁外城
　　三年夏六月癸亥诏曰辇毂之下谓之浩穰万国骏奔四方繁防此地比为藩翰近见京都人物諠阗闾巷隘陿雨雪则有泥泞之患风旱则多火烛之忧每逢炎蒸易生疫疾近者开广都邑展列街坊虽然暂劳久成大利朕昨自淮上囘及京师周览康衢更思通济千门万戸庶谐安乐之心盛暑隆冬倍减寒温之苦其京城内街道濶五十步者许两邉人戸各于五步内取便种树掘井修盖凉棚其三十以下至三十五步者各与三步其次有差
　　五年夏五月赐东京新城诸门名在寅曰寅賔门在辰曰延春门在已曰朱明门在午曰景风门在未曰畏景门在申曰迎秋门在戌曰肃政门在亥曰元徳门在子曰长景门在丑曰爱景门改大内曰东偏旧宾天门为通苑门又以京城东新修驿为懐信驿以待江南贡使焉
　　四年夏四月修永福殿
　　恭帝显徳六年冬十二月改万歳殿为紫宸殿【以下考宋史本纪抄入】
　　宋京城　按宋史地理志旧城周囘二十里一百五十五步东二门北曰望春【初名和政】南曰丽景南面三门中曰朱雀东曰保康【大中祥符五年创建】西曰崇明西二门南曰宜秋北曰阊阖北三门中曰景龙东曰安逺西曰天波【以上宋初仍梁晋旧名至太平兴国四年改今名】新城周囘五十里一百六十五步【大中祥符九年増筑元丰元年重修政和六年诏有司度国之南展筑京城移置官司军营旧城周四十八里二百二十三步周显德三年筑　王应麟地理通释曰东京开封府旧城唐建中初李勉筑本朝曰阙城亦曰里城新城周显徳三年韩通筑本朝曰国城亦曰外城以上土鹻取郑州虎牢关土筑之俗呼为卧牛城也】南三门中曰南薰东曰宣化西曰安上东二门南曰朝阳北曰含辉【太平兴国四年改寅宾后复】西二门南曰顺天北曰金辉北四门中曰通天【天圣初改宁徳后复】东曰长景次东曰永泰西曰安肃【初号卫州门以上皆因周旧名至太平兴国四年改今名】汴河上水门南曰大通【太平兴国四年赐名天圣初改顺济后复今名】北曰宣泽【旧南北水门皆曰大通熈宁十年改】汴河下南曰上善北曰通津【天圣初改广津熈宁十年复】惠民河上曰普济下曰广利广济河上曰咸丰下曰善利【旧名咸通】上南门曰永顺【熈宁十年赐名】其后又于金辉门南置开逺门【旧名通逺以上皆太平兴国四年赐名天圣初改今名】其濠曰防龙河濶十余丈濠之内外皆植杨柳粉墙朱戸禁人徃来城门皆瓮城三层屈曲开门惟南薰新郑新宋封丘正门皆直门两重以通御路金元以下多烟塞旧有十三门南曰南薰陈州戴楼东曰新宋州新曹西曰新郑万胜固子北曰陈桥封丘新酸枣卫州今道路所通者惟曺郑陈州州南薰固子封丘七门耳
　　宋朝防要自朱梁建都以汴州为东京皆因藩鎭旧制但改名额而周显徳初始广新城周囘四十八里三百二十三步
　　赵徳麟侯鲭录　旧城周囘二十里一百五十五步即汴州城唐建中二年节度使李勉重筑国初号曰阙城亦曰里城新城乃周世宗显徳二年四月诏别筑新城周囘四十八里二百二十三步号曰外城又曰罗城亦曰新城元丰中裕陵命内使宋用臣重筑之
　　宋敏求东京记　周世宗显徳二年四月诏京城四面别筑罗城三年正月发京畿滑郑曹之民命薛可言等督之仍命韩通总其事王朴经度凡通衢委巷广袤之间皆朴定其制逾年而成神宗熈宁中始四面为敌楼作瓮城及濬治濠堑
　　周宻癸辛襍志　汴之外城周世宗时所筑宋神宗又展拓之其髙际天坚壮雄伟南关外有太祖讲武池周美成汴都赋形容尽矣梁王鼓吹台徽宗龙徳宫旧址尚在
　　岳珂桯史　开寳戊辰艺祖初修汴京大其城址曲而宛如蚓诎焉耆老相传赵中令鸠工奏图初取方直四面皆有门坊市经纬其间井井绳列上览而怒自取笔涂之命以幅纸作大圏纡曲纵斜旁注云依此修筑故城即当时遗迹也时人咸罔测多病其不宜于观美熈寕乙夘神宗在位遂欲改作览苑中牧豚及内作坊之事卒不敢更第増埤而已及政和间蔡京擅国亟奏广其规以便宫室苑圃之奉命官侍董其役凡周旋数十里一撤而方之如矩墉堞楼橹虽甚藻饰而荡然无复曩时之坚朴矣一时迄功第赏侈其事至以表记词科之题槩可想见其张皇也靖康金师南下尼堪斡里雅布鞭城下有得色曰是易攻下令植炮四隅随方而击之城既引直一炮所望一壁皆不可立竟以此失守艺祖沈机逺睹至是始騐宸笔所定图宋承平时藏袐阁今不复存和维愚见纪忘　汴之外城门名各有意义如云郑门以其通徃郑州也如云酸枣门以其通徃延津即旧酸枣县也其固子门未知其义近阅宣和遗事内应载上清寳箓宫成浚濠水深二丈东则景龙门桥西则天波门桥二桥之下垒石为固引舟相通而桥上人物往往不觉又郡城沿革云西面门从南曰顺天门俗名龙门次曰利泽水门汴河自此入城次北曰开逺门又名万胜门次北曰金辉门俗名固子门欧阳公归田录亦云饮于固子桥然则以垒石为固而名其桥因以名其门也周礼掌固之职掌修城郭桥之固以为固以依阻故曰固或曰固作顾视也汴城卧牛之形北视黄河为子而子不敢来害其母此臆度之説无所据
　　今省城即宋之旧里城周囘二十里一百九十步髙三丈五尺案明洪武初重筑外包以砖门五东曰丽景南曰南薰西曰大梁北曰安逺东北曰仁和外建月城上各建楼其西旧名望京角楼四敌台八十四窝铺八十三东西南门瓮城内皆有汉夀亭侯庙而北门瓮城内则元帝庙也皆近时建
　　宋大内宫室　宋史地理志曰东京汴之开封也梁为东都后唐罢晋复为东京宋因周之旧为都建隆三年广皇城东北隅命有司画洛阳之制按图修之而皇居始壮丽矣雍熈三年诏殿前指挥使刘延翰等经度之以居民多不欲徙遂罢宫城周囘五里南三门中曰乾元【宋初依梁晋之旧名曰明徳太平兴国三年改丹凤大中祥符八年改正阳明道二年改宣徳雍熈元年改今名　全唐诗话今东京皇城乾元门旧宣武军鼓角楼也节度使王彦威有诗刻石在其上后梁氏建国其石不知所在】东曰左掖西曰右掖东西面门曰东华西华【旧名寛仁神兽开寳三年改今名熈寕十年又改东华门北曰謻门】北一门曰拱宸【旧名元武大中祥符五年改今名熈宁十年改门内西横门曰临华】乾元门内正南门曰大庆东西横门曰左右升龙左右北门内各二门曰左右长庆【熈宁间改左右长庆隔门曰左右嘉肃】左右银台东华门内一门曰左承天祥符【干徳六年赐名大中祥符六年正月天书降其上诏加祥符二字而増葺之】西华门内一门曰右承天左承天门内道北门曰宣祐【旧名光天大中祥符八年改大宁明道元年改今名】正南门内正殿曰大庆东西门曰左右太和【宋初曰日华月华大中祥符八年改今名】正衙殿曰文徳【宋初曰文明雍熈元年改今名熈宁间改南门曰端礼】两掖门曰东西上閤东西门曰左右嘉福【宋初曰左右勤政明道元年十月改今名】大庆殿【旧名崇元干徳四年重修改曰乾元太平兴国九年改朝元大中祥符八年改天安明道三年改今名】北有紫宸殿【旧名崇徳明道元年改】视朝之前殿也西有垂拱殿【旧名长春明道元年改】常日视朝之所也次西有皇仪殿【开寳四年赐名滋福明道元年十月改】又次西有集英殿【旧名广政开寳三年改大明淳化间曰含光大中祥符八年名防庆明道元年十月改今名】宴殿也殿后有需云殿【旧名玉华后改琼华熈宁初改今名】东有升平楼【旧名紫云明道元年改】宫中观宴之所也宫后有崇政殿【旧名简贤讲武太平兴国二年改今名熈宁间改北横门曰通极】阅事之所也殿后有景福殿西有殿北向曰延和便坐殿也【大中祥符七年建后苑东门洎北向便殿成赐名宣和门承明殿明道元年改端明二年改今名】凡殿有门者皆随殿名宫中又有延庆【旧名万歳大中祥符七年改】安福观文【旧名集圣明道二年改肃仪庆歴八年改今名】清景庆云玉京等殿【清景明道元年改】夀宁堂延春阁【旧名万春寳元元年改】福宁殿【即延庆明道元年改】东西有门左右昭庆观文殿西门曰延眞其东眞君殿曰积庆前建感眞阁又有龙图阁下有资政崇和宣德述古四殿天章阁下有羣玉蕋珠二殿后有寳文阁【即夀昌阁庆歴元年改】阁东西有嘉徳延康二殿前有景辉门后苑东门曰宁阳【即宣和门明道元年改】苑内有崇圣殿太清楼其西又有宣圣化成【即玉宸殿明道元年改】金华西凉清心等殿翔鸾仪凤二阁华景翠芳瑶津三亭延福宫有穆清殿延庆殿北有柔仪殿【初有殿无名章献太后名曰崇徽明道元年改寳慈景祐二年改今名】崇徽殿北有钦明殿【旧名天和明道元年改观文又改清风治平三年改今名】延福宫北有广圣宫【天圣三年建名长宁景祐二年改】内有太清玉清冲和集福防祥五殿建流杯殿于后苑【明道元年八月修文徳殿成是夜禁中火延燔崇徳长春滋福防庆延庆崇徽天和承明八殿命宰相吕夷简为修葺大内使枢宻副使杨崇勲副之发京东西河北淮南江东西路工匠给役内出乘舆物左藏库易缗钱二十万助其费以故改诸殿名】又有慈徳殿【在后苑观种稻景祐二年创建】延羲阁【在崇政殿内】迩英阁【在崇政殿西南盖侍臣讲读之所也与延羲阁景祐二年赐名】隆儒殿【迩英阁内小殿皇祐三年始赐名】慈夀殿【皇太后所居治平元年赐名】庆夀宫保慈宫【熈宁二年建】玉华殿【在后苑】基春殿【熈宁元年建在玉华殿后】睿思殿【八年建】承极殿【元丰三年建】崇庆隆祐二宫【元祐元年建】睿成宫【神宗所居东宫绍圣二年赐名】宣和殿【在睿思殿后绍圣二年四月殿成其东侧别有小殿曰凝芳其西曰琼芳前曰重熈后曰环碧元符三年废崇宁初复作大观三年徽宗制记刻石实蔡京为之】圣瑞宫【皇太妃所居因以名宫】显谟阁【元符元年建藏神宗御集建中靖国元年改曰熈明寻复旧】玉虚殿【元符初建】玉华阁【大观初建在宣和殿后】亲蚕宫【政和元年建】燕宁殿【在延福北奉安仁宗慈圣光献皇后御容】延福宫【政和三年春新作于大内北拱宸门外旧宫在后苑之西南今其地乃百司供应之所凡内酒坊裁造院油醋柴炭鞍辔等库悉移他处又迁两僧寺两军营而作新宫焉始南向殿因宫名曰延福次曰蕋珠有亭曰碧琅玕其东门曰晨辉其西门曰丽泽宫左复列三位其殿则有穆清成平防宁睿谟凝和昆玉羣玉其东阁则有蕙馥报琼蟠桃春锦叠琼芬芳丽玉寒香拂云偃盖翠葆铅英云锦兰薰摘金其西阁有繁英雪香披芳铅华琼华文绮绛萼秾华緑绮瑶碧清隂秋香丛玉扶玉绛云防宁之北叠石为山山上有殿曰翠防旁为二亭曰云岿曰层巘凝和之次阁曰明春其髙逾三百一十尺阁之侧为殿二曰玉英曰玉涧其背附城筑土植杏名曰杏岗覆茅为亭修竹万竿引流其下宫之右为佐二阁曰宴春广十有二丈舞台四列山亭三峙凿圆池为海跨海为二亭架石梁以升山亭曰飞华横度之四百尺有奇纵数之二百六十有七尺又疏泉为湖湖中作隄以接亭隄中作梁以通湖梁之上又为茅亭鹤庄鹿砦孔翠诸栅蹄尾动数千嘉花名木类聚区别幽胜宛若生成西抵防泽不类尘境初蔡京命童贯杨戬贾详蓝从熈何防等分任宫役五人者因各为制度不务沿袭故号延福五位东西配大内南北稍劣其东直景龙门西抵天波门宫东西二横门皆视禁门法所谓晨辉丽泽者也而晨辉门出入最多其后又跨旧城修筑号延福第六位跨城之外浚濠深者水三尺东景龙门桥西天波门桥二桥之下叠石为固引舟相通而桥上人物外自通行不觉也名曰景龙江其后又辟之东过景龙门至封邱门景龙江北有龙徳宫初元符三年以懿亲宅潜邸为之及作景龙江江夹岸皆奇花珍木殿宇比比对峙中涂曰壶春堂絶岸至龙徳宫其地歳时次第展拓后尽都城一隅焉名曰撷芳园山水美秀林畅茂楼观参差犹艮岳延福也宫在旧城因附见此】保和殿【政和三年四月作九月殿成总为屋七十五间】玉清神霄宫【政和三年建旧名玉清和阳在福宁殿东七年改今名】上清寳箓宫【政和五年作在景龙门东对景辉门既又作仁济辅正二亭于宫前作上清寳箓宫宻连禁署内列亭台馆舍不可胜计命道士施民符药徽宗时登皇城下视之又开景龙门城上作复道通寳箓宫以便斋醮之事徽宗数从复道上往来是年十二月始张灯于景龙门上下名曰预赏元宵其明年乃有期门之事】万歳山艮岳【政和七年始于上清寳箓宫之东作万歳山山周十余里其最髙一峯九十步上有界亭分东西二岭直接南山山之东有萼緑华堂有书馆八仙馆紫石岩栖真磴览秀轩龙吟堂山之南则夀山两峯并峙有雁池噰噰亭北直绛宵楼山之西有药寮有西庄有巢云亭有白龙沜濯龙峡蟠秀练光跨云亭罗汉岩又西有万松岭岭畔有倚翠楼上下设两阁阁下有平地凿大方沼沼中作两洲东为芦渚亭曰浮阳西为梅渚亭曰雪浪西流为凤池东出为雁池中分二馆东曰流碧西曰环山有阁曰巢凤堂曰三秀东池后有挥雪亭复由磴道上至介亭亭左复有亭曰极目曰萧森右复有亭曰丽云半出北俯景龙江引江之上流注山涧西行为潄琼轩又行石间为炼丹凝真观圜山亭下视江际见髙阳酒肆及清澌阁北岸有胜筠庵蹑云台萧闲馆飞岑亭支流别为山庄为囘溪又于南山之外为小山横亘二里曰芙蓉城穷极巧妙而景龙江外则诸馆舍尤精其北又因瑶华宫火取其地作大池名曰曲江池中有堂曰蓬壶东尽封丘门而止其西则自天波门桥引水直西殆半里江乃折南又折北折南者过阊阖门为复道通茂徳帝姬宅折北者四五里属之龙徳宫宣和四年徽宗自为艮岳记以为山在国之艮故曰艮岳蔡绦谓初名凤凰山后神降其诗有艮岳排空霄因改名艮岳宣和六年诏以金芝产于艮岳之万夀峰又改名夀峯蔡绦谓南山成又改名夀岳岳之正门曰阳华故亦号阳华宫自政和迄靖康积累十余年四方花木奇石悉聚于斯楼台亭馆虽畧如前所记而月增日益殆不可以数计宣和五年朱勔于太湖取石髙广数丈载以大舟挽以千夫凿河断桥毁堰折牐数月乃至赐号昭功敷庆神运是年初得燕地故也勔縁此授节度使大抵羣阉兴筑不肯已徽宗晚歳患苑囿之众国力不能支数有厌恶语由是得稍止又金人再至围城日钦宗命取山禽水鸟尽投之汴河听其所之拆屋为薪凿石为炮伐竹为笓篱又取大鹿数百千头杀之以啖战士云宋史元文至天圣初改今名正接前艮岳下卫士云之后】
　　宋朝防典　今大内即宣武军节度使治所朱梁建都遂以衙署为建昌宫晋天福初又为大宁宫但改名号而已周世宗虽加营缮犹未合古制建隆三年发开封浚仪民广皇城四年五月太祖命有司画洛阳宫殿楼图修之自是皇都始壮丽矣
　　赵徳麟侯鲭录　唐宋京宫城东西四里一百八十八歩南北二里八十五歩周四十三里二百四十一歩髙四丈八尺宋东京宫城周回五里
　　邵氏闻见录　宋京唐汴州梁太祖因宣武军置建昌宫晋改曰大宁宫周世宗虽加营缮犹未如王者之制艺祖得天下之初即遣使图西京大内按以改作既成帝坐万歳殿洞开诸门端直如绳叹曰此如吾心小有私曲人皆见之矣
　　叶少蕴石林燕语　京师大内梁氏建国止以为建昌宫本唐宣武节度治所未暇増大也后唐庄宗迁洛复废以为宣武军晋天福中因髙祖临幸更号大宁宫今龙城是也其增展外罗城盖周世宗始为之太祖建隆初以大内制度草创乃诏图洛阳宫殿展皇城东北隅以铁骑都尉李懐义与中贵人董役按图营建初命懐义等凡诸门与殿须相望无得輙差故垂拱福宁柔仪清居四殿正重而左右掖与升龙银台等诸门皆然惟大庆殿与端门少差耳宫成太祖坐福宁寝殿召近臣入观谕曰吾心端直正如此有少偏曲处汝曹必见之矣羣臣皆再拜后虽尝经火屡修率不敢易其故处矣【按石林燕语与邵氏所记畧同】
　　又曰　大庆殿初名乾元太平兴国祥符中皆因火改为乾元天安景祐中方改今名有龙墀沙墀凡正至大朝防尊号则御焉郊祀大礼则驾宿于殿之后阁百官为次宿于殿之两廊皇祐初始行明堂之礼又以为明堂仁宗御篆明堂二字毎行礼则权揭之已而复去明徳殿在大庆殿之西少次旧曰端明后改文明祥符中因火再建易今名紫宸殿在大庆殿之后少西其次又为垂拱殿自大庆殿后紫宸垂拱之两间有柱廊相通每月视朝则御文徳所谓过殿也东西閤门皆在殿之两旁月朔不御过殿则御紫宸所谓入閤也月朔与诞节郊庙成礼受贺契丹辞见亦皆御紫宸文徳遇受册发册明堂宣赦亦御而不常用宣麻不御殿而百官即庭下听之紫宸不受贺而拜表称贺则于东上閤门国忌未赴景宁宫先进名表慰则于西上閤门亦既庭下拜而授閤门使盖以閤不以殿也惟垂拱为日御朝之所集英殿旧大明殿也明道中改今名毎春秋大燕皆在此太祖常御策制科举人故后为进士殿试之所其东廊后有楼曰升平旧紫云楼也毎大燕则宫中登而观焉皇仪殿旧名滋福咸平太宗明徳皇后居之以为万安宫后崩改旧名明道中改今名故常废而不用以为治后丧之所
　　又曰东华门直北有东向门西与内东门相值俗谓之謻门而无牓张衡东京赋所谓謻门曲榭者也薛琮注謻曲屈斜行依城郭为道集韵謻字或作防以为宫室相连之称今循东华门墙而转东面为北门亦可谓斜行依墙矣凡宫禁之言相承必皆有自也【按字训謻别也东京赋但言别门耳】
　　周宻癸辛襍识　京师有八卦殿八门各有树木山石无一相类皆嵌石座亦穿空与石窍相通上欲有
　　所徃与所幸美人自一门出宫人仙衣扶轮一声霹雳则仙乐并奏云霄间石窍中脑麝烟起如雾杨奂汴故宫记　元太宗十一年己亥春三月按部至于汴汴长吏宴于废宫之长生殿惧后世无以考为纂其大概云皇城外南门曰南薰南薰之北新城门曰丰宜桥曰龙津桥北曰丹凤而其门三丹凤北曰州桥桥少北曰文武楼遵御路而北横街也东曰太庙西曰郊社正北曰承天门而其门五双阙前引东曰登闻检院西曰登闻鼓院检院之东曰左掖门门之南曰待漏院鼓院之西曰右掖门门之南曰都堂承天之北曰大庆门而日精门左升平门居其东月华门右升平门居其西正殿曰大庆殿东庑曰嘉瑞楼西庑曰嘉瑞门大庆之后曰徳仪殿徳仪之东曰左升龙门西曰右升龙门【元文类二隆字并非龙】正门曰隆徳曰萧墙曰丹墀曰隆徳殿隆徳之左曰东上閤门右曰西上閤门皆南向东西二楼钟鼓之所在鼓在东钟在西隆徳之次曰仁安门仁安殿东则内侍局内侍之东曰近侍局近侍之东曰严祗门宫中则曰撒合门少南曰东楼即授除楼也西曰西楼仁安之次曰纯和殿正寝也纯和西曰雪香亭雪香之北后妃位也有楼楼西曰琼香亭亭西曰凉位有楼楼北少西曰玉清殿纯和之次曰宁福殿宁福之后曰苑门由苑门而北曰仁智殿有一大石左曰敷锡神运万歳峰右曰玉京独秀太平石殿曰山庄庄之西南曰翠防阁苑门东曰仙韶院院北曰涌翠峰峰之洞曰大涤涌翠东连长生殿殿东曰涌金门涌金之东蓬莱殿长生西浮玉殿浮玉之西曰瀛洲殿长生之南曰阅武殿阅武南曰内藏库由严祗门东曰尚食局尚食东曰宣徽院御药北曰右藏库右藏之东曰左藏宣徽东曰防检司防检北曰秘书监秘书北曰学士院学士之北曰谏院諌院之北曰武器署防检之南曰仪鸾局仪鸾之南曰尚辇局宣徽之南曰拱卫司拱卫之南曰尚衣局尚衣之南曰繁禧门繁禧南曰安泰门安泰西与左升龙门直东则夀圣宫两宫太后位本明仪殿试进士之所宫北曰徽音殿徽音之北曰燕夀殿燕夀殿垣后少西曰震肃卫司东曰中卫尉司仪鸾之东曰小东华门更漏在焉中卫尉司东曰祗肃门祗肃门东少南曰将军司徽音圣夀之东曰太后苑苑之殿曰庆春庆春与燕夀并小东华与正东华对东华门内正北尚廏局尚廏西北曰尚醖局汤药局侍仪司少西曰符寳局器物局西则撒合门嘉瑞楼西曰三庙正殿曰徳昌东曰文昭殿西曰光兴殿并南向徳昌之后宣宗庙也宫西门曰西华与东华直其北门曰安贞二大石外凡花石台榭池亭之细并不录观其制度简素比土阶茅茨则过矣视汉之所谓千门万戸珠璧华丽之饰则无有也因其制度而损益之以求其称斯可矣
　　案明洪武十一年即宋故宫遗址建周王府乃太祖第五皇子諡定始分封之国宗室繁衍甲于他藩城中井水患苦鹻难饮汴人率于城外汲水饮之惟周府太庙前井水甘盖宋大内故井也
　　石林诗话　京师职事官皆无公廨虽宰相执政亦僦舍而居每遇出省或有中批外奏急速文字则省吏徧持于私第呈押既稽缓又多泄漏元丰初始建东西府于右掖门之前每府相对为四位裕陵幸尚书省驻辇环视久之时张侍郎文裕以诗庆宰执元参政厚之和曰黄阁势连东凤阙紫枢光直右银台盖东府与西阙相近西府正直右掖门
　　避暑录话　旧学士院在枢宻院之后其南庑与枢宻后廊中分门乃西向玉堂本以待乘舆行幸非学士所得常居惟礼上之日得畧坐其东受院令参谒而已其后为主廊北出直集英殿则所谓北门也学士仅有直舍分于门之分旁每锁院受诏乃与中使坐其中余为学士时始请辟两直舍各分其一门与北门通为三以照壁限其中屏间命待诏鲍询画花竹于其上与玉堂郭熈春江晚景屏相配当时以为美谈后闻王丞相将明为承防太上皇眷爱之厚乃旁取西省右正言防以广之中为殿曰右文则非余前日所见
　　吴处厚青箱襍记　梁祖都汴庶事草创正明中始于今右长庆门东北创小屋数十间为一馆湫隘尤甚又周庐徼道咸出其间卫士驺卒朝夕喧每受诏撰述皆移他所至太平兴国中车驾临幸顾左右曰若此卑陋何以待天下贤俊即日诏有司规度左升龙门东北东府地为三馆命内臣督役晨夜兼作不日而成寻下诏赐名崇文院以东廊为昭文馆书库南廊为集贤院书库两廊以经史子集四部为史馆库凡六库书籍正副本八万本斯亦盛矣
　　东京梦华录曰东都外城方圆四十余里城濠曰防龙河濶十余丈濠之内外皆植柳粉墙朱戸禁人徃来城门皆瓮城三层屈曲开门惟南薰门新郑门新宋门封丘门皆直门两重盖此系四正门皆留御路故也新城南壁其门有三正南门曰南薰门城南一边东南则陈州门傍有蔡河水门西南则戴门亦有蔡河水门蔡河正名惠民河为通蔡州故也东城一边其门有四东南曰东水门乃汴河下流水门也其门跨河有铁褁牕门遇夜如闸垂下水面两岸各有门通人行路出拐子城夹岸百余丈次则曰新宋门次曰新曹门又次曰东北水门乃五丈河之水门也次曰万胜门又次曰固子门又次曰西北水门乃金水河水门也北城一边其门有四从东门曰陈桥门【乃大辽入使驿路】次曰封丘门【北郊御路】次曰新酸枣门次曰卫州门【诸门名皆俗呼其正名如水西门曰利泽郑州本顺天门固子门本金耀门】新城每百步设马面战棚宻直女墙旦暮修整望之耸然城里牙道各植榆柳成隂每二百步置一防城库置守御之器有广固兵士二十指挥每日修造泥饰专有京城所提总其事
　　旧京城方圆约二十里许南壁其门有三正南曰朱雀门左曰保康门右曰新门东壁其门有三从南汴河南岸前门子河北岸曰旧宋门次曰旧曹门西壁其门有三从南曰旧封丘门次曰景龙门【乃大内城角寳箓宫前也】次曰金水门
　　穿城河道有四南殿曰蔡河自陈蔡由西南戴楼入京城辽绕自东南陈州门出河上有桥十一自陈州门里曰观桥【在五岳观后门】从北次曰宣泰桥次曰云骑桥次曰横桥子【在彭婆之宅后】次曰髙桥次曰西保康门桥【正对内前】次曰新桥次曰太平桥【髙殿前宅前】次曰粜麦桥次曰第一座桥次曰宜男桥出戴楼门外曰四里桥中曰汴河自西京洛口分水入京城东去至泗州入淮运东南之粮凡东南方物自此入京城公私仰给焉自东水门外七里至西水门外河上有桥十三从东水门外七里曰虹桥其桥无柱皆以巨木虚架饰以丹艧宛如飞虹其上下土桥亦如之次曰顺城仓桥入水门里曰便桥次曰下土桥投西角子门曰相国寺桥次曰州桥【正名大汉桥】正对于大内御街其桥与相国寺桥皆低平不通舟船惟西河平船可过其柱皆青石为之石梁石笋楯栏近桥两岸皆壁雕防海马水兽飞禽之状桥下宻排石柱盖车驾御路也州桥之北岸御路东西二阙楼观对耸桥之西有方浅船二只头置巨干铁枪数条岸上有铁索三条遇夜役上水面盖防遗失舟船矣西去曰浚仪桥次曰兴国寺桥【亦名马军衙桥】次曰太师府桥【蔡相宅前】次曰金梁桥次曰西浮桥【旧以船为之桥今皆用木石造矣】次曰西水门便桥门外曰横桥东北曰五丈河来自济郓般挽京东路粮斛入京城自新曹门外入京河上有桥五东去曰小横桥次曰广备桥次曰蔡市桥次曰青晖桥染院桥西北曰金水河自京城西南分京索河水筑隄从汴河上用木槽架过从西北水门入京城夹墙遮拥入大内灌后苑池浦矣河上有桥三曰白虎桥横桥五王宫桥之类又曹门河小子桥曰念佛桥
　　大内正门宣德楼列五门门皆金钉朱漆壁皆砖石间甃镌镂龙凤飞云之状莫非雕甍画栋峻桷层榱后以琉璃瓦曲尺朶楼朱栏彩槛下列两阙亭相对悉用朱红杈子入宣德楼正门乃大庆殿庭设两楼如寺院钟楼上有太史局保章正测騐时漏逐时刻执牙牌奏每遇大礼车驾斋宿及正朔朝会于此殿殿外左右横门曰左右长庆门内城南壁有门三座系大朝会趋朝路宣德楼左曰左掖门右曰右掖门左掖门里乃明堂右掖门里西去乃天章寳文等阁宫城至北廊约有丈余入门东去街北廊乃枢宻院次中书省次都堂【宰相朝退治事于此】次门下省次大庆殿外廊横门北去百余步又一横门每日宰执趋朝此处下马余侍从台谏于第一横门下马行至文徳殿入第二横门东廊大庆殿东偏门西廊中书门下后省次修国史院次南向小角门正对文德殿【常朝殿也】殿前东西大街东出东华门西出西华门近里又两门相对左右嘉肃门也南去左右银台门自东东华门里皇太子宫入嘉肃门街南大庆殿后门东西上閤门街北宣祐门南北大街西廊面东曰凝晖殿乃通会通门入禁中矣殿相对东廊门乃殿中省六尚局御厨殿上常列禁卫两重时刻提警出入甚严近里皆近侍中贵殿之外皆知省御药幕次快行亲从官辇官车子院黄院子内诸司兵士祗宣唤及宫禁买卖进贡皆由此入宣祐门外西去紫宸【正朔受朝于此】次曰文徳殿【常朝所御】次曰垂拱殿次曰皇仪殿次曰集英殿【御宴及试举人于此】后殿曰崇政殿保和殿内书阁曰眷【恐是睿字】思殿后门曰拱宸门
　　内诸司皆在禁中如学士院皇城司四方馆客省东西上閤门通进司内弓剑枪甲军器等库翰林司【茶酒局也】内侍省入内内侍省内藏库奉宸库景福殿库延福宫殿中省六尚局【尚药尚食尚辇尚醖尚舍尚衣】诸阁外内香药库后苑作翰林书艺局医官局天章等阁明堂班朔布政府外诸司左右金吾卫仗司法酒库内酒坊牛羊司乳酪院仪鸾【帐设局也】车骆院供奉库襍物库襍卖务东西作坊万全【造军器所】修内司文思院上下界绫锦院文绣院军器所上下竹木务箔场车营致逺务骡务駞务象院作坊物料库东西窰务内外物库油醋库京城守具所鞍辔库养马曰左右骐骥院天驷十监河南北十炭场四属药局内外柴炭库军头引见司架子营【楼店务店宅务】货务都察大宗正司左藏大观元丰宣和等库偏枯局打套所诸米麦等自州东虹桥元丰仓顺城仓水东里河折中外河折中富国广盈万盈永丰济逺等仓陈州门里麦库子州北夷门山五丈河诸仓约共有五十余所日有支纳下卸即有下卸指挥兵士支遣即有袋家每人有两石布袋遇有支给仓前成市近新城有草二十余所每逢冬月诸乡纳粟杆草牛车塡塞道路车尾相衔数十万轴不绝内堆积如山诸军打请营在州北即往州南仓不许雇人搬担并要亲自负米祖宗之法也
　　坊巷御街自宣德楼一直南去约濶二百余步两邉乃御廊旧许市人买卖于其间自政和间官司禁止各要立黑漆子路心又要安朱漆子两行中心御道不得人马行往行人皆在廊下朱子之外子里有砖石甃砌御沟水两道宣和门尽植莲荷近岸植桃李梨杏花相间春夏之间望之如绣
　　宣德楼前左南廊对左掖门为明堂颁朔布政府秘书省右南廊对右掖门近东则两府八位西则尚书省御街大内前南去左则景灵宫宫右则西宫近南大晟府次曰太常寺州桥曲转大街面南曰左藏库
　　金史南京路国初曰汴京贞元元年更号南京
　　都城门十四曰开阳曰宣仁曰安利曰平化曰通逺曰宜照曰利川曰崇徳曰迎秋曰广泽曰顺义曰迎朔曰顺常曰广智宫城门南外曰南薰南薰北新城门曰豊宜桥曰龙津桥北门曰丹凤其门三丹凤北曰丹桥桥少北曰文武楼遵御路而北横街也东曰太庙西曰郊社正北曰承天门其门五双阙前引东曰登闻检院西曰登闻鼓院检院东曰左掖门门南曰待漏院鼓院西曰右掖门门南曰都堂直承天门北曰大庆门门东曰日精门又东曰左升平门大庆门西曰月华门又西曰右升平门正殿曰大庆殿殿前有龙墀又南有丹墀东庑曰嘉福楼西庑曰嘉瑞楼大庆后曰徳仪殿殿东曰左升龙门西曰右升龙门正门曰隆徳内有隆徳殿有萧墙有丹墀隆徳殿左曰东上閤门右曰西上閤门皆南向鼓楼在东钟楼在西隆徳之次曰仁安门仁安殿东则内侍局又东曰近侍局又东曰严祗门宫中则称曰撒合门少南曰东楼则授除楼也西曰西楼仁安之次曰纯和殿正寝也纯和西曰雪香亭亭北则后妃位也有楼楼西曰琼香亭亭西曰凉位有楼楼北少西曰玉清殿仁和之次曰福宁殿殿后曰苑门内曰仁智殿有二太湖石左曰敷锡神运万歳峯右曰玉京独秀太平岩殿曰山庄其西南曰翠防阁阁北曰翠峯峯之洞曰大涤涌翠东连长生殿又东曰涌金殿又东曰蓬莱殿长生西曰浮玉殿又西曰瀛洲殿长生殿南曰阅武殿又南曰内藏库严祗门东曰尚食局又东曰宣徽院院北曰御药局又北右藏库东则左藏库宣徽院东曰防检司司北曰秘书监又北曰学士院又北曰谏院又北曰武器署防检司南曰鸾仪局又南曰尚辇局宣徽院南曰拱卫司又南曰尚衣局其南为繁禧门又南曰安泰门门与左升龙门相直东夀圣宫两宫太后也本明俊殿试进士之所宫北曰徽音院又北曰燕夀殿殿垣后西曰振肃卫司东曰中卫尉司仪鸾局东曰小东华门更漏在焉中卫尉司东曰祗肃门少东南曰将军司徽音夀圣东曰太后苑苑殿曰庆春与燕夀殿并小东华与正东华门对东华门内正北尚廏局其西北曰临武殿左掖门北尚食局南曰宫苑司其西北尚醖局汤药局侍卫司少西曰符寳局器物局又西则撒合门也嘉瑞楼西曰三庙正殿曰徳昌东曰文昭西曰光兴徳昌后宣宗庙也宫西门曰西华与东华相直北门曰安贞
　　大金国志曰贞元三年国主隂有南征之志乃谋迁都汴京先遣参知政事冯长宁为留守经画修内未几天火焚之宫室皆尽主大怒免长宁为庶人寻杖之死正隆元年冬复修汴京大内遣左丞相领行台尚书省督其事以梁汉臣为提举官号大使诏曰朕祗奉上元君临万国属从朔地爰出幽都犹局蹐于一隅非光宅于中土顾理道所在有因有循权变所生有革有化大梁天下之都防隂阳之正中朕惟变通之数其可违乎往歳卜宅相土宜建新都将命不防烬于一炬第山川秀丽卉物繁滋朕夙有志焉虽则劬劳其究安宅其大内规模一仍旧贯可大兴营构乘时葺理
　　汴京制度宣宗所迁大槩依宋之旧故宫宫墙四角皆有楼髙五丈每楼一所两旁各有屋以褁墙角自左掖门向西三十步横入一门号左升龙门入此门即大庆门外游峻廊上俯阐城中正望丹凤楼后下楼即右升龙门此两门通左右掖门横通大庆门外其门有三中曰大庆东曰日精西曰月华门旁皆列防入此门望见大庆殿殿前有两楼对峙东曰嘉福西则嘉瑞大庆殿屋十一间龙墀二级旁朶殿各三门峻廊后与两庑相接殿壁画四龙各长四丈乃宣宗渡河后画中有御画小龙用拱斗鬬成一方井如佛正殿盖中有一金龙以丝网罩之此正衙也转西御屏下峻阶数步一殿曰徳义殿有三门中曰隆平左曰左隆平右曰右隆平入此门东西两井望见隆徳殿即宋垂拱殿也殿庭中东一钟楼西一鼓楼殿屋五大间阶上龙墀一级东西两閤门并楼屋下有门通往来此常朝殿也此殿后又一庭院有门曰仁安东西两门东出东华门入仁安门望见仁安殿龙墀两廊皆入仁徳殿规模即宋集英殿也自此后两殿有门皆有船轩连接两边廊屋止是黑漆牕戸意谓必宫人居于此乃内殿百官不到前四殿皆琉璃筒瓦一殿曰徳和一殿曰福宁后有一小殿殿后有直舍此殿后即内宫墙门有门两重出入后苑十数步间过一小溪桥有仁智殿溪中有龙舟仁智殿下两巨石髙二丈广半之东一石有小碑刻勅赐昭度神运万峯西一石刻独秀太平岩乃宋徽宗御书刻石塡金殿后有石垒成山髙百尺广倍之最上刻石曰香石泉山山后挽水上山水自流下至荆玉涧又流至涌翠峯下有大山涌水自洞门飞下复由本路出徳和殿迤逦至大庆门外横从右升龙门出后朝门牓曰啓庆之宫入宫门后有三门中曰徳昌左曰文昭右曰光兴制度宏丽金碧辉映不可胜言出啓庆门复入右升龙门过大庆门外出左升龙门向东行一门向南牓曰圣夀宫左安泰门右明昌门即金国太后宫入宫门直入一门牓曰徽音又一门牓曰光熙望见徽音殿长乐殿入光翼门繁禧门有徳夀殿复出此宫即秘阁在左掖门之西五门之东即古待漏院自五门望南向丹凤门中间禁路两廊千步廊尽处向东一屏墙向南一大门即太庙门内三门门上并画蟠龙殿宇二十五间髙大宏丽两旁修廊东西各开一门与廊相通盖百官陪位入此两门甚便殿上十一室尽牓金国祖宗谥号每一室计三门东边一门西边一牕嵌一小石室上下有石广三丈石门一閤可开闭系藏神主处遇祭祀迎神主出石室祭毕复藏殿宇出太庙向西行向南一门即社坛周围皆墙外四门遇祭则开迎四方之气宫室制度金国时有改更大抵皆宋朝之旧也




　　厯代帝王宅京记卷十七
　　钦定四库全书
　　厯代帝王宅京记卷十八
　　昆山顾炎武撰
　　宋州
　　宋
　　宋史地理志曰大中祥符七年建应天府为南京宫城周二里三百一十六步门曰重熈颁庆殿曰归徳【元丰六年赐度僧牒修外城门及西桥寺】京城周囘一十五里四十步东二门南曰延和北曰昭仁西二门南曰顺城北曰囘銮南一门曰崇礼北一门曰静安中有隔城又有门二东曰承庆西曰祥辉其东又有关城南北各一门叶梦得石林燕语曰应天府艺祖肇基之地祥符七年建南京诏即衙城为大内正殿以归徳为名虽降图营建而实未尝行天禧中王曾为守请减省旧制别为图以进亦但报闻其后但修祥辉崇礼二门而已元丰间苏颂自南京还朝请以曾奏先修归徳一殿约为屋百间神宗亦未暇也惟正门以眞宗观酺赐名重熈颁庆庆楼犹是双门未尝改作
　　玉海曰宋州景徳三年二月甲申升应天府祥符七年正月丙辰升南京诏曰洪惟艺祖厯试是邦同豳土之始基应舂陵之王气稽唐氏晋阳之制肇建新都地理通释曰南京应天府阏伯所居商丘周为宋国汉为梁国隋唐为宋州太祖以归徳军节度使即位定有天下之号曰宋景徳四年升应天府大中祥符七年升南京髙宗即位于此
　　临安
　　宋
　　宋史地理志曰行在所建炎三年闰八月髙宗自建康如临安以州治为行宫宫室制度皆从简省不尚华饰垂拱大庆文徳紫宸祥曦集英六殿随时易名实一殿重华慈福夀慈夀康四宫重夀宁福二殿随时易额实徳夀一宫延和崇政复古选徳四殿本射殿也慈宁殿【绍兴九年以太后有归期建】钦先孝思殿【十五年建在崇政殿东】翠寒殿【孝宗作】损斋【绍兴末建贮经史书为燕坐之所】东宫【在丽正门由孝宗庄文景献光宗皆尝居之】讲筵所资善堂【在行宫门内因书院而作】天章龙图寳文显猷徽猷敷文焕章华文寳谟九阁实天章一阁
　　舆服志曰宫室汴宋之制侈而不可以训中兴服御惟务简省宫殿尤朴皇帝之居曰殿总曰大内又曰南内本杭州治也绍兴初创为之休兵后始作崇政垂拱二殿久之又作天章等六阁寝殿曰福宁殿淳熈初孝宗始作射殿谓之选徳殿八年秋又改后殿拥舍为别殿取旧名谓之延和殿便坐视事则御之他如紫宸文徳集英大庆讲武惟随时所御则易其名紫宸殿遇朔受朝则御焉文徳殿降赦则御焉集英殿临轩防士则御焉大庆殿行册礼则御焉讲武殿阅武则御焉其实垂拱崇政二殿权更其号而已二殿虽曰大殿其修广仅如大郡之设防淳熈再修止循其旧每殿为屋五间十二架修六丈广八丈四尺殿南檐屋三间修一丈五尺广亦如之两朶殿各二间东西廊各二十间南廊九间其中为殿门三间六架修三丈广四丈六尺殿后拥舍七间即为延和其制尤卑陛阶一级小如常人所居而已奉太上则有徳夀宫重华宫夀康宫奉圣母则有慈宁宫慈福宫夀慈宫徳夀宫在大内北望仙桥故又谓之北内绍兴三十二年所造宫成诏以徳夀为名髙宗为上皇御之重华即徳夀宫也孝宗逊位御之夀康宫即福宁宫也初丞相赵汝愚议以袐书省为泰宁宫已而不果行以慈懿皇后外第为之上皇不欲迁因以旧宁福殿为夀康宫光宗逊位御之大内苑中庭殿亦无増其名称可见者仅有复古殿损斋观堂芙蓉阁翠寒堂清华阁椤木堂隠岫澄碧倚柱隠秀碧琳堂之类此南内也北内苑中则有大池引西河水注之其上叠石为山象飞来峰有楼曰聚逺禁籞周囘四分之东则香逺清深月台梅波松菊三径清妍清新芙蓉冈南则载欣欣欣射防临赋灿锦至乐半丈红清旷防碧西则冷泉文杏馆静乐浣溪北则绛华旱船俯翠春桃盘松皇太子宫曰东宫其未出阁但听读于资善堂堂在宫门内已受册则居东宫宫在丽正门内绍兴三十二年始置孝宗居之庄文太子立复居之光宗为太子孝宗谓辅臣曰今后东宫不须剙建朕宫中宫殿多所不御可移修之自是皆不别建淳熙三年始剙射堂一为游艺之所圃中有荣观玉渊清赏等堂凤山楼皆宴息之地也幕殿即周官大小次也东都时郊坛大次谓之青城祀前一日宿斋诣焉其制中有二殿外有六门前曰泰禋后曰拱极东曰祥曦西曰景曜东偏曰承和西偏曰迎禧大殿曰端诚便殿曰熙成中兴后以事天尚质屡诏郊坛不得建斋宫惟设幕屋而已其制架木而以苇为幛上下四旁周以幄帟以象宫室谓之幕殿及行事又于坛所设小次大小次之外又有望祭殿遇雨则行事于中东都时为之瓦屋五间周围重廊中兴后惟设苇屋盖仿清庙茅屋之制也
　　玉海曰绍兴四年将还临安始命有司建太庙十二年作太社太稷皇后庙都亭驿太学十三年筑圜丘景灵宫髙禖坛秘书省十五年作内中神御殿十六年广太庙建武学十七年作玉津园太乙宫万夀观十八年筑九宫贵神坛十九年建太庙斋殿二十年作玉牒所二十二年作左藏库南省仓二十五年建执政府二十六年筑两相第太医局二十七年建尚书六府凡定都二十年而郊庙宫省始备
　　方囘南渡后郊丘考曰绍兴十三年正月礼部太常寺申请命殿前都指挥使杨存中知临安府王映因国朝礼制建郊丘于国之东南及建青城斋宫在嘉会门外南四里龙华寺西为坛四成上成从广七丈再成十二丈三成十七丈四成二十二丈分十二陛陛七十二级坛及内壝七百九十步中外壝通二十五步燎方一丈髙一丈二尺在坛南二十步内地余四十步以列仗卫惟青城斋宫及望祭殿诏勿营临事则惟幕屋略仿汴京制度大殿曰端成便殿为熙成其外为泰禋门隆兴三年以寝殿在净明寺易安斋去青城稍逺乃徙寺之旧熙成殿于端成殿后以充寝殿
　　又曰绍兴四年就临安行宫合祀天地并侑祖宗时行宫草创一大殿大朝会榜曰文徳殿防进士唱名榜曰集英殿秋享榜曰明堂殿初太庙寓温州至是已建新太庙于临安而景灵宫未建但即常御殿设位朝献绍兴十三年始建景灵宫于新庄桥之西
　　岳珂桯史曰行都之山肇自天目负山之丘有门曰朝天南循其陿为太室又南为相府斗拔起数峰为万松八盘岭下为钧天九重之居右为复岭设周庐之卫止焉旧传防记曰天目山垂两乳长龙鶱凤舞到钱塘山明水秀无人会五百年间出帝王钱氏有国世臣事中朝不欲其语之闻因更其末句曰异姓王防实不然也建炎元二之灾六龙南巡四朝奠都帝王之眞于是乎验朝天之东有桥曰望仙仰眺吴山如卓马立顾绍兴间望气者以为有郁葱之符秦桧颛国心利之请以为赐第其东偏即桧家庙而西则一徳格天阁之故基也桧死熺犹恋恋不能决去请以其侄常州通判烜为光禄丞留莅家庙以为复居之萌芽言者风闻遂请罢烜并迁庙主于建康遂空其居髙宗将倦勤诏即其所筑新宫赐名徳夀居之以膺天下之养者二十有七年清跸躬朝嵗时煜奕重华继御更慈福夀慈凡四侈鸿名宫室实皆无所更稍北连甍为今佑圣观盖普安故邸庄文魏王光宗皇帝实生是间今上亦于此开甲观之祥陈随应南渡行宫记曰杭州治旧钱王宫也绍兴因以为行宫皇城九里入宁门左进奏院玉堂右中殿外库至北宫门循廊左序巨珰幕次列如鱼贯祥曦殿朶殿接修廊为后殿对以御酒库御药院慈元殿外库内侍省内东门司大内都巡检司御防天章等阁廊囘路转众班排列又转内藏库军器库又转便门垂拱殿五间十二间修六丈广八丈四尺檐瓦三间修广各丈五朶殿四两廊各二十间殿门三间内龙墀折槛殿后拥舍七间为延和殿右便门通后殿殿左一殿随时易名明堂郊祀曰端诚防士唱名曰集英宴对奉使曰崇徳武举及军班授官曰讲武东宫在丽正门内南宫门外本宫会议所之侧入门垂杨夹道间芙蕖环朱阑重至外宫门节堂后为财帛生料二库环以官属直舍转窰子入内宫门廊右为赞道春坊直舍左讲堂七楹扁新益外为讲官直舍正殿向明左圣堂右祠堂后凝华殿瞻菉堂环以竹左寝室右齐安位内人直舍百二十楹左彛斋太子赐号也接绣香亭便门通绎已堂重檐复屋昔杨太后垂帘于此曰慈明殿前射圃竟百步环修廊右博雅楼十二间左转数十步雕栏花甃万卉中出秋千对阳春亭清霁亭前芙蓉后木樨玉质亭梅绕之由绎已堂过锦胭廊一百八十间直通御前廊外即后苑梅花千树曰梅岗亭曰冰花亭枕小西湖曰水月境界曰澄碧牡丹曰伊洛芳芍药曰冠芳山茶曰鹤丹桂曰天阙清香堂曰本支百世祐圣祠曰庆和泗洲曰慈济钟吕曰得眞橘曰洞庭佳味茅亭曰昭俭木香曰架雪竹曰赏静松亭曰天陵偃盖以日本国松木为翠寒堂不施丹艧白如象齿环以古松碧琳堂近之一山崔巍作观堂为上焚香祝天之所吴知古掌焚修每三茅观钟鸣观堂之钟应之则驾兴山背芙蓉阁风帆沙鸟履舄下山下一溪萦带通小西湖亭曰清涟恠石夹列献瑰逞秀三山五湖洞穴深杳豁然平朗翚飞翼拱凌虚楼对瑞庆殿损斋缉熙崇政殿之东为钦先孝思复古紫宸等殿木围即福宁殿射殿曰选德坤宁殿贵妃昭仪婕妤等位宫人直舍螘聚焉又东过阁子库睿思殿仪鸾修内八作翰林诸司是谓东华门
　　元
　　元史世祖本纪曰至正二十二年春正月庚辰毁宋郊天台僧格言嘉木喇勒智云会稽有泰陵寺宋毁之以建宁宗等攒宫钱塘有龙华寺宋毁之以为南郊皆胜地也宜复为寺以为皇上行宫祈夀时宁宗等攒宫已毁建寺勅毁郊天台亦建寺焉
　　二十五年春二月西僧嘉木喇勒智言以宋宫室为塔一为寺五
　　临潢
　　辽
　　辽史兵卫志曰辽建五宗临潢契丹故壤辽阳汉之辽东为渤海故国中京汉辽西地自唐以来契丹有之析津大同故汉地
　　又曰太祖建皇都于临潢府太宗定晋晋王石敬瑭来献十六城乃定四京改皇都为上京
　　地理志曰上京临潢府本汉辽东郡西安平之地新莽曰北安平太祖取天梯孟古博啰三山之势于苇甸射金龊【侧角反箭名】箭以识之谓之龙睂宫神册三年城之名曰皇都天显十三年更名上京府曰临潢涞流河自西北南流绕三面东入于曲江其北东流为安春河又有御河沙河黑河潢河鸭子河塔鲁河狼河苍耳河辋子河胪胊河隂凉河鸳鸳湖兴国惠民湖广济湖盐泺百狗泺火神淀马盂山兎儿山野鹊山盐山凿山松山平地松林大斧山列山库哩山鲁塔山唐所封达呼哩氏勒特王有墓存焉
　　又曰上京太祖创业之地负山抱海天险足以为固地沃宜耕植水草便畜牧金龊一箭二百年之基壮矣天显元年平渤海归乃展郛郭建宫室名以天赞起三大殿曰开皇【太祖纪二年冬十月巳亥朔建明王楼七年春三月神速姑刼西楼楚明王楼八年冬十一月甲子朔建开皇殿于明王楼基】安德五銮中有厯代帝王御容每月朔望节辰忌日在京文武百官并赴致祭又于内城东南隅建天雄寺奉安烈考宣简皇帝遗像是歳太祖崩应天皇后于义节寺断腕致太祖陵即寺建断腕楼树碑焉太宗援立晋遣宰相冯道刘昫等持节具卤簿法服至此册上太宗及应天皇后尊号太宗诏藩部并依汉制御开皇殿辟承天门受礼因改皇都为上京城髙二丈不设敌楼幅二十七里门东曰迎春曰雁儿南曰顺阳西曰金凤曰西雁儿曰南福其北谓之皇城髙三丈有楼橹门东曰安东南曰大顺西曰干德北曰拱宸中曰大内内南门曰承天有楼阁东门曰东华西曰西华此通内出入之所正南街东留守司衙次盐铁司次南曰龙寺街南曰临潢府其侧临潢县县西南崇孝寺承天皇后建寺西长泰县又西天长观西南国子监监北孔子庙庙东节义寺又西北安国寺太宗所建寺东齐天皇后故宅东有元妃宅即法天皇后所建也其南具圣尼寺绫锦院内省司麴院赡国省司二仓皆在大内西南八作司与天雄寺对南城谓之汉城南当横街各有楼对峙下列井肆东门之北潞县又东南兴仁县南门之西囘鹘营囘鹘商贩留居上京置营居之西南同文驿诸国信使居之驿西南临潢驿以待夏国使驿西福先寺寺西宣化县西南定霸县县西保和县西门之北易俗县县东迁辽县
　　周广顺中胡峤记曰上京西楼有邑屋市肆交易无钱而用布有绫锦诸工作宦者翰林伎术教坊角觝儒僧尼道士皆中国人并汾幽蓟为多
　　宋大中祥符九年薛映记曰上京者中京正北八十里至松山馆七十里至崇信馆九十里至广宁馆五十里至姚家寨馆五十里至咸宁馆三十里渡横水石桥旁有饶州唐于契丹尝置饶乐令渤海人居之五十里保和馆渡黑水河七十里宣化馆五十里长泰馆馆西二十里有佛舍民居即祖州又四十里至临潢府自过崇信馆乃契丹旧境其南奚地也入西门门曰金德内有临潢馆子城东门曰顺阳北行至景福门又至承天门内有昭德宣政二殿与氊庐皆东向临潢西北二百余里号凉淀在馒头山南避暑之所多丰草掘地丈余即有坚冰
　　国语解曰辽有四楼在上京者曰西楼木叶山曰南楼龙化州曰东楼唐州曰北楼歳时游猎常在四楼间五代史四夷附録曰安巴坚以其所居为上京起楼其间号西楼又于其东千里起东楼北三百里起北楼南木叶山起南楼射猎其间契丹好而贵日每月朔旦东向而拜日其大防聚视国事皆以东向为尊四楼门屋皆东向
　　金史地理志曰临潢府地名西楼辽为上京国初因称之天眷元年改为北京天德二年改北京为临潢府路有天平山好水川行宫地大定二十五年命名有色尔鼐地熙宗皇统九年尝避暑于此有陷泉国言曰埒绷伊有哈纳卓果斯鄂博穆尔哈沙地





　　厯代帝王宅京记卷十八
　　钦定四库全书
　　厯代帝王宅京记卷十九
　　昆山顾炎武撰
　　幽州
　　辽
　　辽史太宗纪曰防同元年十一月晋遣赵莹奉表来贺以幽蓟瀛莫涿檀顺妫儒新武云应朔寰蔚十六州并图籍来献于是诏以皇都为上京府曰临潢升幽州为南京南京为东京
　　地理志曰南京析津府本古蓟州之地髙阳氏谓之幽陵陶唐曰幽都有虞析为幽州商复为冀州周职方东北曰幽州武王封太保奭于燕汉为燕国广阳国后汉为广阳郡隋为幽州总管唐置大都督府改范阳节度使晋髙祖以辽有援立之劳割幽州等十六州以献太宗升为南京
　　又曰燕京城方三十六里崇三丈衡广一丈五尺敌楼战橹具八门东曰安东迎春南曰开阳丹鳯西曰显西清晋北曰通天拱宸大内在西南隅皇城内有景宗圣宗御容殿二东曰宣和南曰大内内门曰宣教改元和外三门曰南端左掖右掖左掖改万春右掖改千秋门有楼阁毬塲在其南东为永平馆皇城西门曰显西设而不开北曰子北西城巅有凉殿东北隅有燕角楼坊市厩舍寺观盖不胜书其外有居庸松亭榆林之关【榆林疑当作临渝】古北之口桑干河髙梁河石子河大安山燕山中有瑶屿府曰幽都军曰卢龙开泰元年落军额圣宗纪曰开泰元年十月甲午朔改幽都府为析津府蓟北县为析津县幽都县为宛平县
　　兴宗纪曰重熈五年五月壬戍诏修南京宫阙府署宋王曽上契丹事曰自雄州白沟驿渡河四十里至新城县古督亢亭之地又七十里至涿州北渡范水刘李河六十里至良乡县渡卢沟河六十里至幽州号燕京子城就罗郭西南为之正南曰启夏门门内有元和殿东门曰宣和城中坊闬皆有楼有悯忠寺本唐太宗为征辽阵亡将士所造又有开泰寺魏王耶律汉宁造皆遣朝使游观南门外有于越王廨为宴集之所门外永平馆旧名碣石馆清和后易之南即桑干河
　　金
　　金史地理志曰中都辽防同元年为南京开泰元年号燕京海陵贞元元年定都以燕乃列国之名不当为京师号遂改为中都
　　天德三年始图上燕城宫室制度三月命张浩等増广燕城城门十三东曰施仁曰宣曜曰阳春南曰景风曰丰宜曰端礼西曰丽泽曰颢华曰彰义北曰防城曰通元曰崇智曰光泰浩等取真定府潭园材木营建宫室及凉位十六
　　应天门十一楹左右有楼门内有左右翔龙门及日华月华门前殿曰太安左右掖门内殿东廊曰敷德门太安殿之东北为东宫正北列三门中曰粹英为夀康宫母后所居也西曰防通门门北曰承明门又北曰昭庆门东曰集禧门尚书省在其外其东西门左右嘉防门也门有二楼太安殿后门之后也其北曰宣明门则常朝后殿门也北曰仁政门旁为朶殿上为两髙楼曰东西上閤门内有仁政殿常朝之所也
　　宫城之前廊东西各二百余间分为三节节为一门将至宫城东西转各有廊百许间驰道两旁植栁廊脊覆碧瓦宫阙殿门则纯用碧瓦应天门旧名通天门大定五年更七年改福夀殿曰夀安宫明昌五年复以隆庆宫为东宫慈训殿为承华殿承华殿者为皇太子所居之东宫也泰和殿泰和二年更名庆宁殿又有崇庆殿鱼藻池瑶池殿位贞元元年建有神龙殿又有观防亭又有安仁殿隆德殿临芳殿皇统元年有元和殿有常武殿有广武殿为击毬习射之所
　　京城北离宫有大宁宫大定十九年建后更为宁夀又更为夀安明昌二年更为万宁宫琼花苑有横翠殿宁德宫西园有瑶光台又有琼花岛又有瑶光楼皇统元年有宣和门正隆二年有宣华门又有撒合门
　　大金国志曰海陵王遣左右丞相张浩张通古左丞蔡松年调诸路夫匠筑燕京宫室皇城周九里三十歩自天津桥之北曰宣阳门中门绘龙两偏绘鳯用金钉之中门惟车驾出入乃开两偏分双只日开一门过门有两楼曰文曰武文之转东曰来宁馆武之转西曰防同馆正北曰千步廊东西对焉廊之半各有偏门向东曰太庙向西曰尚书省至通天门后改名应天楼髙八丈朱门五饰以金封东西相去一里余又各设一门左曰左掖右曰右掖内城之正东曰宣华正西曰玉华北曰拱辰及殿凡九重殿凡三十有六楼阁倍之正中位曰皇帝正位后曰皇后正位位之东曰内省西曰十六位乃嫔妃居之西出玉华门曰同乐园若瑶池蓬瀛栁庄杏村皆在焉都城四围凡七十五里城门十二每一面分三门其正东门四旁又设两门正东门宣曜阳春施仁正西曰显华丽泽彰义正南曰丰宜景风端礼正北曰通元防城崇智【史有光泰门】此四城十二门也此外有宣阳门即内城之南门也上有重楼制度宏大三门并立中门常不开惟车驾出入通天门即内城之正南门也四角皆垜楼瓦皆琉璃金钉朱门五门列焉常扄惟大礼祫享则由之宣华乃内城之正东门玉华则西门也左掖东偏门右掖西偏门各有武夫守卫拱辰即内城正北门也又曰后朝门制度守卫与玉华宣华等金碧翚飞防模宏丽矣
　　又曰初忠献王尼雅满有志于都燕因辽人宫阙于内外城筑四城每城各三里前后各一门楼橹城堑悉如边城每城之内立仓厫甲仗库各穿复道与内城通时陈王乌克绅及韩常笑其过计忠献王曰百年当以吾言为信及海陵王定都欲撤其城翟天祺曰忠献王开国元勲置此当有说乃止及卫绍王时防古军至乃命京城富室迁入东子城百官入南子城宗室保西城戚里保北城各分守兵二万大兴尹乌陵用章命京畿诸将毁各桥梁瓦石悉运入四城往来以舟渡运不及者投之于水拆近城民屋为薪纳之城中防古兵攻城四城兵皆迭自城上击之防古凡比嵗舟攻不能克
　　范石湖揽辔录　兴陵见宋使仪卫戊子早入见循东西御廊北行廊几二百间廊分三节每节一门将至宫城廊即东转又百许间其西亦然亦有三出门中驰道甚濶两旁有沟上植栁廊脊皆以青琉璃瓦覆宫阙门户即纯用之北即端门十一间曰应天之门下开五门两挟有楼如左右升龙之制东西两角楼端门内有左右翔龙门日华月华门前殿曰大安殿使人自左掖门入北循大安殿东廊入敷德门东北行直东有殿宇门曰东宫直北西南列三门中曰书英是故夀昌殿母后所居西曰防通门自防通北入承明门又北则昭庆门东则集禧门尚书省在门外东西则左右嘉防门二有楼即大安殿后门之后至幕次黒布拂庐待班有顷入宣明门即当朝后殿门也门内庭中列卫士二百许人贴金双鳯幞头团花红锦衫散手入仁政隔门至仁政殿下团鳯大花氊可半庭殿两旁有朶殿朶殿上两髙楼曰东西上閤门两廊悉有帘幕中有甲士东西御廊循檐各列甲士东立者红葺甲金纒竿枪黄旗画青龙西立者碧葺甲金纒竿枪白旗画黄龙至殿下皆然惟立于门下者锦袍持弓矢殿西阶襍列仪物障节之属如道家醮坛威仪之类使人由殿下东行上东街却转南由露台北行入殿阈谓之栏子金主幞头红袍玉带坐七宝榻皆有龙水大屏风四壁帟幕皆红绣龙栱斗皆有绣衣两楹间各有大出香金狮蛮地铺礼佛毬可一殿两旁玉带金鱼或金带者十四五人相对列立遥望前后殿屋崛起甚多制度不经工巧无遗力炀王亮始营此都防模出于孔彦舟役民夫八十万兵夫四十万作治数年死者不可胜计
　　元
　　元史地理志曰大都路唐幽州范阳郡辽改燕京金迁都为大兴府元太祖十年克燕初为燕京路总管大兴府太宗七年置版籍世祖至元元年中书省臣言开平府阙庭所在加号上都燕京分立省部亦乞正名遂改中都其大兴府仍旧四年始于中都之东北置今城而迁都焉九年改大都十九年置留守司二十一年置大都路总管府
　　京城右拥太行左挹沧海枕居庸奠朔方城方六十里十一门正南曰丽正南之右曰顺承南之左曰文明北之东曰安贞北之西曰徤德正东曰崇仁东之右曰齐化东之左曰光熈正西曰和义西之右曰肃清西之左曰平则海子在皇城之北万夀山之隂旧名积水潭聚西北诸泉之水流入都城而滙于此汪洋如海都人因名焉恣民渔采无禁拟周之灵沼云
　　世祖本纪曰中统二年冬十月修筑京旧城
　　四年春三月庚子亦黒迭儿丁请修琼华岛不从至元元年春二月壬子修琼华岛
　　二年冬十二月己丑渎山大玉海成勅置广寒殿三年夏四月丁夘五山珍御榻成置琼华岛广寒殿冬十二月丁亥修筑宫城
　　四年夏四月甲子新筑宫城
  </div>
  <div class="pagination">
   <a href="历代帝王宅京记_page14.html">
    上一页
   </a>
   <span>
    ...
   </span>
   <a href="历代帝王宅京记_page10.html">
    10
   </a>
   <a href="历代帝王宅京记_page11.html">
    11
   </a>
   <a href="历代帝王宅京记_page12.html">
    12
   </a>
   <a href="历代帝王宅京记_page13.html">
    13
   </a>
   <a href="历代帝王宅京记_page14.html">
    14
   </a>
   <span class="current-page">
    15
   </span>
   <a href="历代帝王宅京记_page16.html">
    16
   </a>
   <a href="历代帝王宅京记_page17.html">
    17
   </a>
   <a href="历代帝王宅京记_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
