<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 750 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 750 页/共 787 页
  </h1>
  <div class="content">
   北岭将军庙碑　　　　　　　【明】刘　基
　　诸曁东北百里为萧山其山曰北干浙水带其隂湘湖滙其阳东望会稽至于大海日之所出其上为星纪婺女之辰故神甚灵能祛疫疠作云雨人有祈必应为立庙于山尊其神曰北岭将军嵗祠焉宋徽宗时方腊反睦州入杭具舟将渡江吏民大惧相率祷于神比寇至有风逆其舟且见甲士列岸上乃不敢渡宼平知越州刘韐上其事于朝赐额曰武佑庙后封显应侯再封灵顺显应侯至正十二年妖贼入江浙火通于萧山百姓惊窜市井皆空主簿赵君某至县甫八日即自徃西兴募民备御而江上守兵甚寡弱无頼子竞起为刼应贼众汹惧君卜于神神许吉众心稍安君乃遣人捕为刼者悉诛之有自贼中来言贼欲攻浙东见江岸列甲卒旗帜以故畏惮无东心贼退邑人皆德赵君赵君曰吁兹惟神之功予何庸焉明年大旱君徃祷輙得雨众益信神之灵而大敬赵君之能以诚感神也庙在山之冈嵗久朽坏惟神所居室独存君念无以报神贶乃以其俸钱新庙邑人大喜争助十有五年春庙成为堂三间三门两廊像设器用无不备惟所存堂仍其旧缭以垣墉甃以瓦石植以嘉木丹垩辉映吏民承祀益防三月壬寅予自杭还越过萧山赵君请记按祭法能御灾捍患则祀之今神能降雨泽苏枯槁又隂力却贼以保全民物所谓御灾捍患孰有大于此哉赵君爱其民能敬事神而获祐可嘉也予喜而序其事复为之歌俾祀神焉其词曰
　　青山兮幽幽绿萝含烟兮树木稠望夫君兮怅悠悠岩阿寂寥兮使我心愁雷为车兮云为马轻霞动兮江色赭神之来兮风振野吹竹兮弹丝女巫舞兮纷陆离奠芳醴兮荐洁粢留灵修兮牢纯禧驱魃兮逐狼虎弭毒沴兮时旸雨禾麻成兮息桴鼓物既偹兮礼无愆和熙洽兮洞渊元为城为堡兮式恒且坚保佑我民兮乐以永年
　　处州分元帅府同知副都元帅舒穆噜公徳政碑
　　【明】刘　基
　　至正十六年季春予自杭归处父老率子弟遮道言分元帅府同知副都元帅舒穆噜公政曰徃防公吾聚为墟今防公吾属为菹生我者天而活我者公君其知乎曰然夏五月豪酋纳款父老又率子弟造于庭曰舒穆噜公邦家之干城民之父母也父母鞠子罔不殚厥诚厥子虽冥鲜不念覆育恩惟公有大造于我州曷以报公愿绘像于祠且勒石纪功用示于州子孙弗忘请为之文予谢弗能父老复进曰君以丞相命布宣天子威德既恊于逺人旌庸录勲达丞相心以劝后人时惟至公予弗敢辞按公姓舒穆噜氏名宜孙旧为契丹人其先御史大夫以黑军助世祖皇帝灭金四世祖昭毅大将军受命南伐克襄樊定爵三品为沿海万户佩虎符镇处婺由是居江南好读书工文章元綂中袭爵镇守处州大得军民心数嵗以爵让于弟而退处天台山中十一年福建妖贼入龙泉处婺大震宪司趣起公征讨公至龙泉募乡兵撃贼走之未几贼复入庆元公进屯查田使人购其徒为应贼遂败公乗胜掩撃俘斩千计遂复庆元进攻建宁之松溪政和皆克之处州平公还归天台十四年海贼复叛行省宪司以副元帅起公分府台州公辞不得乃命乡民作保伍团结扼要害贼不敢登岸聚粮训兵以图进讨夏六月朝廷用旧议立廵海道官防贼贼请降率其属徃卫漕运妖人黄草堂扇动黄岩民以报讐为名聚众搆乱公收其渠酋六人斩之余党皆防台州行省又檄公分府处州时处属县皆有贼松阳遂昌在上防去郡最近冬十月公率师进讨至宝定而黄坛大出焚民居火照山谷公分兵守宝定自将麾下还城贼已薄河津欲渡先是沿海军悉发徃江东城中留者不满数百又大半老弱公夜部分居民丁壮出拒战斩不用命者三人众乃齐奋贼不敢渡时沿海军有自江东逃归者六十余人公召谓曰汝辈能破贼吾当原汝罪皆拜曰诺即渡水撃贼贼败走明日退去处旧有城坏不修遗址芜没会缙云叛从贼焚婺之永康及台之仙居于是处州四面戒严议浚隍渠筑城而仓库尽空昼夜经画劝勉商贾大家和集其民俾效力输赀咸无违审势相方商工度材公悉亲之官吏左右无容私由是虽劳无怨者义兵部长呉成帅众讨缙云贼中途不进大掠民财以归谋乱城中公测其意即召与计事缚斩之捕其党则皆授兵给号矣民大惊以为神十有二月公所募义士合撃松阳贼大破之杀其酋余众乞降松阳遂昌悉平予以行省檄与公同议招缉事比至而公处置已各得其当悉遵公行于是七县豪酋相继纳款人谓公生太平时与缙绅为文墨交彬彬儒者也及其临事遇变则智勇奋发运不失机抚循士民则仁慈岂弟惠无不及可谓有用之竒才矣观其镇一州未及期月而功效若是使得制方面专且久盗贼何足平哉予既敬公德又重父老请于是述舆情而颂之颂曰
　　维水在山愈久弥长维德在人愈逺弥光公载世勲来镇一方佩符桓桓出师洸洸谋先鬼神雷行电翔锋旗所指百怪走藏既剪我棘爰固我疆风雨我庐公树之墙雪霜我肤公披之裳晨昏起居妇拜儿锵有聚弗暌公赐溥将民愚而灵羣祝孔祥祝公于天锡公寿昌如川源源如岳嶈嶈于千亿年悠哉勿忘
　　浦阳深溪王氏义门碑铭　　　【明】宋　濓
　　浦阳于婺为山邑唐天宝末始割义乌兰谿富阳三县地置邑人生其中朴茂淳质力农务本耻华言伪行陈文毅公盛称书传所载礼义之俗殆不是过其言信矣梁贞明初县人何千龄四代同居宋淳熙中钟宅亦至三世二氏之间冲素处士郑绮奋然兴之敎子孙无别火而食志确见凝尤非二氏所及六传至文嗣而家益昌元至大间旌其门闾力役之征无有所与宋元二朝国史皆立传殆今歴十世逾二百五十春秋矣深溪王氏出乌伤凤林有讳万者字处一擢宋嘉定癸未进士第立朝謇谔凛然不可犯佥壬为之敛迹终官太常少卿谥忠惠少卿之弟茇三传至某生二子澄汶澄以忠厚为家州里之无告者给之人戴之不啻父兄濒终集众言曰汝曹能合族如郑氏吾无憾矣言讫而逝澄三子子觉子麟子伟子麟为汶后子觉五子应念□庆聪子麟一子宪子伟二子懃恩而应之伯仲又各生子逾二十人子觉与子麟合谋召子姓谓曰一体之分防为九族痒疴疾痛举切于吾身收族聚居谓之惇本离宗是为乖义今吾家相传四叶矣和孺之乐虽殷管摄之计未建父有遗言欲法郑氏郑氏与吾有连其成规具在吾将损益而行之何如于是应念帅诸弟踊跃承命请参定家则一卷遵之驭家之礼质文兼至应物之务内外齐薰蒸太和之中壹囿范围之内乡人士莫不感励而歆艶之子觉谓不可无以示来者既勒家则于碑复征濓文以纪昔成周之世一夫受田百亩其家众为余夫亦二十五亩赋由斯而出夫由斯而定其势不得不分当是时未闻有同居累世者其相亲相恤之政则有大小宗法存焉大宗榦也小宗枝也枝有千万之不齐榦终一而已此前王持世之防权也自封建宗法之制坏九族之亲漫不相綂属若秦肥视越瘠仁人义士乃于服尽情迁之时缀之以食而弗殊事虽异于古不犹行古之道哉浦江蕞尔之邑以义门闻者三而子觉又不悖其先而继焉古礼义之俗岂有越于此哉文毅公之言益可征矣子觉名阅之后金华诸族亦同出于凤林显者项背相望而淳熙宰相尤着势隆望重尚不能合族以居而子觉一韦布之士断然行之可谓贤矣虽然靡不有初鲜克有终子觉之嗣人世守不坠他时将与郑氏俪美龙光下烛行当焕映于山川之间濓因不辞而记之又繋之以铭铭曰
　　易着同人合干与离上防于天火之赫熹俗辨物君子以之况我宗属一气之为譬犹单榦渐敷羣枝服虽少杀情或甚非物我相形矛盾迭驰借耰取箕谇语纷披所幸天衷亘古无亏不有人豪务克巳私何能大公防其籓篱浦阳之江其流弥弥太朴末散民淳俗熙以义闻者接轸联帷有美王氏裔出绅緌佩厥先训如铭鼎彞大合其族嗜德若饴夙夜无諐竭其心思度物引取式树规钜探浩渺细入密防日约月会有文可稽耄倪同心一唱百随孰为范防征礼与诗以匡念虑以肃威仪如水斯潴畚筑以时涓滴不戒不啻漏巵古云孝弟致家之肥何间古今验若蓍维彼崇构肇自筑基既坚既饬栋宇翚飞维彼跬步千里在兹行行不息至也何疑尚慎旃哉勇毅自持谁谓华高企其咫而太史造铭勒之丰碑
　　王府防军追封缙云郡伯胡公神道碑
　　【明】宋　濓
　　皇帝定鼎金陵思得智勇之才用之于是处之胡公仲渊跃然而起以赴功名之会入陪庙算出镇乡邦言听计从宠遇无比浙东之俊彦攀龙附凤者皆自公始公讳深仲渊其字也系出汉安定宋初讳栋者自慎之丹阳迁龙泉栋生璠璠生文虎文虎生竦竦生晟晟生滂滂生衢州录事防军松年松年生乡贡进士应辰应辰生乐清令防防生江南路兵马都监见大则公曾大父也大父镗父钰仕元为征东行中书省左右司员外郎母赵氏生三子公其长也继母季氏生一子员外郎早嵗宦游京师公始十龄而大母季夫人与母夫人相继亡公侍大父与继母抚幼弟艰难刻厉以自植立未弱冠走京师侍府君适府君使高丽复徃候焉府君捐舘舍﨑岖万里奉柩南还舟行泊大崖下梦人语之曰此崖且崩宜急避惊觉趣移舟俄顷大风雨崖崩声如雷归葬于县北之围源庐于墓取诸子百氏天官地志兵谋术数医学卜筮老释之书研究之发为文辞操笔立就元季江淮俶扰蔓延浙闽盗由建之浦城松溪入龙泉公叹曰浙东地尽白祸将及矣乃集乡兵结寨于胡山已而处民相聚为盗江浙行中书省调万户舒穆噜宜孙戍处州辟公参谋军事檄所隶诸县募壮士为军浃日得数千公引之屯竹口下令贼中曰尔皆良民也因驱迫故为乱弃仗即仍良民矣贼以公长者言不敢尽毁旗械肉袒请降温州戍卒韩虎陈安国杀主帅据城叛行省命宣慰使温宁布公讨之道由处州与公语意合帅府复辟公防谋之公曰温城叛者惟一二人耳若破城玉石俱焚如平民何遣辨士入城説其党曰韩虎悖逆乱常今王师四集虽金汤无不破者若辈胡为作虀粉耶将军未忍加兵茍能去逆效顺悉原宥若稔恶不悛城破悔无及矣其党相向泣曰吾属自度旦暮鬼耳倘获复生敢不惟命乃杀韩虎等以城降温城濒海民以渔为业时城闭三月民病甚公请发粟赈之驩呼之声载于道路宣慰欲列功闻于朝公辞既而宣慰以行省防政总兵征鄱阳复邀公行戎务无巨细悉属之青田潘惟贤聚众为乱龙泉长吏闻风遁去贼焚县治公之师王先生毅与门弟集义兵捣退之里中恶少年疾其功害先生公在鄱阳驰归执害先生者尽殱之缙云之黄村松阳之白岩遂昌之大社丽水之浮云泉溪无頼者咸为盗根势蟠结不可御行省丞相喀喇公承制以舒穆噜公为行枢密院判官分院镇处州至则假公分院行军都事綂兵讨丽水泉溪贼防之未几又平浮云白严贼惧来降缙云盗亦就平乃移师攻遂昌贼酋周天觉方友元倾其精鋭出迎公笑曰贼若坚守未易即殄灭今来岂非天授我乎部分诸校以正阵接战以竒兵夹撃别遣游军入山搜其伏匿贼三面受敌大败斩首数千级生擒八百人获方友元枭之乗胜攻大社周天觉降移兵讨青田贼贼党金德安杀潘贤兄弟以降时国兵取浙东婺衢既下独处州为舒穆噜公所守不降皇帝遣佥枢密院事胡公大海由间道取处州公遂出战败北大军入城分兵取属邑公以假元帅綂龙泉庆元松阳遂昌四县兵闭关为拒守计四县士民请公内附以全民命且曰公治兵十年勤劳至矣而朝廷无一命之锡君何负于国哉公知时事已去乃出见胡公上素闻公名召至南京待以殊礼居亡何擢中书左司员外郎上日与公论天下事公有言未尝不称善也诏公还处州招集旧所部将校以从西征上既平江西命公以亲军指挥守吉安会浙东苗军为变婺守将被害而处城亦为所据上遣公复处州比至城复除公浙东行省左右司郎中总制处州军民事郡甫被兵民物凋瘵而山防乗间窃发人情未固随方招捕凡首恶即诛之犹虑戍兵之寡募之获胜卒万余人谂于众曰兵少不足御敌师众乂无以食之奈何众皆曰养兵以卫民茍不为御备计子女玉帛且不保况于食乎公乃因民之产权宜增赋之沿海军素骄横以复城功横益甚公择其尤无良者斩之众乃詟服江西食浙东盐有司十分税一贩者鲜至公请以二十收一商贾遂通城南枕大溪浮桥废久隄当水冲为所齧蚀几尽公即上流比舟为梁以济行者州学敝壊讲舍仅存用以贮官粟公撤而新之荐进士呉世昌为郡文学以司敎事城中民庐多为戎士所据公度闲旷之地建营屋数十区使居之缙云官田其税额甚重执里役者恒以私粟代偿公以没入之田实其数其害乃除诸暨守将谢再兴叛兵犯东阳平章李公文忠撃走之公引兵为援建议以诸暨为浙东藩障若诸暨不守则衢处不支乃度地去诸暨六十里竝五指岩筑一新城不旬日而成楼橹濠栅毕备上闻诸暨叛遣使来议别为城守计至则城已完上叹赏不已后浙西将李伯贞大举入宼兵二十万顿城下坚不可攻败绩而去上念立城功以名马赐之青田之芦茨地接闽徼人素犷猂叶仲贤恃其险屡叛乗我师在外来防公还军深入禽其渠魁少壮皆籍为兵二十年逋诛之盗一旦就平温州方明善攻平阳公出偏师破之幷复瑞安所侵地而亲綂军攻温州明善势蹙与其仲父国珍议纳嵗币上诏公还师明善以盐若干进贡上命处州易银以入内藏上怒银色恶责守令使偿公曰此吾过也守令禄薄何能偿乃售龙泉田以银九百两代输公入觐上欲留公柄用之以边事未辑愿守外时上即王位乃擢王府防军仍总制处州陛辞上谕曰俟闽浙尽平当进卿中书矣福建陈友定扰边公奉命征之取建之浦城而崇安建阳二县亦下上赐以所乗骏马建守将阮德柔兵四万屯锦江出我师后公还兵撃之破其寨栅友定大惧帅鋭卒亟围我营公突阵与决战马蹶被执友定得公颇礼遇之公具道天子神圣四海归心羣雄乐为之用且引窦融归汉故事感之会元使者至遂遇害嵗乙巳春也年五十二上痛悼不已命使者即其家祭之诏中书议加恤典追封缙云郡伯有爵而无官阶职勲者有司之制未备也公天资颖防智识絶伦艺术学之无不精性倜傥好施贤士贫乏倾橐以周之守乡郡五载驭众一以寛厚用兵十余年未尝妄戮一人其殁也闻者莫不流涕乡人立祠祀之配项氏生二子长桢宣武将军处州卫指挥使司次枢女一适章存厚公殁二年桢等刻木为像具衣冠葬于围源之左来征濓文昔濓侍上于白虎殿忽顾问曰胡深何如人濓对曰文武才也上曰诚如卿言浙东一障朕方頼之濓辱公交五六春秋见公酒酣耳热指挥三军雄姿不可遏及与缙绅之流论文评诗则欿然书生也未尝不服其勇而爱其谦今公不可作矣用备着公之事揭诸墓门以告后世铭曰
　　洸洸胡公万人之英一剑横空莫之敢撄浙河之东地气尽白此为兵征见于防尔众荷戈来入我堡寘尔枕席防尔水火公师如风防防如云一鼓之余尽为埃尘节钺出镇涉厯五年桴鼓不惊鸡犬晏然谁登叛人防我诸暨公建新城防至輙败皇用嘉锡使车绎络天闲龙马于公弗惜公感主恩酣歌慨慷誓提八闽以归职方旄旗所屇势如破竹天末厌乱三军夜哭公才孔多公志弗阿月出如楮公命奈何丈夫之泽流于异方孰能行之父母之邦匪公之德十里枯骴公虽止斯庶亦无愧庙堂有严肖像其中精灵翕然上与天通括苍之山其翠欲滴公名配之有永无斁
　　风门洞碑　　　　　　　　　【明】宋　濓
　　金华县东南五十里有山曰风门山下石洞洞之户可入二人其内晦人不敢徃以石投之有声礲礲然莫测其底止风从中出袭人毛髪皆竪乡民意其必有神嵗时祷祠之多应因号曰风门洞神久而神与人习降于巫言生四子皆为神民即洞西一里所西溪之原为祠以像神幷四子其来已久至正丙午夏旱民走祠下争舁其像以归像至之乡雨随至否则咫尺不及民益惊不敢慢琴山里浦二处事神尤谨初里浦尝有神次子像灵甚是嵗琴山迎祷之得雨里浦不雨人曰我神也奈何泽琴山而遗我乎遂欲舁去琴山民曰神泽我我未有以报请缓之相待久与之盟曰天雨则以神归我已而里浦果雨嵗以大穰于是琴山之民思报神惠复刻木为次子别像请邑士王闲碑神之休烈植祠下明年琴山有秋而西溪螟为灾西溪民疑新像不利沉像于水而碎其碑是嵗西溪大疫死者十七八神降言将尽殛西溪民民惶惧杀牲叩首请为像以赎罪像具碑文已毁琴山士俞庆来言其故请文噫斯事亦异矣然非异也木石之怪久而不防能为灾詟人况大山穹谷之灵乎其能出云雨为休民只奉之亦事之必致耳岂不可哉或与之抗则过矣礼山川能泽物者所在祭之如兹神者泽民而享其奉非滥也宜也民乌得而不敬乎系之以诗曰
　　风门之山蔚穹窿羣峰左右翼其宗势若万骥环一龙帝恐地轴胶不通为凿巨窍贯其胸复驱后祗叱丰隆手鼓大块嘘雄风至今山窍如截筒有风蓬然出其中下深不测上无穷幽怪宜为神所宫惟神受命于祝融身骑赤虬摇绿四子夹驰乗四熊川君水伯扈以从或珥青蛇持雨鏦或撼鼍鼓或震镛歘隂倐阳互溟蒙喜则吐云怒流虹山民骇瞻增敬崇杀牲奠酒陈防衷愿施霈泽回秋丰伐山筑祠溪水东彩楹画栋扉则彤县民嵗时来会同携孩扶耋如聚蠭蒲伏祼献罔不恭有不恭者殃厥躬神为帝臣秉大公愿恢至仁绥九农圣经国典祠有功功高博施名必鸿镌辞庙门元碑穹着祥昭异警羣聋千秋万祀为神雄
　　卓忠贞公庙碑　　　　　　　【明】王　鏊
　　夫振刷茅靡汛扫风尘杖黄钺以康帝图执朱旗而清人瘼者圣人之略也气有前徃义无反顾五鼎赴而如归七族沉而不悔者烈士之勇也故夫王纲解则开八纮以乂之臣节弛则张四维以维之斯所谓言有正而若反道有悖而相济者乎卓忠贞公名敬字维恭温之瑞安人也负公卿之骨髪则相表其竒异蹈风雨之迷途则虎为之向道学府多闻披玉轴之文史兵符黙契穷金坛之秘诀陈仲弓闺门之德蒋公琰社稷之器公实兼之洪武末国制草创仪章未立呉王太子或争局于禁中梁国旌旗乃上拟于天子公以夕郎首建朝议固已晰衅萌通国体矣高皇帝因大器公晋宗人府经厯再晋户部侍郎建文初载燕国始建公暏其几防密为计画语具刘忠愍所为传中即贾生策诸王之势晁错谋刘氏之安何能逺过而壮士难期老谋莫试寻至中州圯拆上国奔离士女同叹于隂墟鬼神共谋于曹社葢天步初夷属抢攘而未定故人懐靡常舍神圣其奚属斯时也以高帝之子缵承高帝之绪以高帝之略龛夷高帝之人新命旧邦非逐鹿之可拟子燕孙谋岂瞻乌之靡定公即准管魏之择主抚钟簴而自怡其与更二姓事百君者当异日谈也顾刀环筑口吠尧之语不辍防枝入颈送徃之情弥厉臧洪同日誓不孤生卞壸一门几无噍岂不痛哉昔伯夷之谏也太公扶而去之公之死也少师与有力焉非古今之道殊忠佞之情异也以公材智迈于等夷生死能为有无故也公没文皇帝追惜之曰国家养士三十年不负其君惟卓敬耳汤不以伐夏而欲强沉渊之务光武不以翦商而遂绌采薇之墨允非天下之至公其畴能与于此嗣后二百余禩京兆用今皇帝癸酉诏书建祠冶成山侧祀公等若干人名之曰表忠所为明主恩厉臣节之意甚厚公生东瓯而郡之专祀其魂未妥乡人兴叹蜀卫侯承芳来守是邦始即中川文山祠右为祠以祀公于乎方黄之死事非不烈也而硕画无闻胡解之委身非不智也而显名佹失前有曲突之谋后无衔璧之辱奋一时而起千祀者其惟公乎予也访侯郡庑剧谈芝桂覩公庙貌与荐苹藻灵爽如存嗟人骨之皆朽忠孝劳生悟光明其何慕洁牲爰告即石为铭祠曰粤古贞臣动必以正图国忘死见危授命砥柱中流疾风斯劲峩峩卓公忠出其性有明开辟地正天刋龙战甫戢黄未干九海波沸十岳剜勇智不作华裔畴安真人踵兴大命有托帝绪中赓坛社如昨箪食壶浆稽首崩角命有兴废人无适莫公也矫矫力抗其冲贾策定制晁疏徙封委心王室削欵侯宗水投石拒心苦力穷无波不随有作莫遂大厦颠隮一木焉制勇婴鳞逆心安骨碎鼎镬胡甘社稷是卫畴不自委曰国懿亲公志迈世矢死靡分心坚百链义不二君陵厉白日晻蔼高云周民则顽殷彞已厚养士州平庶几无负厥有褒词皇皇天口君义臣忠异涂同纽我皇御宇丹书白麻闵彼忠魂一洒垢瑕旌祠冶城锡引厥家仁风扇动义日光华海峤瓯乡公之桑梓祠宇弗防仰瞻奚以有美卫侯鸠佣相址高甍云构层庐电起长江孤屿楚楚新宫摹文像貌以翼圣功
　　城鹗头碑　　　　　　　　　【明】侯一元
　　国家威徳逺暨四裔为守山海之邑或不备城郭吾乐之先尝城矣以两溪之水不时决齧至于枪累储胥阙如也中世有警始城后所置兵焉掎角既形内地斯固其外海壖要害之处徃往列障戌兵矣顾独遗鹗头鹗头者其山下渐于海深流峭岸无沮洳以难之海有不靖即鹗头常先受兵嘉靖乙巳秋贼一夕登岸邑侯欧阳公先事调度伏兵战大防事具先君子记中其后贼来他处輙胶沮洳斩馘破舟者数矣而终不敢睨鹗头第逡廵海中则以侯前一战夺其要路也侯深惟贼尚逋诛游魂息而民尚无藩篱之限战胜余威不足恃也乃复即鹗头城焉嵗丁未某月城成邑人侯一元曰休哉我侯为乐树百年之固徃者贼纷纭时议者多言海防其大者不出三事一曰敛民入保毋令樵渔者为贼饵禽者为贼间焉二曰召募得贼者与赎锱金卤获以畀之则人自奋而战其所乃予推侯之功莫尚于为民请赈其次自将拒险又其次乃今为城当乙巳之嵗大江以南连省大祲吾乐窭人之家羣行搏食法寝不行而有司请赈不得邻境之籴交闭民安逃死乎由是闾阎日蹙贼众日滋邑里之情必为贼得何独樵渔者之咎乎侯时下车未久洞悉斯害若沃焦釡乃挺身独争监司得粟数千石各以区区赋民民始全活来籴劝分小大悉定士之病者稍任负戈乃始料拣习之于戎故曰用兵之道要在附民假令侯奉职自全畏于失上则必不能得粟百里之内人人自摇谁与制敌矣故吾以为侯之上功兵久不用纨袴日媮乎时旋抽之节亶为容观急则固其城如垒石焉然无为民援之心侯援所鼓桴乃市子弟耳无不手防而战者若何尝敌侯乃躬率之海上止于兵冲战舰咫尺军声相闻侯坚卧有条侯之胆身犯矢石有安平攻敌之志用是人人气决不战自倍然后香饵重赏可得而用矣故侯自将之以奋士防矣侯又不恃战而城是营是乃古昔修攘所贵王道所以全也且守之道百于攻以全力守四裔寇盗坐而毙耳南仲朔方小范大顺是其效也世之仕者当身为务去不复顾以故一切为媮以侯累胜之威可数嵗无事来年且报政行矣乃方厉士乗城为百千世计嗟乎仁人之心岂不逺哉葢善理人者如理身轻徭省赋不赐而民给中户自裕贫下不迫振其凶灾为民葢藏元气厚矣悬赏厉法三军为一用财则若流刈奸则若草譬药瞑厥疾瘳矣疾病已除元气已复补苴罅漏谨邪所自毋令复来六气之沴远矣故数胜而亡者元气薄也仁义而弱者药不审也先笑而后号咷者少愈累之嗟乎夫治岂不艰哉侯谓予曰盍碑诸以谂来者毋俾城壊予惟汉营平有云兵事当为后法乃不嫌自伐其功予所以道侯终始缕缕者亦欲后之君子镜于先难增修其故非以为侯夸无庸匿讳尔侯名震字某西蜀人
　　会稽典史呉侯生祠碑　　　　【明】徐　渭
　　会稽典史吴侯成器徽之休宁人其始仕会稽当海上宼初入内地侯以能将兵知名于是承大吏命提兵守水陆阨塞厯浙东西南直隶与贼大小数十战斩贼首数百级生获数十人夺还被虏者以百计凡战之处休止督发设守出鬭有方法禁士卒无毫毛扰居人又能舍死先士卒民多其功徃徃就所战处建祠刻石今曹娥江其一也父老某等来告厥成请予序事予感而叹曰曹娥一弱女子耳常其吚嘤婉娈乃不知有门外事至其赴父之难大江蹈洪涛慷慨激烈有猛丈夫之所不敢为者夫典史下僚也动为人所箝傫然何异一女子至其当国艰难乃惟知曰吾臣而已仗剑舍身以当事乃不复知有他计此其人皆以忠孝植性歴千万古而同一道今其祠若庙岐然两相望岂偶然哉诗曰伊昔孝娥垂玑紞珥当斯之时一女子耳愤江痛父不得尸所披髪乱流娥猛逾虎今之仕者沈伏下僚傫然长叹则怨其遭有防在庭孰敢攘臂咸将弃戈何况邑尉桓桓吴公天植忠孝先国后身与娥一道启宇崇功娥江之沚祠木相望照映江水
　　季先生祠堂碑　　　　　　　【明】徐　渭
　　先生蚤闻新建致良知之防既惧后之学者日流而入于虚也乃著书数百万言大都精考索务实践以究新建未发之绪四方之士从游者数百自筮仕至老且革无日不孶孶学问其卓然以继絶学觉来者为己任而处心制行光明夷坦葢卜诸鬼神鬼神信之质诸儿童儿童信之者矣间有疑者谓先生当长沙时以严以湼为人所弹诋罢而独居禅林着礼书将有所迎而希也嗟乎先生先人秉宪为大夫家世禄先生知长沙为太府罢归不两纪身死几不能殓骨未寒而三子已寄舍于他人矣湼者固如是乎火烈民畏故鲜死苻尽杀子太叔之不猛也芟稂莠植嘉禾何病于严哉当长沙之觐善当轴者以书畀先生先生疑其荐已也懐之不达及罢启书果然始推官建宁会宁藩变先生提兵壁分水关院史以乡试役檄府长及先生先生移书幷绾长令城再三拒院檄勿徃即得罪勿顾为御史得谪则以慈寿太后及肃皇帝两宫故批逆鳞即此三事其志不在荣进也审矣拂之于显然之章奏而顾迎且希于不可必达之故纸迎且希者固如是乎先生之学与行仕与处其美不可殚述大约为人所疑与信则如此噫一疑之一信之彼从其疑我从其信亦足称贤矣乃不得与概无可信者一食于乡之贤殆十有二年先生存时徃徃语其徒曰吾子孙无显者而显者之先吾所知也吾死慎勿随世俗为乡贤举闻者志之常怏怏一日越中荐绅暨家大人以先生即不乐于校未必不乐于社祀于社吾辈力所易为也议始倡和者响应都颖上言遂撤已所居旁舍四楹徙置禹迹寺西林实先生旧著书所以祠先生陈按察鹄胡通参朝臣奔走督率助赀者众祠旬日告成门以二重垣径畧备洁牲卜吉治主以升鼓吹道周国人喜跃以某职史也宜书某始见先生时未知学也既稍从事于学而先生已殁殁而尝追师之窃比于聂兵部事新建之义于是举也诚快之书其敢辞考之古功德与言立有一焉则祀于国而今先生居其二昌黎曰乡先生钓于某水游于某树某丘其可指而乐者有三则宜祭于社而今先生独苦于学其三可指而乐者未尝居一顾不即祀于国而亟祀于社也于法虽有遗亦从我之信以俟夫疑者之久而自信云尔于是谨书其举事始终之嵗月与鸠工之人祠始于万厯二年二月之朔越十五日而成又五日而主以入鸠工者为里人王炼先生名本字明德别号彭山以进士仕推官召拜御史谪歴县佐长起为礼部郎中再谪歴府佐止长沙知府助赀者例得书于碑之隂为作歌曰
　　修篁兮丛枝黄熊子兮招提湘潭兮牧长解佩组兮言归依短寮兮长席载六籍兮以卑栖髠管毫兮杵杵惟以遗兮将来淹日月之逾几灵冉冉其何之祠灵兮享灵非他人兮吾侪灵之来兮总总挽北斗兮乗箕中参差兮延伫劳骋望兮何如
　　国朝
　　东瓯王庙碑　　　　　　　　　朱彞尊豪杰之士徃徃起破家亡国之余流离琐尾极人情所不堪卒自奋于当世论者徒矜其勲伐之隆至心迹之防隠而不彰者多矣张良之于韩田横之于齐卒从诸侯灭秦要其志期于报讐雪耻而已若夫封留王齐岂以是为荣哉予读史至秦楚之际有感东海王之事其报讐雪耻无异良横之所为而终王其故土守越之宗祀以不废则又良与横衔悲饮恨而不能致者王克致之可不谓难焉惜未有推明其心者而仅以赵佗梅鋗之属视之也嵗在癸卯予游永嘉乃得谒王之庙于县治之东华葢山之下庙久不治言之知县事汉阳王君世显修葺之王君许诺以予之将归也先事请予文纪之石按史王勾践之后国覆于楚至秦郡县天下废为君长及诸侯畔秦王率越从鄱君入闗灭秦汉撃楚王率越佐汉灭楚高帝封王于越以奉越后惠帝二年举高帝时越功曰闽君摇功多其民便附乃立为东海王都东瓯世俗号东瓯王庙之所由名也汉制非刘氏不王其初异姓王者八国卒就诛灭王与长沙王苪闽越王无诸独终始得全非以忠谨然与司马迁谓王入闗时项籍主命弗王故王不附楚是亦未推王之心者葢王之国楚实覆之项氏虽非楚后而世为楚将安知覆越王之非项氏也然则王之不附楚而佐汉也明矣方其丧国于楚废于秦版图入丞相府越人终保而不防以疮痍未起之众驰数千里犯强虎狼秦及汉军垓下黥布信越期会不进而王之用命若蹈汤火葢国耻未雪王之心有不忍一日懐安者是可谓豪杰之士矣夫其流离琐尾英毅果鋭之气百折而不回殁为明神庙食于千载宜也爰从王君之请缀以诗俾迎神送神者得以歌焉辞曰
　　芒芒禹迹无逺弗届兮维此东瓯九牧外兮夫余封越少康之支兮至于勾践遂霸江淮兮鼫与不寿世载更兮翁翳之侯及无疆兮师覆于今其亡忽兮或君或长海濵是窟兮七世维王既诎乃伸兮地虽秦郡人越人兮函闗既入拯嬴酷兮复会于垓殱楚族兮国耻既雪白马刑兮敬鬼而寿百六十龄兮维瓯之乡王所涖兮秩祀孔防民有事兮何以迎之尊有罍兮枇杷橘栗桃李梅兮维王之来树两旗兮何以送之工用讴兮琴瑟笙竽筑坎侯兮维王之去亦莫我尤兮我歌倡兮我舞洋洋兮黍稷维馨边豆大房兮千秋万嵗俾乐康兮宁海将军固山贝子王保台遗爱碑
　　叶臣遇
　　皇帝御宇之十二年奄有中外悉主悉臣幅普徧章亥所弗能步乃偃武修文诸藩镇例解兵柄而三孽于以方苞明年甲寅耿精忠叛于闽六月贼帅曾养性攻温州八月率贼将朱飞熊水陆十余万防黄岩进薄台郡是时变起仓卒逆熖方张外邑山僻土贼又乗机蜂起四出剽掠孤城危岌势且不
　　支十有一月
　　宁海将军固山贝子自钱塘飞渡来援经年底定再造台疆亿万生民之命实始之终之备极抚绥全活之恩所谓起一州死人而骨月之也方贼兵云集居民纷纷惊窜守者闭门禁阻而逃者日益众民出遇贼皆胁令割辫贳死及遇官军又以其党贼悉擒戮民进退皆无生理益鸟兽防城旦夕且下遂有议弃台退保宁绍者　贝子至即力排众议决计坚守且谓粮饷匮乏人无固志皆抚御经理之不善耳乃下令弛门禁听民得出入樵苏其被贼胁从割辫者许自投归槩置不问又令军中毋取民寸草寸木犯必律以军法于是大兵数十万众肃然奉令民庆更生商贩猬集军食无乏士气倍增而贼薄城下隔江干为阵筑长围以困我昼夜矢石不絶　贝子亲督将士悉力拒守凡濬濠筑囤树栅设伏一切机宜皆先事豫筹贼计无所出攻稍懈乃突出精鋭击之贼屡败去贼间谍杨御云邱文挺杨士麟辈厮军中窥我虚实贝子察其有异令巡道杨公侦得之尽获其与贼徃还私书伪札立磔于市贼气益沮仙居在郡西北为右臂接壤天台先为贼据时侵天邑断我师宁绍饷道　贝子谓恢复之计当自仙邑始乃阳治浮桥与贼会战隂遣劲兵攻茅坪遂复仙居取梁蓬出贼后贼腹背受攻遂大溃　贝子亲率大众转战而前所向披靡旋复黄岩太平方克仙居时诸将以城不蚤降例以子女充给有功　贝子恻然悯之苐恐不赏则无以示劝乃下令听民取赎各归其家民大感悦欢声雷动歌之曰　王之仁仁莫加昔无室今有家军行辎车粮糗需役甚繁有请拘执行旅充役者　贝子曰商贾甫通若复扰之是沮其来意吾宁稍缓输运决不重困吾氓也行旅闻之莫不感泣先是溪口大芬各乡居民为贼所迫多以刍粮助之诸将执法请勦　贝子曰此民也而忍戕之乎地近贼巢不得已为自全计耳岂诚背叛者耶且吾奉
　　命讨贼惟仰体
　　朝廷好生之德以不杀济钜业耳其悉宥之全活者不啻数万人台民防　贝子不杀之恩如此贝子豁达好谋知人善任驻台一年纪律严明
　　恩威并着与士卒同甘苦偶粮不继口啖粗粝一餐终日不饱禆将某为流矢中目镞不能出乃亲至榻前慰问再三继之流涕以故士皆感激乐为効死此所以我台以皮骨仅存之残黎竟获保全安如磐石也　贝子之恩之德为覆载于我台也无穷今之畊于野安于室居于肆贩于涂歌于塾熙熙皥皡何一非　贝子防之水火而登之衽席者台人感　贝子王之赐即感　贝子王所以广
　　朝廷好生之赐回忆尔时烽烟四警孤城阽危寄防生于锋镝乞身命于须臾耄耋髫龀无不惴惴欲絶则今日之市井依然骨月无恙诚非台民梦寐所及又岂台民意念所及哉　王之恩泽沥心莫报累难酬佥议建祠报恩而爼豆之又恐事逺年湮　王之丰功盛德后世或不及知于是节其大要以寿诸丽牲之石俾与大固灵江共传不朽云
　　宁海将军固山贝子王抚嵊功绩碑　【阖邑士民】自来圣世揆文奋武莫不有勲戚重臣共相夹辅以成久安长治之休而其恩泽之垂奕世讴思而不能冺要皆出于民心之诚然非强而致也粤稽康熙甲寅闽逆倡乱草窃乘机风鹤之惊徧金衢温台诸郡嵊邑一弹丸地重山复嶂尤易藏奸贼首金国兰胡双竒等紏党数千人剽掠殆无宁日守兵单弱不能制邑之危如累卵矣惟时我贝子王寕海将军仗钺徂征道经剡水谓叅将满公进贵知府许公勲曰小丑不除将为肘腋患乃留劲卒一千授方畧令协力攻勦不数月而凶逆荡平烽烟顿熄非　将军决胜算于帷幄之中曷克俾吾侪食旧德服先畴得以敦诗书而安陇畆乎夫甘棠仅召伯之所憩犹繋念于南邦矧其去水火而衽席起死亡而肉白骨者而忍忘之哉谨拜手为之颂曰　将军笃生呈瑞应期派衍宗潢盟在带砺在昔甲寅藩逆窥伺一时羣丑乗机肆恣而我嵊邑难怠遽锋火宵惊望切云雨幸命靖海涖台经此日击猖獗赫焉怒起谓不蚤除后将难制用探虚实幷度形势分寄虎旅密授竒计鹰武奋扬挞彼螳臂立奏肤功克俾安乂厚泽深恩久而弗替风和鹿峤波澄剡溪爰勒贞珉永垂奕
　　墓志铭
　　冲素处士张公墓志铭　　　　【宋】吕祖谦
　　勅号冲素处士张公泽予先人同笔砚友也既没之明年其子廷玉乃以宣慰司王世文所记之状踵予乞铭余阅状为之叹曰今之文章德行有如处士者乎处士之生既有徽号以表于前又有著述以贻于后行将百世而师之矣奚俟余之诩诩为虽然高山仰止非伊朝夕谨叙次而铭之处士讳志行字公泽八行先生州里之所通称冲素处士朝宁之所旌号也祖逋翁讳德馨助国赈民褒赐冠带旌奉议郎广惠先生父退翁讳抚歴资政学士处士幼入右庠言动不茍礼度不愆见者莫不敬而慕之居常闭户读书黙诵六经融洽书史期得圣贤意防之所在为文挥毫立就追配古人慨然以天下为己任就殿试纚纚数万言直陈时政得失当时执政者深疾之遂自遵晦力学砥行务为大儒归隠东阳士子多从学焉日惟以文赋自娯彞伦为乐优防乎礼义之塲涵咏乎诗书之圃师徒问答若将终身本分之外不加豪末嗣乃建祠堂于托塘崇根本也辟终慕堂于公山敦孝思也立书院以延末学置义田以惠宗婣设劝节田以励风俗见饥疫死者即市棺而葬之遇病不能兴者悉皆资而助之殆数十百人懿德美行不能悉载一日游富春山抗志长吟流连竟日若与严子陵有黙契焉遂拂袖归谢絶世事木石与居涵碧山白云坞天宫寺其别墅也时浙东宣慰使朱异荐于朝与崇安刘勉之同时被召徴书前后凡三至不就赐号冲素处士所着有易传撮要四卷涉史略二卷覆瓿集饶纸翁传谢赐号表辞举八行诗东阳十劝等歌皆有裨于名教者处士生于元符己卯八月初九日卒于淳熙乙未十一月十九日厯年七十有七卜葬于本里张公山去宅西北一里两岘拱于左右一水绕于东西土厚林深葢佳地也嗟乎先王之行髙矣而其人已徃予先人亦徃悲哉其人其事不可无述予亲见而表传之以俟后之闻而知之者故为之铭铭曰
　　粹然之行奕然之文三辞征辟天子不臣嘉遇林泉富贵浮云穷理乐道絶离羣操坚氷石德达穹窿先正典型昭代儒宗遗祠翼翼流水淙淙范模百世高节清风
　　许白云先生墓志铭　　　　　【元】黄　溍
　　先生讳谦字益之姓许氏其先占籍京兆之兴平后有官于吴者因家焉九世祖延寿宋刑部尚书六世祖实元丰间居笠泽又徙婺金华县曾祖讳经国祖讳应龙考讳觥淳祐丁未进士官宣敎郎主管三省枢密院架阁文字无子以从父兄贡士日宣次子嗣即先生也先生天姿高嶷甫能言贡士夫人陶氏授以孝经论语入耳即不忘五嵗就学庄重如成人宋亡家毁贡士君相继沦没侨居城闉借书读之虽疾恙不废开门授徒有所疑无从质闻仁山金先生讲道兰江委已而学焉金先生曰士为学如五味之和醯盐既加则酸醎顿异子来见我已三月而犹夫人也岂吾之学无以感发于子耶先生闻之惕然而所居相距逺会金先生设教于吕成公祠下乃便于防叩金先生告之曰吾孺之学理一而分殊理不患于不一所难者分殊耳先生由是致其辨于分之殊而要其归于理之一又曰圣人之道中而已由是事事求夫中而用之金先生殁先生益肆充阐多所自得谓吾非有过人惟为学之功无间防耳制行甚严而应世不胶于古不流于俗介而不骄通而不随身在草莱而心存当世大德十一年嵗在丁未荧惑入南斗先生以为灾在呉越深忧之是嵗大防貌加瘠或问曰先生岂食不足耶曰今道殣相望吾能独饱耶东宪府闻先生名辟以为掾避弗就肃政亷访使刘公庭直举茂材异等副使赵公宏伟举遗逸亦皆固辞赵公在南台命除舍馆迎致先生使众僚多士有所矜式欣然为之起而不久留也东还倦于应接入华山中学者翕然籯粮笥书而从再嵗以兄子丧而归户屦尤多逺而齐鲁幽冀近而荆扬呉越皆百舍重趼而至先生之教以五性人伦为本以开明心术变化气质为先以为已为立心之要以分辨义利为处事之制至诚谆悉内外殚尽常曰已或有知使人亦知之岂不快哉或有所问难而辞不能自达则为之体其所欲言而解其惑讨论讲贯终日无倦摄其麄疎入于密防闻者方倾耳听受而其出愈真切惰者作之鋭者抑之拘者开之放者约之为学者师垂四十年著录千余卷人随其材分咸有所得达官富人之子望闾而骄气自消践庭而礼容必饬四方之士以不及门为耻缙绅先生至于是邦必即其家而存问焉或访以典礼政事先生观其会通而为之折衷闻者无不厌服台省诸公若王公士熙耿公焕王公克敬郑公允中李公端呉公焘赵公天纲陈公思谦赵公仲仁前后列其行义于中朝乡闱主司曹集贤鉴杨翰林刚中亦率同院剡上其召于省闼郡复以遗逸应诏先生终不为动重纪至元之元年属当大比诿先生以衡文亦莫之能致也尝谓吾非必于隠惟其时耳讲授之余斋居凝然一日瞑目坐堂上门人弗知也径入閴其无人乎先生之侧拱立久之先生顾而曰尔在斯耶习于静定久而安焉可知也先生以羇孤不逮事架阁公及夫人而事陶夫人尽子职兄璟性刚委曲承顺怡怡如也时氏姊有子而贫无以为养迎归奉之终身钟爱二子而教饬有方冠婚丧祭賔客之礼必尽其情文既老而益艰瘁僦屋以居田不足具饘粥处之裕如门人吕权蒋元金涓方为先生买田筑室而先生逝矣先生素多疾金先生疾革徒步徃省会大雪中寒湿及奔兄璟丧于广信疾增剧不良于行疾少间而神更清茂三年冬十月疾复作谓其子元曰伯兄以是月二十三日卒我殆与之同乎及是日正衣冠而坐戒元以孝母友弟元复请所欲言曰吾平日训尔多矣至此复何言门人朱震亨进曰先生视稍偏矣先生更肃容端视顷之防暝遂卒年六十八妻朱氏承直郎广德路总管府推官天与之女子男二人长元次亨以为兄憬后葬县西北婺女乡安期里交友赴者若干人门人以义制服合泉布营葬事因所自号而表曰白云先生许公之墓明年学者相率上状郡府祠先生于学宫佥肃政亷访司事杜公秉彞建议请赠官赐谥未报先生于书无不观穷探圣防期于必得虽残文羡语皆不敢忽有不可通不敢强于先儒之説有所未安亦不敢茍同四书章句集注有丛説二十巻敷绎义理惟务平实每戒学者曰士之为学当以圣贤为准的至于进脩利钝则视己之力量何如然必得圣人之心而后可学圣人之事舍书何以得其心乎圣贤之心尽在四书四书之义备于朱子顾其言辞约意广读者或得其粗而不能悉其义或以一偏之致自异而初不知未离其范围彼世之诋訾贸乱务为新竒者其弊正坐此耳始焉三四读自以为了然已而不能无惑久若有得觉所言初不与已异愈久而所得愈深与已意合者亦大异于初矣童而习之白首而不知其要领者何限其可以易心求之哉读诗集传有名物钞八卷正其音释考其名物度数以补先儒之所未备仍存其逸义旁采逺搜而以己意终之读书集传有丛説六卷时有与蔡氏不合者春秋三传有温故管窥若干卷以春秋大义数十百条与友人张君枢极论之皆传注所未发于三礼则防伍考订求圣人制作之意以翼成朱子之説语学者必顺天地之理酌古今之宜使通于上下皆可遵用又尝句读九经仪礼三传而于宏纲要防错简衍文悉别以铅黄朱墨意有所明则表见之其后友人呉君师道得吕成公检仪礼视先生所定不同者十有三条而已有老儒自以为善言易力诋程子先生与之反覆辨论辞详义正老儒语塞乃谢曰不意子之于易若是其精也中年以还仰观俯察益有见于隂阳往来升降消长阖辟之故谓伏羲之经广大悉备文王周公孔子之辞乃其传注六爻之义特发凡举例耳诸儒于象辞变占各有攸尚要不可举此而废彼也然先生独未有所论述岂以孔子晩始言易孟子深于易而不言易乎观史有治忽几防若干卷仿史家年经国纬之法起大皥氏讫宋元祐元年秋九月尚书左仆射司马光卒以为光卒则宋不可复兴诚一代理乱之几故附于续经而书孔子卒之义以致其意也书成以示张君枢言运祚之延促岂必推天命有人事焉汉儒言灾异皆欲近脩人事上答天谴况圣贤之培植基本祈天永命者哉先生于天文地理典章制度食货刑法字学音韵医经数术靡不该贯一事一物茍可为博学多识之助者必谨志之至于释老之言亦皆洞究其蕴为学者孰不曰辟异端茍不深探其本而识其所以然能辨其同异别其是非也几希有三传义例皆藁立而未完诸生有日闻杂记未及诠次藏于家有诗文若干卷有自省编昼之所为夜必书之金先生所著论语孟子考证资治通鉴前编皆未遑刋定垂殁以属之先生今二书得大备而行世先生力也昔何文定公得朱子之传于其高弟文肃黄公而文宪王公于文定则师友之金先生学于文宪三先生皆婺人先生出于三先生之乡而克任其承传之重程子之道得朱子而复明朱子之道至先生而益尊先生之功大矣先生葬已十年元以张君枢之状俾溍为之铭溍无所知识何能形容有道气象重惟先生交游凋谢而溍独后死不得辞敢取状所述而为之铭铭曰道学之传天下为公婺之先儒独得其宗钜人迭兴踵武相接逮于先生绵绵四叶先生之学能自得师实践之功出乎真知万殊之间无防不析一本之同会归有极酬酢万变必用其中涵养本原以敬始终兹际休明力扶正学闻风而来罔间南朔春阳时雨随地发生洪纎高下咸仰曲成迪惟前人学有师法克生后贤规重矩叠先生有作弥大而昌师严道尊于昔有光先生之身斯道所寄视其安否以为隆替天胡不憗不讫耋期山頽木壊人将畴依不亡者存遗书孔有文不在兹尚启尔后
　　传
　　郑氏义门事迹传　　　　　　【元】陈绎曾
　　郑文嗣字绍卿婺州浦江人也五世祖绮有学行宋建炎初合族以居绮生闻闻生运运生政政生德珪德珪生文嗣歴二百年咸如初至大二年秋九月乡老黄汝霖等言文嗣六从同居县长呼都克娄实克上其事部使者加审察焉文达中书吏部四年春二月准式旌表门闾文嗣生鉴鉴生渭渭生梴皆善守合二百余口无异心者后至元元年冬十有二月太常博士柳贯与乡校羣士又上状请如故事复其家从之初文嗣既没从弟太和司家事严而有恩虽家庭中凛如公府子弟小有过颁白者犹鞭之每遇嵗时大和坐堂上羣从子皆盛衣冠雁行立左序下以次进拜跪奉觞上寿毕皆肃容拱手自右趋出足武相衔无敢防差者见者唶唶嗟叹谓有三代遗风虽石奋家亦有所不及名闻天下自大丞相至台院诸显公赋诗多之大和喜学礼不奉浮屠神经像冠婚丧祭必稽古乃行子孙从化驯行孝谨不识廛市戏嬉事执亲丧哀戚甚至三年不御酒内食货田赋之属各有所司无敢私凡出纳虽丝毫事咸有文可覆挟日则会不公则监视发之诸子昼趋功入夜輙聚坐一堂温温笑语至更余始休诸妇但事女红不豫家政宗族里闾以恩懐之各有差内外极严舆台通传不敢越堂限有家规行于世
　　论曰智勇功名有志者或能就之至于会众族而共财则非世有其人不能以久考之厯代史自汉及今仅数十人焉可谓难也已外藩列其行朝廷旌表其门夫岂独爱一人哉将仕左郎翰林国史院编修官呉兴陈绎曾撰
　　抱瓮子传　　　　　　　　　【明】宋　濓
　　予尝游括之少防山俯瞰四周如列屏障山之趾有随地形高下为蔬圃约二十亩傍列桃杏梨李时春气方殷蔬苗怒长满望皆翡翠色树亦作红白花缤纷间错如张锦绣叚心讶之以为是必有异曳杖冉冉至其处气象幽夐絶不闻鸡犬声遥望草庐一区隠约出竹林间疑中有隠者亟前候之良久见一士戴椶叶冠被紫褐裘抱瓮出汲水灌畦进问曰夫子何名曰山泽之民无名也强之曰人以吾抱瓮遂呼为抱瓮子耳曰丈夫处世亦多术出则华轩结驷入则钟鸣鼎食夫子营营逐逐于一瓮间无乃自苦乎抱瓮子辴然一笑指苔磴揖予坐寘瓮于地答曰吾躯与人同岂不乐荣贵与顾念之颇熟矣百嵗之间宁复有几与其强情而狥世不若任真以自放吾圃之西则九盘山巅宋州廨建焉侧有烟雨楼当山云初兴景象万态极可玩李邺侯马庄敏公尝登之而感慨矣其东清溪秦观贤良谪官而来游憩其上时坐鸎花亭赋诗而今安在哉非惟人随流水异日凌霄崇构皆荡为氛埃一凝竚间野草荒烟若愁思之不可禁世事往往此何足深道吾所以抱瓮而弗辞也且常抱瓮时嗒然忘形志虑外絶精神内营目不见色耳不闻声招之弗前麾之不惊委蛇容裔而万物莫吾敢撄自以为无愧于赫胥尊卢之民子以吾为逐逐营营不亦过与曰然则灌畦亦有道与曰有蔬性不欲燥燥则生意厄而不伸蔬性宜湿湿或过焉则气伤而寖屈吾日夜调之燮之俾适夫厥中则芃然而秀嫣然而荣言讫抱瓮而去予味其言盖有道而隠者也任真自放不几于乐其天欤人物代谢一俯仰间不几于达人大观与心与耳日之官内而弗外不几于守一不二与艺蔬得中不倚于一偏不几于治民有政欤疾起而追之抱瓮子入竹隂间闭户高卧扣之不应若无闻者予怃然而退
　　西郭生传　　　　　　　　　【明】贝　琼
　　西郭生姓陈氏其先括苍人五世祖宋少师退庵主秀之崇德簿崇德地四平无山俗质而尚文退庵乐之遂卜县西之南津居焉至子清毅公开府益大其门清毅公性刚介累官至尚书通歴六部既老穆陵为书清节高风四字褒之表其闾曰清节里元季清节里第毁于兵后筑月城其上生奉父螺室先生辟地于外者十年既而归结庐月城西谢客读书受业者恒数十人螺室已殁生无仕意或曰以尔之才盍乗风云翔天衢与时相颉颃顾摧气局志枯槁田亩中无乃左乎应之曰猩毙于醪蝇溺于汁昧于所戒也吾可据非所据祸其身以及宗如猩蝇为小夫孺子所笑耶曰营瀡上给八十之母取遗书以敎子使不辱吾先志愿足矣闻者高之
　　万氏一义后传　　　　　　　【明】周起莘
　　女子万义颛字祖心浙江鄞人聪慧能书常书孝经列女传而有烈丈夫行以心乎祖而尚义故曰义颛曰祖心义颛祖明威将军以忠死父钟袭宁波卫指挥母曹太孺人兄曰武嫂张孺人弟曰文妇呉孺人相继嗣父文即鄞人所祠为射龙将军者也将军常哨桂门御倭乗夜坐楼船遥望见两炬如铁镡光射海水渐近将军意为倭舰引大黄射之应落其一炬忽龙跃翻海水数千里将军即与龙鬬力不敌楼船尽覆死之葢炬则龙晴也后为神乗潮上下精响常见土人因祠之自明威将军至射龙将军三世四忠三节义颛时盛年尝通媒氏慎择耦未嫁弟射龙死吴孺人有遗腹痛祖父兄弟为国事俱死遂私祷曰愿得男然犹未与媒氏絶母曹太孺人在堂泣谓曰汝祖从高皇帝起兵后北征力战殁于阵汝父死逊国之难汝兄从征交趾死弟又射龙死尔万氏将无后矣嫂张孺人妇吴孺人泣谓曰姑年老阙甘防汝兄弟又俱死即得男艰育奈何义颛笑谓曰无忧吴孺人免身果得男名曰全乃喟然起曰吾家三世死国事者四人俱不得以马革裹寸骨还今吾母老而二嫠妇主家俱年少所遗孤在乳下微宗血脉之系在此一儿吾若行则复失一臂矣且吾以一女子毕身不字事几何古人曰立孤难吾强为其难者于是遂与媒氏絶不通而家人亦思借其力亦不劝日夜同抚全兼治家亲机绞营立门户全未十嵗遂嗣父官自明威将军至射龙将军祖孙父子兄弟三世俱未及三十嵗死曹太孺人张孺人呉孺人俱年高卒义颛逾七十嵗乃卒义颛防能书手书先世诸战功及死事示全使勉力忠孝更使习古兵法辄询得当喜稍不合怒为之不食全长跪谢过乃已由是全感激更为名将自明威将军至射龙将军三世墓俱葬冠剑曰冠剑墓子孙对冠剑祀之独祀义颛与射龙将军列坐祀亦不絶







　　浙江通志卷二百六十六
&lt;史部,地理类,都会郡县之属,浙江通志&gt;
　　钦定四库全书
　　浙江通志卷二百六十七
　　艺文【九】
　　跋
　　唐湖州石记跋　　　　　　　【宋】欧阳修
　　右湖州石记文字残阙其存者仅可识读考其所记不可详也惟其笔画竒伟非顔鲁公不能书也公忠义之节明若日月而坚若金石自可以光后世传无穷不待其书然后不朽然公所至必有遗迹故今处处有之唐人笔迹见于今者惟公为最多视其钜书深刻或托于山崖其用意未尝不为无穷计也盖亦有趣好所乐耳其在湖州所书为世所传者惟干禄字放生池碑尚多见于人家而干禄字书乃杨汉公摹本其真本已讹遂不复传独余集録有之好古之士知前人用意之深则其堙沉磨灭之余尤为可惜者也
　　跋傅给事崧卿竹友诗藁　　　【宋】陆　游
　　王逸少写经换鵞傅公笼鵞换竹二者皆我山隂絶胜事人皆能道之而换竹事未甚着乡人以为憾独游曰是不足怪也逸少志在物外不肯轻为世用故换鵞事易传给事方南渡之初忠义大节一时称首虽厄于谗诬不竟其用而至今闻其风者顽廉儒立为百世师则换竹事固可不传盖所见于世者大也给事遗文百卷今藏秘阁游领府时见之嘉定元年七月庚申识
　　跋林和靖帖　　　　　　　　【宋】陆　游
　　祥符天禧间士之风节文学名天下者陜郊魏仲先钱唐林君复二人又皆工于诗方是时天子修封禅告太平有二人在天下麟鳯芝草不足言矣君复书法又自髙胜絶人予每见之方病不药而愈不食而饱忽得观上竺广慧法师所藏二帖不觉起敬立法师能捐一石刻之山中使吾辈皆得墨本以刮目散怀亦一竒事也嘉泰甲子歳十二月丁夘山隂陆某书
　　跋林逋荐士书后　　　　　　【宋】晁补之
　　余尝出钱塘门遵湖至北山一径趋崦委曲深远菱荇鱼鸟可乐过林君居拜墓下尘埃榛莽山风萧然至竹阁读其栋间诗裵回徬徨有余慕也吾师疾固见耦而耕者曰不可与同羣至防鼓瑟希则喟然叹曰吾与防志亦要志之所向仕不仕何有林君遭太平可以仕岂其天性自疎莫可尸祝不在枯槁伏藏也其推挽后来欲其闻达则反复致志如恐不及贤哉诗曰皎皎白驹在彼空谷生刍一束其人如玉安得林君者而从之元丰五年七月十四日晁补之记
　　跋余姚海隄记　　　　　　　【元】黄　溍
　　书叙禹治水备着濬导之功其于海惟曰入而已太史公河渠书班孟坚沟洫志于海则存而不论余姚居天下之东南地讫于海居人数有海患其故为县时宋庆歴间知县事谢景初尝为隄二万八千尺庆元间知县事施宿为隄四万二千尺而其中为石隄者五千七百尺其用力于海皆古所未及可谓难矣国朝易县为州四十余年而叶君恒来为州判官作石隄以尺计者前后总二万四千较前人不愈难哉先儒胡文昭公以经义治事分斋教学者所治之事毕备水利其重也自世儒务为髙论而不屑于事为之末又或者指经义为无用之言以相诟病其惑不已甚乎君以经义释褐入官而善于治事至于水利又能用力于古所未及大书深刻登载已为详悉余独推其能为人之所难能者由其知先儒为学之道而使经义之昭垂于世果不为空言也
　　题北山纪游卷后　　　　　　【明】宋　濂
　　同郡许君存礼以北山纪游卷示濂请题识其后卷中诸诗皆乡先达司理叶公侍讲黄公太常胡公礼部呉公修撰张公之作礼部纪游二文亦载其中然待制栁公山长呉公皆有所赋咏惜未及采録因为检其遗稿缮书以补焉闻之权徳舆称东阳为山水佳地今自北山言之潜岳之峯如寳莲华屹然居中而三洞双溪之胜暎带后先诚佳矣有若先达诸公文章巨儒同生于一时同出于一郡岂非尤佳者乎人物固借乎山川而生而山川则专倚乎人物为重诸公显而在上者已羽仪文化流声四方其隐而在下者又能播芳誉于天朝蔚为当世儒宗此非人之瑰杰益以昭夫地灵欤侍讲之诗盖首倡者作于至大庚戌之歳自庚戌迨今五十余年诸公无一存者间尝采芝山中经诸公倡酬之处岩红涧碧其余音俨然在目有不禁慨然于中者矣呜呼北山之雄丽依然不改于昔生祥兆瑞当无时而休也安知无俊伟叠兴以继诸公之轨辙者大篇短韵宜不止此此卷特其权舆者尔存礼尚袭以俟
　　跋刘南坦岘山图　　　　　　【明】杨　慎
　　兰亭羣贤少长咸集竹溪六逸宾旅无忘曷若香山诗坛月泉吟社释九愁而遣五噫具四美而并二难地则秔稻交畴里实桑梓防道春游秋豫朝往夕来山堂仍袭岘山叔子之名畵图兼摹天目王孙之旧缅怀古昔继在今斯慎今猿鸟为俦魑魅是御临文景仰开讯踟蹰髙步九州徒有子建凌云之想神交千里愁无长房缩地之能狼跋兴歌鹤胫长引矣
　　书马君所藏新建墨迹后　　　【明】徐　渭
　　古人论右军以书掩其人新建乃不然以人掩其书今观兹墨非不翩翩然鳯翥而龙蟠也使其人少亚于书则其书且传矣而今重其人不翅于镒称其书仅得于铢书之遇不遇固如此哉然而犹得号于人曰此新建王先生书也亦幸矣马君博古君子也裒先生之书如此其多将重先生之书耶抑重先生之人耶
　　国朝
　　杭州府学宋石经跋　　　　　　朱彝尊宋髙宗皇帝御书石经绍兴十三年知临安府事张澂摹勒上石淳熙四年诏知府赵磻老建阁于太学题曰光尧石经之阁置石其下洪迈曾惇杨冠卿叶绍翁李心传陈骙王应麟潜説友纪之详矣宋亡学废为肃政廉访司治所西僧杨琏真伽造白墖于行宫故址取其石垒墖杭州路廉访经歴申屠致远力持不可然已损其什一元至正间即治所西偏建西湖书院以祀先师设有山长掌书库其后明常熟呉讷干州宋廷佐先后廵按浙江或覆之廊或甃以瓴甋崇祯末廊圯乃嵌诸壁中左易二书六诗十有二礼记向有学记经解中庸儒行大学五篇今惟中庸片石存尔其南则理宗大书御制序四碑在焉右则春秋左氏传四十八碑阙其首卷通计八十七碑诸经虽非足本然书法甚工学古者所当藏弆若夫秦桧一跋已为讷椎碎其词见于学士院中兴纪事本末君子无取也
　　咸淳临安志跋　　　　　　　朱彝尊
　　南宋咸淳四年中奉大夫权户部尚书知临安军府事缙云县开国男处州潜説友君髙缉正府志增益旧闻凡一百卷予从海盐胡氏常熟毛氏先后得宋椠本八十卷又借抄一十三卷其七卷终阙焉宋人地志幸存者若宋次道之志长安梁叔子之志三山范致能之志吴郡施武子之志会稽罗端良之志新安陈夀老之志赤城毎患其太简惟潜氏此志独详合以呉越备史中兴馆阁录续録都城纪胜武林旧事梦粱録大涤洞天志庶几文献足徴惜后之作通志者目未覩此以致旧闻放失可叹也
　　梦粱録跋　　　　　　　　　　朱彞尊曩从古林曹氏借抄梦粱録系杨礼部南峯节文止得十卷后留京师闻棠村梁氏有定本其卷倍之亟録而藏诸笥歳辛巳寓居昭庆僧楼取而卒读之嫌其用笔拖沓不知所裁未若泗水潜夫武林旧事之简而有要也虽然自曾端伯编説朱藏一编绀珠集陶九成编説郛皆千百而取一説部之完书存焉者寡矣因赞徐舎人镂板于吴下
　　至元嘉禾志跋　　　　　　　　朱彞尊嘉禾志三十有二卷至元中经厯单庆延郡博士徐硕纂辑成书序之者郡人郭晦唐天麟也嘉禾之有志肇自宋淳熙间郡守张元成延闻人伯纪修之既而岳珂来守郡复延乡先辈关栻表卿续修岳珂改调中辍仅存五卷是书盖踵栻旧本而增益之者栻分门二十五硕广之凡四十三而官师治迹经籍目録俱阙焉又呉越钱氏建国曾改秀州为开元府乃是编不载未免失之疎畧然所采碑碣题咏居全书之半旧章借以考证足快于心矣硕他无表见晦举宋淳祐十年方逢辰榜进士天麟字景仁寳祐四年文天祥榜第四甲进士自称纳轩叟居嘉禾
　　跋唐衢州刺史嗣江王祎石桥寺诗　朱彛尊石桥寺在衢州府西安县南三十里道书第八青霞洞天也康熙壬申冬知县事鹿君祐邀予往游从寺登山寻仙人对奕所前后洞豁有碑峙其右则唐嗣江王袆所题五言诗以贞元三年正月上石末书朝散大夫使持节衢州诸军事守衢州刺史赐紫金鱼袋韦光辅建文称刺史韦公于石桥寺桥下以外祖信安郡王诗刻石按新唐书表太宗第三子吴王恪恪第三子琨琨子袆旧唐书传袆少继江王嚻后封为嗣江王改封信安郡王景云开元中两为衢州刺史诗题嗣江王当是景云间初为刺史作也成都杨用修不知薄烟羃远郊遥峯没归翼二语系王诗疑为仙人遗句误矣文
　　祷仇王神文　　　　　　　　【唐】白居易
　　维长庆三年歳次癸夘八月癸未朔越十有七日己亥朝议大夫使持节诸军事守杭州刺史上柱国白居易谨遣朝议郎行余杭县令常师儒以清酌之奠敬祭于仇王神尝闻神者所以司土地守山川驱禽兽福生人也余杭县自去年冬逮今秋虎暴者非一神其知之乎死者非一神其念之乎居易与师儒猥居牧宰慙无政化不能使渡江出境是用防告于神惟神庙居血食非人不立则人神之主也兽神之属也今纵其属残其主于神何利焉于人何辜焉若一夕之后神其有知即能耀灵申威伏猛禁暴是人之福幸亦神之昭昭若人告不闻兽害不去是无神也人何望哉呜呼正直聪明盍鉴于此
　　祈臯亭神文　　　　　　　　【唐】白居易
　　维长庆三年歳次癸夘七月癸丑朔越六日戊午朝议大夫使持节诸军事守杭州刺史上柱国白居易以酒醴香果昭告于臯亭庙神去秋愆阳今夏少雨实忧灾沴重困杭人居易忝奉诏条愧无政术既逢愆序不敢宁居故昨祷伍相神祈城隍祠灵虽应期而未霑足是用选日只事改请于神恭闻明神禀灵于隂祗资善于释氏聪明正直洁靖慈仁无幽不通有感必应今请斋心防告神其监之若四封之间五日之内雨泽霈足稼穑滋稔敢不增修像设重荐馨香歌舞鼔钟备物以报如此则不独人之福亦惟神之光若寂寥自居肹蠁无应长吏防诚而不荅下民颙望而不知坐观田农使至枯悴如此则不独人之困亦惟神之羞惟神裁之敬以俟命
　　悲剡谿古藤文　　　　　　　【唐】舒元舆
　　剡谿上绵四五百里多古藤株枿逼土虽春入土脉他植发活独古藤气候不觉絶尽生意予以为本乎地者春到必动此藤亦本乎地方春且有死色遂问谿上人有道者云谿中多纸工刀斧斩伐无时擘剥皮肌以给其业噫藤虽植物温而荣寒而枯养而生残而死亦将似有命于天地间今为纸工斩伐不得发生是天地气力为人中伤致一物疾疠之若此异日过数十百郡洎东雒西雍厯见书文者皆以剡纸相夸予寤曩见剡藤之死职正由此此过固不在纸工且今九牧士人自专言能见文章戸牖者其数与麻竹相多听其语其自安重皆不啻握骊龙珠虽茍有晓悟者其伦甚寡不胜众者亦皆敛手无语胜众者果自谓天之文章归我遂轻傲圣人之道使周南召南风骨折入于折扬皇荂中言偃卜子夏文学防入于淫靡放荡中比肩握管动盈数千百人数千百人笔下动盈数千万言不知其为谬误日日以纵自然残藤命易甚桑枲波靡頽沓未见止息如此则绮文妄言辈谁非书剡纸者耶纸工嗜利晓夜斩藤以鬻之虽举天下为剡谿犹不足以给况一剡谿者即以此恐后之日不复有藤生于剡矣大抵人间费用茍得着其理有不枉之道在则暴耗之过莫由横及于物物之资人亦有其时时有斩伐不为夭阏予谓今之错为文者皆夭阏剡谿藤之流也藤生有涯而错为文者无涯无涯之损物不直于剡藤而已予所以取剡藤以寄其悲
　　开湖祭祷呉山水仙五龙三庙文【宋】苏　轼
　　杭之西湖如人之有目湖生茭葑如目之有翳翳乆不治目亦将废河渠有胶舟之苦鳞介失解网之惠六池化为眢井而千顷无复丰歳矣是用因赈卹之余资兴开凿之利势百日奏功所患者淫雨千夫在野所忧者疾疠庶神明之隂相与人谋而协济鱼龙前进以破坚菰苇解拆而迎鋭复有唐之旧观尽四山而为际泽斯民于无穷宜事神之益励我将大合乐以为报岂徒用樽酒之薄祭也
　　谢呉山水仙王五龙三庙文　　【宋】苏　轼
　　西湖湮塞积歳之患坐阅百吏熟视而叹惟愚无知妄谓非难祷于有神隂假其便不愆于素咸出幽赞大隄云横老葑席卷歴时未几功已过半嗣事告终来哲所缮神卒相之罔咈民愿肴酒之报我愧不腆
  </div>
  <div class="pagination">
   <a href="浙江通志_page749.html">
    上一页
   </a>
   <span>
    ...
   </span>
   <a href="浙江通志_page745.html">
    745
   </a>
   <a href="浙江通志_page746.html">
    746
   </a>
   <a href="浙江通志_page747.html">
    747
   </a>
   <a href="浙江通志_page748.html">
    748
   </a>
   <a href="浙江通志_page749.html">
    749
   </a>
   <span class="current-page">
    750
   </span>
   <a href="浙江通志_page751.html">
    751
   </a>
   <a href="浙江通志_page752.html">
    752
   </a>
   <a href="浙江通志_page753.html">
    753
   </a>
   <a href="浙江通志_page754.html">
    754
   </a>
   <a href="浙江通志_page755.html">
    755
   </a>
   <span>
    ...
   </span>
   <a href="浙江通志_page751.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
