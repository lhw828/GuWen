<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 15 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 15 页/共 29 页
  </h1>
  <div class="content">
   钦定四库全书
　　水经注集释订讹卷二十一
　　归安沈炳巽撰
　　汝水
　　汝水出河南梁县勉乡西天息山【梁县今为南阳府汝州】
　　地理志曰出高陵山即猛山也亦言出南阳鲁阳县之大孟山【孟当作盂下同明一统志大盂山在鲁山县西南七十里山顶低洼四围若城俗呼为大围城小围城山】又言出农卢氏县还归山博物志曰汝出燕泉山并异名也余以永平中防除鲁阳太守会上台下列山川图以方志参差遂令寻其源流此等既非学徒难以取悉既在遘见不容不述今汝水西出鲁阳县之大盂山黄柏谷岩鄣深高山岫防宻石径﨑岖人迹裁交西即卢氏界也其水东北流迳太和城西又东流迳其城北左右深松列植筠柏交防尹公度之所栖神处也【神仙传尹轨字公度愽学五经尤明天文星河洛防纬晚乃学道常服黄精日三合许年数百嵗腰佩漆竹筒十数枚中皆有药言可辟兵疫又能销铅为银销锡为金后到太和山中仙去】又东届尧山西岭下水流两分一水东迳尧山南为滍水也即经所言滍水出尧山矣一水东北出为汝水历防柏谷【何氏云以下文观之则上文之黄亦当作】左右岫壑争深山阜竞高夹水层松茂柏倾山防渚故世人以名也津流不已北历长白沙口狐白溪水注之夹岸沙涨若雪因以取名其水南山【当作出】狐白川北流注汝水又东北趣狼臯山者也【狼臯山一名鸣臯山在汝州西南六十里】
　　东南过其县北
　　汝水自狼臯山东出峡谓之汝阨也东厯麻解城北故鄤乡城也谓之蛮中左传所谓单浮余围蛮氏蛮氏溃者也杜预曰城在河南新城县之东南伊洛之戎陆浑蛮氏城也俗以为麻解城非也盖蛮麻读声近故也汝水又迳周平城南京相璠曰霍阳山在周平城东南者也汝水又东与三屯谷水合水出南山北流迳石碣东柱侧刋云河南界又有一碣题言洛阳南界碑柱相对旣无年月竟不知何代所表也其水又北流注于汝水汝水又东与广成泽水合水出狼臯山北泽中安帝永初元年以广成游猎地假与贫民元初二年邓太后临朝邓隲兄弟辅政世士以为文德可兴武功宜废寝搜狩之礼息战阵之法于时马融以【按融传漏为字】文武之道圣贤不坠五才之用无或可废【后汉书马融传注云五才金木水火土也左曰宋子罕曰天生五材人并用之废一不可谁能去兵也】作广成颂云大汉之初基也揆厥灵囿营于南郊右矕三涂左枕嵩岳面据衡隂箕背王屋浸以波溠演以荥洛金山石林殷起乎其中神泉侧出丹水湼池怪石浮磬燿焜于其陂桓帝延熹元年校猎广成遂幸函谷关其水自泽东南流迳温泉南与温泉水合温水殷【一作数】源波于川左泉上华宇连防茨甍交池石沼错落其间顺【宋本作頥】道者多归之其水东南流注广成泽水泽水又东南入于汝水汝水又东得鲁公水口水上承阳人城东鲁公陂城古梁之阳人聚也秦灭东周徙其君于此陂水东南流合乎【宋本作于】涧水水出北山南流注之又乱流注于汝水汝水之右有霍阳聚汝水迳其北东合霍阳山水水出南山杜预曰河南梁县有霍山者也其水东北流迳霍阳聚东世谓之华浮城非也春秋左传哀公四年楚侵【左传作袭】梁及霍服防曰梁霍周南鄙也建武二年世祖遣征虏将军祭遵攻蛮中山贼张满时厌新柏华余贼合攻得霍阳聚即此【后汉书祭遵传建武二年拜征虏将军入箕关南击厌新柏华蛮中贼东观汉记曰柏华聚也时新城山贼张满据险隘遵攻之絶其粮道满数挑战遵坚壁不出而厌新柏华余贼复与满合遂攻得霍阳聚遵乃分兵击破降之】水【水上疑漏霍字】又迳梁城西按春秋周小邑也于战国为南梁矣故经云汝水迳其县北俗谓之治城非也以北有注城故也今置治城县治霍阳山水又东北流注于汝水汝水又右合三里水水北出梁县西北而东南流迳其县故城【废梁县在今汝州子城东在隋承休县又有梁县在西南四十五里】西故单孤聚也【单孤当作狐史记周本纪秦迁西周公于狐徐广曰音惮狐与阳人聚相近在洛阳南百五十里梁新成之间明一统志在河南府城外五十里】地理志云秦灭西周徙其君于此因乃县之杜预曰河南县西南有梁城即是县也水又东南迳注城南司马彪曰河南梁县有注城史记魏文侯三十二年败秦于注者也又与一水合水发注城东坂下东南流注三里水三里水又乱流入于汝汝水又东迳成安县故城北按地理志颍川郡有成安县侯国也史记建元以来功臣侯者年表曰汉武帝元朔五年校尉韩千秋击南越死封其子韩延年为成安侯即此邑矣世谓之白泉城非也俗谬耳汝水又东为周公渡借承休之徽号而有周公之嘉称也汝水又东黄水注之水出梁山东南迳周承休县故城东为承休水县故子南国也汉武帝元鼎四年幸雒阳廵省豫州观于周室邈而无祀询问耆老乃得孽子嘉封为周子南君以奉周祀【汉书恩泽侯表武帝元鼎四年封姬嘉为周子南君再传以罪弃市其弟延年绍封元帝初元五年更封为周承休侯】按汲冢古文谓卫将军文子为子南弥矣【矣当作牟檀弓卫将军文子名弥牟】其后有子南劲纪年劲【纪年劲三字史记注中无】朝于魏后惠成王如卫命子南为侯秦并六国卫最后灭疑嘉是卫后故氏子南而称君也【自按汲冢以下至称君也止系史记周本纪周子南君臣瓉注中语】初元五年为周承休邑【周承休故城在今汝州东隋曰承休县唐又改为梁县】地理志曰侯国也元帝置元始二年更曰郑公王莽之嘉荑【按汉志作莽曰嘉美】也故汝渡有周公之名葢籍邑以纳称也谓之黄城水曰黄水皆非也其水又东南迳白茅台东又南迳梁瞿乡西世谓之期城非也【括地志云周承休城一名梁崔坞在汝州梁县东北二十五里】按汉书世祖自颍川在梁瞿乡冯鲂先诣行所即是邑也水积为陂世谓之黄陂东转迳其城南东流右合汝水
　　又东南颍川郏县南【今属南阳府】
　　汝水又东与张磨泉合水发北阜春夏水盛则南注汝水汝水又东分为西长湖湖水南北五十余歩东西三百歩汝水又东扈涧水北出大刘山南迳水蓼堆东郏城西南流入于汝汝水又右迤为湖湖水南北八九十歩东西四五百步俗谓之东长湖湖水下入汝古养水也水出鲁阳县【今为南阳府鲁山县】北将孤山北长冈下数泉俱发东厯永仁三堆南又东迳沙川世谓之沙水【明一统志沙河源出鲁山县吴大岭流迳舞阳县防澧水灰绵封等河东逹黄河】厯山符垒北又东迳沙亭南故养隂里也司马彪郡国志曰襄城有养隂里京相璠曰在襄城郏县西南养水名也俗以是水为沙水故亦名之为沙城非也又城处水之阳而以隂为称更用惑焉但流杂间居□溉平移【一作筑溉频移宋本作裂漑互移】致今川渠异容津途改状故物望疑焉又右防董沟水【宋本作董清水】水出沛公垒西六十许歩【沛公垒在汝州东北大刘山南汉高帝入关驻此世祖西征亦驻此故山有大刘小刘之称】盖汉祖入关徃征【一作徃徃】是由故地擅斯目矣其水东北注养养水又东北入东长迪【一本无迪字】湖乱注【注上疑有流字】汝水县【宋本作也】汝水又迳郏县故城南春秋昭公十九年楚令尹子瑕之所城也滶水注之水出鲁阳县之将孤山东南流许慎云水出南鲁阳入父城【在今汝州东南父城堡本殷时应国左传楚成父城即此汉置县属颍川郡】从水敖声吕忱字林亦言在鲁阳滶水东入父城县与柏水【宋本作桓水下同】防柏水出鲁阳北山水有二源奇【疑作岐】导【二字疑有譌误】于贾复城【在汝州东南一百余里一名通鸦城】合为一渎迳贾复城北复南击郾所筑也【后汉书贾复传时更始郾王尹尊及诸大将在南方未降者尚多帝召诸将议兵事未有言沈吟允之乃以檄投地曰郾最强宛为次谁当击之复率然对曰臣请击郾帝笑曰执金吾击郾吾复何忧遂连破之月余尹尊降尽定其地】俗语讹谬谓之寡妇城水曰寡妇水北渎水有穷通故有枯渠之称焉其水东北流至父城县北右注滶水乱流又东北至郏入汝汝水东南左合蓝水水出阳翟县重岭山东南流迳纪氏城西有増台记纪氏台【在今汝州东百余里】续汉书曰世祖车驾西征盗贼羣起郏令冯鲂为贼延裒所坎力屈上诣纪氏羣贼自降即是处【后汉冯鲂传鲂有方畧建武三年拜虞令以威信称迁郏令颍川盗贼羣起郏贼延褒等众三千余人攻围县舍鲂率吏士七十余人力战连日弩矢尽城防鲂乃遁去帝至颍川鲂诣行在所帝知鲂力乃嘉之曰此健令也】在郏城东北十余里其水又东南流迳黄阜东而南入汝水汝水又东南流又与白沟水合水出亭城西而南迳夏亭城西又南迳龙城西城西北即摩陂也纵广可一十五里魏青龙元年有龙见于郏之摩陂明帝幸陂观龙于是改摩陂曰龙陂其城曰龙城其水又南入于汝水又东【又东上当有汝水字】南与龙山水防水出龙山龙溪北流际父城县故城东昔楚平王大城城父以居太子建故杜预曰即襄城之城父县也【朱本云按汉志颍川有父城县而沛郡有城父县此注自説颍川之父城乃忽引楚平城父事故并举说苑防城君与黄帝防城问涂以实杜注岂父城与城父本为一耶】冯异据之以降世祖用报巾车之恩也【后汉书冯异传异字公孙颍川父城人汉兵起异以郡掾监五县与父城长苗萌共城守为王莽拒汉光武畧地颍川攻父城不下屯兵巾车乡异间出行属县为汉兵所执光武召见异曰异一夫之用不足为强弱有老母在城中愿归据五城以効功报德光武曰善】其水又东北流与二水合俱出龙山北流注之又东北入于汝水汝水又东南迳襄城县故城南王隠晋书地道记曰楚灵王筑刘向说苑曰襄城君始封之日服翠衣带玉佩徙倚于流水之上即是水也楚大夫荘辛所说处【说苑云防成君衣翠衣带王剑履缟冩立于逰水之上楚大夫荘辛过而説之遂拜谒曰臣愿把君之手其可乎防成君忿而不言荘辛曰君独不闻鄂君子晢有感于越人之歌乎襄城君乃奉手而进之】后乃县之吕后元年立孝惠后宫子为侯国【按史记高后元年封孝惠子义为防成侯今云误】王莽更名相成也黄帝尝遇牧童于其野【荘子云黄帝将见大隗乎具茨之山至于防城之野七圣皆迷无所问途适遇牧马童子问涂焉】故嵇叔夜赞曰竒矣难测襄城小童倦逰六合来憇兹邦也其城南对泛城周襄王出郑居泛即是此城也春秋襄公二十六年楚伐郑渉泛而归杜预曰渉汝水于泛城下也晋襄城郡治京相璠曰周襄王居之故曰襄城也今置关于其下汝水又东南流迳西不羮城南春秋左传昭公十二年楚灵王曰昔诸侯逺我而畏晋今我大城陈蔡不羮【音郎】赋皆千乗诸侯其畏我乎东观汉记曰车骑马防以前参药勤劳省闼増封侯国襄城羮亭千二百【按传作三百】五十户即此亭也汝水又东南迳繁丘城南而东南出也
　　又东南过定陵县北
　　湛水出犨县北【今鲁山县东南有犨城废县汉县属南阳郡隋曰犨城县属防城郡】鱼齿山西北【在汝州东南五十里】东南流歴鱼齿山下为湛浦方五十余歩春秋襄公十六年晋伐楚报扬梁之役楚公子格及晋师战于湛阪【杜预曰襄城昆阳县北有湛水东入汝】楚师败绩遂侵方城之外今水北悉枕翼山阜于父城东南湛水之北山有长阪葢即湛水以名阪故有湛阪之名也湛水又东南迳蒲城北京相璠曰昆阳县北有蒲城蒲城北有湛水者是也汉【疑作湛】水又东于汝水九曲北东入汝杜预亦以是水为湛水矣周礼荆州其浸颍湛郑云未闻葢偶有不照也今考地则不乖其土言水则有符经文矣汝水又东南迳定陵县故城北汉成帝元延三年封侍中卫尉淳于长为侯国王莽更之定城矣东观汉记曰光武击王莽二公还到汝水上于涯以手饮水澡颊尘垢谓傅俊曰今日疲倦诸君寜惫也【当作耶】即是水也水右则滍水左入焉左则百尺沟出矣沟水夹岸层崇亦谓之为百尺堤也自定陵城北通颍水于襄城县颍盛则南播汝佚则北注沟之东有澄潭号曰龙渊在汝北四里许南北百歩东西二百歩水至清深尝不耗竭佳饶鱼笋湖溢则东注漷水矣汝水又东南昆水注之水出鲁阳县唐山东南流迳昆阳县故城西【在今叶县南】更始元年王莽徴天下能为兵法者选练武卫招募猛士旌旗辎重千里不絶又驱诸犷兽虎豹犀象之属以助威武自秦汉出师之盛未尝有也世祖以数千兵激之阳阙【按后汉书光武纪当作徼之于阳关注聚名也】诸将见寻邑兵盛反走入昆阳世祖乃使成国上公王鳯廷尉大将军王常留守夜与十三骑出城南门收兵于郾寻邑围城数千重【本纪作数十重】云车十余丈瞰临城积弩乱发矢下如雨城中人负户而汲王鳯请降不许世祖帅营部俱进频破之乗胜以败死三千人径冲寻邑兵败其中坚于是水之上遂杀王寻城中亦鼓噪而出中外合势震呼动天地会大雷风屋瓦皆飞莽兵大溃昆水又屈迳其城南世祖建武中封侍中傅俊为侯国故后汉郡国志有昆阳县葢借水以氏县也昆水又东迳定陵城南又东注汝水汝水又东南迳竒雒【一作頟】城西北今南颍川郡治也濆水出焉世亦谓之大防水尔雅曰河有雍汝有濆然则濆者汝别也故其下夹水之邑犹流汝阳之名是或濆防之声相近矣亦或下合防颍兼统厥称耳
　　又东南过郾县北
　　汝水迳竒頟城西东南流其城衿带两水侧背防流汝【汝下当有水字】又东南流迳郾城西东南流其城衿带两水【自城西以下十一字已见上文此应节去】县故城北故魏下邑也史记楚昭阳伐魏取郾是也汝水又东得醴【班志雉县作澧】水口水出南阳雉山亦云导源雉衡山即山海经云衡山也郭景纯以为南岳非也马融广成颂曰面据衡隂指谓是山在雉县【按汉志雉县下引太康地志云即陈仓人所逐二童子名寳鸡者雄止陈仓为石雉止此县故名雉县】界故世谓之雉衡山依山海经不言有水焉然醴水东流厯唐山下即高鳯所隠之山也【后汉书逸民传高鳯字文通南阳叶人教授业于西唐山中年老执志不倦隠身渔钓于家○明一统志唐子山一名西唐山在唐县南一百里汉高鳯隐居处唐因此山置唐州】醴水又东南与臯水合水发臯山郭景纯或作章山东流注于醴水醴水又东南迳唐城北南入城而西流出城城葢因山以即称矣醴水又屈而东南流迳叶县故城北【今属南阳府】春秋昭公十五年许迁于叶者也楚盛周衰控覇南土欲争强中国多筑列城于北方以逼华夏故号此城爲万城或作方字唐勒奏土论曰我是楚也世覇南土自越以至叶垂境万里故号曰万城余按春秋屈完之在邵陵对齐侯曰楚国方城以为城杜预曰方城山名也在叶南未详孰是楚惠王以封诸梁子号曰叶公城即子高之故邑也叶公好龙神龙下之河东王乔之为叶令也每月望常自诣朝堂【后汉书作诣台朝帝】帝怪其来数而不见车骑显宗宻令太史伺望之言其临至輙有双鳬从东南飞来于是候鳬至举罗张之但得一只舄乃诏尚方诊视则四年中所赐尚书官属履也每当朝时禁门下鼓不击自鸣闻于京师后天下玉棺于堂前吏民推排终不揺动乔曰天帝独欲召我耶乃沐浴服饰寝其中葢便立覆宿昔葬于城东土自成坟其夕县中牛皆流汗喘乏而人无知者百姓为立庙号叶君祠牧守每班録皆先谒拜之吏民祈祷无不如应若有违犯亦立能为祟帝乃迎取其鼓置都亭下略无复声焉或云即古仙人王乔也是以干氏书之于神化【王乔事具见后汉书方术传本出干寳搜神记神化篇】醴水又迳其城东与烧车水合水西出苦菜山东流侧叶城南而下注醴水【朱本作澧下同】醴水又东迳叶公庙北庙前有公子高诸梁碑【皇覧云叶县西北去城三里叶公诸梁冡近县祠之曰叶公丘】旧秦汉之世庙道有防阙几筵黄巾之乱残毁頽阙魏大和景初中令长脩饰旧宇后长汝南陈晞以正始元年立碑碑字破落遗文殆存事见其碑醴水又东与叶西陂水会县南方城山屈完所谓楚以【一作国】方城以为城者也山有涌泉北流畜之以为陂故塘方二里陂水散流又东迳叶城南而东北注醴水醴水又东注叶陂陂东西十里南北七里二陂并诸梁之所堨也陂水又东迳潕【汉志作舞】阳县故城北【舞阳县今属南阳府其故城在今唐县东北】又东迳定陵城南东与芹沟合其水导源叶县东迳潕阳城北又东迳定陵县南入【疑作又】东南流注醴其水迳流昆醴之间纒络四县之中疑即吕忱所谓涀水也今于定陵更无别水唯是水可当之澧水东迳郾县故城南左入汝山海经曰澧水东流注于涀水也【按山海经曰雅山澧水出东流注于视水箴山视水出焉注云或曰冝为瀙水瀙水今在南阳也】汝水又东南流迳邓城西春秋左传桓公二年蔡侯郑伯防于邓者也汝水又东南流潕水注之【山海经朝歌之山潕水出焉注云音武今在南阳舞阳县】
　　又东南过汝南上蔡县西【上蔡县今属河南汝寜府】
　　汝南郡楚之别也汉高帝四年置王莽改郡曰汝濆【汉志作莽曰汝汾】县故蔡国周武王克殷封其弟叔度于蔡世本曰上蔡也九江有下蔡故称上竹书纪年曰魏章率师及郑师伐楚取上蔡者也建安元年安帝封邓隲为侯国【建安乃献帝年号非安帝按后汉书邓禹传安帝永初元年封邓隲为上蔡侯】汝水又东迳瓠【宋本作县瓠下同今汝寜府北门外有悬瓠池】城北王智深云汝南太守周矜起义于瓠者是矣今豫州刺史汝南郡治城之西北汝水枝别左出西北流又屈西东转又西南防汝形若垂瓠耆彦云城北名焉【上下疑有譌字】湾中有地数顷上有栗园栗小殊不并固安之实也【魏都赋云信都之枣故安之栗注云故安属范阳出御栗】然岁贡三百石以充天府水渚即栗州【疑作洲】也树木高茂望若屯云积气矣林中有栗堂射埻甚闲敞牧宰及英彦多所游薄其城上西北隅高祖以太和中幸悬瓠平南王肃起高台于小城建层楼于隅阿下际水堨【一作湄】降栗渚左右列榭四周参差竞峙竒为嘉观也
　　又东南过平舆县南【按汉志平舆县属汝南郡故城在今汝寜府东汝水南】溱水出浮石岭北青衣山亦谓之表【疑作青】衣水也【明一统志溱水源出开封府宻县】东南迳朗陵县故城西【故城在汝宁府罗山县西南三十里】应劭曰西南有朗陵山县以氏焉世祖建武中封城门校尉城宫【当作臧宫后汉书臧宫传建武十五年封朗陵侯】为侯国也溱水又南屈迳其县南又东北迳北宜春县故城北【汉志汝南郡有冝春县后汉郡国志作北冝春故城在今汝寜府西南】王莽更名之为宣孱也豫章有宜春故加北矣永元三年安帝封后父侍中阎畅为侯国【永元乃和帝年号非安帝按后汉书皇后纪安帝元初三年封后父阎畅为北冝春侯】溱水又东北迳马香城北又东北入汝汝水又东南迳平舆县南安成县故城北【在今汝寜府城东南】王莽更名至成也汉武帝元光六年封长沙定王子刘仓为侯国矣汝水又东南汶【孙云当作陂】水注之水首受愼水于愼【何氏云愼当作滇汉志愼阳下注云阚骃曰永平五年失印更刻遂误水为心】阳县故城【在今汝寜府城南八十里】南陂陂水两分一水自陂北迳【宋本作绕】愼阳城四固【一作围】城堑颍川荀淑遇县人黄叔度于逆旅与语移日【原本譌曰】曰子吾师表也范晔论曰黄宪言论风防无所传闻【原本譌文】然士君子见之者靡不深服【后汉书作服深】逺去疵吝将以道周性全无得而称乎堑水又自渎东北流注七陂一水自陂东北流积为同陂陂水又东北又结而为陂世谓之窖陂陂水上承愼阳县北陂东北流积而为土陂陂水又东为窖陂陂水又东南流注壁陂陂水又东北为太陂陂水又东入汝汝水又东南迳平陵亭北又东南迳阳遂乡北汝水又东迳乐亭北春秋之棘栎也杜预曰汝隂新蔡县东北有栎亭今城在新蔡故城西【今属汝寜府】北半沦水汝水城【疑譌】北【宋本作故城西北城北半沦水汝水又东南】又东南迳新蔡县故城南昔管蔡间王室放蔡叔而迁之其子胡能率德易行周公举之为鲁【宋本无鲁字】卿士以见于王王命之以蔡中吕【二字未详】地也以奉叔度祀是为蔡仲矣宋忠曰故名其地为新蔡王莽所谓新迁者也世祖建武元年封吴国为侯国【按后汉书吴汉传汉于建武二十年薨子成嗣二十八年分汉封为三国成子旦为濯阳侯旦弟旴为筑阳侯成弟国为新蔡侯则吴国新蔡之封乃二十八年今云元年误】汝南先贤传曰新蔡郑敬字次都为郡功曹都尉高懿听事前有槐树白露类甘露者懿问掾属皆言是甘露敬独曰明府政未能致甘露但树汁耳懿不恱托疾而去汝水又东南左防澺水水上承汝水别流于竒頟城东东南流为练沟迳邵陵县西东南流注至上蔡西冈北为黄陵陂陂东流于上蔡冈东为蔡塘又东迳平舆县故城南为澺水县旧沈国也有沈亭春秋定公四年蔡灭沈以沈子嘉归后以为县史记曰秦将李信攻平舆败之者也建武三十年世祖封铫统为侯国【按后汉书铫期传期卒谥忠侯子丹嗣复封丹弟统为建平侯似非平舆或别有据也】于【宋本作本】汝南郡治昔费长房为市吏见王壶公悬壶郡市长房从之因而自逺同入此壶隠沦仙路骨谢懐灵无防而返虽能役使神而终同物化【费长房事具见后汉书方术传】城南里余有神庙世谓之张明府祠水旱之不节则祷之庙前有石碑文字紊碎不可复寻碑侧有小石函按桂阳先贤画赞临武张熹字季智为平舆令时天下大旱熹躬云东获熹应【此句有譌误朱本引宋本作熹躬雩未获嘉应】乃积柴自焚主簿崇小史张化从熹焚焉火旣燎天灵感应即澍雨此熹自焚处也澺水又东南左迤为葛陂陂方数十里水物含灵多所苞育昔费长房投杖于陂而龙变所在也又劾东海君于是陂矣【后汉书方术传费长房辞壶公归翁与一竹杖曰骑此任所之则自至既至可以杖投葛陂中也长房乗杖湏叟来归投杖于陂顾视则龙也后东海君来谒葛陂君因滛其夫人长房劾系之三年而东海大旱长房至海上见其人请雨乃谓之曰东海君吾前系之葛陂今方出之使作雨也于是雨立注】陂水东出为鲖水【今在新蔡县汉因此水置鲖阳县其故城亦在新蔡县界】俗谓之三丈陂亦曰三严水水迳鲖阳县故城南应劭曰县在鲖水之阳汉明帝永平中封卫尉隂与【当作兴后汉书隂识传识弟兴卒封兴子庆为鲖阳侯】子庆为侯国也县有葛陵城建武十五年更名封经侯铫丹为侯国【后汉书铫期传期子丹嗣封安成侯后徙封葛陵侯今云经侯未详】城之东北有楚武王民谓之楚王瑟城【瑟城当作琴城按三十二卷注云楚人谓为琴六安县都陂中有大冢民传曰公琴即臯陶冢也】城北祝社里下土中得铜鼎铭曰楚武王是知武王也鲖陂东注为富水水积之处谓之陂塘津渠交络枝布川隰矣澺水自葛陂东南迳新蔡县故城东而东南流注于汝水又东南迳下桑里左迤为横塘陂又东北为清陂者也汝水又东南迳壶丘城北故陈也春秋左传文公九年楚侵陈尅壶丘以其服于晋是也汝水又东与清陂合水上承慎水于慎阳县之上慎陂右沟北注马城陂陂西有黄丘亭陂水于【疑作又】东迳新息亭北又东为绸陂【一作纲阪】陂水又东迳新息县【今为汝寜府息县】结为墙陂陂水又东迳遂乡东南而为壁陂又东为青陂陂东对大吕亭春秋外传曰当成周者南有荆蛮中吕姜姓矣【郑语史伯语郑桓公当成周者南有荆蛮申吕应邓陈蔡随唐】蔡平侯始封也西南有小吕亭故此称大也侧陂南有青陂庙庙前有陂汉灵帝建寜三年新蔡长河南缑氏李言上请修复青陂司徒臣训尚书臣袭奏可于洛阳宫青陂东塘南树碑碑称青陂在县坤地源起桐柏淮川别流入于潺湲迳新息墙坡【宋本作阪】衍入褒信界灌溉五百余顷陂水又东分为二水一水南入淮一水东南迳白亭北又东迳吴城南史记楚惠王二年子西召太子建之子胜于吴胜入居之故曰吴城也又东北屈迳壶丘东而北流注于汝水世谓之薄溪水汝水又东迳裒信县故城北而东注矣【今息县东北有褒信废县】
　　又东至原鹿县
　　汝水又东南迳县故城西杜预所释地曰汝隂有原鹿县也
　　南入于淮
　　所谓汝口水侧有汝口戍淮汝之交防也

　　水经注集释订讹卷二十一
　　钦定四库全书
　　水经注集释订讹卷二十二
　　归安沈炳巽撰
　　颍水　　洧水
　　潧水　　潩水
　　颍水出颍川阳城县西北少室山【阳城县今为河南府登封县】秦始皇十七年灭韩以其地为颍川郡盖因水以著称者也汉高帝二年以为韩国王莽之左队也山海经曰颍水出少室山地理志曰出阳城县阳干山【明一统志阳干山在登封县东二十五里】今颍水有三源竒发右水出阳干山之颍谷春秋颍考叔为其封人其水东北流中水导源少室通阜东南流迳负黍亭东春秋定公六年郑伐冯滑负黍者也冯敬道显志赋曰求善卷之所在遇许由于负黍京相璠曰负黍在颍川阳城县西南二十七里世谓之黄城也亦或谓是水为防水东与右水合左水出少室南溪东合颍水故作者乃举二三言水所发也吕氏春秋曰卞随耻受汤让自投此水而死张显逸民传嵇叔夜高士传并言投泂水而死未知其孰是也【朱谋防曰吕覧云卞随自投于颍水而死荘子云自投于稠水而死司马注本作泂水云泂水在颍阳防按颍泂古字通用故礼顈衣一作防是其例也稠泂二字皆误耳】
　　又东南过其县南
　　颍水又东五渡水注之其水源崇【一作嵩按汉志颍川郡有崈高县武帝置以奉太室山是为中岳师古曰崈古崇字今为登封县地】高县东北太室东溪县汉武帝置以奉太室山俗谓之崧阳城及春夏雨泛水自山顶而迭相灌澍崿流相承为二十八浦也阳旱辍津而石潭不耗道俗游憇者唯得飡饮而已无敢澡盥其中苟不如法必数日不豫是以行者惮之山下大泽周数里而清深肃洁水中有立石高十余丈广二十许歩上甚平整缁素之士多泛舟升陟取畅幽情其水东流南阳城西石溜萦委溯者五渉故亦谓之五渡水东南流入颍水颍水迳其县故城南昔舜禅禹禹避商均伯益避啓并于此也亦周公以土圭测日景处汉成帝永始元年封赵临为侯国也【按汉书外戚恩泽侯表赵临以皇后父封成阳侯不封阳城侯且成阳属汝南郡阳城属颍川郡今颍水所历自在颍川境内恐与汝南无渉】县南对箕山山上有许由冢【原本譌防】尧所封也故太史公曰余登箕山之上有许由墓焉山下有牵牛墟侧颍水有犊泉是巢父牵牛处也石上犊迹存焉【高士传云许由隠于颍水之阳箕山之下尧召为九州长由洗耳于颍水滨其友巢父牵犊欲饮之见由洗耳问之知其故曰子若处髙岸深谷人道不通谁能见子乃浮游求其名誉污吾犊口牵犊上流而饮之】又有许由庙碑关【朱本作阙】尚存是汉颍川太守朱宠所立颍水迳其北东与龙渊水合其水源龙渊东南流迳阳城北又东南入于颍颍水又东平洛溪水注之水发玉女台下平洛涧世谓之平洛水吕忱所谓汋水出阳城山葢斯水也又东南注于颍颍水又东出阳城关历亭东南【宋本作历康城南】魏明帝封尚书右仆射卫臻为康乡侯此即臻封邑也
　　又东南过阳翟县北【阳翟县今为开封府钧州】
　　颍水东南流迳阳关聚聚夹水相对俗谓之东西二土城也颍水又迳上棘城西又屈迳其城南春秋左传襄公十八年楚师伐郑城上棘以渉颍者也县西有故堰堰石崩禠頽基尚存旧遏颍水枝流所出也其故渎东南迳三封山　今无水渠中又有泉流出焉时人谓之嵎水东迳三封山东东南历大陵西连山亦曰啓筮亭啓享神于大陵之上即钧台也【在今钧州城北门外】春秋左传曰夏启有钧台之飨是也杜预曰河南阳翟县南有钧台其水又东南流水积为陂陂方十里俗谓之台陂葢指钧台取名也又西南流迳夏亭城西又屈而东南为郏之靡陂颍水自堨东迳阳翟县故城北夏禹始封于此爲夏国故武王至周曰吾其有夏之居乎遂营洛邑徐广曰河南阳城阳翟则夏地也春秋经书秋郑伯突入于栎左传桓公十五年突杀檀伯而居之服防曰檀伯郑守栎大夫栎郑之大都宋忠曰今阳翟也周未韩景侯自新郑徙都之王隠曰翟本栎也故颍川郡治也城西有郭奉孝碑水侧有九山祠碑丛柏犹茂北枕川流也
　　又东南过颍阳县西【故城在今登封县西南八十里】又东南过颍阴县西南应劭曰县在颍水之阳故邑氏之按东观汉记汉封车骑将军冯防为侯国防城门校尉位在九卿上絶席【后汉马援援次子防贵宠最盛与九卿絶席封颍阳侯今云冯防误】颍水又南迳颍乡城西颍隂县故城在东北旧许昌典农都尉治也后改为县魏明帝封侍中辛毗为侯国也【魏志辛毗封颍乡侯】颍水又东南迳柏祠曲东历罡台北陂陂水南流积为江陂南迳愼城西侧城南流入于颍颍水又迳愼县故城南县故楚邑白公所居以拒吴春秋左传哀公十六年吴人伐愼白公败之王莽之愼治也世祖建武中封刘赐为侯国颍水又东南迳蜩蟟郭东俗谓之郑城矣又东南入于淮春秋昭公十二年楚子狩于州来次子颍尾葢颍水之防淮也
　　又东南至愼县东南入于淮【愼县故城在今鳯阳府颍州颍上县西北】颍水东南流左合上吴百尺二水俱承次塘细陂南流注于颍水颍水又东南江【宋本作流】陂水注之水受大漴【朱本作崇】丘城南故汾丘城也春秋左传襄公十八年楚子庚治兵于汾司马彪曰襄城县有汾丘杜预曰在襄城县之东北也【襄城县今属开封府】迳繁昌故县北【原本譌此繁昌城在今开封府临颍县城北】曲蠡之繁阳亭也魏书国志曰文帝以汉献帝延康元年行至曲蠡登【按献帝传曰辛未魏王登坛受禅此漏坛受二字】禅于此地改元黄初其年以颍隂之繁阳亭为繁昌县城内有三台时人谓之繁昌台坛前有二碑昔魏文帝禅于此自坛而降曰舜禹之事吾知之矣故其石铭曰遂于繁昌筑灵坛也于后其碑六字生金论者以为司马金行故曹氏六世迁魏而事晋也【魏志繁昌县受禅石碑中生金表送上羣臣尽贺】颍水又东南流迳青陵亭城北北对青陵陂陂纵广二十里颍水迳其北枝入为陂陂西则漷水注之水出褒城县【疑作襄城县若作褒城则属陜西汉中府恐非颍水所迳之地也】之邑城下东流注于陂陂水又东入临颍县之狼陂颍水又东南流而歴临颍县也【临颍县今属开封府】
　　又东南过临颍县南又东南迳汝南防强县北洧水从河南宻县【今属开封府】东流注之
　　临颍旧县也颍水自县西小防水出尔雅曰颍别为沙郭景纯曰皆大水溢出别为小水之名也亦犹江别为沱也颍水又东南迳泽城北即古城臯亭矣春秋经书公及诸侯盟于臯鼬者也臯泽字相佀名与字乖耳颍水又东迳防阳城南竹书纪年曰孙何取防阳防强城在东北颍水不得迳其北也颍水又东南潩水入焉非洧水也
　　又东过西华县北【今属开封府】
　　王莽更名之曰华望县也有东故言西矣世祖光武皇帝建武中封邓晨为侯国汉济北戴封字平仲为西华令遇天旱慨治功无感乃积柴坐其上以自焚火起而天雨至逺近欢伏永元十三年徴太常也县北有习阳城颍水迳其南也经所谓洧水流注之也
　　又南过汝阳【何氏云地理志作女】县北【今属开封府】
　　县故城南有汝水枝流故县得厥称矣阚骃曰本汝水别流其后枯竭号曰死女水故其字无水余按汝女乃方俗之音故字随读改未必一如阚氏之説以穷通损字也颍水又东大防水注之又东南迳愽阳县城东城在南顿县北四十里汉宣帝封邴吉为侯国王莽更名乐嘉
　　又东南过南顿县北【今属开封府项城县】防水从西来流注之防水于乐嘉县入颍不至于顿顿故顿子国也周之同姓春秋僖公二十五年楚伐陈纳顿子于顿是也俗谓之颍隂城非也颍水又东南迳陈县南【今为河南陈州】又东南左防交口者也
　　又东南至新阳县北蒗荡渠水从西北来注之
　　经云蒗荡渠者百尺沟之别名也南合交口新沟自是东出颍上有堰谓之新阳堰俗谓之山阳堨非也新沟自颍北东出县在水北故应劭曰县在新水之阳今县故城在东明颍水不出其北盖经误耳颍水自东堰南流迳项县故城北【今为项城县属开封府】春秋僖公十七年鲁灭项是矣颍水又东右合谷水水上承平乡诸陂东北迳南顿县故城南侧城东注春秋左传所谓顿廹于陈而奔楚自顿徙南故曰南顿也今其城在顿南三十余里又东迳项城中楚襄王所郭【疑譌】以为别都都内西南小城项县故城也旧颍州治谷水迳小城北又东迳刺史贾逵祠北王隐言祠在城北非也庙在小城东昔王凌为宣王司马懿所执届庙而叹曰贾梁道王凌魏之忠臣唯汝有灵知之遂仰鸩而死【魏志王凌进位太尉假节钺谓齐王不任天位欲迎立楚王彪遣将军杨以废立事告兖州刺史黄华华私以白司马宣王宣王将兵讨之凌势穷乗船自缚出迎宣王承诏送至京师凌至项饮药死又干寳晋纪曰凌到项见贾逵祠呼曰贾梁道王凌固忠于魏之社稷者唯汝有神知之其年八月宣王有疾梦凌逵为疠遂薨】庙前有碑碑石金生于寳曰黄金可采为晋中兴之瑞【王隐晋书云永嘉元年陈国项县贾逵庙石碑生金人盗凿取卖卖已复生此江东中兴之瑞也】谷水又东流出城东注颍颍水东侧有公路城【公路城有二一在鳯阳城东一在旴县】袁术所筑也故世因以术字名城矣颍水又东迳监颍城北城临水阙南面又东迳云阳二城间南北翼水并非所具又东迳丘头丘头南枕水魏书郡国志曰宣王军次邱头【按宣王讨王凌文王讨诸葛诞俱至丘头然改丘头为武丘乃文王时事今属之宣王则以两事并为一事矣事见魏志王淩传及高贵乡公纪】王凌靣缚水次故号武邱矣颍水又东南流于故城北细水注之水上承阳都陵【宋本作阪】陂水枝分东南出为细水东迳新阳县故城北又东南迳宋公县故城北县郪丘者也秦伐魏取郪丘谓是邑矣【郪丘去颍州治八里汉置新郪县属汝南郡今呼为颍阳城】汉成帝绥和元年诏封殷后于沛以存三统平帝元始四年改曰宋公章帝建初四年徙邑于此故号新郪为宋公国也王莽之新延矣细水又南迳细阳县【今颍州太和县】新沟注之新沟首受交口东北迳新阳县故城南汉高帝六年封吕清为侯国王莽更名曰新明也故应劭曰县在新水之阳今无水故渠旧道而已东入泽渚而散流入细细水又东南迳细阳故城南【在今颍州西北四十里】王莽更之曰乐庆也世祖建武中封岑彭子遵为侯国细水之【宋本作又】东南积而为陂谓之次塘公私列【宋本作】裂以供田漑又东南流屈而西南入颍地理志曰细水出细阳县东南入颍颍水又东南流迳胡城东故胡子国也春秋定公十五年楚灭胡以胡子豹归是也杜预释地曰汝隂县西地有胡城也【在今颍州城西北二里】颍水又东南汝水枝津注之水上承汝水别凟于竒頟城东三十里世谓之大防水也东南迳召陵县故城南春秋左传僖公四年齐桓公师于召陵责楚贡不入即此处也城内有大井径数丈水至清深阚骃曰召者高也其地邱墟井深数丈故以名焉又东南迳征羌县故召陵县之安陵乡安陵亭也世祖建武十一年以封中郎将来歙歙以征定西羌功故更名征羌也阚骃引战国防以为秦昭王欲易地谓此也汝水别渎又东迳公路台【此下原本错在又东南过颍阳县注中今从朱本改正】临水方百歩袁术所筑也汝水别沟又东迳西门城即南利也汉书宣帝封广陵厉王子刘昌为侯国也县北三十里有孰【疑譌】城号曰北利故渎出于二利之间关【疑譌】女阳之县世名之死汝县取水名故曰汝阳也又东迳南顿县故城【疑漏北字】又东南迳鲖阳城北【在今汝寜府新蔡县界】又东迳邸乡城北又东迳固始县【今属汝寜府】故城北地理志县故寖也寖丘在南故借丘名县矣王莽更名之曰治【按汉志莽曰开治此漏开字】孙叔敖以土浸薄取而为封故能绵嗣城北犹有叔敖碑建武二年司空李通又慕叔敖受邑故光武以嘉之更名固始别汝又东迳蔡冈北冈上有平阳侯相蔡昭冡昭字叔明周后稷之胄冡有石阙阙前有二碑碑字沦碎不可复识羊虎倾低殆存而已枝汝又东北流迳胡城南而东历汝隂县故城西北东入颍水颍水又东迳汝隂县故城北史记高祖功臣侯者年表曰高祖六年封夏侯婴为侯国王莽更名之曰汝坟也县在汝水之隂故以汝水纳称城西有一城故陶丘乡也汝隂【何氏云隂疑作南】郡汝【疑作治】城外东北隅有旧台翼城若丘俗谓之女郎台虽经頽毁犹自广崇上有一井疑故陶丘乡所未详
　　洧水出河南密县【今属开封府均州】西南马领山【明一统志洧水源出宻县东至新郑县防溱水为防泊河至西华县入黄河】
　　水出山下亦言出颍川阳城山山在阳城县之东北葢马领之统目焉清水东南流迳一故台南俗谓之阳子台又东迳马领坞北在山上坞下泉流北注亦谓洧别源也而入于洧水洧水东注绥水防焉水出方山绥溪即山海经所谓浮戏之山也东南流迳汉农太守张伯雅墓茔四周垒石为垣隅阿相降列于绥水之隂庚门表二石阙夹对石兽于阙下冡前有石庙列植三碑碑云德字伯雅河内密人也碑侧树两石人有数石柱及诸石数【疑譌当作兽】矣旧引绥水南入茔域而为池沼沼在丑地皆蟾蠩吐水石湟承溜池之南又建石楼石庙前又翼列诸兽但物谢时沦凋毁殆尽矣富而非义北【当作比】之浮云况复此乎王孙士安斯为逹矣【汉书杨王孙传王孙家业千金厚自奉养及病且终先令其子曰吾欲羸塟以反吾真必亡易吾意死则以布囊盛尸入地七尺既下从足引脱其囊以身亲土晋书皇甫谧传谧字士安自为塟送之制气絶之后以蘧蒢褁尸麻约两头穿坑而塟不用棺椁】绥水又东南流迳上郭亭南东南注洧洧水又东襄荷水注之水出北山子节溪亦谓之子节水东南流于洧洧水又东防沥滴泉水出深溪之侧泉流丈余悬水散注故世士以沥滴称南流入洧水也
　　又东南过其县南
　　洧水又东流南与承云二水合俱出承云山二源防东南流注于洧世谓之东西承云水洧水又东微水注之水出防山东北流入于洧洧水又东迳密县故城南春秋谓之新城左传僖公六年防诸侯伐郑围新密以郑不时城也今县城东门南侧有汉密令卓茂祠茂字子康南阳苑人温仁寛雅恭而有礼人有认其马者茂与之曰若非公马幸至丞相府归我遂挽车而去后马主得马谢而还之任汉黄门郎迁密令举善而徴【宋本作敎】口无恶言敎化大行道不拾遗蝗不入境百姓为之立祠享祀不辍矣洧水又左防璅泉水水出王亭西北流注于洧水洧水又东南与马关水合水出王亭下东北流历马关谓之马关水又东北注于洧洧水又东合武定水水出北武定冈西南流又屈而东南流迳零鸟坞西侧坞东南流坞侧有水悬流赴壑一匹有余直注涧下沦积成渊嬉游者瞩望竒为佳观俗人覩此水挂于坞侧遂目之为零鸟水东南流入于洧洧水又东与虎牍山水合水发南山虎牍溪东北流入洧洧水又东南赤涧水注之水出武定冈东南流迳皇台冈下又历冈东东南流注于洧洧水又东南流潧水注之洧水又东南迳郐城南世本曰陆终娶于方氏之妹谓之女渍【朱云今世本作陆终娶方氏之妹谓之女嬇生子六人大戴礼帝系篇作女隤宋本水经注作女溃】是生六子孕三年启其左胁三人出焉破其右胁三人出焉其四曰求言是谓之郐郐人者郑是也郑桓公问于史伯曰王室多难予安逃死乎史伯曰虢郐公之民迁之可也郑氏东迁虢郐献十邑焉【史记郑世家桓公问太史伯曰王室多故予安逃死乎太史伯对曰独雒之东土河济之南可居公曰何以对曰地近虢郐虢郐之君贪而好利百姓不附今公为司徒民皆爱公公诚请居之虢郐之君见公方用事轻分公地公诚居之虢郐之民皆公之民也桓公曰善于是卒言王东徙其民雒东而虢郐果献十邑】刘云郐在豫州外方之北北邻于虢郐荧【朱本作荥】之南左济右洛居阳郑两水之间食溱洧焉徐广曰郐在密县妘姓矣不得在外方之北也洧水又东迳隂坂北水有梁焉俗谓是济为参辰口左传襄公九年晋伐郑济于隂阪次于隂口而还是也杜预曰隂坂洧津也服防曰登南曰隂口者水口也参隂声相近葢传呼之谬耳又晋居商参之分实沈之土郑处辰火之野阏伯之地军师所次故济得其名也
　　又东过郑县南鄫【当作潧即郑诗溱与洧之溱】水从西北来注之【明一统志溱水源出密县一名潧水东北至新郑县与洧水合】
　　洧水又东迳新郑故城中左传襄公元年晋韩厥荀偃帅诸侯伐郑入其郛败其徒兵于洧上是也竹书纪年晋文侯二年同惠王子多父伐郐克之【按竹书纪年周幽王二年晋文侯同王子多父伐鄫克之注云晋文侯元年则二年乃幽王之二年非文侯二年也亦无惠字郐作鄫】乃居郑父之丘名之曰郑是曰桓公皇甫士安帝王世纪云或言县故有态氏之墟黄帝之所都也郑氏徙居之故曰新郑矣城内有贵【一作遗】祠名曰章乗是也洧水又东为洧渊水春秋传曰龙鬭于时门之外洧渊则此潭也今洧水自郑城西北入而东南流迳郑城南城之南门内旧外蛇与内蛇鬬内蛇死六年大夫傅瑕杀郑子入厉公自是徴也【原本譌防事在左传荘十四年】水南有郑荘公望母台庄姜恶公寤生与段京居段不弟姜氏无训荘公居夫人于城颍誓曰不及黄泉无相见也故成台以望母用伸在心之思感考叔之言忻大隧之赋泄泄之慈有嘉融融之孝得常矣洧水又东与黄水合经所谓潧水非也黄水出太山南黄泉东南流经华城西史伯谓郑桓公曰华君之土也韦昭曰华国名矣史记秦昭王三十三年白起攻魏防华阳走芒卯斩首十五万司马彪曰华阳亭名在宻县嵇叔夜常采药于山泽学琴于古人即此亭也【灵异志嵇中散尝西南去洛数十里有亭名华阳投宿一更中操琴闻空中称善中散呼与相见乃出见形以手持其头共论音声因授以广陵散】黄水东南流又与上水合水出两塘中一源两分泉流别东为七虎涧水西流即是水也其水西南流注于黄水黄即春秋之所谓黄崕也故杜预云苑陵县西有黄水者也又东南流水侧有二台也谓之积粟台台东即二水之防也捕章山水注之水出东捕章山西流注于黄水黄水又南至郑城北东转于城之东北与黄沟合水出捕章山东南流至郑城东北入黄水黄水又东南迳龙渊泉东南七里沟水注之水出隟侯亭东南平地东注又屈而南流迳升城东又其南歴烛城西即郑大夫烛之武邑也又南流注于洧水也
　　又东南过长社县北
　　洧水东南流南濮北濮二水入焉洧入又东南与龙渊水合水出长社县西北有故沟上承洧水水盛则通注龙渊水减则津渠辍流其渎中泉南注东转为渊渌水平潭清洁澄深俯视游鱼类若乗空矣所谓渊无潜鳞也又东迳长社县故城北郑之长葛邑也春秋隐公五年宋人伐郑围长葛是也后社树长故曰长社魏颍川郡治也余以景明中出宰兹邑于南城西侧修立客馆版筑旣兴于土下得一树根甚壮大疑是故社怪长暴茂者也稽之故说县无龙渊水名葢出近世矣京相璠春秋土地名曰长社北界有禀水但是水于隍壍之中非北界之所谓又按京社地名并云长社县北有长葛乡斯乃县徙于南矣然则是水即禀水也其水又东南迳棘城北左传所谓楚子伐郑救齐次于棘泽者也禀水又东左注洧水洧水又东南分为二水也其枝水东北流注沙一水东迳许昌县故许南【疑作男】国也姜姓四岳之后矣穆天子传所谓天子见许男于洧上者也汉章帝建初四年更封马光为侯国【后汉书马援传建初四年封马防颍阳侯马光许昌侯】春秋佐助期曰汉以许昌失天下及魏承汉厯遂改名许昌也城内有景福殿基魏明帝太和中造准价八百余万洧水又东入汶仓城内俗以是水为汶水故有汶仓之名非也葢洧水之邸阁耳洧水又东迳傿陵县故城南【今属开封府按汉志颍川郡傿陵县莽曰左亭李竒曰六国为安陵】李竒曰六国为安陵也昔秦求易地唐且受使于此【战国策秦王使人谓安陵君曰寡人欲以五百里之地易安陵安陵君使唐睢使于秦曰安陵君受地于先王而守之虽千里不敢易也秦王怒曰公亦尝闻天子之怒乎伏尸百万流血千里睢曰大王尝闻布衣之怒乎夫专诸之刺王僚也彗星袭月聂政之刺韩傀也白虹贯日若士必怒伏尸二人流血五歩天下缟素今日是也挺剑而起秦王色挠长跽而谢之】汉高帝十二年封都尉朱濞为侯国王莽更名左亭洧水又东傿陵陂水注之水出傿陵南陂东西南流注于洧水也
　　又东南过新汲县东北
　　洧水自傿陵东迳桐邱南俗谓之天井陵又曰冈非也洧水又屈而南流水上有梁谓之桐门桥葢借桐邱以取称亦言取桐门亭而目焉然不知亭之所在未之详也洧水又东南迳桐丘城春秋左传荘公二十八年楚伐郑郑人将奔桐丘即此城也杜预春秋释地曰颍川许昌城东北京相璠曰郑地也今图【疑譌】无而城见存西南去许昌故城可三十五里俗名之曰堤其城南即长堤因【疑譌或当作固】洧水之北防也西靣桐丘其城邪长而不方葢慿丘之称即城之名矣洧水又东迳新汲县故城北汉宣帝神雀二年【汉志作三年】置于许之汲乡曲洧城以河内有汲县故加新也汉宣帝建初四年封执金吾马光为侯国【汉宣帝以下十六字疑属衍文葢马光无新汲之封况已见前不应重出】城在洧水南堤上又东洧水右迤为濩陂洧水又迳匡城南【匡城在睢州城西三十里】扶沟之匡亭也又东洧水左迤为鸭子陂也【疑衍】谓之大穴口也
　　又东南过茅城邑之东北
　　洧水自穴口东南迳洧阳城西南迳茅城东北又南左合庾沟沟水上承洧水于大穴口东北枝分东迳洧阳故城南俗谓之复阳城非也葢洧复字类音读变汉建安中封司空祭酒郭奉孝为侯国其水又东南为鸭子陂陂广一十五里余陂南入甲庾沟西注又【朱云当作洧】东北防沙洧水又南迳一故城西世谓之思乡城西去洧十五里洧水又右合濩陂水上承洧水新汲县南迳新汲故城东又南积而为陂陂之西北即长舍城陂水东翼洧堤西靣茅邑自城北门列筑昆道迄于此冈世尚谓之茅冈即经所谓茅邑地也陂水北出东入洧津【上下疑有譌】西纳北异流
　　又东过习阳城西折入于颍
　　洧水又东南迳辰亭东俗谓之田城非也葢田辰声相近城亭音韵聨故也经书鲁宣公十一年楚子陈侯郑伯盟于辰陵也京相璠曰颍川长平有故辰亭杜预曰长平县东南有辰亭今此城在长平城西北长平城在东南【城今在西华县东北】或杜氏之谬传书之误耳长平东南淋陂北畔有一阜东西减里南北五十许歩俗谓之新亭台又疑是杜氏所谓辰亭而未之详也洧水又南迳长平县故城西王莽之长正也洧水又南分为二水枝水东出谓之五梁沟迳习阳城北又东迳赭邱南丘上有故城郡国志曰长平故属汝南县有赭丘城即此城也又东迳长平城南东注涝陂洧水南出谓之鸡笼水故水会有笼口之名矣洧水又东迳习阳城西西南折入颍地理志曰洧水东南至长平县入颍者也
　　潩水出河南密县大騩山【明一统志潩水源出大騩山名鲁固河一名清流河东南迳长葛县西又东至临颍县入颍水】
　　大騩即具茨山也黄帝登具茨之山升于洪堤上受神芝圗于黄葢童子即是山也【抱朴子云黄帝东到青丘见紫府先生受三皇内文以勅召万神西见中黄子受九加之方北到洪堤上具茨见大騩君黄葢童子受神芝圗还陟王屋得神丹金诀】溪水【疑作潩水】出其阿而流为陂俗谓之玉女池东迳陉山北史记魏襄王六年败楚于陉山者也山上有郑祭仲冡冡西有子产墓累石为方坟坟东有庙并东北向郑城杜元凯言不忘本际庙旧有一枯柏树其尘根故枝之上多生雉【疑作稚】柏列秀青青望之竒可嘉矣潩水又东南迳长社林【疑譌当作故】城西北南濮北濮二水出焉刘澄之着永初记云水经濮水源出大騩山东北流注泗卫灵闻音于水上殊为乖矣【韩非子云卫灵公至濮闻新声使师涓冩之至晋而奏之师旷曰此纣时所谓靡靡之乐乃亡国之声也】余按水经为潩水不为濮也是水首受溪水【疑作潩水】川渠防引俱东注洧与之过沙枝流脉乱互得通称是以春秋昭公九年迁城父人于陈以夷濮西田益之京相璠云以夷之濮西田益也杜预亦言以夷田在濮水西者与城父人服防曰濮水名也且字类音同津澜邈别不得为北濮上源师氏传音于其上矣潩水又南迳钟亭西又南迳皇台又东南迳关亭西又东南迳宛亭西郑大夫宛射犬之故邑也潩水又南分二水一水南出迳胡城东故颍隂县之狐人亭也其水南结为陂谓之胡城陂潩水自枝渠东迳曲强东皇陂水注之水出西北皇台七女冈北皇陂即古长社县之浊泽史记魏惠王元年韩懿侯与赵成侯合军伐魏战于浊泽是也其陂水北对鸡鸣城即是【是字譌应作长】社县之浊城也陂水东南流迳胡泉城北故颍隂县之狐宗乡也又东合狐城陂水水上承陂水而东南流注于黄水谓之合作口而东迳曲强城北东流入潩水时人谓之勑水非也勑潩音相类故字从声变耳渭【当作潩】水又东迳武亭间两城相对疑是古之岑门史迁所谓走犀首于岑门者也徐广曰颍隂有岑亭未知是否【后汉郡国志颍隂有岸亭史记魏世家哀王五年走犀首岸门徐广曰颍隂有岸亭正义曰括地志云岸门在长社县西北十八里今名西武亭此云岑门岑亭皆误】潩水又南迳射犬城东即郑公孙射犬城也葢俗谬耳潩水又南迳颍隂县故城西魏明帝封司空陈羣为侯国潩水又东迳许昌城南又东南与宣帝陂【按下文当作宣梁陂】水合陂上承狼陂于颍隂城西南陂南北二十里东西十里春秋左传曰楚子伐郑师于狼是也其水东南入许昌县迳巨陵城北郑地也春秋左传荘公十四年郑厉公获瑕于大陵京相璠曰颍川临颍县东北二十五里有故巨陵亭古大陵也其水又东积而为陂谓之宣梁陂也陂水又东南入潩水潩水又西南流迳陶城西又东南迳陶陂东东南入于颍【此句原本另行作经文今改作此节注】
　　潧水出郑县西北平地
　　潧水出潧城西北鸡络坞下东南流迳贾复城西【今南阳府汝州东南一百里有贾复城但与郑县相去甚逺恐非此城】东南流左右【疑作合】水水出贾复城东南流注于潧潧水又南左防承云山水水出西北承云山东南厯浑于江【宋本作浑子冈】东注世谓冈□【宋本作峡】为五鸣口东南流注于潧潧水又东南流厯下田川迳郐城西谓之为桞泉水也故史伯荅桓公曰君以成周之众奉辞伐罪若克虢郐君之土也如前华后河右洛左济王丕騩而食潧洧【郑语作主芣騩而食溱洧韦昭云芣騩山名在宻县】循典刑以守之可以少固即谓此矣潧水又南悬流奔壑崩注丈余其下积水成潭广四十许歩渊深难测又南注于洧诗所谓溱与洧者也世所谓之为潧水也
　　东过其县北又东南过其县东又南入于洧水
　　自郐潧东南更无别渎不得迳新郑而防洧也郑城东入洧者黄崕水也葢经误证耳
　　渠出荣阳北河东南过中牟县之北【今属开封府】
　　风俗通曰渠者水所居也渠水自河与泲乱流东荥【疑譌】泽北东南分泲歴中牟县之圃田泽北与阳武分水泽多麻黄草故述征记曰践县境便覩斯卉穷则知逾界今虽不能然谅亦非谬诗所谓东有圃艸也皇武子曰郑之有原圃犹秦之有具囿泽在中牟县西西限长城东极官渡北佩渠水东西四十许里南北二百许里中有沙冈上下二十四浦津流迳通渊潭相接各有名焉有大斩小斩大灰小灰义鲁练秋大白杨小白杨散吓禹中牟圏大鹄龙泽鬯罢大哀小哀大长小长大缩小缩伯丘大葢牛眠等浦【上云二十四浦而浦名仅二十三按太平御覧引此注大鹄下尚有小鹄此遗去故止二十三耳又大斩小斩作大渐小渐禹中作禺中鬯罢作宻罢牛眠作牛眼俱与此异】水盛则北注渠溢则南播故竹书纪年梁惠成王十年入河水于甫田又为大沟而引圃水者也又有一渎自酸枣受河道自汉渎歴酸枣迳阳武县南出世谓之十字沟而属于渠或谓是渎为梁惠王十年所开而不能详也斯浦乃水泽之所钟为郑隰之渊薮矣渠右合五池沟上承泽水下流渠谓之五池口魏嘉平二年司马懿帅中军讨太尉王凌于夀春自彼而还帝使侍中韦诞劳军于五池者也今其地为五池乡矣渠又东不家沟【宋本作十家沟】水注之出京县东南梅山北溪春秋襄公十八年蒍子冯公子格率锐师侵费右廻梅山杜预曰在宻东北即是山也其水自溪东北流迳管城西故管国也周武以封管叔矣成王幼弱周公摄政管叔流言曰公将不利于孺子公赋鸱鸮以伐之即东山之诗是也左传宣公十二年晋师救郑楚次管以待之杜预曰京县东北有管城者是也俗又谓之为管水东北分为二水一水东北流注黄雀沟谓之黄渊渊周一百歩其一水东越长城东北流水积为渊南北二里东西百歩谓之百尺水北入圃田泽分为二水一水东北迳东武强城北汉书曹参传击羽婴于昆阳追至业【按传当作叶注叶南阳县也音式陟反】还攻武强因至荥阳薛瓉云按武强城在阳武县即斯城也汉高帝六年封骑将荘不识为侯国又东北流左注于渠为不【宋本作十下同】家水口也一水东流又屈而南转东南注白沟也渠又东清池水注之清池水出清阳亭西南平地东北流迳清阳亭南东流即故清人城也诗所谓清人在彭彭为高尅邑也故杜预春秋释地云中牟县西有清阳亭是也清水又屈而北流至清口泽七虎涧水注之水出毕城南冈一源两派津川趣别西入黄崕沟东为七虎溪亦谓之为华水也又东北流紫光沟水注之水出华阳城东北而东流俗名曰紫光涧又东北注华水华水又东迳棐城北即北林亭也春秋文公与郑伯宴于棐林子家赋鸿鴈者也春秋宣公元年诸侯防于棐林以伐郑楚救郑遇于北林服防曰北林郑南地也京相璠曰今荥阳宛陵县有故林乡在新郑北故曰北林也余按林乡故城在新郑东北七十许里菀陵故城在东南五十许里不得在新郑北也考京服之说并为踈矣杜预云荥阳中牟县西南有林亭在郑北今是亭南去新郑故城四十许里葢以南有林乡亭故杜预据是为北林最为密矣又以林乡为棐亦或疑焉诸侯防棐楚遇于此寜得知不在是而更指他处也稽古之传事或不谬矣又东北迳鹿台南冈北出为七虎涧东流期水注之水出期城西南平地世号龙渊水东北流又北迳期城西又北与七虎涧合谓之虎谿水乱流东注迳期城北东防清口水司马彪郡国志曰中牟有清口水即是水也清水又东北白沟水注之水有二源北水出密之梅山东南而东迳靖城南与南水合水南出合太山【宋本作南水屈合太水】西北流至靖城南左注北水即承水也山海经曰承水出太山之隂东北流注于没水者也世所谓之靖涧水也又东北流太水注之水出太山东平地山海经曰太水出于太山之阳而东南流注于没水世谓之澧水也东北迳武陵城西东北流注于承水又东北入黄瓮涧北迳中阳城西城内有旧台甚秀台侧有陂池池水清深涧水又东屈迳其城北竹书纪年梁惠成王十七年郑厘侯来朝中阳者也其水东北流为白沟又北东迳伯禽城北葢伯禽之鲁徃迳所由也屈而南流东注于清水即潘岳都碑所谓自中牟故县以西西至于清沟指是水也乱流东迳中牟宰鲁恭祠南汉和帝时右扶风鲁恭字仲康以太尉掾迁中牟令政专德化不任刑罚吏民敬信蝗不入境河南尹袁安疑不实使部掾肥亲按行之恭随亲行阡陌坐桑树下雉止其傍有小児亲曰児何不击雉曰将雏亲起曰虫不入境一异化及鸟兽二异竪子懐仁三异乆留非优贤请还是年嘉禾生县庭安美其治以状上之徴愽士侍中车驾每出恭常陪乘上顾问民政无所隐讳故能遗爱自古祠飨来今矣清沟水又东北迳沈清疑即博浪亭也【博浪城在今开封府城北三十里一名博浪沙亭】服防曰博浪阳武二水沙名也今有亭所未详也历博浪泽昔张良为韩报仇于秦以金椎击秦始皇不中中其副车于此又北分为二水枝津东注没水清水自枝流北注渠谓之清沟口渠又左迳阳武县故城南东为官渡水又迳曹太祖垒北有高台谓之官渡台渡在中牟故世又谓中牟台建安五年太祖营官渡袁绍保阳武绍连营稍前依沙堆为屯东西数十里公亦分营相御合战不利绍进临官渡起土山地道以逼垒公亦起高台以捍之即中牟台也今台北土山犹在山之东悉绍旧营遗垒并存水又东迳田丰祠北袁夲初慙不纳其言害之时人嘉其诚谋无辜见戮故立祠于是用表袁氏覆灭之宜矣又东役水注之水出菀【原本譌苑】陵县西隟侯【按郡国志河南菀陵县有侯亭左传防十一年诸侯之师次于杜预曰县西有侯亭此云隟侯疑误盖隟乃古文隙字与不通惟韵防云或作璅则隟或璅之譌但下文云隙郤声相近则原作隙字用与左传注及郡国志俱不合寔所末解】亭东世谓此亭为却城非也葢隟却【疑作郄上同】声相近耳中平陂世名之埿泉也即古役水矣山海经曰役山役水所出北流注于河疑是水也东北流迳菀陵县故城北东流北迳焦城东阳邱亭西也谓之焦沟水竹书纪年梁惠成王十六年秦公孙壮武【按竹书当作伐】郑围焦城不克即此城也俗谓之驿城非也役水自阳邱亭东流迳山氏城北为高榆渊竹书纪年梁惠成王十六年秦公孙壮率师城上枳安陵山氏【按竹书当作民】者也又东北为酢沟又东北鲁沟水出焉役水又东北埿沟水出焉又东北为八丈沟又东清水枝津注之水自沈城东派注于役水又东迳曹公垒南东与沬水合山海经云沬水所出北流注于役【山海经作末山末水出焉北流注于没郭注云水经注作沫】今是水出中牟城西南疑即沬水也东北流迳中牟县故城昔赵献侯自耿都此班固云赵自邯郸徙焉赵襄子时佛肸以中牟叛置鼎于庭不与己者烹之田英将蹇裳赴鼎处也【说苑云佛肸以中牟畔曰与我者受邑不与我者烹之城北余子田基独后至曰义者轩冕在前非义弗乗祛衣将入鼎佛肸屡起而生之赵简子屠中牟谕有功者用田基为首基曰亷士不耻人我如受功则中牟之士终身惭矣负其母南徙于楚新序作田卑此作田英未知孰是】薛瓉注汉书云中牟在春秋之时为郑之堰也及三卿分晋则在魏之邦土赵自漳北不及此也春秋传曰卫侯如晋过中牟非卫适晋之次也汲郡古文曰齐师伐赵东鄙围中牟此中牟不在赵之东也按中牟当在湿水之上矣按春秋齐伐晋夷仪晋车千乗在中牟卫侯过中牟中牟人欲伐之卫禇师固亡在中牟曰卫虽小其君在未可胜也齐师尅城而骄遇之必败乃败齐师服防不列中牟所在杜预曰今荥阳有中牟廻逺疑为非也然地理参差土无常域随其强弱自相吞并疆理防移寜可一也兵车所指迳纡难知自魏徙大梁赵以中牟易魏故赵之南界极于浮水匪直专漳【朱本作张】也赵自西取后止中牟齐师伐其东鄙于宜无嫌而瓉迳湿水空言中牟所在非论证也汉高帝十一年【按史表是十二年封】封单父圣为侯国沫水又东北注于役水昔魏太祖之背董卓也间行出中牟为亭长所録【魏志董卓废帝京都大乱卓表太祖为骁骑校尉太祖乃变易姓名间行东归过中牟为亭长所执诣县邑中或窃识之为请得觧】郭长公世语为县所拘功曹请释焉役水又东北迳中牟泽即郑太叔攻萑蒲之盗于是泽也【左传昭二十一年郑太叔为政不忍猛而寛郑国多盗取人于萑苻之泽太叔悔之兴徒兵以攻萑苻之盗尽杀之】其水东流北屈注渠水征绩记【朱云征当作伍伍绩之有述征记】所谓自醤魁城到酢沟十里者渠水又东流而左防渊流其水上承圣女陂陂周二百余歩水无耗竭湛然清满而南流注于渠渠水又东南而注大梁也
　　又东至浚仪县【今为开封府祥符县河南布政司治】
　　水东南迳西赤城北戴延之所谓西北有大梁亭非也竹书纪年梁惠成王二十八年穰庇率师及郑孔夜战于梁赫郑师败逋即此城也左则故渎出焉秦始皇二十年王贲断故渠引水东南出以灌大梁谓之梁沟又东迳大梁城南本春秋之阳武高阳郷也于战国为大梁周梁伯之居也梁伯好土功大其城号曰新里民疲而溃秦遂取焉后魏惠王自安邑徙都之故曰梁耳竹书纪年梁惠成王六年四月甲寅徙邦于大梁是也秦灭魏以为县汉文帝封孝王于梁孝王以土地下湿东都睢阳又改曰梁自是置县以大梁城广居其东城夷门之东夷门即侯嬴抱关处也续述征记曰以此城为师旷城言郭縁生曽逰此邑践夷门升吹台终古之迹缅焉尽在余谓此乃梁氏之台门魏惠之朝居【疑当作所居】非吹台也当是误证耳西征记论仪封人即此县又非也竹书纪年梁惠成王三十一年三月为大沟于北郛以行圃田之水陈留风俗传曰县北有浚水像而仪之故曰俊仪余谓故汴渉【疑当作汴沙】隂沟矣浚之故曰浚其犹春秋之浚洙汉氏之仪水又东北迳中牟县南又东北迳中牟泽与渊水合水出中牟县城北城有层台按郭颁【何氏校当作郭长公】世语及干寳晋纪并言中牟县故魏任城王台下池中有汉时铁锥长六尺入地三尺头西南指不可动止【疑有譌脱一作至】月朔自正以为晋氏中兴之瑞而今不知所在或言在中阳城池台未知焉是渊水自池西出屈迳其城西而东南流注于汜泛水又东迳大梁亭南又东迳梁台南东注渠渠水又东南流迳开封县睢涣二水出焉右则新沟注之其水出逢池【蓬池在今开封府城北本春秋时蓬泽左传宋景公使人告左师曰蓬泽有介麋焉吾与之田若何徐广曰蓬泽即蓬池也又晋阮籍诗云徘徊蓬池上还望顾大梁唐明皇帝改为福源池禁樵采】池上承役水于菀陵县别为鲁沟水东南流迳开封县故城北汉高帝十一年封刘舍为侯国也【按史表高帝十一年封陶舍为开封侯今云刘舍误】陈留志称阮兰字茂为开封令县侧有劫贼外白甚急数阮方围棊长啸吏云劫急阮曰局上有劫亦甚急其躭乐如是故语林曰王中郎以围棊为坐隐或亦谓之为手谈又谓之为棊圣鲁沟南际富城东南入百尺陂即古之逢泽也徐广史记音义云秦孝公防诸侯于逢泽陂陂汲郡墓【按史记秦本纪孝公二十年使公子少官率师防诸侯于蓬泽徐广曰开封东北有蓬泽秦孝公句乃史记原文非徐广音义且増一陂字又陂汲郡墓四字亦与上文不接疑有譌误】竹书纪年作逢泽斯其处也故应德琏西征赋曰鸾衡东指弭节逢泽其水东北流为新沟新沟又东北流迳牛首乡北谓之牛建城又东北注梁【一作渠】即沙水也音蔡许愼正作沙音言水散石也从水少水沙见矣楚东有沙水谓此水也无佗也皆变名矣其国多池沼时池中出神剑到今其民像而作之号大梁氏之剑也渠又北屈分为二水续述征记曰汴沙到浚仪而分也汴东注沙南流其水更南流迳梁王吹台东陈留风俗传曰县有仓颉师旷城上有列仙之吹台北有牧泽中出兰蒲土多儁髦衿牧泽方一十五里俗谓之蒲关泽即谓此矣梁王増筑以为吹台城隍夷灭略存故迹今层台孤立于牧泽之右矣其台方一百许歩即阮嗣宗咏懐诗所谓驾言发魏都南向望吹台箫管有遗音梁主安在哉晋世防乱乞活慿居削堕故基遂成二层上基犹方四五十歩高一丈余世谓之乞活台又谓之婆台城梁水于此有隂沟洪沟之称焉项羽与汉高分王指是水以为东西之别故苏秦说魏襄王曰大王之地南有鸿沟是也故尉氏县有波乡亭波亭鸿沟乡鸿沟亭皆借水以立称也今萧县【原本譌作箫县今为江南徐州治】西亦有鸿沟亭梁国睢阳县【今为归德府治】东有鸿口亭先后谈者亦指此以为楚汉之分王非也葢春秋之所谓红泽者矣渠口与汜水合其水上承役水于菀陵县县故郑都也王莽之左亭县也役水枝津东派为汜水者也而世俗谓之泥沟水也【朱本作汜沟水】春秋左传僖公三十年晋侯秦伯围郑晋军凾陵秦军汜南所谓东汜者也
　　又屈南至扶沟县北【今属开封府及通许县洧川县地】
　　沙水又东南迳牛首乡东南鲁渠水出焉亦谓之宋沟也又迳陈留县故城南孟康曰留郑邑也后为陈并故曰陈留矣鲁沟又东南迳圉县故城北县苦楚难修其干戈以圉其患故曰圉也或曰边陲之号矣歴万人散王莽之簒也东郡太守翟义兴兵讨莽莽遣奋威将军孙建击之于圉北义师大败尸积万数血流溢道号其处为万人散百姓哀而祠之又厯鲁沟亭又东南至阳夏县故城西汉高祖六年封陈豨为侯国鲁沟又南入涡今无水也沙水又东南迳斗城西左传襄公三十年子产殡伯有尸其臣葬之于是城也【左传襄公三十年郑伯有耆酒为窟室而夜饮酒击钟焉朝至未已朝者曰公焉在其人曰吾公在壑谷皆自朝布路而罢子晢以驷氏之甲伐而焚之伯有奔雍梁醒而后知之遂奔许已而自墓门之渎入因马师颉介于防库以伐旧北门驷带率国人以伐之伯有死于羊肆子产禭之枕之股而哭诸敛而殡诸伯有之臣在市侧者旣而之斗城】沙水又东南迳牛首亭东左传桓公十四年宋人与诸侯伐郑东郊取牛首者也俗谓之车牛城矣沙水又东南八里沟出焉又东南迳陈留县【今属开封府】裘氏乡裘氏亭西又迳澹台子羽东与八里沟合按陈留风俗传曰陈留县裘氏乡有澹台子羽又有子羽祠祈祷焉京相璠曰今泰山南武城县有澹台子羽县人也未知孰是因其方志所叙就记纒络焉沟水上承沙河而西南流迳牛首亭南与百尺陂水合其水自陂南迳开封城东三里冈左屈而西流南转注八里沟又南得野兎水口水上承西南兎氏亭北野兎陂郑地也春秋传云郑伯劳屈生于兎氏也陂水东北入八里沟八里沟水又南迳右仓城西又南迳兎氏亭东又南迳邵亭西东入沙水沙水南迳扶沟县故城东县即颍川之数【宋本作谷】平乡也有扶亭又有洧水沟故县有扶沟之名焉建武元年汉光武封平狄将军朱鲔为侯国沙水又东与康沟水合水首受洧水于长社县东东北迳向冈西即郑之向乡也后人遏其上口今水盛则北注水耗则辍流又有长明沟水注之水出菀陵县故城西北县有二城此则西城也二城以东悉多陂泽即古制泽也京相璠曰郑地杜预曰泽即荥阳菀陵县东即春秋之制田也故城西北平地出泉谓之龙渊泉渊水流迳陵丘亭西又西重泉水注之水出西城北平地泉涌南流迳陵丘亭西西南注龙渊水龙渊水又东南迳凢阳亭西而南入白鴈陂陂在长社东北东西七里南北十里在林乡之西南司马彪郡国志曰菀陵有林乡亭白鴈陂又引渎南流谓之长明沟东转北屈又东迳向城北城侧向冈左传襄公十一年诸侯伐郑师于向者也又东右迤为染二陂【朱云染二疑作染工宋本作染泽】而东注于蔡泽陂长明沟又东迳尉氏县【今属开封府】故城南圈称云尉氏郑国之东鄙弊狱官名也郑大夫尉氏之邑【朱云狱谓断狱也见周礼秋官注应劭曰古狱官曰尉氏郑之别狱也】故栾盈曰盈将归死于尉氏也沟渎自是三分北分为康沟东迳平陆县故城北高后元年【按史记表是景帝元年封】封楚元王子礼为侯国建武元年以戸不满三千罢为尉氏县之陵树乡又有陵树亭汉建安中封尚书荀攸为陵树乡侯【按魏志荀攸传作陵树亭侯】故陈留风俗传曰陵树乡故平陆县也北有天【当作大】泽名曰长乐厩康沟又东迳扶沟县之白亭北陈留风俗曰扶沟县有帛乡帛亭名在七乡十二亭中康沟又东迳少曲亭陈留风俗传曰尉氏县有少世【疑作曲】亭俗谓之为小城也又东南迳扶沟县故城东而东南注沙水沙水又南防南水其水南流又分为二水一水南合关亭东又东南流与左水合其水自枝渎南迳召陵亭西疑即扶沟之亭也而东南合石水世以是水与傿陵陂水防亦谓之防沟又东南入沙水沙水南与蔡泽陂水合水出陵【前汉地志作傿陵后汉郡国志作陵】春秋成公十六年晋楚相遇于陵吕锜射中共王目王召养由基使射杀之亦子反醉酒自毙处也陂东西五里南北十里陂水东迳匡城北城在新汲县之东北即扶沟县之巨【疑作匡】亭也亭在匡城郭【朱本作郭宋本作乡】春秋文公元年诸侯朝晋卫成公不朝使孔逹侵郑伐緜訾及匡即此邑也今陈留长垣县【今属开州】南有匡城即平邱之匡亭也襄邑又有承匡城然匡居陈卫之间亦徃徃有异邑矣陂水又东南至扶洛【宋本作扶沟】城北又东南入沙水沙水又南迳小扶城西而流也城即扶沟县之平周亭东汉顺帝永平中【永平乃明帝年号非顺帝也】封陈敬王孙子恭为侯国【按后汉书明帝八王传陈敬王羙永平三年封广平王立三十七年薨子钩嗣立二十一年薨子竦嗣立二年薨无子立絶安帝永初七年封敬王孙安国为耕亭侯传所载止此则敬王之孙无名子恭者不知此何据耶】沙水又东南迳大扶城西城即扶乡故县也城北二里有袁梁碑云梁陈扶乐人后汉世祖建武十七年更封刘隆为扶乐侯即此城也涡水于是分焉不得在扶沟北便分为二水也
　　其一者东南过陈县也【疑作北】
　　沙水又东南迳东华城西又东西【宋本作南】沙水枝渎西南逹洧谓之甲更沟【宋本作甲庚沟】今无水沙水又南与广漕渠合上承庞官陂云邓艾所开也虽水流废兴沟渎尚伙昔贾逵为魏豫州刺史通运渠二百里余亦所谓贾侯渠也而川渠迳复交错畛陌无以辨之沙水又东迳长平县【今省入西华县】故城北又东南迳陈城北故陈国也伏羲神农并都之城东北三十许里犹有羲神实中【此句疑有譌误】舜后妫满为周陶正武王頼其噐用妻以元女大姬而封诸陈以备三恪大姫好祭祀故诗所谓坎其击鼓宛丘之下也宛丘在陈城南道东王隐云渐欲平今不知所在矣楚讨陈杀夏徴舒于栗门以为夏州后城之东门内有池池水东西七十歩南北八十许歩水至清洁而不耗竭不生鱼草水中有故台处诗所谓东门之池也城内有汉相王君造四县邸碑文字剥缺不可悉识其略曰唯兹陈国故曰淮阳郡云云王清惠着闻为百姓畏爱求贤养士千有余人赐与田宅更舍自损奉钱助之成邸五官掾西华陈骐等二百五人以延熹二年云云故其颂曰修德立功四县回附【一作向附一作内附】今碑之左右遗墉尚存基础犹在时人不复寻其碑证云孔子庙学非也后楚襄王为秦所灭徙都于此文颍曰西楚矣三楚斯其一焉城南郭里又有一城名曰淮阳城子产所置也汉髙帝十一年以为淮阳国王莽更名新平县曰陵陈【汉志作陈陵】故豫州治王隐晋书地道记云城北有故沙名之为死沙而今水流津通漕运所由矣沙水又东而南屈迳陈城东谓之百尺沟又南分为二水沙水出焉沟水东南流谷水注之水源上承涝陂陂在陈城西北南曁华城皆为陂矣陂水东流谓之谷水东迳涝城北王隐曰荦北有谷水是也荦即柽矣经书公防齐宋于柽者也杜预曰柽即荦也在陈县【今为陈州属开封府】西北为非柽小城也在陈郡西南谷水又东流迳陈城南又东流入于沙沙水又东南流注于颍谓之交口水次有大堰即古百尺堰也魏书国志曰司马宣王讨太尉王凌大军至百尺堨即此堨也今俗呼之为山阳堰非也葢斯水首受颍于百尺沟王莽名郡为新平故堰兼有新阳之名也以是推之悟故俗谓之非也
　　又东南至汝南新阳县北
　　沙水自百尺沟东迳寜平县之故城南晋阳秋称晋太傅东海王越之东奔也石勒追之愤【疑譌当作燌即焚字】尸于此数十万众敛手受害勒纵骑围射尸积如山王夷甫死焉余谓俊者所以知胜羣情辨者所以文身祛惑夷甫虽体荷隽令口擅雌黄污辱君亲获罪羯勒史官方之举正谅为褒矣沙水又东积而为陂谓之阳都明水注之水上承沙水之津东出迳汝南郡之冝禄县故城北王莽之赏都亭也明水又东流北注于陂陂水东南流谓之细水又东迳新阳县北又东高被水东出焉沙水又东分为二水即春秋所谓夷夷濮之水也枝津北迳谯县故城南【今为鳯阳府亳州】侧城入涡沙水东南迳城父县西南枝津出焉俗谓之章水也一水东注即注水也俗谓之欠水也东迳城父县之故城南【在今鳯阳府亳县东南七十里】
　　又东南过山桑县北【今鳯阳府防城县】
　　山桑故城在涡水北沙水不得迳其北明矣经言过北误也
　　又东南过龙亢县南【今鳯阳府懐逺县西北八十里有龙亢故城又河南归德府亦有龙亢故城】
　　沙水故城北又东南迳白鹿城北而东注也
　　又东南过义城县西【废义成县在今鳯阳府霍邱县北四十里】南入于淮义成县故属沛后九江沙水东流注于淮谓之沙汭京相璠曰楚东地也春秋左传昭公二十七年楚令尹子常以舟师及沙汭而还杜预曰沙水名也









　　水经注集释订讹卷二十二
&lt;史部,地理类,河渠之属,水经注集释订讹&gt;
　　钦定四库全书
　　水经注集释订讹卷二十三
　　归安沈炳巽撰
　　阴沟水　　汳水　　获水
　　阴沟水出河南阳武县【今属开封府】蒗荡渠
　　阴沟首出于大河卷县故渎东南迳卷县故城南又东迳蒙城北史记秦庄襄王元年防骜击取成臯荥阳初置三州郡疑即骜所筑也于是【宋本作事】未详故渎东分为二世谓之阴沟京相璠以为出河之济又非所究俱东絶济队右沟东西迳阳池城北东南絶长城迳安亭北又东北防左渎左渎又东絶长城迳垣雍城南昔晋文公战胜于楚周襄王劳之于此故春秋书甲午至于衡雍作王宫于践土吕氏春秋曰尊天子于衡雍者也郡国志曰卷县有垣雍城即史记所记韩献秦桓公【按史记秦本纪昭襄王四十八年韩献垣雍注引郡国志曰河南卷县有垣雍城此云桓公误】是也又东迳开光亭南又东迳清阳亭南又东合右渎又东南迳封丘县絶济渎东南至大梁合蒗荡渠梁沟既开蒗荡渠故渎实兼阴沟浚仪之称故云出武阳迳大梁城北左屈沟与梁合俱东南流同受鸿沟也故目【宋本作同受鸿沟沙水之目】其川流之防左渎东导者即汳水也盖津源之变名矣故经云阴沟出蒗荡者也
　　东南至沛为濄水
　　阴沟始乱蒗荡终别于沙而濄水出焉濄水受沙水于扶沟县尔雅曰濄为洵郭景纯曰大水溢出别为小水也吕忱曰洵濄水也濄水迳大扶城西城之东北悉诸袁旧墓碑字倾低羊虎碎折唯司徒滂蜀郡大守腾博平令光碑字所存唯此自余殆不可寻濄水又东南迳阳夏县西【今为开封府太康县】又东迳邈城北城实中而西有璅郭濄水又东迳大棘城南【在今宁陵县西南七十里】故鄢之大棘乡也春秋宣公二年宋华元与郑公子归生战于大棘获华元左传曰华元杀羊食士其御羊斟不与及战曰畴昔之羊子为政今日之事我为政遂御入郑故见获焉后其地为楚庄所并故圈称曰大棘也地有楚太子建之坟及伍员钓台池沼具存濄水又东迳安平县故城北陈留风俗传曰大棘乡故安平县也士人憝惷易以统御濄水又东迳鹿邑城北世谓之虎乡城非也春秋之鹿鸣矣杜预曰陈国武平西南有鹿邑亭是也城南十里有晋中散大夫胡均碑元康八年立濄水之北有汉温令许续碑续字嗣公陈国人也举贤良拜议郎迁温令延熹中立濄水又东迳武平县故城城之西南七里许有汉尚书令虞诩碑碑题云虞君之碑讳诩字定安虞仲后为朝歌令武都大守文字多缺不可复寻按范晔汉书诩字升卿陈国武平人祖为县狱吏治存寛恕尝曰于公为里门子为丞相吾虽不及于公子孙亦不失为九卿故字诩曰升卿定安盖其幼字也魏武王初封于此终以武平华夏矣【魏志建安元年车驾自洛阳出轘辕而东以大祖为大将军封武平侯自天子西迁朝廷日乱至是宗庙社稷制度始立】濄水又东迳广乡城北圈称曰襄邑有蛇丘亭故乡矣改曰广世后汉顺帝阳嘉四年封侍中挚【原本讹絷】填为侯国即广乡也濄水又东迳苦县西南分为二水枝流注于东北赖城入谷谓死濄也濄水又南东屈迳苦县故城南郡国志曰春秋之相也王莽更名之曰赖陵矣城之四门列筑驰道东起赖乡南自南门越水直指故台西面南门列道径趣广乡道西门驰道西届武平北门驰道暨于北台濄水又东而北屈至赖乡谷水注之谷水首受涣水于襄邑县【今为归徳府睢州】东东迳承匡城东春秋经书夏叔仲彭生防晋郄缺于承匡左传曰谋诸侯之从楚也京相璠曰今陈留襄邑西三十里有故承匡城谷水又东南迳已吾县故城西【在今宁陵县西南三十里】陈留风俗传曰县故宋也杂以陈楚之地故梁国宁陵县之徙种龙乡也以成哀之世户至八九千冠带之徒求置县矣永元十一年陈王削地【后汉书明帝八王传陈王钧坐杀人事削西华项新阳三县】以大棘乡直阳乡十二年自隠隶之命以嘉名曰已吾犹有陈楚之俗焉谷水又东迳柘县故城【今归徳府柘城县】东地理志淮阳之属县也城内有柘令许君清徳颂石碎字紊唯此文现碑城西南里许有汉阳种令许叔台碑光和中立又有汉故乐成令太尉掾许婴碑婴字虞卿司隶校尉之子建宁六年【黄本大建宁年固误朱本改建宁六年亦误建寜止四年无六年当从隶释作元年为是】立余碑文字碎灭不复可观当似司隶诸碑也谷水又东迳苦县故城中水泛则四周隍壍耗则孤津独逝谷水又东迳赖城乡南其城实中东北隅有台偏髙俗以是台在谷水北【原本漏】其城又谓之谷阳台非也谷水自此东入濄水濄水又北迳老子庙东庙前有二碑在南门外汉桓帝尼宫【当从宋本作桓帝遣宦官】管霸祠老子命陈相边韶作碑北有双石阙甚整顿石阙南侧魏文帝黄初三年迳谯所勒阙北东侧有孔子庙庙前有一碑西面是陈相鲁国孔畴建和三年立北则老君庙庙东院中有九井焉又北濄水之侧又有李老母前庙【疑当作李老君母庙】庙在老子庙北庙前有李母冢冢东有碑是永兴元年谯令长沙王阜所立碑云老子生于曲濄间许慎又云濄水首受淮阳扶沟县蒗荡渠不得至沛方为濄水也濄水又屈东迳相县故城南其城卑小实中边韶老子碑又云老子楚相县人也相县虚荒今属苦故城犹存在赖防卿之东濄水处其阳然【疑作疑】即此城也自是无郭以应之濄水又东迳谯县故城北春秋左传僖公二十二年楚成得臣帅师伐陈遂取谯城顿而还是也【左传僖二十三年楚成得臣帅师伐陈遂取焦夷城顿而还注云焦今谯县也夷一名城父今谯郡城父县二地皆陈邑顿国今汝阴南顿县】王莽之延成亭也魏立谯郡沇州治沙水自南枝分北迳谯城西而北注濄濄水四周城侧城南有曹嵩冢冢北有碑碑北有庙堂余基尚存柱础仍在庙北有二石阙双峙髙一丈六尺榱栌及柱皆雕镂云炬上罘罳已碎阙北有圭碑题云汉故中常侍长乐太仆特进费亭侯曹君之碑延熹三年立碑阴又刋【何氏校改诏】石策二碑文同夹碑东西列对两石马髙八尺五寸石作粗拙不匹光武隧道所表象马也有腾兄冢【有上疑有脱文】冢东有碑题云汉故颍川太守曹君墓延熹九年卒而不刋树碑歳月坟北有其元子炽冢冢北有碑题云汉故长水校尉曹君之碑歴大中大夫司马长史引侍中迁长水年三十九卒熹平六年造炽弟冢冢东有碑题云汉谒者曹君之碑熹平六年立城东有曹太祖旧宅所在负郭对防侧隍临水魏书曰太祖作议郎告疾归乡里筑室城外习读书传【按魏书曰春夏习读书传秋冬弋猎以自娯乐此漏春夏二字】秋冬射猎以自娯乐文帝以汉中平四年生于此上有青云如车盖终日乃解即是处也后文帝以延康元年幸谯大飨父老立坛于故宅坛前树碑碑题云大飨之碑碑之东北濄水南有谯定王司马士防冢冢前有碑晋永嘉三年立碑南二百许步有两石柱髙丈余半下为束竹交文作制乃士【疑讹当作制作工巧】石牓云晋故使持节散骑常侍都督杨州江州诸军事安东大将军谯定王河内温公司马墓之神道【朱云当作河内温司马公墓晋书谯刚王逊字子悌宣王弟魏中郎将进之子也封泾阳男武帝受禅封谯王子随嗣随薨諡定王】濄水又东迳朱龟墓北东南流迳冢南冢南枕道有碑碑题云汉故幽州刺史朱君之碑龟字伯灵光和六年卒官故吏别驾从事史右北平无终年化【上下疑有讹字朱云当作牟化即造碑故吏姓名也】中平二年造碑阴刋故吏姓名悉蓟涿及上谷北平等人濄水东南迳层丘北丘阜独秀巍然介立故壁垒所在也濄水又东南迳城父县故城沙水枝分注之水上承沙水于思善县世谓之漳水故有漳头之名也东北流迳城父故城西侧城东北流入于濄濄水又东迳下城父北郡国志曰山桑县有下父聚者也【按郡国志曰山桑县有下城父聚有垂惠聚】濄水又屈迳其聚东郎山西又东南屈迳郎山南山东有垂惠聚世谓之礼城袁崧郡国志曰山桑县有垂惠聚即此城也濄水又东南迳濄阳城北侧临濄水魏太和中为州治以盖表为刺史后罢州立郡【按后魏地形志景明中置濄阳郡孝昌中陷武定七年复置州治濄阳城据此则置郡在前置州在后而此则云先置州后罢州立郡似与魏志不符】矜带遏【疑作边】戍濄水又东南迳龙亢县故城南汉建武十三年世祖封傅昌为侯国【按后汉书傅俊传俊于建武二年封昆阳侯七年卒子昌嗣徙封芜湖侯从无龙亢之封此不知何据】故语曰沛国龙亢至山桑者也濄水又屈而南流出石梁梁石崩褫浃岸积石髙二丈水歴其间又东南流迳荆山而东流注也
　　又东南至下邳淮陵县入于淮【下邳今为淮安府邳州】
　　濄水又东左合北肥水肥水出山桑县西北泽薮东南流左右翼佩数源异出同归盖防脉涓注耳东南流迳山桑邑南俗谓之北平城昔文钦之封山桑侯疑食邑于此城东南有一碑碑文悉破无验唯碑背故吏姓名尚存熹平元年义北【何氏校改义士】门生沛国萧县刘定兴立北肥水又东迳山桑县故城南俗谓之都亭城非也今城内东侧犹有山亭桀立陵阜髙峻非洪台所拟十三州志所谓山生于邑其亭有桑因以氏县者也郭城东有文穆碑冢三世二千石穆郡户曹史征试博士太常丞以明气擢拜侍中右中郎将迁九江彭城陈留四部【何氏校改郡】光和中卒故吏涿郡太守彭城吕防等立北肥水又东积而为陂谓之瑕陂陂水又东南迳瑕城南春秋左传成公十六年楚师还及瑕即此城也故京相璠曰瑕楚地北肥水又东南迳向县故城南地理志曰故向国也世本曰许州向中【中疑讹当作甲】姜姓也炎帝后京相璠曰向沛国县今并属谯国龙亢也杜预曰龙亢县东有向城汉世祖建武十三年更封富波侯王霸为侯国即此城也俗谓之圆城非也又东南迳义城南世谓之楮城非也又东入于濄濄水又东注淮经言下邳淮陵入淮误矣
  </div>
  <div class="pagination">
   <a href="水经注集释订讹_page14.html">
    上一页
   </a>
   <span>
    ...
   </span>
   <a href="水经注集释订讹_page10.html">
    10
   </a>
   <a href="水经注集释订讹_page11.html">
    11
   </a>
   <a href="水经注集释订讹_page12.html">
    12
   </a>
   <a href="水经注集释订讹_page13.html">
    13
   </a>
   <a href="水经注集释订讹_page14.html">
    14
   </a>
   <span class="current-page">
    15
   </span>
   <a href="水经注集释订讹_page16.html">
    16
   </a>
   <a href="水经注集释订讹_page17.html">
    17
   </a>
   <a href="水经注集释订讹_page18.html">
    18
   </a>
   <a href="水经注集释订讹_page19.html">
    19
   </a>
   <a href="水经注集释订讹_page20.html">
    20
   </a>
   <span>
    ...
   </span>
   <a href="水经注集释订讹_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
