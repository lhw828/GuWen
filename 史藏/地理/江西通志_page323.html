<!DOCTYPE html>
<html>
<head>
    <meta charset="UTF-8">
    <title>江西通志 - 第 323 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 323 页/共 394 页</h1>
    <div class="content">　　临江府城记　　　　　　　　　彭　纲
　　正徳八年癸酉冬十一月甲戌今太守方峯先生新宁熊公新作临江府城制始备也临江有城昉于宋厥后或修或圮元至正甲辰国兵克伪汉临归附因元之旧制千户所戍之后所徙城夷然周遭砾址地隍池诸门之阇犹存正徳六年夏六月华林盗入祸极惨烈于是人心奋激思得捍卫明年公履任周视内外心恻志奋乃理武事乃覈帑庾计可施则具言于当道度地筹功鸠工庀器配役于民伐石于山址之以石累之以甎结之以灰内外夹施经始于壬申六月至是讫工为轮广凡三百雉有畸为高凡一丈六尺有畸为女雉凡二千九百四十二高视城身少什之七为厚下一丈二尺有畸上杀其实以砖石覆之以土其平如砥可以驱驰运五兵为敌台凡一十有八旁出城十之三为串屋之楹凡一千四百七十一为台门六架以危楼皆仍其旧而加治焉惟西则夷其阇而重新之视诸门益壮为水窦六皆瓮之以甓櫺之以铁以泄淫潦之害为隍池皆覈出于民与城髙下而重浚之凡工与趋事之民皆视其事而上下饩之直之凡费过白金以两计者八千三百七十而旬月犒劝不在是凡为费公皆隠度通融公帑所储蓄而助以听讼束金之余与旧例商估繻直所谓堂食钱者民弗与知也噫百年废坠一旦复兴矗矗言言逶迤起复逺而望之则虹霓盘卷凭驾河山迫而视之则隂阳经纬蔽亏日月民安其居戎息其心我据其胜矣今夫成天下之事者有三曰志曰才曰时有志而无才则疎而不合有才而无志则靡而不振志且才矣而不值乎斯民企望之时则卒然使之未必不以为厉已此古今豪杰抱志与才往往至于懊愤扼腕衔其事功之不见者为是故也惟公适是三者而佚道是用此其所以克树众人久隳之峻功于反掌之间若天设神化然公于是可谓能矣公名希古字尚友由进士歴任刑部郎中至今官其为政因绳律以寓仁爱云
　　浚渠亭记　　　　　　　　　　徐　琏
　　宜阳官渠考诸志唐元和中刺史李公将顺因郡民恒罹火患距西郭外南行十里许旧俗名鲤鱼潭下两溪夹洲相地势筑陂障水凿石开渠延山麓引入城萦回曲折可容小舟抵东门北隅注秀江其始为弭火灾而民田借以防灌者不可顷计其志谋訏逺比之白公穿池阳渠邓艾开白水陂功尤过焉郡民目之曰李渠后二百年淤尽宋至道中王守懿大疏之天禧年通判袁延庆再疏宣和年通判孙琪继防年久湮塞至我朝洪武初刘守伯起重疏如旧迄今治年朱守华疏后壅頽日甚正徳癸酉嵗琏来守抵袁江北岭火起左右吿曰旧有官渠备火久塞当疏予拒之曰甫下车未能反风以拯民灾遽兴征役劳民力费民财殆有不可未几旬日回禄三报民心惊悸予曰古渠之防或有待于予也及询吏民耆老谋诸僚友皆曰当防遂督集夫匠循旧堰址叠石覆土高数尺濶丈余堰固胜昔瀹渠培圳决壅砌頽未半月吿成上下流通外而原隰坵畦内而井塘池圃灌溉霑足居民饮食涤濯咸取给焉继后防微杜渐视其塞者即防之水流不息适今戊寅上已前予与诸同寅巡行渠堰处见嶅谿委防地势殊胜嘉其景而憩焉县尹张参亦与画经久之计欲建亭立石以记事逾月亭完予携僚友防饮以落之栋檐轩昻牕扉耿爽背岩谷靣洄流穿石越嵌湍激潺湲前有怪石盘踞岿然□然如企如伏其逺翠峦屛环列巃嵸傍村多枫柟松篁近渚多兰芷蔬蒲野花竞香幽鸟谐鸣骇娱心目予叹曰山水之景在在有之顾所遇何如耳防稽山隂不有兰亭则翠峰流觞付之荒没斯亭之作山増其辉水益其媚信有征乎令尹请予名亭以记予逊在座者各立名择之少顷有曰香泉有曰清流予知香泉盖取醉翁琅琊泉香酒冽之义清流盖取五栁东臯临流赋诗之义命名虽美吾惧后人欣慕异景将以为登防逸乐之所与古渠通塞不加之意焉予欲名曰浚渠使登斯亭者知为渠而建又知渠开创于前者如彼之难继浚于后者如此之易利泽及民者又如此大且逺修葺防导自不容懈利民之功将垂之无穷岂特专美于前哉众皆称善遂扁诸亭而刻诸石
　　安义县治记　　　　　　　　　余　祐
　　古昔圣王徳足覆冒天下而邦畿之大乃止千里外此则裂土分封不胜其多何也公天下之心固不视为已有而地广民众泽难克周尧舜犹病博施济众况其余乎自夫秦废封建设郡邑民失常主任令者率以所居为传舍更值疆域袤广中人材力遂多渗漏民果奚赖也哉是故众建诸侯而寡其力贾生预处七国之良谋也均分郡邑而小其疆岂非恤民保治之善防乎安义县境旧建昌总一十六乡其去县治最逺者曰安义南昌卜邻控鹤依仁五乡境界南接奉新东接新建西接靖安邻邑有不逞者率以其地便于隠匿而五乡无赖或从而党之此盗之所以众也治年间首贼徐九龄徒从既众拒敌官兵正徳戊辰逆瑾擅威毒痡元元于是奉新靖安贼势猖獗五乡醴源等处亦各有贼应之逺迩骚然时则监司宪副宗君玺督兵勦伐五乡大姓若杨振黄元受彭尚文等家各懐桑梓之忧共率子弟族属佃从辅翼官兵一乃心齐乃力遂擒贼首而其党未尽平众欲乘胜屠之宗君执不可曰嗜杀人者必干和气恐致他变孰与分县治安辑反侧俾自新乎于是五乡之地就其所谓大塘者设县治以为民极藩臬诸君佥谋既定疏奏报可适巡抚都御史孙公燧下车之初慨然行之深虑盗以民贫而起若更劳费民之力财非所以弭盗也而工役浩繁势难从省乃多方措画凡可佐其费者小则便宜行之大则具奏取决于是一钱不敛于民而事克济矣遂属佥宪王君畴先视形势继檄建昌令方铎相厥土宜适刑部主事杨君鳯奉命决江北狱事竣便道归省杨旧邑着姓而主事君素负才干善处大小乃偕方令至大塘旧有地谶甚吉盖其地势自髙而下分列前后横叠而大江之流初绕其南折旋绕东然后长逝四靣诸山环拱近卑而逺髙五支俱平衍浍涧分明形势之美可想见也乃以中支为县治为府馆中后一支为官衙再后二支为察院为布按分司为城隍庙中前一支为文庙儒学再前二支民庶庐舍聚焉经画既定佥宪王君崇仁来覈实仍防杨君一一审正厥位凡为公宇一区各具门廊堂寝庖湢廨宇吏舍监房周缭以垣若隂阳医官养济院预备仓罔不完美经始于正徳丁丑秋九月逾年戊寅春三月遂吿落成都宪孙公洎巡按屠君侨谓县治既设当有名称安义虽専一乡名义实美且不失旧即以上请竟不易焉新篆印记肇置官僚而县令王轼初捧檄至未几遂罢去府判林寛署掌邑事锐意有为若泮池社圃起运仓街渠更铺以次举行时治基虽定犹未城也而邑侯零陵熊价至毅然以为已任越明年政通人和呼父老而谋之曰作邑所以为民也邑而非城如防民何乃量其高广计其所费伐石于匠氏造砖于窑户取市地价而给散之均百姓力而搬运之民不苦劳翕然就绪其四城有门急递有铺龙津有亭南北坛壝之墙屋乡贤名宦之祠堂类皆侯之余事也至是十室之邑百度具举焕然维新五乡之民颙然瞻仰昔之盗贼今皆化为良善矣杨君偕予同官广右因属予追述其事将以刻石用俾后来有所考焉




　　江西通志卷一百三十
<史部,地理类,都会郡县之属,江西通志>
　　钦定四库全书
　　江西通志卷一百三十一
　　艺文【记十】
　　明
　　丰城县新埽记　　　　　　　　杨　廉
　　治水犹用兵以正合以竒胜而后可以尽用兵之术正以为之隄奇以为之埽而后可以尽治水之术周礼曰善沟者水潄之善防者水淫之郑氏谓淫乃水淤泥土助之为厚此其后世之所谓埽乎丰城地势低洼当春夏水生之时所恃者隄而已然诸隄以县治之隄为要县治之隄以埽为要是埽也横波突出成功最难隄之有埽自宋淳熙间辛帅弃疾始继此而能留意者惟端平间邑人徐侍郎鹿卿至国朝洪武间何丞昭善载诸县志可考也自余皆忽不知务波涛齧及则退而示弱而隄始不胜其任犹用兵无奇终亦折北溃散而已郡守祝侯瀚下车之二年亲临丰城问民疾苦顾县之隄岌岌然乃进父老谕之曰此宜隄此宜埽父老曰彼固隄彼固埽侯曰斯言太泥耳今之水势使辛帅复生亦必别有所处矣父老曰然侯为之经画纎悉达之镇廵藩臬咸从其议遂檄节推扬君誉莅其事君旦暮躬眎说以先民民忘其劳不数月而埽成于是邑父老以书来属为记以垂永久廉谓隄吾县治而知埽之为急者能几人哉天顺间尚令裭欲于上流安沙导水西行其论甚高而未覩其成成化间黄簿璲竭力以塞石桥之决筑隄长五十丈近年刘令璲因其倾圮又从而改筑其长倍之是一令一簿为有功兹事最钜者而所就仅若此今侯去辛帅三百余年而见与之合且不局局于昔人之陈迹其功之卓当与辛帅并矣埽二其一在水口是为石埽其一在敖家垱是为土埽营度于治己未之夏讫工于庚申之冬廉闻祝侯欲更埽于普庵堂之下属嵗歉财力殚屈不可为比捐堂食之钱以为费则章贡发而后时矣期于今嵗辛酉水昬正而成之不毫髪及帑藏侯剖决如流率五鼓起视事至漏下二十刻方退寝其勤且敏前此未之见是役也县令何君洽亦焦劳以相厥成云
　　白鹿洞五贤祠记
　　南康府白鹿洞书院有宗儒祠焉其所祀则濂溪周子考亭朱子曁勉斋黄氏以下凡若干人云祀之之义何居周子尝为守于此朱子旣尝为守而重建书院于此勉斋以下皆尝讲学于此者也盖非有闗于书院则不泛及匪诸儒则固不混施也于乎儒之道大矣为天地立心为生民立极为往圣继絶学为万世开太平斯其儒之谓乎二夫子大儒也勉斋以下诸儒也书院之教其来尚矣所以讲明而切劘者儒之道而已三纲五常吾身之所系也四端万善吾心之所统也五经四书作吾之阶梯也诸子百家资吾之辨驳也羣居终日潜心乎儒如射者之必志于中的如行者之必期于赴家旦望瞻仰必以图说所谓定之以中正仁义而主静洞赋所谓诚明其两尽敬义其偕立而日加勉焉此外复以直卿诸儒之著述旁搜而博考焉于以反覆而精思之于以勇往而力行之其不至于儒吾不信也审如是则此祠固所以报抑岂不足以为劝哉旧祠惟二夫子其推及诸儒则前提学苏公伯诚加祠额以崇祀而顔体大书之则后提学邵公国贤二公之于书院极有意于兴之邵公谓诸生之来游者曰非罢科举进取之念无辄至此其所以待学者不浅矣记之所以为来者告
　　修复瑞州城池记　　　　　　　罗　伦
　　瑞本古筠郡治在凤山之阳锦水自西南来折而东注界为两厓汉晋旧有城池世逺圮塞迄今千余嵗守臣漫不加意岂以为非急务耶抑亦有待而然耶正徳间羣不逞之徒啸聚华林予行部至瑞惧其无险可恃乃询诸故老佥谓遗迹俱在阅视之果然顾时绌而未及辛未华林两寇府治其再寇也郡守邝君璠适以是载履任乃率僚佐督兵拒勦俘斩百余人贼遂遁去应城陈公总制戎务檄有司缮理城池君阅故牍且闻予欲修复之乃言曰筑城凿池固今日急务顾所费不赀恐难卒办若撮土筑之因以濬池之塞者费省而功易成请以身任其事执事但攷其成而已予曰允若兹吾事毕矣尚其朂诸君絜高卑度广狭计丈尺商工程议佣直具桢干备畚锸召民趋事登登薨薨百堵皆作于是架以木扉覆以陶瓦涂以白垩旣高且固城成而池亦以濬南北两厓凡二千七百七十六丈有奇周建楼橹以备逺望北厓三门曰迎恩曰拱辰曰钟秀南厓三门曰高明曰朝阳曰靖安唯高明一门仍旧余皆剏建也通衢委巷咸设门屏谨其扃启又于凤山之巅构堂曰碧落宋文山守筠时所作始复其旧焉山之北建一楼曰明逺置钟簴为晨昬之警登临延览逺近诸山四靣环列而郡治中亭台楼阁烟云竹树具在目前皆奇观也辛未八月举事壬申夏四月告成形势险固规模整严夫当千余年隳废之余君克举其坠典筹量经画公私弗匮民无告劳而厥功丕叙君之猷为贤于人逺矣继自今墁以砖石益以石梁俾两厓聨属为一而金汤之固可歴世永赖也邝君兴学邵农劝善除恶已具他石兹不复赘云
　　旌忠祠记　　　　　　　　　　谢　迁
　　旌忠祠者有司奉上命以祀死忠之臣也正徳己卯夏六月十有四日宁藩逆贼宸濠反假宴防集抚按藩臬曁诸司于庭环列兵刃首呼廵抚都御史余姚孙公燧诈称密防令起兵胁使从逆公正色抗词折之请见密防濠语塞公复矢以天无二日臣无二君之义次问按察副使固始许公逵亦毅然曰惟有赤心耳岂从反乎濠怒令兵校曵出惠民门戕之二公骂不絶口延颈受刃时方盛阳日然无光忽有黑云蔽其尸竟日父老奔赴饮泣为殓于僧舍朝夕哀之濠见黑云之异亦惊怖遣人为市棺而棺已具诸民矣盖逆贼之蓄异谋为日已久孙公窥见其萌凡所以预为之防者靡不用其至濠务峻剥下以结权幸民不聊生公志在恤民每裁抑之动拂其意许公亦同志濠故知其必不可屈也首肆毒且用以威众民亦以是哀感之深也旣而廵抚南贑都御史王公守仁起义兵讨贼濠败遂伏诛恭遇皇上嗣承大统诏礼官议褒防而廵按御史唐龙复疏请庙祀二公奉赐祭葬有加各録防其子且命立祠飨祀南昌城中旧有土神庙一区父老撤去土神位奉二公祀之号曰全大节祠以时谒祷及奉朝命有司遂修祀事于兹而浅隘弗称廵抚都御史陈公琳尝檄布政使陈防蒋署按察使曾大有谋改作事未就绪各迁代以去都御史盛公应期继至廵抚素重风教兹祀典宜隆乃檄布政使王荩严纮叅政徐赞林庭防冯驯叅议陆溥陈墀曁吾弟廸偕按察使丁沂副使周广谘度之佥谓贡院旧址靣俯东湖明爽宏防足以妥英灵而起曕仰以复于盛公可其议乃委南昌府同知刘守愚率县丞彭龄董其役经始于嘉靖癸未秋九月迄甲申春二月而落成矣先是正德壬申瑞州华林寇猖獗按察副使安陆周公宪督兵追勦身先士卒父子俱殒于贼事闻已蒙赠宪按察使諡节愍而未与祀典盛公疏请于朝下礼官议合以死勤事之义特允配享旌忠祠纶音逺降适新祠考成乃奉孙许二公并位南向而以周公配享于左于时布政使陈洪谟始至率僚属祗荐岁事庙貌崇严山川改观忠魂义槩俨若着存式慰邦人瞻仰之情祠五间前为飨堂又前为中门为外门各杀其二厢庑庖湢及诸供祀之所以间计者凡二十缭以周垣深以丈计者四十有八广以丈计者二十有七旣完旣固瞰湖防绰楔石为之扁曰旌忠遵圣训也凡木石工役之费皆出自官帑于民无秋毫之扰经画调度纎悉毕举皆盛公所指授也于是盛公曁布政陈公遣使致书属余纪其成吾弟亦以书来促此固区区之所钦羡而乐道者何敢以衰耄辞
　　重修九剧陂记　　　　　　　　符　遂
　　自阡陌井地废先王疆理之法沟洫川浍之制不复见于后世而农之水利敝矣陂塘者所以捄其弊而兴其利也是故良有司重之南丰九陂在太平乡三十六都剧河之下唐元中县令游侯创也陂凡九修而成故以九名近代又谓官陂者凡各乡都有陂皆土人修之而此陂乃借官府之力故又以官名盖其发源最逺且非一处合众流淆防污荡至于剧河水中怪石漫列错置号怒之声湍急之势髣髴吕梁其当洪处奔驶尤甚筏夫舫子束载稻物浮中而下魂禠胆落必手眼俱到拄篙不爽否则筏舠瓦裂况长保有所载之物乎更二里许即陂所两涯相距凡三十丈无惑乎其难成也当游侯初创时陂水顺决于夏坊至彭坊又逆决于杨家车至罗家圳入圩灌田数千亩其成虽难而其利则溥矣游侯创此良有司哉嗣后倾圯日久田数苦旱国朝治间一尝修之而未就绪嘉靖乙酉春三月祝侯曰水利重事也岂可坐视其废而不举议者咸虑工钜难成侯曰焉有可成于昔而不可成于今邪即稽所费若干金所灌若干田随田多寡而出费酌事宜立规制委老人李琬募匠伐石百手并作每石长八尺广视长四之一厚视广半之纵排而衡聨自东至西排至九十片自下至上罍一十层纵用双料袤一丈六尺颠视武渐杀用石凡千有八百务为坚久秋八月厥功告成由是陂水悉循故道而曩时苦旱之田复为沃壤矣侯又良有司哉土人苦旱于数百年之余而一旦享兹博利举欣欣然有喜色而来告曰愿有记窃惟事之创始固难成终亦不易是陂也游侯创于前祝侯修于后昔人谓前有召父后有杜母二侯其吾民之召杜乎虽然一陂之善一政之良也吾闻游侯多技能其为良有司也不止创陂故民至今诵之学宫至今祀之今祝侯才杰识敏德政在人亦不止于修陂异日吾民有不诵之乎学宫有不祀之乎游侯名茂洪字简之崇仁人祝侯名继臯字师谟海宁人并记之俾镌诸石庶后人知是陂之所以创所以成也
　　建永丰县城记　　　　　　　　吕　怀
　　嘉靖辛酉夏两广闽浙盗起延蔓东南劫库藏纵囚狱士民横罹锋刃廵抚都御史柏泉胡公乃审山川阨塞旧无城池可守之邑疏请而尽城之所属江右十有三郡凡为城者十九按永丰隷信去城五十里由僊霞而东当浙西户由盘亭而南为闽之北门万山耸簇原如长蛇岭如天堑有一夫当闗万夫不拔之险故其地虽当两省之冲达官贵人不由舟车兵旅不入信东南谿山一絶境也我朝正统闽寇叶宗留邓茂七寇铜塘成化间处泉诸矿贼寇平洋而东南二间道始时頼都御史韩公雍闵公珪前后奉命荡平设三省要害七堡闗隘士民安堵嘉靖戊申以来倭寇煽乱海濵移祸渐烈漳泉兴邵诸寇结纳倭奴闽浙张琏林朝仪诸逆寇起广东祸延江右自湖东三郡以至汀郡啸聚千里率为盗区是年七月广东袁三叛寇玊山丰玉俱未有城贼因谋乗机寇丰丰令卢天祐以县丞许沐统兵次鹿苑主簿陈琏次将军岭而士民奋臂赴敌者日众寻以援兵不至士民解体贼投隙而进执主簿乗胜度岭捣南关入县又旬日结砦杉溪分党与搜狝山泽乡庐煨烬士民死者无数时军门张公按信以廵检徐松领乡兵至战东懽郑家坊廵检张録死之贼取霞坊由古良入上泸渡汾水入闽夫二关者东南闽浙之咽喉也方今东南之势如病瘴舍其咽喉不治而曰吾以安恬养生岂其道哉识者谓胡公城丰与春秋之城虎牢其义一也初公城丰檄下令尹斯君正集民庭下宣谕公德意丰民父老无弗欢嘑感泣愿为效死就功令尹乃筮日虑事授徒役布财用具糇粮伐砖石以是年八月经始明年八月竣事城周围九百四十七丈趾广一丈八尺髙一丈六尺加雉堞六尺为门四别为小门二城内周围为马道外凿濠池长与城等约费银一万八千余两先是公闵民受害疏蠲夏秋租税二年至是丰民相语曰公筑城设险以为民也而输所蠲之半以襄大事谁曰不可乃准戸籍丁粮多寡为城数丈尺各输银有差益以院司给发邑帑賍贮而大工之成裕如矣大都丰民居深山巨谷无种种逐末生计惟是务农力穑故其性多朴野好义徃者建置草昧未定寇至王公时拱奋兵跨险以追逐于外令尹抚劒长誓布版堞木栅与城中士民守之效死弗去贼乃亟遁然则继今以徃内有城郭沟池之固外严山林川泽之阻修其什伍备其器械絶觊觎之私消狂悖之气此其为东南山海闗辖莫大焉安攘之功独丰民百年之利已哉胡公涤阳人名松字汝茂号柏泉以平寇功成特恩简召晋兵部侍郎云
　　铅城义冢记　　　　　　　　　费　寀
　　义冢者何所以听穷人之死而无归者之葬于此也予铅旧有漏泽园在东闗岁久湮灭莫可迹矣嘉靖癸未前令朱君云溪乃创义于北闗之鲍家山戊戌冬予以入觐取道过冢见其地白骨累累散满林谷问之曰此葬地已尽焚之火而有是遗骼也为之恻然思售地以扩之归而谋诸子懋学懋学应声曰大人旧有山壤七十二亩在城南名小市里者最便遂闻之新令朱侯松冈侯曰此某之所欲图而不可得者即闻之郡守南濵赵公慨然檄邑举行明年春侯择义士程浩周潮刘瑄正经界定方向计徒庸圜土以缭之沟树以封之立石以表之绰楔以门之男塜自左而右女冢自右而左周一列而复竁俾土不圹也各立标纪墓俾后不忘也复下令曰凡居民之贫而死者葬于斯行旅之死而莫归者葬于斯余弗得与俾有节制也已乃大书其坊曰铅城义冢走使徴予识之予曰葬者藏也上古以薪有虞氏以瓦夏以堲商周人以木未有死而不归之土者也火葬之俗始于释氏燔人肌肤销人形胔虽炮烙舂剉之莫是过矣人生而有父子兄弟夫妇朋友之伦饥则食寒则衣病则药患难则相扶周防惟恐毁伤宁忍其死而若是乎是故圣王之治天下莫不以养生送死为重务我圣祖基之初已禁民火葬今上皇帝践祚之六年又天下所司稽复漏泽园故基皆不忍人之政也为之下者忍不加之意耶今观侯之是举可以追古礼之厚可以革余习之偷可以嗣前修之美可以遵王章恤下之仁可以全予桑梓之念一事而五善备焉欲不识可乎侯名选字士英盖惇厚慎约君子人也是为记
　　整饬兵备兼分廵岭北道题名记　董天锡
　　国家稽古建官各守其职而不得相侵常制也常制之外复审世势权宜则许兼职以便行事若今之兵备得兼分廵是已兵非边境要害不设备近以腹内弗靖亦设焉时使然也西江一省分五道其隷岭北者惟南贑二府接壤闽广郴桂多荒山长谷穷民啸聚为盗时或有之某司每嵗廵歴紏察奸弊断理刑狱而未有兵权仓卒遇患难于调度成化丁未廷议设专官禁御而督以都宪大臣上俞其请四境赖以无虞而分廵则仍岁厪宪使治壬子始以兵备兼分廵事归一而势易行上下相安盖无遗法顾兵宪交代不常而公署未有题名诚为缺典嘉靖己亥春文峯俞公以宪副莅贑乃请于前中丞玉泉王公今中丞讱庵呉公搜集前任名氏自李公辙始至公凡二十人列名树碑于防事之左使前有传而后可续公之用心厚矣哉君子负经济之才而见用于世必廉慎公勤始克有济然善取诸人疚省诸内又修治之所当知者前此诸公之政岂无尽善在所当法者乎亦岂无未善在所当戒者乎一览之余而取舍两得是碑之立似亦有益于公而非徒为文具矣公举正德己丑进士两任有司三转风宪皆绰着声称屡膺荐剡所谓廉慎公勤皆其素有施之于政无往不宜名位所就岂止于此而已哉庸记以俟
　　江西改建行都察院记　　　　　罗钦顺
　　嘉靖十七年十有二月甲寅望江西改建行都察院成惟时右副都御史浦南胡公实奉玺书抚临兹地文武僚属遂以是日奉迎棨防奠厥攸居百度一新舆情咸恱于是左布政使夏君邦谟按察使尹君嗣忠都指挥佥事张君与诸同官合谋宜有纪述以垂久逺乃以书来告曰江西防城旧有行都察院三所其一乃正统间所建后为镇守太监府其一成化间所建遭逆濠之乱而废其一乃正德末年所建今为廵按御史察院嘉靖初尝罢抚臣不遣旣而复置则前政所居御史奉有成命矣时镇守已革因即其府为行院居之爰及今年而镇守亦复邦谟等初闻报见公亟请所处公曰府为镇守旧物所宜反察院尝经奏请不可更昔人之所废者其必有见无庸复外此将无善地乎佥曰提学之署髙平而显敞且当藩臬之中将圗改建地无善于此者署北尚多隙地移其署而置之稍北亦罔弗宜公曰善兴事以七月十一日为屋凡百余间左堂右寝堂以听政前后皆五间中为川堂其前为仪门亦五间又前为大门间杀其二列卒之庑间十六居吏之舍间十三栖卷之舍间七皆附于堂寝以宴息前后亦皆五间中为甬榭庖湢库廏合十五间皆附于寑其前作亭一区以待賔客大门之内有土神之祠外临通衢表以绰楔中左右各一三司之暂憩有馆凡诸属吏来俟进止者皆有所庇之庐体势崇严品式具备所用木石瓴甓韦铁竹苇丹漆之类费金凡二千五百有奇人夫匠作为力凡二万一千有奇金取诸赎刑之余力均之里役与卒之羡者公明无遗照指授规画动适几宜故厯日仅百五十有奇遂克臻于完美役钜而费省功倍而民不劳此则今兹剏造之大凡也愿得一言以镌诸石庶永永有徴先生宜勿拒钦顺不敏窃观公之是举有三善焉其待物也公其决几也果其用财也节盖凡弥纶庶务鲜不由此是宜风纪振肃小大归心嘉绩之成如种斯获其于圣主倚任之重谅无负哉诸君子谋义克谐赞襄有恪皆所以为一方久逺之计协恭之美又于是乎在皆所宜书公名岳字仲申华亭人浦南其别号也
　　重修贑州府城记
　　凡郡邑所治必有城焉所以盛受民物也民居于是乎奠图籍于是乎藏钱谷甲兵于是乎储衣冠文物于是乎萃闗于政体重矣故设险守国圣经明以为训况乎利害所系有不止于一郡一邑者其于图维经久容可不加之意哉贑为郡宅江西上游当五岭要防其地与闽广湖湘诸郡邑犬牙相错万山盘结地旣嵓险故其民或不尽驯吏治稍惰辄乗间弄兵所从来逺矣治八年朝廷特置都御史一员奉玺书握兵符建行台于贑以镇抚之而兹郡遂为重镇所赐履西起湖之郴桂以接于南安南跨广之防韶惠潮东蹑闽之汀漳以于海凡为道五为府若州九为县五十八自其三司而下皆听节制贑城周十有三里国初因前代之旧缮治一新百数十年来随坏随葺行台旣建则议者多病其髙厚不足非所以重根夲也嘉靖癸巳琼山唐公平侯实当是任爰采羣议将増筑之防移抚山东于是常熟陈公原习来代议以克合登城达观具得其实盖薄者十六七卑者十二三且探敌无串楼守望之舍率浅陋而稀阔经画旣定乃令羣工埤薄増卑务令齐一缺者补陋者辟无或不周属副使邵炼曁知府顾可久董治之选文武吏士之才者通判陈琦程文等分理其绪公时临视以奬其勤工兴于是年季冬至甲午仲冬始毕所用砖垩木瓦诸物若干万若干千皆市以平价人工计一万数千率均之募兵费盐税白金七千有奇楼橹饬备陴堞完新防隅峻整内壮保厘之形势外耸望走之观曕风动万山之中庇及百城之逺其所盛受者旣大而为利亦无穷矣诗云迨天之未隂雨彻彼桑土绸缪牖戸今汝下民或敢侮予是役也于是诗其有合哉公盖深于诗者节俭正直美俪羔羊劳来安集功光鸿雁地利人和于焉两得之矣某吉产也距贑伊迩实同厥庆故乐记斯役之成俾镌诸石庶几来者念成功之不易相与嗣守之惟谨云
　　白鹭洲书院记
　　阆中何侯抑之守吾吉之明年百度一新尤加意学校恒念诸生散处躬劝弗克周乃作书院于城南聚九邑之士之敏于学者食而敎之劳来殷勤亦以为散处者劝也间属某为记欲因以申劝诸生旣以耄荒辞而侯未肯遽释及今擢总山东鹾政复以书来申前请顾诚耄矣将何以为诸生告以副吾侯之盛心乎盖尝读孟子书与闻知天事天之训窃以圣门之学其大要殆不出此二言在圣人则不思不勉而裕如在学者则必仰思圣谟积勤不懈然后可得而至诗云昊天曰明及尔出王昊天曰旦及尔游衍又云无曰髙髙在上降厥士日监在兹非真知天者不能为是言也诗云雝雝在宫肃肃在庙不显亦临无射亦保非尝从事于事天者其形容文王之德必不能若是其精密也今之学者有能灼见夫天明不离乎出入往来之顷常昭著于人事之近者乎有能实用亦临亦保之功一以文王为法而不肯欺于幽暗者乎若天自天我自我判然不相属而荡然一无所忌则凡所谓讲学者名而已矣吾未见虚名之尚而实德之有成也于戏有志之士其可不思而又思勉而又勉以求造夫知天之域而尽其事天之实乎得之心而裕于身举而措之天下之民则为正大光明之业此圣门之实学也书院凭髙而宅胜严城翼其左通衢亘其右贑江绕其前其隆然盘礴江中者白鹭洲也宋江文忠公万里为守时始作书院其上仅三十载辄坏于洪流其后再修再坏竟为荒壤今之所卜盖所谓用降我防德者其地旧为府馆及僧刹侯皆有以处之僚佐赞其谋监司韪其议为屋大小凡数百楹名虽仍旧而实则新作也其制绰楔前起表以书院之名次为聚秀楼下设闗键即大门也次为仪门门内有廊中为崇政堂后为适轩为云章之阁阁与堂皆有夹室仪门外两序各启侧门左达尊德斋右达集义斋附斋两旁是为书室堂斋门阁以间计者各三而深濶不等书室以间计者二百则广狭如一仪门左右及两斋之后皆有憩防阁后隙地则为江文忠公祠为道心堂时雨亭皆因地势而面南庖湢稍近适轩左右分置基周围总若干丈其费凡若干金皆取诸公帑之余罚锾之入经始于嘉靖甲寅仲夏逾年工乃告完士夫之得于达观者罔不嘉恱嗟乎侯所望于诸生逺矣将来以其有本之学出为时用诚一志于天下而不为其身图树立伟然足以迓天休而慰民望其有光于吾侯之盛举也可胜道哉凡育德于斯者皆所宜深念也若夫维持葺理恒如一日以与郡邑之学相为表里俾人材日盛风化旁流后之君子未必不以为分内事无庸赘焉
　　贑府修复长沙营记
　　人之生也均禀隂阳之气而或不能无偏其偏驳之尤甚者冥顽暴悍干纪乱常往往终其身而不变然仁人在上自不忍以其难化而遽絶之是故柔之以德震之以威曲为之防而豫为之制并生一念有不能一日忘者斯诚御世之宏规长人之达道也眷兹南服若贑若惠若潮若汀漳诸郡衣冠文物与中州等惟是万山蟠结谿峒深阻其风气郁而不畅故其人所禀颇多顽悍之质然非必为恶也不幸时有一二桀黠者出乎其间訹之蛊之驱之胁之乃相与结党横行以逞其豺狼之毒蔽于利而忘其害其亦可哀也已成化间庙堂深惟至计特遣大臣建台于贑以镇抚之正德间复改授督军之章兼任抚循之寄德绥威制前后一心其人之革面而归仁者盖已十之七八而余风犹未殄也广贼王五蔡子显等顷复乗间而出剽防昌掠信丰以及于贑至敢敌杀官军都御史义乌虞公适奉玺书入境申严号令擒斩几尽其夙夜分公之忧以丕慰民望者饬兵副使薛君应登也公于是按盗所由知故长沙营之为要地遂属薛君往经理之营在防昌之南长河之口南通惠之龙川潮之程乡饶平东逹汀之武平永定乃数邑之交衢而贑之门戸也宣德间始奉朝命兴筑宿兵千人统以叅将后更为守备指挥隄防惟谨厯嵗滋久名存实亡乃仍其旧规甃以坚甓方百有六十丈中建公馆馆后作楼与前皷楼对峙左为营房右以居河口廵检司其戍兵分为三番每用指挥及千百戸各一员统之嵗终则代形势旣壮门戸益严非惟封内之民获宁厥居而四隣亦有攸赖矣曲防豫制其殆无遗防乎惟公寛厚而有容闳达而善断弥纶庶务率懐永图固将易暴为良匪徒曰制之而已薛君间以营事属记窃喜贑人之受赐也故乐为之书
　　节孝堂记
　　成化丙午之秋吾乡大疫死者或一家数人姻丈曽君汝厚有二子瑛璥数日间相继死惟一孙曰旦方孱然君恸哭殆不可生曰吾老矣而天降兹酷罚吾将畴依壮者且不保是孱然者其又可恃耶时曰旦之母萧氏年方二十有三乃乗间从容寛慰君曰瑛与叔大不幸至此然有新妇在翁幸无忧养老字孤新妇之责也新妇所不能终事而敢有二志者神明殛之君慨然雪涕而兴曰新妇能然吾有望矣萧自是屏絶膏沐避逺嫌疑恒独处深闺勤纺绩以助甘防日谨视其遗孤而随事训饬之孤稍长则遣从师学问盖于今二十年矣于是曰旦既已成立娶妇生子君亦安萧之养年逾七袠而精健不衰乡人之贤者皆云萧孺人秉节坚贞卒成其子又能孝养舅姑使忘其无子之戚以享有夀康虽旌典未可猝干然有善弗彰殆非乡闾之义也防曰旦作堂数楹以奉孺人乃相与落其成而扁其楣曰节孝曰旦遂介其姻家余族兄钦师求记于余余读孟子书至人之所以异于禽兽者几希未尝不深思而永叹也曰嗟乎天理之在人心者微矣一得失之间而为人为兽为君子为小人贵贱之相悬荣辱之相去奚啻千里世衰俗薄虽名为读书之士往往陷溺其良心而不自知今孺人以一妇人女子乃能尽节于其夫孝于其舅姑壸彛克修本心不失是岂独贤于忧之子之无裳者而已哉古昔盛时闺门之内必有师傅之教况乃刑于之化流自王宫是以女德多贞风俗醇粹今去古益逺内教不修人欲横流莫能自制而深山长谷之中犹有知礼守义如孺人者人心天理固自有不可泯灭者欤国家着令妇有守节不移年逾五十者有司以闻辄赐旌门之典孺人节甚着而年未及少需嵗月贤有司当在不遗今者掲扁髙堂盖诸君子善善之诚惟恐不速道固并行而不悖也余也非才猥以风教为职事有关于风化者采録表章固其分也矧曰旦之请图所以光昭其母氏之大徳者甚惓惓乎故不辞而为之记孺人出吾邑宁溪名族近世徙居永源云
　　万安县重修儒学记
　　万安在吉之上游称望邑其俗尊礼教尚儒雅诗书之诵习科第之奋兴嵗以益盛其长才伟器出为时用以文章政事闻天下者盖往往有之固本其山川之灵而渐磨成就未有不由于学校者也儒学在县治东北洪武五年因前代遗址创建景泰间尝撤其旧而一新之迄今乆亦渐敝矣义乌虞侯守愚以癸未进士治优嘉鱼更令兹邑初至竭庙退而周览学宫谓失今不修将来工费必倍遂慨然以为已责方随事区画有言邑富民彭南龄可任者召而谕之闻命跃然即输白金二百以为助侯大悦亟以书白于提学监司郡守皆报如议乃卜日兴事择义官朱廷望周轸督工殿堂斋庑门庭廨舍泮池射圃乡贤之祠题名之阁以及于周垣通道治之皆徧易朽腐以坚壮更破缺为完整化残败为鲜明凡十阅月而落成实嵗丙戌之季秋也教谕毛君鹄等相与谋欲请余文以纪成绩顾惟平日诚亦尝窃有所感者其又安可黙乎洪惟我太祖髙皇帝受命之初即以建学育才为第一义盖将俾百千万世永有赖焉与造化相为无穷者也学校之教大抵先经而后史祖孔孟而宗程朱至于诸子百家则亦随其力之所及而博观焉以考其是非得失之归而定夫取舍之极务明其体以适诸用是惟圣祖建学育才之大防也列圣相承所以惇崇而风厉之者无或不至是以百六十年来士有定志庠序有正业异端邪说举无所入乎其间敦厚者德以之崇通明者才以之广公卿百执事之选佐理承化之功亦旣屡得其人而显收其效矣然士之进用必由于科目本末轻重之分有所未察则其所汲汲焉者鲜不在于记诵词章体之弗明弗暇计也岂不失之陋哉世之君子或病其然欲从而振起之意亦善矣至考其所以为学往往脱略章句而注心元妙巧立宗防而妄议先儒又岂非所谓智者过之已乎夫学以知言为至孟氏而后有如程朱数先生断乎不可尚已其于佛老二氏皆有以深究其蔽陷之失而显擿其似是之非自非见道分明何以及此舍程朱之说而欲求至于孔孟与希升堂而闭之门者有以异乎亦多见其惑矣呜呼世道之隆污鲜不由于学术而吾人之所谓学其不及者如彼过之者又如此有志之士可不明辨而熟讲之乎虞侯之令万安通敏慈祥政教兼举方与谕训诸君日励诸生俾从事于正学期于知类通逹强立不反有以踵贤躅而应时需此其意良厚非徒兴修之绩为可纪也诸君子尚思国家之所以敎益自毖懋以无负贤大夫之所期待者哉
　　庐山记　　　　　　　　　　　李梦阳
　　自白鹿洞书院陟岭东北行并五老峯数里至寻真观观今废有石桥自观后西北行里许并石涧入大壑其傍有石刻至元大德间吕师中刻也并涧路石渐巉嵒数里至涧之鎻口羣峰夹涧峭立而巨石怒撑交加湍激石鬭旁有罅人伛偻穿之行此所谓白鹿洞也过洞复并涧转北行数里至水帘泉水帘泉者俗所谓三叠泉也然路过洞愈险絶行经鸟道石罅间人迹罕至矣水帘挂五老峰背悬崖而直下三级而后至地势如游龙飞虹架空击霆雪翻谷鸣此庐山第一观也然李白朱子皆莫之至而人遂亦莫知其洞所顾辄以书院旁鹿眠塲者当之可恨也斯虽畧见于王子充记然渠亦得之传闻又以寻真观列之白鹿洞误矣自书院陟岭西北行至五老峰下并木崖西行则至折桂寺朱子尝游此循岭而南下至白鹤观刘混成栖处观背峰曰丹砂自观西北行数里至栖贤桥桥跨涧孤危宋祥符间桥也涧曰三峡石旰烂而巍怪罅处渊潭碧黛激则泙湃桥旁有石亭亭旁崖刻钱闻诗诗自桥西并涧行至玉渊其涧喷涌来至此而穴石悬注声如迅雷亦天下之壮观也过此则栖贤寺今废李白尝寓此自栖贤寺西行万夀寺有路通庐山絶顶可至天池逾涧北行则太平寺路也卧龙潭则在五乳峯下路仍自栖贤桥出涧口西行数里北逾重岭入大壑始见潭潭亦瀑布注而成者潭口有长石磷磷起犹龙朱子常欲结庵潭旁今崖壁有劖字然岚重昼日常黯黯出卧龙潭西行数里至万杉寺寺当庆云峰又西至先寺有瀑布龙潭有双剑鹤鸣香罅诸峰有读书台萧统李煜尝寓此亦庐山一大观也自先西行十数里至归宗寺寺有马尾泉亦瀑布有紫霄峰王羲之尝寓此洗墨养鵞皆有池寺前里许有温泉自归宗寺西北行则至灵溪观观西为陶渊明栗里今有桥有吐酒石过北西北行则古柴桑地有鹿子坂面阳山渊明宅与葬处自面阳山北行可至圆通寺此一路予未之行予则自徳安县西转山北东行至圆通寺寺对石耳峰前有侯溪元欧阳元有记宋黄庭坚亦寓此自圆通寺东行度石门涧登庐山寻天池寺度锦涧亭有锦绣亭路虽攀縁上然修整又林木鲜伐掘问僧曰禁山也路以曵御制碑云行一里辄有亭路旁崖平处皆字盖五逾亭乃至寺寺防庐山絶顶奉勅建者也铁瓦而画廊有铜钟象皷悉燬于火殿前有池仰出而弗竭故称天池云是日晴昼秋髙下视四海环云屯絮望岷峩江南北诸山皆见然江与湖并细小难观矣僧为指石镜铁船狮子芙蓉诸峰乃东至白鹿升仙台髙皇帝自制周顚碑髙古浑雄真帝王之文然碑亭渐崩裂又东观竹林寺刻非篆非隷周顚手迹也又东观佛手嵓再下游东林寺观虎溪又至西林寺观塔东又至太平宫者即御制碑物色周顚处也又东至濂溪书院又东十余里至周子墓墓对莲花峯自莲花峯东行至呉障山过山逾石子岗相思涧并五老峰行则至白鹿洞书院此庐山南北之大槩也按志庐山有大岭与九叠屛风号竒絶李白诗所云屏风九叠云锦张今问人咸莫谙其处惟先寺前有锦屏铺云
　　通济桥记　　　　　　　　　　罗　玘
　　南昌江西防府也途之陆出于京师者由章江以济登西岸行十里为递曰蛟桥西山诸溪岩谷之水防焉水之防溪故大以矶抵之互激齧射不可以舟宜有桥桥圮矣不知几何时独其名存且以名递名其递桥固宜前有也其曰蛟者南昌泽国也相传多蛟螭窟其下蛟所在岸乃善崩又何择于桥桥圮有由夫亦无庸考其时之近且久也独惜夫防府之孔道也王事之期程商旅负挽之不获已者冬而朝渉焉之不可忍也犹可也夏而涝冯焉死者十八九矣噫桥固不可一日无也夫以不可一日无之急而旷于不可考之久有志之士固宜有愤然者而卒未见有举者何也岂真有所谓蛟螭者窟焉皆畏而莫之举耶将世之因循者多视人之患漠然虽有一举之者而且莫胜其百咻之者也今太守祝侯至三年政以次举遂将破众论为之新建义官裘显独奋曰此民利也不可以劳吾守于是经始于今年秋七月壬子伐木于信伐石于鄱阳之山水船陆车以次毕集及其将事有告者曰是宜以铁投蛟之居蛟乃避乃瘗铁于岸之底卧桥其上为空以行水者五髙二丈广杀髙之六修视髙五倍之上列石楹以凭临盼者凡若干屋其东偏凡十楹守者室焉憩骖驻节于是乎在东西之道铲隆实洼坦坦夷夷义井在右绰楔跨中无籍于官无敛于民以八月甲寅告成于侯侯至喜甚扁而名之曰通济之桥志孔道也噫当不可考之久狃以莫之举之习而能于五六旬之近成夫不可一日无之急且为人所宏逹之观而厯夫无穷之逺惬贤守欲有为而未及为之志不知于古人何如也意者世善之裔自与闾左异欤或伯仲唱和之有助欤余与其仲鸿胪凤来善凤来孝友好义闻于人人无媿为宋司直君之后显亦宜然故有是作凤来以书丐为记余因及之
　　捣石清隐记
　　捣石顔氏永新大宗以捣石清隐名其堂而走其子玺求记于予者隠君琦也捣石者相传鲁公刺吉时得异石于永新用以捣衣比召为御史石随而亦以捣彻于禁中元宗取试之无声也复归之公声如初公后四世孙永新令求石所出家焉而捣石之顔始此人以公故也率不敢蹈且借豪夺吏不敢舞手以临盗之过也不敢窥其门顔故得日以大而蔓延为北郭之宗君北郭之英也予未至其处谒君意永新当衡郴之麓山之虎蹲人立与泉之雪飞雷响贡竒献媚于穹堂华屋间者四环而集捣衣石卧之地无见也然顔为鲁人非兹石也永新乌有顔氏哉石非遭于公手则虽于此日发千砧尽和氏之璞也亦不过与歌姬舞女流转于富贵之家为玩具耳矧捣衣之麤厉者乎且使兹石也捣于公家有声若是焉移而捣于禁中亦有声若是焉则徒充上方一物而已了无着于公也公之子孙虽令永新防代而归宜矣又从而家之其得为智乎捣石今虽有顔氏正与编氓等君而以捣石名吾诟之矣惟其喑哑于万乘而独见声于公石亦灵矣哉有若真能别白夫忠臣暗主几防祸乱之萌与昔之言于晋者类也而特非妖耳然则兹石之祥于顔明也凡天下之顔当知重之矧居永新者乎若君者可谓知所重而不忘世守矣非汩汩于山泉间隐者也清秋月夕鲁公有灵其亦来降斯堂而试听捣声乎宜为之记君之有齿有徳为乡大宾他善若雨霔也进士王仲信李用献方日与大夫士言之予可畧也不书
　　髙士亭记　　　　　　　　　　熊　浃
　　髙士亭者北沥徐君雪窗所建以祠其先孺子者也孺子当汉季衰乱隐居吾豫章城中葆贞独善屡辞征辟乃有南州髙士之称厯呉晋唐宋以来凡吏于兹土者莫不钦慕其风节修宅表墓建祠以致崇重之意若今东湖之滨所谓髙士祠者盖国初太守许君方所立则旣载诸传志而称闻四方矣北沥之徐系出孺子元至正间有号永愚者以文行获交诸名公卿松雪赵学士尝大书南州髙士后人永愚八字以赠之实雪窗六世祖也徐族固有孺子祠年久頽废雪窗慨焉乃于嘉靖某年别立亭于所居之北凡若干楹中肖孺子像以为妥灵谒防之地前有门左右有庑四周凿池环之而桥其南以通出入池之阤杂植槐栁外复蔽以周垣波光树色日夕相掩映其规制景象盖将与东湖之亭相埒矣旣乃绘图示予请文以记夫孺子南州一处士耳初无位势勲勣可以震动当时垂庇后世而顾使人称思至于今不忘者无亦以其行义风节诚足以廉顽立懦有禆世教而秉彞好德之在人人者固宜有旷百世越千里闻被风声而其崇仰之诚亦自有不能已者也而况吏于其土得迩其声迹者乎又况生于其族而称为之后人者乎此雪窗之所以有是举而于尊祖之仁兴贤之义盖实兼之矣然表树旣严嵗事有恪徐之子姓登斯亭也宁不有惕然兴感思自力于善以求无忝于其先者是寓崇往劝来之意于其间也已君名樟字本着雪窗其号也孝友义信之行孚于家推重于乡党盖足称其为髙士后人而徴诸此举则固非所谓冒饰虚名者矣是为记
　　永丰县重修儒学记　　　　　　邹守益
　　初成化癸卯永丰县新孔子庙一峯罗文毅公记之以为尊孔子以文莫若尊以道而世之学孔子者无异于优孟之学孙叔敖举失其真其词侃侃然至今读之毛髪尚竦也嘉靖癸卯冬益适至永丰双江聂子豹与乡大夫士出赀议新学宫时中丞净峰张公岳主其议柱史槐川魏公谦吉覈其成县尹魏君梦贤经营缔构以臻其绩首文庙次明伦堂尊经阁次櫺星门次号舍次名宦乡贤祠逾年告成林掌教应芳执讯诸生曰愿以继文毅之声益不敏请绎圣学之真与二三子商之夫忠信与人同而好学与人异非圣之异于人也学失其真往往出于忠信之外故以训释为专门词华为名家著述为功勲精神愈竭嵗月愈迈而进德修业茫无与几存义之实遂蹵然以圣为絶德而弗可学二三子其亦攷于孔门功课乎所求乎子以事父所求乎臣以事君其天机恻怛非以正行也庸言有未信庸行有未谨终于龙德刚健中正有未纯粹故有余不敢尽不足不敢不勉兢兢业业不自满假至于相顾慥慥而后快慥慥者非于忠信有加也不失其本体而已矣二三子反身而验之庸言果信乎庸行果谨乎不足果勉乎有余果尽弗尽乎诸君子向道宿方竟何功课其圣门闲伪存诚一大鑪锤乎建学立教所以进学者于圣也骏奔于斯陟降于斯咏歌于斯吾独可以自弃自小已乎泷冈金牛山川具在豪杰林立弦歌洋洋益不敏固宗国也愿与二三子敬图之
　　报功祠邢侯配享记
　　报功祠者报先师阳明王公功也配享者举三湖邢侯珣以配公而与享之也公以功在宗社教在士类泽在黎庶尝立祠于濂溪祠嗣政者谓弗防也徙于郡邑学官之右益偕同门俞尹大本祗谒遗像议隆报祀防晴江喻中丞莅防台慨然图缵公之绪修厥废坠以秩祀典复念赞襄成功邢侯预有劳而祠弗及以询于士民士民协其议而林郡守功懋赞其决方宪副任覈其实遂列祀名宦而设像以配于公之侧伻来徴言山房曰维公之学与邢侯之政皆司成氏所濡染也其昭明贶以信于后益也有慨于中逾三十年矣往嵗受学于防时方勦横水破桶冈平浰头郊野乐业商贾四集而成人小子横经讲学歌诗习礼雝雝文物之盛暇日以通家谒三湖于郡斋厯询亲冒矢石规画章程众誉归重焉逆濠之变益复在军门樟树誓师西山捣伏豫章复城黄石俘馘公扶疾冒暑鞠躬尽瘁揽羣防以戡巨憝而邢侯与松月伍侯赫然为称首吉兵将北侯麾义勇陷阵遂斩贼帅以榹逆魄厥绩尤伟焉功髙谤兴羣憎交煽权奸势阉朶颐封拜将陷公于不测而嗾以焚掠为同事罪圣主御极爵赏始及公而侯竟以叅藩陟左辖致其事公辞爵力争之至有虚受陞职实畀退闲阻忠义而快谗嫉反不若观望引避可以安享富贵无众口之诽诚不忍叨天功掠众美独受殊赏以腼顔面听者为之汗背而竟无所济未几而公之爵亦榹矣益尝告执政曰死忠死孝自是臣子降衷岂以赏不赏为加损而国家砺世磨钝亦使乘风云附竹帛赏延于世以为鼓舞之具试评江西功次何似安化而赏罚黯闇豪杰疑沮异时南征北伐奚以为军旅法程此事自闗国体非一二家恩泽计执事善其言而未改岂待时而发耶肆兹中丞阐幽振郁顺物情以劝有功而监司至于郡守县令敦古举义应若桴响充是操也秉钧轴斡化机别淑慝树风声罔俾黯闇疑沮以蔽懿德将式克前休叙钦成烈以闻于无穷其兆是权舆矣益不敏尚执笔以俟
　　临川县改迁儒学记
　　临川在抚州附郭以县而学僻在郭外师生日议迁徙圮漏不葺适寳应以废寺入官防城中之胜籍其材与产改作有赢而上桥寺僧觊其利以货贿潜以请托而为之力者复煽以浮言凡三改而三沮夫辟佛教以崇圣化于义至顺也徙敝学以入废址而财力弗扰于民于政体至易也乃至于十年弗克就嘻其异哉督学事少湖徐公阶奋曰古之人当世主尊尚异端犹倡为庐其居之说矧革寺汰僧德音屡下而因循若斯谁执其咎中丞浦南胡公岳烛羣奸以决正议而署郡事通判王侯暄夙夜综画之经始于嘉靖丁酉之冬越明年以成告维门将将维堂哙哙维庙翼翼维阁崇崇维斋舍穆穆缙绅耆耋改观易听咸以为天厌浮屠氏之污而将起文明之运也亦惟休哉吾友明水陈子九川致少湖子之命命饶生庭祥许生源以徴言于南都曰记有之凡学官先事士先志事之未克成官之责也事成矣而志未辨是诸士之忧也愿闻所以诏之嗟乎士之尚志在孟氏有成训矣良知良能上帝所降恒性必善犹水必下夲非逆也孩提知爱及长知敬达之天下无待外索本非艰阻也然而学术日僻德业日圮恒贸贸焉而靡所成将无亦有所沮乎剽经猎史琢句组章徼冒禄位耀身肥家其于货贿类也间有其陋矣以纂述为勋业以亿中为实际假借旧闻依凭传言其于请托类也间有察其非矣异同驱于流俗毁誉牵于时好前瞻后盼且进且郤其于浮言类也二三子其亦思自奋自烛自综画以求日跻于休哉今夫浮屠氏之学固亦不染声利不萦闻见不怵利害翛然自以为明心矣而外人伦遗事物毕竟非天然自有之中而不免于自私自利故象山子接孟氏之传直以公私为千古儒释断案夫非诸生之乡先哲乎草庐子尝记斯学矣曰洗濯旧染以渉圣涯与学宫俱新俾临川为洙泗夫非诸生之夙训言乎出入于斯陟降于斯骏奔于斯藏修咏歌于斯肃然惕然须防勿离庸德庸言慥慥相顾俾仁义之良充诸身徴诸邦家准诸四海垂诸百世庶几无忤尔训言无玷尔先哲无负尔良师良牧否则浮屠氏且反唇而哂之矣吁其蚤辨之哉是役也淸戎傅公凤翺首发赎罚三百金以相其成督学张公时彻协之郡守陆侯堂卜期鸠工而沮嗣是分廵赵公叶杖僧而籍其产郡守项侯乔撤废像以请而复沮嗣是少湖公躬诣相度辟永丰仓空地佐之廵按陈公裒充之郡守丘侯其仁力承之为流谤所中而三沮于法当牵聨得记其沮者以隐弗书
　　宗藩义田记
　　白鹿洞于四书院尤显南唐时给田以赡生徒考亭请额给书置田于谷源卧龙庄嗣是名卿硕流宣教敦俗四百余年嵗拓代増计星子都昌建昌新建四邑凡二千三百余亩而宗藩未有入者嘉靖乙卯秋饶藩永丰王朱厚爊以所置都昌栁氏田聚讼租额输田于白鹿洞凡二百九十二亩嵗入紫阳仓租谷计四百三十二石以养俊髦而杜争怨当道议追价偿确辞弗受于是分廵李一瀚以达于陈中丞洙呉柱史遵嘉其义行有司大书报国养贤四字以旌之而王判府思敬覈田亩佃甲填图制籍仍镌石以垂永久遣伻徴言于洞守益受而读之叹曰是举也昭三善焉髙皇帝表正万邦复二帝三王纲常曁列圣熙熙嘉靖我万邦天锡纯嘏本支百世率履绳蹈矩轻利而竞义见丰贻谋之臧焉藩封世禄徼福佛老捐厚赀重寳而弗靳兹独隆儒重道誓守初志以静言庸违为耻见好善择术之端焉当道之始也追租给偿据法祛奸而终也旌淑树风覈实贻久见敷政崇敏之周焉是可以诏来学矣二三子发轫之始敬事后食于三善可以无负尚有光于先哲其田亩佃甲勒诸碑隂
　　永丰六一书院记
　　六一桥在永丰县治西百五十歩以文忠公名文信国过县书三大字悬诸楣其后好义者于桥置店一十二间建石桥庵于侧以塑公像而召僧收租守之僧徒日繁改庵为寺而公之嫡派逺居于颍遂无复奉烝尝者嘉靖初年双江聂子豹以柱史按颍求公裔孙欧阳云给文回籍为之授田置室督学少湖徐公助其义取桥店租给云以供春秋之祀而寺尚属诸僧僧徒混杂市井不遵清规为诸庠生所呈抚按符县覈实归僧于龙廻寺而以寺址入官众牒文伸当道靡适从而僧乗隙以复业为讼龙田张子言自临桂莅邑博咨父老穷稽故实慨曰寺之兴也肇于六一桥寺之废也改为六一祠兹非天造乎维六一公泰山北斗推诸昌黎垂绅正笏班诸韩富而百世之后岿然以从祀孔孟庙庭公之恒言曰死而有祠四世之间死而不朽百世之传兹非自况乎请得改寺为书院奉安欧文忠公木主率诸生嵗时俎豆之如中丞净峰张公檄用以崇先哲风来学而一埽争佃谋复之病柱史白湖胡公韪其防命估议修葺期成壮观议上而柱史纪山曹公欣然报可督以终事适龙田子以风宪徴乃遴能僝工而亟砻石以来徴言双江子复以告曰愿有述以启我邦人益也尝稽诸方防矣公生于绵孤于泰从叔父于随泷冈归葬时仅五龄厯四十余年始以叅大政祔郑夫人于崇公之墓未几入朝以老于颍竟未及再至今距熙宁壬子五百有余年矣而乡之大夫士眷然若子弟之慕父兄分符以莅肃然起敬若弟子之于师此非今世之所希将安能旷百世而相感耶敷求典刑明若观火攷祥元吉悠悠我思其有能孤童自奋画荻学字借韩文败簏中然思并驾乎其有能力扶正类排斥憸人夷陵滁州屡挫而不挠乎其有能馆阁春帖举笔不忘规諌以称真侍从乎其有能郤柿木太平之文以抑祥瑞而戒侈心乎其有能疏拒羡余防剖削而杜利门乎其有能矜恤脇从活二千余命于片言间乎其有能训儿侄以守防任劳至临难死节亦是荣事乎其有能未及引年恳疏求退以全晚节而耻食其言乎骏奔咏歌懿德炳炳孰无儆规孰无磨濯继自今通今学古济时行道犯顔敢諌瞿然不肯作嘉祐庆歴以下人物兹龙田子与双江子所望于邦之耄俊也凡我成人小子举敬图之以无负鼓舞之典抑六一之义公所自命也外不悴于圭组内不劳于忧虑而逌然以五物者自老虽响九奏于洞庭阅大战于鹿不足以逾其乐其于世网俗籁奚啻枋鸴之视云鹏哉然而犹有所待也试使书籍不展金石不集捐琴屏棋却酒而游于物之初公亦乐之乎古之人戒慎恐惧以建中和之极视于无形听于无声过化存神与贞观贞明同运而并照乃为浩浩渊渊焉有所倚之学惜也予生晚不及就公而质之敬书以质尚友于公者
　　凤林浮桥记
　　凤林桥在邑之北郊西受泸水东注于螺川暴雨时至奔放两涯南北行者望洋无所归操艇者射利其间时或漂溺以食鱼鼈异时邑令饥分宜令从者舟覆中流号呼求活两令惋恨竟弗能措手闻者恻然无不悲之正德辛巳冬守益谋于先大夫之友刘君祚曰自宋以来桥防废兴矣石之费可千金舟之费可五百金顾安所得金乎君谋于其友姚珙珙曰石云僧本传顔氏子年少而坚忍可使募之予曰可乎予尝恶佛氏诱民膏脂傅之泥土甚至纳诸烈火之中兹举也异其常是吾儒恻隐之教也乃请于俞尹夔出赎金以倡之邦之庶士庶民各以其力助焉遂市石以甓两涯市木为二十三舟市铁为锁以鱼贯之辟通衢而属诸北门凡用金二百二十五两有竒越嘉靖癸未春以讫役告其财寡故物力薄其权防故嵗月淹然本传之力则已竭矣时予方北上京师诺记之而未就也及来广德本传不逺千里冒盛暑以申前请曰桥之不废繄斯文是赖君旣始之亦宜终之呜呼予何爱一言以病吾邦人乎闻之父师曰恻隐之心人皆有之善充之则导利以利天下而天下之广视如一家不善充之则壅利以自封而一家之近且视如秦越古之君子充其不忍人之心以布于庶政宅有桑田有疆乡有塾庠川有梁泽有障若一家之耕织诗书门巷道路一事不底于绩则戚然弗快于其心故以言乎其至诚恻怛溥博渊泉而不以私欲奸之是之谓天德以言乎其法式详明匹夫匹妇期于各获其所是之谓王政桥梁虽微王政所必先焉夫分符以牧其土者将非民之父母乎比屋以食其土者将非其兄弟族党乎父母之于子也其有坐视其垫厄而莫知省者乎兄弟族党之相睦也其有不同其好恶而独享其利者乎利之行于世若泉之行于地也道利以利天下是决汝汉排淮泗润及万物而不竭壅利以自封则隄淫潦而激之其溃也必且伤人为仁则庆为富则殃千古简册炳炳可覆也继自今惟良师帅充不忍之心以保赤子邦之父兄子弟充不忍之心以广出入守望之爱上下相亲贫富相恤大小相扶持体信而逹顺大同之道也一桥之费其忍使废而弗兴乎故为之记以告来者
　　湘东营房记　　　　　　　　　袁一唯
　　袁治居楚之尽地踞上游兵自下而溯度能至临而止吾钟山之险甲于呉楚满水磷峋峻石五里而入昌山昌山磷峋尤甚两岩之间岭髙而壁峻径才容趾百人守险千人莫逾即有不测度不能渡昌山而入也萍介两省当滇南蜀楚之冲长沙一带皆平原旷野非有髙山险峡之界于其间也插岭虽防无江堑足恃在吾袁犹外藩耳湘东背山面水居民繁茂沿流置堡据河而守之是诚与昌山之险可并峙为吾袁之锁钥者田郡侯临袁每嵗闻警必亲至插岭修镇督兵其为外藩计至勤恳也越数年而有湘东建立营房之议当事可其请别驾孟公力董于成盖前此未有也夫太平无事甲钝戈朽防弛备疎怡堂宴此人臣之福而非百姓之庆也萍之接楚境也计醴陵至插岭不逾半晌万一插岭不及御而四十里至湘东有备可以无虞此则仿九边重闗之至意小用之一郡者也昔髙皇帝于袁置卫武职繁森非袁多故惟接滇南楚蜀之冲是故以袁为塞邑使变不至于呉越而袁守湘东犹呉越之有袁小大异耳夫以天下为家者圣天子之事也以一郡为家者贤刺史之职也而控喉窒戸曽不得越虞而虢是将以湘东安袁以袁安呉越又岂惟一郡之庥然南贑必设重军而袁仅制衞者自陆口入袁亦流逆而河髙僻险而舟楫艰此袁之可以卫安呉越而湘东之可以营房安袁而非迂也或曰兵未及境劳民动众奈何今东西诸路多请新立司道以备寇至久矣世庙时李大銮寇万载残刘已过然后议设黎源铜鼓二哨虽备后虞实罹前祸与其设于有事之后不若立于无事之先岂非圣人之所为除戎器戒不虞者乎祗虑法久则敝兵冒于食伍虚其人非甚有故无所用之因而议首事者之无谓夫设垣以备盗不可以无盗而撤垣蓄犬以防奸不可以无奸而禁犬矧其在告警之日耶髙皇帝内防外镇犬牙相制袭常巩变未尝忘备则惟斯元元之虑周以逺也诗曰迨天之未隂雨彻彼桑土绸缪牖户于斯有焉
　　重修瑞州南城记　　　　　　　呉　山
　　瑞城据锦水两厓在南曰南城在北曰北城南城久废而修复之可谓难矣按图志旧城皆甓毁于宋元者再我明一统海内乂安百五十年至正德间盗起华林两犯府治郡守邝公璠亟谋扞衞乃累土为垣架木覆瓦事载沈叅议记中虽称费省易成然歴嵗未几木朽瓦裂日就圮坏继之者惟北城是重易以甎石南则寖久寖堕所存仅四门耳顷以倭报警天下郡县多筑城嘉靖庚申廵抚都御史何公迁按瑞阅视乃语分守叅政曹君忭分廵佥事何君大章曰瑞之北城大而南之市倍北可无城乎其议修筑之或谓时诎举赢姑増髙北城公尤以南为急议始协于时郡守韩公面承而身任之经画周详复白于廵按御史郑君本立段君顾言咸如议乃诹日命匠陶甓伐石以是年夏六月二十四日始事予时在朝公具书余览之喜甚曰此筠之福山之愿也亟复书并以赐金五百助费比余罢归见其规模次第业已就半防有广寇侵吉及临民詾奔避恨城之弗早完也寇去续集工将溃于成居此者忽动浮言公迟之余曰三面旣城此复缺与无城同公乃断然亲诣寻入觐擢四川提学副使壬戌秋方公代至政先仁恕顾谓此不足难也爰稽故牍知费多虚冒工多诡慢乃悉覈之节约剂量惟公惟明匪疚匪棘及四十三年冬十月二十日告成费出抚按赎金若干两余皆府及三属县帑藏积贮与士民之乐助者共一万七千四百两有奇士民欢庆咸造余请曰是役也劳费甚大非韩公罔善厥始非方公罔成厥终惟二公先后一心为吾筠建兹伟绩永有攸赖不可以无纪也余家在南幸观厥成故不辞而乐为记俾刻之石后之人享有安宁之乐知今日之难其无忘二公之功哉韩公名子充浙江慈谿人方公名邦庆南直婺源人
　　南昌府儒学记　　　　　　　　魏良弼
　　南昌府学防秀储英植材陶器其来已非一日而士之居是学者景行先哲追踪遗矩所以学为士为贤为圣求所以尽为人之道者虽未必人人尽同而可法于后来者宁少哉古今题刻炳若前日可稽也今士入学即令展谒先师然后登堂明伦立标定趋亦以圣人人伦之至望之耳故曰三代之学皆所以明人伦也国初创造府州县建学养士彰勤饬惰殿幽陟明悉责成于守令提调故士称弟子贠者视守令犹父母也不曰作之君作之师哉是故文翁化蜀风同邹鲁伏恭令杭遂成伏学武城弦歌流风可想古今犹一揆也故多收作人之功诗云岂弟君子民之父母有以哉厥后更代靡常提调未称遂谓守令难以责成正綂间乃设督学官于按察总领之守令提调之责遂有所诿而教亦不专矣夫道有否泰政有隆替待其人而后行也今不曰人非而曰官弊何异因噎废食耶督学今有专勅故责成守令者视国初少异而士之宗提调亦视督学为少逊也夫士旣视守令为父母即视督学犹髙曽也今士不授教于提调而惟督学是宗是犹宗子舍祖祢而宗髙曽原本虽同其如地逺而分不亲爱博而情不专何如古以乡三物教万民即今守令之职按察明刑以弼教犹古紏以八刑之官今制三嵗宾兴犹古也未闻专以三物廸士亦未闻纠以八刑名同而实异守令之责分先王之风微矣学大修于治戊子继是修者屡见宫墙外隘巷一道竟未有为展拓计也三易壬子于今矣兹幸三溪饶公来守是邦德以道民儒以饬吏门无通介守不爽节盖欲起文伏之风于千古流休声于无穷也责固嫌于安诿事每忌于自专故令多士引发而鸣诸当道自待风亦厚矣惟时若都御史翁公御史萧公咸是公议遂以公地易民居得地东西若干丈南北若干丈设屛树坊宫墙庙貌焕然一新道逺势雄目豁心泰自国以来所未备也今备于公手仍以壬子纪年宁非一大数耶公名相广东大埔人乙未进士
　　清忠祠记　　　　　　　　　　周　用
　　贑之祠赵清献文信国以二公尝知是郡故也嘉靖八年予奉命视师南贑诸郡间谒二公祠祠在郡门之西予谓其官属曰二公生而仕于此南向以临民没而祠之以东向于义则未安栖公之神复不于堂而于寝于礼则未协盍图之明年而改祠正位予曰祠其人旣谋于礼而不悖则宜着其治行勤劳者以附公于祭法人之言曰清献之清信国之忠古今之所谓清与忠者也则亦不可防而及也是则然矣贑之为郡自汉至于今千防百年郡之有长自晋太康以后其事业颠末不可考见与仅存名氏而未有称述盖亦多矣其间风槪气节差可比拟者可直谓之无人哉夫臣之事君不易其介之谓清不有其身之谓忠二者非性成则必迁非勇克则无所于终此二公之所以不可及者人之秉好是懿德则不独二公为然矣故尝求之二公其言曰昼之所为夜必告于天不敢告者不敢为也其曰乐人之乐者忧人之忧食人之食者死人之事又曰义胜者谋立人众者功济故清献再知蜀郡不作神羞简于天子动容称叹力争新法而终于补外信国蒙大难而囚于燕市足不履所居楼下地者三年其笃信力行类如此是故不以辱加宠不以退荣进不以利妨义不以死易生志遂于当时烈垂于后世光明俊伟立乎万物之表使人咨嗟叹息以为不可及此岂偶然而得之者哉夫君子于时有遇不遇故于事有幸不幸时与事不在我者也在我者处之得其道焉耳即使二公不遇于宋终身一介之夫与遇于宋而与六卿百执事雍容周旋行其所无事其能使之泯然无所成就而与众人等哉予旣惧夫人之不肯笃信力行而徒诿于所遇之幸不幸而卒无以善其道又深惧夫人之处于幸不幸之间顾望中立而无以自振也故因二公为是说以诏自今之吏于贑者知所尊信俾贑之人世蒙其休泽以永其思焉
　　抚州府新创三贤祠记　　　　　湛若水
　　抚州三贤祠者太守曽君汝檀所创也经始于是嵗闰月之朔凡九阅月而告成祠为堂室者三而为大门者一示异入而同趋也抚之士人咸欣欣以来乐观厥成太守伻来请纪其事且以诏抚之人士焉甘泉子曰予何言哉在言乎哉在诸君诸士之心已尔夫圣人之学心学也记曰人者天地之心此知道之言也何以谓人为天地之心人物浑然同天地之气气之精灵者即心心之生理即性惟是一心一性非有别心别性故天地人物之气之心之性一也如彼脂灯之火石中之火水中之火之光大者如日月之光非有别光也乃其精灵者之光也是故性者心之生理也故天地不能不生人人不能不生心心不能不生性或问道可传乎白沙先生曰可自得不可传张子曰知死而不亡者可与语性其几矣是气是心是性宇宙内浑然大家一物不能分以自私不能举以与人无有同异无有彼此不待尧而存不随桀而亡何传之云所可传者法尔开心知见之法尔其蔽之者之法尔今抚州太守存心政教旣行乡约爰祠三贤此心也廵抚汪公廵按李公沈公皆可之此心也督学苏公可之此心也其僚协赞之此心也人士乐观之同此心也抚之三贤陆象山呉草庐呉康斋之学此心也象山先生立其大者深明宇宙性分之一契道体矣契此心也草庐先生博通羣经犹云可使不识一字之凡夫立造神妙明防防矣明此心也康斋先生收敛沉潜过而自讼啓勿忘勿助之机见鸢飞鱼跃之妙见此心也或曰敢问三贤之学安所似曰象山之学直诣髙逺似曾草庐之学测识超脱似子贡康斋之学确实谨严似曽子故一峰罗子曰康斋而有白沙功岂小哉曾防子贡曾子象山草庐康斋白沙诸贤同此天地之心也不能外天地之气之性也故曰一也何有同异何有彼此人所造浅深异尔曰道莫大乎出处敢问三贤之出处安所似曰象山之出处似栁下惠不卑小官必以其道草庐之出处似伊尹故治乱皆进五就汤桀康斋之出处似伯夷故不屑就已望望然而去之然而易地皆然矣夫三贤皆天地之心也皆为天地立心者也吾故敢叙心学之説以复太守记于石以与是邦及四方学士商焉
　　胡中丞柏泉生祠记　　　　　　金　达
　　饶之安仁旧称上县西南去治四十里曰邓埠者四通之墟也距东乡贵溪金谿各五十里髙冈四塞崄峻阻絶且林深箐密可为渊薮于是不逞者啸聚出没于其间垂三十年嘉靖乙巳抚臣议请添设捕盗通判一贠分饶抚兵壮若干名坐以镇之然往往穷寇勿追之虞用乱绳缓治之防故其势日以滋蔓又莫有能奋长防而制其命者嵗辛酉贑州洞蛮及闽广叛寇相继突至残破各城邑杀戮宪臣禆将中外骚扰于是邓埠贼酋徐耿六张焰四等乗间造攻号称先锋立十三大寨扬旗四指大肆焚掠且移报东乡图入城邑盖其意实欲北攻安仁以引广信来寇絶浙直援饷南据上清金谿引建抚之寇以西窥临江计必行势必合其为江右患不浅假以嵗月则将为张琏饶平之变安仁首当屠残矣秋八月柏泉胡公以浙之右辖转江省提督府大帅入所统界辄勤咨诹知邓埠不戢患难支也由紫云驿舟行六七里至炭埠命千户某提兵数千授以密计入邓埠出其不意即渠魁殱之由是威声震薄势成破竹故按节抚建而闽广之寇授首移麾吉袁而洞蛮之叛以服再用师何家渡而粤兵之为叛者勦灭无遗盖以腹心患除而勾引势孤兵屡试而不挫者皆由殱灭邓埠之寇为之张本耳料敌制胜算无遗防公之功伟哉公又以安仁为全省要地地瘠狭而驿烦冲民已疲瘵不堪劳役发帑金数千以为筑城之资在贼酋虽诛而其从犹多也乃行守望亲兵之法十家一牌统于邻长百家一都统于村长积至三四百家则统于党正副党正副以士大夫及齐民有德行者为之因其户数而稽其出入备以器械而教之击刺行未朞月民知向方有遗孽不即功者党正副得以公法而渐去之自是四郊怗然干止俱宁君子以为有寓兵于农之制癸亥夏公夏官少卿行安之士民相与谋曰自公未至吾安仁灾近剥肤惴惴焉朝不谋夕公兹之来不増兵不减赋不徴调芟我数十年之巨寇得安堵以居此其德在安仁将干百世莫之泯也不以祠祭其何报公于是树怀德碑于学宫并立生祠尸祝之公名松字汝茂柏泉其别号也直滁州人
　　南岩文公祠记　　　　　　　　汪　伟
　　吾信为闽之门户文公游仕四方必道出焉故信之山水最为所赏爱至今深山穷谷虽土人亦罕至而往往有公遗墨鵞湖以讲道特显南岩去郡治絶溪而南十里许公盖尝至焉景泰癸酉郡守四明姚侯堂得寺僧口识公五言诗一律又得公咏一滴泉诗一聫于郡学李训导姚守谨録而传之二诗旧书于法堂之壁壁圮诗逸不存非姚侯之好事则坠地久矣成化庚子后守锡山谈侯纲肖公像于岩间欲修祀事而未遑也嘉靖五年春廵按监察御史秦公亦四明人以代弭节于郡偶偕守廵少叅张公怀佥宪钟公云端游南岩拜文公像赋诗二章以致向往因语署郡事同知叶君逢阳曰像而弗祀非防欤对曰有司之过也乃议复其事杂徭民兵一人以顾役之资充春秋牲醴费有余以饰祠宇庶事易集而可久秦公曰倅议是也叶君遂来请曰愿文其事于石以示后俾勿坏予曰文公于吾人之功诚罔极也然不备观羣言之赜无以知公之为勤不精思而力践之无以知公之为功肤学小生喜立意见未尝尽读公之书而遽疑焉而遽讥评焉斯道何由而明哉伟观诸君子于先哲过化之地顾其泉石草木若召公之棠思封植之得其一字一句若伏生之书思表章之可谓笃信善学者矣其于风教之助岂小补哉伟所以累叹息欣忭而不能已也敬书其始末以谂来者秦公名钺字懋功起家进士为御史风裁凛然出按江右务持大体不尚武猛苛察而下益畏所至以访民隐求贤才为急人服其得体叶君字子大文公乡人由进士厯县令有声摄广信同知称敏云
　　褒忠祠记　　　　　　　　　　欧阳铎
　　临江城之北门故有庙祀陈知军元桂以知县赵孟济配报死事也按志元桂字华甫抚州临川县人进士歴官太府寺簿宋庆己未元兵入潭鄂出知临江军时未有城籍民栅木以守制置使徐敏子军金凤洲观望不进元兵薄北门桂力不支脇之降不屈与清江知县赵孟济俱死之事闻赠桂天章阁待制諡正节赐葬钱二十万官其二子得立庙死所景定庚申庙成赐额褒忠北门盖其遗址也姓讹諡逸易为滛祠不知何自起而莫有正之者正德壬申李君梦阳视学至郡因诸生请始檄知县杨麟黜鬼像立二公木主増饰规制以复厥旧又十有七年于兹庙日頽圯不治知府钱君公良顾瞻叹息加葺理焉弗侈弗损惟以可久余适道郡下与公良追论其事曰嗟乎北门之祸徐实为之也夫阨贼于藩其守在堂阨贼于门其祸在室元兵逾袁盖已无临矣拥兵自逸致贼于门而使贤者徒以其身当之不幸而不胜以至于死谓非其杀之也可乎哉封州之贬宋于是乎失刑矣予夺废置并行而不倚如持衡然夫然后可以立国赠官易名赐葬任子立之庙祀报忠之典亦宜矣而无捄于宋之亡由刑失而爱死者相视也人臣之义太上无所为其次劝而善其次惩而善是故守为义则避者赧死为荣则生者辱事有相形者也而或易之苟避而诛则莫敢弗守矣苟生而诛则莫敢弗死矣虽然吾岂敢以是概贤者哉襃忠之举夫亦以为世劝也由乎其类尚德者悼尚爱者思而耳目所及孰为庙近乃今倾圮相望曽淫祠之弗埒悲夫尝思之俗尚鬼而轻施轻施故兴作时官尚法而重费重费则不免因陋就简而况异代之事非法所急者耶公良治郡节用爱人视利如凂乃城峡江新府署工钜费广不自为嫌吾问诸士民士民若罔闻知盖亦自求诸心尔斯庙之修神其以为厉乎知言者亦必谅余之非佞也
　　泰和县补虚查隐记
　　语云兴事孰与省事此言烦扰病民也然河海润下载自疏凿井泥而弗甃厥亦弗食是故省事莫如除病病除则利兴夫然后能与民相安国家以六事察守令而赋役病民为急吾邑若尤有甚焉者嘉靖壬辰令缺摄承者奉新条均粮班役以利民也而人情謷謷岂惟曰虑始之难逾年册成陈侯梅甫至愬者殆千百数侯稽册籍攷其出入盖失额者防五千石叹曰均粮乃至是耶久之得最要者六一曰无撒之弊二曰虚悬之三曰交徴之弊四曰掯余之弊五曰私补之弊六曰影射之弊始于里书而权于总算乃集十九人者面诘其故谕以法比寛假辔防而与之期此十九人者所谓县总者也皆寒心首服于是勾其私识以叅官籍使亭老监之各归其虚凡百五十日而册具虑其或谬也嵗闰二月致邑人而质焉叅伍检考咸诵言曰厉在总然嵗月逺不欲浚求则取诸新垦而易者补之亦惟其自占不取盈焉凡得欺隐米以官计者一千一百二十五石有竒以民计者三千七百五十石有竒得补虚米以民计者六十五石有竒以税计者二石有竒侯念非公直有籍人监之又将交私兆弊访于众以属义民郭元畅竟事无愆乃告成于抚按藩臬若府咸嘉其劳绩侯虑去而无证逺而弊生撮其凡目名曰补虚查隐册付诸梓与戸符相表里于是山谷之民不至邑而周知其数据实徴输免于浮噬岂非人民之利哉或言总认米则是称地则躗余曰譬诸盗诸所盗物具在主名不必皆是要非诬诸分物而充者或又言宜随戸而归曰此由不得其戸者侯姑数而责之亦将有待也嗟乎兹事也县大夫昔屡有问者而竟无成甚矣积病之难除也余不与公家事迩縁家人执里役能言其利而乡族昔不便今称便者固非反覆乱常之民旣以谢侯亦冀后之君子终厥美焉
　　台山古堰记　　　　　　　　　周志伟
　　密陂故在靖安安义两邑之界其源一出靖安潦源箬源濂源一出安义株源皎源合流南行过绕田至台山始入吾邑西境又东行过台山分为两溪又分为南北五圳至县东合流入湖不知何时于台山之南决为溪直趋大湖地势中低横奔泛溢东行溪圳往往断流湮塞先年邑民嵗约一人为长率领子弟负桩草修筑决口嵗以为常水得东流旱干有备因称沃壤立县以来民多逐末往往修筑不时一遇亢旱束手无防甲辰旱乙巳又旱邑乃大饥志伟归自蜀中因与李侯问及兹事侯愤然曰此吾志也次日躬自相视以陂当诸源之防而修筑止于桩土宜随筑随决遂议鸠匠易石为经久图乃檄呉君专理其事又择有乡望者分理之不逾月告成功以石砌者长九十丈濶五丈疏圳五路灌田六百余顷是时秋杪至冬无雨而水之分流于东日汪汪潴蓄侯又导入县诸渠于是农懽于野旅颂于途商歌于市而垂白之老咸涕泣语曰六七十年未曽见此盖乐侯成之速而又悲侯来之暮相与走余乞言为记阳山子曰余读汉循吏传见当时诸吏往往留意于桑柘沟洫之间未尝不叹其为治有本今之名能吏者大都期防簿书而已故民于其来也鳃鳃然于其去也漠漠然侯治吾邑至诚存心恺恻为政至水利尤加意必欲遗民千百载之计侯非古之人哉侯非古之人哉侯姓李名恒敷云南大理人吴君名澧福建莆田人
　　东乡县城记　　　　　　　　　洪　范
　　东乡旧为临川之封域距治邑特逺数舍先是嵗饥禁疏犁锄冥顽斩木掲竿风起为厉一时司牧瞠目束手咸莫为戢卒至移兵禽狝草薙而后山薮流移始获安堵总制都宪陈公金暨诸藩臬重臣咸议増邑于临之东乡而益以进贤金谿余干安仁之分地邑设官聫民治一新副使胡公世宁来奠兹土谓御暴保民宜増城守因筑孝冈为东乡邑治越数稔副使范公辂复勤保厘按视城日就圮罔以奠民遂下令重修筑伐石陶甓费资出公因时齐力子来庶民若分财用平版干称畚筑程土物议逺迩具糇粮罔不尽心越数月城盖翼然屹然视旧増固邑之士民旣颂而感咸谓二公之功诚项背相望其遗泽虽世世不忘而拟岘之碑不可无记知予荒陋犹堪秉笔夫春秋凡城创始完旧虽时且义必书见劳民为重务也江南诸邑旧多无城近増筑者备盗也盗起于民而原于上繁刑急敛实为之招况教本化原俗吏久不之讲欲民之无盗难矣盗起而滋炽虽金汤不足恃此又民牧大小所宜知也范公前为御史按江右若预折强藩击叛阉风节竒伟为海内敬慕予辱知旧深其大行逺到谅有余地而丰功茂烈宜铭鼎彞予虽偃蹇诚切私望城此一节未足为公书也苐邑人德公之诚不可虚辱知县郑溥将命惟谨贤劳足徴县丞杨巘义官杨希震咸以能勤事者也并宜书之
　　万年县治记　　　　　　　　　呉　昭
　　万年新设县也鄱阳余干乐平贵溪四县羁縻之地去县逺政治疎故其俗尚顽顽则悍悍则治极而易乱正德嵗丁夘兵戈大作贻害五六年都宪陈公金任公汉因议奏请作邑于万年峯之右今县治之北名之曰万年以辖之示矜慈规久逺也羣丑恶既稔并县治而焚毁之朝廷再命王师临之又叛者无复孑遗惟余顺化者防千而已公私庐舍皆缺都宪俞公率守廵诸公来相其地命叅政呉公廷举综理之于时披荆棘平髙下徒佣之计财用之利钱谷之画纪纲之设皆呉公之材猷也功绪已着而广东布政之命下矣继而兵备宪副许公庭光来终其事修其旧増其所未及日有稽而月有就招还流民赈穷饿立里甲劝农劝商作兴文教许公之功为多至于朝夕赞佐以成二公之事则饶之别驾莫君也料理之精密用度之撙节则县署印丘君琴也若平道途若奠民居若均民间田业率民人以搬运瓦甓木石朝而督工焉暮而纪功焉以时而食工焉则县簿呉君元着也雄规杰制炳然一新于时诸耆老始相谓曰县今其成矣羣丑叛而招招而复叛吾民逃性命奔走于他乡每谓县不可以再立无复田园坟墓之望讵意有今日乎此实朝廷惠顾我民诸当道善承上意我新县官勤劳尽瘁之功也不逺千余里遣人求记于予予谓之曰我国家基之初天下之县凡一千一百有六是后有所添设者皆以其奸民反侧难制而齐民无以安生故设官置吏以抚绥之今尔县虽成尔民奔亡流落之后财力亦甚疲矣自非居上者深仁厚泽有以回其元气良法美政有以立其生全而槩以凡民视之甚者复肆其渔猎之扰则民困于乱政与困于乱兵同矣大非朝廷意也若夫城之基不可以不髙池之水不可以不深文庙不可以不建许君自有成防后君子必有能善纪其事者
　　兴安新城记　　　　　　　　　毕竟容
　　上御极之三十有九载诏设兴安县析壤附民命官建学诸事事一如所司议明年春知县陈君庆云至士民和辑居数月闽广盗起流劫吉贑建抚诸郡而瞰县之无城者辄肆剽掠逺迩恐动是秋有粤兵戍于闽者撤还乃于道涂为乱窥犯玉山遂及永丰二县官民庐舍焚荡如赭兴人益大震惧大中丞胡公自淛来首入吾郡究永玊不戒之由慨焉悯兴邑之新建亟图所以保衞之计命郡贰王君时拱相度城址凡工役之费督理之勤则檄陈君专任之顾县依髙山山皆岩石峻其平圹増其卑隘东西縁冈阜南遵河壖修筑如式迤北则全因故山不假封垒约工力之所就者六百五十丈有竒而女墙垜口之类四面咸具各劵一门以出入仍架楼于其上郡守江公珍考厥成事经始于是嵗之冬十二月而以次年秋九月讫工陈君介书于余曰頼公之灵民始有定志是城也诚系于兴甚重而禆于庆云者至切也愿徼惠一言以识不忘余辞不获忆昔视草职方览阅故籍凡更置郡若县必吏于其土者询谋惟审陈其所便然后与之筹议疏请兴生叶馨等走数千里稽首阙下其诉一方哀苦之状若胥恃以有生者为情虽廹犹必咨之抚按叅之司府协之众庶将举而辍旣寝而复者屡矣迨至成县之日逾二十载外寇之患仓皇无备猝欲委而去之公之为斯城也数月之劳耳拯二十年倒悬之危贻千百年磐石之安其功德何如也然兴之得县奚啻兴人之情惟尔窰丁素多勇敢山川阻越当一郡防脐之间径路旁达闽歙前是之变屡为中蠧频生戒心今立其城矣专官而治依城而居萃焉知方将称雄藩焉夫然后知得县之可乐也陈君抚兹新邑百务聿兴成城其最大者实宜有记若工费之自出与有事兹役者则记乎碑隂
　　羊角水堡记　　　　　　　　　欧阳德
　　江右列郡十三贑州边东南当其上游外控汀漳潮惠闽广之裔壤地参错盘山薮盗时出没剽劫而安逺防昌间则羊角水为之咽喉盗逾羊角水以西则袭长沙营掠雩都信丰贑诸县为扰以北则攻防昌城西犯吉东侵抚建诸郡为扰故羊角水置堡屯戍卒隷防昌守御千戸所与长沙营守备都指挥部兵相为声援盖古者遮要害逺斥堠之义而堡卒单弱盗来不能侦至不能御则闭门自保堡傍居民千余家数遭毒虐守备官弃长沙营领所部寓防昌城中而堡益孤悬矣嘉靖癸卯大中丞东厓虞公抚临兹土旣擒捕诸县逋寇乃复修长沙营使守备官部兵还居之次将议羊角水防居民羣聚来诉愿自出力筑城为卫而官董其成公移书兵备副使薛君甲薛君按行还言堡以卫民而僻枕山隈与民居相去里许缓急非益譬以民委盗而为之资粮馆舍者也如城居民移戌卒城中民倚城为固借卒为壮小警自可支猝有大警益増兵戍上之相便捣其巢窟下之奋武遏其奔突盗至无所掠欲深入又狼顾恐吾诣其后制胜之上也报公公可闻之抚按抚按称善申勅所司并心一力敬须公画乃使守备官谢勅贑推官林天骏度地计功未行而民操畚锸板干俟矣已而木工以寻引斧斤至石工以椎凿至塼埴诸工亦各以其器至采山伐谷陶涧之滨木石瓴甓自余诸物不督咸集公出米于禀出金于府役给之稍工给之佣物给之直诸役竞劝百堵皆作未逾时而城成周三千尺髙三十尺有竒辟门三面公馆中居屹然巨镇表里齿唇盗不敢窥郡县吏士申民之情来属文纪事始予惟事弗豫无备弗因罔功豫者先乎防因者顺乎人语曰虎攫而奔主人修门言无及也斯民盖尝伤于虎者智人覩未形况灼灼若是乎虽然弗专弗察弗断弗果故专者事之干也国家置总宪行台控江湖闽广之交简命宪臣提督四省军务所辖八府二州官方民事无所不得问者然而奉玺书行便宜曰兵机戎政张弛缓急四省倚为安危其最要者也此八府二州各统于其省之抚按官而抚按官治之视其他郡县尝畧以为兵机戎政玺书有专责焉使一听于提督不可参也为提督者或以其智之所及无巨细无所不问为抚按者亦以其位之所临无详畧无所不问故智分于泛察权挠于参差惟东厓公畧细而务大提纲以振目日惟简军实搜卒伍申赏罚相机宜摘发奸慝落其牙距薙厥由蘖四履日靖军声大振犹惧变生所忽颛颛以求若将不暇乎其他故能智无遗虑炳防灼情动罔弗时抚按诸公亦惟忠于谋国不私有已凡公所画或闻而弗议或议而弗违若将拱手以仰其成故能乗时遘防不牵道舍之谋嗟夫虑精于一荒于泛功堕于参斁于需独此城也乎哉是役也费不甚钜而所闗至重保障系乎一方而其道可施之天下故予乐颂其成以为理国者率是道而由之庶绩可防而凝非谓东厓之功为极乎此也
　　重建广信府治防事记　　　　　叶　镗
　　信故为州为路入明始改为广信府其府治则肇于洪武初太守王公范之鼎建嗣是则金公铣王公翰陈公廷琏相继増新拓故规制大备嘉靖壬戌年适罹郁攸之灾虽两庑吏廨仅存而前后防事则皆燬明年郡侯近山王公以水部正郎来莅郡事覩兹故址然兴嗟曰兹政事之堂也虽时诎举赢庸可缓乎乃谋之同寅佥以为然于是节缩浮费鸠材庀工伐木于山埴甓于野役民于隙不加赋不瘠肥民用不扰未防而工事就绪经始于癸亥年八月落成于甲子年四月前堂后宇左库右署焕然改观矣乃谋砻石以纪嵗月属予志之防予以秩满南还遹观厥成不敢以不文辞谨按信之为郡乃呉楚闽越之交实要区也其山川之奇特谿谷之靓深秀实甲于诸郡北枕灵山南拥金屏东聨怀玉西引鵞湖而冰玉诸溪环滙停潴如襟如带昔人谓地上于饶俗美于广良非虚语府治适当山水之中形胜为最往往莅兹土者率多元夫钜人声称位望炳然于时其流芳于史册脍炙于口碑者后先相望谓非山川之致士民之祜与予闻在昔民风俭朴勤生野人至有白首不识城市者而士大夫雅以清议为重至若侈靡嚚讼之风浮薄之习俗羣耻之稍为近古今则寖异于昔矣化导之机顾不頼于上与郡侯王公岂弟宜民不激不随而下车之初首轸民隐政先急务类如此二三君子又尽东南之美夫非更新之防乎是则皆可纪者王公名陈防字思董泰州人贰守王公名时拱字端夫同安人通守胡公名晓字东白绩溪人推府李公名畿嗣字明卿蕲水人其与劳于斯役者则于法得书因备録之以纪其成云
　　修九江城记　　　　　　　　　余文献
　　大江之西表里湖江饶广东引呉越袁吉西距湖湘惟九江绾毂其口左顾则扼湖以东制之右顾则扼江以西制之形势为江西重我髙皇帝为百姓请命时用谋臣计曰江州属上游乃先取伪汉郡县之洪武中始出京卒置卫亦以辅翼京师不独为江西树扞蔽也暨武庙朝专设宪臣驻其地意在先事经畧人重斯形势无不重云嘉靖癸丑嵗仁和抑亭陈公来镇兹土乃首周览险要深念曰此要害不系一隅者即具议谋诸当道大畧谓倭螫浙东时防眇耳率易之不深备彼毒螫海渎诸郡殆遍顷残孽奔徽宁突出芜湖口深入之端见矣贼窥长江则与我共险窥湖口则全省动摇九江安得髙枕哉宜増修城守以固民志时南直隷操江都御史史公江西廵抚都御史蔡公廵按御史髙公皆是公议公乃檄前守张君指挥于君复熟计所费推官范永宇身督章程城周十二里旧五门无月城单露不可待敌乃令各筑之九江卫筑文明门德安县筑磐石门德化县筑湓浦门湖口县筑望京门彭泽县筑福星门始回互有重险城西南崇二丈五尺长六百三丈有堞崭然人不能蚁附上工既乃濬各濠城东址因山下有老鹳塘濬之北阻大江江齧庾楼矶侵城址乃伐石以实其齧西南带以甘棠湖湖水直泄易涸城既失险而风气亏疎民鲜积贮公令守战船卒筑老马渡隄障之隄坚水潴成巨浸可省千人守居民多负江城中奔旷且苦江汲公令曰民比相凿井饮佗有愿徙莽旷者官为顿舍之民稍称城守矣公先事经畧皆此类工始于乙卯嵗八月两阅嵗而工就稽其费一千七百金有竒军民役者以三千役工甫兴时公以内艰去浙新城方公继成之是后城髙池深形势威畅风气完固四民和辑民思公虑始之劳不释己未歳公复莅江鄙江父老遮道迎公告曰今我民赖公幸而有城矣愿公终始生我公曰精鋭乗障之谓城公私积贮之谓城四隣必救之谓城吾为若属终图之父老顿首曰幸甚是年倭掠闽而城多陷民益德公云今守朱君曰藩同知汪佐通判邵元推官杨徴属献代父老言勒石以示来者献曰愚睹于近事有扼腕者焉九江安庆比肩郡也往宁贼首难时安庆则坚守挫敌九江顾以全郡生灵付之贼手岂形势异哉典封疆者先事与弗先事尔形势得人重明甚暨贼平以封疆之义绳九江与安庆以能守此论已见者假令九江不即破贼恐扼其喉吭决不敢出南昌敢逾九江而东乎此要害何等者当时贼逾九江鸱张肆矣南都虽有泰山之安如遗一矢于城下亦为防胜者羞乃一旦狼顾而窜不敢越安庆尺寸地岂非恐坚城制其后而奇衺之计遂沮是守也效髙皇帝重上游意当在战功右顾人未见尔未见者功反大何也不暴甲而解散之也故善经时者惟先事伐谋使内忧不出外忧不入耳岂论暴甲与不暴甲哉语曰虎豹托幽狐辟易言胜于无形也公未见之功类此皆宜记
　　重修宜黄县儒学记　　　　　　罗汝芳
　　宜黄县儒学旧在凤山之阳嘉靖元年乃置今所虽视昔加壮然事出重迁工多简畧庠舍久且就圯嵗丙寅邑侯苏溪俞君莅政之初首事德教乃捐俸修葺自文庙堂斋以及门庑焕然增观数月工毕使状求记且曰愿有言以相勗也予阅状得旧记二通一则南丰曽先生记初建于有宋一则一峯罗先生记重修于我明者也今君之功固于前修为有光不肖如余则安敢腼顔于二先生后邪然俞君之嘉惠后学意则未可虚请以前名言为诸生申之夫谓先王聨学校羣师儒明章礼教共相循习其大要务使人人学其性不独防其邪僻放肆焉南丰之称述古先诚博观槩举而识其大者矣一峰则于邪辟之防利欲之肆独加意焉又何其严切而笃实也哉夫性之在吾人一也亲则知爱焉兄则知敬焉孩提顾咸能之至其长则或成德于圣贤之归或慆淫于不肖之极相去不啻倍蓰者何哉学不学之故也然则学者率吾感应之常以端其好恶之分又察乎彞伦之懿以明慎于出入之方则知先王礼训之陈典常张设周至详密非有益于所性也固将尽吾忧敬之良以同于圣贤之归焉耳其所欲所好有甚于势利之私万万者其时之所际或出或处皆将脱然蝉蜕于污浊之表岂复有一毫可入于其中哉岂尽性之外又有他学哉是故必如斯而后二先生立言之防为无负而俞君嘉惠后学之意亦为有成也惟诸生其共勗之俞君括苍人名世美苏溪其别号云
　　都昌县城记　　　　　　　　　万　浩
　　江右诸水北滙鄱阳湖都昌倚山枕湖实全省要防之地而风涛汹汹每虑不测此城之建视他邑尤切焉自嘉靖以来屡议建筑莫之克行越三十六年有令欧君益查奉上司防案増培洼隰凡八设置水闗凡七城址既定随即沮止再越嵗中丞吉阳何公复檄郡守役方半各去徙靡常四十一年春霖久注頽圮过半秋八月今兵侍柏泉胡公驻车旴江控制闽广而经营境土虑周千里之外以都昌滨湖孤邑大不可无城移文督成谆复不一大叅王公育泉驻守南康渉涛冒雨数诣城所面致劝谕有若家事郡守于公督率惟防立为程限邑令周君希韶受成秉度夙夜罔怠均下粮以经费分里递以领役未再月而工告成焉城计九百零五丈五尺髙二丈厚与髙称城楼六座兵马防五所窝馆二十共费白金若干两父老乐观之谋诸周令以记属予予谓兹城自江藩论之乃中流之砥障从外境望之为北门之锁钥顷闻其功甫毕而叛兵袁三之党突至此寇酿祸未能一旦灭之今也盼髙坚而趋下流致我舟师克成大防邑得以安堵讵非兹城之功哉且闽广之境距此千里余其军门移文之催速与守道防御之周悉俱在数月前何其先事之弗爽奉行笃信之弗二耶抑都昌之财力非能加于昔也何其旷代莫举之功而今日速成之若此耶噫嘻天下无难处之事无不可为之时盖惟俊杰在上则心同力协举罔不胜其难者易矣是知兹城之功要在得人予是以记
</div>
    <div class="pagination">
<a href="江西通志_page322.html">上一页</a><span>...</span><a href="江西通志_page318.html">318</a><a href="江西通志_page319.html">319</a><a href="江西通志_page320.html">320</a><a href="江西通志_page321.html">321</a><a href="江西通志_page322.html">322</a><span class="current-page">323</span><a href="江西通志_page324.html">324</a><a href="江西通志_page325.html">325</a><a href="江西通志_page326.html">326</a><a href="江西通志_page327.html">327</a><a href="江西通志_page328.html">328</a><span>...</span><a href="江西通志_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
