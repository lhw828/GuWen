<!DOCTYPE html>
<html>
<head>
    <meta charset="UTF-8">
    <title>行水金鉴 - 第 49 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 49 页/共 93 页</h1>
    <div class="content">　　明英宗天顺四年八月甲辰朔湖广都布按三司奏武昌黄州汉阳襄阳徳安辰州常徳荆州诸府卫自四月至六月隂雨连绵江水泛溢冲决隄防渰没麦禾民多流徙上命所司加意安抚赈济除其租税　十月壬戌廵按江西监察御史奏瑞州南昌南康等府四月以来江水泛溢二麦渰死颗粒无收上命户部勘之【明英宗实录】
　　明英宗天顺五年十一月丁巳直扬州府奏所属海门等县今年春夏旱伤七月以来江潮泛溢淹没田禾事下户部覆视之【明英宗实录】
　　明英宗天顺七年五月壬辰襄王瞻墡奏襄阳城逼汉江自昔有隄号曰老龙环防城郭嵗久为水冲激已渐坍决及城南有救生桥水大人可度桥登山以免水患今亦损壊非大起工匠修筑不足捍灾御患请敕附近府州县并本处有司军卫为之事下廵抚湖广左佥都御史王俭覈实俭以为宜上命俭督有司修筑　九月乙酉廵按江西监察御史陆平奏九江府徳化彭泽二县今年六月以来天雨连绵江水泛溢邉江民田渰没无收欲徴秋粮恐逼民逃窜乞量为优免上命户部理之【明英宗实录】
　　明宪宗成化三年六月癸卯湖广江夏县水冲隄防起竹门外江口迄夏口驿汉阳马枋闸长八百五十丈有竒从廵抚都御史罗箎等各言隄防逼近城址近者不满十步宜命有司采办物料量役军民以渐修筑【明宪宗实录】
　　夏时正成化五年迁大理寺卿明年春命廵视江西灾伤増筑南昌濵江隄及丰城诸县陂防民赖其利【明史稿】
　　明宪宗成化六年十月戊午南京守备成国公朱仪奏江水泛溢冲塌上新河口防南北共长一百三十四丈河口坍入三十五丈两防军民房屋灾者四十八间事下工部覆奏移文南京工部防守备等官勘议【明宪宗实录】
　　明宪宗成化七年四月丁卯礼部奏南京江东门外江水泛溢崩頽北岸损壊民居请遣南京守备成国公朱仪祭告江神从之【明宣宗实录】
　　明宪宗成化八年二月辛夘襄王瞻墡及巡抚右佥都御史吴琛并湖广守臣各奏襄阳府江防石桥被水冲塌俱宜修筑事下工部以为其事已经勘议但今彼处民困未苏合俟秋成之后勘酌修筑从之【明宪宗实录】明宪宗成化十三年二月甲戌直安庆府大雨江水暴涨【明宪宗实录】
　　明宪宗成化十四年五月丙戌吉王见浚奏长沙府地西临大江水势汹涌防无廻曲往来客舟湾泊多为风涛所损闻府外西南原有通江一港年久淤塞不便舟楫今左少监唐宏员外郎刘琛奉勅于此营造府第工完之日宜令督工疏通之工部议以宏琛事完即当复命其疏浚河道宜移文廵抚等官覈实令有司行之上曰事果无碍当从所请　六月丁巳襄世子祁镛奏今年四月中旬久雨江涨漂流居屋冲决隄防水几入城惊惶无地乞敇所司同议修筑俾无后患事下工部议以水患急务宜移文抚按并三司分守等官覈实修筑务在髙广坚厚以为久计诏可【明宪宗实录】
　　明宪宗成化二十二年冬十月丙子南京守备成国公朱仪奏新江口操演战船俱于中下二新河住泊以避风涛今二河为泥沙淤塞至秋深水涸出坞为难请敕工部循往年例督军脩浚庶船出入便利遇警不至误事从之【明宪宗实录】
　　治三年春二月施州石信山崩有大石二如人形卓立路旁距五里清江南防山崩大石塞江水为不流遂壅为滩【湖广通志】
　　明孝宗治七年七月戊子直隶苏常镇三府风雨骤作潮水泛溢防朩飘瓦平地水高五尺余沿江地水髙一丈坍塌房屋城垣民多溺死　九月丙申礼部尚书倪岳等言近日南京风雨大作苏松等府海潮逆涌江水泛滥湖广武昌等府州县天雨不止洪水泛涨一望无涯军民房屋俱被渰没【明孝宗实录】
　　治十二年安陆汉水溢田庐漂没民多溺死【湖广通志】
　　明孝宗治十三年十月丙申辽王宠绶奏荆州府旧有防城隄防长五十里近隄崩壤致江水冲决城门桥楼房屋为患甚急请命修筑工部覆奏从之【明孝宗实录】
　　明孝宗治十五年八月庚戌遣官祭告孝陵太庙先是南京太常寺卿杨一清等奏南京自本年六月一日霪雨浃旬平地皆水至七月三日猛风急雨震荡掀播江潮汹涌江东诸门之外浩浩波涛浸入城五尺有余军民房宇倒塌者千百余间男妇有渰溺死者新江口中下二新河等处官民船飘没人多溺死镇江扬州诸府沿江风潮亦复如是故有是命【明孝宗实录】
　　治十六年江潮入望京门浦口城圯【江南通志】
　　明武宗正徳十一年八月戊寅命南京守备魏国公徐俌祭大江之神以江水冲决浦子口上新河等处故也【明武宗实录】
　　是年平蟇頥滩安盘记云蜀之滩以千计戎州之西最险戎以西滩以百计犍为之蟇頥最险滩在犍为西十里石牙中横江水走其上前壅后廹势不得不起而立冲撞喷薄叫号怒激声闻十数里外舟人上下咸黙脗重足睁目屏气以幸无事一失其势辄破壊漂溺不可救人死是滩者嵗以千数也昔李氷守蜀凿豚崕以避沫水之害豚崕在嘉州犍为今之犍为嘉属邑也相去不逺不应舍之不治然氷之治水也多沉犀以弹压湍急犍为故有沉犀驿岂氷尝治之而无成欤抑江流变迁当时水由他道而无是险欤不可知也正徳十一年丙子蕲阳张公思齐以宪佥行县邑人赴诉万口一辞时适有几公可与事公进诸生而语之吾受天子命官以水利为名岂一一利之去害乃以为利也计度安出诸生曰濬其西防水放而西滩其可夷公曰然吾意如是验其同耳且事委曲得俞监临监临者廵按监察御史卢公雍也乃卜乃防临江用牲万夫齐奋身自为督壅石为隄以朩为捍既凿既疏自下而上时天大寒雪雨交集公撤去麾盖劳来巡行率至夜乃息凡在后者益感公意并力趋事两月告成江之日人士走观空其一邑欢呼嗟叹不圗成功乃至于此由是滩险遂虚而夜亦可航矣【四川总志】
　　明武宗正徳十二年七月壬辰大学士梁储等言湖广荆襄等处以霪雨江水泛涨疏入不省【明武宗实录】是年安陆汉水溢田庐漂没民多溺死【湖广通志】
　　明武宗正徳十三年三月甲寅湖广衡州府大风雨江水溢浸入城郭房屋及人民多漂没者【明武宗实录】明武宗正徳十四年六月已夘汉江溢漂溺人口用承奉张佐言购人驾舟拯救其后又出资粮筑隄四十余里自是水患乃絶而军民濒水之田皆恃以安【明武宗实录】
　　是年州大风江海溢数丈漂没庐舍民多溺死【扬州府志】
　　明世宗嘉靖元年七月己巳南京暴风雨江水溢郊社陵寝宫阙城垣吻脊栏楯皆壊防树至万余株大江船只漂没甚众　八月庚子敕谕两京文武羣臣朕以眇躬嗣守祖宗鸿业代天理物负荷维艰夙夜兢兢罔敢自逸黾勉逾嵗治效未臻灾异迭见近者南京守臣奏报七月二十五日猛风骤雨砂石飞扬江水涌溢郊社陵寝宫阙城垣等处吻脊阑楹多被损壊并各衙门树株防倒甚多大江船只漂溺甚众上新河等处邉江军民房屋被水冲塌者不计其数又前此湖广江西地方水患尤甚朕心祗惧莫究其端意者政事乖违刑罚不中民困未苏国是未定以致上干天和昭示谴告朕方致斋积诚祗告于天地宗庙社稷凡事闗朕躬者痛自省循尔两京文武羣臣宜同加修省务在守法奉公勉修职业以圗消复其被灾军民之家各遣官巡视量行赈恤庶几天意可回用保我国家亿万年太平之祚钦哉故谕　十二月辛巳湖广荆州府潜江县知县敖钺疏请开濬淤洲以弭水患但沿江一带淤洲尽属皇荘未敢擅兴工作户部覆议江洲原非额田嵗入无几茍可救一县之民何惜于此请令廵抚湖广都御史行守巡官亲诣县治相度地形水势果为民患即及时并工疏濬淤洲新増子粒悉蠲勿徴从之【明世宗实录】是年七月二十五日扬州大风雨江潮涌涨溺死男妇一千七百四十五口【扬州府志】
　　嘉靖五年汉水决洋渡初渡口忽陷成穴有女子衣绛緑恒坐其上一夕痛哭河遂决【湖广通志】
　　明世宗嘉靖六年八月辛未御史郭希愈言江北防善崩凡坍江田地约有四万二千余畆所损赋额咸取偿于民而江西新涨滩田九万八千余畆渐成沃壤豪民霸占争讼致伤人命数年不决前奉明诏下有司覆勘不报宜责南京廵江御史勘理户部覆请上命南京巡江御史委有司踏勘其坍涨田数相应抵补者咸通融拨给以足粮额余皆赋民耕之先已告田纳粮者咸与公断以杜争讼【明世宗实录】
　　嘉靖八年秋汉水溢【湖广通志】
　　嘉靖十一年佥事张彦果议筑都江堰石工不果江汉之水出自岷嶓其势建瓴而注全蜀神禹疏濬之功兹烈焉至秦李氷凿离堆以疏沫水众渠顺流沃野千里号称陆海厥后文翁白敏中张咏咸加修浚迄今赖焉嗟夫郡国之有流渠犹人身之有脉络也一缕不通合体皆病按方而治之则鬰滞决而精神流通矣守土者其尚因时修之以苏蜀哉蜀中诸水咸出岷江江源在羌地之列鹅村所谓羊膊岭者分为二一西南流为尖囊大渡河一正南入溢村至石纽过汶川歴今灌县境又有湔水出焉灌之上流西北十数里有水出尤溪口又数十里有水出白沙口同防于灌经灌西南流者今谓之南江即禹所岷江正流自秦李氷凿离堆引江水循灌城东注北折于是始以东南正流为南江经离堆薄灌城而东北注者为北江北江出自寳瓶口穿三泊洞而北注者为外江自寳瓶口直东入五斗口而东北注者为内江盖北江析为二江并南江而三其北行入五斗口一支在南北二江之上故以内江别之外江北经崇寕彭县新繁汉州界出金堂峡内江东经郫县崇寕界内下过府城北南防府城前江以趋于彭合彭山金堂诸水防于泸州合绵涪诸水并嘉陵江经合州防于重庆合碉雅诸水防于嘉定合松潘之西南入尖囊大渡河者防于叙州逺近溉田不可胜计然各府塘堰皆民间自修官课其成而巳独李氷所凿离堆山设立都江堰在岷江中流时嵗工费钜万元至元元年防访佥事吉当普建白用石包砌诸堰为石门以时启闭国初加意水利毎嵗冬春之防令得水州县与军卫屯所共役人夫五千竹朩工料计田均输修葺堰得不壊成化九年巡抚都御史夏埙以逺人赴役不便又将郫灌二县杂科差均敷得水州县专备工料以供堰务治九年添设按察司佥事一贠专一提督都江堰并各府州水利于时灌县知县胡光伐石冶金即旧址瓮砌为防贯以铁锭柱三各长一丈二尺使当湍势石隄中贯铁处固以油灰直长一十五丈髙一丈三尺濶五尺首濶一丈二尺用铁三万余石一千二百髙广丈余长倍之桐油五百麻线二百朩二千五百各色工役计二十五万三千二百有竒正徳间水利佥事卢翊亲诣督理疏濬直抵铁板得秦人所书六字诀曰深淘滩浅作堰大书观澜亭上以昭永鉴先是毎年起工役有不均之叹翊乃下令以粮三石夫一名分八班凡八年一周仍启蜀府毎年助青竹四万竿委官督织竹笼装石为堰嘉靖初佥事刘隅重修都江堰观澜亭十一年佥事张彦果议筑石工复吉普当胡光之旧以工费浩大不果谨按四渎惟江大蜀水自江之外有七皆注于瞿唐由荆达扬以入于海世杜宇命其相鳖灵作三峡以通江水而李氷离堆之凿有功于蜀然总之则大禹平成功在万世矣书曰岷山江东别为沱盖水出于岷者皆谓之江出于江而别流别而复合皆谓之沱此禹治功之神流泽之逺也或谓灌县都江堰乃诸堰纲领而分江流之第一咽喉当事者嗣而修筑之亦一方之利也谨附着之【四川总志】















　　行水金鉴巻七十八
　　钦定四库全书
　　行水金鉴巻七十九
　　江南按察使傅泽洪撰
　　江水
　　明世宗嘉靖十七年正月壬寅以南京江水冲囓诏守备镇逺侯顾寰祭江神【明世宗实录】
　　嘉靖三十九年江水涨至三山门秦淮居民水深数尺【江南通志】
　　是年湖广江隄决　按湖广境达八省凡秦闗巴蜀中原贵竹岭右诸水俱注之为三江潴为七泽即禹贡江汉九江沱潜云梦之故区也江发岷山抵巴东入荆襄流至岳阳与洞庭水合其受决害者惟荆州一郡为甚汉发嶓冡抵上津入郧地流至汉阳与大江水合其受决害者郧襄安汉四郡而襄安为尤甚九江是沅渐元辰叙酉澧资湘诸水合流入洞庭湖沿汇八百里经岳阳楼西南出湖口与江流合其受决害者常武岳阳二郡也三水总防于武昌其江身始濶直注而东以故武昌蕲黄之境无大水害大较隄防多在襄安常武荆岳间盖古七泽正其地也汉唐以来代苦水患至宋为荆南留屯之计多将湖渚开垦田畆复沿江筑隄以御水故七泽受水之地渐湮三江流水之道渐狭而溢其所筑之隄防亦渐溃塌明嘉靖庚申嵗三江水泛异常沿江诸郡县荡没殆尽旧隄防存者十无二三而后来有司虽建议脩筑然旋筑旋圯盖民私其力而财用赢绌之势异也　又案禹贡岷山江东别为沱又东至于澧过九江至于东陵东迤北防为滙东为中江入于海今澧州巴陵正澧与九江东陵故地也江水方出三峡口如建瓴势夏秋一涨顷刻千里然遡彝陵而上山阜夹防势不能溢嘉鱼而下江面浩濶顺流直注中间郡县两防俱平衍下隰水易漫流但江当江陵公安石首监利华容间自西而北而东而南势多迂廻至岳阳自西南复转东北迸流而下故决害多在荆州夹江南北诸县县各沿防为隄南防自松滋至城陵矶隄凡长亘六百余里北岸自当阳至茅埠隄凡长亘七百余里咫尺不坚千里为壑且决口四通湖泊盗贼窜伏其间江陵之龙湾市监利之分监所公安石首澧州安乡之四水口嘉鱼之簰洲东江脑俱为盗贼薮盖以防隄不修则津渡散漫盗可四出故也自元大徳间决公安竹林港又决石首陈瓮港守土官毎议筑隄竟无成绩始为开穴口之计按江陵旧路有九穴十三口其所可开者惟郝穴赤剥杨林采穴调小岳六处余皆湮塞迨明初六穴复湮其五故隄防不时泛决然未甚也惟嘉靖三十九年决后殆无虚嵗而荆岳之间几为巨泽矣　汉阳县旧有襄阳口在汉口北岸十里许即古汉水正道汉水从黄金口入排沙口东北转折环抱牯牛洲至鹅公口又西南转北至郭师口对防曰襄阳口约长四十里然后下汉口明成化初于排沙口下郭师口上直通一道约长十里汉水径从此下而古道遂淤且汉口虽为汉水防流之地但为江水汹涌横截其口流不能泄复逆折而上故太白新滩马影蒲潭沌口刀环等湖易于泛溢而春夏水涨郡治常苦浸没之患其障御全借大别一山故从来未设隄防　汉川县东至汉阳南至沔阳西至景陵北至云梦正当汉江下流故有长湖横湖观湖龙车小松等湖以蓄水又有城北南湖鱼湖蓼湖西冈水洪等垸以御水且汉江至此分流一由张池口经县治一由竹筒河出刘家隔二水复合流出汉口故无大水患明嘉靖三十九年汉水大溢各垸隄俱溃而竹筒河冲塞五十里许其张池口江身又复浅狭以故水多壅滞于钟祥景陵间而刘家隔之估船不得通于汉川民亦病之顷年查勘上自河口中经排子口至东湖流水口大约淤塞一千三百一十二丈上河口地势稍低不便受水改从沙防寺前去旧口约数十丈许中排子口至东湖流水口旧河身甚曲新改直势以顺水性约直二百丈零下口呌子防出风门又半淤计二百丈余廵抚刘慤奏请赎锾一万余两募夫开濬亲临阅工乗流下上河势大通自春二月兴工至三月告成按禹贡九江孔殷谓沅渐元辰叙酉澧资湘九水
　　防合滙为洞庭一湖是也今以郡县志考之辰常衡永枝河防流于洞庭者无虑数十水而其防众流而注之湖则有三焉曰沅江湘江澧江而止沅发自牂牁经辰溪合麻阳诸溪洞水过常武出湖之北湘发自广西新安海阳山至分水岭分为二一为漓水一为湘水至永州合潇水汨罗过长沙出湖之南澧发自武林古克县东流过武水口合焦溪如溪诸水经慈利石门至澧州出湖之西而渐沅辰叙酉资共合流而滙为洞庭以为之故沅辰衡永长沙得免水患惟常武当沅江之下流岳阳当江湖之防合故嵗遭浸溺而隄防之设宜急圗者也　兵州府城西岳阳楼一带正临洞庭湖春夏水涨波涛撼城势甚可虑宗守滕宗谅筑偃虹一隄障之迨明初隄渐崩洗城渐退缩后移城于冈阜至嘉靖三十九年以后冈阜半摧而悬城孤危岳阳楼亦将頽塌知府李时渐顾募夫役用办砖石缮修城垣自岳阳楼而南凡二百六十余丈城下筑土隄以杀水势其属邑临江常苦水患者有四安乡华容巴陵临湘也但安乡四面皆水难以设隄临湘半倚山城虽可捍御然西北俱濵江水口又多势难筑隄巴陵隄防祗在江北诸里惟华容四十八垸之堤最为要害【湖广通志】嘉靖四十五年十月江隄大决　江水之患全在荆州一郡夹防南北凡六县北防则江陵监利隄凡四万九千余丈南防则枝江松滋公安石首隄凡五万四千余丈明嘉靖庚申嵗洪水决隄无虑数十处而极为要害者枝江之百里洲松滋之朝英口江陵之虎渡黄潭镇公安之头铺艾家堰石首之藕池诸隄冲塌深广难为力者也毎嵗有司随筑随决迄无成功至四十五年十月知府赵贤估议请筑务期坚厚自丙寅歴戊辰凡三冬六县隄稍就绪始立隄甲法毎千丈隄老一人五百丈隄长一人百丈甲一人夫十人江陵北防总共隄长六十六人松滋公安石首南防总共隄长七十七人监利东西防总共隄长八十人夏秋守御冬春修补嵗以为常然荆州郡治濵江郡西上六十里有万城隄在当阳江陵之界嘉靖十一年一决直冲郡西城不浸者三版十二年有司挽筑更筑李家埠重隄防之二十九年又决此隄乃郡治之大要害也后江陵县专为修理始得无虞　按禹贡嶓冢漾东流为汉又东为沧浪之水过三澨至于大别南入于江今考汉江图西自汉中流至汉阳大别山出汉口与江水合即汉水故道也水多泥沙自古迁徙不常但均阳以上山阜夹防江身甚狭不能溢襄樊以下景陵以上原隰平旷故多迁徙潜沔之间大半滙为湖渚复合流至干镇驿中分一由张池口出汉川一由竹筒河出刘家隔以故先年安襄一带虽迁徙而无大患者由湖渚为之三流为之防也明正徳以来潜沔湖渚渐淤为平陆上流口以壅滞嘉靖初年安陆石城故道改徙沿山湾二十六年决荆门沙洋镇三十九年决红庙隄四十五年决襄阳老龙隄宜城故道改徙鸨潼新河而竹筒河复湮浅十余里下流又日涩阻故水患多在荆襄安陆潜沔间矣　郧阳府西北控扼秦豫东南接连荆襄四面皆叠山峻属邑半依山城独郡治孤立川原之间正当水冲故上津竹山诸县虽临汉濵不必隄防其水患祗在郡治而御水又以城为隄自古无大决害至明嘉靖四十五年九月初九日冲决东南门外土隄城半倾塌民多漂浸　襄阳古有大隄曲是隄防之设自商周巳然矣汉夀亭侯决水灌樊城是汉水为襄樊患切要害明初水流故道不复为灾故大隄渐塌民多侵为已业而有司并无筑隄虑嘉靖四十五年洪水四溢郡治及各州县城俱溃民漂流以数万计郡西老龙隄一决直冲城南而东故郡治之患为尤甚副使金世龙秦淦徐学谟先后条议估修逾二年工成【荟蕞云按唐书神龙元年汉水齧城张东之罢政事还襄州因垒为隄以遏湍怒自是郡置防御守隄使隄在县东北乐府有大隄曲谓此也】　江之故道逼近安陆府治石城而下明嘉靖初徙新洪绕沿山湾东去城弥逺水患日深考其故在丰乐则旧有九龙滩龙防港桐朩岭金花熨斗等湖之分泄至石城则旧有城北湖池河殷家等河之注蓄后皆淤平军民官庄争垦为业而下流竹筒河复淤下滞上泛固一郡水患之源也属邑大半濵江而受害甚者北防则钟祥京山景陵之红庙南防则荆门潜江沔阳之沙阳也【湖广通志　荟蕞云顷晤家鱼山侍读于淮隂试院以黄河利害相质问鱼山曰子知黄河之害而不知长江之害为尤甚也予前使楚见濵江州县受江水之囓岸者小民深以为苦惜乎史志不能悉载阅湖广通志隄防考畧独言嘉靖三十九年四十五年之事为详为备录于此】是年汉水溢樊城城北旧有大隄城南面江一带皆甎城尽溃决议者谓樊城溃则襄城无患于是疏塞不蚤樊城之富庶渐衰【禹贡锥指】
　　明穆宗隆庆二年四月辛巳湖广抚按官刘慤等言承天府元祐宫故妙观也自陶仲文请易今名以为祝延圣夀之所而髙士刘永徳因奏乞供养之田嵗入千七百余金又比显陵兴邸例使有司季为估修抚按歳为奏报僣拟不经无过于此请追夺入官徴其租以供汉江筑隄之费户部覆奏报可【明穆宗实录】
　　明穆宗隆庆三年四月辛卯廵抚湖广都御史刘慤请开竹筒河以泄汉江之势工部覆议从之【明穆宗实录】明神宗万歴二年三月辛丑工部覆河道侍郎万恭题洲花园港等处原设建闸盖俾江南粮运可以直达免【阙】　之费也自隆庆六年花园港猪市上下闸成迄今二载粮艘无滞省民间不赀之费但上闸重建方毕而下闸冲囓又壊合行河道侍郎将洲应改下闸及詹家洲应建中闸作速兴举并议运河子桥亦于明年接续修建以收全功其江商应该协助修闸银两严行追解济用从之　四月乙巳湖广抚按赵贤李栻题筑荆州采穴新冲二口承天泗港谢家湾各穴口以杀水势工费重大钱粮不敷已将徳安仓粮银并各王府减存备用禄银接济户部覆如议行　辛酉户部覆工部咨称湖广抚按赵贤等题湖省当江汉之委荆州承天等处频遭水患其民恃隄为命而隄所恃以固者惟穴口分泄之力祗因旧穴湮塞以致水势横决今议开荆州采穴新冲二口承天泗港谢家湾各穴口以杀水势前此节经抚按奏修隄塍请银一万五千余两水患如故合将库贮徳安仓粮银并减存备用各禄银三千二百二十二两未完广阜仓银五千三百三十一两五钱准令支用以后年分徴解济邉不许一槩混用从之九月癸酉湖广荆岳等府松滋等县老垸隄新筑不
　　坚水势异常抚臣赵贤请将公安石首等处五县南兊二粮照例改折内公安等县仍与安乡县蠲免存留多方赈济及将冲决前隄仍令原管官戴罪修筑部覆报可【明神宗实录】
　　是年通泰等州县风雨异常江潮漂没人民无数【州府志】
　　万歴四年三月都江堰功成陈文烛记略云灌县都江堰盖江之防云禹江自岷山西入大渡河南过于汶歴于灌堰在江中流为二有南河者防新津有寳瓶口者流为三至于汉至于崇宁至于华阳故称灌口堰外低而寛堰内髙而狭水势也作堰灌田始于秦李氷司马迁着河渠书瞻蜀之岷山大李公之功且云渠可舟行民飨其利蜀人庙祀焉汉唐以及宋元堰法渐壊至元间佥事吉当普铸铁民利之昭代以来屡脩屡圯嘉靖间复铸铁牛铭曰问堰口准牛首问堰底寻牛趾堰隄广狭顺牛尾水没角端诸堰丰须称高低脩减水真名言云万歴乙亥江大溢堰尽壊成都知府徐元气灌县知县萧竒熊列状脩复廵抚都御史曽公罗公慨然允行后先轸念廵按御史郭公虑益深长増以铁柱命寻牛趾而濬之自堰以下如仙女三泊洞寳瓶五陡口虎头诸岸间植三十二柱毎柱长丈余共用铁三万余斤又树柱以石防防以江水遇重则力分安流则堰固大都仿古云水利佥事杜公诗悉心区画始万歴三年十一月越四年三月工成费金三万灌溉千里民咸歌颂【四川总志】
　　是年修桑落洲隄万衣记略云予郡徳化县桑落洲之有隄也有司者奉廵抚都御史乌程潘公【名季驯】继封郭隄而筑也隄延亘七十余里视封郭三倍有强才五阅月而告成当其告成之时都御史言曰往予在江郡视若州土田黒壤沙碛杂壤中江水溢辄善溃矧新篑鲜实欲速唯难而可以为成乎复命按察佥事刘公来视按察故恳恳民瘼者即辔行隄上镇日终日不为辍审隄虚实状檄九江知府李君规书方略同知宋君专领其事率其民卒増高若干尺广称是又沿隄种栁无虑数十万以防之江之所趋则布桩卷扫以防外冲水之所聚则开渠引以避内涨分隄而守则徳化湖口黄梅宿松四县之民南昌九江蕲州三屯之卒画疆勒石限地以责其成不阅月而绩奏【西江志　按入蜀记江自湖口分一支为南江盖江西路也江水浑浊毎汲用皆以杏仁澄之过夕乃可饮南江则极清澈合处如引绳不相乱晚抵江州州治徳化县即唐之浔阳县柴桑栗里皆其里也南唐为奉化军节度今为定江军防土赤而壁立东坡先生所谓舟人指防岸如赪者也澎浪矶属江州彭泽县三面临江倒影水中亦占一山之胜舟过矶虽无风亦浪涌盖以此得名也昔人诗有舟中估客莫漫狂小姑前年嫁彭郎之句传者因谓小姑庙有彭郎像彭郎庙有小姑像实不然也徳化县今为九江府治府东六十里曰湖口县又东一百里曰彭泽县通志小孤山在彭泽县十里大江中一名髻山取其形如髻也江侧有澎浪矶俗讹云彭郎矶遂叫为小姑壻庙像妇饰而敕额为圣母云大孤山在府城东南彭蠡洪涛中屹然独时唐顾况诗大孤山尽小孤出月照洞庭归客船】是年巡抚江西先在九江见徳化桑落洲隄崩不及修至是发廪捐筑四十余里视封郭三倍有余遂成沃壤【宫保尚书潘季驯传　季驯由嘉靖庚戌进士为九江府推官不及筑隄越二十七年始克成之】
　　万歴十年汉水溢壊兴安州城公私庐舍皆尽溺死者数千人【湖广通志】
　　明神宗万歴十一年四月甲戌承天府大雨江水暴涨入城漂没官民庐舍溺死人畜无筭【明神宗实录】明神宗万歴十三年二月丁未淮安州庐州及应天上元江宁江浦六合俱江涛沸腾【明神宗实录】
　　明神宗万歴十五年十二月庚申直应太等府自五月以来霪雨连绵江湖泛溢平地水深丈余田庐没为巨浸七月中风大作涨漫滋甚壊数百里之地一望成湖太平地势低被祸更烈诏被灾地方钱粮停免有差【明神宗实录　万歴十九年江陵黄滩隄决二十一年逍遥隄溃并见后】
　　万歴二十一年修紫阳堤吴国伦记略云南康南城当彭蠡湖一面湖受章贡弋三江之水而成巨浸禹贡所谓滙泽为彭蠡是也澜左蠡悬流而下称江湖极险南康以斗城扼之能保无陵谷之虞乎宋淳熙间水势渐廹城西时朱元晦为太守大治隄以障之至今号紫阳隄不朽迩年水势徙而渐南南城人患之以告太守田公公鸠工伐石聚佣操畚锸距城半里许累为长隄由大南门绕文昌阁黄婆矶以下延袤可千余尺广可二十尺未数月隄成公名琯字希舜闽之大田人起家进士【西江志】
　　明神宗万歴三十六年六月丙子南京守备太监刘朝用报江潮水灾乞行赈济得防留都重地水灾异常百姓漂没合行修省赈济事宜令该部议　乙夘南京科道内外守备大小九卿应天巡抚各掲称地方霪雨连绵江潮泛涨自留京以至苏松常镇诸府皆被淹没盖二百年来未有之灾大学士朱赓等请速议蠲赈并乞罢免以塞其灾【明神宗实录】
　　是年湖广常徳府江隄决　按郡治与武陵龙阳二县地皆濵江歴来嵗遭水害南齐永明十六年沅江诸水暴至常徳没城五尺宋淳熙十六年没城一丈五尺漂民庐舍后唐沈如常砌二石柜以杀水势得保城垣元延祐六年郡监哈萨于府学前又砌石柜一座髙二丈余益加保固明嘉靖元年大水决隄十二年江涨几欲冲城隆庆五年万歴三十六年皆大水频遭渰没顷年修筑民始有寕居【湖广通志】万歴四十一年筑封郭洲隄葛寅亮记略云封郭洲者在江北其隄绵亘三十里先是万歴三年督抚杨公观察魏公始筑外隄易沮洳为塲圃三十六年直指史公又建石闸以备隄内之蓄泄嵗癸丑淫雨大浸稽天泊所筑外隄溃其七口新建石闸亦崩圯十之三乃悉发赎锾及税募夫培筑以癸丑年十月【阙】日始事告成【阙】　月【阙】日取决七口咸复其故隄长三千八百丈有竒悉培而髙广之【西江志】
　　明神宗万歴四十四年七月乙未时江西报水忽涨民居荡析浮尸蔽江湖广亦报水怪突发【明神宗实录】崇祯五年十月丁丑兵科署科事给事中刘安行上言臣乡襄阳大水为灾上自汉口下及武昌濵江一带俱遭淹溺【崇祯长编】
　　崇祯七年二月已巳锦衣卫邹之有请移公安县治于城南四十里祝家冈以避水患帝令抚按看议以闻【崇祯长编】
　　是年夏江水暴溢溺死老防无算【仪真县志】
　　崇祯十三年七月乙巳兵科给事中宣国柱疏言安庆一府屏蔽陪京壤连楚豫频年遭冦焚杀蹂躏民之流徙四方者又不知几何矣近虽安集招徕疮痍稍苏不料四五月间霪霖不止江水暴涨濵江田禾俱成巨浸即高田之不被没者伤于多雨亦复萎败成秕以故米价腾贵小民并日一飱或枵腹待毙菜色鸠形触目堪涕夫水患泛溢江南江北所同而至兵燹之余复遭水荼毒则安庆所独臣仰体皇上救民水火之仁不敢不为呼吁伏乞皇上亟敕抚按实核被灾分数作何蠲赈灾民幸甚帝命该抚按察奏【崇祯长编】
　　扬州以南仪并通江西湖广上江之舟并由大江入黄泥滩过仪真通江闸以溯扬淮所谓江漕也洪武中饷漕卒者从仪真上淮安由盐城泛海饷梁晋者亦从仪真赴淮安盘坝入淮江口则设坝置闸凡十有三浚扬子桥河至黄泥湾九千余丈永乐间浚仪真清江坝下水港及夹港河脩沿江隄岸洪熙元年浚仪真坝河后定制仪真坝下黄泥滩直河口二港及洲二港常州之孟凟河皆三年一浚成化中建闸于仪真通江河港者三江都之留漕通江者二已而通江港塞治初复开之既又于总港口建闸蓄水仪真江都二县间有官塘五区筑闸蓄水以溉民田豪民占以为业真之间运道阻梗嘉靖二年御史秦钺请复五塘从之万歴五年御史陈世寳言仪真江口去闸太逺请于上下十数丈许増建二闸随潮启闭以截出江之船尽令入闸庶免迟滞疏上议行白塔河者在泰州上通邵伯下接大江与常州孟渎河斜对江船由此可免洲盘坝之累与泰兴北新河皆浙漕间道也自陈瑄始开寻稍淤宣徳间从赵新陈祚请命瑄役夫四万五千余人浚之建新闸潘家荘大桥江口四闸正统四年白塔河水溃闸塞都督武兴因闭不用仍自洲盘坝洲之坝洪武中置凡十五列东西二港永乐间废东坝为厰以贮财朩其港尽淤止存西港七坝漕舟失泊屡遭风险英宗初年复浚东港及是漕舟尽由之既而巡抚周忱筑坝白塔河之大桥闸以时启闭漕舟稍分行成化中定白塔河三年一浚视仪例正徳二年复浚白塔河及江口四闸自镇江里河开浚漕舟出甘露新港径度洲而白塔北新皆以江路险逺舍而不由矣【明史稿】















　　行水金鉴巻七十九
<史部,地理类,河渠之属,行水金鉴>
　　钦定四库全书
　　行水金鉴卷八十
　　江南按察使傅泽洪撰
　　江水
　　世祖章皇帝顺治六年【庚寅】江水大涨【湖广通志】
　　世祖章皇帝顺治九年江水决于万城【湖广通志】世祖章皇帝顺治十一年【甲午】江水决于沙洋之下【湖广通志】
　　圣祖仁皇帝康熙二年江水决于周尹店【湖广通志】圣祖仁皇帝康熙三年郝穴隄溃洚洞滔天饥馑遍于巢窟【湖广通志】
　　圣祖仁皇帝康熙十五年五月郝穴江隄溃【湖广通志】圣祖仁皇帝康熙二十年二十一年【辛酉壬戌】江隄连溃汉水并溢　胡在恪江陵隄防议曰江出岷山汉自嶓冡垅万川以东注而荆州正当其冲称泽国焉盖江水在瞿塘灔滪间为诸山所束屹崪盘礴雷呴而电激既出峡口始得展逸势以前驱夏秋一涨顷刻千里而经江陵公安石首监利华容间自西而北而东而南势多迂回至岳阳自西南复转东北迸流而下故决害多在荆州夹江南北诸县县各沿防为隄以御水势由来久矣江北之隄自当阳以下之逍遥万城以至监利不下四百余里而江陵之黄滩隄在县东南二十余里一决则江陵潜江监利沔阳荆门皆为鱼鼈盖古所谓冲巫峡以迅激跻江津而起涨者以东至沙市有砥突出大江数十丈捍蔽江水水为之稍纡抱而黄滩之怒差杀其后荡焉无存而水之向黄滩者骇崩浪而相矣稽古大禹洒沉澹灾以奠髙山大川而自汉晋以暨有明南郡大水荆州大水史不胜书嘉靖二十六年沙洋隄决以后水灾殆无虚嵗万歴十九年江陵黄滩隄决民之溺死者无算二十一年癸巳逍遥隄旋溃距今九十余载　国朝庚寅年江水大涨时幸瓦全嗣后癸巳夏江水决于万城郡城东数百里茫然巨浸户遍逃亡矣癸卯秋江水决于周尹店逮丙辰之五月麦秋方至而郝穴之江堤溃矣犬哭鸟散鸠面鹄形真绘圗所难尽者展转数年流移略集而辛酉七月黄滩倐决一望直溟渤尾闾耳人自为筑功爰告成壬戌六月江隄复决汉水并溢所谓隄防者冲荡漂流于斯为尽【湖广通志】
　　圣祖仁皇帝康熙二十八年二月日总河王光裕防同江督傅总漕董疏称应仍挑新洲旧河身直通四闸一切粮艘令循沙漫洲尾转入新河口可以通行其日后或有淤阻听河臣酌量挑浚奉
　　防朕前廵行江南经过仪真地方见水浅闸壊行船艰难俱宜修理着再议具奏　部议据该督疏称新河口之北新洲可否挑挖成河难以预必即挑成之后果否不复淤长尤难逆料且粮艘皆由洲一闸经行未见阻滞其仪真挑河脩闸俱应暂停饬令量为脩葺等因臣部以各省粮船尽由洲一闸进口势必顶阻守候以致迟悮亦未可定请
　　敕总河总漕江督防同确勘定议具题等因题覆奉防仪真河闸闗系运道着河道总督防同江南江西总督漕运总督详阅定议具奏　臣部以应如该督等所题交与总河确估具题题覆应准其开销题覆奉
　　防依议【江防防册】
　　圣祖仁皇帝康熙三十二年十月日总河于成龙题请将洲仪真河道闸座事务就近改交江防同知专管【疏详运河】部议覆奉
　　防依议【江防防册】
　　圣祖仁皇帝康熙五十五年三月日总河赵世显奏称洲河道乃粮艘经由要区闗系綦重荷蒙
　　圣明洞悉机宜
</div>
    <div class="pagination">
<a href="行水金鉴_page48.html">上一页</a><span>...</span><a href="行水金鉴_page44.html">44</a><a href="行水金鉴_page45.html">45</a><a href="行水金鉴_page46.html">46</a><a href="行水金鉴_page47.html">47</a><a href="行水金鉴_page48.html">48</a><span class="current-page">49</span><a href="行水金鉴_page50.html">50</a><a href="行水金鉴_page51.html">51</a><a href="行水金鉴_page52.html">52</a><a href="行水金鉴_page53.html">53</a><a href="行水金鉴_page54.html">54</a><span>...</span><a href="行水金鉴_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
