<!DOCTYPE html>
<html>
<head>
    <meta charset="UTF-8">
    <title>山西通志 - 第 471 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 471 页/共 700 页</h1>
    <div class="content">　　封万防代人敕文之长子也敕文卒万防当袭天水公让爵于弟翰于时让者唯万防及元氏侯赵辟恶子元伯让其弟次兴朝廷义而许之
　　长孙虑代人母饮酒父眞呵叱之误以杖击致死眞处重坐虑列辞尚书云父母忿争本无余恶直以谬误一朝横祸今母丧未殡父命旦夕虑兄弟五人并冲幼虑身居长今年才十有一女弟向始四歳更相鞠养不能保全父若就刑交堕沟壑乞以身代老父命使婴弱众孤得存立尚书奏云虑于父为孝子于弟为仁兄防情究状特可矜感孝文帝诏特恕其父死从逺流
　　北周
　　王德代人父丧家贫卖男公奴并一女以营葬事歴位车骑大将军从周文累战有功歴河泾二州刺史爵河间郡公
　　金
　　孟兴云内州人明昌三年四月戊午诏赐云内孝子孟兴绢十匹粟二十石
　　元
　　贾进大德中地震居民死伤无算且艰食进乃死予棺伤予药饥者计口给粟冬则寒者衣之又市郭卜地为义冢里中赖以活者甚众
　　袁表性孝祖衰老父吉家贫莫能供菽水杷载乃翁送山中归投杷于薪表取而悬之吉诘曰儿误矣悬此何施表泣对曰预为阿翁具吉闻之俛首表知父悔悟乃引杷循故径载翁以还至今杷迹所歴处草皆偃
　　明
　　谢定柱广昌人性孝方十二歳母周抱弟防牛为虎衔去定柱扬鞭逐之得脱负弟扶母而行虎复追啮母颈逐如前甫行数歩虎又啮母右足举石奋击虎乃去永乐间工部侍郎霍方以事闻召见慰嘉其孝勇赐钞旌门
　　沈文义事亲孝父病走恒岳祈代病寻愈寿至八十有六读书好义置学田五十亩助族中婚丧资商文恪为着传
　　焦鉴大同府诸生侍父不离左右家贫勉致甘鲜父卒哀毁柴立匍匐墓侧悲号不彻所亲以灭生非孝劝之鉴曰父亡何归即从父于九原固无憾庐墓三年足不入城成化六年奉诏旌
　　杨茂杨瑞胥大同人成化以孝旌
　　王经应州廪生事继母汪以孝闻母卒庐墓成化间旌表
　　王诚浑源人官任丘县丞父卒庐墓乌兔驯聚成化间旌表【按州志作庆都丞】
　　张瑞大同人母卒庐墓父振止之父卒遂庐墓侧插部内侵坚守不去事闻旌表父由举人官邳州牧瑞亦以贡令环县有惠政
　　杨清澄云内人周歳父卒母邵氏借缝絍哺儿澄五歳向母索父母泣曰尔父在我安得贫苦至此携之墓所澄竟日呱呱泣不絶长力养母母病割股为羮食之旋愈
　　卢钺大同人三歳失母父达不再娶以托寡嫂杨氏遂云游钺八歳忽哭痛曰母则亡矣宁无父乎杨告之故正德间钺由监生授河南左长史弃官寻父誓不得父不归数载至平凉泣祷于神依梦往翠屏山遇老人杨誉如梦所见则其父奕友也父殁已久钺易棺函骨见有棋子为殉宛然不朽防兵围平凉钺独守柩不离贼曰此中有孝子害之不祥遂解围去事闻赐逹为义夫赠承德郎钺为孝子封亚中大夫旌门
　　温钺大同人父景清有胆力嘉靖三年镇兵杀巡抚张文锦其后巡抚蔡天祐令景清密捕首恶戮数人其党恨之十三年杀总兵李瑾因遍索景清深匿不出遂执钺及其母王氏令言所在钺曰尔欲杀我父而使我言是我杀父也如讐不可解则杀我舒愤足也贼不听逼母使言母大骂不辍贼怒支解以怵钺钺大哭且骂并被杀事平母子并获旌
　　乔景华山隂人嘉靖间扶母避寇其父稍后见执华复奔救翼之右臂受刃更易左臂父子仆地寇感其孝而去
　　李云鳯灵丘人嘉靖间兵防乏饷鳯以布衣持数百金走大同犒军事闻旌表
　　赵荣贵大同人事嫠母张跬歩不离母疾刲股进之终不起哀毁庐墓成疾而卒
　　陆应祥大同人六世同居人无间言
　　李满大同人力田好周济子承弼承式胥取科第朱充熣字淑川大同人幼孤哀毁如成人事母克孝母卒庐墓三载
　　王琳字献雍大同贡生有学行事继母抚幼弟以孝友称赈饥掩骼人多其髙义
　　麻登云右卫人父刚患寒疾医曰粪甜则愈尝之觉苦哭赴城隍祠祈以身代父思肉食割股进之疾遂愈
　　朱鼎防奉国将军父病尝粪祈代比卒竭力治丧葬日雪甚仰天哀祷忽得晴霁事母亦孝诏赐四品服金千两
　　武产爵大同人冠带总旗母疾呼天求代防疾愈比卒哀毁庐墓三年
　　王汝濂怀仁进士年五十例得铨用以母在托疾归养母卒日夕跪哭隆冬忘寒以鹤膝疾终
　　曹得怀仁人由燕山左防卫总旗从平内难勇鋭前奋以一当百累陞中军都督同知守德州御下不苛
　　王志仁怀仁人有孝行父母不睦竭力调持母疾左右尝药比卒哀戚三年父性甚严而特怜其孝云
　　王宪武山阴贡生好义乐善尝返外家装资却从兄絶产全难妇赎人妻子家屏位至宰辅
　　梁祥山阴人多善行修葺孔庙及城隍诸祠胥捐己赀人服其义子睿令上犹
　　张锦山隂人妻死义不再娶有司旌其门
　　成以简字可临别号居吾其先文水人徙居山隂至中丞祥符祥符子三长以孝廉次以愚诸生季即以简也幼丧母抚于继母周年十六食饩父卒以继亡以简事继母嫠嫂尽诚敬抚兄遗孤成人好客喜施予急人患难里中豪猾侮善良力争之虽挫折不囘卒年四十六王濬初为作传
　　马璧山阴人四世同居父卒庐墓事继母以孝闻旌表唐鉴应州人官都指挥母疾割股疗之
　　田盛应州诸生拾还遗金三百两人以为难子二胥登科
　　孙震浑源人性孝父病祈天求代母病割股以进皆获愈震孙逢吉官至布政
　　石鼐浑源诸生父彦芳殁哀毁庐墓防大雨山涨木石漂沈伏墓号泣水将及墓忽分为两从旁溃出事闻旌表
　　董莒广灵诸生父宗显令寇县父卒哀毁骨立散财与弟事继母如所生以孝友着由贡生官寿州判
　　赵昌龄广灵人母卒庐墓三年由贡生令封邱柘城二邑廉能有声
　　呉成纪广昌人家贫笃孝亲殁穴土庐墓猛兽胥避之髙鉴举人官至花马池防议亲殁庐墓用襟包土塡冢三年冢髙如丘
　　张四月儿广昌人父乐与伯争地构讼将盟诸神泣曰争地事小伤生事大有如誓灵伯与父一也吾谁依乎是时儿方十歳伯与父感其言怨遂释
　　纪熊事母李出告反面以孝闻母卒哀毁骨立三年无喜容妻薛亦有孝行熊后官云石堡操守
　　胡登应州贡生官鎭江经歴父世严羁塞外登具状总督请得兵卫出塞力捄父以归又崇祯间与刘大顺董则成捐金给夫守城人多其义年八十卒
　　李防怀仁人家贫亲老以贡任潼关训导少得束脩即乞归养亲卒庐墓避寇入城曰某不敢以父母遗躯恣贼毒手也寇退复庐墓终丧子某官防议
　　李若葵大同廪生崇祯十七年闯变与兄象葵弟诸生心葵侄柱周衣冠拜毕题壁曰一门完节偕妇女五口俱缢死
　　郭璘性孝闯贼勒饷代父受刑父名大贵官鄠县丞多义行乡里称为善人父殁庐墓茹素三年不内处
　　国朝
　　韩一苏广灵县人性醇谨与弟一欧事父诸生廷和以孝着顺治元年闯寇败归所过剽掠至南和缚廷和去二人奔赴贼营各祈以身代贼梃刃交下一欧血肉立麋烂一苏亦垂毙气息裁支缀犹祈免其父不少止贼党有义之者因释其父后贼退一苏复苏知父获免喜曰吾虽死无憾而不能不痛弟之死于剧贼也久之渐起事其父以寿终当时谓二人生死殊途纯孝一辙
　　于怀汉怀仁人事母孝得旌表又多义行抚孤侄设义学赎人口周贫乏乐善不倦康熙甲辰蠲赈千石全活甚众副使曹溶长歌以美其事大司寇魏象枢和之子应心亦有父风
　　王逢泰大同县人拔贡生世读书以惇义闻幼时父之云携其兄出游独与母杨居姜瓖之变母死于井逢泰泣血殡母讫徒步数千里访父兄倐遇父金陵父言汝兄奄逝逢泰声泪胥咽防奉父归里父年八十余以寿卒逢泰诣墓下辄攀栢哀号不能止没齿不衰太守叶着孝子传以风焉
　　武嵩龄大同前卫人幼孤随兄奉母迁畿南年十五母卒扶衬归葬遍覔父茔不得号泣数日掘地见棺遂以合葬又多义行修学宫周贫乏官天津守备祀乡贤樊荣天性孝友父弃一孕妾生子于外父殁收养至成立人亟称之施药施槥修桥焚券好善不倦云
　　陈嘉猷浑源州人恩贡生性嗜义不茍取与一日道中拾遗金二百八十两坐以竢之旋见有縁道来者郁郁不自得嘉猷不言坚坐少顷见其人叹息泪下因亟问君何苦其人为言失金状数适符则亟慰之曰无忧金故在君速持归遽付之其人媿谢固请姓名嘉猷一笑而去后所司以事上之府府给扁旌焉
　　兰朝海广灵人以孝称又尝拾还遗金
　　呉之琳阳髙人诸生以孝友旌门侄振宗早夭母老子幼琳为经纪其家二十年无间言又有徐某寄金百两徐死而子不知也如数还之又尝拾还遗金人称其义
　　曹更新阳髙人七世同居有江州陈氏遗风士论多之朔平府
　　隋
　　皮宿达景和少子开皇中通事舍人母忧起复将赴京辞灵恸哭而絶久而复苏不能下食三日卒
　　明
　　呉顺朔州人父病闭结药不能通泣而防之又病瘦尝其粪苦喜曰是固无恙亦以医治得愈父思雉羮遽索不得忽雉飞堕其家作羮以进父卒时顺年已七十矣哀毁庐墓终制正统间诏旌九十赐爵一级寿百余歳而殁又有孙文官训导庐墓六年
　　马右卫指挥舎人性至孝父禄行商苏州殁旅邸欲取父尸母以年幼不许曰父死不葬何以自立于天地间遂自缢绳断闻人语曰汝自去可保无虞遂与兄璋负父尸还葬终身养母不懈
　　陈宗尧左卫人嘉靖丁巳年父定被掠阅八月定死宗尧潜往化尸还葬抚按上其事赐赏赉以旌之
　　孙文朔州生员以庐墓称孝父卒庐墓三年母亦如之有司以闻旌表
　　覃师孔苑马寺卿父应元令歴城师孔随任早作夜眠以慰父劳父病吁天求代卒后事母色养备至以孝称
　　国朝
　　郭建村有孝行时有叶成才者违法论斩建父鳯林伯鳯山连坐当死建曰父生我身愿以身代遂斩鳯山子安亦乞代父监者谓山年老一子不许时咸以为难
　　牛射斗平鲁人勇悍而慈厚好施人多德之初铨守备累擢任康熙五十六年为贵州威宁鎭总兵卒于官
　　卢时泰字靖寰朔州人雅好楼居而楼临大道故贸易地也旦起必读书其上有闫姓携五十金来易米未及授金防沽酒醉去遗金于梯后时泰得之告父淳修曰此必闫物也父长者先试时泰曰汝聊藏之时泰曰他人物藏之何为儿必不以五十金丧平生父喜曰是吾心也翼日闫复至请缓期竢异日时泰曰无庸五十金在是遽出示之闫愕然请中分时泰固不受人皆髙其义
　　赵亨清左云氏也偶有营兵刘朝选领饟归伍路遗其银亨清拾而还之朝选请中分而亨清不受雍正八年事闻旌赏
　　宁武府
　　北齐
　　宇文颢周文帝长兄性至孝居母王氏丧哀毁过礼父肱与卫可瓌战坠马颢与数骑奔救乃免颢遂战殁保定初追赠大宰封邵国公諡曰惠三子什肥导防
　　明
　　杜登第偏关人幼孤事母刘甚孝宴防必怀鲜遗母以明经任河南少尹
　　杨春时偏关人事嫠母张得欢心有所训跪而受之官开州牧
　　徐时进偏关贡生性孝友母卒父以时进孝不再娶万邦应偏关诸生父世武以盐引事下狱论死号泣求代卒免父殁扶柩归竟入关城曰刑罚是甘不忍置父郭外又族侄某将为变苦劝不从曰吾宁身试百刃不忍目击赤族也触墙而死妻宋无子以节着
　　贾三光字孟明偏关廪生客宁武周鎭所闯贼围城周赠百金促行三光曰公为君死吾宁不为公死乎城陷自尽
　　国朝
　　韩万善字复初偏关诸生母杨性颇严少有所拂即加笞击卧病十余载万善朝夕事奉无少懈比卒尝恸念曰求母朴责不可得矣督学旌之
　　赵玉字小河偏关县人万姓鬻盐客也古朴敦气谊姜逆之变万颇囘惑玉力谏不听已复涕泣道之辞甚苦亦不听遂走郊外古庙中自缢以死怀中自书一纸曰吾妻贤子孝可无死第縁主人失算祸变将作遂尔先期捐躯有知吾者持此白主人则吾瞑目于地下矣盖以尸谏也万讫不悟旋罹祸
　　弓大成字乐天偏关县人姜逆之变遣其党围老营堡时堡将罗他出或欲延贼入大成独不可曰死生有命奈何以从逆生乎乃登城诳之曰堡小且无兵固愿麾下第昏夜难辨俟黎明当启门也贼信之伏城外已而潜发大炮礮大横飞贼死无算罗亦统兵来援贼众大溃堡获全罗给守备劄大成固辞不受
　　梁有庆字善优偏关廪生父疾尝粪以孝称
　　陈玘兆偏关人家贫未娶无姊妹继母患瘫三载手为栉沐负贩供养后父患瘫孝亦如之
　　武偏关人四世同居食指百计量才授任家无间言弟名亦能守其传又有王家賔亦四世同居称义
　　泽州府
　　北魏
　　蔡祐事亲孝屋侧产芝草人以为孝感官都督所得俸尽给族之贫乏者及卒家无余赀人皆义之
　　隋
　　田德懋髙平人父仁恭开皇初以父军功赐爵平原郡公丁父艰哀毁骨立庐于墓侧负土成坟文帝闻而嘉之诏表其闾
　　张宗古髙平人幼负大志父母早逝或劝之仕曰仕以行志也亲老而养不逮吾志安乎终身不言仕进乐善喜施嫁宗戚之孤女五人瘗贫乏者十余丧人称孝义
　　金
　　李森髙平人异次子年十八泽州发解第一授莱州文学天防间歳大饥斗米千钱饿殍载道出粟千斛赈之活者甚众或曰易此可得数千缗森笑曰活人数千不愈于数千缗乎途遇行旅二人病卧垂死掖至家医治全愈其人感泣而去葢襄阳人也每森生辰各持方物至而祝之
　　张完父早亡事母以孝母久病妻养母有怠即出之会歳祲出粟赈饥多所全活有贷钱者百余人度不能偿尽焚其券
　　赵振性质淳厚乐施予父殁哀感三年人称其孝析居资产让兄择自取其薄里中贫不能葬者悉为赒赙又施药救人全活者多遇异人曰公隂隲厚后必光大其门至天眷中二子安时乐荣皆状元及第
　　元
　　李义蚤丧母继母厐氏鞠义如已出义孝厐氏如所生厐有疾医不效义恳祷北辰祈以身代乃密割股肉和糜以进跪告曰儿别得神药饮之即愈已而果愈人问其故终不言久之人见其脇左有刀痕知为割股救亲诏旌表后以子廷实贵赠嘉议大夫兵部尚书
　　和居中性敏博学笃于交游潜德弗耀以髙年耆德旌表其门
　　明
</div>
    <div class="pagination">
<a href="山西通志_page470.html">上一页</a><span>...</span><a href="山西通志_page466.html">466</a><a href="山西通志_page467.html">467</a><a href="山西通志_page468.html">468</a><a href="山西通志_page469.html">469</a><a href="山西通志_page470.html">470</a><span class="current-page">471</span><a href="山西通志_page472.html">472</a><a href="山西通志_page473.html">473</a><a href="山西通志_page474.html">474</a><a href="山西通志_page475.html">475</a><a href="山西通志_page476.html">476</a><span>...</span><a href="山西通志_page472.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
