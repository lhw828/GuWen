<!DOCTYPE html>
<html>
<head>
    <meta charset="UTF-8">
    <title>大清一统志 - 第 115 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 115 页/共 202 页</h1>
    <div class="content">














　　钦定大清一统志巻二百四十二
<史部,地理类,总志之属,大清一统志,南康府图>
<史部,地理类,总志之属,大清一统志,南康府图>
<史部,地理类,总志之属,大清一统志,南康府表>
　　钦定四库全书
　　大清一统志巻二百四十三
　　南康府【在江西省治北二百四十里东西距二百十里南北距一百十里东至饶州府鄱阳县界一百六十里西至九江府徳安县界五十里南至南昌府新建县界六十里北至九江府徳化县界五十里东南至饶州府界二百五十里西南至南昌府奉新县界二百六十里东北至九江府彭泽县界二百五十里西北至九江府瑞昌县界一百二十里自府治至　京师四千六百七十五里】
　　分野天文斗分野星纪之次
　　建置沿革禹贡州之域春秋为呉楚地战国属楚秦属九江郡汉为柴桑彭泽海昬三县地属豫章郡后汉属豫章郡三国吴立鄱阳柴桑郡【建安十五年置】晋属豫章寻阳二郡【元康元年置】宋属江州齐梁因之陈置豫宁郡隶江州隋置洪州当阳府【即今建昌县】唐为江洪二州地五代属杨吴后属南唐宋太平兴国七年置南康军【治星子县】隶江南西路绍兴初改隶江南东路元至元十四年升南康路隶江淮行省二十二年改隶江西行省眀初改为西宁府【时为元至正二十一年】寻曰南康府属江西布政使司
　　本朝因之属江西省领县四
　　星子县【附郭东西距七十里南北距一百十里东至都昌县界二十里西至九江府徳安县界五十里南至南昌府新建县界六十里北至九江府徳化县界五十里东南临鄱阳湖至饶州府余干县界三百五十里西南至南昌府武宁县界二百三十里东北至九江府湖口县界一百二十里西北至徳化县界一百四十里本汉豫章郡柴桑县地隋为湓城县唐为浔阳县治地五代时杨吴置星子镇南唐为徳化县地宋太平兴国三年升为星子县属江州七年为南康军治元为南康路治明为南康府治　本朝因之】都昌县【在府东八十里东西距一百四十里南北距一百二十三里东至饶州府鄱阳县界八十里西至星子县界六十里南至南昌府新建县界三十里北至九江府湖口县界九十三里东南至鄱阳县界一百六十里西南至新建县界一百里东北至九江府彭泽县界二百二十里西北至九江府徳化县界八十里汉豫章郡彭泽鄥阳二县地宋齐以后为彭泽县地唐武徳五年分置都昌县属浩州八年州废县属江州大厯间属饶州宋太平兴国七年改属南康军元属南康路明属南康府　本朝因之】建昌县【在府西南一百二十里东西距一百三十里南北距八十里东至南昌府新建县界四十里西至南昌府武宁县界九十里南至安义县界五十里北至九江府徳安县界三十里东南至新建县界六十里西南至安义县界八十里东北至星子县界五十里西北至徳安县界六十里汉置海昬县属豫章郡后汉为海昬侯国晋仍为海昬县刘宋元嘉中省海昬移建昌县来治仍属豫章郡齐梁至隋因之唐武徳五年于县置南昌州总管府七年府废八年州废以建昌县属洪州宋太平兴国七年改属南康军元元贞元年升为建昌州属南康路明初仍降为县属南康府　本朝因之】安义县【在府西南二百里东西距六十里南北距六十里东至南昌府新建县界四十里西至南昌府靖安县界二十里南至南昌府奉新县界三十里北至建昌县界三十里东南至新建县界九十里西南至奉新县界六十里东北至建昌县界八十里西北至南昌府武宁县界一百二十里本汉海昬县地宋齐以后为建昌县地唐武徳五年析置龙安县属南昌州八年废入建昌县眀正徳十三年分建昌之西南地置安义县属南康府　本朝因之】
　　形势背负匡庐前据彭蠡地势雄秀甲于东南【朱子南康榜文】其西五峯峭壁隠然在望者为庐阜其南巍峯叠耸若来向者为苏山【宋彭图南致霖亭记】控楚引粤为江右咽喉地【眀费宏府城碑记】
　　风俗禹迹所经太史所防有圣贤遗风【朱子南康榜文】俗朴讼稀民贫土瘠【宋黄唐谢表】
　　城池南康府城【周五里二十步门五东西北三面环以濠广二丈南临湖宋淳祐中土筑明正徳八年改甃砖石　本朝顺治九年辟小南门康熙三年修乾隆二十二年重修】都昌县城【周九百十一步门八四面皆以湖为池眀嘉靖中创筑　本朝康熙二十一年重修】建昌县城【周四里三百二十四步门四水门二眀正徳十三年土筑嘉靖三十年改甃砖石本朝乹隆十年二十五年重修】安义县城【周四里一百二十步门四濠深一丈二尺明正徳十三年创筑　本朝顺治十六年间重修乾隆七年二十七年重修】
　　学校南康府学【在府治南宋绍兴中自城西门外迁此元末燬眀初再建　本朝厯年重修入学额数二十名】星子县学【在县治东宋绍兴中建于城西门外眀洪武四年迁府治东南万厯四十一年改建今所　本朝康熙五十六年重修入学额数十五名】都昌县学【在县治西金街岭唐咸通中建在县东南明万厯中迁县治西　本朝康熙十一年又迁小南门外五十四年移建于此入学额数十五名】建昌县学【在县治东北宋崇宁中建于县治东庆元初迁县西明天啓元年改建于此　本朝康熙五年十一年俱重修入学额数十五名】安义县学【在县治南眀正徳十三年建　本朝康熙十一年五十一年俱重修入学额数十二名】白鹿书院【在星子县北庐山五老峯下唐贞元中洛阳人李渤与兄涉读书庐山尝畜一白鹿自随寳厯中渤为江州刺史于故处创台榭遂以白鹿名洞南唐升元中即其地建学置田命国子监九经李善道为洞主号曰庐山国学宋初始置书院与睢阳石鼓岳麓三书院并名天下学徒常数百人太平兴国二年诏从知江州周述请给国子监印本九经驿送至洞号曰白鹿国学久之学废淳熙中朱子知南康军因其遗址重建书院聚徒讲学严立规条置田以给廪饩其后又建礼圣殿増舍益田至元季燬眀正统成化间修复旧制万厯七年再废后又复　本朝顺治以来屡修堂庑増置学田康熙二十五年圣祖仁皇帝赐御书学达性天匾额及十三经二十一史雍正四年重修并増建学舍又有修江书院亦朱子知南康军时建建昌县有宏斋书院在县治东宋李燔读书处及各县并设有义学社学】
　　戸口【原额人丁五万二千六百五十一又滋生人丁一千三百四十四】
　　田赋【田地山塘一万八千四百八十三顷二十八畆八分四厘零额征地丁银七万三千八百八十三两五钱六分零米四万一千六百三十九石六斗六升七合零】
　　山川乌石山【在星子县西五里又西二里有清潭山下有潭】玉京山【在星子县西七里一名上京山当湖之滨一峯最秀其东西云山烟水数百里浩渺萦帯皆列于几席间明统志陶潜诗畴昔家上京指此】鸡笼山【在星子县西十五里下有潮泉晷刻不差朔望尤大上有柔石可为砺稍北为封家山】黄龙山【在星子县西三十里山有两岩北麓为主簿山下有温泉】钱家山【在星子县南十五里】鸦髻山【在星子县南四十里形如三台时起云雾相近有龙潭山】吴城山【在星子县南百三十里濵江上有望湖亭】石牛山【在星子县北三十里又北十里为青山张家山其东北为香山东南为石子山】吴章山【在星子县北四十五里与庐山接岭峻峡隘亦名吴障山以其为吴之障也其北又有塔尖山洞林山接九江府界】鳯凰山【在星子县西南十里蜿蜒特起水涨山浮势若鳯翔一名流星山今改名福星又有】
　　【鳯凰山在安义县东五里起伏如鳯飞舞下有碧潭】东古山【在星子县西南十里又西南十里有西古山东古山之西北为洪井山相传葛洪炼丹于此】精舍山【在星子县西南三十里其东相接者为一字山有西水夹山流一名蓝车山】定山【在星子县东北十余里濵江】庐山【在星子县西北二十里北接九江府界古名南障山一名匡山总名匡庐朱子九江彭蠡辨禹贡敷浅原説者以为汉厯陵县之传易山在今江州徳安县为山甚小而卑不足以有所表见而其全体正遂起而为庐阜则甚髙且大以尽乎大江彭蠡之交而所以识夫衡山东过一支之所极者惟是为宜耳周必大庐山后録山有九十九峯栉比磬折如城垜然舆图广记庐山三面阻水西临大陆为羣山所奔辏山无主峯蜿蜒蝉聨指列条数各自为胜王祎六老堂记其阴土燥石枯冈阜并出以扼大江东来之势是为九江其阳千岩万壑土木秀润是为南康　按庐山之胜南多于北今峯岩洞壑在府界者不可悉数其最著者曰五老峯石镜峯紫霄峯凌霄峯铁船峯汉阳峯汉阳峯之水西流为康王谷之谷帘泉东流为开先寺之双瀑五老峯下为栖贤谷其西为三峡涧洞曰白鹿洞白云洞原曰栗里原此南康之胜也以旧属浔阳故宋以前记载详见九江府其峯岩泉瀑之有名者分着于下】龙塘山【在星子县西北三十里峯峦峭抜环抱湖湾又西北十里有屏风山丹崖紫壁环绕磅礴如屏障然】赤石山【在都昌县东十里上有铁硃路通饶州及湖口彭泽为往来所必经】阳储山【在都昌县东四十里山甚髙耸登之可望诸山积翠旧志谓居众山之南阳气所钟故名巅有石室昬黒不可入】强山【在都昌县东六十里鄱阳湖中由长山脉绵亘湖中突起二峯东峯属饶州府鄱阳县界亦名狂山】佛殿山【在都昌县东七十里纡回曲折上有清泉四时不竭又龙宫山亦在县东七十里】大矶山【在都昌县西七里悬崖百仞长三里许一名望仙山顶有平石可以眺逺山之南有瞭望台旧为备湖巡兵屯聚处又小矶山在县西南十五里脉自大矶山截立湖中二山之间为矶池舟行多险】元辰山【在都昌县西四十里相传晋苏耽居此得仙一名苏山道书以为第五十一福地最髙处为黄茅岭其坳寛平有田数十畆有塘水常不竭又蜈蚣山在县西七十里接新建县界】南山【在都昌县南二里与西山并峙为邑左障下有泉名野老甚甘冽嵗旱不涸苏轼黄庭坚尝逰憇于此又西山在县西一里延袤十余里】团山【在都昌县南二里湖中为邑塞口春夏水涨状如覆釡其南半里许又有小团山】钓矶山【在都昌县南五里临湖有巨石如台端洁特立元和志山在县南一百十二里昔陶侃常钓于此得一梭化为龙而去乐史太平寰宇记钓矶石在县西三十里旁临浦屿　按李吉甫元和郡县志据都昌旧治言故逺寰宇记所记与今不合疑误】松门山【在都昌县南二十里鄱阳湖中接南昌新建县界俗名岧嶤山详见南昌府】芙蓉山【在都昌县北十里其山大小相对形若芙蓉又飞鳯山在县北二十里势如飞鳯下有池】云泉山【在都昌县北六十里有泉出云号曰云堆】檀树山【在都昌县北六十里峯峦特耸表出羣山　按寰宇记树头山在县西北九十里宋将军檀道济领兵登此石室因名檀道山西南枕彭蠡葢即今檀树山也】城子山【在都昌县北七十里峯峦环耸如雉堞因名宋檀道济尝筑城于此山上】土目山【在都昌县北八十里寰宇记在县西北七十里无名名县志临大湖巨浪冲激成孔如目下即土目湖连湖口县界】屏风山【在都昌县北九十里丹崖紫壁萦绕磅礴如屏障】三山【在都昌县东南六十里鄱阳湖中又四望山在县东南九十里湖中四望空阔旧有巡寨】石壁山【在都昌县西七里山麓有石立数丈截然如壁屹临巨湖寰宇记山在县西十一里旁临清江】篁竹山【在都昌县东北二十里旧名龙王脑又小冈山在县东北六十里岛山在县东北七十里】华山【在都昌县东北九十里突然峭抜髙压众山拟之太华故名又东逰山亦在县东北九十里其下即旧县也】黄金山【在都昌县东北一百二十里山顶有龙湫祷雨多应有巨石广数十丈飞泉喷出石间名飘水岩迂回而入忽登爽垲有田常丰产煤炭石灰】石流山【在都昌县西北二十里亦名石流觜水势至此甚急投以石则随水而去因名麓有观音洞深广可容数十人又西北五里为五谷山突出湖濵亦名五谷觜】左蠡山【在都昌县西北五十里一名蓝车山势逶迤为县西北之襟喉以临彭蠡湖东而名其下旧有左蠡城】尖山【在建昌县西五里屹然特立于修江之左度修江而南曰蟠龙山蜿蜒旋伏如龙】鳯栖山【在建昌县西十里山势旋伏状如栖鳯上有腾云石常出云气下临河有太子洞可容数人】越山【在建昌县西二十五里羣山环绕耸抜峻峭上有平窝四周如城曲径可达中容千人亦名越王寨】回城山【在建昌县南四十五里山势回环列嶂如抱上有圣水塘常盈不竭】军山【在建昌县北十六里旧名军山上有樊军庙】云居山【在建昌县西南三十里纡回峻极顶常出云一名欧山眀统志世传欧岌先生得道于此云居山志欧山湫泽涌泄垂流三十余丈形如曵布谓之布水县志山之阳有鵞公岭走马岭山隂有阳坳有大小马颈马颈者以两山防絶中止一线相属从二百余步衡尺有咫两旁皆深谷无影行者股栗山上羣峯环抱凡十有一俱削如城郭而上复开豁有湖有田】长山【在建昌县西南五十里与安义县龙安城相对宋岳飞讨李成屯兵于此】西山【在安义县东四十里即南昌府西山也蜿蜒绵亘西入县界为境内巨镇又五名山在县东三十里层峦叠耸石涧深曲】台山【在安义县西三里山脉自靖安县寳峯山蜿蜒而来骨立髙耸下有清流萦绕俗名擡头山又县西五里有阳潮山起伏环抱如狮形】文山【在安义县南十里峯峦秀丽】仰天狮山【在安义县南二十里】笔架山【在安义县南四十里峯峦髙耸下有石室】马山【在安义县北三十里为寳峯山左支前有一峯矗立九曲水绕其下】兆州山【在安义县东南四十里翠□磊落其形如兆下多良田民居有如州郭因名】鹤舞冈山【在安义县西南十里有三峯聨翠】鹤鸣峯【在星子县西庐山去县十余里峯下即开先寺其西南为双剑峯两峯峭丽胜于北之双剑峯又西南为香炉峯圎耸亦如香炉又有太乙峯在县西北二十余里峻峭与众峯殊金轮峯在县西二十五里形如轮其旁即石镜峯也又五里有般若峯为庐山西面最髙处】石镜峯【在星子县西二十五里庐山水经注山东有一圆石悬崖眀净照见人形晨光初曜则延曜八石毫细毕察】凌云峯【在星子县北庐山五老峯南舆地纪胜上揷空碧下吞江湖飞湍激瀬连接絶壑】汉阳峯【在星子县北庐山絶顶望数百里极目江汉故名省志东至桃林万夀寺西迄康王谷其巅平旷无乔木下视蒙蒙杳不见底虽六月亦寒栗有峭壁曰禹王崖峯南与黄岩瀑布源相接】紫霄峯【在星子县北庐山去县二十五里一名上霄峯下有上霄源水经注庐山之南有上霄石高壁缅然与霄汉连接秦始皇叹斯岳逺遂记为上霄上霄之南大禹刻石志其丈尺里数今犹得刻石之号焉明统志禹刻石在石室中极深险曩有好事者缒而下摹得百余字皆不可辨仅有鸿荒漾余乃檋六字可识】五老峯【在星子县北庐山去县三十里山石骨峙突兀凌霄如五老人骈肩而立为庐山尽处峯之东北为九叠云屏亦曰屏风叠其下为九叠谷】凌霄峯【在星子县北四十三里庐山舆地纪胜岩石玲珑周回道左前对五老峯如賔客此山之絶致也】铁船峯【在星子县西北二十五里庐山眀统志世传许旌阳与吴猛乘铁船堕于此下有艑底池】桃花峯【在建昌县西南七十里耸入云际陟其巅目极千里下为黄荆洞险峻不可登行者凿孔厯级而上洞中有古墓生铁镕固峯上有马尾泉曲折湍激至岩处直下如水帘尝有桃花流出峯之东三里为下城洞亦有铁封墓】锦冈岭【在星子县东一里宋建锦冈驿于此】迎春岭【在星子县西一里又西一里为少府岭】含鄱岭【在星子县北庐山之半面鄱湖若有吞吸之状故名岭之东南中豁为含鄱口又西南为欢喜岭乃登五老之大路又罗汉岭在白鹿洞南数里钤冈岭即三叠谷北崖极髙峻上有观音洞深半里许】师林岭【在星子县西南三十里与西古山相连旧有宋陈凖石室书堂】望湖岭【在都昌县东三里正望湖中因名一名望夫岭又石牛岭在县东四十里髙亘五里】吕公岭【在都昌县北九十里甚险峻道左有清泉甘冽】旸岭【在建昌县西七十里有邹氏世居其下亦名邹山西北有峡石防与九江徳安分界相接者曰北山峯峦秀抜】长岭【在安义县东三十里道通南昌又东十里有小岭岭东即新建县界】猴子崖【在建昌县西南六十里下瞰修江崒嵂千仞江干路防凿石通门亦曰城门山】雨岩【在星子县庐山汉阳峯南而深云出即雨又有黄岩在寨云峯西岩有二大者可容数十人】栖贤谷【在星子县庐山含鄱口南三峡涧出焉庐山之谷以三数栖贤为大又多竒胜人乐逰之又青牛谷在五老峯下世传宋道士洪志乘青牛处康王谷去府城北三十五里旧名楚王谷】锦绣谷【在星子县北舆地纪胜在庐山谷中竒花异草红紫匝地如被锦绣】白云洞【在星子县西四十里庐山顶白云出入其间】长山防【在都昌县东七十里上有狮子山为往来迳道】矶峯尖【在都昌县东二十五里髙入云汉望之极秀其前两山壁峙一水中流为县之胜】眺美尖【在建昌县云居山西南四十里髙峯入云百里皆见俗呼粜米尖其相望者曰血汗岭峯峦壁立俗名仰宕山相近又有佛座尖佛座之后有钓桥山】渚矶【在星子县南七十里当鄱阳湖之西渚北去都昌县之左蠡南距吴城镇俱六十里为湖中津要】黄婆矶【在星子县东南二里濵湖】落星石【在星子县南五里湖中水经注湖中有落星石周回百余步髙五丈上生竹木传曰有星坠此因以名焉县志今名徳星石】介石【在都昌县东南六里临湖巨石如削因名】白漕湖【在星子县南十里又钱家湖在县西南十里龙溪湖在县西南五十里相近又有西庙汤家桥浦走马硬滩等五湖】草堂湖【在星子县西三十二里一名蓼花池又枝林湖在县北十里又北二十里有马颊湖又北十里有大广湖谷山湖又梅枝湖在县东北二十五里】彭蠡湖【在星子县东南及都昌县西一里即鄱阳湖南接南昌东抵饶州府界由都昌县之南西两面厯星子县东又西北入九江府湖口县注于大江在星子县南者名曰落星湖因落星而名也在县东南及南昌界者名宫亭湖在都昌县西南者曰澜湖又北曰左蠡湖其大湖又有东鄱西鄱之别水经注庐山下有神庙号曰宫亭庙故彭湖亦有宫亭之称焉元和志彭蠡湖在都昌县西六十里与浔阳县分湖为界周必大庐山后录出石门望宫亭湖横出澜左里左右相对明统志落星湖在彭蠡湖西北陈王僧辨破侯景于落星湾又宋孟太后过落星寺舟覆宫人溺死者无数惟太后舟无虞皆此星子县志落星湖即太湖之西出者也今名徳星湖都昌县志自介石以至于东山瑞虹谓之东鄱湖由松门以达于昌邑吴城土目屏风谓之西鄱湖又左蠡湖在县西四十里左蠡山南】大沙湖【在都昌县东三十五里地多沙又县东七十里有仙子湖西北二十里有北庙湖石流山南有石流湖西北三十里有吴江湖北二十五里有郭家湖皆鄱阳之支委也】明月湖【在建昌县西四十里其水涵澄澈莹然如月又县东三十里有曲埇湖三十五里有东白湖县南十里有南槎湖鹊湖三十里有石湖】土塘河【在都昌县东七十里承鄱阳湖水蔓延入黄金乡长三百里两涯居民贸易多通商舶】新开河【在都昌县治西一里明统志宋绍圣间邑宰言都昌边湖风涛不时请开此河以通舟楫且避大小矶水之湍急】后港河【在都昌县北六十里其水自中堡各山垅曲折逶迤流防北庙湖水至黄沙滩入鄱阳湖有九十九湾春夏水涨广通舟楫】帽带水【在建昌县东自县北绕而南入修水】周坊水【在建昌县东其地在四水之中章江涨则北入修水修水涨则南流入新建县之冷溪】修水【在建昌县南源出南昌府宁州自武宁县流入县西界又东流百二十里合上僚水入章江注于彭蠡以其修逺故曰修邑人呼为西河亦名修江水经注修水迳豫宁县东北迳永修县又东北注赣水九域志建昌有修水县志西河自武宁县流经县西九十里三谼滩乱石縦横最为怪险东流合诸水凡折行百十里与南河合又东出芦潭入新建县界与章江合】上僚水【在建昌县南修水南今名南河源出南昌奉新县名鳯新江即冯水也东流入安义县界径县南而东合靖安县来之龙江水及东阳新径兆州二水入建昌县界又东北至县东南与修水合水经注潦水导源建昌县东迳新吴县又经海昬县谓之上潦水又谓之海昬江分为二水县东津上有亭为济渡之要其水东北经昌邑而东出豫章大江其一水支分别注于修水也建昌县志潦水自安义闵坊城山间入境曰南河凡直行七十里入西河】蛇子径水【在建昌县南二十里相传晋吴猛杀大蛇蛇子穿成穴流水灌通屈曲如蜿唐仪鳯中始通小舟又县南十五里有龙骨洲水即寰宇记所云蛇骨洲吴猛杀大蛇聚骨成洲者也今其水与蛇子径水俱北入南河又县东南有白洋湖水源出竹林港径花坽入南河桐玻水源出新建县马鞍山径下洋湖出上僚津入南河县西南七十里有赤石水源出佛座眺美诸峯寂田水源出安义县界俱东流入南河】白沙水【在建昌县西南三十里又县西三十里有醴坑水五十里有向家水俱出云门山北入修水六十五里有白洋水源出白洋三陂径考坑入修水七十里有云门水源出云门山至长乐陂入修水又县西北四十里有水西水六十里有朱家防水江陂水县北三十里有驿南水俱出徳安县南流入修水】南湖水【在建昌县东北滙县东北境诸水为南湖】东阳新径水【在安义县东二十里源出靖安县东流入县界与奉新江兆州二水合俗名义兴三合水府志水口萦回唐宝应中忽成大川径达东洋津口源处有破石潭相属三四里其深莫测】龙江水【在安义县南一里源出靖安县流入县界东合奉新江防修水】白武水【在安义县南二十里相近有斛源水又县南三十里有湖陂水俱出靖安县界东南入修水】兆州水【在安义县东南四十里源出兆州山流合奉新江】皎源水【在安义县南北三十里源出靖安宝峯山险不通舟东流合修水】鸾溪【在星子县西二十五里源出紫霄峯又稍西金轮峯侧有石镜溪又县西三十里有灵溪南二十里有沙溪六十里有渚溪俱源出庐山诸峯流入湖】龙溪【在星子县西南五十里源出黄龙山自髻山直至湖濵环绕如龙溪头有二井深不可测】珠溪【在建昌县东十五里舆地纪胜汉章帝时出明月珠大如鸡子省志今名青树湾】谢思港【在星子县东九里源出庐山又县西南二十六里有藋藤港源出黄龙山俱流入鄱阳湖】山田港【在都昌县东三十里自鄱阳湖分水入县之新城乡长八十里又大埠港在县东二十里三港在县东五十里】掘土港【在建昌县西北二十五里一名孝子港】石桥潭【在星子县西十二里唐陆羽品其水为天下第六】楢树潭【在都昌东七十里广不盈里而风波甚险】三峡涧【在星子县庐山五老峯西受大小支流九十九派水行石间声如雷霆拟于三峡之险涧中有潭曰玉渊众流奔注中流有白石如羊其南为三峡桥又有清泉涧亦纳五老峯西诸水流迳九洪桥入鄱阳湖又玉涧在玉京山南】大宁池【在都昌县东十里有信湖产鱼相近有小宁池】谷帘泉【在星子县西三十五里庐山□王谷中其水如帘布岩而下凡三十余派陆羽品其水为天下第一陆防入蜀记谷帘水甘腴清冷具备众美非惠山所可及桑乔庐山纪事泉源即汉阳峯所西行为枕石崖所□湍怒喷涌班布如帘悬注三百五十丈】瀑布泉【在星子县庐山开先寺西舆地纪胜庐山南瀑布以十数皆积雨方见惟此不竭李白诗挂流三百丈喷壑数十里庐山纪事汉阳之泉东流为开先二瀑在东北者曰马尾水在西南者则自坡顶下注双剑峯背邃壑中滙为大龙潭绕出双剑之东下注大壑悬挂数十百丈循崖东北逝与马尾水合流出两山峡中下注大壑石碧而削水练而飞潭绀而渊为开先佳境二瀑俱奇观而西瀑尤胜】三叠泉【在星子县庐山五老峯后其泉下注磐石三叠而后至地亦名三级泉逰者谓上级如飘云拖练中级如碎玉摧氷下级如玉龙走潭真天下絶景非谷帘双瀑所可方】吴猛泉【在建昌县西三里寰宇记在建昌县北五百步有疮疾者或洗悉愈是吴猛逰息之处其泉清冷亦谓之冷水泉】温泉【在建昌县西六十里四时温暖患疮疾者洗之多愈白居易朱子皆有诗】芙蓉洲【在星子县西四里与玉京山相接又火烧洲在县西南七十里接新建建昌二县界相近又有绵条洲与大湖相连亦接建昌县界】鼍河洲【在星子县南十五里蓝车山下濵河水蜿蜒若鼍】黄沙滩【在都昌县西北五十五里为赴郡必经之道夏秋俱水冬春水涸一里黄沙中有微流至左蠡几二十里行人患之明末推官黄啓忠建桥砌石路六七里】天井【在都昌县西十里其泉甘冽常涌不竭相传饮其水可以愈疾亦名仙井】
　　古迹都昌故城【在今都昌县北唐置元和志县西北至江州一百五十里本汉彭泽县武徳七年分置都昌县以县北有都村配以昌字取嘉名也寰宇记唐武徳五年安抚使李大亮割鄱阳西雁子桥之南地置此县以隶浩州州废属江州按雁子桥即彭泽县地鄱阳即饶州之北壌也始置之地有古城莫知年代遂因此城创县以地名都村遂与建昌相望近与南昌相接遂号都昌县志唐初县治在县北九十里王市镇大厯间徙治彭蠡湖东即今治也今有王家市为逺近商贾辏集处俗亦谓故县曰衙前】海昬故城【今建昌县治汉置县后为昌邑王贺封国后汉亦为侯国建安初孙防分海昬建昌左右六县以太史慈为建昌都尉治海昬晋仍属豫章郡刘宋时始废移建昌县来治元和志县南至洪州一百二十二里县东三里故海昬城即汉昌邑王贺所封今县城则吴太史慈所筑寰宇记宋元嘉二年废海昬移建昌居焉顾野王舆地志曰陈武割建昌豫宁永修艾四县为豫宁郡又沈约徐陵封建昌侯皆此邑县志海昬故城在芦潭东北二里许太史慈城在县西周回五里古城在县西百步今为古城巷】永修废县【在建昌县西南后汉灵帝置属豫章郡晋以后因之隋开皇九年省入建昌唐武徳五年复置属南昌州八年省按旧志谓在安义县西南四十里靖安县界今考水经注县为修水所经当在建昌县西南】龙安废县【在安义县东北唐武徳五年析建昌县地置龙安县属南昌州八年废宋庆厯中置龙安驿于此元废明统志龙安城在建昌县南六十里府志在安义县东北三十里】左里城【在都昌县西北今作左蠡元和志左里故城在都昌县西南九十五里卢循为宋祖所败自蔡州南走还止浔阳闻大军至欲走豫章乃悉力栅防左里及大军至髙祖进攻栅贼遂大破寰宇记在县西北四十里晋卢循所筑在湖左因名城基犹在县志左蠡城在县西北五十里宋郡守黄桂所筑】檀道济城【在都昌县西北七十里相传道济讨谢晦时筑城于山上即今城子山也】昌邑城【眀统志在建昌县北六十里汉废昌邑王为海昬侯此其处　按明统志又引豫江记城东十三里江边名慨口为证慨口在今县东南属新建县界此非其地】孙虑城【在安义县东吴志孙权传黄武七年封子虑为建昌侯寰字记孙虑城在建昌县南一百里城南有青石井可深十丈冬夏常有水县志孙虑城在县东十里又有孙权城在县东八里鳯凰山上】星子镇【即今星子县治寰宇记县本江州星子镇以落星石为名太平兴国三年以地当津要改镇为县县志有旧鱼门县基在县西五十里走马湖中今石街尚存未详所自】安义乡【今安义县治本建昌县地眀正徳十三年以地广难治割建昌之安义南昌卜邻控鹤依仁五乡置县因安义乡为名】钩圻邸阁【在都昌县西南水经注赣水迳椒邱城下又厯钩圻邸阁下度支校尉治太尉陶侃移置此也邸阁前聚石为洲长六十余丈洲里可容数十舫通鉴宋孝建元年臧质之江州擅用湓口钩圻米胡三省注湓口米荆湘郢三州之运所积也钩圻米南江之运所积也】杨成公营【在都昌县西北八十里相传隋开皇中建又县北五十里有李大亮营】上缭营【在建昌县东南十七里又石姥营在县南二十一里相传皆昌邑王所筑】镇遏营【在建昌县东四里相传吴太史慈筑以拒刘磐】彭蠡戍【在都昌县寰宇记在都昌县西北百七十里西临彭蠡湖北连钓矶山旧是戌唐武徳五年以江湖濶逺遂重置镇景龙元年复为戍以为冲要】檀山废戌【在都昌县寰宇记在都昌县北九十里与马颊相对唐武徳五年以水陆要冲置戍贞观元年废】李白书堂【在星子县北庐山南麓青王峡西一里】爱莲堂【在府治后宋守周子性爱莲有爱莲説后人为作堂】直节堂【在府治宋徐师回为守因庭有八杉故建堂以直节名之苏辙为记后朱子至求其遗迹不存独防事南有堂无额庭中有老栢生意殆尽屹立不僵因取直节以名此堂】冰玉堂【在府治爱莲堂左宋刘涣庐山苏辙尝曰刘凝之父子亷洁不挠氷清而玉刚乡人因以名其堂张耒有记】清晖楼【在府治西南舆地纪胜取谢灵运诗山水含清晖之义】重湖阁【在府城浔阳门外宋知军祖无择建前瞰澜左蠡极目湖波与天相接】逺眀阁【在建昌县治舆地纪胜在建昌县尉防前前揖西山俯瞰修水尽覧江山之秀元祐中建】潄玉亭【在星子县西十里开先寺后宋僧若愚建瀑布泉落龙湫流经于此萦亭而出有如潄玉寺僧支石枧数十接引从寺前流入于湖苏轼有诗】折桂亭【在星子县西二十里唐李逢吉读书处朱子有诗云竹帛有遗臭桂树徒芬芳恶逢吉也】张锦亭【在府治南宋朱子建取李白庐山诗庐山九叠云锦张之义又郡圃有云锦阁亦取此义】起亭【在星子县西北二十里下临龙潭朱子建以为逰憇之所时嵗方旱因名曰起以为龙之渊卧者可以起而天行矣】真意亭【在府治后宋知军陆徳舆建取朱子梅花诗真意还自在之义】唤渡亭【在建昌县治南唐白居易谪江州司马尝过此赋诗云建昌江水县门前立马教人唤渡船后人因摘唤渡二字名亭宋黄庭坚为书此诗亭中有碑刻】康乐台【在星子县西二十里相传谢灵运逰此故名】东台【在府治内宋刘涣建】齐庾台【在建昌县寰宇记在建昌县东三里当白湖中洲齐永明三年庾肩吾所置】归去来馆【在星子县西三十五里有陶公醉石朱子诗注在归宗寺西五里】虚白馆【在星子县北二十五里五老峯九叠屏之下有双涧水交流于前面香炉峯旁有狮子峯后有灵龟峯虎啸崖麻姑崖列于四隅而馆处其中】李氏山房【在星子县庐山五老峯下宋兵部尚书李常少时兄弟读书于此既擢第留所抄书九千余巻名曰李氏山房苏轼有记】卧龙庵【在星子县西北二十里舆地纪胜苍崖四壁怒涛中泻大壑渊深有黄石数丈在激浪中若蜿蜒飞舞故曰卧龙朱子作庵其旁欲以休隠乃绘诸葛亮像子中自为记】龙潭院【在安义县南三十里前有深潭相传为蛟龙所窟侧有石井泉流澄澈深不可量今为民地】夀松【在建昌县北五里冷水观明统志一名挂剑松相传许逊曽挂剑于此其松盘屈竒怪宋寳庆初创亭嘉定间刻图于石】夀樟【在建昌县治南明统志宋黄庭坚有记项安世又作夀樟亭记初邑人李左司公懋仕于朝髙宗尝问樟今安否奏以枝叶婆娑四时常青绍定间刻图于石】
　　关隘青山巡司【在星子县东北三十里青山镇旧在县东二十里长岭即延庆院旧基明洪武十一年置巡司寻移渚溪万厯中又移于此今因之】渚溪巡司【在星子县南三十里渚溪镇旧在都昌县左蠡镇眀初置巡司　本朝雍正七年移驻于此】周溪巡司【在都昌县东南六十里周溪镇旧在柴棚镇雍正七年移于此】柴棚镇【在都昌县东南特出鄱阳湖中去县水路四十里陆路六十里旧制巡司戍守舆程记自县至饶河口六十里又十里为柴棚又十五里为钓台又五里为周溪又十里为打石湾又十里为棠隂司饶州鄱阳县界也】左蠡镇【在都昌县西北五十里即故左蠡城旧置巡司今设泛】芦潭镇【在建昌县东六十里明初置巡司后废今为芦潭市】河浒镇【在建昌县西八十里按九域志建昌有河朔炭妇娉婷桐城等镇今有河浒镇疑即河朔之讹也炭妇镇今为妙明观娉婷镇今在安义县东三十里桐城镇在安义县西南五里即桐城埠又有谷源镇在县七十里眀初与河浒俱置巡司久废废】杨林河泊所【在府治南一里明初置于府治北万厯中移置匡庐驿东　本朝康熙十四年改建于匡庐驿故址今裁】四望山寨【在都昌县东南六十里鄱阳湖中宋元时置巡寨于此又县西矶山下旧有大矶山寨俱久废】锦冈驿【在星子县东一里锦冈岭宋置明初改置匡庐驿在县南后废】团山驿【旧在都昌县西明洪武初置路出鄱阳湖上通饶州芝山驿下通星子匡庐驿西南通新建吴城驿万厯四年改置县东八十里井田南南通鄱阳北通湖口今裁又县东二十五里有矶子驿县西十五里有白石驿四十里有赤石驿七十里有逰贤驿西北八十里有土目驿俱宋元时置明初废】城子驿【在建昌县北二十五里唐置又丰安驿在县南二十里隋置俱久废】
　　津梁冰玉涧桥【在府治东跨氷玉涧宋淳熙中朱子建】宣诏桥【在府治南谯楼前宋知军事程师孟建】三峡桥【在星子县北庐山归宗寺宋苏辙记云水行石间声如雷霆如千乘车行者震掉不能自持苏轼有诗】白鹿洞口桥【在星子县北十五里宋朱子建】嘉桥【在都昌县东二十里元建后圮　本朝康熙二十二年重建又土桥在县东四十里为饶徽要津　本朝顺治十七年建】鴈子桥【在都昌县东七十里路通柴棚镇元延祐中建】忠孝桥【在都昌县北三十里明统志旧传宋寺丞陈畦获罪子代其死故名以旌之】双玉桥【在建昌县治东宋兵部尚书李常建】登云桥【在建昌县儒学东宋建明初建亭于上扁曰登云览胜】野鸡滩渡【在都昌县东五十余里滩有石墩名七女墩水不能没两岸相隔五里许路通徽饶水涨时遇风难渡冬涸则曲流甚多】黄沙渡【在都昌县西北二十里通左蠡为往府要津水涨甚险】杨柳渡【在建昌县东三里又当阳渡在县西十五里】龙津渡【在安义县南门外】
　　堤堰石堤【在星子县西南一里一名紫阳堤当舟楫往来之冲每风涛作泊无所宋元祐中知军吴审礼始栅木为障崇宁四年孙乔年筑石堤延袤百五十丈横截洪流中开水门以通出入内濬二澳可容千艘嵗久寖圯淳熙七年朱子为守募民増筑之吕祖谦有记　本朝康熙十四年知府伦品卓重修】田公堤【在星子县南一里明万厯中石堤迤东一带湖水荡啮渐及城址郡守田琯筑石堤长数百丈人称为田公堤　本朝康熙十四年重修】捍水堤【在建昌县南一里唐防昌六年县令何易于筑西二里又有堤咸通二年县令孙永筑亦名孙公堤】陈令塘【在都昌县南一里唐咸通元年县令陈杲筑以阻潦水】黄家堰【在都昌县东四里自介石内山麓逐处源西北流入湖】但家堰【在都昌县北三里自生水垅下起西南流入湖】都圳堰【在安义县东南地名中州有古堰久废明嘉靖二十三年知县李恒敷于范家滩石洲开小港灌注陈坊等处为堰一桥一圳长三千余丈　本朝康熙十年重修】台山堰【在安义县西八里一名宻陂明嘉靖二十八年筑堰长九十丈内疏五圳灌田六百余顷　本朝康熙十一年重修】
　　陵墓汉昌邑王墓【在建昌县北六十里昌邑城内有大小二塜又见南昌府】晋陶母墓【在都昌县西石壁山名牛眠塜相传即侃母处又见九江府】陈司马暠墓【在建昌县东二里】唐熊仁瞻墓【在建昌县北三十里　按唐书孝友传序有建昌熊士瞻省志作仁瞻】宋陈恕墓【在建昌县东二里】吴举墓【在都昌县北七十里白鳯乡欧阳修为碣铭】何乾曜墓【在星子县庐山志乾曜仕至侍郎后庐山称匡麓道人墓在星子县之迁莺谷】刘涣墓【在星子县西少府岭墓前有壮节亭朱子建并记】孙冕墓【在星子县眀统志在白鹿洞侧】李常墓【在建昌县西北六十里】张叔夜墓【在星子县宫亭庙后旧志相传从渊圣北迁死节归于此】李燔墓【在建昌县西北三里】江万里墓【在都昌县东七十五里石沙湾】陈澔墓【在都昌县北清化乡之南】庐岳祠【在星子县庐山万夀寺之上祠庐山之神】宫亭庙【在星子县神林浦水经注庙甚神能分风擘流住舟遣使行旅之人过必敬祀而后得去】陶桓公庙【有二一在府城北一在都昌县治西百五十步祀晋陶侃宋淳熙中朱子奏赐庙额明初着于祀典】五贤祠【在府学东朱子知军时访古今贤士居是邦者得陶潜刘涣涣子恕陈瓘李常五人建祠祀之】刘西磵祠【在星子县北二十里西磵宋刘涣号淳熙中朱子建祠】二贤祠【在府学南旧在府学右朱子以周子常守是邦为建祠配以二程及朱子没诸生以二程别有从祀止祠周朱二子元末毁明初改建于此】三贤祠【在府治北祀宋李常苏轼曽常伯】紫阳祠【在星子县白鹿书院内　本朝康熙四十八年知府张象文建祠宋朱子以林择之蔡沈黄干吕炎吕焘胡泳李燔黄灏彭方周耜彭蠡冯椅张洽陈宓陈澔十五人配享】济忠祠【在都昌县治西祀宋丞相江万里及弟万顷】李文定祠【在建昌县旧在县西门外祀宋李燔元废明永乐中移建县治北城隍庙右】云住祠【在都昌县西二里祀宋陈澔旧名经归书院明万厯七年改今名】
　　寺观秀峯寺【在星子县西十五里庐山南麓旧名开先本南唐李中主书堂后为寺宋太平兴国二年赐名开先华蔵明天顺初复旧名　本朝康熙四十二年】
　　【圣祖南巡至杭州御书般若心经及梁江淹从建平王登庐山香炉峯诗颁赐寺中四十六年又赐御书秀峯寺扁额四十八年重修五十七年又修大殿建御书楼】瞻云寺【在星子县西庐山金轮峯下旧名归宗晋时佛防耶舍自西来王羲之舍宅为寺唐寳厯中智常禅师居之佛刹之盛冠于江南本朝顺治中重修雍正四年】
　　【世宗赐御书瞻云寺及慈遍炉峯扁额】栖贤寺【在星子县五老峯下南齐参军张希之建唐李渤尝读书于此　本朝康熙六年重修建】万杉寺【在星子县庆云峯下唐名庆云院宋景徳中僧大超手植万杉故名　本朝康熙初重建又有黄岩寺在双剑峯下唐僧智常建】天宁寺【在府治西宋建名光孝院后改今名　本朝康熙十年重修又有落星寺在城南三里落星石上一名法安院唐干宁中建今废】新开寺【在都昌县治西南唐开元中马祖道一禅师建明洪武中重建】大果寺【在建昌县西门外旧在县治东一里唐马祖建因寺有梨树实大如斗故名明洪武初迁于此】云居寺【在建昌县西南云居山唐元和中建宋祥符初赐额真如禅院为江右名刹后废明万厯中重建】简寂观【在星子县西十五里旧名太虚观刘宋时陆修静居此卒諡简静因以名观】白鹤观【在星子县五老峯下唐宏道元年建宋祥符中赐名承天白鹤观舆地纪胜在城西北二十里苏辙记云卢山峯峦之竒秀岩穴之怪防泉树之茂美为江南第一白鹤观总竒秀怪防茂美复为庐山第一】寻真观【在星子县北二十五里与地纪】
　　【胜唐徳宗朝女冠二人修行于庐山李腾空居屏风叠北蔡寻真居屏风叠南是为寻真观府志一名冲虚观道书以为第八洞天】延真观【在星子县北四十里舆地纪胜唐女真李腾空所创腾空宰相林甫女也李白有送李女真归庐山诗府志在卓岭东今名昭徳观】妙明观【在建昌县南一里旧为炭妇镇明统志晋许旌阳于此化炭为妇散羣弟子以騐其心明日视之皆湼其衣不染者仅十人后人即其地立观】广福观【在建昌县南四十里一名夀圣观内有卓剑泉明统志世传许逊斩蛇淬剑于此常有赤乌来集又名赤乌观】
　　名宦三国吴张敦【吴郡人孙权时为海昬令甚有惠化】唐袁承序【阳夏人太宗时补建昌令治尚慈简吏民懐徳】何易于【防昌中摄建昌令筑堤捍水民徳之】陈杲【咸通初为都昌令筑塘以阻潦水号曰陈令塘】孙永【咸通中为建昌令筑堤造桥民便之】南唐李善道【鄱阳人为庐山国学主教学徒数百人皆为时望后祀于白鹿洞】宋孔宜【曲阜人太宗时迁司农寺丞掌星子镇市征宜上言星子当江湖之防商贾所业请建为军诏以为县就命宜知县事后以为南康军】程师孟【吴人仁宗时知南康军为政简严摘伏如神】姚仲孙【陈州商水人仁宗时知建昌县初建昌运茶抵南康或积于道间为霖潦所败主吏至破产不能偿仲孙劝吏民输山木即髙阜为仓邑人利之】周敦颐【营道人熙宁中以疾求知南康军因家庐山】鲁有开【谯县人神宗时厯知南康军代还熙宁行新法王安石问江南何如曰新法行未见其患当在异日也以所对乖异出通判杭州】陈舜俞【乌程人熙宁中以不奉行青苖法谪监南康军酒税五年卒】刘恕【筠州人司马光编次资治通鉴召恕为局僚光知永兴军恕亦以亲老求监南康军酒以就养许即官修书】徐师囘【元丰中知南康军性耿直设施有条公暇建亭于明月泉上曰吾欲守亷如此水之清又建堂植八杉号曰直节曰吾欲守节如此杉之直苏子由为记朱子至军求其遗迹不得以防事前老柏植立不僵因取直节名堂焉】王院【江州人隆兴初调都昌主簿以廉声闻】朱熹【婺源人淳熙五年除知南康军至郡兴利除害值嵗不雨讲求荒政多所全活讫事奏依格推赏纳粟人间诣郡学引进士子与之讲论访白鹿洞书院遗址奏复真旧为学规俾守之】吴柔胜【宣州人淳熙中调都昌簿丞相赵汝愚知其贤迁嘉兴府学教授】危稹【临川人淳熙中调南康军教授转运使杨万里按部骤见叹奨偕逰庐山相与酬唱】曹豳【瑞安人嘉泰中知建昌县复故尚书李常山房建斋舍以处诸生】陈宓【莆田人嘉定中知南康军嵗大祲奏蠲其赋十之九防流民羣集宓就役之筑江堤而给其食时诣白鹿洞与诸生讨论】张虙【慈谿人理宗时知南康军至郡剖决滞讼众皆悦服前守陈宓以前七千缗置济民库为筑城费宓曰不必取赢于民吾捐万缗为倡何患事之难成转运使以钱万二千缗置平籴于郡虙复出万二千缗以増益之民赖其利増建禁旅营地属民者索质剂视原值偿之】张洽【清江人朱子门人提防江东袁甫以白鹿书院废弛招洽为长至则选好学之士日与讲説而汰其不率教者凡养士之田干没于豪右者复之学兴即谢病去】元陈炎酉【至元中为南康路总管修白鹿书院兴学振饥招集流民四万余口有麦秀两岐之瑞】明王袆【义乌人明初同知南康府事居官有恵政太祖即位召还议礼】吕眀【当涂人明洪武初知南康府时兵戈甫息民多散亡明招抚流移躬行四野以督农桑聴断不事刑威唯以理谕民无梗者】朱敏【义乌人洪武五年以御史改知星子县奏减税粮茶贡】翟福【东莞人正统初擢南康知府先是嵗歉民有善富家粟及收取漂流官木者前守悉坐以盗当死者百余人溥福阅实杖而遣之地濵鄱阳湖舟遇风涛无所泊为筑石堤百余丈以便往来兴复白鹿书院延师训其子弟朔望躬诣讲授以年老乞归去之日父老争赆金帛不受众挽舟涕泣因建祠湖堤又配享三贤祠】孔镛【长洲人景泰中为都昌知县戸分九等以定役设仓水次以便收敛民甚赖之】陈嘉言【苏州人嘉靖初为星子县典史剧贼剽掠商舶嘉言率邑民宗允春等二十四人追至四山贼纵击救援不至遂俱被害】吴宝秀【浙江平阳人万厯中知南康府湖口税监李道横甚实秀不与通防漕舟南还帆直入湖口道欲其货遣吏持牒至郡捕之实秀拒不道大怒飞章劾实秀阻挠税务诏逮治妻陈氏自经死至京下诏狱星子民陈英儒士熊应鳯等走京师伏阙讼寃乞以身代得释归南康民建祠祀之】李应升【江阴人万厯中授南康推官出无辜十九人于死寘大猾数人于重辟民服其公亷为之謡曰前林后李清和无比林谓晋江林学増以清慎著称者也九江南康间有柯陈二大族持强拒捕有司议兵之应升单骑往谕皆叩头请命出所匿罪人一方以定白鹿书院久废应升为兴复之徴授御史】吴赐玉【歙县人以防授南康通判戈陈贼冦南康赐玉率丁壮数十人追及之贼返击赐玉跃马持鞭格杀数贼遂遇害赠按察司佥事】王养正【泗州人崇祯十四年知南康府以计殱巨防邓毛溪熊髙一方赖之】
　　本朝聂应井【四川宜賔人顺治二年知南康府守城御冦地方赖之后隠庐山子孙遂家焉】温可掬【直人顺治四年任南康通判金声桓之乱死之】俞之琛【福建人为建昌县丞顺治五年武宁防率众防城之琛骂贼遇害】周灿【临潼人康熙间守南康以临湖多水患设救生船以拯溺讲学白鹿书院造士多所成就】
　　人物南北朝宋周续之【字道祖本雁门人其先过江居豫章之建昌八嵗防母哀戚过于成人奉兄如父年十二诣太守范受业通五经五纬名冠同门既而入庐山与刘遗民陶渊明为浔阳三宋武帝召之为开馆东郭外招集生徒乘舆降幸问礼记之义辨析精奥称为名通通毛诗六义及礼论注公羊传于世】司马暠【建昌人性至孝母病亟祷于先祠愿以身代母果得痊】唐熊仁瞻【建昌人性至孝为袁州宜春县丞母卒卜葬归义乡冈阜峻险念非水道不可达誓倾家赀掘地为川以通江俄大雨水涌成川与江流接舟以得达既庐墓六年有慈乌来巢之异勅旌其门世名其川曰孝子港桥曰孝感桥里曰孝锡坊】宋洪文抚【建昌人本姓殷犯宣祖讳改焉曽祖谔唐防州司仓防军子姓众多以孝弟著称六世义居室无异防就所居雷湖北创书舍招来学者至道中遣内侍赍御书百轴赐其家文抚遣弟文举诣阙贡土物为谢太宗飞白一轴曰义居人以赐之命文举为江州助教又诏表其门闾】李常【字公择建昌人皇祐进士熙宁中知谏院王安石立新法常言均输青苗敛散取息傅防经义流毒天下遂落校理通判滑州厯知鄂湖齐三州哲宗立进戸部尚书转对上七事拜御史中丞出知邓州徙成都府卒有文集奏议六十巻诗传十巻元祐防计録三十巻】曹彦约【字简甫都昌人淳熙进士尝从朱子讲学汉阳阙守檄摄军事金人大入彦约访得土豪许卨等授方略逆击大败之以功就知汉阳迁湖南安抚讨平罗世传李元砺等擢右侍郎官出知利州时蜀之边面诸司并列兵权不一乃作病夫议献之庙堂后其言无一不验理宗即位擢兵部侍郎入对劝帝讲学防近习次言当以庆厯元祐聴言为法以绍圣崇观讳言为戒防下诏求言彦约上封事又荐布衣李心传乞置史馆授兵部尚书不拜以华文阁学士致仕卒諡文简】黄灏【字商伯都昌人擢进士第光宗即位厯太常寺簿论今礼教废阙请勅有司取政和冠婚防仪及司马光髙闶等书参订行之出知常州提举本路常平以倚阁海盐秋苗移居筠州既归里幅巾深衣骑驴匡山间若素者灏性行端饬以孝友称朱子守南康灏执弟子礼质疑问难朱子殁党禁方厉单车往赴徘徊不忍去着有西坡集四十巻】李燔【字敬子建昌人绍熙进士从朱子学凡诸生未达者先令访燔俟有所乃従而折衷朱子谓人曰他日任斯道者必燔也朱子殁学禁方严燔率同门往防不少怵诏访遗逸九江守以燔荐再诏再辞郡守请为白鹿书院长学者云集讲学之盛他郡无与比添差江西运司干办公事洞防作乱燔驰谕皆帖服通判潭州不数月辞归时史弥逺当国燔不复出自谓居闲无以报国乃荐崔与之魏了翁真徳秀陈宓等于朝居家讲道学者宗之与黄干并称卒赠直华文阁諡文定】冯椅【字仪之都昌人家居授徒所注易书诗语孟太极图西铭辑説孝经章句防礼小学孔子弟子传读史记及诗文志合二百余巻】江万里【字子逺都昌人大父璘乡称善人万里少神隽有锋頴举入太学有声理宗在潜邸尝书其姓名几砚间召试馆职累官侍御史器望清峻论议风采倾动一时帝眷注尤厚度宗时累迁防知政事与贾似道不合去后拜左丞相乞归居鄱阳元兵破饶州万里赴水死左右及子镐相继投池中赠太师諡文忠弟万顷厯守大郡为提举江西常平茶盐官城破时军士执万顷索金银不得支解之】冯去非【字可迁椅子淳祐进士寳祐四年召为宗学谕丁大全为左谏议大夫三学□生叩阍言不可帝为下诏禁戒立石三学去非独不肯书名碑下未几大全签书枢□院事去非以言罢归泊舟金焦山有僧上谒致大全意愿毋遽归少俟収召去非奋然正色曰老夫今归庐山不复仕矣絶之不与言】陈大猷【字文献都昌人师事双峯饶鲁仕至黄州军判官着尚书集传】李成大【字实夫建昌人登进士徳祐初知金坛县元兵至不屈被杀赠直秘阁諡忠节】陈澔【字可久大猷子生宋季不求闻达博学好古着礼记集注行世　本朝雍正二年】
　　【诏从祀孔庙】元燕公楠【字国材建昌人十嵗能属文元初同知吉州路世祖召对称防除佥江淮行尚书省请置屯田劝道有方除大司农领八道劝农营田司兴利举弊绩用大着僧格既败而蠧政未尽去公楠赴阙极陈其故请更张以固国本累迁湖广行省右丞　僧格旧作桑哥今改正】髙必达【建昌人五嵗时父明大忽弃家逺逰莫知所适必达既长昼夜哀慕乃娶妻以养母】
　　【而厯往四方求其父十余年始得之黄州金真道院中学道三十年矣必达哀号叩头乞归父不得已乃还家孝养笃至乡里称之】郑佛生【建昌人早孤贫事母尽孝诏表其门】明于光【字大用都昌人少有大志初从徐夀辉署江都宣慰及陈友谅弑夀辉光归太祖拜行枢密院判从平陈友谅有功擢鹰卫指挥从徐达平淮东浙西擒张士诚取汴梁克陜洛佐郭兴守潼关徙守巩昌库库特穆尔侦知徐达南还遂袭兰州指挥张温坚守光率众赴援遇库库军战败被执至城下使説温降光大呼曰吾不幸而虏且死公等幸坚守大军旦夕至矣遂被杀赠懐逺军配享功臣庙　库库特穆尔旧作扩郭帖木儿今改正】魏源【字文渊建昌人永乐进士除御史巡按陜西宣徳初为河南左布政使所至有惠政拜刑部尚书正统二年命往大同宣府督察诸便宜从事源劾指挥杜衡等抵大辟按行诸险要令将吏分守修开平龙门城自独石抵宣府増置墩堠免屯军租一年储火器为边备诸依权贵避役者悉括归伍八年致仕寻卒】余濓【字宗周都昌人宏治进士授监察御史慨然以风纪自任曲阜孔庙灾濓言宜遣官慰祭经营重建从之未几以灾异劾礼部尚书吴等居位不称复因灾异论大臣不职者并宜免于是尚书罢去者五人出按辽东坐事下狱谪云南布政司照磨武宗时累官至云南副使】吴尚礼【星子人嘉靖二年由监生除授归善主簿蛮冦入境尚礼督兵勦贼遂为所害】陶一贯【字孔啓星子人嘉靖中为福建布政使理问官罢寓金陵倭入苏州掠淮一贯自赴军门愿効督讨募兵海盐遇贼于徳清战殁赠奉议大夫】曹珊【都昌人父英有孝行及殁庐墓三年子必和孝如其父万厯初勅建世孝坊】徐大相【字觉斯安义人万厯进士任国子博士百僚捋早朝中官虑受传免众趋出从后姗侮大相草疏论受奸邪时接疏者即受也帝阅疏顾受曰此即论汝罪者受错愕叩头流血累迁验封员外郎以议薛蕙諡贬二秩调外羣奄党受者持梃噪门搜囊中止俸银七十两乃散崇祯初厯文选郎中奏陈十事帝即饬行父忧归卒】熊徳阳【字日干建昌人万厯进士天啓初擢御史弹劾中官诸不法者奉使祭告北镇具知熊廷弼王化贞功罪条上河西情形既而化贞败遁枢臣张鹤鸣犹庇之徳阳并劾鹤鸣鹤鸣嗾人中以他事谪归崇祯初复职】余应桂【字二矶都昌人万厯进士授御史上疏劾首辅周延儒贪邪倾险状帝怒贬三秩引疾归后擢右佥都御史巡抚湖广时方招降张献忠等与总理熊文灿谋不合为文灿所劾下狱遣戍已而献忠反文灿伏诛防督师孙傅庭战殁命应桂往代之坐逗遛夺职后死于难　本朝乾隆四十一年】
　　【赐諡忠节】淦君鼎【字和之建昌人崇祯末以嵗贡为赣州训导署通判事城陷与次子祜少子祉俱死之妻熊氏及祐妻熊祉妻李婢吕氏端香并赴井死惟长子斌以先遣归得脱　本朝乾隆四十一年赐諡烈愍】
　　本朝徐砀【字三连安义人顺治辛卯举人知湖广益阳县吴三桂反砀奉檄招被害　赠佥事予祭防一子入监】于建邦【字淑掌星子人康熙庚辰进士宰舞阳时值大涝甫下车輙贮粟以赈全活无复舞泉书院置田聚书豫有蝗独不入舞阳境去官后民立祠祀之】王廷实【安义诸生性至孝父防明廷实防之而愈闽防犯境聨乡勇为保障计尝率其徒直捣贼巢邑赖以安卒祀乡贤】
　　流寓唐杨于陵【汉太尉震裔擢进士辟鄂岳江西使府妻父韩滉居宰相领财赋权震中外于陵随府罢避亲不肯调退庐建昌以文书自娱穆宗朝官终戸部尚书封宏农郡公諡贞孝】李渤【魏横野军申国公之裔刻志于学与仲兄涉偕庐山取古亷徳髙者以楚接舆老莱子黔娄先生于陵子王仲儒梁鸿六人图像赞其行因以自儆久之更徙少室】
　　五代南唐郑元素【华原人少习诗礼避乱南逰居庐山青牛谷四十余年集古书至千余巻】史虚白【北海人避地庐山以诗酒自娱韩熙载荐之召见问为治之理对曰臣草野之人渔钓而己邦国大计不敢预知元宗曰真处士也赐田遣还】陈贶【闽人志操古朴不茍于仕进庐山三十年学者多师事之元宗徴至金陵欲授以官辞不受】宋刘涣【筠州人为頴上令以刚直不能事上官弃去家于庐山之阳欧阳修作庐山髙诗以美之涣居庐山三十余年环堵萧然饘粥以食而逰心尘垢之外超然无戚戚意以夀终】
　　列女宋吴孝妇【都昌人夫早亡无子姑老且病欲赘壻以相养呉泣曰女不二夫妾志也自能供侍常佣邻家获钱归养姑目翳尝取所食误置不洁处吴还见亟借邻食奉姑涤汚者自食一夕吴梦两童子引叩天门谒帝劳问之赐酒钱养姑自是家赀日裕姑目复明】冯孝女【名素贞星子人父病割股疗之即愈郡守陆徳舆表其墓】明甘氏女【名清秀星子甘梦女正徳中值宸濠变随母逃避贼掳其母清秀义不辱即投玉京潭死贼退尸浮水面如生里人收山前】吴宝秀妻陈氏【寳秀为南康知府与湖口税监李道忤诏建治陈恸哭请偕行不可乃括簮环得银三两付寳秀为路费夜经死士民建祠祀之】刘良坤妻王氏【星子人万厯中剧贼何鳯掠其家执王欲汚之不从大呼家人杀贼贼引剑刺其腹死】郝氏【建昌人给事中熊维典之嫂崇祯末左良玉縦兵四掠郝抱子沈于河同时死者有族婢郝氏况氏及渡夫妻熊氏】熊氏二女【建昌人熊士防之女长曰芷姑次曰頴姑左良玉兵掠境二女潜匿河浒相约曰贼至宁死无辱俄见一骑来遂并投水死士防妾淦氏及两婢考香赫香皆从之里人祠之曰二烈实五烈也】但骢妻傅氏【建昌人崇祯末乱兵恣掠杀骢逼传氏傅且泣且骂遂遇害】刘克寛母胡氏【安义人年十八而寡抚子成立夀九十四嵗同县刘天锡妻熊氏年二十而寡守节教子夀九十三】
　　本朝余文之妻李氏【都昌人文之父为叛卒所执文之请以身代父李又愿以身代舅若夫卒见李姿容许诺文之父子得脱李度其去已逺遂厉声骂贼贼忿立杀之】李秀英【安义人幼字杨昌裴未嫁昌裴病笃李往侍汤药数日而卒李服丧成礼誓以身殉家人防之一日登夫读书楼自缢康熙中　旌表】向某妻陈氏【都昌人归向甫十七日夫亡父怜其少氏尽剪其发以自誓家贫刺綉以供朝夕终嵗不逾阙择继嗣续夫祠守节六十余年】余英涵妻彭氏【都昌人未嫁英涵卒彭衰绖往哭防毕坚闭一室奉木主三年翁殁大殓成时英涵服阕氏迎父母至永诀引刀自刺死雍正六年旌表又同县徐英夏妻万氏以力拒强暴死七年旌表】范氏【建昌人性贞静归胡治臣七年治臣贫病无以自活阴与媒鬻范与富人顾万】
　　【齿诱之出门范奋掷呼号入顾门遂自经雍正八年　旌表】朱氏【髙安人大学士轼之女幼通诸书性至孝动止必以礼许配建昌举人李家驹未嫁而家驹殁氏告于父往李氏持服适防次哀恸几絶遂守贞夫家事祖姑及舅姑尽孝已而不茹荤血邻家失火势甚烈家人仓皇走避氏独端坐室中火亦息寻得疾不服药而卒】魏若寛妻涂氏【星子人洁清守节厯久弥贞又同县生员陈锡位妻宋氏并以夫亡守节乾隆年间先后　旌表】黄学璸妻徐氏【都昌人坚志守节誓死不渝又同县胡道珍妻髙氏傅安皇妻袁氏巴治忠妻曹氏许定攀妻李氏王道商妻陈氏江佑烈妻周氏均以节孝于乾隆年间先后　旌表】皮应琯妻郝氏【建昌人茹苦守节乡党钦重又同邑淦聨妻涂氏郝维妻陈氏胡孔麟妻帅氏熊维岱妻何氏淦文达妻吕氏李廷栋妻涂氏刘尚英妻程氏吴宇科妻淦氏梁迩妻孙氏吴必梓妻李氏并以苦节旌表】　熊景华妻万氏【安义人夫亾守志数十载风规凛然又同县杨运苡妻苻氏龚华妻戴氏毛鼐妻胡氏徐营品妻黎氏熊大经妻刘氏黄重藩妻熊氏刘均则妻戴氏余正道妻刘氏周翰第妻许氏黄祉妻罗氏刘以忠妻彭氏生员熊璧长妻王氏黄芳烈妻杨氏胡贵妻陈氏黄兆基妻谢氏李育相妻王氏俱以夫亡守节于乾隆元年以来先后　旌表】
　　仙释晋叶千韶【字鲁聴建昌人少庐山学道辟谷服气尝独居忽有一白衣人言君道徳臻偹仙籍褒升当在人间役使鬼神其后能致风雨驱雷电救人疾疫其应如响不知所终】佛防耶舍【罽賔人年十九诵大小乘经姚兴迎至长安译四分律并长阿舍等经后来庐山躬自负铁于紫霄峯顶铸塔以如来舍利藏其中江州刺史王羲之舍宅居之即今归宗寺】南北朝宋陆修静【吴兴人居庐山简寂观有道术文帝制停霞宝辇赐之明帝设崇虚观通仙堂以待之至即求归不许卒于京赐諡简寂先生】唐刘元和【彭城人居白鹤峯久之留其弟子何玉守舍自入五老峯石室种木为食丹成而逝举棺空无人矣所居有丹井丹臼存焉】智常【马祖法嗣也居归宗寺目有重肿以药手按摩致眦皆赤号赤眼归宗后示寂敕諡至真禅师】道膺【幽州玉田王氏子嗣洞山价初结茅于三峯后居云居寺天复二年示寂諡宏觉禅师】道简【范阳人初造云居谒道膺膺大竒之令刻苦事众徧掌寺务居第一座膺示寂主事问嗣者曰堂中简主事意不在简简知之一夕遁去有安乐树神号泣众悔迎归闻空中连声唱曰和尚来也】谭紫霄【泉州人有道术事闽王昶封正一先生闽亡居庐山栖洞南唐后主召至金陵赐号金门羽客并金紫不受宋开寳六年卒】明周颠仙【建昌人少得狂疾人因呼之曰颠元末乞食南市市人长官初至必谒诉曰告太平人莫测其所谓及太祖克南昌颠来见随至金陵颠愈甚太祖厌之命卫士覆以巨瓮积薪燔之火息啓视端坐自若命居蒋山寺半月不食寺僧言于上太祖往视颠来迓无饥色后陈友谅围南昌太祖复征之颠従行至马当见江豚戏水曰水怪见损人多太祖怒其妄语命投于江及师至湖口则颠又来见遂辞去后莫知所之太祖为制周颠仙传】
　　土产绢【都昌县出】葛布【星子县出又各县俱出纻布】茶【宋史地理志南康军贡茶芽省志匡茶香味可爱茶品之最上者】石耳【明统志星子县出省志出庐山削壁上大者如盘】石斛【寰宇记出庐山悬崖省志星子县出】石花鱼【省志庐山诸龙潭有之大者重数觔】蛤粉【星子县出】布水纸【寰宇记南康军土产布水纸云母　按今无】











　　大清一统志巻二百四十三
<史部,地理类,总志之属,大清一统志>
<史部,地理类,总志之属,大清一统志,九江府图>
<史部,地理类,总志之属,大清一统志,九江府图>
<史部,地理类,总志之属,大清一统志,九江府表>
<史部,地理类,总志之属,大清一统志,九江府表>
　　钦定四库全书
　　钦定大清一统志巻二百四十四
　　九江府【在江西省治北三百二十里东西距三百四十里南北距一百十里东至安徽池州府东流县界二百里西至湖北武昌府兴国州界一百四十里西南至南康府星子县界九十里北至湖北黄州府黄梅县界二十里东南至饶州府界四百三十里南至南昌府武宁县界二百三十里东北至安徽安庆府宿松县界一百四十里西北至黄州府蕲州界二百二十里自府治至　京师四千六百里】
　　分野天文斗分野星纪之次
　　建置沿革禹贡荆扬二州之境【李吉甫元和郡县志彭蠡以东属州界九江以西属荆州界】春秋时为吴楚地战国属楚秦属九江郡汉髙帝四年更名为淮南国武帝元狩四年复故为柴桑彭泽二县后汉因之三国入吴属武昌郡【张僧鉴浔阳记三国之时此地虽为督防要津而未立郡但分武昌郡】晋初因之永兴元年置寻阳郡属江州咸和中自寻阳移郡治柴桑【乐史太平寰宇记晋初理在江北岸地名兰城即旧郡城也温峤移于此】咸康六年又移江州来治宋齐因之梁太平二年改置西江州【时江州迁治豫章】陈天嘉初复合为江州【元和志陈天嘉元年省西江州江州自豫章复理寻阳】隋平陈废郡存州大业三年改江州为九江郡唐武徳四年复为江州五年置总管府贞观二年府罢天寳元年改为浔阳郡【前此皆作寻唐以后作浔】乾元元年复为江州属江南西道五代时属吴【明统志杨吴置奉化军节度】后属南唐宋仍曰江州浔阳郡江南东路建炎元年升定江军节度二年于此置江州路绍兴初复为江南西路治后移路治洪州以州属之元为江州路属江西行省【元史地理志至元十二年置江东西宣抚司十三年改为江西大都督府州行省十四年罢都督府升江州路龙兴行都元帅府后置行中书省江州直焉十六年黄蕲等路宣慰司二十二年复行省】明洪武初改为九江府江西布政使司
　　本朝因之属江西省领县五
　　徳化县【附郭东西距一百二十五里南北距一百十里东至湖口县界五十五里西至瑞昌县界七十里南至南康府星子县界九十里北至湖北黄州府黄梅县界二十里东南至南康府都昌县界二百里西南至徳安县界九十里东北至彭泽县界一百十里西北至黄州府蕲州界二百二十里本汉柴桑寻阳二县地分属豫章庐江二郡后汉因之三国吴改属蕲春郡晋初因之咸和中移寻阳郡来治咸康中又为江州治宋齐以后因之隋平陈废柴桑改置寻阳县为江州治开皇十八年改县曰彭蠡大业二年又改曰湓城为九江郡治唐武徳四年复改曰浔阳为江州治五代时南唐改曰徳化县仍为江州治宋因之元为江州路治明为九江府治　本朝因之】徳安县【在府西南一百二十里东西距一百五里南北距六十五里东至南康府星子县界十五里西至南昌府武宁县界九十里南至南康府建昌县界二十五里北至瑞昌县界四十里东南至南昌府界一百八十里西南至武宁县界一百七十里东北至徳化县界三十里西北至瑞昌县界一百二十里汉置厯陵县属豫章郡后汉因之晋改属鄱阳郡宋元嘉初省隋为湓城县地唐为浔阳县蒲塘塲五代杨吴顺义七年置徳安县属江州宋因之元属江州路明属九江府　本朝因之】瑞昌县【在府西九十里东西距七十里南北距八十里东至徳化县界二十里西至湖北武昌府兴国州界五十里南至徳安县界四十里北至湖北黄州府广济县界四十里东南至南康府建昌县界二百里西南至南昌府武宁县界一百八十里东北至黄州府黄梅县界一百五十里西北至黄州府蕲州界一百五十里本汉柴桑县地三国吴曰赤乌镇又曰瑞昌镇隋为湓城县地唐初为浔阳县地建中四年分浔阳县西偏立赤乌塲南唐升元三年升为瑞昌县属江州宋因之元属江州路明属九江府　本朝因之】湖口县【在府东六十里东西距五十五里南北距八十里东至彭泽县界四十里西至徳化县界十五里南至南康府都昌县界六十里北至安徽安庆府宿松县界二十里东南至饶州府鄱阳县界一百四十里西南至徳化县界四十里汉置彭泽县属豫章郡后汉因之建安中孙权尝置彭泽郡寻废晋初仍属豫章郡永嘉元年改属寻阳郡宋齐因之梁侨置太原郡隋平陈郡县俱废为龙城县地寻为彭泽县地唐武徳五年始分彭泽置湖口戍南唐保大中升为湖口县属江州宋因之元属江州路明属九江府　本朝因之】彭泽县【在府东少北一百四十里东西距一百二十里南北距九十里东至安徽池州府东流县界六十里西至湖口县界六十里南至南康府都昌县界九十里北至安徽安庆府宿松县界半里东南至饶州府鄱阳县界一百里西南至都昌县界一百八十里东北至东流县界七十里西北至宿松县界十里汉彭泽县地晋阳和城属豫章郡隋平陈废彭泽县改置龙城县于此属江州开皇十八年复曰彭泽大业初属九江郡唐武徳五年属浩州八年还属江州宋因之元属江州路明属九江府　本朝因之】
　　形势寻阳南开陆道涂通五岭北导长江逺行岷汉来商纳贾亦一都防【晋地道记】弹压九派襟帯上流自晋以来为重镇【太平寰宇记】据三江之口三巴二广水陆数千里沿泝上下舟车所聚之处【宋吕诲奏劄】徳安接岷山之脉彭泽挺文笔之锋蜀江下湖口孤山峙鄡镇实吴楚襟喉江右冲要【陆梦龙九江志】
　　风俗土民贫习知武事【祝穆方舆胜覧】士习诗书农勤稼穑【九江志】人性淳朴民俗恬静【明统志】
　　城池九江府城【周十二里二百四十四步门五本隋唐宋旧址元李陈友谅増筑后毁明洪武二十二年筑城于东北隅凿濠为固余但列栅临江永乐十年始周甃以甓自后屡经修筑】徳安县城【周三里门五明正徳十一年土筑】瑞昌县城【周四里有竒门四东西南三面傍河明正徳八年土筑　本朝康熙十一年重修】湖口县城【周五里二十歩门五负山面湖东西为濠明嘉靖三十七年创筑甃砖　本朝顺治二年康熙三年俱重修乾隆九年再修】彭泽县城【周三百余歩门四明嘉靖三年因旧址砖筑　本朝乾隆十年修】
　　学校九江府学【在府治西南莲花池上明洪武初因宋元故址建　本朝顺治康熙间屡修雍正八年重修入学额数二十名】徳化县学【在县治东宋崇宁中建明洪武成化间重建　本朝顺治十六年康熙五十七年俱重修入学额数十五名】徳安县学【在县东庐山河东宋崇宁中自县东南迁此明天顺中迁县治内万厯九年仍迁今所　本朝康熙九年重建入学额数十二名】瑞昌县学【在县治西宋庆厯中建于县南瀼溪之旁嘉泰三年迁今所　本朝顺治十五年迁北门冈康熙十二年复故址五十四年重修入学额数十二名】湖口县学【在县治东北明洪武二年自县北下钟山建于此　本朝康熙二年重建雍正七年増修入学额数十五名】彭泽县学【在县治西鳯凰山下旧在县南半里明宏治十六年迁此本朝顺治十二年重建康熙八年二十一年俱重修入学额数十二名】景星书院【在徳】
　　【化县东为唐江州刺史李渤建初渤隠庐山以右拾遗召不就韩愈遗书有景星凤凰争先覩之为快之语后人因以名书院又濓溪书院在县南十里庐山麓宋濓溪周子居此因其旁有溪取故里之水名之筑书堂于上淳熙三年州守潘慈明増筑朱子有记明正统初因遗址重建　本朝乾隆年间修又彭泽县有靖忠书院在县北观音岩后元时县尹王国辅建取晋陶潜之靖唐狄仁杰之忠为名各县并设有义学社学】
　　户口【原额人丁二万九千八百五十五又隘生人丁九千八百四十三】
　　田赋【田地山塘一万二千七百九十五顷二十七亩六分四厘零额徴地丁银六万九千八百四十一两一钱三分一厘零米四千四百五石一斗五升七合零　九江卫屯田在徳化徳安瑞昌湖口彭泽及南康府星子等六县共一千五百四顷二十四亩三分零额徴地丁银一万一千一百九十七两七钱九厘零】
　　山川骆驼山【在徳化县西四十里蹲踞如骆驼其下有水通大江或作落柁山】庐山【在徳化县南二十五里与南康府接界张僧鉴寻阳记山高二千三百六十丈周二百五十里其山九叠川亦九派释慧逺庐山记山在江州寻阳南南滨宫亭湖北对九江九江之南为小江山去小江三十里左挟彭蠡右傍通川引三江之流而据其防大岭几有七重圆基周廻垂五百里郦道元水经注孙放庐山赋叙曰寻阳郡有庐山九江之镇也临彭蠡之泽接平敞之原山圗曰山四方周四百余里叠鄣之岩万仞懐灵抱异苞诸仙迹豫章旧志曰庐俗字君孝本性匡父东野王共吴芮佐汉定天下汉封俗于鄥阳曰越庐君俗兄弟七人皆好道术遂寓精于洞庭之山故世谓之庐山汉武帝南廵观山以为神灵封俗大明公又按周景式曰匡俗字子孝本东里子出周武王时生而神灵屡逃徴聘庐于此山俗后仙化空庐犹存故山取名焉斯其传之谈非实证也按山海经曰庐江出三太子都山水互称明不因匡俗始其山川明浄风泽清旷嘉遯之士继响窟岩秦始皇汉武帝及司马迁咸升其岩望九江而眺钟彭焉元和志山在浔阳县东南三十二里杜光庭洞天福地记第八洞庐山名洞灵永真之天又虎溪及庐山心为七十二福地之二图经宋开寳中避太祖讳更匡山为康山　按庐山旧属寻阳自宋以后始分属二郡今峰岭岩谷同石之属在府镜者以数十计其最著者曰双剑峰莲花峰香炉峰石耳峰大林峰掷笔峰石门涧并在山之北面余见南康府】螺子山【在徳化县南五十里自庐山双剑峰发脉盘结宛转如螺形】天花井山【在徳化县东南居庐山之末其支散为诸冈阜东北行为乌稍岭丫髻山丫髻之支又有九天者为凤凰栗树长岭诸山长岭之支复西逾磨刀涧自寻阳东门入而尽于湓浦其小支自栗树岭益西为城南石塘铺诸冈阜而尽于孙家湖山势踊跃轩翥以趋浔阳昔尝凿防山冈以泄其气今东门外陇有大渠通老鹳塘者是也】大孤山【在徳化县东南彭蠡湖中与南康府分界四面洪涛一峰独耸又名鞋山水经注有孤石介立大湖中周围一里竦立百丈矗然高竣上生林木而飞禽罕集耆旧云昔禹治洪水至此刻石纪功或言秦始皇所勒莫能辨也寰宇记彭蠡湖心有大孤山顾况诗云大孤山尽小孤出月照洞庭归客船府志形似鞋又名鞋山今人以大孤为鞋山以立庙山为大孤山误】龙门山【在徳化县西南五十里与骆驼山相对如门湓水流经两山间入大江】大小石门山【在徳化县西南五十里二山对峙中间相去百余步山下两旁有石如屏四面相向俗呼大小城门】靖居山【在徳化县西南六十里明统志昔有姓傅者猎此山射鹿堕胎而毙其人遂折弓矢修道因名】高良山【在徳化县西南八十里高耸秀拔为诸山最其脉分为株岭山在县西南五十里以尖秀如木株而名下有白鹤洞洞门高二丈许其深无际四时出泉灌田四百顷又有义门山在县西南六十里高良株岭二山间昔义门陈氏居其下】柴桑山【在徳化县西南九十里汉以此名县山海经柴桑之山其上多银其下多碧多冷石赭郭璞今在寻阳柴桑县南共庐山相连也寰宇记柴桑山近栗里原陶潜此中人省志今面阳马首桃花尖诸山皆是也】义丰山【在徳安县西一里邑人好义聚居如陈王梅郑多至千口人谓此山之应又西为狮子山磅礴秀发蹲伏如狮】博阳山【在徳安县南十二里书禹贡过九江至于敷浅原孔安国传敷浅原一名博阳山汉书地理志豫章郡歴陵傅易山在南古文以为敷浅原注师古曰傅读曰敷易古阳字通典蒲塘驿前有敷浅原之西数十里有阳山府志博阳山根盘三十余里峰峦竒叠为邑重镇　按朱子九江彭蠡辨以庐山为敷浅原语类云徳安县敷阳山正在庐山之西南故谓之敷阳非以其地即为敷浅原也蔡沈金履祥夏允彛皆宗其説晁氏则谓在鄱阳界今以都无确据且从旧説】孤山【在徳安县北十里孤特秀丽】乌石山【在徳安县北十里旁有石名狮子岩东北自庐山来尽于东崖西北自东佳山来尽于西崖两崖相对如门一名乌石门其中平畴旷野有泉水潆滙从石门流出】葛洪山【在徳安县北四十里寰宇记葛仙曽游此】望夫山【在徳安县西北二十里隋书地理志湓城有望夫山王象之舆地纪胜昔人行役未回其妻登山而望每登山輙以箱盛土积日累功渐高峻故名】大塘山【在徳安县西北四十里山坞有塘约数十亩相近有天鼓山相传每天隂闻鼓声】使君山【在徳安县西北四十余里唐江州刺史李渤曽作读书堂于上因名旧志譌为史君山】尖山【在徳安县西北六十里山形图鋭又西北十里许有凤凰山二十里又有道顔山】东佳山【在徳安县西北八十里其岭有白石岩山半为白石洞山下又有紫岩岩石耸峻平正如壁紫色莹润紫岩泉出其下】小昆仑山【在徳安县西北一百二十里高三百丈周二十里山巅有东西二湖明统志昔王子乔于此朝斗取道经下覆昆仑之语名之】亭子山【在瑞昌县西十里其径幽折上多竹】白龙山【在瑞昌县西十里山麓有白龙泉又白石山亦在县西十里怪石参差悬崖曲径人迹罕到】愁山【在瑞昌县西六十里嵯峨陡峻行者愁焉因名】清溢山【在瑞昌县西七十里巍然为县境羣山之冠溢水发源于此其西为书堂山相传王乔读书处】榜山【在瑞昌县南五里】秦山【在瑞昌县南三十里高十余里登之可望匡庐大江有梅谷甚幽胜又南十里有甪里山相传汉甪里先生尝游此】鸦髻山【在瑞昌县北十里两峰竞秀望之如髻】石沃山【在瑞昌县北二十五里赤湖中又湖中有青竹山上多竹】红罗山【在瑞昌县西南十五里巅有仙女峰】苏山【在瑞昌县西北三十里明统志昔苏躭冲举于此】羊肠山【在瑞昌县西北三十五里甚险峻其对峙者为马迹山去县五十里】赤顔山【在瑞昌县西北一百二十里蜿经鸟道登陟甚难明统志相传赤松子尝游此其山与王华洞相连】大岭山【在湖口县东二里连峰耸峙路通彭泽为徃来憇息之所又县南二里有小岭山其峰峻抜险于大岭】坚山【在湖口县东二十里三峰相连形如笔架】酧山【在湖口县东二十五里下有醴泉】殷家山【在湖口县东四十里相近有朋脉山乌石山马迹岭山】花尖山【在湖口县东四十里有大小二尖峰攒簇秀丽望如芙蓉】武山【在湖口县东五十里与庐山夹鄱湖而峙根盘四十余里接彭泽县界絶顶有武山塘广亩许其水莹澈四时不涸其南麓双峰如剑一名剑山又有白云洞四山苍翠一窍窥天】石门山【在湖口县治南两崖对耸如门当两石间垂流数丈有石可坐千人】石钟山【在湖口县有二一在县治南曰上钟山一在县治北曰下钟山各距县一里皆高五六十丈周十里许其势相向寰宇记石钟山西枕彭蠡连峰叠嶂壁立削峻西南北面皆水四时如一白波撼山其声若钟按李渤辨石钟山记云水经云彭蠡之口有石钟山郦元以为下临深潭防风鼓浪水石相响若洪钟因受其称予访其遗迹遇双石欹枕潭际扣而聆之南音函胡北音清越枹止响腾余音未歇若非山泽至灵安能产此竒石乎苏轼石钟山记余至湖口观石钟暮夜月明乗小舟至絶壁下大声发于水上噌吰如钟鼓不絶徐而察之则山下皆石穴罅不知其浅深防波入焉涵澹澎湃而为此舟廻至两山间将入港口有大石当中流可坐百人空中而多窍与风水相吞吐有窽坎铛鎝之声与向之噌吰者相应如乐作焉郦元之所见闻殆与余同】幞头山【在湖口县南二里与上钟山相连峰峦秀拔状若幞头】东石山【在湖口县南三十里旁有龙井上常防云气】屏风山【在湖口县南六十里环峙如屏】柘矶山【在湖口县北四里峰峦高峻沙拥其下一名沙山】大矶山【在湖口县北五里屹立江边】西山【在湖口县北二十里江滨相连者有香炉墩山以形似名又茭石矶山在西山之西北接香炉墩亦名龙王矶为县治水口】杨山【在湖口县北三十里其连峙者有峡山俗名望山】旗山【在湖口县西南三里许相传明初与陈友谅相持于鄱湖时山上有气如曵旗因名山之后有松夀山其上旧有古松】老台山【在湖口县东北五里其西有尖山亦名仙人尖山又有三叠山在县东北三里皆与石矶相连】晓石山【在彭泽县东一里山势蜿蜒一峯秀抜日出先照因名相近有了髻山两峰并峙如髻又帽山在城东三里特起高耸一名双峰尖】岳山【在彭泽县东大泊湖中双峰耸峙当瀼子山林二水入湖之口】仙迹山【在彭泽县东四十里上有巨人迹】凤凰山【在彭泽县城西隅山下有读书岩岩右有潜玉洞山后又有长伏岭】游龙山【在彭泽县南西连武山东接浩山延袤百里势如游龙为县南屏障其北有大鸣山泉石崔嵬羣木苍鬰涧水注石有声如雷相峙者又有小鸣山】横山【在彭泽县南三十里下有横山港流入方湖】石壁山【在彭泽县南四十里峰峦秀耸形如削壁水绕其下四时不涸】小孤山【在彭泽县北屹立江中俗名髻山寰宇记山高三十丈周廻一里在古城西北九十里孤峰耸峻半入大江欧阳修归田録江西有大小孤山在江水中嶷然独立而世俗转孤为姑江侧有一石矶谓之澎浪矶遂转为彭郎矶云彭郎者小姑壻也尝过小姑庙像乃一妇人而额勅为圣母庙岂止俚俗之谬哉陆游入蜀记澎浪矶小孤二山东西相望小孤属舒州宿松县峭抜秀丽非他山可拟按欧阳修以小孤山属江西陆游以小孤山属江南今查大孤山小孤山澎浪矶皆在大江中两省分界于江西为近今依旧志仍载入九江府中以志核实】龙山【在彭泽县东南三十里明统志梁尉文光修炼之地松坛石室丹灶遗迹俱存】黄浆山【在彭泽县东南四十里叠石如甃有上下二洞深防莫极有白泉倾注如玉】浩山【在彭泽县东南九十里接安徽东流建徳二县及饶州府鄱阳县界寰宇记浩山在彭泽县古城东北七十九里北临大湖飏波浩荡相传为浩山浩水出焉明统志唐李大亮择彭泽山之高大者莫若此山因名浩山而立浩州焉县志浩山层峦叠嶂高数百仞周百余里岭有石如船田五十余亩泉常不竭】马当山【在彭泽县东北四十里山形似马横枕大江廻风撼浪舟船艰阻山腹有洞甚深不可涯涘山际有马当庙唐陆龟马当山铭天下之险者在山曰太行在水曰吕梁合二险而为一吾又闻乎马当】镜子山【在彭泽县西北隅南接西山北瞰大江石峰磷峋崖有圆石其光如镜】凤凰岭【在徳化县东五里俗名长岭】峡石岭【在徳安县西十五里西北诸峰于此过峡】栅岭【在徳安县北三十里其岭有栅岭洞】马廻岭【在徳安县北三十里与徳化县分界】石人岭【在瑞昌县西北路通湖北兴国州界】梧桐岭【在湖口县东四十里岭麓接彭泽县界路通徽州府】发洪岭【在彭泽县东与浩山相接林木森蔚下有洪水东流北防于香口入江】莲花峰【在徳化县南三十里望之如芙蓉下有董奉杏林遗迹宋儒周子卜居于此其北有拨云峰西南有圣治峰】双剑峰【在徳化县南五十里庐山龙门西峰下其峰形势插天宛如防剑与府治相直其西南为圭璧峯望之如至与锦秀峰相并】香罏峰【在徳化县西南三十里庐山之北峰形圆耸气霭若烟故名周景式庐山记峰头有大盘石可坐数百人慧逺庐山记东南有香罏山孤峰独秀起游气笼其上则氤氲若香烟白云映其外炳然与众峰殊别明统志南有巨石如人故又名石人峰】天池峰【在徳化县西南五十里庐山天池寺北桑乔庐山疏庐山石门者山之天池铁船二峰对峙如门也】石耳峰【在徳化县西南三十里庐山圆通寺东南双峰并耸形如两耳】大林峰【在徳化县西南六十里下有新罗岩鸡冠石饮牛池】掷笔峰【在徳化县西南庐山大林峰北明统志晋释慧逺于此制毁槃经疏成因以名峰有泻油定心石上有文殊岩下有十八贤台慧逺与同社诸贤尝憩于此】四峰【在瑞昌县西十里四峰如削挿入云霄】仙真岩【在彭泽县南石门裂峙高五丈许中有清流其旁为玉壶洞深七八里有水绕洞而出可引以灌田】七里岗【在徳化县南五十里横亘平旷延袤七里又县西南九十里有王冈相传晋王送陶潜酒处】石谷洞【在徳化县南六十里上有大石覆之人伛偻而入内高数丈其深莫测】凤巢洞【在徳化县西南九十里一名清泉洞洞门高丈许内深如屋水源不竭可灌田百余顷】莱子洞【在瑞昌县东十五里山半石壁千丈路经洞前其下相去二十丈许有泉声淙淙冬夏不竭】玉华洞【在瑞昌县东二十五里王象之舆地纪胜寻阳新旧録云清虚玉华洞千形万状不可殚记明统志洞有仙迹泉涌如雷】王乔洞【在瑞昌县西二十五里明统志仙人王乔经此因名】垂鱼洞【在彭泽县西南五十里舆地纪胜洞中有小溪西南流入小巴水有石如鱼形垂在洞中又有石桥碁局石乳洞门高数丈人或寻之终莫能究其深逺】白石矶【在徳化县东北三十里濵江有白石巉岩颇危险又回风矶在县东北四十里舟行至此俱转篷避风因名】老鸦矶【在湖口县南五里明万厯间改名鳯凰矶】澎浪矶【在彭泽县北与小孤山相对又峰山矶在县西南三里又县西有钟子矶其石尖鋭与铁罏山排立江濵】寻阳江【在府城北亦名九江即大江也自湖北兴国州界东流入境经瑞昌县北三十五里北岸为湖北广济县界又东经徳化县治北岸南岸为湖北黄梅县界又东合彭蠡湖水经湖口县北二十里又东北经彭泽县西北二里北岸为安徽宿松县界又东北入安徽望江东流二县界江广二十里西自瑞昌下巢湖东至彭泽马当山共三百二十五里书禹贡九江孔殷正义大江分而为九犹大河分为九河也陆徳明释文九江寻阳地记云一曰乌白江二曰蜯江三曰乌江四曰嘉靡江五曰亩江六曰源江七曰廪江八曰提江九曰箘江张湏元縁江图云一曰三里江二曰五州江三曰嘉靡江四曰乌土江五曰白蚌江六曰白乌江七曰箘江八曰沙堤江九曰廪江参差随水长短或百里或五十里始于鄂陵终于江口防于桑落州史记河渠书太史公曰余南登庐山观禹疏九江汉书地理志寻阳禹贡九江在南皆东合为大江又九江郡注应劭曰江自庐江寻阳分为九郭璞江赋流九派乎寻阳元和志禹贡九江今江州西北二十五里九江是也　按自汉至唐皆谓九江在寻阳至宋初胡旦始以洞庭为九江而诸儒从之旧説遂废】禁江【在湖口县东北九十里下接小孤山上通大江值冬时水涸城池为鱼虾所聚亦名泾江江防考禁江亦曰泾港在江北岸】傅阳川【在徳安县治南一名敷浅水汉书地理志厯陵傅易川在南寰宇记敷浅水常流不色颇清泠其源接瑞昌县及鄂州永兴界屈曲余二百里方至县界志博阳川之源自西北发流至东南入彭蠡每夏秋水势濔漫四方啇贾巨艘皆集至冬水涸仅容小艇】彭蠡湖【在徳化县东南九十里及湖口县治西南湖之下流也防羣仙之水由湖口县西注于大江县当其委输之处故以湖口为名书禹贡彭蠡既潴阳鸟攸居汉书地理志彭泽禹贡彭蠡泽在西又雩都县湖汉水东至彭泽入江水经注赣水总纳十川俱注彭蠡东西四十里清潭逺涨緑波凝净而防注于江川杜佑通典彭蠡湖在郡东南五十二里舆程记自湖口县入彭蠡湖经大孤山至南康府百二十里又二百五十里至南昌府自县而东南渡湖抵饶州九三百七十里】芳兰湖【在徳化县东二十里源出庐山涧水东流入彭蠡湖水涨为湖水退为沟岸草如兰因名】鹤问湖【在徳化县西十五里】官湖【在徳化县西三十里一名梅家湖临大江春夏之交江水泛涨茭苇丛生不容舟楫中产鱼多菱芡河泊所设其旁】甘棠湖【在徳化县南一名景星湖唐长庆二年刺史李渤径湖心为堤长七百歩人不病渉又立斗门以蓄泄水势人懐其徳因名甘棠】柘港湖【在徳化县北十五里水涨为湖其地宜柘故名又杜家湖在县东北封郭洲旁其相连者有沙池湖小池湖多芙蕖】杨林湖【在瑞昌县东相近有南湖江水涨则弥漫害稼】赤湖【在瑞昌县东北二十里周围百余里滙县东北诸水成湖自新旧二口入江中有石沃山狮子山金鸡嘴破蛇洲其水复分为车马湖浴湓湖遥泊湖及长港旧皆掌于赤湖河泊所】下巢湖【在瑞昌县西北四十里通大江其水无源以江水消长为盈涸旧有廵司乆废隋书地理志湓城有巢湖】皂湖【在湖口县东南四十里聚羣川之水自刘家市桥来入彭蠡湖中有巨石色黒故名】土目湖【在湖口县东南六十里与南康都昌县接界县志县南土目湖为都昌湖口二邑界水所防其北为皂湖又北为白洋湖二湖之水咸经浮山趋屏风土目二山入彭蠡又北为西仓湖又北为劳渡湖又北为白虎塘为陪湖为黄牛洑皆近鞋山上下以入彭蠡】母鲤湖【在彭泽县南十里相传元孝子李时冬月得鲤于此以愈母病故名又方湖在县南十五里有新桥水自李栅山来入又分流为黄土港相近又有横矶湖湖侧有石横立因名】大泊湖【在彭泽县东北三十五里广百余顷通安徽东流县之香口镇其支流为天井沈湾诸小湖湖中有岳山湖西又有船山山如船形湖东有白干山山皆白石】青山湖【在彭泽县东北大江滨可泊舟楫东北有周家湖亦濵大江又防口湖在县东北三十余里磨盘洲东接东流县界课洲周围十里北入江】湓水【在徳化县西一里源出瑞昌县清湓山亦名湓涧东流防瀼溪经县治南俗名南河绕城而东防诸水水入徳化县界东经府城下又名湓浦港又北入大江其入江处即古之湓口也通典浔阳有湓水寰宇记按郡国志云有人此处洗铜盆忽水暴涨失盆遂投水取之见一　衔盆夺之而出故曰盆水又云源出青盆山因以为名通鉴湖三省注湓口在涛阳今徳化县西一里有湓浦　按府志城西一里有龙开河长百五十里源发瑞昌县清湓乡东流入大江盖此即湓水旧志分为二而别以府西半里之小港为湓浦误】庐山河【在徳安县东北二十里亦名东河县志河自庐山乌龙潭发源西南流至乌石门与西北二河合名三港口曲折流径城北防箬山河水又南流入博阳川西河在县西北源出苦竹源北河一名黄防河源出县北高良铁炉冲俱流至乌石门滙为三港口箬山河源出县西北十里箬山岭流经县北门外与东北诸水合】金帯河【在徳安县西源出县西南二十里豹子岩旧流经县东南合庐山诸水四面旋绕如帯后以山溪暴涨遂冲决径西门入箬山河而县南之水遂竭】西河【在瑞昌县南源出秦山上金盆池循深谷而下合众小流西注厯仙姑台乌竹寺折而北合玉仙诸源水东流入湓水】沙头河【在湖口县东今名麒麟河源出大岭及黄土岭诸涧西流入江又虹桥港源发小岭及武塲诸涧下接江流春夏水涨俱为泊舟之所】虎溪【在徳化县南庐山东林寺前相传晋慧逺送客过此虎輙号吼】濓溪【在徳化县南十五里发源自庐山莲花峰下西北流合龙开河入江宋儒周子寓此因取故里之号名之】瀼溪【在瑞昌县南源出县西北大小二瀼山间东南流合洪下源水趋安泰港至狮子口入湓水又洪山源水源出县西亭子山有二流南流者为洪山源防洪下源水北流者合县东北双峡桥诸溪水注赤湖皆湓水之别源也】白水港【在徳化县西亦名曰水浦陈永定初梁王琳自沌口领兵下至湓城屯于白水浦即此县志白水湖即泊水港去府城五里许水涨为湖水落为港】女儿港【在徳化县东南三十五里源出庐山东北流二十五里入彭蠡湖水涨可容百余艘因大孤山在其侧俗譌孤为姑故有女儿之称亦曰女儿浦其东北有金沙洲白沙水碛初日照之灿如金色】小港【在徳化县西南七里一名官簰夹濵江可以泊舟有小江市】杨港【在湖口县北二里许水涨通江可泊巨艘旧有杨氏居此因名明万厯间设关改名武曲港本朝康熙五十七年廵抚白潢尝开濬此港以泊商舟县志自虹桥沙头而下为阳港为柘矶港】
　　【为龙聚潭牛脚湖黄家泊椒树坂港皆受诸山水以入大江】瀼子港【在彭泽县东南三十里源出浩山防大泊湖水经安徽东流县香口入大江其水泛瀼而清深又山林港在县东三十里源出黎坑岭下与瀼子港合流为双溪港支流入大泊湖】石门涧【在徳化县南四十里庐山水经注庐山之北有石门水水出岭端有双石髙竦其状若门水导双石之中悬流飞瀑近三百步许下散漫数千尺望之若曵飞练于霄中矣寰宇记石门涧在庐山西悬崖对耸形如阙当双石之间悬流数丈有一石可坐二十许人桑乔庐山纪事石门涧在文殊寺南有潭曰乌龙潭石门者中有三石并峙如门也涧水源于长冲漾于掷笔之前与九竒之水防而注于白龙潭至石门出峡与上霄之水防而北流滙于鹤间寨入龙开河】桑落洲【在徳化县东北过江五十里晋元兴三年刘裕同何无忌等败桓元何之于桑落洲遂克湓口洲之西曰白茅湾其地与安徽宿松县接界梁承圣元年陈霸先自江南出湓口防王僧辨于白茅湾即此通典江州都昌有桑落洲通鉴胡三省注桑落州在溢城东北大江中白茅湾在桑落洲西南图经九江始于鄂陵终于桑落洲又东到武陵洲即桑落下尾也】封郭洲【在徳化县江北】得胜洲【在彭泽县西明初征陈友谅始防于此故名洲尾有新洲明成化中涌出者又毛葫洲鴈来洲蛾眉洲俱在县北】杨叶洲【在彭泽县东北东属安徽东流西属彭泽通典彭泽有杨叶洲寰宇记杨叶洲西头一半在县以东属池洲秋浦县界上多杨林又云洲腹稍濶两头尖长状如杨叶】射蛟浦【在湖口县东南十里一名黄牛洑明统志昔汉武帝自寻阳浮江亲射蛟江中之疑即此地县志明万厯中设湖口闗改黄牛洑曰文昌洑】白家池【在府治西唐白居易鎜以养鱼种荷又治南有鄂王池相传宋岳飞莭镇江州时凿今堙】莲花池【在府学前广五亩莳莲最盛】九曲池【在湖口县南三十里相传晋陶潜所凿今成小港】仰天池【在彭泽县东北大江支流也有二支江水涨一支西流经县北毛葫洲一支东流合于江茫无际水落则流注于马当江】龙泉【在府治北舆地纪胜晋慧逺结庵于此无水以杖刺地泉涌既而嵗旱慧逺诵龙王经于泉上俄而龙起雨乃大足】虎跑泉【在徳化县南庐山东林寺后晋慧逺与莲社诸贤游上方峰顶患水逺有虎跑石出泉故名又有卓锡泉及聪明泉】神泉【在徳化县南庐山莲花峰后舆地纪胜宋绍兴中皇甫履赐庐山高宗名其所居曰清虚庵光宗在东宫日尝问履山中所乏履曰但水差逺光宗因大书神泉二字遗之云持归随意凿一泉履归于庵侧穿一小井方施畚锸而泉已涌】东佳泉【在徳安县西东佳山紫岩下一名紫岩泉明统志山有岩洞甚深广昔有人秉火入洞至一巨涧不可渡而止其泉有上下二窍上窍流则下窍絶干下窍流则上窍干絶三日一周县志东佳泉天晴则西流雨则东流若雨晴未定则西有小水泉西有石洞深不可极旱则于此祷雨秉炬入进四十里有湖】吴山泉【在徳安县西北四十里吴山灌田五百余亩其泉雷震而出雷伏而止又峡石泉在县西北二十里硖石岭下灌田三百余亩】静泉【在徳安县西北七十里长溪山下平地流出寂然无声灌田三百余亩又布金泉在县西北小昆仑山之隂平地涌出灌田数百顷】白龙泉【在瑞昌县西北十里泉出悬崖洞中绕流山麓溉田甚广东南流抵城西白龙桥入南河】大泉【在瑞昌县北平地涌出四时不竭溉田百余顷其水流入赤湖】泠水泉【在湖口县北二里莹澈如氷味甘四时不竭】赤泉【在彭泽县南一百里泉赤色利灌溉又函玉泉在山川坛左自山顶石罅中出四时清莹人掬饮以愈疾】浪井【在府治内寰宇记图经云汉高祖六年颖隂灌婴所开年深堙塞孙权经此自标井地命使凿之正得其井江有风浪此水輙自漂动土人呼为浪井今见在城内】
　　古迹柴桑故城【在徳化县西南汉置属豫章郡晋咸和中移寻阳郡来治其后江州亦治此宋升明元年沈攸之举兵东下时江州刺史卲陵王友镇寻阳萧以为寻阳城不足固表移友同镇湓口留别驾胡谐之守寻阳胡三省曰寻阳时治柴桑今江州徳化县西南九十里有柴桑山是也陈时又于县分置西江州天嘉初复为江州隋废为湓城县地唐武徳五年复于其地置楚城县贞观八年废入浔阳通典今浔阳县南楚城驿即旧柴桑县也元和志柴桑城在浔阳县西南二十里】浔阳故城【今徳化县治本晋时柴桑县之湓口城厯宋齐梁陈为江州戍守处隋平陈废柴桑县置寻阳县于此大业初改为湓城唐曰浔阳南唐曰徳化自后因之晋书地理志柴桑有湓口关齐书州郡志廋亮临终表江州宜治寻阳以州督豫州新蔡西阳二郡治湓城接近东江诸郡徃来便易元和志江州理城古之湓口城也汉高帝六年灌婴所筑通鉴胡三省注湓口在徳化县西一里江州治徳化盖近湓口古城处　按汉时寻阳县本在江北今湖北黄梅县界晋时移郡治柴桑义熙八年又省寻阳入之自是以后皆以郡治之柴桑为寻阳而江北之寻阳始晦隋废柴桑于湓口故城改置寻阳县唐因之于是又以湓口为寻阳而名益淆湓口在六朝为江濵镇守要地其地则属柴桑柴桑乃寻阳郡治至隋时始移寻阳之名于湓口后人多混为一明统志云浔阳城在府西十五里本汉寻阳县其城晋孟懐玉所筑隋因水患移入城为附郭今名故州曰彭蠡曰湓城即其地其言尤无所据】厯陵故城【在徳安县东汉置县属豫章郡王莽改曰蒲亭后汉复故晋改属鄱阳郡宋元嘉初省通典浔阳有蒲塘驿即汉厯陵县也王莽改为蒲亭　按厯陵县晋时兴余汗鄡阳俱割属鄱阳郡而柴桑则分属武昌郡鄱阳在东武昌在西相去甚逺且中隔彭蠡不应厯陵反出柴桑之西通典以蒲塘为厯陵徒以厯陵尝名蒲亭故耳然王莽所改未几复故安见蒲塘之即古蒲亭疑属傅防宋晁氏以厯陵故县及博阳山皆在今鄱阳县界其説近是今以相沿已乆而厯陵故址亦无的据姑存俟考】彭泽故城【在湖口县界三十里汉置属豫章郡建安中孙权置彭泽郡以吕范为太守寻废晋永嘉后改属寻阳郡隋改置龙城县于东界后改龙城为彭泽而故县遂废元和志彭泽故城在都昌县北四十五里晋陶潜为令理此城寰宇记彭泽城在都昌县西北一百二十五里汉高帝置隋废旧迹犹存湖口县志今为彭泽乡故县里在今县东三十里】浩州故城【在彭泽县东南四十里浩山下寰宇记彭泽县东西广长南北枕帯江壖为吴地之首唐武徳五年李大亮安抚江南张善安归降江表既静于此古城置浩州以浩山取名又分杨梅岭已南更置都昌县东南置乐城县分饶州鄱阳北境置广晋县合四县并浩州至八年废浩州及县其年彭泽县仍移入废浩州内伪唐升元初又自浩州故城移向西四十里江次即今县理县志元至正中于浩州城置高唐马站后废　按明统志又载浩州城在境州西北一百三十里以唐书及寰宇记考之其地当为广晋浩州自在今彭泽界下在饶州也】古太原郡【在彭泽县东北梁武帝侨置领彭泽晋阳和城天水四县隋平陈郡县并废寰宇记古太原郡在彭泽县东北五十里】松滋废县【在徳化县东晋侨置宋因之齐省宋书州郡志晋城帝时江左流民寓寻阳侨立安丰松滋二郡遥州安帝省为松滋县寻阳又有宏丰县流寓文帝元嘉十八年省并松滋】汝南废县【在徳化县西梁置属寻阳郡隋平陈并入寻阳】上甲废县【在湖口县东南晋书地理志元帝渡江寻阳郡又置九江上甲二县寻省九江县入寻阳安帝又省上甲县入彭泽湖口县志故址在今县东南百里彭蠡乡三学堂南　按梁萧韶封上甲侯似梁时尝复置也】天水废县【在彭泽县东梁置与晋阳和城等县俱属太原郡隋平陈废入彭泽寰宇记废天水县在彭泽县东五十里按顾野王舆地志云梁武帝置以拟西水县又废和城县在县东北一百二十里废晋阳县在县东北一百九十四里彭泽县志天水故县在县东今为天水乡余二县俱在安徽池州府境】龙城废县【在彭泽县西隋书地理志九江郡彭泽平陈置龙城县开皇十八年改名焉寰宇记废龙城县在彭泽县西二里】乐城废县【在彭泽县南旧唐书地理志武徳五年置浩州又分置乐城县八年省入彭泽寰宇记废乐城县在彭泽县南三十九里县城傍山为之南北高险东西平下　按县志又谓在今县东五十里陶王山北未知何据】半洲城【在徳化县西吴志孙虑传黄武七年封建昌侯后二年假节开府治平洲通鉴晋咸康五年庾亮表弟怿为梁州刺史镇半洲元和志平洲故城在浔阳县西九十里】郭黙城【在徳化县东北晋咸和中郭黙所筑亦名陶公垒通鉴梁大宝二年侯景于庆自鄱阳还豫章侯瑱拒之庆走江州据郭黙城王僧辨前军袭庆庆弃城走元和志晋咸和四年郭黙叛陶侃讨黙筑垒以攻之黙乃以布囊盛米为垒以应陶今称陶公垒】巢湖城【在浔阳县东四十二里按楚有二巢一在庐江六县一南巢桀所奔处即此】蒲塘【今徳安县治寰宇记得安县在江州西南一百里本蒲塘春秋时楚之东鄙其地旧属柴桑县唐时分浔阳之三郷于敷浅水之南为以地有蒲塘为名咸通三年还浔阳四年复为伪吴顺义七年升为徳安县县志唐武徳八年置蒲塘驿贞元中改蒲塘埸杨吴置县因移场于东北一里宋复为蒲塘驿元因之明废今呼其地为驿头】赤乌【在瑞昌县治西寰宇记瑞昌县本赤乌场地孙权时有赤乌见于此始有地名盖柴桑之旧域也唐时为浔阳西偏建中四年以僻逺因立为伪唐升元三年改为瑞昌县县志故址在今县西安泰乡】湖口故址【在今湖口县东曹学佺名胜志刘宋时为湖口戍寰宇记湖口县本湖口戍是南朝旧镇上据大钟石旁临大江唐武徳五年安抚李大亮以为要冲遂置镇在彭蠡湖口伪唐保大中升为县府志故址在今县东二里三家市今名三市口】陶潜宅【在徳化县西南九十里柴桑里】元结故里【在瑞昌县西仓城墩府志唐元结避乱江州曽家瀼溪有诗云尤爱一溪水而能存其瀼故名】义门【在徳安县西北六十里即陈氏故里自唐至宋凡十八世同居至三千七百余口又有义门书堂在县西北东佳山下唐时陈衮于其居左二十里建书堂聚书数十巻以资学者子弟弱冠悉令就学宋徐锴有记】庾楼【在府治后濵大江其矶石突出江干百许歩相传晋庾亮镇江州时所建按此因晋书庾亮传有秋夜登南楼之事而傅防也亮时江州自镇武昌不在湓城史传甚明李】
　　【白诗清景南楼夜风流在武昌亦未尝误白居易诗云浔阳欲到思无穷庾亮楼南湓口东自后遂尔讹】清辉楼【在府治后唐刘禹锡有诗】九叠楼【在府治后唐刺史李渤建因对庐山九叠故名】齐云楼【在府治东北子城上宋皇祐中所建】紫烟楼【在府治后宋余崇龟建取李白诗日照香罏生紫烟为名】清风阁【在府治后明统志后人慕宋均洁已安民去兽之异因名洪武末重建　按宋均守九江在夀春今府城北又有虎渡亭皆傅防也】倚天阁【在府治东对双剑峰宋张孝祥命名取长剑倚天外之意】白傅草堂【在庐山香罏峰下唐白居易谪江州时建居易有草堂记】三贤堂【在府治后祀陶潜狄仁杰白居易又瑞昌县治南有二贤堂祀元结苏轼皆宋时建】生意堂【在府治后宋濓溪周子在江洲时宪前草不除因扁堂曰生意】漪岚堂【在徳化县治西偏宋政和中县令吴怡建洪适有诗】三学堂【在湖口县彭泽乡府志陶潜令邑时与周续之陆修静讲论于此因名唐天祐中即古址为寺有洗墨池流觞九曲池遗迹】稽亭【在徳化县东齐书晋安王子传延兴元年子起兵赴难具船稽亭渚通鉴梁大寳元年鄱阳王范至湓城寻阳王大心使徐嗣徽筑垒稽亭以备范胡三省注稽亭在江州东寻阳记稽亭北噉大江南望高岳淹留逺客因以为名】白莲亭【在徳化县舆地纪胜在县南五十里庐山记云昔谢灵运一见慧逺肃然心服乃即寺翻湼槃经因凿池为台植白莲池中名其台曰翻经此亭即其故地】百花亭【在府治东梁刺史卲陵王纶建元帝有诗】浸月亭【在徳化县西甘棠湖中有土墩圆如月唐白居易作亭其上后人因其别时茫茫江浸月之句而名】高逺亭【在府治东唐李渤建每一登览江中景物俱在目中】琵琶亭【在徳化县西大江濵唐白居易送客湓浦口夜闻隣舟琵琶声作琵琶行后人因以名亭】烟水亭【在徳化县甘棠湖上宋周濓溪子司封郎官夀建乆废　本朝康熙五十九年重建】叠翠亭【在徳化县南五十里宋岳飞建以对庐山九叠故名】光风霁月亭【在庐山麓濓溪书院西宋朱子建有记】揽秀亭【在府治南宋建元总管李□重建取李白诗九江秀色可揽结之义】墨竹亭【在瑞昌县西十里宋元丰间苏轼自黄州适筠州视弟辙经此题诗石上以余墨冩竹后人搆亭于山即名亭子山】白云亭【在彭泽县南十五里明统志唐狄仁杰宰彭奏赦犯大辟者三百人民徳之为建祠立亭后人因取其望云思亲之意为名】鲁望亭【在彭泽县马当山麓唐陆龟防尝寓此故名】六角亭【在彭泽县治西元王徳渊读书岩碑记宋眉人石振作尉于此携三子就岩读书黄太史鲁直访之亲书三字曰读书岩今尉和仲寛　按图经复旧观又构六角亭于岩之前】万里江天亭【在彭泽县水驿前元大徳中县尹曹靖国建】白鹿升仙台【在庐山天池寺世传尝有白鹿于此上升明洪武二十二年御制周颠仙传建碑亭于台上】玩月台【在湖口县东三十里相传晋陶潜为彭泽令时筑以玩月】董奉馆【在徳化县明统志在庐山第三岭后岩下今存故趾】匡山精舍【在府治南元学士姚燧读书处】
　　关隘九江钞闗【在徳化县西二里明景泰初置户部分司以槯啇税嘉靖初以矶险湍急立新厰于海天隄寻复还旧所　本朝康熙二十一年移驻湖口县设税厰于钟山之侧每年差部臣一员监督雍正元年世宗念湖口关形甚险啇船不利停泊】
　　【特命移归九江别设分司于大姑塘停差监督今廵抚选贤能官二员驻劄收税啇船由湖广抵江西者纳税九江由江西至湖广者纳税大姑塘自是啇民徃来咸称便焉】大姑塘分司【在徳化县东南三十五里大姑塘　本朝雍正二年创建分司置并设廵检千总各一员驻防于此】小池口廵司【在徳化县北　本朝乾隆二十三年自城子镇移驻】肇陈口廵司【在瑞昌县西肇陈口与湖北兴国州接界　本朝雍正九年设廵司】马当镇廵司【在彭】
　　【泽县北三十里元至正中置于马当山麓明洪武六年徙置于此今因之】城子镇【在徳化县西四十里大江北明洪武初置廵司　本朝康熙初裁寻复置雍正二年移驻大姑塘乾隆五年添设二十三年移驻小池口】南湖嘴镇【在徳化县东四十里临彭蠡湖口明洪武初置廵司成化十三年置南湖营于此南岸起下巢湖东至马当山计三百二十五里北岸起湖北广济县龙坪镇东至安徽宿松县沙湾计二百四十里皆为汛地后罢天启四年并裁廵司】龙开河镇【在徳化县西明洪武初置廵司天启二年裁】湖口镇【在湖口县南一里明初置廵司嘉靖中移建上石钟山西　本朝康熙五年裁】柘矶镇【在湖口县北四里柘矶旁矶出半江甚险旧设递运所明万厯中废又有湖口禁江河泊所在县治北一里沙头港明洪武二年置嘉靖间废】茭石矶镇【在湖口县北二十五里明初置廵司嘉靖十一年移于黄茅潭去茭石五里　本朝康熙五年裁】峰山矶镇【在彭泽县西南三里长洑岭之阳明初置于县西三十里正统十一年因地僻改置于此今裁又县西南二十里有黄土港河泊所东北四十里有仰天池河泊所俱明初置今废】南湖营【在湖口县西南上钟山右明成化十三年设守备于徳化县之南湖嘴正徳六年废嘉靖四十一年以江湖多盗复设守偹于湖口仍名南湖营　本朝康熙元年增设南湖营水师逰击分辖沿江营汛后裁逰击设守备千总各一员及把总二员驻防雍正十年改守备为都司佥书】鹤问寨河泊【在徳化县西南十五里宋元时置寨以近鹤问湖而名明洪武初于此置河泊今裁又小江河泊在县北十里封郭州明正统五年以沙池高头湖二处河泊所并入今裁又官湖旁有官湖河泊所城西龙开河渡口有鱼苗厰旧皆官收鱼税处】白水堡【在徳安县西一百里东界瑞昌之新义西接武宁之眉山北距瑞昌之南刘坂南距建昌之河浒四界相连旧设官兵戍守】道逺驿【在徳化县南六十里明初置今有驿丞乾隆二十七年兼廵检事】浔阳驿【在徳化县东北江滨宋元以来皆置城西门外明万厯四十一年改置于此　本朝雍正四年裁】瀼溪驿【在瑞昌县治东南宋绍兴中置后废】彭蠡驿【在湖口县南一里明初置　本朝雍正四年裁】龙城驿【在彭泽县治北半里旧名彭泽水驿明洪武元年更名后迁县治左　本朝雍正四年裁又县北四十里旧有杨枝马站元至正初置明初与县南旧县站俱废】湖口税厰【在湖口县治西南上钟山麓明嘉靖四十二年添设安庆入鄱阳往来商税隆庆初言者以湖口两山夹峙岸石巉阻江涛泛激舟不能泊因罢万厯二十六年复置四十三年复撤　本朝康熙二十一年移九江钞关于湖口县改南湖营叅将旧署为闗署五十七年廵抚白潢以湖关处江湖交滙之区商舟停泊屡患漂溺疏请于关右里许开濬武曲港以泊商船改建关署于港之西北岸后港渐淤塞商旅仍蹈前险雍正二年移归九江旧署】女儿港市【在徳化县东南三十五里彭蠡北出之道今大姑塘分司驻此又小池口市在县北大江北岸接湖北黄梅县界清江镇】清湓市【在瑞昌县南四十里】刘家市【在湖口县南四十里商旅居民极为繁盛都昌湖口二县俱贸易于此】
　　津梁太平桥【在徳化县东南白鹤乡跨庐山涧路通鹤问湖唐开元中达明成化万厯中重修】思贤桥【在徳化县南甘棠湖上元至治中建以思李渤而名今移建南门外】玉波桥【在徳化县西湓浦港上俗名花桥】龙开河浮桥【在徳化县西龙开河江旧在小江南岸海天堤宋建明宏治中重修后移置上流以避水势明末废　本朝康熙六年重建设船丁工夫四名徳化瑞昌两县管之又有龙开河渡明嘉靖中督岑万以河岸土踈雨后难行筑石隄于两岸长六十余丈广二丈万厯末移水浒庙前】虎溪桥【在庐山东林寺前上有三笑亭相传即晋慧逺送陶潜陆修静过谿处】女儿桥【在徳化县西北一里许跨箬山河路通建昌武宁】潘溪桥【在徳安县东北二十五里通徳化分水诸流大雨则百川防合人莫敢渡明成化中建石梁】舆梁桥【在徳安县东北明洪武五年建木桥后屡为山水冲决嘉靖二十九年易以石】白龙桥【在瑞昌县治西瀼溪上宋建又西里许为汪家桥明成化中建】下厯桥【在瑞昌县西二十五里为武宁徳安孔道】虹桥【在湖口县城南门外虹桥港上元大徳中建】文桥【在湖口县南三十里宋淳熙中建　本朝顺治十三年重建】南湖嘴渡【在徳化县东五十里又县南五十里有鹤问塞渡县北有浔阳渡】卢家滩渡【在徳安县西二十里为宁州及武宁县通衢　本朝康熙十二年知县姚文燕造舟二置田二十亩为渡夫食】苍城渡【在瑞昌县西南一里路通徳化又百涉渡在县北二十里路通广济】劳家渡【在湖口县南十里春夏水涨居人驾舟徃来其北岸有劳家渡桥　本朝康熙二年架石为梁水涨始以舟渡】双溪渡【在彭泽县北七十里】
　　隄堰甘棠湖堤【在徳化县南本名南湖隄唐长庆二年刺史李渤筑隄长三千五百尺李翺为记府志郡城前临湖水籍湖为濠以通舟楫李隄久废明嘉靖中増修复圮夏秋则苦泛滥冬春则病浅涸万厯四十一年兵备副使葛寅亮筑石隄一百八十余丈増广一重名西城隄又建石闸以备蓄泄亦曰西城闸即今新】秋水隄【在府境唐书地理志浔阳东有秋水隄太和三年刺史韦珩筑西有防洪隄防昌三年刺史张又新筑以窒水害省志今失其址】谢公隄【在徳化县西地名泥涂嘴上为龙开河官簰夹二水冲激崩防无常明嘉靖中兵备谢廸筑隄备之长半里】海天隄【在徳化县西五里一名海船窝元时海运造舟处也路通瑞昌旧为湖泽行者必资舟楫以济明正徳初始慕筑隄长五六里植栁千株于上以春秋水涨若海天无际故名今废】李公隄【在徳化县北明正徳九年郡守李从正甃石为隄以防庾楼矶一帯城北】封郭洲隄【在徳化县东北大江北岸其洲绵亘三十余里民田三万六千余亩及南昌九江蕲州三卫屯田皆在焉每患江水侵溢无所捍蔽明万厯三年知县俞汝为筑隄自小池口扺徳化嘴延袤三千余丈三十六年又建石闸以为蓄泄四十一年霪雨壊隄兵备副使葛寅亮修复之】桑落洲隄【在徳化县东北江北岸明万厯初廵抚潘季驯役徳化湖口黄梅宿松四邑之民南昌九江蕲州三屯之卒分地筑隄今九江同知宋纯仁専董其事五阅月而讫工延袤七十余里】东堤【在瑞昌县城东明万厯十六年筑延袤三里】江公隄【在瑞昌县南县志瀼溪旧自仓城西折而东去城半里许明宣徳中知县刘仁宅改濬新河令其扺城下折而东万厯七年以溪水齧城复开旧道引河南徙嵗久冲激愈甚本朝康熙十一年知县江臯复濬新河筑隄长五十八丈障回水势人呼江公隄】长虹隄【在湖口县虹桥港口明万厯中筑以捍波涛泊商船本朝康熙中加筑】苏观隄【在湖口县苏观渡旧有古隄长二里许后圮于水明天顺中知】
　　【县董修筑数百丈万厯中重筑后复圮　本朝顺治中重修林木防翳湖光防滟为一县之胜】流陂堰【在瑞昌县西二十里溉田数百顷明崇祯中邑人蔡廷宠筑】赤松闸【在徳化县西七十里明万厯四十八年建又县北三十里有严泉闸接湖北黄梅县界亦明万厯中建】
　　陵墓晋陶侃母墓【在徳化县西白鹤乡相传陶侃葬母于此有异人于此而去今鹤问湖以此而名】陶潜墓【在徳化县西南楚城乡面阳山麓有祠】唐郑善果墓【在徳安县葛洪山下善果为江州刺史卒于官此】宋马适墓【在湖口县南马家湾幞头山】周元公墓【在徳化县西栗树岭南周元公先其母于此后卒即母墓之左】王韶墓【在徳安县望夫山下】姚兴墓【在彭泽县南八十里鲍家岭钦宗时战殁和州收于此】岳飞母墓【在徳化县西南五十里株岭之麓飞镇江州时母姚氏殁高宗赐于此明正徳中建祠】顔希孔墓【在彭泽县凤凰山麓】元燕公楠墓【在徳安县乌石山】
　　祠庙陶桓公祠【有三一在府城东一在府城南龙溪一在湖口县城内祀晋陶侃】陶靖节祠【有三一在徳化县柴桑山下一在湖口县一在彭泽县治东】陶狄二贤祠【在彭泽县南唐景龙中建祀陶潜狄仁杰后县移治祠废元周错守江州复合祠祀之】狄梁公庙【在彭泽县南四十里宋赐额显正庙范仲淹记明赐额曰唐司空梁国狄文惠公之庙又有祠在湖口县下观音岩】元次山祠【在瑞昌县西瀼溪旁】白乐天祠【在府治西湓浦门内宋徐有记】濓溪祠【在徳化县庐山麓明正统初御史徐杰副使焦宏即书院故址改建为祠肖像其中】张横渠祠【在徳化县赤松乡元建后废　本朝顺治十一年重建】岳忠武祠【在府治南明正徳七年建】五贤祠【在徳安县祀宋郡守李涧杨沂王秬李邦献李若川五人多遗惠民为立祠】李忠文祠【在府治东祀元总管李黼明治中以从子秉昭配祀】义烈祠【在瑞昌县城东明嘉靖四十年流贼犯广信廵抚胡松檄瑞昌柯谈吴黄王五姓乡兵剿之事平録死事者三十人立祠祀之】
</div>
    <div class="pagination">
<a href="大清一统志_page114.html">上一页</a><span>...</span><a href="大清一统志_page110.html">110</a><a href="大清一统志_page111.html">111</a><a href="大清一统志_page112.html">112</a><a href="大清一统志_page113.html">113</a><a href="大清一统志_page114.html">114</a><span class="current-page">115</span><a href="大清一统志_page116.html">116</a><a href="大清一统志_page117.html">117</a><a href="大清一统志_page118.html">118</a><a href="大清一统志_page119.html">119</a><a href="大清一统志_page120.html">120</a><span>...</span><a href="大清一统志_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
