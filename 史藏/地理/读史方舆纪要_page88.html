<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 88 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 88 页/共 479 页</h1>
    <div class="content">　　班渎在府北。胡氏曰：在新洲西南，刘牢之讨桓玄，军于溧洲，既降，玄乃移屯班渎，即此。又义沟渎在上元县治东二十里，下流入秦淮，溉田百余顷。

　　潮沟上元县西四里。吴赤乌中所凿，引江潮抵青溪，接秦淮水，西通运渎，北连后湖，陈霸先与齐兵相持于覆舟山，会大雨，齐军坐立泥中，而台中及潮沟北路燥，齐兵大困，是也。五代时废。今自青溪而西，抵鸡笼山以东南，是其故址。

　　查浦在府西南十里大江南岸。《实录》云：石头南上十里，即查浦，查浦南上十里，即新亭也。晋苏峻之乱，陶侃入援，屯于查浦，又李阳与苏逸战于此。义熙六年，卢循犯建康，泊蔡洲，刘裕筑查浦、药园、廷尉三垒，备其侵逸，既而循声言悉众向白石，裕遣沈林子等戍南岸，断查浦，循焚查浦，进至张侯桥，林子据栅力战，却之。又有沙门浦，在查浦之西。陶侃、温峤共讨苏峻，侃屯查浦，峤屯沙门浦，是也。

　　板桥浦府西南三十里。源出府南三十里观子山，下流经此，又北为大胜河，注于江。三国吴末，沈莹等屯于板桥，以拒晋军，败死。齐末，萧衍至新林，分遣吕僧珍据白板桥，李居士自新亭直来薄垒，为僧珍所败。梁太清二年，侯景犯建康，繇板桥至朱雀航南。元末，陈先屯兵于此，以拒王师。《实录》：新林南上十里至板桥，自板桥南上三十里至洌洲。张舜民曰：出秦淮西南行，循东岸行小夹中十里，至板桥店。胡氏曰：建康府城西南，江宁镇北，有板桥市。其地与新林相近，谢眺所云新林白板桥也。

　　新林浦在府城西南十八里，合大胜河，滨大江，亦曰新林港。宋元嘉二年，讨徐羡之等杀害营阳庐陵王之罪。羡之自西州走至新林自杀。元徽二年，桂阳王休范自寻阳逼建康，军至新林，舍舟步上，进攻新亭。齐永元初，陈显达亦自寻阳举兵逼建康，败台军于采石，进军新林，潜军夜袭宫城，于是新亭诸军皆溃。又萧衍东下至新林，分命诸将进逼建康。梁侯景之叛，韦粲、柳仲礼等赴援，合军屯新林，既而景陷台城，西侵江、郢。大宝二年，景发建康，自石头至新林，舳舻相接。隋伐陈，晋王广遣总管杜彦与韩擒虎合兵屯于新林。宋开宝七年，曹彬等伐南唐，败其兵于新林港。旧《志》：新林浦阔三丈，长十二里。梁武帝从新亭凿渠通新林浦，又于新林浦西开大道，立殿宇为江潭苑，未毕，而有台城之乱。今有新林桥，在府西南十五里。○蟹浦，在府西北十六里。《舆地志》：白下城西南有蟹浦，源出钟山，北流九里，入大江。齐崔慧景军败，单骑走至蟹浦，为渔人所杀，即此。

　　江宁浦府南七十五里。源出当涂县界，长三十里，经故江宁县入大江，即陈霸先遣侯安都袭破齐兵处也。《元志》云：浦溉田凡百二十顷，又秣陵浦在府东南五十里。《志》云：源出府东南七十里之竹堂山，北流八里入葛家湖，又十里入长溪，合于秦淮。旧《志》：浦源出龙山，龙山在府西南九十五里，接当涂县界。似误。

　　蔡洲府西二十五里。《志》云：在江宁县西南十八里石头西岸。一名蔡家泾。晋苏峻之乱，陶侃等入援，舟师直指石头，至于蔡洲。又殷仲堪以江陵畔，前锋杨期、桓玄军至石头，既而回军蔡洲。卢循犯建康，引兵向新亭，回泊蔡洲。宋以拓跋焘入寇，至瓜步，诏分军屯蔡洲，又游逻上自于湖，下接蔡洲。齐建元初，魏主宏遣兵入寇，诏置五军于蔡洲，先为之备。梁侯景围台城，合州刺史鄱阳王范，遣其世子嗣与西豫州刺史裴之高等将兵入援，军于蔡洲。又陈霸先等讨侯景，大军进姑孰，先锋次蔡洲。一名张公洲。侯景之乱，司州刺史柳仲礼亦入援，至横江，裴之高自张公洲遣船度仲礼，是也。承圣初，王僧辨等败侯景将侯子鉴于南洲，督诸军至张公洲，乘潮入淮。《志》云：蔡洲周回五十三里，张公洲周回三里，在江宁县西南五里，盖蔡洲之别渚云。

　　白鹭洲在府西南江中，南直新林浦。宋初，曹彬破南唐兵于新林港，又破之于白鹭洲。《郡志》：烈洲东北，即白鹭洲。《丹阳记》：江宁县西三里有白鹭洲，周回十五里，与城相望。近《志》：三山门外西关中街，水环绕处，当为白鹭洲。盖沿袭旧名，非故址也。○茄子洲，在府西南十三里，亦曰茄子浦，昔时周回十一里。陶侃等讨苏峻军于茄子浦，郗鉴自广陵帅众渡江，与侃会于此。又府西南四十里，旧有迷子洲，周二十里。

　　马洲在府北二十里。《志》作马昂洲，周十五里，晋元帝渡江初牧马处也。梁太清三年，南兖州刺史萧会理等援台城，会众三万，军于马洲。时梁主已许景求和，景虑会理等自白下而上，启请北军聚还南岸，不尔，妨臣济江，从之。胡氏曰：马洲，即今黄家沙、老鹳渚一带。梁置琅邪郡于江乘蒲洲上，即今王家沙，与白下城相近，在台城之北，南岸即秦淮南岸，时援军悉营于此。○阖闾洲，旧在府北江中。贺循曰：江中剧地，惟有阖闾一处，地势险奥，亡逃所聚，王敦将钱凤走阖闾洲，为周光所杀，即此。又长命洲在石头城南，梁武帝放生处。《志》云：石头城下有蚵皮矶，南唐宋齐丘嫉汪台符之才，害之于此。

　　新洲在府北四十里。一云在京口西大江中。三国吴太平中，孙琳使其党孙虑袭执朱据于新洲。又刘裕少时，尝伐荻新洲。《晋纪》：隆安二年，孙恩自丹徒进至白石，欲掩建康不备，闻刘牢之引军还至新洲，不敢进而去。元兴初，刘牢之走新洲，自缢而死。胡氏曰：新洲，今之珠金沙也。贾似道军溃于鲁港，夜驻金珠沙，奔还扬州，即此。鲁港，见芜湖县鲁明江。

　　后渚在府西南，秦淮别渚也。梁天监八年，新作缘淮塘南岸，自后渚迄于三桥。三桥在今府城东南，时有三桥篱门。又太清中，柳仲礼等赴援台城，军于新林，侯景于后渚挑战，即此。又有安乐渚。桓玄犯建康，军新亭，帝遣侍中劳玄于安乐渚。渚盖在新亭之东。六朝时有秦淮渚。胡氏曰：秦淮之渚也，在东府前。齐永明末，郁林王昭业即位，武帝梓宫下渚，帝于端门内奉辞。又永元初，曲江公遥欣之丧自荆州还，停东府前渚，部曲悉归始安王遥光，是也。又永元二年，崔慧景逼宫城，左兴盛军溃，不得入宫，逃淮渚荻舫中，慧景擒杀之。

　　倪塘在上元县东南二十五里。王敦使王含、钱凤逼建康，败于越城，含率余党于倪塘西置五城，如却月势。又隆安二年，王恭复叛，斩于倪塘。梁敬帝时，齐兵至秣陵故治，自方山进至倪塘，陈霸先拒之于白城。《金陵记》：建康在六朝时，西至石头，东至倪塘，南至石子冈，北过蒋山，相距各四十里，户凡二十八万。侯景之乱，至于陈，时中外人物，不及宋齐之半。胡氏曰：倪塘，倪氏所筑塘也，在建康东北，方山埭南。似误。

　　横塘在府西南。《实录》云：在秦淮南岸，近石头西陶家渚。吴大帝时，自江口缘淮筑堤，谓之横塘。《吴都赋》所云“横塘查下楼台之盛，天下莫比”者也。或云：横塘亦曰南塘。晋义熙七年，刘裕拒卢循于石头，寻出陈于南塘，即此。自横塘而北，接于栅塘，即今秦淮径口矣。《金陵记》：陶家渚西对蔡洲，六朝时，每饯北使于此。○临贺塘，在府东二十里，梁临贺王正德筑塘潴水以溉田。又有铜塘，在府东四十里，亦昔时溉田处，今废。又有长塘，在府东南五十里。元时屈曲长五十里，溉田百顷。

　　方山埭在府东南四十五里。《建康实录》：吴赤乌八年，使校尉陈勋发屯兵于方山南，绝淮立埭。是也。杜佑曰：东晋至陈，西有石头津，东有方山埭，各置津主一人，贼曹一人，直水五人，以简察禁物。齐武帝为太子时，自晋陵、武进拜陵还，晚进方山埭，是当时往来水道也。宋元凶劭之乱，随王诞遣军自会稽向建康，败劭军于曲阿，劭因缘淮树栅，决破柏冈、方山埭，以绝东军，盖断运道以拒之也。柏冈埭，见句容绛岩湖。

　　黄天荡在府东北八十里。韩世忠与兀术相持处也。胡氏曰：大江过升州界，浸以深广，自老鹳嘴度白沙，横阔三十余里，俗呼黄天荡。《舆程记》：黄天荡一带大江，阔四十里，中间有太子洲，其余汊港村落，限隔横错，水陆之盗，多出于此。而龙潭、斜沟，特为津要。龙潭、斜沟，见句容县。白沙，见仪真县。

　　马家渡在府西南九十五里。亦曰马家洲，又为马家步，或曰即沙夹也。宋建炎三年，金人繇马家渡渡江，陷太平州，长驱至建康。吕氏祉曰：金人犯顺，每越采石而度沙夹，盖沙夹江面狭于采石，而舍舟登岸，平原旷野，此骑兵之地，故金人得之，遂陷建康。叶氏适曰：马家渡与采石相去六十里，采石江阔而险，马家渡江狭而平。《郡志》云：沙夹在府西南七十里。盖与马家渡相接。

　　麾扇渡在府治南。旧《志》云：在朱雀航之左，一名毛翁渡。晋陈敏据建业，出军临大航岸，顾荣以白羽扇挥之，其军遂溃，因名。今为瓦屑坝。又有桃叶渡，亦在秦淮口。《志》云：即今武定桥北。

　　张公凸渡在府北三十里，临大江，与六合县桃叶山相对。旧从张公凸至江南岸，犹四十里，相传隋平陈，行军总管宇文述济自此。宋熙宁五年，守臣开张公凸上栾家矶及马鞍山河道，有诏褒美，是也。

　　落马涧在府西南二里。亦曰南涧，下流合于秦淮。宋柳元景败元凶劭于新亭，鼓噪乘之，劭兵争赴死涧中，涧为之溢，因名落马涧。《志》云：涧在江宁县南五里，东北流入于城濠。宋时讹为跃马涧。

　　○建康宫在故台城内。《实录》：吴大帝迁都建业，徙武昌宫室材瓦缮太初宫，其正殿曰神龙，中门曰公车，中门之东曰升贤，又东曰左掖，中门之西曰明扬，又西曰右掖，又东面门曰苍龙，西面门曰白虎，北面门曰玄武，继又于宫中作临海、赤乌等殿，弯奇、临硎等门。左思所云“左称弯奇，右号临硎”者也。晋石冰之乱，太初宫毁，陈敏平石冰，营府舍于故址。元帝渡江，即敏所营居之，及即位，称为建康宫。咸和三年，苏峻作乱，尽焚台城宫室，峻平，乃复营治。七年，新宫成，正殿曰太极殿，又为东西堂及东西二上阁，自是屡加修饰。太元中，大小殿宇凡三千五百间，寻又作清暑殿，极土木之美，宋仍晋旧名，所居殿曰西殿。文帝时谓之合殿，其地在斋阁之后。孝武大明五年，改清暑殿曰嘉禾，又增造玉烛、紫极、含章诸殿。齐又作昭阳、显阳二殿于宫中。永明中，复作寿昌、凤华、灵曜三殿，时又有凤庄、乾光、灵、正福、延昌等殿。东昏时，复起芳乐、玉寿诸殿，穷极绮丽。梁时有五明、披香、凤光、文德、武德、乐寿诸殿，皆晋宋以来，历代修造，而光华、宝云诸殿，往往以施佛寺。又有至敬殿及景阳台，则梁主置七庙座于中。又有净居殿，则梁主燕居处也。《南史》：禁中有寿光殿，亦曰寿光省，梁武受禅，范云徘徊寿光阁外。是也。又天监十二年，复作太极殿。十四年，冠太子统于此。太清二年，侯景围台城，梁主祀蚩尤于太极殿前。明年，台城陷，景入见于太极东堂，既而景使其党于子悦守之，又使王伟守武德殿，是时宫省府署，残毁甚众，惟太极犹如旧制。承圣初，王僧辨等破侯景，不戢军士，剽掠居民，自石头至东府，号泣满道，军士遗火焚太极殿及东西堂。陈时复加营缮。永定以后，建置滋多，时宫中有嘉德、昭德、寿安、乾明、觉华等殿。大建末，复营承明、含香、柏梁等殿，前后以数十计，及隋军南下，贺若弼置后主于德教殿，以兵卫守，而陈亡矣。南唐亦都江宁，改金陵府舍为宫厅，堂曰殿，有兴祥、崇英、凝华、积庆等殿。升元四年，改兴祥为昭德，积庆为穆清，崇英为延英，而凝华内殿，则前为升元殿，后为雍和殿，时宫中又有万寿、清辉等殿，及澄心堂、百尺楼、绮霞阁之属，德昌宫则内府库藏之所也。唐亡，宋仍改为升州治。庆历八年，江宁大火，延烧殆尽，惟存玉烛一殿。高宗南渡，以建康为形胜之会，绍兴二年，即建康府治为行宫，以备巡幸，虽有宫门寝殿朝堂之制，而朴素无文。及蒙古入建康，至元十五年，析故宫材木，输之大都，遗址仅存，民得而场圃之矣。

　　昭明宫《吴志》在太初宫东，后主皓甘露二年建，谓之新宫。自太初宫移居之，晋避讳改曰显明宫，后废。又有东宫，在台城东南。《舆地志》：吴东宫在台城南，晋初移于西南，后复移于宫城东南。自宋以后，东宫皆在宫城东北，亦谓之永安宫。《宫苑记》：永安宫在台城东华门外。晋太元二十一年，以东海王第作东宫，安帝立何皇后居于此，谓之永安宫，桓玄篡位，析其材木入西宫，以其地为射场。宋元嘉十五年，复筑东宫。梁因之。《梁书》：侯景围台城，时东宫以及馆署府寺仓厩之属，悉在台城外，景党分据公车、左卫诸府。东宫近城贼众，登墙射城内，至夜，复于东宫置酒奏乐。太子纲遣人焚之，台殿及所聚图书皆尽，景又烧乘黄厩、士林馆、太府寺诸处，宫城以外，皆为灰烬。陈复营东宫。大建九年，移太子居之。又有吴南宫，亦在府南秦淮上，吴太子宫也。赤乌二年，吴主适南宫。刘宋置欣乐宫于此。陈亡，俱废。

　　金华宫旧《志》在青溪东，去台城三里，梁别宫也，大同中所筑。又有陈安德宫，在宣阳门西南，陈宣帝时筑。隋平陈，移江宁县治此，明年复罢。中有池，宋时犹谓之安德宫池，又有未央等宫。《南史》：宋废帝景和元年，以东府城为未央宫，石头城为长乐宫，北邸为建章宫，南第为长杨宫云。

　　华林园在故台城内建康宫北隅，吴时宫苑也。晋曰华林园，中有天渊池，盖彷洛阳旧制。自晋以后，每临华林园听讼，为六朝故事。宋元嘉二十三年，筑景阳山于华林园，始造景阳楼、大壮观、层城观、通天观及凤光、华光、兴化诸殿。大明初，改景阳楼曰庆云，寻复旧。时又建灵曜前后殿、日观台、芳香堂、竹林堂于园内。废帝子业射鬼竹林堂，寿寂之等谋弑之。时建安王休仁等知其谋，事作，休仁等相随奔景阳山。园门曰凤庄门。齐建武中，以始安王遥光父讳凤，改曰望贤门。明帝鸾常令遥光乘舆自望贤门入，是也。《齐史》：建武二年，杀萧谌于华林园。四年，诛王晏于华林省。又永元初，杀徐孝嗣于华林省，即华林园也。东昏侯末，每燕乐于华林园，及萧衍将逼建康，乃于华光殿前习战，衍围台城，复登景阳楼屋上望之，既而被宦者黄奏平等弑于含德殿，殿亦在华林园也。梁武帝时，又于园内起重阁，上曰重云殿，下曰光严殿。陈永初中，又有听讼、临政诸殿。及至德二年，复营临春、结绮、望仙三阁于华林园光昭殿前。又三年，而景阳之辱至矣。《宫苑记》：天渊池亦曰天泉池，相传吴宝鼎中，于玄武湖侧凿大窦，引水入宫城为此池，池内、池南，皆有亭堂环列。又有西池，吴宣明太子孙登所凿也，亦谓之太子西池，在宫西隅，因名。晋南渡后，往往游宴于此。又景阳楼有井，一名胭脂井，亦曰辱井，以陈后主与张丽华、孔贵嫔，遁入井中，为隋军所获也。景阳楼亦曰景阳殿。○永福省，在故台城中。刘宋时太子所居，元凶劭即位，称疾居永福省。梁太清三年，太子纲迁居永福省。及景陷台城，收朝士王侯，皆送至永福省，即此。

　　乐游苑在覆舟山南，晋之芍药园也。义熙中，即其地筑垒，以拒卢循，因名药园垒。宋元嘉中，辟为北苑，更造楼观于山后，改名乐游苑，往往禊饮于此。《宋书》：元嘉二十二年，筑北堤，浚玄武湖于乐游苑北。大明三年，作正阳、林光等殿于苑内，又筑上林苑于玄武湖北，于苑中作景阳山。齐东昏侯永元二年，崔慧景至建康，入北篱门，顿乐游苑。梁大宝初，侯景请梁主禊晏于乐游苑，帐饮三日，乃还。敬帝初，齐兵逾钟山，陈霸先分军拒之于乐游苑东及覆舟山北，自是焚毁。陈天嘉中，更加修葺。大建七年，复筑甘露亭于覆舟山上。隋伐陈，贺若弼自京口趣建康，陈后主命萧摩诃屯乐游苑，既而弼败陈兵于白土冈，进至乐游苑，烧北掖门入，是也。今城北土桥南小教场即其地。

　　江潭苑在府西二十里新林路。梁天监中所作。侯景围台城，以食尽伪和于梁，时萧会理等军马洲，太子纲从景所请，勒令自白下城移军江潭苑，是也。或曰：江潭苑一名王游苑。先是韦粲等至新林，屯于王游苑，即此。《舆地志》：梁武帝从新亭凿渠通新林浦，又为池，开大道，立殿宇，名王游苑，未成而侯景乱。○建兴苑，《志》云：在府治西南秦淮南岸，本吴时南苑也。宋明帝葬于此。梁天监四年，改置建兴苑。侯景之乱，裴之高入援，军于南苑，寻迎柳仲礼等，会于青塘，立营据建兴苑，是也。

　　桂林苑《宫苑记》：在府北落星山之阳，吴苑也。《吴都赋》：数军实于桂林之苑，是矣。又有芳乐苑，在故台城中。《南史》：齐东昏侯即台城阅武堂为芳乐苑，百姓歌阅武堂种杨柳者也。旧《志》：上元城东六里又有博望苑，齐文惠太子建，时又辟玄圃于台城北，极山水之胜。梁时亦为太子游览处。○南苑，在宣阳门内，梁置有德阳堂。中大通二年，改封魏汝南王悦为魏王，饯于德阳堂，遣兵送至境上。又大同二年，使贺拔胜还西魏，饯之南苑。太清二年，以侯景犯阙，收诸寺库公藏钱，聚之德阳堂，以充军费，是也。寻毁。

　　杜姥宅旧在台城南掖门外，晋成帝杜皇后母裴氏立第于此，因名。宋苍梧王时，休范将杜黑骡败台军于朱雀航，乘胜渡淮，径进至杜姥宅，陈显达击破之。齐东昏侯永元初，陈显达举兵江州，东昏侯使左兴盛屯杜姥宅。又侯景攻台城，克东府，载其尸聚于杜姥宅，遥示城中。后王僧辨等讨败侯景，遣裴之横等分屯杜姥宅，是也。姥莫辅反。

　　中堂在府治南。《志》云：在旧都城宣阳门外。晋明帝大宁二年，王敦复反，帝屯于中堂，或谓之南皇堂。自是建康有警，多以亲贵出顿中堂。隆安二年，王恭、殷仲堪之乱，会稽王道子屯于中堂。五年，孙恩犯丹徒，遣将军王嘏等屯中堂。义熙六年，卢循犯建康，至淮口，琅邪王德文屯中皇堂。宋景平二年，徐羡之等废立宜都王义隆，即位于中堂。元嘉末，元凶劭弑逆，急召逆浚屯中堂。泰始二年，晋安王子勋举兵寻阳，帝出顿中堂。又苍梧王时，休范作乱，萧道成谓中堂旧是置兵地，是也。《晋纪》：孝武以太学在秦淮南，去台城悬远，权以中堂为太学，亲释奠焉，或以为即朝堂。陈祯明三年，隋兵度江，陈主命豫章王叔英屯朝堂。《金陵志》：吴建中堂，每岁暮习元会仪于此。

　　仪贤堂在宫城北华林园内，本名延贤堂。宋元嘉三年，帝临延贤堂听讼。自是每岁三讯，皆于此堂，因名听讼堂。梁天监七年，改名仪贤。侯景入宣阳门，据台城门外公车府，萧正德据左卫府，既而以正德即帝位于仪贤堂。《金陵志》：仪贤堂在故都城宣阳门内路西，梁时策孝廉秀士于此，因名。又有集雅馆，梁天监五年置。大同七年，又立士林馆于宫城西，皆会集诸儒讲学谈礼之所云。○积弩堂，在台城北。晋隆安五年，孙恩窥建康，豫州刺史司马尚之帅精骑入卫京师，径屯积弩堂，是也。

　　新亭在江宁县南十五里，近江渚。东晋初，为诸名士游宴之所，即周ダ等相对流涕处。宁康元年，桓温自姑孰入朝，谢安等迎于新亭。隆安二年，殷仲堪举兵江陵，前锋杨期至石头，刘牢之帅北府兵赴京师，军于新亭，期等皆失色，回泊蔡洲。元兴初，桓玄逼建康，军至新亭。义熙六年，卢循犯建康，刘裕拒之，屯于石头，谓将佐曰：贼于新亭步上，其锋不可当，若回泊西岸，此成擒耳。徐道覆劝循从新亭至白石，焚舟而上，数道进攻，循不听。裕登城见循引兵向新亭，顾左右失色，既而回泊蔡洲，乃悦。宋景平二年，徐羡之等废立，宜都王义隆自江陵至建康，群臣迎拜于新亭。又元嘉末，武陵王骏讨逆劭，柳元景将前军潜至新亭，依山为垒，劭使萧斌等水陆合攻，劭自登朱雀门督战，败还，骏旋至新亭，即帝位，因改新亭曰中兴堂。元徽二年，桂阳王休范自寻阳袭建康，萧道成曰：休范轻兵急下，乘我无备，宜顿军新亭、白下，坚守宫城、东府、石头，以待贼至，遂请出顿新亭，以当其锋，休范至新林，舍舟步上，攻道成于新亭，不克。升明元年，沈攸之举兵江陵，萧道成遣诸将黄回等皆出屯新亭，既而遣回等西上，道成出顿新亭。齐永元三年，萧衍举兵自襄阳东下，东昏侯遣军主胡松屯新亭，寻复遣冯元嗣西救郢城，茹法珍等送之中兴堂，松党杀元嗣，谋还袭台城，不果，东昏侯寻遣李居士屯新亭，衍逼建康，居士以新亭兵逆战，败于江宁，衍将曹景宗等因分据皂桥及赤鼻逻。新亭城主江道林引兵出战，为衍军所擒，居士寻以新亭降衍。梁太清二年，侯景逼建康，分遣宁国公大临屯新亭，既而柳仲礼等入援，军至新亭，寻列营桁南，与景相持。宋建炎四年，岳飞败兀术于牛头山，兀术趣龙湾，飞邀击之于新亭，大破之，亭废。乾道五年，守臣史正志重建。吕氏祉曰：自吴以来，石头南上至查浦，查浦南上至新亭，新亭南上至新林，新林南上至板桥，板桥南上至洌洲，陆有城埠，水有舟楫，建康西南面之险也。

　　征罗亭在石头坞。晋太元元年，征罗将军谢安止此亭，因名。《金陵记》：京师有三亭，新亭、治亭、征罗亭也。胡氏曰：征罗亭在方山南，自玄武湖头大路东出至征罗亭。齐明帝末，王敬则举兵会稽，至曲阿，太子宝卷使人上屋，望见征罗亭失火，谓敬则军至，急装欲走，即此。

　　永昌亭在府东。吴太平三年，孙迎立琅邪王，王行至曲阿布塞亭，翌日至永昌亭，使其弟恩以乘舆法驾奉迎处也。

　　临沧观在府南十五里劳山上。吴置，为送别之所。《舆地志》：新亭垄上有望远楼。宋元嘉中，改名临沧观。桂阳王休范攻萧道成于新亭，白服乘肩舆，自登城南临沧观，道成将王回、张敬儿诈降于休范，遂袭杀之，后谓之劳劳亭。今劳山在新亭南，亦谓之南冈。

　　大胜关府西南三十里，其地即大城港镇，有大城港、合板桥、新林等浦之水入江，为江流险厄处。旁有垅阜，亦曰大城冈。宋置巡简寨，绍兴二年，复置烽火台。元为大城港水驿，亦曰大城港镇。明初置大胜关港，亦曰大胜港，陈友谅来侵，太祖命杨驻兵大胜港，友谅至，御之，友谅见港水狭，即退出大江，趣江东桥败去。今有巡司，兼置驿于此，东北至江东巡司二十里。

　　龙江关在仪凤门外。明初御陈友谅，使张德胜等出龙江关是也。又有龙江驿，在金川门外十五里大江边，舟楫辐辏于此，为南北津要。又新江关在江东门外，出中新河，渡江二十里，达江浦口。明初，置江东巡司，兼置驿于此，亦曰新江口，江防治中驻焉。旧《志》：江东巡司在新江关外，秣陵镇巡司在夹冈门外，江淮巡司在江淮关，江东马驿在新江关内，龙江水马驿在通江桥西，淳化巡司在上元县东四十五里，大胜驿在江宁县西南三十里，江宁马驿在江宁县西南六十里。又有新江口营，东至观音门，东北至草鞋夹，皆二十里。○石灰山关，在幕府山北，明初置，见上。

　　靖安镇府西北二十里。本曰龙安镇，以镇有龙湾也。宋曰静安。建炎四年，金人焚掠建康，自静安度宣化而去，岳飞邀败之于静安镇，既而兀术为韩世忠所扼，乃凿老鹳河故道通秦淮，飞复败之于牛头山，兀术进次龙湾，飞营于南门新城，与战，又败之，兀术遂自龙湾出江，又为韩世忠所败。新城一作新亭，龙湾即静安也。吕氏祉曰：静安与真州宣化镇，分江为界，自宣化至盘城、竹墩、上下瓦梁，乃泗州之间道，其斥堠戍守，不可不严，有靖安河，亦取道真州之径也。元置龙湾水站。明初陈友谅突犯金陵，太祖命康茂才守龙湾，即此。《志》云：龙湾在府北十五里。

　　金陵镇府南六十里。本名陶吴铺，宋改为镇。元设税务于此。○葛仙乡，在府东南七十里。明初，王师败陈先于秦淮水上，追之至此，乡民执先杀之。

　　廷尉垒在府北，旧廷尉寺舍地。刘裕御卢循筑查浦、药园、廷尉三垒，此即三垒之一。或曰：垒盖近淮口。○新竹寨，在府西南。宋开宝七年，曹彬伐南唐，败其兵于新竹寨，又败之于白鹭洲及新林港，是也。

　　朱雀桁今聚宝门内镇淮桥，即孙吴之南津桥，晋之朱雀桁也。胡氏曰：桥在孙吴建业宫城朱雀门南，跨秦淮水南北岸，以渡行人，自吴以来已有之，亦谓之南航，以在台城南也，亦谓之大航，以秦淮诸航，此为之最也。晋永嘉初，陈敏窃据建业，其将钱广等谋讨之，勒兵朱雀桥南，敏使甘卓击广，卓遂与广合断桥，收船南岸。大宁二年，王敦使王含犯建康，奄至江宁南岸，温峤烧朱雀航以挫其锋，自是以泊船为浮航，航长九十步，广六丈，每有警，则撤航为备。宋武陵王骏讨元凶劭，鲁秀等募勇士攻大航，克之。元徽中，江州刺史桂阳王休范逼建康，军至新林，遣其将丁文豪别趣台城。自皂桥直至朱雀桁南，时别将杜黑骡方力攻新亭，不克，亦舍新亭北趋朱雀桁，刘π议撤桁以折南军之势，王道隆不许，南军遂渡淮，中外大震。齐东昏侯末，萧衍东下至新林，命诸将分据要害，李居士请于东昏侯，烧南岸邑屋，以开战场，自大航以西，新亭以北皆尽。继而东昏侯遣将军王珍国等陈于朱雀航南，开航背以绝归路，衍将王茂等直前奋击，东军大溃，赴淮死者无算。梁太清二年，侯景犯建康，至朱雀桁南，时庾信守朱雀门，帅兵陈于桁北，太子纲命开桁以挫其锋，临贺王正德沮其议，景至，信乃帅众开桁，始除一舶。景军突至，信弃军走，正德党沈子睦时为南塘游军，复闭桁度景，景遂入宣阳门，既而援军至蔡洲，景悉驱南岸居民于水北，焚其庐舍，大桁以西，扫地俱尽。三年，柳仲礼等以西道军自新亭徙营大桁，劭陵王纶等复自东道至，俱列营桁南。承圣元年，王僧辨等讨侯景，景复于航南缘淮作城拒守，敬帝初，齐兵犯建康入石头。陈霸先遣韦载于大航筑侯景故垒，使杜棱守之，齐人败去。绍泰二年，齐兵复自芜湖渡江，至秣陵故治，霸先仍遣杜棱顿大航南御之，盖六朝时建康有事，未有不急备大航南岸者。《建康记》：朱雀桁北即朱雀门，孙吴时曰大航门，门北直宣阳门五里，南直国门六里。晋咸康二年，始曰朱雀门。或曰：太元三年所改建，设两铜雀于其上。宋大明五年，立南北二驰道，自阊阖门至朱雀门，为南驰道，自承明门至玄武湖，为北驰道。子业初立，罢之。一云是年改朱雀门曰古皋门。梁大同二年，始复曰朱雀门。太清二年，侯景入犯，临贺王正德叛附景，朝廷不知其情，使屯朱雀门，景至航南，复使屯宣阳门，而庾信守朱雀门。陈祯明末，隋军渡江，任忠自吴兴入赴，仍屯朱雀门，既而忠降，隋引韩擒虎入朱雀门，盖门与航相因以称也。《舆地志》：自石头东至运渎，总二十四航，相传晋咸康中所立，惟朱雀为大航，与竹格、骠骑、丹阳为四航。宁康元年，诏除丹阳、竹格等四航税，是也。自隋灭陈，诸航始废。杨吴虽复修治，而无复前规。今自镇淮桥而下跨秦淮南北者，大抵非六朝之旧也。

　　竹格渚航在朱雀航西。晋大宁二年，王敦将沈充、钱凤犯建康，从竹格渚渡淮，至宣阳门，拔栅将战，刘遐、苏峻，自南塘横击，大破之。胡氏曰：南塘即秦淮之南塘岸也。六朝时，又有南津校尉，亦以督察秦淮南岸而名。

　　骠骑航在故东府城南秦淮河上。《金陵志》：晋太元中，骠骑府立东航。一云会稽王道子所立，亦曰东府城桥。一云梁临川王宏为骠骑大将军，居东府，桥因以名。亦谓之小航，对大航而言也。陈大建末，后主弟叔陵据东府作乱，萧摩诃攻之，叔陵率步骑自小航度，欲趣新林，乘舟奔隋，不克而死。祯明末，沈众入援京邑，顿于小航，对东府置陈，即骠骑航也。又有丹阳后航，在丹阳郡城，后亦跨秦淮为四航之一。外又有榻航，在石头左右，温峤欲救匡术于苑城，别驾罗洞曰：不如攻榻航，术围自解，是也。陈亡俱废。

　　罗落桥府东北四十里。地名石步镇，亦名石步桥。刘裕讨桓玄，斩玄将吴甫之于江乘，进至罗落桥，又斩玄将皇甫敷，是也。陈霸先自京口袭王僧辨于石头，使别将徐度等帅水军前发，霸先帅马步自江乘罗落桥会之。罗落桥本属江乘县，缘水设罗落之所，自京口趋建康，此为大路。桥下有罗落浦，受摄湖之水，北入大江。

　　菰首桥在今宫城东南。梁太清二年，高州刺史李迁仕等援台城，与萧嗣等进营于青溪东，迁仕等率锐卒深入，进至菰首桥东，为侯景伏兵所败。桥盖在青溪上，亦名走马桥。《金陵记》：青溪旧跨七桥，七桥者，自北而南，曰东门桥、尹桥、鸡鸣桥、募士桥、菰首桥、中桥、大桥也。齐东昏侯时，始安王遥光据东府以叛，遣萧坦之讨之，坦之屯湘宫寺，左兴盛屯东篱门，曹虎屯青溪中桥，遥光兵败见杀。高州，今广东属郡。

　　张侯桥在府南。卢循犯建康，焚查浦，至张侯桥，刘裕将徐赤特击之，为贼所败。又侯景逼建康，度朱雀桁，萧正德帅众于张侯桥，迎景入宣阳门。盖秦淮北岸横桥也。

　　饮虹桥在府西南秦淮河上。吴时谓之新桥，运渎繇此入秦淮。唐时谓之万岁桥，后又曰饮虹桥。宋乾道五年，守臣史正志重建，上为大屋数十楹，与镇淮桥并称壮丽。自是俱与镇淮桥屡经修葺，盖津要相亚也。今仍曰新桥，桥北为斗门桥，旧名禅灵寺桥。《金陵志》：新桥对禅灵渚渡，是也。今斗门桥在三山门内，其下即水闸，为运渎入秦淮处。又天津桥在上元县治西。宋时在行宫南面，本名虹桥。政和中，蔡嶷改建，因曰蔡公桥。建炎中改今名。《郡志》：古运渎自此合于青溪，今名内桥。

　　长乐桥在镇淮桥东，亦曰长乐渡。《志》云：上元县东南六里为桐树湾，秦淮曲折处也。旧多桐树，因名。湾东北有浮航，即故长乐桥，今废。盖秦淮横亘京邑中，曲折不一，其近东冶亭者，曰汝南湾。东晋初，汝南王宏偕元帝渡江时居此也。又有舟子洲，亦近镇淮桥。梁天监十三年，以朱雀门东北淮水纡曲，数有水患，又舟行旋冲太庙湾，乃凿通中央为舟子洲，诸郡秀才之上计者，皆憩止于此。《金陵记》：洲在城南隅，周回七里，当朱雀航、长乐渡之间。今亦堙废。

　　大中桥在今宫城西。南唐时东门桥也，旁有白下亭，因名白下桥。宋嘉泰四年重建，改曰上春桥。明曰大中桥，又西曰淮青桥，秦淮、青溪之水会于此，旧亦名东水闸。○武定桥，在镇淮桥东北，宋淳熙中建，名曰嘉瑞浮桥。景定二年更名，亦曰上浮桥，时以长乐桥为下浮桥也。又通济桥，在今通济门外，又东南曰中和桥，又东南为上方桥，皆秦淮诸桥之最著者。

　　葛桥在方山东南。刘宋元徽四年，建元王景素举兵京口，李安民破之于葛桥，即此。又有铜桥，在上元县东二里。《五代史》：南唐升元三年，讲武于铜驼桥，是也。○周郎桥，在府东八十里。相传周瑜从孙策破秣陵，下湖熟，此其所经云。

　　北郊坛在覆舟山南，晋成帝咸康八年所立也。隆安二年，王恭等作乱，诏王恂守北郊，卢循入寇，刘裕使刘敬宣屯于此。梁敬帝时，齐军至玄武湖西北，将据北郊坛，陈霸先帅众军自覆舟山东，移顿坛北以拒之，是也。《志》云：北郊坛，宋大明三年，尝移于钟山北原，寻复旧。又有南郊坛，在城西南。《南史》：晋筑南郊坛，在台城巳位。宋大明三年，诏移于牛首山，西直宫城之午位，末几复故。

　　耕坛在府东。《志》云：在故台城东南八里。宋元嘉二十一年，诏度宫之辰地八里外，制为耕坛，亲行籍田处也。梁敬帝初，徐嗣徽等引齐兵犯建康，至湖熟，陈霸先使侯安都拒之，于高桥又战于耕坛，败之。高桥，《金陵志》：在上元县东十五里。今高桥门是其处。

</div>
    <div class="pagination">
<a href="读史方舆纪要_page87.html">上一页</a><span>...</span><a href="读史方舆纪要_page83.html">83</a><a href="读史方舆纪要_page84.html">84</a><a href="读史方舆纪要_page85.html">85</a><a href="读史方舆纪要_page86.html">86</a><a href="读史方舆纪要_page87.html">87</a><span class="current-page">88</span><a href="读史方舆纪要_page89.html">89</a><a href="读史方舆纪要_page90.html">90</a><a href="读史方舆纪要_page91.html">91</a><a href="读史方舆纪要_page92.html">92</a><a href="读史方舆纪要_page93.html">93</a><span>...</span><a href="读史方舆纪要_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
