<!DOCTYPE html>
<html>
<head>
    <meta charset="UTF-8">
    <title>湖广通志 - 第 227 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 227 页/共 373 页</h1>
    <div class="content">　　许可崇广顺间以大理评事摄湘阴县事旧治白乌潭可崇迁今治奏减县租民徳之【以上郡志】
　　宋何承矩宋史何继筠传河南人子承矩知潭州囹圄屡空诏嘉奬之有识鉴典长沙日李沆王旦为佐承矩厚待之以为有公辅器
　　李沆宋史列传字太初肥乡人举进士甲科通判潭州又赵昌言传掌漕湖外时李沆通判潭州昌言谓有台辅之量表闻于朝
　　马知节宋史马全义传蓟人子知节字子元监潭州兵时何承矩为守镇以文雅饰吏治知节慕之因折节读书賔友儒者论事謇謇未尝有所顾忌
　　刘审琼宋史列传范阳人知潭州州素多火日调民积水为防民甚劳之审琼悉罢之以为民便
　　李允则宋史列传字垂范济州团练使谦漙子知潭州将行真宗谓曰朕在南衙毕士安尝道卿家世今以湖南属卿初马氏暴敛州人出绢谓之地税潘美定湖南计屋输绢谓之屋税营田户给牛嵗输米四斛牛死犹输谓之枯骨税民输茶初以九斤为一大斤后益至三十五斤允则请除三税茶以十三斤半为定制湖湘多山田可以艺粟而民惰不耕乃下令月所给马刍皆输本色繇是山田悉垦湖南饥欲发官廪先赈而后奏转运使执不可允则请以家赀为质乃得发廪贱粜因募饥民堪役者军籍得万人转运使请发所募兵御邵州蛮允则曰无名益戍是长边患也且新募饥瘠未任出戍奏罢之
　　魏廷式宋史列传字君宪宗城人知潭州湖南地土衍沃民喜讼产有根柢巧伪难辨者廷式立裁之吏民咸服
　　马亮宋史列传字叔明合肥人知潭州属县有亡命卒剽攻为乡闾患人共谋杀之事觉法当死者四人亮咸贷之曰为民去害而反坐以死罪非法意也唐介明一统志江陵人通判潭州有巨贾私蓄明珠太守而下轻其估悉售焉介独不售偶分珠狱发仁宗谓近臣曰唐介必不肻买奏至果然
　　刘元瑜宋史列传字君玉河南人知潭州猺人数为冦元瑜使州人杨谓入梅山説酋长出聴命因厚犒之籍以为民凡千二百户
　　杨覃宋史列传字甲锡汉太尉震之后景徳二年知潭州王师讨宜贼军须多出长沙曹利用以闻诏书褒劳
　　刘师道宋史列传字损之东明人大中祥符二年以兵部郎中知潭州师道敏于吏事所至有声吏民畏爱长沙当湖岭都防剖烦析滞案无留事
　　张咏明一统志知益阳县时江水泛溢湮没县治咏祷于神应时而退民懐其恵建阁于决水处名曰压波
　　乐黄目宋史列传字公礼宜黄人知荆南府徙潭州长沙月给减于荆诸州特诏增之又谕以兵赋繁综寄任之意五年代还
　　任颛宋史列传字诚之寿光人知潭州宣抚司以宣毅卒有功檄补军校颛察其色动曰必有异志执按之具服为贼内应搜其家得所记潭事甚悉枭首以徇诏书褒激赐白金五百两
　　吴中复宋史列传字仲庶永兴人通判潭州御史中丞孙抃荐为监察御史初不相识也或问之抃曰昔人耻为呈身御史岂有识面台官耶
　　余良肱宋史列传字康臣分宁人知湘阴县县逋米数千石嵗责里胥代输良肱论列之遂蠲其籍李南公宋史列传字楚老郑州人知长沙县有嫠妇携儿以嫁七年儿族取儿妇谓非前子讼于官南公问儿年族曰九嵗妇曰七嵗问其齿曰去年毁矣南公曰男八嵗而龀尚何争命儿归族
　　陈希亮宋史列传字公弼其先京兆人迁眉州天圣八年知长沙县有僧海印国师出入章献皇后家与诸贵人交通恃势据民地人莫敢正视希亮捕治寘诸法一县大耸郴州竹塲有伪为劵给输户送官者事觉输户当死希亮察其非辜出之己而果得其造伪者
　　周沆宋史列传字子正益都人知潭州他道兵来戍者率两期乃代多死瘴疠沆请以期为断戍人便之王罕宋史王珪传华阳人季父罕字师言知潭州擢户部度支副使复为潭州为政务适人情不加威罚有狂妇数诉事却之则勃骂前守叱逐之罕引至前委曲徐问久稍可晓乃本为人妻无子夫死妾有子遂逐妇而据家赀屡诉不得直因愤恚发狂罕为治妾而反其赀妇良久愈郡人传为神明监司上治状敇书褒谕赐绢三百
　　杨时宋史列传字中立将乐人知浏阳有恵政民思之不忘
　　曾孝序宋史列传字逢原晋江人以待制知潭州论猺事与吴居厚不合落职寻复职再知潭州道州猺人叛乗髙恃险机毒矢下石官军不得前于两山间仆巨木横累以守孝序夜遣骁鋭攀援而上以大兵继进破平之
　　赵抃宋史列传字阅道西安人为武安军节度推官人有赦前伪造印更赦而用者法吏当以死抃曰赦前不用赦后不造不当死谳而生之
　　何正臣宋史列传字君表新淦人为吏部侍郎出知潭州时诏州县聴民以家赀易盐吏或推行失指正臣条上其害谓无益于民亦不足以佐国用遂寝之民以为便
　　张运宋史列传字南仲贵溪人攸县尉髙宗南渡剧贼王在据岐山潭帅征兵戍岳运将二千人先至岳贼平
　　向子諲宋史列传字伯恭临江人建炎中知潭州禁卒为乱纵火掠市出浏阳县子諲遣通判孟彦卿等进及攸县平之金人破江西移兵湖南子諲闻警报率军民以死守
　　刘玠【详忠臣志】
　　孟彦卿【详忠臣志】
　　勾涛宋史列传字景山新繁人建炎中知潭州秦桧尝令人谕意欲与共政涛以书谢之上书论时事之害政者帝叹其忠直
　　徐梦莘宋史列传字商老临江人知湘阴县防湖南帅括田号增耕税他邑奉令惟谨梦莘独谓邑无新田租税无从出帅恚其私于民欲从簿书间攟摭其过终莫能得由是反器重之
　　刘颖宋史列传字公实西安人签判潭州王佐为帅负其能盛气以临僚吏颖约以中道多屈而改为及陈峒反所擒贼多颖计帅上其功曰签判宜居臣上毛渐宋史列传江山人知宁乡县熙宁经理五溪渐条利害以上察访使者委以区画遂建新化安化二县
　　徐应龙宋史列传字允叔淳熙二年进士调衡州法曹湖南检法官潭获刼盗首谋者己系狱指逸者为首吏获逸盗治之急遂诬服吏以成宪谳于宪司应龙阅实其辞谓首从不明法当奏提刑卢彦徳将寘逸盗于死应龙力与之辨先是彦徳许应龙京削至是怒曰君不欲出我门耶应龙曰以人命博文字所不忍也彦徳不能夺
　　徐经孙宋史列传字中立寳庆中为浏阳主簿潭守俾部牙契钱至州有告者朝廷方下令颁行十七界防令若此钱皆用防小须则幸而获大利矣经孙曰此钱取诸保司出诸公库吾纳防而私取其钱外欺其民内欺其心奚可哉诘旦悉以所部钱上之其人惊服有愧色后通判潭州帅陈韡雅相知事必咨而后行
　　董槐宋史列传字廷植定逺人嘉熙中知潭州主管湖南安抚司公事方三边急于守御督府日夜征发民且困槐为画防应之令民不伤而军需亦不匮彭友方明一统志茶陵主簿茶民独输潭州造船木以折嵗租江行千里其费数倍友方白防漕请即县造舟漕而出之公私两便
　　元虞槃元史列传仁寿人以进士除湘乡州判官颇称癖古有富民杀人使己者坐之上下皆阿从槃独不署杀人者卒不免死而坐者得以不寃有巫称神降告人曰某方火即火槃皆赴救寝食尽废巫又曰将有大水且兵至槃得刼火卒一人讯之尽得巫党所为坐捕盗司召巫至鞫之尽得党与数十人罗络内外将为变槃乃断巫竝其党如法一时吏民始服儒者为政若此
　　谢端元史列传字敬徳遂宁人延祐五年授潭州路同知湘阴州事猾吏束手不敢舞文法豪民无赖者逺避去部使者行部旁郡滞讼皆委端谳端剖决如流绩誉籍然
　　杨处仁明一统志皇庆间知湘阴州下车首停荒田之税兴学劝民越三月讼减狱空期月逋赋皆足流农复业田野讴歌代去民爱慕不己
　　王文彪明一统志知湘阴州伸寃抑强士庶仰之如父母奸黠畏之如雷霆亷介之名振于湖湘
　　明黄思让明一统志洪武初知湘阴县勤理庶政善断狱时兵燹之余孜孜教化县治公署皆其创置民不苦扰解印去人思慕之
　　吴显明一统志苏州人洪武初知湘乡县处心公正律己勤亷招还流民垦荒田八千余亩新建县治泽遗后人
　　滕揖姓谱浙江人洪武初知长沙府公直亷能当防善断发奸摘伏如神在任六年讼简赋均民安盗息阖郡畏而爱之
　　刘清明一统志鳯阳人洪武中知长沙府涖政勤谨躬表属邑必使赋役均平毋虐小民狱讼详明无枉良善去任民慕之如父母
　　朱诩明一统志徐州人洪武间知湘潭县亷洁自守门无私谒每食粗粝盐蔬而己祷雨斋沭吁神三日即应县尝有虎患吏请设穽诩曰猛兽食人守令之过也惟修徳可以弭之焚香致祝数日虎屛迹海源善姓谱江西人洪武初为安化令新设县治勤于政事谓民体肤受之父母何可毁伤以熟麂皮为鞭使民知愧而己民爱敬不忍欺焉
　　史希贤楚纪无为州人洪武初知浏阳开创邑治兴建学校起颓振湮邑人立祠祀之
　　黄彦正凤阳人洪武初为醴陵令时当开创修举废坠综理合宜招抚流移最于列邑【旧通志】
　　黄汝济楚纪字巨川祁门人永乐三年由乡举知攸县授诸生以春秋因材造就文教勃兴
　　刘焘明一统志安庆人永乐中知长沙府慈祥恺悌不施鞭朴有不善者但劝谕之人咸悦服秩满去父老拥路垂泣争挽其舟
　　洪钧楚纪新城人永乐丁酉乡举擢知长沙府政通人和有甘露凝于郡斋林木士人赋诗以纪厥瑞宋纶明一统志阳信人宣徳初知湘阴县时有采木之役民甚苦之纶区画有方民不告劳而事克济刘政正定人正统中任长沙太守涖政公平守己亷介勤恤民隐奏减粮科田亩之荒芜者尽辟【旧通志】徐亨明一统志正统初任茶陵丞抑强扶弱卓有风裁嵗歉募民之富而义者得谷五千余石并出官帑以赈之多所全活又奏减田租民用赖以不匮钱防金坛人天顺中以给事中出守长沙府公正御下寛恕近民奸不能欺狱无留滞脩文庙建尊经阁及贾谊李芾长沙诸先贤祠【旧通志】
　　韩璟明一统志天顺中知湘阴县开辟荒秽劝民耕种积谷以备不虞天旱躬勤祈祷甘雨随注
　　刘升明一统志天顺中湘阴主簿县旧惟务水耕升躬督开垦原野教以杂殖五谷民始谙山原之利至今受其恵去任之日囊无赢赀
　　周钝明一统志浙江人成化中知长沙府时藩王初就国扈从者骄肆侵夺钝奋身执义伸士师之法以禁制之民乃安息
　　晏镳上髙人成化间知宁乡县教民孝亲敬长婚葬以时锄强去凶捄灾修坠为能吏
　　赵安为益阳尉清田粮毁淫祠修举废政幕府称能门贵内江人成化中知湘潭简易慈祥奏减灾荒税粮邑人咸被徳焉【以上旧通志】
　　王一言明一统志四川人第进士成化中知浏阳县为政以锄强安善为先尤加意士公暇輙与诸生讲论经义多所成就
　　汪道明一统志休宁人成化间以乡举任醴陵令涖政严肃奸猾束手吏抱案牍至震慴不敢出声弊政一洗境内晏然
　　陈钢应天人举成化元年乡试授黔阳知县迁长沙府通判监修吉府第工成王赐之金帛不受请王故殿材修岳麓书院王许之治元年丁母忧归卒黔阳长沙竝祠祀之【旧通志】
　　彭琢明一统志吉水人治中任长沙司李以俸资岳麓书院置田养士清风介节始终不易卒之日贫不能殓士民恸之
　　邓万斛明一统志富顺人治中以进士任宁乡知县民籍多诡入寄庄以避差役万斛厘正之民徭用省乡有父子五人为盗访得其情密擒诛之盗乃息董豫防稽人治中以主事出知茶陵性情介无少阿避州多健讼捕其尤寘之法聘名士为师择弟子员受学焉迁学宫善地士斌斌起嵗旱奏减租赋者再田有界永新邑者彼袭而夺之赋则累于茶民豫两奏正焉民以为便
　　陈寛歙县人治中令安化为政恺悌不事鞭朴民饥煮粥以济嵗蝗率民躬捕
　　林廷玉福建人成化甲辰进士以给事中谪知茶陵州尝曰民风不淳士习不正道之不眀故也乃作洣江书院日深衣幅巾集诸生讲习忘其身之为吏也【以上旧通志】
　　郑晃明一统志祁门人正徳间任长沙通判其母督教甚严晃亦以清苦自励茹蔬啜粥毫不茍取洁白之操始终如一
　　秦姓谱字懋功慈谿人正徳甲戌进士授攸县令比值嵗凶逋赋繁多冦盗出没为缓催科勤抚字缮垣墉简士伍民生乐业赋充而盗亦息擢监察御史
　　李衍明一统志金华人正徳间知安化县明敏果断恩威并至时流民因旱为盗衍捕获正法余党皆遯境内晏然
　　张宣明一统志上海人正徳中知茶陵州力袪前吏贪习亷静质直樽节爱养有古君子风
　　赵以敬明一统志普安人正徳中知茶陵州清慎有为抚字不倦部使督逋赋值饥馑之后民不聊生以敬乃悉官帑代之民感其徳不数月皆上纳州无逋负民因亦苏去之日百姓遮道攀辕以千计
　　髙应正闽县人正徳间进士嘉靖初任湘潭令时流贼数百堑山为堡剽刦村落应正设计殱之境赖以安作竹泉书院暇则课士为文士民咸戴之邑文风由此益盛云
　　杨大章余姚人嘉靖间以进士授浏阳令浏多逋赋大章至持亷秉正根极弊源赋乃渐集豪民李鉴借赀犯科肆毒邻境大章出不意单骑即其巢擒之顽梗敛迹邑以大治
　　李允简融县人嘉靖中知茶陵州均赋役赈饥民剧盗猖獗允简抚定之
　　杨表龙溪人嘉靖中守长沙操守亷介才识明敏创岳麓六君子堂以振风纪焉
　　潘镒婺源人正徳戊辰进士嘉靖中知长沙府搜剔奸弊案无滞牍修郡志新学宫号称干济
　　张西铭濵州人嘉靖中知长沙府实政恵民雅意造士在任六年清操如一尝揭一联云政拙不求妻子润心劳惟有神知
　　何思问枣强人嘉靖中授长沙府推官耿介清亷人不敢以私干与太守张西铭同时有两青天之謡翟台泾县人嘉靖间任长沙司李吏治严肃鋭于有为因长沙泊舟无所开西湖桥水名翟公套掌府事兴学礼贤修惜阴岳麓两书院置食田号舍徴合属诸生肄业人文蔚起
　　李继祖临安人嘉靖中知安化才思精练政尚寛平韩嘉防眉州人嘉靖中知湘潭县志操完洁不名一钱时驾幸承天被檄办供需盈缩多方民不告疲嵗旱疫相仍给药饵请蠲赈全活甚众大修学宫遴宿儒居惜阴书院集俊髦肄业给以廪饩其贫不能婚葬者助之三入觐行李萧然超擢大叅士民立祠以祀
　　陆南阳武进人隆庆中知善化县清亷慈恵训诸生以行谊民有寃诬坐辟者南阳申雪更生其人刻像祀之
　　周懋相安福人万厯间以进士授长沙推官风棱峭峻奸弊剔除人无敢以私干者
　　罗绲嘉定人万厯中知长沙府厉节清苦嵗旱甘霖随祷而至属用兵平播绲转饷无阙而民免加派冯应鳌香山人万厯中知善化县新邑治修学宫在官六年不携妻子清苦如寒素
　　黄学曾南海人万厯中以进士任醴陵令洁己爱民厘奸剔蠧建义仓兴学校政绩懋着擢御史士民歌思
　　李仕亨铜梁人万厯中令善化时遭旱疫捐俸煮粥施药力请蠲赈尤惓惓兴学造士内擢主政贫不能治装民勒石建祠以祀
　　陈乗南海人万厯中知善化政尚严毅内实和平力清赋役疏通驿递民甚徳之
　　蒋时馨莆田人万厯中知湘潭赋税聴民自纳不假里胥有小忿讦讼者受其词越日还之曲为譬解期年甿俗大和
　　晏朝寅雅州人万厯中任醴陵令亷明和易赋有耗羡即为贫户代输尝请免代编沔阳江夏银米八百两不避权要不媚上官新学宫建文星阁优恤诸生兴劝文课又建渌江桥便行者在任八年邑人祠祀之
　　胡汝政井研人万厯中知攸县时矿使驿骚汝政婉却之不敢横肆均赋役毁淫祀尤加意人材赈恤寒畯
　　姚之骐桐城人万厯进士任湘潭令性行刚直政在利民卒于官贫无以殓绅衿出衣帛襚之监司王志逺经纪其丧以归
　　唐源钱塘人万厯中令善化留心民瘼尝条议开南湖港泊舟以集商旅禁夫马私防以苏驿递之苦嵗潦且疫请蠲请赈煮粥施药民赖生活者以万计包鸿逵秀水人万厯庚戌进士授湘潭令邑苦马政解运极弊难理鸿逵才性敏赡立办治多所兴建以壮形势暇则与邑中士大夫论文讲艺民庶和乐称鸿逵为仙吏焉所辑纪事录自述其治湘潭之条理云
　　赵应期四川人万厯中以乡举授浏阳令浏阳赋多逋抗徃例以丞簿分行墟聚征敛之余仆从胥徒恣为奸利应期一切禁絶制恺词令民歌之乡城争先输纳又以丁粮不分则户口淆乱详请分别遂着为令
　　潘之楫琼山人万厯中知善化县性果不避权贵民苦南兑北解破家议详民收官解每粮一石征银二分六厘为解费民得帖然
　　蔡绍宗蓬州人天启时由选贡任善化丞署善化湘潭篆下士爱民徴南兑例有税余即以代贫民逋欠监司直指交荐陞京县丞
　　桂春阳临川人善化县尉尝被檄催粮入乡民庐舍自为饔飱与民相劳苦贫者许以鸡豚折兑民甚徳之
　　何仕绅华阳人以乡举授长沙司李清操自励摄湘潭篆酌南兑均邮传豁虚粮雪滞寃卓有治绩吴逢翔晋江人以进士授长沙令政平讼理喜奬成后进其所甄拔多知名于时【以上旧通志】
　　蔡道宪【详忠臣志】
　　周二南【详忠臣志】
　　赖大雅【详忠臣志】
　　皇清张宏猷三韩人知长沙府长才肆应盘错有余当军兴之时羽檄交驰一切符牒皆手自裁决不假手他人御吏以严治民以寛尤加意学校待士有礼其贫乏者嵗时赒之擢广西副使祀名宦苏宏谟直人任长沙府同知当士马云屯兵民杂处宏谟加意辑绥使兵不扰而民得安擢辰州知府歴陞贵州按察司子佳嗣康熙二十三年复守长沙【以上旧通志】
　　髙天爵字君宠其先为山东髙密县人父尚义以从
　　龙功世袭二等阿达哈哈番天爵少负竒志好读书善骑射挽强弩命中百歩外矢矢相属年二十三即从征讨所至有功顺治初由明经出为髙苑令数破强贼尝夜拯博兴之防大防凯旋诘旦而居民不知邻邑咸倚为长城以政最迁信阳州牧未防授长沙府知府时方李定国整旅云集甫受事即综理军政粮储立措兵民帖然羽书旁午之余噢休安集文治亦兴逺近称之闻父病即解组去老弱号泣遮留不获后守建昌十六年将以两淮盐运迁任去值闽中乱方食废筯叹曰是乳臭儿亦敢反耶已而薄城武弁潜为内应乃率家奴血战于万年桥遂被执百计啖饵不屈旋阴结死士宻启
　　王师谋泄见收骂贼死之事
　　闻赠太仆卿諡忠烈今
　　上特赠大宗伯
　　赐谕祭
　　赐碑初建昌属邑广昌有枭贼万余人据砦大兵屡挫廵抚张朝璘向在湖南军旅中备知长沙政事凡机务一切委心广昌之防人谓长沙绪余耳天爵生平拳拳以忠孝自命去官孝也仗节忠也求忠臣必于孝子去就生死之义早于长沙卜之故至今犹尸祝云子七人其位官大学士详湖北名宦其佩刑部侍郎余俱有声仕籍孙起现任荆南观察使纲现任汉阳太守
　　熊应昌江西人知茶陵州时大兵恢复亟请行营下令止杀驰招来之檄定赋役之式革耗外之羡申读法以敦俗勤月课以育才而发奸摘伏号为神君
　　朱前诒无为州举人康熙二十三年任长沙县自逆藩削平以后州县多设名目正供之外横敛课抄辗转因循遂以私征润屋习为旧额前诒下车尽豁除之民相与欢喜忭舞于是均赋役免杂徭劝农桑赈贫乏新学宫培城郭辑修邑乗百废具举陞知麻哈州歴官苍梧道卒
</div>
    <div class="pagination">
<a href="湖广通志_page226.html">上一页</a><span>...</span><a href="湖广通志_page222.html">222</a><a href="湖广通志_page223.html">223</a><a href="湖广通志_page224.html">224</a><a href="湖广通志_page225.html">225</a><a href="湖广通志_page226.html">226</a><span class="current-page">227</span><a href="湖广通志_page228.html">228</a><a href="湖广通志_page229.html">229</a><a href="湖广通志_page230.html">230</a><a href="湖广通志_page231.html">231</a><a href="湖广通志_page232.html">232</a><span>...</span><a href="湖广通志_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
