<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 115 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 115 页/共 196 页</h1>
    <div class="content">　　国朝
　　泉州府训导
　　陈任贤　福宁人。由岁贡康熙间任泉州府训导。释锻修之陋，解文字之饮。数年间，春秋两闱，登荐者接踵。岁辛卯，郡邑饥，奏请截漕赈济。时同安缺令，郡守刘公檄任贤往赈。至则饬诸郡役察民真贫，无则补之，不以数计，不以籍限，扃僻穷户，得沾实惠。凡胥吏虚诡之弊，一概削除。明伦堂自门至寝，陊剥将尽，召工计材。以公至省揭，买大木浮海而至。或修其故，或易其新，以千金不啻之费啬而敷百，称完构焉。戊戌大水，文庙被淹，壝墙皆圮，郡守倡捐，檄任贤谋于绅士，聚财约版，百堵坚筑，阅六月而竣工。上官胥器重焉。节《皋轩文集》。

　　元
　　学正
　　王吉才　字伯谦，号益斋，龙溪人。至正间任安溪教谕。醇谨方质，笃志古道，尤明典礼。邑陋学废，至则广宫宇，严奠祀，揖让跪起，士悦民向。升庐峰山长。丁内艰，服除，以父老注邻郡。再任泉州学正。未几复丁外艰归。节《林登州集》。

　　唐
　　知县
　　赵颐正　乾元元年为晋江县令。开晋江，凿沟引水，通舟楫至城下，民德之。旧志，参《闽书》。

　　宋
　　知县
　　危雍　邵武人。皇祐中进士，熙宁间为晋江令。尝筑湮浦埭以捍海潮，蓄灌溉。又筑清洋陂，自南安九溪至于高溪，凡三十六水，合流而下，所灌田四千八百顷。民德之，为立祠。旧志。
　　方次彭　字公述，兴化故县人。皇佑元年进士，元丰中知晋江县。时邑有为盗所杀者，尉竟坐罪其邻人。次彭疑而释之，果获真盗。后历知海宁、梅州二县事，均有惠政及人。《闽书》。
　　黄彦辉　字如晦，莆田人。宣和三年进士，以奉议郎为永春丞。知县洪旦德胜于才，泉守赵鼎以旦与彦辉易任。旦喜彦辉能代其烦，彦辉待旦益恭。绍兴间，权知晋江县。会朝命滨海诸县造船，彦辉令主吏曰：“民赋有定，不可加敛。”县帑有所谓本钱者，尽刷出以充其用。县例造九船，其成独先。差知同安县，里山表海，寇盗陆梁，申安抚司创筑城壁，周环六里。安抚司奏保与减磨勘，寻以使牒监纳军仓苗米，铲除诸弊，奸人不得逞。乃摭拾专斗诖误，欲以污彦辉，监司按核无毫发瑕疵可指，迁潮州通判。卒，累赠大中大夫。旧志，参莆田志。
　　洪元英　绍兴六年知晋江县。与邑人李密、李国表修郡南六里陂水利，三年竣功。事闻，锡章服，邑民焉立祠。《水利功德录》。
　　傅佇　字凝远，仙游人。重和元年进士，授无埭主簿，调南安县丞。岁大饥，民弃妻子者相属，佇请出常平钱米，设安养院食之，民不失所。明年岁丰，悉访所亲归之。绍兴中，迁知晋江县。会治战船，佇躬督其役，劳费半他邑，而事独先办。张浚闻于朝，时减磨勘三年。除茶司干办公事，转南剑州通判。旧志，参南安志。
　　林湜　字正甫，其先长溪人，徙平阳。绍兴中登第，为富阳尉，淳熙中以功治晋江县。时大造战舰，当科民，湜不忍，欲投檄去，诸番寓居者义之，咸助其役。舰就，而民不知。秩满，民空城留之。《闽书》。
　　郑鼎新　字中实，仙游人。嘉定十六年进士，绍定中知晋江县。建问政堂，辑《论语》“系于政者”二十四章书于壁，以便省览。又建县学、文宣王庙，辟尊道堂。邑民立生祠于紫泽官。旧志。

　　元
　　知县
　　陈■〈馬玄〉　字玄甫。至正中以学行荐补书院山长，改浔渼场司丞。时盐法废坏，私贩盛行，顽民相挺，易于为乱。骇招捕有方，海濒安堵，辟行中书省职官椽。西域那兀纳等据泉州行省，奉辞讨之。以■〈馬玄〉尝为盐官，素得吏民心，辟护军参谋军事。■〈馬玄〉请曰：“泉郡民皆良善，特为贼所胁耳，请以檄招抚，必获其助。”时那兀纳已肆掠兴化，道路梗塞，骇以檄付从者，间道以授县尉龚名安等。那兀纳征兵，名安等佯许之，帅舟师次东山渡以俟。翼日，■〈馬玄〉等官军至，遂竖行省旗帜，入城秋毫无犯。那兀纳就缚，槛送行省。因调■〈馬玄〉为晋江县尹，兼分督盐课，戢兵息民，境内宁谧。升广东盐课提举，兼参潮、惠、循、梅诸州军事。既而参政陈复代领课州事，遂翩然归田。道由泉州，父老怀其旧德，固挽留之，因家焉。晚筑南湖墅，杜门谢事，黄冠野服，种莳自给，妻妾如其心。年七十卒。郡民为祠祀之。所著有《方山堂集集》。旧志，参《闽书》。

　　明
　　知县
　　徐瑛　杭州人。正统末知晋江县。廉慎宽平。汀寇作乱，宁阳侯统军驻延平，檄调晋江民兵。瑛恐民心骚动，躬诣军门陈其利害，得免。及保定伯统军至泉，瑛从容酬应，民无所扰，邑人赖之。旧志。
　　蒋濬　字希舜，新会人。成化初知晋江县。莅官勤慎，兴贤礼士，重农劝耕，听讼公明。狱非重犯，悉遣之，囹圄一清。常禄外毫无所取。均徭役、平赋税、修堤防、蓄水利、积仓廪、备器械，凡舆梁废坠，莫不修治。县堂公馆贤祠，焕然更新。秩满，升漳州府同知。民怀其惠，为立去思碑，祀名宦。旧志，参《愿学稿》。
　　吴云　字民望，华亭人。成化十五年以监生知晋江县。居心宽厚，行政平易，有实惠及民，不为督责之治以邀名希世，邑人戴德。在任三年，卒于官。无远近老少，咸咨嗟痛悼，谓天不相吾民也。其子缙扶榇归，预请蔡清为之志。节《蔡文庄旧集》。
　　郑瓘　番禺人。景泰丙子举人，先授丰城县，成化弘治间知晋江县。邑多健讼，前令罕满秩者。瓘平易廉恕，推诚待物，民风丕变。贼温文进来寇，府寮闭门震恐，瓘帅师讨平之。邑有六陡门，障捍大江，旋兴旋毁，瓘缮治有方，民蒙其利，勒石纪功。九载秩满，民诣阙再留三年。升杭州府通判。《闽书》，参《广东通志》。
　　邓怡　字光德，清江人。由举人弘治三年任晋江知县。才识并优，冰蘖自守。其莅政规模先定，节目详明，而信以一之。有善必嘉，有不善必惩。令出而民趋之，刑举而民畏之。郡城岁前值灾，倾圮者十八九，上官谋修之，委怡督理其事。境内有永丰庄，立陡门蓄水，所灌溉六里之田数千顷，颓坏，岁久莫能修复。怡毅然兴举，不数月竣功。二载，以觐行，蔡清为文赠之。节《蔡文庄文集》。
　　梁景行　嘉靖间知晋江县。大著循声，以艰去。服除，应天巡抚吴廷举荐其究心理学，笃行古道，居官驰良吏之誉，处乡有儒者之风，乞不次显擢，以劝贤者。朝旨命吏部召用之。《闽书》。
　　钱楩　字世材，号立斋，山阴人。嘉靖中以解元进士知晋江县。精练敏决。用恩而不为姑息，用法而不为刻深。抑豪强而人无侵夺，惩盗贼而人得安眠。明而不以聪察为讦，洁而不以矫激拒人。大造黄册，善搜积弊，造谒贤士，谈经论文。秋闱集士廨舍具餐。三试作兴之。复延名师，分诗、书、礼、春秋四馆以教士，咸充然有得。尝因公至安平，孝子黄裳偕诸生举其母陈氏节孝，梗曰：“励风俗，令职也。”即出公帑建祠，命里老督治。既成，迎陈氏主及安平之节烈显著者祀焉，名曰“九节祠”。后升刑部主事。《闽书》，参《紫峰文集》、《再征堂集》、《安平志》。
　　韩岳　字鲁淙，余姚人。由进士嘉靖十一年知晋江县。进退有章，容止可法。为政揭纲剔要，穷册弊均，里输皆可按而行之。郡南六陡门被水冲坏，亲往课督重修，民蒙其利。时汀广寇发，岳条机宜数十策上之，当路多见采行。未期年，上官迭加旌奖。秩满，擢御史去。士民思之。节《再征堂集》。
　　汪宗之　号双竹，贵溪人。由举人嘉靖二十年知晋江县。明敏慎勤，公平仁恕。轻徭而省费，讼简而刑清。弦歌之声作于学校，冰雪之操咏于闾阎。直指南湖徐公旌奖之，顾新山珀为之序。节《顾新山文集》。
　　宋太勺　号仲石，余姚人。由进士嘉靖二十四年知晋江县。下车，祈雨雨应，祈榖榖熟。爱身洁己，不以非礼自污。与民接，沥腹披肾，语尽而情忠。不饰边幅，不狥文具。无勾稽之扰而狱咸理，严奢华之禁而用以舒。悬蒲而民不忍欺，圄空而民不敢犯。殊乡异域，至越所部而求质成。其为政栗而温，宽厚而果确。揽持风裁，虽要津不避，开导听纳，则穷崖获伸。剸治盘错，斯迎刃立解。至于轻徭薄赋，剔蠹穷源，黠猾无不敛迹。若其戴星出入，退食夜分，虽甚勤劳而不倦。是以情伪毕照，事体洞达，司徒顾珀为序其德政。《闽书》，参《顾新山文集》。
　　朱纲　字振甫，曹县人。由进士嘉靖二十七年知晋江县。正身洁己，推诚尽下，小民疾苦皆得单词详达。日与诸生讲道论文，士知其正直，莫敢以私干者。入觐，不持一物。秩满，擢监察御史，累迁本省布政使。旧志。
　　钱之选　字舜臣，常熟人。嘉靖庚戌进士，知晋江县。性聪敏，善摘伏，两造片言而决。尤强毅有执，不为权势所挠。监司驻郡公费，旧倚办晋邑，里甲称累，为请七邑均之。海寇有警，捐俸募死士，躬自操练，寇闻遁去。自奉修约。尝公出两月余，计日蓄薪米，衙户封闭。时进蔬肉，则户罅间一僮子尸之。竟为怨家所中，调去。士民留其衣冠，祠之城东门外。旧志。
　　卢仲佃　字汝田，东阳人。嘉靖丙辰进士，授晋江知县。为政务恤民隐，建白兴除，可垂永久。安平旧无城，与乡绅柯实卿经营。新筑深沪、乌浔二巡司，城垣剥坏，悉为缮完。时倭寇猖獗，军兴乏饷，上司议弓兵加征，洛桥置官榷税，再三申豁，民甚德之。以拾遗调福安令去，陈牒挽留者数千人。立祠二：一在郡东郭，一在安平城。又祀名宦。旧志。
　　谭启　字继之，号敬所，大宁人。嘉靖壬戌进士，四十二年知晋江县。节用爱民，听断公平。定催征为十限，使民得宽其力。郡人洪司寇朝选曾督四川学，启试平等，及至，修弟子礼甚恭。后朝选为巡抚，劳堪诬害，执送按察司狱。启为副使，诣狱中谒之，叹曰：“吾师被构，吾不能救，而尚仕哉？”遂解绶归，士论益重之。旧志，参《闽书》。
　　罗名士　号春谷，光州人。嘉靖乙丑进士，隆庆中任晋江知县。恺悌廉明，锐意拊循小民。议革夫保之编，征银给驿官。雇其各铺各村之夫，悉编籍簿。除县印票外，凡佐贰首领府县房科不得擅役一人。其省事便民，类皆如此。任九月，以忧去。民伐石刊颂记之。旧志。
　　曾士楚　号觉堂，从化人。由进士隆庆五年任晋江知县。洁己守官，爱养黎民，尤加意造士。凡待奋黉宫与拔自乡校者，多为所赏识，彬彬然盛于往时。擢监察御史去，邑人追思之。节《三陵稿》。
　　彭国光　江西九江府德化人。由万历庚辰进士知晋江县。清修敏练，事无巨细，剖决如流。舞文之吏，怙资之豪，咸缩步捧心。征赋，为吉法钧校之，革除余羡，民以乐输。听讼片言立折，两造咸服。行学宫，修古文，拔士之秀者，广厉督教，文学彬彬。时有分巡佥事恣睢酷虐，国光舆郡守邹墀以凝静持之，士民赖以帖席。奉檄丈田，止舍郊垌，徒步阡陌，稚叟咸得陈牒吐词。腴桷低昂，犁然各当。丈毕，计溢额一千四百八十顷，人或以为苛。瑕不掩瑜，盖廉能吏也。擢户科给事中，历官巡抚宣府佥都御史。旧志，参《田亭草》、《梅谷集》。
　　锺允复　字大亨，南宫人。万历十四年知晋江县。古心古行，无赫赫称而洁守淳政，不以岁月程功。暇进诸生，论文课艺，偲偲训诲。掩恶扬善，惟恐或伤。士竞自奋，杰隽彬彬。丁艰归，历南京礼部郎。《闽书》。
　　沉天启　昆山进士。万历十七年由奉新令调知晋江县。瑰伟精敏，削牍若驰，灼幽隐若照。解棼应变，不啻刃游而矢决之。春夏之交，岁札谷没，民皇皇靡所乞籴，亟上请当事发庾储贷济之。时雨再沛，岁以丰稔。政务宽惠，引大体，被劾降调，士民惜之。节《梅谷集》。
　　应朝卿　字行叔，号兰皋，临海人。万历己丑进士，初授建安县，十八年以贤能调知晋江。恺悌明敏，小民得尽其情。清节自励，不矜词色。征赋宁任拙不取赢。治盗诛其魁，悉屏迹。岁饥，发廪捐锾，多方赈恤，灾而不害。积牍盈案，剖决无滞，猾胥不得夤缘。暇则引诸生诵说经学时务，士烝烝然奋。未浃朞，舆人歌曰：“我有蟊贼，侯则息之，我有井邱，侯则殖之。”又歌曰：“乌将雏，吏毕逋。悬冰壶，乐华胥。”擢御史，苏濬为文送之。历官按察使。旧志，参《三馀集》、《田亭草》。
　　徐兆鼎　号羽苍，清远人。由举人万历二十二年任晋江知县。下车，首延荐绅文学及党正游宗相与申命读法，衡其轻重。值岁祲，示民以相赒相恤之义。有粟者争出其余以佐赈，挽输相属。执经之士倒屣迎之。民输牒者，丙夜削牍，务求其当。丽于法者，反复推讯，不惮再三，至求其生而不得，犹愁然不怿。以最荐，升大理寺评事。节《三馀稿》。顾士琦　字二韩，太仓人。万历戊戌进士，二十九年由崇安令调知晋江县。不为伉强开敏喜事好功，一以恺悌为政。值旱蝗相继，极意拊循。催科不事鞭扑，与为期会，民无逋者。两造之讼，徐出片言，轻者立遣，重者量惩，无株连，亦无久系。校士严加防范，邑无留良，即在彀外者亦帖息无哗。兴一事必惟其终，革一事必思其后。居已于瘠而予民以肥，居己于拙而予民以静。门无暮金，吏皆奉法。造请贤士大夫咨询利弊，不厌谆复。秩满，念岁祲，民艰于食，报绩独迟。升礼部主事。去，士民建祠祀之。节《云台藏稿》，参《田亭草》。
　　王继贤　长兴进士。万历三十三年知晋江县。延见绅士三老，询闾阎利病，色温气和。两造至庭，稽貌听词，务得其情。曲者据法惩之，无剧笞盛怒，人称平恕。夏旱，徒步行烈日中，往还郊外，靡神弗举，辍催科，停狱讼，迄澍雨应祷，始洗沐而休。其剖析重案，摘发巨奸，务期详慎，不以挥霍炫长。甫及朞，颂声载道。三载，以觐行。尚书凤翔序以送之。节《田亭草》。
　　李待问　字葵儒，南海人。万历甲辰进士。时年甫二十，历知连城、沙县，著能声。三十五年调知晋江县。初至，延访缙绅，请益诹询。诸狱讼催科，一切停寝，阅月而后即事。及披案牍，临两造，数行俱下，剖决如流。村无吠犬，圈无宿系。吏曹作奸猎贿，里正负固逋输者按法治之。请免杂饷一千五百余两。议以先儒罗从彦、李侗二贤崇祀，从之。除火耗，均里役，给赈惸独遍沾。禁假银，惩亡赖，申约束以训愚民，立保甲以稽鼠窃。修葺城垣，缮造桥梁。劝垦而地日辟，课士则饩必丰。惠政种种。复捐俸买甘舍头、后龟亭崎二处山场以为义冢，邑人数百年无髑髅之欺，实受其德。升礼部主事，历吏部郎中、应天巡抚、户部侍郎、尚书。卒赠宫保，谥忠定，赐祭葬。当去邑时，人琢石塑像于弥勒亭旁，邑人史继偕为文以记。乾隆十二年邑令李元瑞新之。乾隆二十年间，邑令于从濂推毁弥勒佛像，移祀待问于亭正中。所著有史涉及诗文集、典铨、总漕诸疏草。子象蒙，国子监博士；象家，内阁中书；象颐，荫生，兵部司务。孙锡瓒，康熙甲子举人。曾孙绍祖，康熙丙子经魁，任永新令。节《广东通志》。参《云台藏稿》。
　　陈之清　字澹夫，号宜苏，江夏人。由进士万历三十九年知晋江县。明察本于忠信，廉洁加以精勤。邑赋多逋，为易知单以便民，里胥蠹绝，民皆乐输。讼者授符令自勾摄，严其期会，省其株连。理枉伸寃，扶弱苏困。久淹繁难之案，判决无遗。市魁恶少藉援贵介，捍网罗，雄行为，引绳批根，三窟必穷，一嚬不假，善类全，探丸伏莽者屏迹。尤爱贤礼士，孚迪卵翼备至，阳■〈魚喬〉不得列于席。邑故有榷税，自税珰出而税始重，为请蠲，得减十之八。佐修文庙，陂川泽，缮津梁，百废犂举。旱涝为灾，轸恤无遗力。单户蒙惠，而影冒者莫售其奸。兼摄南安，治一如晋，剨然以解。性恬淡，无媒亵之御，声色之娱。日坐堂皇，陬澨村鄙，咸得输其情。民服其才，感其德，勒碑纪之。节《何镜山文集》，参《河干集》，《云台藏稿》。
　　张履端　号元思，直隶进士。万历间任晋江知县。综核严明，吏事精悉。时海氛不靖，讹言烦兴。躬历海澳，严保甲之约，厉接济之禁。勾引诸奸，立逮而置之法。豪干者绳以威，虽通显不避。寓抚字于催科，总岁额而均通之。权缓急先后，吉为令。旧逋则量其户赋而轻重征焉。城乡称便，鸡犬不惊。尝言：“若骩法以狥人，如小民何？”人以为仁人之言。节《霞栖藏稿》。
　　杜献墦　号云楼，华亭人。万历乙酉顺天举人，以漳郡同知署晋江令。视事仅六月，遇邑有水旱之灾，释讼宽征，恤民疾苦。试士数千，甲乙其文，士论翕然。廉平精明，剖判如流。爰书立奏手中，两情输服。愿质成者听之，赎金不问。去之日，吏白有赢钱，挥不顾，贮库中为修治洛阳桥之费。众绅士为诗送之，何乔远、李光缙各有碑序焉。《镜山集》，参《景璧集》。
　　严自完　号心篷，浙江进士。万历间任惠安知县，以才能调晋江。宽厚慈仁，清净不扰。值边事孔亟，加派之令兴，自完立限，征赋毋厌烦，致期毋取办，视盈先后多寡任其输。追呼不闻，敲扑全弛，而赋亦集。听讼两造详讯，决法平亭，未尝快行一意。束湿吹毛，良善得白，奸宄意消。辛酉分校棘闱，所取士尽知名。秩满，迁擢，两邑士民思之不置。节《霞栖藏稿》。
　　薛邦瑞　亳州人。由进士天启初任晋江知县。洁志锐治，剔弊除奸。复虚心俯从民便，曰：“吾求无负于朝廷，无愧于闾阎而已。”尤注意兴教化，厉文学。六谕之颁，申以约讲，勖诸生，而分期课之。精心殿最，不失姘媸。士民翕然化之。节《霞栖藏稿》。
　　姚孙榘　号石岭，桐城进士。天启间由龙游县令调知晋江。下车即有校文之役，藜照一燃，沧珠无遗。所首拔，旋获隽。邑当荒旱频仍之后，民困催科。孙矩征追不迫，为惠法中，赋集而民不扰。沿海迫饥寒者，啸聚剽掠，乡间不遑宁居，夙夜鞅掌，为固圉计，编设保甲，以防内间，环卫雉堞，以壮外捍，闾阎恃以无恐。农安耕，商安肆，士民颂之。节《霞栖藏稿》。
　　戈简　广德人。由进士天启间任晋江知县。饮冰茹蘖，两袖清风。谓有用之学在于足民、练兵、得人、造士。缚岭寇，歼海鲸，奸宄屏迹。日与诸生谈经论文，多士感奋，桃李成行，循良之声播于四境。节《笋堤集》。

　　国朝
　　知县
　　王承祖　陕西人。顺治间由进士知晋江县。廉能方正，耿耿自立。安平海滨埭田崩坏，民苦肆累，承祖宽典清丈，俾得修筑有资。时寇方炽，贝子率大师征剿。牧马民间，龟湖二十四乡人有夜盗战马者，贝子怒，令道府以下各签花押，以乱民奏剿之。承祖独毅然曰：“顽抗征输，是谓乱民。此地征输不失，岂可妄剿？且战马被盗，谁司牧圉？而欲杀此无罪之民。职虽死，不忍签号也。”因涕泣固请，得免。又海寇窃踞安平，及贼遁，议者欲追民间通贼之罪屠杀之，承祖亦力争不可。二事全活无数。后升兵部职方司主事，历都御史，工部侍郎。
　　丛荫坤　号邃衷，山东人。顺治十五年由举人知晋江县。旧时军旅频仍，赋重民贫，征赋者日进粮长而抶之。粮长弗能堪，则佣贫民代佚。持佚与受佚者皆计数取偿。费益多而粮益逋。又故事，止征比粮长，不问花户，黠者既贻累粮长，而愚者不知应输之数，任粮长飞移作弊，莫从稽查。签拘押追，胥役渔利，闾井骚然。荫坤下车甫浃旬，问民疾苦，鉴前失而反之。进粮长于庭，悉心开谕，令胪列花户姓名及应纳粮额，造具细册，榜而示之。令各照数赴柜投纳。其完不及数者，复令自为限期。于是输将恐后，里无追呼，庭绝敲扑，岁省佚省费以万计。值大师征剿，军需孔亟，庚癸不呼而民无烦扰。以劳瘁卒于官，贫不能归榇，士民捐赙之，并为勒碑画像，祀名宦祠。雍正旧稿，参《耻躬堂文集》。
　　沉朝聘　奉天人。镶蓝旗笔帖式，康熙十六年知晋江县。性淡泊，署内粗粝自甘。时海氛窃发，朝聘筑灵水、前埔、曰湖、东石、围头五寨，日练乡兵以为犄角。戊午贼至，围城，发大炮射入城，雉堞几为之坏。朝聘以篷筱络土石堵之，炮不得入。贼又为地道穿入城，朝聘以火药从石隙烧之。如是累日，援师至，贼乃遁。围解，贼断新桥、浮桥以去，朝聘克日修就。勤劳赴事，军需无误。又大师至，供亿浩繁，民不堪命。朝聘从容调理，事得就而民亦安。后以才能改调台湾，旋升霸州知州，累官巡抚，祀名宦。
　　张召华　字实君，号复斋。湖南华容人，康熙甲子乙丑联捷进士。三十一年知晋江县。实心爱民，而听断明敏。民有鬻子输逋者，捐俸赎还之。有嫌婿贫而悔婚者，代出聘币，且资其生计。有父诉子不养者，其子行贿求解，庭鞫时出资畀其父，曰：“可以养尔余年矣。”扑其子，邑人称快。有桀黠贾人，其父以不孝讼。鞫时天方寒，其父袭新衣入，而贾人故敝衣露肘，陈寒苦状。佯呼其父詈之，曰：“吾不忍睹而子之寒，乃以不孝妄揑，不重扑何以教慈乎？”胥持大杖，观者方骇愕，召华微睨贾人颜色扬扬，忽叱之曰：“而见父将受大杖而犹可忍耶？不孝奚辞！”以大杖重惩之。观者欢跃称神。有守瓜圃而毙者，昏夜莫知谁为。集乡民于社庙，袒裼验之，一人肤体伤败，诘之立屈服。他谳事多类此。晋人文素盛，宾礼其俊秀，加以训诲，自此童子试盈万人。癸酉分校，得人为盛，如苏埙、戴铼皆知名士。革除重耗，祷雨捕蝗，无不立应。以母老请终养。士民攀留不获，则为供其食用，伐石纪德。去之日，送至洛阳桥者数万人。
　　刘宏基　字恒斋，广西临桂人。由举人康熙四十六年知晋江县。宽厚居心，慈祥字人。悯晋邑贫穷，催征常宽限期，不事敲扑。听讼得情，应杖者量减其数，恻然哀矜。以计典不及，解任。百姓迎于通衢，争舁之。旅不行，贾不市，呼声动地，拥集万余人。舁至道府各衙门叩首乞留，如是三日。既不得请，则有百余人跋涉赴省，至督抚各衙门恳留如前，俱慰之而归。老幼男妇络绎至公馆输给薪米，五匝月不替。绅士刊刻德政诗纪焉。起程回籍，争送出郭数十里，涕泗而别。
　　王梦说　山东滕县人。康熙五十二年由贡生知晋江县。爱民造士，一以至诚。每见士子，必教以衣冠礼让，先器识而后文艺。县大堂倾圮年久，梦说倡议鼎新。士民感其德化，乐助成功。后以病卒于署。民哀慕之不衰。
　　叶祖烈　江南华亭县人。雍正二年由监生知晋江县。留心民瘼，凡有害于民者，执法诛锄，奸宄敛迹。听断明敏，庭无冤民。其父觉庵来署就养。殁，士民建祠祀之赐恩岩左，陈万策为记。
　　苏本洁　常熟举人。雍正五年知晋江县。哀矜民命，谳狱反复详尽，惟恐稍有失入。悯贫民乏地营葬，捐俸于东岳山买地一区以为义茔，计产七亩，立石为界。又为勒诫语于石，以杜争端，民至今赖之。
　　王时翔　镇洋人。由生员保举，雍正七年知晋江县。下车，集士于明伦堂，谆谆戒谕，勉以砥躬砺行。听讼准情度理，凡稍可原者，训诲之使之自新，不轻施敲扑。邑人德之。
　　曹銮　全州人。雍正丁未进士，十二年知晋江县。明达果决，听断不待烦言，两造输服。邑有先贤裔孙女贫苦不能自存，典与富家为婢。及长佃赎，勒背不与。讼到官，銮讯实，欲治富家以压良为婢之条。抢地求宽，请免其典价以赎罪，乃为出妆资择士人配之，人诵其德。十三年署惠安县，继知南安县，均有惠政。丁父艰，去，民讴思之。
　　胡格　江夏人。由举人雍正十一年知同安县。有能声，十三年调知晋江县。催科不扰，治事维勤。每听讼，稔知桀黠者多强词夺理，而谨愿者肃于威，呐呐不能出诸口，独唤至案前，霁颜温词以叩之，俾得从容达情，然后徐理其曲直，片言而决，民称不寃。有巨恶柯畴，膂力绝人，淫掠乡村，告案累累，兵役往捕，屡被兔脱，莫可如何。格侦知其藏处，密约营员兵役屯于十里外，而自同守备郝琮并亲丁二人，直入虎穴擒之。兵役继至，环绕捆缚，赴县监毙。数十年大憝获除，民颂其功。乾隆六年再任，贤声益著。十一年升本府海防同知，锄强扶弱，决狱明允，治一如晋。历延平颖州知府。
　　王裕瑸　大同籍山阴人。由监生先知惠安、南安县，有惠政，乾隆十三年知晋江县。刚正精明，人莫敢干以私。严禁吏役藉端需索，皆戢戢奉法。遇事卓然有主，不为浮议所移。案牍皆出手裁，无所假手。每谳狱，曲直立分，一切虚诳之词不敢妄渎，讼牒以减。调知闽县。乾隆十八年保举知府，未入觐，卒于官。晋邑民追思之。
　　黄昌遇　江南江宁县举人，乾隆十四年由古田再任晋江。振兴学校，郡北一峰书院废坠百余年，没为淫祀，毅然廓清而兴举之，改名梅石。复倡新晋邑学宫，重建县城隍庙及崇阳、肃清二门楼。方议并建泉山门楼，以成全功，值疾作告休而去。士民惜之。
　　徐之宽　浙江湘泸县拔贡生，乾隆三十六年署晋江县知县。邑先贤蔡文庄公祖山名大桃花山，与田姓赤石山毗连，中隔古坑为界。田越坑混占，并冒文庄公祖一朴公坟为其族无嗣叔母坟。蔡裔孙累控十三官不能决。之宽访知其实，授意贡生林玉麟欲为清理，而本邑孝廉张源德合绅士百四十余人具呈。之宽先自勘验。躬履山壤，披荆棘，审形势，细按闽书甚悉，后集绅士共勘，分别二山水沟古坑，尽迁混占坟山及园归蔡，为细书勘语七八百言，付蔡姓收掌。会一朴公坟塌，绅士议重修。之宽复委晋江县教谕，当众启窆，得瓦棺二，盖上朱书迁葬年月，真文庄公祖父母骸也。人心益快。蔡裔奉位于文庄公庙左尸祝焉。其他修举废坠，俱不惮勤劳云。
　　史必大　山西太原府榆次县人。乾隆庚辰举人，大挑一等分发安徽，试用知县，补授灵壁县知县。因事降调，引见，仍发安徽补授巢县知县。卓异候升，丁外艰，服阕，拣发福建署政和县，委署泉州府马家巷通判。五十三年十二月，委署晋江县知县。廉仁勤敏，治盗爱民，务绝苛政。居恒惟一布袍，不御华饰。粝饭蔬菜，署中仆从无过数人。每市物于民，恐衙中人倚势扣克，必亲检点。民曾姓富甲一邑，婢投井死，其亲诬讼，立雪其寃。典商粘姓有以死尸诬之者，亦为昭雪。时民偶染疫气，或卒于途，地保请验，必大立验无损。杖之，后地保无敢扰者。命盗牵累，随时开释。两造备，即开诚听审。禁衙蠹设差馆班房。役之出于乡者，每里批给路费七十文。出门惟喝手二人，簥一把。遇争竞数语判之，状中虚词，无敢出口者。　一时夜门不闭，路罕拾遗。制军李侍尧至境，衙门索扰，必大曰：“吾视民如子，多费于上司，必侵渔于百姓，吾免官去耳。且制军表率一方，岂以口腹累民？绸缎哖哔供铺垫，若等又安所得丰衣美食哉！”侍尧饬其属毋苛求，民赖以安。五十四年三月兼署蚶江通判，十二月卸晋江县事，调台湾凤山县。内升，路过晋江，寓郡中清源书院，远近绅士赋诗志遗爱者，争粘于院壁，壁为之满。民争献柴米酒脯，鸠金为赆，固却之。启行之日，香花酒果迎于各铺。百姓扶老携幼，攀辕痛哭，拥挤以数万计。自城中至洛阳汛，必大下车步行，挥涕谕父老毋过苦。遇筵，满引一杯。过晋邑，始得升舆去。迄今四十余年，兴思勿替。现绅士耆民呈请崇祀名宦祠，以志遗爱。
　　赵同岐　号幽亭。江苏常熟副榜，嘉庆十三年由安溪县调补晋江县知县。下车首勤考课。邑梅石书院自乾隆间前邑令黄昌遇修后，年久废坠，堂庑廊舍，鞠为茂草，仅存罗一峰先生栗主于颓楹坏桷之中，捐俸倡绅士鸠众重新修建。复迎□魁像祀于第四进，其外仍祀一峰先生。又外为讲堂，又外为大门，两旁学舍堂宇，焕然更新。出资充山长修金，生徒膏火。宁化伊秉绶为书“讲堂”二字。将竣事，卒于官。绅士为位于书院中，额曰“德化留思”。

　　宋
　　县丞
　　詹体仁　字元善，崇安人。始冠，登隆兴元年进士，乾道间为晋江县丞。居官以利民为心，梁克家荐之朝，入为太学录，历龙图阁，知静江府，移鄂州卒。郡人真德秀蚤从之游，问以居官莅民之法，曰：“尽心平心而已，尽则无愧，平则不偏。”《闽书》。

　　明
　　县丞
　　陈叙　字伯敦，籍贯未详。正德间任晋江县丞。十一年丙子，寇发，延及广浙二边，檄文武守臣御之。叙首先率士卒击楫任戈，贼平，叙功独伟。学博王篪等暨绅士各赠以诗，李源为之序。节《再征堂集》。
　　林才杰　字士英，吴川人。由监生嘉靖间任晋江县丞。郡东北留公陂岁久倾圮，太守屠倬相地度功于陂东，复建一陂，与旧陂准，命才杰董其役。至则循行阡陌，询民疾苦，奖劝警惰，匪缓匪亟，不十月而告成功。民立石建祠以祀太守，并祀才杰。采汪频复碑记。
　　罗汝灿　号讷斋，归善人。嘉靖间任晋江县丞。严以律己，敬以奉上。劳心抚字，恪守宪典，士民怀之。节《顾新山文集》。
　　邓继芳　字思诚，南丰人。万历三十八年以恩贡生授晋江县丞。值海寇冲突，训练征输，楼橹器械，皆取办于芳。事辑而人弗扰。卒于官。晋人哀之，为立甘棠碑，邑绅何燮为之传。摘录《建昌府志》。
　　王德明　蒙城人，万历末任晋江县丞。礼贤下士，终日无倦厌。去，官民闭城门攀留之。《闽书》。

　　国朝
　　县丞
　　张鸿洲　江西南昌府人。乾隆五十八年由监生任晋江县丞。勤于政治。安海地接南、同，窃劫频闻，设立栅栏，防御夜巡，击柝达旦，与百姓相亲共守。大更三任，始终无异。安海之有木栅门自鸿洲创始也，至今赖之。采柯希九《安平纪略》。

　　宋
　　主簿
　　叶文炳　字晦叔，建安人。淳熙十一年进士，任晋江主簿。致书请益于朱文公。及至官，文公告以居官临民之法。时颜师鲁为守，事多咨之决。汀州豪民相雠敌，帅张忠定选官抚谕，皆惮行，文炳独请往。既至，折之以理，诸豪皆伏。摄狱摄舶，拒绝苞苴，不狥贵人请。师鲁荐之于朝，秩满，迁剑浦令。节《闽书》。

　　元
　　主簿
</div>
    <div class="pagination">
<a href="晋江县志道光本_page114.html">上一页</a><span>...</span><a href="晋江县志道光本_page110.html">110</a><a href="晋江县志道光本_page111.html">111</a><a href="晋江县志道光本_page112.html">112</a><a href="晋江县志道光本_page113.html">113</a><a href="晋江县志道光本_page114.html">114</a><span class="current-page">115</span><a href="晋江县志道光本_page116.html">116</a><a href="晋江县志道光本_page117.html">117</a><a href="晋江县志道光本_page118.html">118</a><a href="晋江县志道光本_page119.html">119</a><a href="晋江县志道光本_page120.html">120</a><span>...</span><a href="晋江县志道光本_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
