<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 68 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 68 页/共 388 页</h1>
    <div class="content">　　德怀庙　在县南钟山。神姓陈，绍兴三十年，封英惠灵显侯。
　　薛丕庙　在护仁里名山上。逸人薛丕居山中，或传其为仙。乡人即所居祀之。正统八年重建。
　　张圣君祠　在广济岩。神，宋时永阳人，生而灵慧，没后神光夜发，屡著灵异，人祠祀之。明弘治中重建。万历间重修。
　　董公祠　在县西。祀元县尹董桢。
　　　　长乐县
　　社稷坛　在县治西。宋时建。元至正二十七年，重建。明洪武六年修。正统、弘治中重修。
　　风云雷雨境内山川城隍坛　在县治西南一里。元至正二十七年建。明洪武六年修。十一年重修。正统、弘治中，再修。
　　先农坛　在东关外。
　　邑厉坛　在天王寺侧。旧在坑尾山。明洪武十一年，迁班鸠岭下。弘治六年，移今所。崇祯十二年，重建。
　　城隍庙　在县治后东华观傍。宋元祐间建。明洪武十四年迁县东隅城外。正德七年，以其地建五贤祠，复迁今所。嘉靖四十年重修。明潘援《重修城隍庙记略》：长乐城隍庙，旧在县治后，东华观侧。创自宋元祐间，至我朝洪武辛酉，县令邱宗亮迁置今所。正统中，县令龙韬复因旧制，而修葺之。历今数十年，职长民者，率视如传舍，而弗之肯顾，颓圯相仍，几至不屋。弘治戊午，王侯以进士为邑令长，补敝扶倾，众废毕举。爰谒斯庙，目击而心恻，曰：吾职兹土，神将于我乎依，使不图改观，将鞠遗址为草莽矣。厥责安逃?遂自规画，计财鸠工，首葺中堂，高敞雅洁，视昔有加。内深其宫，为神攸栖。前扩其庭，启民皈仰。旁翼以廊，便有事者进退。外崇其门，耸行道者观瞻。构坚易朽，起挠为隆，轮奂翚飞，藻绘明焕，始工于是岁十月，落成於今之四月。事办而民不知劳，费广而财不告匮。诚所谓见之超特，才之卓越，而能为人所难者矣。邑之父老群拜请曰：昔无今有，维我侯之绩，不有纪述，曷劝方来?愿尽颠末，以镂诸石。窃惟城隍立庙，在古未有，而创于唐。盖《周礼》安民救荒，必索鬼神，祭法亦谓能捍大患，御大灾，则祀之。城隍之神，为民御灾捍患，凡水旱疾疠，在所必祷，庙祀之制，亦以义起之者欤!况国典褒封优崇祀礼，又当加之意而不可缓焉者也。侯为此举，揆於义而称，稽于制而宜。虽事神也，实为民也。古良牧之用心，殆不是过。使先侯为令者，心侯之心，则必不致敝。继侯为令者，能事侯之事，又何庙之有废为患哉？侯名渔字时霖，浙之象山人。
　　天后宫　在西隅南山之阳。明永乐十年建。一在仙磁氵粤，一在港尾，一在文石，一在松下，一在梅花，一在后山。一名济舟庙，在四都翁山岭。
　　越王庙　在二十一都越王山。详见闽县。
　　通津庙　在十四都。闽永隆四年，封通津侯。
　　通济祠　在十一都。祀通济之神。唐大中十一年建。宋太平兴国元年重建。唐里人林崇礼创，故乡人呼曰：“崇礼祠”。又有通济庙，在临水渡。宋端平间建。后迁其神于郭门楼上。
　　林公祠　在大宏里。祀唐水部林慎思。
　　思德堂　在二十三都。祀唐仓曹林鶠。
　　显应庙　初名植柱，在八都。《三山志》：唐开元中，有神降于察山之阴，乘大水，沂湍流而上。渔者心异之，取置石室中，望之若植柱。尝有洪氏女浣纱其旁，见若银卮浮水中，褰裳探之，水渐深，为蛟所吞。其家诉于神，不终日，雷雨暴作，刳蛟于水滨，得女死蛟腹中。洪氏感涕，虚其居，刻所取木为像，塑其女配焉。宋景祐中，祷雨获应，更立庙宇。绍兴三年，赐额“显应”。
　　祈雨祠　在十三都黑龙潭。宋元丰元年建。岁旱祷雨处。
　　桂林祠　在十一都。宋元丰二年建。
　　灵通王庙　在十三都。祀神陈通与其弟灵。宋宣和间，敕封王爵。
　　金吾祖庙　在大宏里。《县志》：里人林通元有善行。卒，人莫知其为神也。宋初。有寇至，望见神人树旗帜御之，遂退。是日，降灵于人，述生平及父母妻子甚悉，事闻，敕赐庙额。
　　高隍庙　在县治西隅。《县志》：宋元丰间，县尉高氏奉其所祀神，曰：高将军来，立庙祀之。永乐三年重建。嘉靖中毁，复建。
　　瑞沟行祠　在二都。《县志》：“神，宋莆田县法曹。时有犯法者数百人，当刑。法曹阴纵之，独抱其文案溺沟而没。县令上其事於朝，遂立祠祀之。”
　　元明庙　在县仪门东。祀司仓库之神，元元统间建。
　　利孚庙　在临水渡。元元统间建。
　　祠山庙　在十洋街。初在县东南，元至正十年建。
　　昭利庙　在十五都。元至正八年建。详见侯官。
　　汾阳王庙　在县东太平桥北。《县志》：“唐咸通中，光州王想，从兄审知节度闽都，摄令长乐，奉所祀汾阳王，来家于芝山之阳，即山北为庙，又刻本庙碑铭于庑上，庙号福惠。”元至正间修。明洪武、隆庆间重修，后圯。崇祯十三年修建。明刘沂春《重修汾阳王庙记略》：芝峰之麓，林泉郁秀，有庙翼然，祀郭汾阳王令公也。历宋于今，几经葺治，迩且就圯。崇祯十一年，夏侯莅兹土，值军兴告急。侯不扰民，而饷用充，未期月，政通而人以和，尤念成民，而致力於神也。新文庙，饰贤祠，诸废兴矣。拜汾阳王祠下，穆然有鼎新之思焉。诸父老为言，士民于王，有求必祷，祷必应。其最异者，嘉靖间倭薄孤城，围中数万生齿，谁不岌岌者，王显其灵旌，耀于壁垒，金鼓以齐步伐，夜则灯火明灭，行枚杂遝，隐见庙中，倭以有备也。惊而宵遁。此城守人所共见，传至今不衰。今之既庶既繁，王实生之。侯闻之，作而曰：“令公奠李唐于再造，洗吐番，回纥之腥，不污中原，功盖天下，千古所钦，祀之非谄。血食于兹，能使岛夷夺魄，而邑咸宁，威莫震焉!德莫隆焉!可令其庙弗治乎?于是，慨捐俸赀，鸠工虑材，完其旧圯，增其未备。不二月，而复告成。庙貌辉煌，视昔有加。侯之致力于神者周，其成全吾民者，又宁有艾乎?爰因诸耆之请，援笔记之。侯讳允彝，别号缓公，直隶华亭人。
　　五贤祠　在县东城外。明正德七年建。祀朱子，以邑先儒黄榦、刘砥、刘砺、陈木开衤付东西二亭。匾曰：“源头活水”，曰“天光云影”。门额曰：“溪山第一”，皆摹朱子墨迹。明马思理《五贤祠记略》：吾邑自朱文公过化而后，以理道相观摩。数百年来，理学名宿相踵于世。近气运稍歇，俗不能无少变，然元气终固，则其风教所从来者久远也。丽邑东郊有祠，祀文公而配以直卿辈四先生。四先生皆邑产，即文公过化时所从游，称入室者，祠颜、五贤附文公，而荣邑产也。祠之前楹，颜曰：崇正。由此思之，艰难险阻之中，淄渑互淆，文公独能不失其正，又得四先生，审百家之同异，定所归依，卒也羽翼正统，章程百代，则四先生之获分文公未座，而称五贤，岂待今日论定哉?是祠创自正德壬申，历今两甲子。中间经几修，修久仍复圯。武林郑侯捐俸重新之，其工视前加毖，而意良厚。凡我多士，尊朱日久，其于四先生之微言懿行，又所称童习而里谈之者，亦曾有明睿端庄，造诣纯笃，独得师传者乎?则请以质之直卿先生，有蚤岁闻道，力行不倦，无忝相训者乎?则请以质之自修先生；有夙秉异姿，承家学之源流，笃志敏道，力辟佛老，轶眉山而媲美河南者乎?则请质之履之，用之二先生。之四先生者，其进修各别，要以立志端方，用功坚苦，卓然不为异说所惑、生死所动，而克底成德，一也。吾党勉之，流风未远，师范尚存，但坚向往，决不落莫。况有贤侯振铎其上，此亦千秋一快事也。侯名尚友，浙江钱唐人。是祠，修于余归田之后。故载笔而为之记。郑世威《五贤祠》诗：“南来独抱伯牙琴，清夜谁能叹赏音。流水盈科看后进，高山仰止见初心。千年进学宗邹鲁，一脉真传贯古今。迤逦道通光霁满，从容步彻白云深”。陈省《五贤祠》诗“远宗周孔近师程，通会诸儒集大成。修已治人留疏草，正心诚意誓生平。一从赵相谗人忌，遂有斯文伪学名。卦得遁爻因远迹，海滨过化列群英”。夏完淳《五贤祠》诗：“安昌千嶂合，绵亘复嵯峨。高峰隐云际，日照涧生波。驾言往东隅，祠宇倚山阿。青地映绿草，峭阁响鸣珂。肃肃瞻遗像，徘徊起啸歌。巍兹五君子，讲学潜幽坡。依师被谗逐，亮节不改柯。苾芬永怀报，济济士民和。山川自今古，大道长不磨。”
　　三贤祠　在晦翁岩。祀朱子及刘砥、刘砺。岩即朱子讲学处也。明叶向高《三贤祠记略》：晦翁岩故名龙峰。宋刘先生伯仲，曰砥，曰砺者，读书其中。考亭先生避伪学至此，二先生师事焉。岩甚奇峭幽绝，逶迤而上，可数百武。有石对峙如削，为石门。考亭先生手书“读书处”镌焉。石门之上有祠，祀考亭，以二先生配。有司岁时展礼。其巅有海天山月亭。学使者潘公所建。久之，祠亭俱圯。孝廉袁公来教邑庠，以祀事至，不胜怀贤举废之念。白于邑令万侯，鸠工虑材，一新其旧。堂庑门楹，无不俱饰，又严禁樵采。而以隙地，及请于大参毕公，得荒洲一区，俾守祠者得食其力。于是，地胜益增，而三先生之俎豆益虔且毖。刘之裔孙诸生自源辈群走而请于余，愿一言昭示来兹。余闻今新学繁兴，异论肆起，有能弹射紫阳，诋訾前哲者，则世共以为高，遂令国家二百馀年尊崇宋儒统一圣真之功令尽废格不行。士习人心，日以颓坏，余甚忧焉，而力不能挽。覩侯与袁君兹举，大足为紫阳生色，且使士子闻之，亦知濂洛一脉，虽当剥蚀之余，犹有贤人君子为之表章，即其足迹所经之地，师弟讲习之区，犹能使数百年后，人之景慕不忘如此，其所关于世道，良为不小。是以因刘氏诸生之请，不辞而纪其事，则不独为一邑一姓之私情矣。叶向高《二贤祠》诗：“寂历岩扉昼不扃，昔贤曾此授遗经。年深但见松杉古，人去长闻俎豆馨。苍藓剔残余片石，白云踏尽出孤亭。一从凫臼与飞来后，夜夜空山有客星。松径萧萧路几盘，芳祠瞻拜肃衣冠。天涯何代无逋客，海上千秋有讲坛。古戍梅花残月晓，芳村荔树早霜寒。怀贤莫起前朝恨，留得名山此日看。”
　　杨公祠　在四都。祀宋扬州都统使杨梦斗。《县志》：梦斗字子仰，邑四都人。登文天祥榜，累官扬州都统使，镇服夷蛮。兄琦、弟叔济、侄次郑，各以职守一方。景炎末，公从文天祥起兵，死于扬子江。故里父老感梦诧异，为建祠故里庐墓之侧。扁曰：“敕封都统大使宋进士文章节义祠。”祈祷迭应。
　　西越双清祠　在五贤祠旁。明崇祯十三年建。祀邑令郑尚友、李奇珍。明夏允彝《双清祠记略》：“双清之祀，以祀武塘李公四可，武林郑公月庵。余盖于两公治邑，知直道在民，不容掩也。余以崇祯十一年莅兹土，去郑公仅一年，去李公且三十年矣。然士民语贤令，必举两公，他令不得望焉。余每庭决事，士民相訾诋，辄曰：若人也，非良。郑公尝创之矣。其事有旧牍者，必曰：斯事也，郑公尝剖之。是归曲于某，若以郑公言，必无误者。余有所兴革，士民即又辄曰：斯利也，李公尝兴之，于今渐没。斯害也，李公尝革之，于今复起。若以李公所措施，无不当者，问及他令事，则曰：某公事岂能遁公腹中耶?嗟乎!李公虽贵为京卿，今没矣。郑公平擢司空属，旋没，民何私于二公哉!三十年来，吏斯土者，何他无所称述也。因询诸舆诵，熟知两公之政。李公精颖绝人，剖狱讼如神，凡民所愿兴而不得，愿革而无从者，公悉为施行之。郑公，学道人也，悃愊无华，以诚与人，久而民信之。其治事也，皇皇无须臾之暇。此两公之异致也。若其洁以持身，慈以字下，遇旱步祷，训士以礼，则两公所同也。李公与余同邑人，郑公余同年友也。在五贤祠之旁。”
　　　　连江县
　　社稷坛　在玉泉山前。初在美政街，宋庆元间，移建今所。明洪武间重修。国朝雍正九年，缭之以垣。
　　风云雷雨境内山川城隍坛　在新安里。明洪武间建。国朝雍正九年，缭之以垣。
　　先农坛　在北郊之原。国朝雍正六年敕建。
　　邑厉坛　在县北一里。明洪武五年建。弘治间重修。国朝康熙四十四年重建。
　　关帝庙　在县仪门左。国朝康熙五年建。一在北茭。
　　城隍庙　在县治左。宋乾道九年建。明洪武、宣德、景泰、嘉靖间修。国朝顺治十八年，康熙十一年、二十八年，重修。
　　文昌祠　在凤凰池。
　　忠义孝悌祠见《学校》。
　　节孝祠见《学校》。
　　天后宫　在江夏街。一在钦平下里。
　　东岳行祠　在郊坂，宋绍兴间建。
　　威奇庙　在仁寿街。旧在县治东，王步下街。明嘉靖三十年建。《县志》：“神姓王，名长瑞。汉景帝时，赤林岭贼杨晖变乱，徵神督剿，旬日，晖授首。叙功，封将军。武帝朝，封地主威奇王，后数效阴功，生民赖之。”
　　按：汉武徙闽民，而虚其地，不应神有封号，且“威奇”二字，亦颇怪诞。但屡著捍患功，姑存之。
　　灵溪庙　在嘉贤下里。祀汉闽越王郢第三子白马三郎，宋绍兴间建。一在清河里。详见闽县。
　　祠山行祠　在玉泉山。宋嘉定三年建。祀汉张渤。详见闽县。
　　温麻庙　在黄家墩。晋太康三年建。祀旧镇之神，前吴、后李二公。明宣德三年重修。国朝康熙十三年重建。
　　大小亭庙　在县东江口。《三山志》：“晋时，有黄助兄弟二人，汉黄香孙也。舟回自海南，至是遇风，兄弟连臂，浮于江岸，夜则画沙成字，表其履历。复见梦於乡人，曰为我南山作坟，北山立庙，吾能辟灾降福。如其言，里无虎豹之患，建盐亭，获其利。人号其兄庙为大亭，弟庙为小亭。”五代闽时，大亭号孚济将军，小亭号昭远将军。
　　东平王祠　在县治后。祀唐御史中丞张巡。嘉靖间修建。按《建宁志》：邓茂七作乱，祈于神，不许。贼怒，焚庙。有顷，大雨狂风拔贼营旗帜，众披靡。复见梦于人，纠众击之，贼忽闻金鼓喧天，人马辟易大败，斩首千五百级。
　　灵尊庙　在县西濂湖旁。《县志》：“神郑璋，字琳叔，光州固始人。唐末，督兵讨黄巢于光化里，南至金鸡山下没，因葬焉。后有林特捧香火至邑，因建庙祀之。梦卜多灵。”
　　佑圣宫　在县东北。嘉定六年建，祀真武。一在治西，一在治南，后移通济桥。一在治北县署后。
　　临水行祠　在温麻庙西。详见古田。
　　灵勇庙　在县土重后。宋嘉定二年建。祀唐僖宗时金吾大将军黄忠肃。《县志》：“神尝战黄巢于三衢，仗钺人闽，没而为神。后唐封金吾无敌侯。靖康初，建寇叶侬侵县境，至罗仑，望神兵遁去。景定四年赐额。一在新安里。”
　　昭利庙　在县东演屿。详见侯官。
　　灵显庙　在省魁坊内。《县志》：“神，黄孟，字叔达，句容人。唐季游闽，没而有灵。宋绍兴间，海寇朱明攻县治，神见梦于人，示默祐。未几，寇解去。景定四年，赐额。咸淳二年，封福惠侯。
　　英显庙　在新安里兑峰。《闽都记》：“神，萧孔冲，字仲谋，建安人。唐庄宗时，中甲科，不乐仕进，削发为僧。志行坚苦，能伏虎豹，没而邑人祠之。宋靖康、绍兴间寇警，两现神异，累封昭烈正顺公。宝祐元年，旱祷辄应。”元赐庙额。明洪武中重建。万历十八年又建。大学士吴沈为记。国朝雍正十年增修。
　　炉峰庙　在县北安德里。《三山志》：“唐景福中，王氏入闽，淮民随之。始至，有桴浮香炉及书砚，漂于岸侧，其人异之，曰：此吾州杜三郎故物也。因创为祠。五代闽时，封高义侯，改稽圣侯。南唐升灵瑞侯。郑南卿为记。”
　　灵应庙　在九龙山下。唐季立庙。宋靖康初，显灵以退建寇。明景泰四年，赐庙额。
　　康王行祠　在岳庙左。明永乐间建。祀宋彭国军节度使康保裔。
　　灵佑庙　在县治西九井后。宋嘉定五年建。宝祐三年赐额。明嘉靖四年，移建灵勇庙后。神黄姓，赘于邑陈氏。自言没当为神。宋开禧五年，邑火，显灵。俄大雨，火灭。
　　灵应祠　在城隍庙内东偏。一在新安里。祀宋卓祐之。详见侯官。
　　灵惠庙　在新安里。初立庙永福龟岭，后移祀於此。明建文三年赐额。《县志》：“神黄裳，宋德祐时将，英勇殊特，与元兵鏖战洪塘被杀，犹自持头就颈，遇老妪问曰，头断亦可续乎?妪曰：不能。遂僵而死。”
　　五通行祠　在丹阳。宋绍兴五年建。
　　下演庙　在永贵里。宋淳熙元年建。灾旱疾疫，有祷辄应。
　　灵顺行祠　在上里梅山。宋咸淳四年建，中祀五显，左祀广平王。
　　惠应庙　在二十九都。《县志》：神，闽人黄季，字世长。唐开成二年，荫补，迁判官。建隆间，显迹垆山，发灵磁窑江。咸淳二年赐额。
　　灵源庙　在二十九都，又有行祠在仁贤里《县志》：神姓阮名实，女兄弟三人。旧传祠前有大蛇，人罹其气多病虐，立祠镇之，遂息。”
　　遗爱祠　在东湖山左。唐咸通间建，明嘉靖三年改建湖西。祀唐知县刘达、宋知县鞠仲谋，二人前后兴复水利。后以明知县欧阳瀚、里人林尧袝。国朝康熙十一年，又袝祀署县王绍芝、郡守王之仪。乾隆三年重修。宋李弥逊诗：“山绕平湖绿四边，两公遗爱至今传。频风引钓鱼随艇，谷雨催耕水拍田。败叶丹青悲落日，荒庭簪笏想流年。桐乡不废春秋祀，箫鼓鸡豚久更虔。”陈成已诗：“水自湖心一泒分，高低晚望稻垂云。侵渔争畔人如鬼，莫向祠前听祭文。”
　　保固祠　在东郊兴龙观西。祀明署知县徐访。嘉靖间建。国朝雍正八年重修。
　　　　罗源县
　　社稷坛　在西隅棣华坊。宋时建於县西北。元至大三年，移建今所。明洪武初重建。
　　风云雷雨境内山川城隍坛　在县治东沈尉桥。
　　先农坛
　　邑厉坛　在北门外。
　　城隍庙　在县治东。宋时建。明洪武十二年重建。
　　关帝庙　一在县治西，一在县堂右。
　　天后宫　在东门外。
　　忠孝祠　在明伦堂右。
　　节烈祠　在义学前。
　　佑圣宫　在县西北。宋淳熙间建。
　　昭佑祠　在罗平里石塘。《闽都记》：“神，黄岳，宁德人。唐末，由乡贡入太学。”巢寇入闽，民避地无所衣食，闻岳行谊，从之如归，所活甚众。王审知辟为幕属，不就。朱温篡唐，欲致岳为辅弼，不能拒，遂赴水死。邑人立祠祀焉。元至正间重修。”
　　顺懿庙　在西洋岭。祀临水陈夫人。详见古田。
　　英惠庙　在河阳邨。《闽都记》：神，陈苏，邑人也。宋太平兴国中，立祠祀之。嘉定二年，封英惠王，赐庙额。
　　忠烈祠　在县治西二里许。宋绍兴间建。元、明历修。国朝康熙三十七年重建。《闽都记》：“神陈霸先，霍口里人。五代时，从王审知为先锋。战贼至白塔岭，马踣被害。遂著灵迹，因建祠祀之。宋时，封护国佑民忠烈王。”
　　双烈祠　在西门城内。祀石氏二烈女。康熙四十年重修。
　　李公祠　在西门双烈祠左。祀明分巡道李乐。明万历间建。国朝康熙五十年，重建。明王应钟《李公遗爱祠记略》：“邑负山宅谷，环引沧溟，南控长溪，右连省会，俱距百余里，亦岩邑也。邑原有城，卑隘可逾。庠生陈公达议更拓，时砾石杂砌。岁久渐圯。于雄峙设险之胜，大阙如也。往年夷岛潜发，侵掠福安、宁德诸邑。邑士民恒惴然，亟求增城，以便防守。顾啬于财，阻于费。当道者，莫肯殚心力筹度，竟委之谁何?钟尝谓兹城之役须有庙堂规模、山岳干运者始克集事，殆有待其人乎?岁已卯，临川李公以监司重臣按巡至邑，顾盼斯城，即毅然拓而新之。悉心料理，给支饷银六千两，以为经费。工食之资，于粮里征派，加节省焉。且调度有节，督劝有力，民不重劳，工不糜费。未逾时，而新城告讫工矣。城成，形势岿然，吾邑千百世之永赖也。既逾月，公以迁秩行矣。邑之人士缙绅，永维公之德，报思无由，相与集工鸠材祠公而祝之，且寄之坚城，以贻久远。
　　　　永福县
　　社稷坛　在县北北溪桥东。明洪武初建。
　　风云雷雨境内山川城隍坛　在县南沙湾。
　　先农坛　在县东小东亨。国朝雍正五年敕建。
　　邑厉坛　在县北三里。
　　城隍庙　在县治东。明洪武元年建，万历三十二年重修。
　　关帝庙　在东镇楼。
　　忠义祠见《学校》。
　　节孝祠　在县治水门内。
　　文昌阁　在沙湾。一在文庙前，一在漳溪，一在苍霞。
　　玄坛庙　在县前。
　　东岳宫　在东门外。宋吴太傅经建。
</div>
    <div class="pagination">
<a href="福州府志乾隆本_page67.html">上一页</a><span>...</span><a href="福州府志乾隆本_page63.html">63</a><a href="福州府志乾隆本_page64.html">64</a><a href="福州府志乾隆本_page65.html">65</a><a href="福州府志乾隆本_page66.html">66</a><a href="福州府志乾隆本_page67.html">67</a><span class="current-page">68</span><a href="福州府志乾隆本_page69.html">69</a><a href="福州府志乾隆本_page70.html">70</a><a href="福州府志乾隆本_page71.html">71</a><a href="福州府志乾隆本_page72.html">72</a><a href="福州府志乾隆本_page73.html">73</a><span>...</span><a href="福州府志乾隆本_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
