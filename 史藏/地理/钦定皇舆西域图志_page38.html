<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 38 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 38 页/共 111 页</h1>
    <div class="content">　　世祖肇基宅中皇耆其武
　　圣祖
　　世宗觐光烈克臻郅隆逮予渺躬思日孜孜期四海同风咨汝凖噶尔【叶】亦防古同类何自外擕数世梗化簒夺相仍硕仇其下惟达瓦齐甚毒于醒众心疷疷如苗斯蟊如虺斯螫众口嗷嗷视尔嗷止予焦劳止期救不崇朝止视尔疷止予噫嘻止亟出汝涂泥止乃命新附尔为先锋熟悉其路乃命劲旅擕数月粮毋或掠掳师行时雨王旅啴啴亦无潦阻左旋右抽王旅浑浑既暇以休乌鲁木齐及五集寨度之折折台吉宰桑迎降恐后奚事斧吭波罗塔拉闼尔竒岭险如闗阖倒戈反攻达瓦齐走旦夕途穷回部遮获彼鼠斯喙地入无隙露布飞至受俘午门爰贷其罪自今以始四部我臣伊犂我宇【叶】曰绰罗斯及都尔伯特和硕特辉特封四可汗众建王公逰牧各安宰桑公臣属我旗籍谁汝苦辛尔恭尔长尔孳尔防徐以教养尔驼尔牛尔羊尔马畜牧优防分疆各守毋相侵凌以干大咎齐御外域曰布鲁特越哈萨克醉饮饱食敬兴黄教福自天锡伊犂平【叶】矣勒贞珉【叶】矣于斯万年矣
　　御制平定凖噶尔后勒铭伊犂碑文
　　天之所培者人虽倾之不可殛也
　　天之所覆者人虽栽之不可殖也嗟汝凖噶尔何狙诈相延以世而为贼也强食弱众凌寡血人于牙而蔑知悛易也云兴黄教敬佛菩萨其心乃如夜叉罗刹之以人为食也故罪深恶极自作之孽难逭活也先是分封四部众建宰桑四图什墨廿一昂吉葢欲继絶举废以休以息也而何煽乱不已焦烂为期终于沦亾胥尽伊犂延袤万里寂如无人之域也是非我佳兵不戢以杀为徳也有弗得已耳西师之什实纪其详悉也以其反覆无常遅益乆而害益深则其叛乱之速未尝非因祸而致福也是葢
　　天佑我皇清究非人力也伊犂既归版章乆安善后之图要焉己定者讵宜复失也然屯种万里之外又未可谓计之得也其潜移默运惟
　　上苍鍳之予惟奉时相机今日之下亦不敢料以逆也是平定凖噶尔后勒铭伊犂之碑所由作也
　　巴顔台
　　巴顔台在伊犂郭勒北惠宁城东南有屯田
　　乌哈尔里克
　　乌哈尔里克在伊犂郭勒北乾隆二十七年建绥定城周四里一分门四东曰仁熙西曰义集南曰利渠北曰宁漠城北为芦草沟喇嘛寺沟俱有屯田
　　塔勒竒
　　塔勒竒在伊犂北一百二十里建小城一周三分有屯田城西北为独山子清水河城北为大西沟大东沟小东沟城西为察罕乌苏均有屯田【凡屯田俱见屯政门】
　　沙布尔托海
　　沙布尔托海在伊犂西南一百四十里又西南行八十里为托里山谷聫延并设卡伦又西行入伊犂西路界
　　博罗塔拉
　　博罗塔拉在伊犂东北三百里塔勒竒鄂拉拱其南博罗和洛鄂拉罕哈尔察海鄂拉环其西阿勒坦特布什鄂拉屏其北博罗塔拉郭勒自西北来东南流鄂托克赛里郭勒自西南来东北流至博罗塔拉而合又分流绕其南北又合而东流入布勒哈齐淖尔水甘土肥形势殊胜乾隆二十年五月将军班第率师讨凖噶尔至此有库图齐纳尔鄂拓克宰桑莎撒赉者以其属七百余戸赴军前降博罗塔拉河源防牧之桑和通额墨根等亦内附平伊犂后阿睦尔撒纳兾为四卫拉特总台吉不得拥众窃据于此前凖噶尔旧宰桑祃木特者为边臣所执素以勇闻释之且授职屡败撒纳后来归且陈撒纳狡诈不可信状二十年五月随将军班第驻伊犂猝遇变为叛党哈丹所获防见撒纳不为屈且骂其负义撒纳惭愤缢杀之十一月撒纳将以其党阿巴噶斯哈丹往刼绰罗斯嗣诺尔布林沁伊犂众台吉宰桑等不从计擒撒纳来献适萨拉尔公丹拜在伊犂众台吉等因之以兵二道进擒撒纳一出博罗布尔噶苏鄂拉口一出塔拉竒鄂拉口十一月防众鄂托兵于托和木图撒纳御之众鄂拓兵败回人和卓木夹撃撒纳奔次于烘郭尔鄂博二十一年正月将军策楞等进讨阿睦尔撒纳北走哈萨克博罗塔拉遂入版图
　　御制祃木特诗【丙子】
　　厄鲁祃木特其旧宰桑领领众扎哈沁【扎哈沁者守边界之人也】所职守边疆昔奉其主命侵掠我驼羊【事在雍正八年】西鄙众军士羣知勇异常前歳三策凌【都尔伯特策凌防凌乌巴什防凌孟克彼中谓之三策凌】向化入相望祃木特亲追阑进我卡塘弗及乃退出未敢肆猖狂维时予有命边臣尔何恇【时驻乌里雅苏台防边者为副都统达青阿即以此事得罪今降为侍卫详见后】隘界等无人不擒汝罪当边臣闻乃惧诱致奏九阊予谓不明讨计诱失斟量命释祃木特薄责励戎行阿睦尔撒纳彼中乆披猖祃木特与战屡胜兵威撒纳大穷蹙始决亲来降侵寻彼大乱我师压境强祃木特亦归优脊加冠裳进兵命与议造膝陈言良撒纳今虽顺其心乃豺狼不可命彼往往必为厉殃予云不逆诈遣彼亦何妨使其显彼叛正罪往斧吭亡何定伊犂亡何逆迹彰谲贼谋夙定煽乱为鸱张祃木特力寡劲敌归途搪【祃木特与将军班第等同驻伊犂寻以养疴他适无兵卫比闻变将脱归为叛党哈丹遮获】犹手刄三贼力尽马亦僵被擒见撒纳不屈气更昂逆贼责之云卫拉天各方汝何心向内同类而相戕祃木特唾之理义人之纲旧主嗣早絶【谓噶尔丹凌策】匪我独契忘大君惟讨逆信义昭煌煌擒我复舍之既归恩遇滂于恒尚应报起死可弗偿向内非独我汝先沭宠光一死我弗惧骈诛汝立亾逆贼惭无言绞缢厥命伤伊犂重底定逰魂走踉跄胁从以次擒生致明宪章问以祃木特毕知颠末详烈士何处无未可分域乡録实櫽括词千载流声芳
　　︹唐书突厥传︺贺鲁已灭以摄舍提暾部为双河都督府︹地理志︺双河都督府北庭都防府摄舎提暾部置
　　按摄舍提暾部为当时咄陆五啜之一五咄陆部居碎叶东摄舍提暾部在双河上后为都督府亦以双河名据突厥传及苏定方本传西逐贺鲁至双河二百里抵其牙贺鲁西跳伊丽水伊丽水即今伊犂郭勒是当时贺鲁牙在今伊犂其东二百里之双河即鄂拓克赛里库色木苏克诸河之滙入布勒哈齐淖尔者也考其方位今博罗搭拉为双河都督府旧境无疑
　　干珠罕
　　干珠罕在博罗搭拉西南察罕赛喇木淖尔北自塔勒竒东北行九十里至其地又西行逾博罗塔拉郭勒六十里为硕波图又西北行二百余里为库克托木又自干珠罕东行一百八十里为莎达巴又东行五十里为达兰沁又东行六十里为哈布齐垓俱在博罗塔拉郭勒北境列山如屏谿谷深邃并设卡伦于此
　　阿里玛图
　　阿里玛图在伊犂郭勒北察罕乌苏之西南距伊犂一百里阿里玛图郭勒经流其地
　　乌尔图古尔毕
　　乌尔图古尔毕在阿里玛图东北九十里南距哈什郭勒北距库色木苏克郭勒西南距伊犂一百四十里
　　博罗布尔噶苏
　　博罗布尔噶苏在乌尔图古尔毕东北六十里即博罗布尔噶苏鄂拉西谷口外地旧为辉特台吉唐古忒防牧之地乾隆二十年五月大兵抵伊犂率所属一千戸内附地为伊犂东境门戸自博罗布尔噶苏北行稍折而西当库色木苏克郭勒发源处并设卡伦自博罗布尔噶苏东北逾山接晶河界
　　都尔伯勒津
　　都尔伯勒津在伊犂东一百二十里空格斯郭勒自东南来哈什郭勒自东北来特克斯郭勒自西南来交防于此
　　空格斯
　　空格斯在都尔伯勒津东南三百二十里地势寛平气温暖饶水草宜耕牧为伊犂东南最近要地其全境形胜则纳喇特达巴峙其南乌得音达巴绕其东阿布喇勒鄂拉障其北三面峰峦环抱而空格斯郭勒复襟带其间南防特克斯郭勒北防哈什郭勒羣赴伊犂以为归宿山朝水束为西域形势之冠旧为凖噶尔乌鲁特霍尔博斯鄂拓克防牧之所
　　︹唐书突厥传︺西突厥由焉耆西北七日行得南庭︹地理志︺突骑施部置都督府北庭都防府按今由哈喇沙尔西北至空格斯六百里即突厥传所谓由焉耆西北七日行得南庭者则今之空格斯当为西突厥南庭其地附近伊犂又当与哈什均为突骑施部之东境也
　　哈什
　　哈什在空格斯北为伊犂东最近要地与空格斯相唇齿形势殊胜乾隆二十年五月将军班第尚书鄂容安驻防伊犂阿睦尔撒纳叛从贼宰桑克什木巴桑等应之八月以五千兵进犯班第等督兵迎勦至哈什力战陷坚贼兵围之数重班第鄂容安度不免以将军印授其属富锡尔间道赍还乃手杀数贼而死其属额纳伸巴宁阿亦自杀既而苏巴桑监之数月乗间归富锡尔道遇贼将刼其印防被害乃沈印于河力战免二十四年西域平哈什入版图三十二年建双烈祠祀定北将军班第议政大臣鄂容安
　　御赐匾曰漠陲竞烈
　　御制双烈诗【丙子】
　　双烈者例双忠诗而作也昔驻藏都统傅清左都御史拉布敦诛叛臣朱尔墨特纳木札尔以人少力防二臣死事然究能锄元凶而安絶域故临奠建祠并有双忠之诗以扬其勲去歳命定北将军班第议政大臣鄂容安驻伊犂时二臣既奏阿睦尔撒纳有反志朕命便宜从事庶防消患未然乃二臣观望疑虑以致兎脱而贼党反得结连赴约袭我军营二臣力不能敌捐驱沙塲犹之死王事也一以勇决建绩一以徘徊偾事然而临难致命奋不顾身有足哀者今大兵既靖伊犂逆贼穷蹙逃窜不日献俘二臣灵轝至京之日朕亦亲临醊奠并成是什双烈云者葢不如双忠之尽善矣
　　昔有傅介子手斩楼兰头通权建殊绩芳名播千秋况乎统三军既悉彼逆酋一武夫之力何事仍夷犹逡巡大军撤偏师五百留彼枭有宻约入觐中逗遛八月廿五日三处共一谋阿睦尔撒纳来阿尔台陬将合其部众挈妻孥以逃【叶】是则预有防其妻孥尽收厥阿巴噶斯断我军书邮克什木巴桑伊犂逞刼偷两路如期发猖狂肆呌呶【叶】蜂屯更蚁杂不可爬与梳【叶】二臣知不敌全军将内投而彼截归路加以聚蚍蜉巴桑谍致词权假为我逑徐当备马駞送之返皇州二臣怒唾骂天朝无此媮效死视如归背义生肯求奋旅更前进气髪冲兠鍪终知事不济毕命愿属镂【叶】问罪重整师岂辞雪载途【叶　阿睦尔撒纳叛后向谓事难成者皆以为不出所料伊犂卒不能平朕料叛贼阴险多诈其得在此其失亦在此伊犂之众不一时附和终不能人尽从彼若少延缓则叛贼又将别生变诈反失事机因正永常恇怯退师之罸急趋西路军帅刻期进勦旋于今春直达伊犂逆贼失据奔窜】旋复定伊犂胁从寛厥尤一二助恶者【谓阿巴噶斯克什木之流】繋虏皆防刘渠魁窜异域王师奋遐搜亦闻哈萨克缚献深同雠命求二臣骨灵舆返首邱临奠例双忠惜哉泪涌流初若听我言宁有今日不忠于国有济烈惟己不渝【叶】究非贪生比使我悲心悠朱门歌舞辈青史文章俦我岂为彼哉长歌旌乃休
　　御制三巴图鲁歌【丙子】
　　巴图鲁者勇冠军昔我旗人颇恒有近世以来殊不闻葢因太平日已乆歳寒松栢见后凋当春何以殊榆栁迩者西鄙属用军折冲咸欲効奔走舒布图铠已超羣三巴图鲁亦﨣﨣其一额纳伸去歳伊犂从将军将军使彼询事因单骑迳入众贼羣左支右诎箭毙数人知事不济防刀自刎期报君其一巴宁阿【读作麻韵】仓卒乱时将军前后防卫相蔽遮发无不中中无不死杀人如麻将军遣之出巴宁阿曰朝廷命官偷生安往耶力敌视将军尽节然后伏剑义烈真堪嘉二人既死还复苏宰桑巴桑得之壮其志养之数月我师再入方得归军牙其一曰富锡尔将军命之擕印以出归帝里其奈贼人拥蜂更屯蚁料不能出将印沉之水力战更创命垂尽伊犂喇嘛救之得不死故赐额纳伸曰卓里克图巴图鲁卓里克图者即义卓尔永不渝赐巴宁阿曰昆都尔巴图鲁昆都尔者力敌万人暇有余赐富锡尔曰哈布台巴图鲁哈布台者穿杨贯石技不殊回思去歳迅功成亾矢遗镞夫何曽不期小丑逆志萌未能除蔓我二卿乃致沙塲双捐生亦我坐谋遥未精嘉我旗人多忠诚旧风未逺垂仪型愉以为戚留定评乃至西海扬芳声纳拉特
　　纳拉特在哈什南即纳拉特达巴北麓地又东北五十里为乌努固特境当险隘伊犂东南境卡伦设此
　　裕勒都斯
　　裕勒都斯旧对音为朱尔都斯在空格斯东南二百里逾山而至东西六百里南北二百里巴伦裕勒都斯郭勒东流凖裕勒都斯郭勒西南流合而东流经其地四面皆山地饶水草宜畜牧伊犂东南屏嶂也旧为凖噶尔克里野特鄂拓克防牧之所其东境为库本诺雅特部系达什达瓦之昂吉东境有地曰阿勒坦乌逊西境有地名哈尔噶朗图
　　︹唐书突厥传︺贺鲁已灭以鼠尼施处半部为鹰娑都督府︹地理志︺鹰娑都督府以鼠尼施处半部置北庭都防府︹回鹘传契苾亦曰契苾羽在焉耆西北鹰娑川多覧葛之南其酋哥楞自号易勿真莫贺可汗弟莫贺咄特勒皆有勇子何力尚纽率其部来归时贞观六年也诏处之甘凉间以其地为榆溪州
　　按唐以处半部为鹰娑都督府而契苾在鹰娑川上应属连壤今哈喇沙尔为古焉耆裕勒都斯哈喇沙尔西北境宜为契苾故地也裕勒都斯郭勒即鹰娑川唐时谓之榆溪贞观六年契苾内属以其地为榆溪州则东西裕勒都斯又当为榆溪州地
　　哈布齐垓
　　哈布齐垓在裕勒都斯东一百八十里三哈布齐垓郭勒经流其地中为多木达都哈布齐垓左为凖哈布齐垓右为巴伦哈布齐垓相距各三十里许
　　登努勒台
　　登努勒台在哈布齐垓东天山南麓地饶水草
　　︹隋书鐡勒传︺铁勒之先匈奴之苗裔也自西海之东依据山谷往往不絶伊吾以西焉耆之北傍白山则有契薄落职乙咥苏婆那曷乌讙纥骨也咥于尼讙等
　　按铁勒部于隋唐间北界突厥南连四镇在天山一帯山谷之间此隋书所云在伊吾西焉耆北者専指契诸部而言今之登努勒台居焉耆北境傍近白山是其地也据唐书契苾在焉耆西北疑隋时契正居焉耆之北至唐稍西迁近鹰沙川苾音同字之讹也又按自此东南行入阿拉癸西谷口又东行三百里出东谷口接辟展界












　　钦定皇舆西域图志卷十二
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷十三目録
　　疆域六【天山北路三】
　　伊犂西路
　　和尔郭斯
　　哈讨
　　摩垓图
　　哲克得
　　雅木勒克
　　察臣哈喇
　　哈喇塔勒
　　达兰呼都克
　　托博陇
　　库克车勒
　　图古里克
　　库尔图
　　古尔班阿里玛图
　　塔拉噶尔
　　图尔根
　　古尔班察毕达尔
　　古尔班沙济垓
　　塔拉锡克
　　沙图
　　库尔墨图
　　古尔班呼苏台
　　古尔班萨萨
　　春济
　　库纳萨尔
　　乌兰哈勒噶
　　济尔噶朗
　　图尔根阿察
　　古尔班哲尔格斯
</div>
    <div class="pagination">
<a href="钦定皇舆西域图志_page37.html">上一页</a><span>...</span><a href="钦定皇舆西域图志_page33.html">33</a><a href="钦定皇舆西域图志_page34.html">34</a><a href="钦定皇舆西域图志_page35.html">35</a><a href="钦定皇舆西域图志_page36.html">36</a><a href="钦定皇舆西域图志_page37.html">37</a><span class="current-page">38</span><a href="钦定皇舆西域图志_page39.html">39</a><a href="钦定皇舆西域图志_page40.html">40</a><a href="钦定皇舆西域图志_page41.html">41</a><a href="钦定皇舆西域图志_page42.html">42</a><a href="钦定皇舆西域图志_page43.html">43</a><span>...</span><a href="钦定皇舆西域图志_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
