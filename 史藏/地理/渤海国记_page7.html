<!DOCTYPE html>
<html>
<head>
    <meta charset="UTF-8">
    <title>渤海国记 - 第 7 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>渤海国记 - 第 7 页/共 12 页</h1>
    <div class="content">　　又十年辛卯宋以乌惹不通朝贡令女真发兵攻之凡斩一级给绢五匹 【文献通考】 明年始修辽贡又二年宋人浮海赂女真及乌惹使叛辽女真以告于辽 【辽史圣宗纪　续通鉴】 明年乌惹酋长乌昭度与燕颇同侵铁利辽遣奚王和朔奴东京留守萧恒德东京统军使耶律奴瓜讨之以耶律斡腊为行军都监军次铁利数月不敢进既至请降不许乃急攻之利俘掠也昭度率众死守随方捍御虚构战棚埤堄间诱敌军登陴俄而枝柱折登者尽覆和朔奴计穷欲引退萧恒德曰师久无功遽归诸部谓我何若深入多获视徒返愈也斡腊曰吾惧其得失不相偿也恒德不从进略东南诸部至高丽北鄙还道远粮绝士马多死亡昭度寻款服自计非辽敌也又以地远乞岁时免进鹰马貂皮辽诏以生辰正旦贡如旧余免 
　　又二年己亥辽纳乌惹叛人乌昭庆又五年甲辰女真致昭庆妻子于辽谓获而献之也自是乌惹复与辽绝其后铁利国数以乌惹户献于辽蒲卢毛朵部多乌惹户辽主诏索之 【辽史大康又传乌惹户三字作渤海人】 甲辰之后又百有十年癸巳为辽天祚天庆三年偕铁利同附于女真 【辽史属国表】 宋人不知忌女真而顾虞渤海之扰其边也归女真后之四年宋臣疏言登州与渤海相望熙宁中巡检每季下海駞基岛驻札以駞基石为界自北朝通好不曾根理深虑渤海相近作过则駞基寨孤立乞以未岛呜呼岛为界并钦岛添置卓望兵令戍守往来巡逻宋主诏令指画闻奏不得希功生事许亢宗奉使行程录自黄龙府东行二百十里至古乌舍寨寨枕混同江湄当即乌惹国故墟也 
　　铁利国唐铁利部也 【利高丽史同辽史作骊北盟会编作离】 在黄龙府北数自通于唐见朝贡中国篇亦尝附渤海使通于日本见日本史后为渤海铁利府渤海之属于契丹改府为州铁利遗民仍建国称王辽史所谓铁骊国王府是也国介于契丹高丽二大国间聘使不绝周显德元年甲寅其国王那沙遣女真万豆如高丽献马及貂鼠青鼠皮高丽王亦遣使报聘其后复请历日于高丽高丽许之宋开宝间亦尝贡马于宋辽圣宗开泰元年送兀惹户百余至宾州辽赐以丝绢那沙以佛像儒书为请辽主复赐以护国仁王佛像一易诗书春秋礼记各一部国虽小崇尚文教犹有渤海诸王风也女真侵辽边辽发黄龙府铁骊军拒之当亦那沙主国时事辽命铁利与越里笃奥里米剖阿里蒲奴里五部岁贡貂皮六万五千马三百又置属国军有事则遣征兵或下诏专征不从者讨之助众多寡多从其便无常额铁利兀惹皆与焉天祚天庆三年铁利偕兀惹同归女真与辽绝又十一年而辽亡 【辽史　高丽史　契丹国志】 
　　兴辽国大延琳者渤海国始祖大祚荣裔孙也 【郑麟趾高丽史作大祚荣七世孙世数疑有误】 为契丹东京舍利军详稳时户部使韩绍勋厚敛民不堪命延琳因以举事辽圣宗开 【开：太】 泰 【泰：平】 九年囚留守驸马萧孝先及南阳公主杀韩绍勋等即位号其国为兴辽建元天庆以大延定为太师刘忠正为行营都都署大庆翰李匡禄等为宁郢各州刺史 【郑麟趾高丽史世家五】 时南北女真皆附延琳西取渖州不克及诸道兵次第皆至延琳婴城固守其将杨详世密送款夜开南门纳辽军被擒延琳以太平九年八月僭号明年八月亡 【辽史圣宗纪】 郢州刺史李匡禄诣高丽乞援闻国亡遂留不归 【高丽史】 
　　古欲 【译作古裕】 饶州渤海人也辽天祚天庆五年二月结构头下城以叛自称大王有步骑三万人辽使萧谢佛留讨之为古欲所败辽使南面副部署萧陶苏斡为都统益兵来攻复败之六月丙辰为萧陶苏斡所破获死者数千人 【辽史】 
　　大元国高永昌者渤海世族也仕于辽为东京留守萧保先裨将保先严酷渤海人苦之共杀保先而立永昌天祚天庆六年二月僭称皇帝国号大元建元隆基贵德州守将耶律余赌以广州渤海来附五月金军破东京永昌被擒凡四月而败 
　　其归中国者五季唐同光四年七月渤海前入朝使高正词授太子洗马周显德元年渤海国乌思罗等三十人来归宋太平兴国四年太宗平晋阳移兵幽州渤海酋帅大鸾河率小校李勋等十六人部族三百骑与范阳军民二百余人 【李焘长编大鸾河作达兰罕译音之变也】 来归宋以鸾河为渤海都指挥使九年宋主宴大明殿召鸾河抚慰久之谓殿前诸校刘延翰曰俟高秋戒候当与骏马数十匹令出郊游猎以遂其性因赐以酒暨缗钱十万 【文献通考】 
　　其奔高丽者高丽太祖乙酉八年九月丙申渤海将军申德等五百人来附庚子礼部卿大和钧司政大元钧工部卿大福謩左右卫将军大审理等一百户来附丁亥十年三月工部卿吴兴等百一十人来附此知国之将亡而先去之者也戊子十一年正月渤海国亡秋七月渤海人大儒范率众来附九月隐继宗等来附见于天德殿三拜人谓失礼大相含弘曰失土人三拜古之礼也己丑十二年九月渤海正近等三百人来附甲午十七年秋七月渤海国世子大光显率众数万来奔赐姓名王继附之宗籍见宗子篇赐僚佐爵军士田宅有差戊戌二十一年渤海朴升以三千余户来附景宗己卯四年渤海人数万来附 【高丽史】 
　　其事东丹国者曰老相为右大相曰司徒大素贤为左次相见辽史曰裴璆见杂识篇 
　　其事契丹而显者曰高模翰曰夏行美曰大康乂曰大公鼎辽史皆有传 
　　其仕契丹登第官校书郎后奔女真劝阿骨打即帝位者曰杨朴渤海铁州世族也 【契丹国志】 
　　金初兴以渤海军为八猛安其下有谋克猛安者千夫长也谋克者百夫长也皆世袭熙宗皇统五年始罢辽东渤海猛安谋克承袭之制惟大白?大以旧臣依旧世袭千户大白?大官至尚书右丞相东京留守累封汉国王子大盘仍袭猛安又有大怀贞者亦辽阳人官至彰德军节度使 

　　○杂识 

　　营州上都督府在京师东北三千五百八十九里至东都二千九百一十里 【旧唐书地理志】 
　　平卢军节度使镇抚室韦靺鞨统平卢卢龙二军榆关守捉安东都护府 【平卢军节度使治在营州平卢军在营州城内卢龙军在平州城榆关守捉在营州城西四百八十里安东都护府在营州东二百七十里　至德以后平卢军节度使治青州管淄青登莱四州　旧唐书地理志】 
　　慎州武德初置隶营州领涑沬靺鞨乌素固部落万岁通天二年移于淄青州安置神龙初复旧隶幽州天宝领县一户二百五十口九百八十四 【同上】 
　　黎州载初二年析慎州置处浮渝靺鞨乌素固部落隶营州都督万岁通天元年迁于宋州管治神龙初还改隶幽州都督天宝领县一户五百六十九口一千九百九十一 【同上　案浮渝即扶余字异而音同】 
　　汉地东至乐浪玄菟今高丽渤海是也今在辽东非唐土也 【旧　书地理志原注】 
　　安东都护府总章元年九月置治平壤城上元二年移辽东郡故城仪凤二年移新城圣历二年改都督府神龙元年复为都护府开元二年移平州天宝二年移辽西故郡至德后废领羁縻州十四去京师四千六百二十五里至东都三千八百二十里 【新唐书地理志】 
　　营州西北百里曰松陉岭其西奚其东契丹距营州北四百里至涅水营州东百八十里至燕郡城又经汝罗守捉渡辽水至安东都护府五百里府故汉襄平城也东南至平壤城八百里西南至都里海口六百里西至建安城三百里故中郭县也南至鸭渌江北泊汋城七百里故安平县也自都护府东北经古盖牟新城又经渤海长岭府千五百里至渤海王城城临忽汗海其西南三千 【千：十】 里古肃慎城其北经德理镇至南黑水靺鞨千里 【同上】 
　　登州东北海行过大谢岛龟歆岛末岛乌湖岛三百里北渡乌湖岛至马石山东之都里镇二百里东傍海壖过青泥浦桃花浦杏花浦石人汪橐驼湾乌骨江八百里乃南傍海壖过乌牧岛浿江口椒岛得新罗西北之长口镇又过秦王石桥麻田岛古寺岛得物岛千里至鸭渌江唐恩浦口乃东南陆行七百里至新罗王城自鸭渌江口舟行百余里乃小舫泝流东北三十里至泊汋口得渤海之境又泝流五百里至九都县城故高丽王都又东北泝流二百里至神州又陆行四百里至显州天宝中王所都又正北如东六百里至渤海王城 【同上　九都即丸都】 
　　张建章太和中为幽州判官撰渤海国记 【唐书艺文志】 尝赍元戎命往渤海回及西岸经太宗征辽碑半在水中建章则以帛苞麦屑置于水中摸而读之不失一字官至幽州行军司马 【册府元龟　南部新书　案行军司马位节度副使之下判官之上张建章之使渤海新旧唐书俱逸之】 
　　韩翃有送王诞渤海使赴李太守行营诗少年结客散黄金中岁连兵埽绿林渤海名王曾折首汉家诸将尽倾心行人去指徐州近饮马回看泗水深喜见明时锺太尉功名一似旧淮阴 【全唐诗】 
　　温庭筠有送渤海王子归国诗云疆理虽重海诗书本一家盛勋归旧国佳句在中华定界分秋涨开帆到曙霞九门风月好回首即天涯 【同上　震钧渤海国志曰王子史失其名其曰佳句在中华是其人能诗】 
　　张籍赠海僧诗别家行万里自说过扶余学得中州语能为外国书与医收海藻持咒取虫鱼更问重来伴天台几处居 【同上　案扶余属于渤海久矣诗称扶余举其旧国名实过渤海也】 
　　左允裴颋子璆大諲譔八年五月以大使修聘日本将回国日本法皇附书与颋曰裴公足下昔再入觐光仪可爱遗在人心余是野人未曾交语徒想风姿北望增恋方今名父之子礼毕归乡不忍方寸聊付私言嗟乎余栖南山之南浮云不定君家北海之北崄浪几重一天之下宜知有相思四海之内莫怪不得名栖鹤洞居士无名谨状未题延喜八年五月十二日 【日本藤原明衡本朝文粹】 法皇者醍醐帝之父宇多天皇也时禅位八年矣原书裴颋作裴遡未喻 
　　渤海王孝廉充聘日本大使有从出云州书情寄两个敕使诗云南风海路连归思北雁长天引旅情赖有锵锵双凤伴莫愁多日住边亭又有奉敕张内宴诗春对雨探得晴字诗山花戏赠两领客使并滋野贞主诗和坂领客对月思乡见赠诗日人录其诗附入文华秀丽集 
　　日本坂上今继和渤海大使见寄之作宾亭寂寞对青溪 【溪字原阙以意补之】 处处登临旅念凄万里云边辞国远三春烟里望乡迷长天去雁催归思幽谷来莺助客啼一面相逢如旧识交情自古与人齐 【日本文华秀丽集】 
　　日本滋野贞主春夜宿鸿胪简渤海入朝王大使诗枕上宫钟传晓漏云间宾雁送春声辞家里许不胜感况复他乡客子情 【同上】 
　　日本滋野贞主春日奉使入渤海客馆诗苍茫渤海几千里五两舟中送一年鳀壑艰辛孤迹度鲸涛杀怕远情传春鸿爱暖南江水旅客看云北海天晓籁莫惊单宿梦他乡觉后不胜怜 【日本经国集】 
　　日本坂上今雄秋朝听雁寄渤海入朝高判官释录事诗大海途难涉孤舟未得回不如关陇雁春去复秋来 【日本文华秀丽集】 
　　日本桑原腹赤和渤海入觐副使公赐 【脱渤字】 对龙颜之作渤海望无极苍波路几千瞻云遥骤水就日远朝天庆自紫霄降恩将丹化宣以君吴札耳应悦听熏弦 【同上】 
　　日本大江朝纲夏夜于鸿胪馆饯北客序曰延喜八年天下太平海外慕化北客筭彼星躔朝此日域望扶木而鸟集涉沧溟而子来我后怜其志褒其劳或降恩或增爵于是饯宴之礼已毕俶装之期忽催夫别易会难来迟去速李都尉于焉心折宋大夫以之骨惊想彼梯山航海凌风穴之烟岚回棹扬鞭披龟林之蒙雾依依然莫不感忘遐之诚焉若非课时媒而宽愁绪携欢伯而缓悲端何以续寸断之肠休半销之魂者乎于时日会鹑尾船舣龙头麦秋动摇落之情桂月倍分隔之恨嗟乎前途程远驰思于雁山之暮云后会期遥沾缨于鸿胪之晓泪予翰苑凡丛杨庭散木媿对辽水之客敢陈孟浪之词云尔 【日本国朝文粹】 为渤海使裴璆作也 
　　日本纪在昌迭裴大使归国诗序曰执徐之岁北客来朝候龙星之一周涉鳖波之千里朝家怜彼远节赐以优宠其礼峻焉其恩深矣既而觐天仪毕归蕃期至逼王程之有限叹友道之不终夫以人之送别别之伤人自然之感不觉而生昔尼父之去周老聃因以赠言子高之还鲁季节于焉揽涕况乎天涯渺绝云帆长归驰思于烟驿则梯山之程难计通梦于波邮则航溟之路易迷于是烛烧红蜡謌奏骊驹可以销攀慕之魂可以穿怅望之眼今之相惜不其然乎于时桂月渐倾梅雨斜落劝红螺而缓愁染紫毫以写思君子之别良有以哉若予者久积丹萤之光未入白凤之梦自忘鄙拙聊课庸音云尔 【日本国朝文粹】 亦为渤海使裴璆作也 
　　咸通初有渤海僧萨多罗者寓于西明精舍云能通鸟兽之言往往闻鸟鹊燕雀啅噪则说休咎及闾巷间事如目击者佛图澄之听铃语不是过也一日秋暑方炎与小朝客数人联骑将纳凉于城西别墅路遇牝豕引诸??屯而行喀喀有声一朝士戏曰此猪有语否对曰有之人自不能谕也又问曰所语何对曰巨彘顾诸雏云行行行向前树阴下吃妳料其不远当遇官槐而止且饲羣子矣诸朝士颇奇之因缓辔以侦果逾沟不没过圈不奔直抵木阴踞乳诸子尔后贵臣宅互迎问之无少差忒后中官主禁旅者将籍名于军寺蕃僧不乐杖锡出京不知所往 【唐高彦林阙史】 
　　僧载雄者渤海亡率五十人奔高丽殆义不食契丹粟者欤 
　　僧灵仙苾蒭者未详何许人礼佛五台山渤海文王时日皇以黄金百两授渤海使高承祖欲附致之苾蒭文王遣使入唐贺正命礼毕诣五台山访之致日皇旨至则苾蒭已化去渤海使返国海行过涂里浦疾风暴起舟覆使与金俱没 【日本史】 
　　契丹阿保机天赞三年甲申六月诏曰上天降监惠及烝民圣主明王万载一遇朕既上承天命下统羣生每有征行皆奉天意是以机谋在己取舍如神国令既行人情大附舛讹归正遐迩无愆可谓大含溟海安纳泰山矣自我国之经营为羣方之父母宪章斯在胤嗣何忧升降有期去来在我良筹圣会自有契于天人众国羣王岂可化其凡骨三年之后岁在丙戌时值秋初必有归处然未终两事岂负亲诚日月非遥戒严是速 【辽史太祖纪】 诏所谓两事者一为吐浑党项阻卜等部一为渤海也天显元年丙戌正月灭渤海七月班师次扶余府阿保机卒丙戌秋初必有归处至是乃验 
　　天赞三年十月契丹日益强盛遣使就唐求幽州以处卢文进时东北皆服属惟渤海未服太祖谋南征恐渤海掎其后乃先举兵击渤海之辽东遣其将秃欲及卢文进据平营等州以援幽地师攻渤海无功而还 【契丹国志】 
　　渤海本与奚契丹为唇齿国辽太祖初兴吞并八部继灭奚国渤海王大諲譔深殚 【殚：惮】 之阴与新罗诸国结援太祖知之集议未决后游猎有黄龙见所居毡屋上连发二矢殪之龙坠于前太祖喜曰是灭 【脱渤字】 海之兆也遂平其国虏其主 【同上】 
　　渤海首领大舍利高模汉兵步骑万余人并髠发左袵窃为契丹之饰 【同上　补注宽按舍利五代会要云官震志云姓见国统篇读此可知是官非姓】 
　　辽东路置渤海军都指挥使 【同上】 
　　仪坤州启圣军节度本契丹右大部地应天皇后建州回鹘糯思居之至四世孙容我梅里生应天皇后述律氏适太祖太祖开拓四方平渤海后有力焉俘掠有伎艺者多归帐下谓之属珊以所生之地置州 【辽史地理志】 
　　凡举兵帝率蕃汉文武臣僚以青牛白马祭告天地日神惟不拜月分命近臣告太祖以下诸陵及木叶山神乃诏诸道征兵惟南北奚王东京渤海兵马燕京统军兵马虽奉诏未敢发兵必以闻 【辽史兵卫志】 
　　渤海亡之四年东丹国遣使裴璆以九十三人聘于日本璆故渤海政堂省守和部少卿也尝两使日本承优礼至是复奉使通好日皇以契丹之灭渤海失信义且使者无人臣节重诘责之璆奉状谢曰璆背真向伪忍耻偷生不救先主于樽俎之间猥谄新王于兵戈之际望振鹭而面惭咏相鼠而股战不忠不义罪无可逃卒不获将命而还 【日本史】 
　　渤海亡之十五年契丹遣使如高丽修好遗橐駞五十匹高丽王建以契丹尝与渤海连合背盟灭其国甚无道不足远结为邻遂绝交聘流其使三十人于海岛系橐駞万夫桥下皆饿毙 【高丽史】 
　　王寂辽东怀古诗李唐遭百六边事失经营大氏十传世辽人久用兵战场春草瘦戍垒暮烟平今日归王化居民自乐生 【辽东行部志】 

　　○年表上 

　　渤海诸王立改年没有谥新旧唐书间见之粤稽日本朝鲜诸史则渤海之元与谥二者加详焉当有所据非虚构也礼国君即位踰年始改元三代以下帝王或不尽然偏方霸国宜可例视新书文王大钦茂之后有元义华玙二代华玙有元有谥而元义独否疑有元失之谥则国人靳而不予也礼制随时变易中外历法复有异同并举互书传之以大事亦治史学者之要义欤 
　　渤海 唐 【梁　后唐附】 日本 新罗 高丽 契丹 
　　丙申 元年乞乞仲象唐封振国公 武后万岁登封元年万岁通天元年封乞乞仲象为振国公 持统帝大化二年 孝昭王金理洪五年 　 　 
　　丁酉 二 武后神功元年 文武帝大长元年 六 　 　 
　　戊戌 三 武后圣历元年 二 七 　 　 
　　己亥 四败唐将李楷固之师 二遣李楷固讨大祚荣败还 三 八 　 　 
　　庚子 振国王渤海太祖大祚荣天统元年 武后久视元年 四 九 　 　 
　　辛丑 二 武后大足元年长安元年 文武帝大宝元年 十 　 　 
　　壬寅 三 二 二 圣德王金兴光元年 　 　 
　　癸卯 四 三 二 二 　 　 
　　甲辰 五 四 庆云元年 三 　 　 
　　乙巳 六唐招抚使来因遣使入侍 中宗神龙元年遣张行岌招抚渤海 二 四 　 　 
　　丙午 七 二 三 五 　 　 
　　丁未 八 景龙元年 四 六 　 　 
　　戊申 九 二 元明和铜元年 七 　 　 
　　己酉 十 三 二 八 　 　 
　　庚戌 十一 睿宗景云元年 二 九 　 　 
　　辛亥 十二 二 四 十 　 　 
　　壬子 十三 玄宗先天元年 五 十一 　 　 
　　癸丑 十四唐封渤海郡王自是始称渤海遣土子入朝 玄宗开元元年册封国王大祚荣渤海郡郡王十二月渤海王子入朝 六 十二 　 　 
　　甲寅 十五 二拂涅铁利越喜三部俱来朝 七 十三 　 　 
　　乙卯 十六 三 元正灵龟元年 十四 　 　 
　　丙辰 十七 四拂涅部来朝 二 十五 　 　 
　　丁巳 十八 五拂涅部来朝 元正养老元年 十六 　 　 
　　戊午 十九 六 二 十七 　 　 
　　己未 二十高王薨子大武艺嗣 七二月拂涅铁利越喜三部使朝八月拂涅部献鲸鲵鱼睛貂鼠皮白兔猫皮 三 十八 　 　 
　　庚申 武王大武艺仁安元年唐册王嫡男大都利行为桂娄郡王日本观风俗使来唐使来 八八月册渤海王嫡男大都利行为桂娄郡王九月遣使如渤海告讨奚契丹 四遣渡岛津轻司等如渤海观风俗 十九 　 　 
　　辛酉 二遣大首领朝于唐 九十一月渤海拂涅铁利大首领俱朝 五 二十 　 　 
　　壬戌 三遣使入唐献鹰 十十月越喜首领朝十一月渤海献鹰 六 二十一 　 　 
　　癸亥 四 十一 七 二十二 　 　 
　　甲子 五新罗筑长城于北境以备我遣使入唐贺正 十二二月渤海使贺正十二月越喜使贺正献方物 圣武帝神龟元年 二十三筑长城北境备渤海 　 　 
　　乙丑 六遣使入唐贺正遣王弟大昌勃价入唐宿卫 十三正月渤海使贺正献方物　渤海王弟大昌勃价朝留备宿卫 二 二十四 　 　 
　　丙寅 七遣嫡男大都利行王子大义信入唐宿卫遣母弟门艺伐黑水门艺奔唐 十四四月渤海王嫡男大都利行朝留宿卫十一月渤海王子大义信朝献方物渤海王母弟门艺来奔 三 二十五 　 　 
　　丁卯 八王弟大昌勃价归自唐遣弟大宝方朝于唐 十五封渤海王弟大昌勃价襄平县开国男遣归国八月渤海王弟大宝方朝 四渤海使始来 二十六 　 　 
　　戊辰 九唐归我嫡男大都利行之丧遣使入唐朝 十六归渤海王嫡男大都利行之丧 五 二十七 　 　 
　　己巳 十遣弟大胡雅大琳先后入唐宿卫 十七二月渤海献鹰又献鲻鱼渤海王弟大胡雅大琳先后来朝留备宿卫 天平元年 二十八 　 　 
　　庚午 十一遣弟大郎雅入唐贺正备宿卫又两遣使贡献 十八渤海王弟大郎雅来贺正留备宿卫又两遣使贡献 二 二十九 　 　 
　　辛未 十二遣使入唐贺正又两遣使朝 十九渤海使贺正又两遣使朝 三 三十 　 　 
　　壬申 十三遣大将张文休寇唐登州 二十渤海寇登州 四 三十一 　 　 
　　癸酉 十四新罗攻我南境 二十一诏大门艺发兵讨渤海诏新罗发兵击渤海南境 五 三十二奉唐命命金允中率师击渤海南境 　 　 
　　甲戌 十五 二十二 六 三十三 　 　 
　　乙亥 十六 二十三赐新罗浿江以南地八月拂涅铁利越喜使朝献方物 七 三十四唐以击渤海功赐浿江以南地 　 　 
　　丙子 十七遣弟大蕃朝于唐 二十四渤海王弟大蕃来朝 八 二 【二：三】 十五 　 　 
　　丁丑 十八遣使入唐献鹰鹘遣使入唐送水手并唐没落人武王薨子大钦茂嗣 二十五渤海使献鹰鹘　渤海使送水手及没落人　遣使如渤海吊祭册立 九 孝威王金承庆元年 　 　 
　　戊寅 文王大钦茂大兴元年　遣使入唐献貂皮干文鱼遣使入唐写书　日本入唐使假途归国遣使送之 二十六渤海使来献貂皮十张干文鱼百口渤海来写书 十入唐使假途渤海归国渤海使来遣使如渤海 二 　 　 
　　己卯 二遣使入唐谢恩日本使来 二十七二月渤海献鹰拂涅使献方物十月渤海谢恩使来 十一 三 　 　 
　　庚辰 三遣使入唐献貂皮日本使来 二十八渤海贡貂皮　铁利越喜使献方物以平卢节度使兼押渤海黑水两蕃使 十二遣使如渤海 四 　 　 
　　辛巳 四遣使入唐贺正　又遣使进鹰鹘 二十九春渤海拂涅越喜使贺正四月渤海进鹰鹘 十三 五 　 　 
</div>
    <div class="pagination">
<a href="渤海国记_page6.html">上一页</a><span>...</span><a href="渤海国记_page2.html">2</a><a href="渤海国记_page3.html">3</a><a href="渤海国记_page4.html">4</a><a href="渤海国记_page5.html">5</a><a href="渤海国记_page6.html">6</a><span class="current-page">7</span><a href="渤海国记_page8.html">8</a><a href="渤海国记_page9.html">9</a><a href="渤海国记_page10.html">10</a><a href="渤海国记_page11.html">11</a><a href="渤海国记_page12.html">12</a><a href="渤海国记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
