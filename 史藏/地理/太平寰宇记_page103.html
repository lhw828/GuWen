<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 103 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 103 页/共 120 页</h1>
    <div class="content">　　已上并入普宁等县
　　州境
　　东西【阙】　　南北【阙】
　　四至八到
　　东北至东京五千六十里　东北至西京五千四百八十里　北取藤州路至长安五千九百一十里东至藤州路二百五十九里　西至窦州二百里西至禺州一百八十里　北至龚州二百里　东北至藤州陆路二百一十里水路三百二十里　西南至牢州一百二十里　西北至党州一百五十里东北至南仪州九十里
　　户
　　容州唐开元户二千　废綉州唐开元户六百六十一　废禺州唐开元户五百二十　废顺州唐开元户五百九皇朝户主都管二千九百二十二丁此州供丁不供户
　　风俗
　　十道志云獠人杂居鼻饮跣足好吹葫芦笙繋铜鼓习射弓弩无桑缉蕉葛以为布不习文学呼市为垆五日一集人惟刚悍重死轻生郡国志云此地多瘴气春谓青草瘴秋为黄瘴瘴江水即马援云仰视飞鸢跕跕落水中即此地也
　　土产
　　朱砂　水银　竹子布　蕉布皮　竹茶茶经云容州黄家洞有竹茶叶如嫩竹土人作饮甚甘美膋石舆地志云南人谓滑石为膋石也土人皆以膋石烧为器用以烹鱼鲑亦号为五侯燋石火烂则可两三熟
　　北流县旧六乡今二乡州所理汉合浦县地隋置北流县在亷州界　门闗在北流县南三十里有两石相对其间濶三十步俗号门闗汉伏波将军马援讨林邑蛮路由于此立碑石尚在晋时趋交趾皆由此闗其南尤多瘴疠去者罕得生谚云门闗十人去九不还唐宰相李徳裕贬崖州日经此闗因赋诗云一去一万里千去千不还崖州在何处生度门闗
　　普宁县旧五乡今三乡隋置
　　陆川县西南九十里元二乡按通典作乐窦县　废渭龙县在州东十里唐武徳四年析普宁县置　废欣道县在州东六十里唐置已上二县皇朝并入普宁　废龙城县在西三十八里武徳四年析北流县置皇朝并入北流　容山其山迥濶无所不容故曰容山　牛山其山有石如牛　昆仑水水中有石似昆仑　铜石山上有铜湖出硃砂水银　新妇石有石如妇人状　金溪水中常出金　石侯石　罗汉溪皆在邑界　废绣州本常林郡地隋开皇十年以阿林县属尹州大业二年改尹州为欝林唐武徳四年析贵州之郁平县置林州领常林阿林皇化归诚綉罗卢越等县六年改为绣州贞观六年省归诚卢越二县七年以皇化属浔州天宝元年改为常林郡乾元元年复为绣州皇朝开宝六年州与县俱废入容州其州元有俚獠三种言语不仝偶月为婚不知礼节　废常林县本汉阿林县地唐武徳四年置常林郡县属林州贞观六年省归诚县入常林县仍移理废归诚县故城　卢越水亦名灵溪水在邑界　废阿林县在废州东北五十里本汉旧县元属郁林郡　白石山色洁白四面悬絶上有飞泉瀑布下有勾芒木可以为布俚人砍之新条更生取皮绩以为布　废罗綉城在废州东六十四里唐武徳四年析阿林县置　石袍山山多竹木葱翠如袍山有肉翅虎下山食人食讫即飞还絶岩　鸖洞山山有野鹤　废禺州本温水郡理峩石县故越地婺女之分野秦属象郡地隋合浦郡之定川县唐武徳四年置南岩州领南昌定川陆川思诚温水岩川六县治南昌县贞观六年移治定川八年改为潘州仍废思诚县总章元年改为东峩州移治峩石县二年改为禺州以番禺地为名其州有三梁乌浒之民天宝元年改为温水郡乾元元年复为禺州皇朝开宝元年州与县俱废入容州　废峩石县本秦象郡地晋岩昌郡之地边邑为禺州之所治也废温水县唐武徳四年析南昌置　废罗辩县在旧
　　州西南一百里本隋高凉郡唐武徳四年置名陆川贞元中改为罗辩县　扶菜县在旧州东南八十里唐武徳四年置　石印郡国志云禺州石印似印形石文如篆　金山昔人藏金之处　帽山山形似帽故也　石湖　不逻饶山山多韶石果味如荔枝里人谓之不逻饶　鸣石山郡国志云董奉死人见于鸣石之山山海经云长石之山洪水出焉山多鸣石即此也　三梁故县乌浒所巢俗云三梁乌浒即此地也毒雾恒昏上饶瘴气　峩石山似石嵯峩故也　象石石似象故也已上皆禺州山水也　废顺州本顺义郡在白州北东皇朝开宝五年废州与县仍入容州　废龙豪县在废州之郭下　废南海县在废州四十里
　　化州陵水郡今理石龙县古越地秦属象郡汉合浦郡之高凉县地隋高凉郡之石龙县唐武徳五年置罗州六年移罗州于城石于旧所置南石州领石龙陵罗龙化罗辩慈防罗肥六县贞观九年改南石州为辩州省慈防罗肥二县天宝元年改为陆水郡乾元元年复为辩州州在陵罗二水之间皇朝太平兴国五年改为化州废陵罗龙化罗辩三县但领石龙一县并割到废罗州之石城防江干水零緑四县为呉川一县入当州与石龙共二县煎盐纳本州其废防江干水零緑三县人户煎盐输防州
　　化州元领县　　今一
　　石龙
　　三县废
　　陆罗　龙化　罗辩已上并入石龙
　　废罗州元领县五　今一
　　呉川
　　四县废
　　石城　防江　干水　零緑已上并入呉川
　　州境
　　东西三百一里　南北三百七十九里
　　四至八到
　　北至东京五千五百九里　北至西京五千九百三十里　西北至长安取恩州路六千四百九十里西至白山三百二十里　南至淡州水湾雷界一百九十五里　东至广州一千一百四十四里　北至高州茂名县界一百八十里　东南至□州抵大海二百二十里　西南至废罗州一百三十里　西北至佛子岭与容州陆川县分界一百六十里
　　户
　　化州唐开元户一百四十二　废罗州唐开元户九十五皇朝都管户六百四十四
　　风俗
　　夷俗悉是椎髻左袵汉书云荆人鬼话
　　土产
　　煎盐　采珠　废罗州出孔雀　鹦鹉　防水呉川中多益智子
　　石龙县二乡今四乡州所理汉高凉县地属合浦郡唐武徳五年属罗州六年改为辩州　石龙冈在州西南三里上有石高六尺周围六丈左边有文似龙形其江即鼎之见者　废陵罗县在州北一百二十里汉高凉县地唐武徳五年置罗州六年改为南石州即此县也罗水在县西北源从禺州来南至会陵陵水从禺州扶菜县界流入会罗水二水相合为罗陵水　废罗辩县汉高凉县地唐武徳五年分置　废龙化县汉高凉县地唐武徳五年分置已上三县皇朝开宝五年废入石龙县　韶山　龙化水在罗之邑界
　　呉川县南一百十里今三乡本汉高凉县地隋属罗州皇朝割入化州　呉川在县西水中有三川石又有孱州在海中　洞雷水在县东一百七十步无水源随潮上下　废罗州在县西北一百一十里本招义郡理石城县秦属象州二汉属合浦郡宋元嘉三年镇南将军檀道济巡抚于陵罗江口筑造此城因置罗州如江为名属高凉郡齐梁陈因之隋平陈郡废而罗州如故帝初州废其地属高凉郡唐武徳五年于石龙县地复置罗州领石龙呉川陵罗龙化罗辩南河石城招义零緑慈防罗肥等十一县六年移罗州于石城县之旧所置南石州割石龙陵罗龙化罗辩慈防罗肥属南石州天宝元年改招义郡乾元元年复为罗州皇朝太平兴国五年州废　废石城县本合浦郡地宋将檀道济于陵罗江口筑石城因置罗州属高凉郡梁陈复置罗州隋废州入高凉郡唐复置罗州于县　废防江县本汉髙凉县地唐武徳五年析石龙县置　废零緑县在废罗州西南一百二十里本汉高凉县地唐武徳五年析置　零烈水在废县南三十里源从防江流入海　废干水县在废罗州西七十三里本髙凉县地按南越志云招义县昔流人营也义熙元年立县为后废唐再置本名招义改为干水皇朝太平兴国五年废入呉川县干水在县西二百步从防州大防县界来合防江
　　招义山在废县西北二里图经云昔有谭氏招义于此山聚会以讨儋耳因此得名
　　白州南昌郡今理博白县古越地秦畧取陆梁地置象郡今州即此地也汉为合浦县地唐武徳四年平萧铣于此置南州领博白郎平周罗龙豪良建宁六县改为白州贞观十二年省郎平淳良二县天宝元年改为南昌郡乾元元年复为白州
　　元领县四　　今二
　　博白
　　三县废入博白县
　　建宁　周罗　南昌旧白潘州割到
　　州境
　　东西二百七十里　南北一百五十里
　　四至八到
　　东北至东京五千四百里　东至西京五千九百一十五里　北至长安六千九百七十五里　东至化州三百里　东至罗州二百二十里　西至太平军石康县界一百二十里　东至郁林州南流县三十里　东北至顺州七十五里　西南至防州二百三十里　东南至化州防江县界一百三十里　西北至郁林州南流界三十里
　　戸
　　唐开元户二千五百皇朝户主客一千四百九十一风俗
　　俗重卜吉凶取决于鸡脾汉书郊祀志云赴巫鸡卜也建宁县有三种獠□台台人稍夏人□人妇人偏襜皆露人缦□半股并椎髻与诸獠异焉土产
　　真珠
　　博白县旧一乡今三乡州所理唐武徳四年析合浦县地置博白县以博白江为名　博白山在邑界　废建宁县在县西唐武徳四年析合浦县置贞观十二年省淳良县入　废周罗县在县东九十里武徳四年析金宁县置　周罗山　周罗水皆在县界　废南昌县在县北九里旧县在潘州后割来属　盘龙洞　房山在旧县界已上三县皇朝开宝六年并入博白县　緑珠江岭表録云白州界又有一水出自双角山合容州江呼为緑珠江亦犹归州有昭君村葢取美人生处为名矣　緑珠井岭表録云緑珠井在白州双角山下昔梁氏之女有容貌石季伦为交趾采访使以真珠三斛置之梁氏之居旧井今已塞焉　大荒山山上池中有婢妾鱼大如楯两翼及脐下有三条似练带长四尺摇动有光　宴王山越王宴处
　　钦州宁越郡今理灵山县本合浦县地隋宁越郡唐武徳四年平萧铣改为钦州总管府管一州领钦江安京南賔遵化内亭五县五年置如和县其年置玉州南亭州并钦府以内亭遵化二县属亭州贞观元年罢都督府二年废玉州以安海海平并废亭州以内亭遵化并来属十年省海平县天宝元年改为宁越郡乾元元年复为钦州皇朝开宝六年废遵化钦江内亭等三县入灵山县
　　元领县七　　今二
　　灵山　保京
　　三县新废
　　遵化　钦江　内亭
　　二县旧废
　　安海　南賔
　　州境
　　东西【阙】　　　南北【阙】
　　四至八到
　　北至东京五千四百里　北至西京五千八百二十里　北至长安取横贵象州路六千六百六十里东至广州三百三十里　西至瀼州五百八十里南至大海一百三十里　北至横州三百一十里东北至陆川七百四十里　东南至防州七百里东北至贵州四百六十里
　　户
　　唐开元户二千七百皇朝户主客共二千八百四十七
　　风俗
　　今乡村人皆戴白头巾又别有夷人名高梁人不种田入海捕鱼为业婚嫁不避同姓用腊月为嵗俚人不解言语交肱椎髻食用手抟水从鼻饮之也又有獠子巢居海曲每嵗一移椎髻凿齿赤裩短褐专欲吃人得人一头即得多妇高梁已下送塟皆挞鼓舂堂吹笙箭用药箭
　　土产
　　有面桂二山出余甘子一名庵罗果旧供
　　灵山县旧二乡汉合浦县地旧在州北六十六里今为州所理
　　保京县西南七十里旧二乡汉合浦县地隋至安京县唐至徳二年改为保京县　罗浮山在安京县北十里俗云形势似循州博罗浮山因以为名　武郎江经邑界　废钦江县旧有州所理汉合浦县地宋分置宋夀郡及宋夀县隋改为钦州仍改宋夀为钦江　钦江水出来田山自内亭县东北自遵化流入　废遵化县隋县属南亭州唐贞观元年属县废　武牙山在邑界废内亭县隋县因水为名唐武德五年于县置南亭州贞观元年州废来属　灵伏山在邑界已上三县废废入灵山县　废安海县汉驘偻县地　废南宾县汉合浦县地已上二县唐时废
　　瀼州唐贞元时废临潭郡今理临江县隋大将军刘方始开此路置镇守寻废不通贞观十二年清平公李节遣钦州首领甯师宋寻刘方故遣行达交趾开拓夷獠置瀼州州在郁林之西南交趾之东北界有瀼水以为名天宝元年改为临潭郡乾元元年复为瀼州
　　元领县四
　　临江　波零　鹄山　逺已上与州同置
　　四至八到
　　东至钦州六百三十里　北至容州二百八十里户
　　一千六百六十六
　　古州唐贞元时废乐古郡今理乐古县土地与瀼州仝置天宝元年改为乐古郡乾元元年复为古州
　　元领县三
　　乐古　古书　乐兴
　　户
　　二百六十五
　　乐古县本臬预县宝应元年改为乐古县州所治古书乐兴此二县与州同置
　　已上二州元属容州都督















　　太平寰宇记卷一百六十七
　　钦定四库全书
</div>
    <div class="pagination">
<a href="太平寰宇记_page102.html">上一页</a><span>...</span><a href="太平寰宇记_page98.html">98</a><a href="太平寰宇记_page99.html">99</a><a href="太平寰宇记_page100.html">100</a><a href="太平寰宇记_page101.html">101</a><a href="太平寰宇记_page102.html">102</a><span class="current-page">103</span><a href="太平寰宇记_page104.html">104</a><a href="太平寰宇记_page105.html">105</a><a href="太平寰宇记_page106.html">106</a><a href="太平寰宇记_page107.html">107</a><a href="太平寰宇记_page108.html">108</a><span>...</span><a href="太平寰宇记_page104.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
