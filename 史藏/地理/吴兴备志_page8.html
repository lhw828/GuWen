<!DOCTYPE html>
<html>
<head>
    <meta charset="UTF-8">
    <title>吴兴备志 - 第 8 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴兴备志 - 第 8 页/共 35 页</h1>
    <div class="content">　　赵师防字汝一嗣秀王伯珪子直徽猷阁知湖州时归附从军而廪于湖者众不能给师防请增廪仍别给僦屋钱以安其心帝称善诏诸将行之郡宅东旧有燕堂师防改名昼锦赠新安郡王諡恭荣【宋史】
　　孟浩字养直宜春人乾道五年进士歴国子监丞出知湖州以忤权贵罢后复起官至直秘阁所至捐廪不妄取予强明精敏洞见事情为文章有法度所着有鼯坡集【袁州志】
　　郑作肃字恭老苏人宣和三年进士知湖州隆兴二年嵗歉民贫有生子不举弃于道路者作肃命属官寻访收取又择乳母为之保养月给赡米一石委请学官専莅其事条其事目刻石州县遂为其邦着令【姑苏志】董草知湖州歴右朝奉大夫司农少卿【劳志】
　　顔度字鲁子居昆山以文章政事名一时乾道五年知长兴县遇事慈恕以善恶福应之说喻人人不忍欺其听讼于淳朴中出智计以得其实闻者称为神明一日某王自寜国入朝舟次县界皆以妇女挽韅王怪问之皆云知县顔佛子爱惜民力纵男子耕种卒难招集恐累顔公故妇女悉当其役洎入对孝宗问卿治得人乎即以度对未几召为监察御史累迁知湖州以中大夫秘阁修撰提举冲祐观封长洲县男度与朱熹友善孝宗谓度每出一言不动如山因以如山自号焉【苏志】林栗字黄中福清人乾道六年以直寳文阁知湖州歴兵部侍郎諡简栗为人强介有才而性狷急欲快其私忿遂至攻诋名儒废絶师敎虽畴昔论事雄辨可观不足以盖晩节之谬也【宋史新编叅谈志】
　　王十朋梅溪序云林黄中少卿出守吴兴芮国器司业有诗送之
　　王信字诚之丽水人歴太常少卿太史奏仲秋日月五星防于轸信言休咎之数史防不同然五星聚者有之未闻七政并集也分野在楚愿思所以顺天而应之因条上七事信遇事刚果论奏不避权要上亦虚心延访益抗志不囬由此人多疾之信亦力求去起知湖州擢浙东安抚使所着有是斋集【宋史】
　　杨恕字可久丹徒人权知湖州【刘漫塘集】
　　薛季宣字士龙永嘉人事袁溉溉尝从周敦頥学尽以其学授之季宣既得溉学于古封建井田乡遂司马法之制靡不研究讲画皆可行为大理寺主簿尝言于孝宗曰齐威之伯不在阿即墨之诛赏而在毁誉者之刑臣观近政柰何毁誉之人自若乎又言近或以好名弃士大夫夫好名特为臣子学问之累人主为社稷计惟恐士不好名诚人人好名畏义何乡不立帝称善恨得季宣晩除大理寺自是凡奏请论荐皆报可以虞允文讳阙大不乐之居七日出知湖州季宣于诗书春秋中庸大学论语皆有训义藏于家其杂著者曰浪语集【宋史】赵粹中宻州诸城人歴吏部侍郎尝论王安石奸邪当罢从祀后知池州有善政乾道六年移知湖州挽留者系道不絶【楼攻媿赵公神道碑】
　　鲍防字清卿乾道六年进士知湖州【永嘉县志】
　　单防钱塘人乾道八年以右奉议郎视事官至侍从王回字亚夫瑞安人初入太学名声彰彻登绍兴甲戌第歴直徽猷阁浙西提刑改知湖州除江东提刑以疾请老再得祠禄积官至朝议大夫湖士夫渊林也公以耆徳镇之上下恱服又访郡之大利修湖溇増城堞建利济院有盗夜杀牛牛逸诉乌程尉尉不省复诉归安尉尉视之漠然牛怒触人无敢近者尉闻于州公遣卒呼示以判事牛即俯听盗竟得云闻者异之或歌之曰谓牛不能言何以诉其寃谓牛而善触何以俯而伏信及豚鱼畴不曰迂牛听公令不显公政公尝曰吾有三不欺一曰君二曰人三曰已初视岘山晩卜筑岘河自号岘河居士在湖州朝廷方欲用之而求去益切既宪江东归至岘河摩挲乡曲问讯亲旧喜不自胜居无何移疾乞挂其冠云【杨万里王囬墓志】
　　吴守赵希苍字汉英初至损税敛増学廪亲不女不嫁废疾无医死无敛皆助之如不及【叶水心集】
　　希苍伯骕孙见周必大神道碑
　　张杓字定叟绵竹人浚子也兼摄苏湖二州有执政姻党闭籴杓首治之歴知临安府吏部侍郎杓天分髙爽吏才敏给遇事无滞随宜变通所至以治办称南渡来称京尹者以杓为首【宋史西吴里语】
　　张忠恕字行父浚孙开禧末为籍田令属太庙鸱吻为雷雨所壊神主迁御忠恕因轮对请广言路通下情寜宗嘉纳嘉定五年进太府丞出知湖州魏了翁尝勉忠恕以植立名节无坠家声及是叹曰忠献有后矣又因轮对引伯父栻告孝宗之语曰当求晓事之臣不求办事之臣欲求仗节死义之臣必求犯顔敢谏之臣魏了翁尝许张忠恕惓惓体国似浚拨繁剸剧似其父于敛华就实则有志义理之学尝有闻乎栻之敎矣【宋史浙江通志】公在湖州治势家门卒之暴民者逮复湖学以振士风蠲下户积逋凡泉帛纩粟之征为效甚伙【魏鹤山集】
　　杨长孺字伯子秀水人万里子以防补知湖州清讼狱折强横人称神明与秀邸相持譛之问要钱否曰不要寜宗曰不要钱是好官真徳秀入对寜宗问当今亷吏对曰杨长孺当今亷吏也寻改贑州端平中以理宗之立非正累召不起以集贤殿修撰守中大夫致仕号东山潜夫有东山集【贑州志叅考亭渊源録】
　　赵善湘字清臣宋宗室知湖州歴江淮安抚制置使天水郡公有易或问续或问指要学易补过洪范统论中庸大学论语孟子解老子解春秋三通议诗词杂著百余卷【宋史】
　　徐定字徳操晋江人徙永嘉守湖州【永嘉县志】
　　吴昙庆元丙辰进士歴知湖州【泰顺县志】
　　求承祖字子绍朝散大夫兵部郎中赐紫金鱼袋知湖州在任十有一月除沿海制置使叅议【嵊志】
　　汪泳字伯游休寜人歴将作监部言王者仁政必自均力役始累知泰湖处三州封江寜县男【新安文献志】
　　衢按泳晩居乌程见徐长谷汪友山志
　　虞俦朝奉大夫直秘阁绍兴五年十二月视事【谈志】俦寜国人隆兴初登第孤介不苟淳熈中任湖学敎授【万姓统谱】
　　周梦祥丽水人淳熈甲辰进士知湖州【括苍彚纪】
　　赵立夫字徳成乐清人登开禧第知湖州【两浙名贤録】天台宋济仲楫为湖守□更立诸坊扁左题曰守臣宋济立未几济王变作或以为先防【齐东野语】
　　绍定二年李全攻泰州知州宋济迎降之【通鉴续编】按济无他可攷见观此其人不足道矣
　　寳庆元年正月湖州潘壬起兵立济王知州谢周卿率官属入贺【通鉴续编】
　　壬含山狂士也见齐东野语
　　潘壬之变寓公王元春告变于朝事平改湖州为安吉州王元春以告变功遂知乡郡【齐东野语】
　　王迈为浙西安抚司干官考廷试详定官王元春欲私所亲寘髙第迈显摘其谬元春怒嗾谏官李知孝劾免调南外睦宗院教授【宋史】
　　项公泽字徳润绍定进士知吉州安吉州潮州俱有政声【瑞安县志】
　　赵必槐歴太府簿司农丞知安吉州入为金部郎复以直秘阁知徽州能修其官始终不挂吏议【永嘉县志】
　　陈淳祖字道初瑞安人嘉熈戊戌进士浙西水以仓节兼知安吉州赈恤有方列城安堵【两浙名贤録】
　　糜弇字仲昭平江人差知安吉州两易知吉州所至吏不能欺豪右屏迹【苏州志】
　　林存字以道闽县人寳祐初知湖州五年十月自吏部侍郎签书枢宻院事六年十一月罢知建寜府【谈志叅宋史宰辅表】
　　孟淳字君复珙之孙也父兵部尚书之缙举神童寳祐二年知寜国有祭梅都官文諡文敏淳防强记亦号竒童年十二袭父廕歴浙西安抚使转湖州路总管諡康靖洪焱祖称淳贤而文长于吏事【东林山志】
　　刘震孙嘉熈元年八月以承议郎视事【劳志】
　　震孙字长卿号朔斋中州人歴中书贾似道创公田震孙与京尹魏克愚湖边唱和词语仍犯时忌随命劾去之【齐东埜语】
　　谢梦生字性之永嘉人少力学与陈埴叶味道为同志友圣经贤靡不研究由是所得沛然有余下笔亹亹不休名重当时赵善得亟称之以女妻焉登嘉定癸未第歴枢宻院编修官兼都官郎出知安吉州召为宗正丞兼户部郎改秘书丞知汀州以疾致仕卒弟挺之同登第终通判安吉州【永嘉县志】
　　杨纉字嗣翁知安吉州尝刻张先安陆集于郡斋【陈振孙张氏十咏图防】
　　嗣翁精于琴理见戚辅之佩楚轩客谈
　　赵良淳字景程汝愚曽孙少学于双峯饶鲁以廕三迁至淮西运辖咸淳末廷臣议建宗室于内郡以为屏翰遂除知安吉州先是知州李庾遁百度隳废良淳至与察吏论所以守御之偹悉举行之嵗饥民相集为盗所在蠭起或请以兵击之良淳曰民岂乐为盗哉嵗艰剽掠以茍活耳命僚属以义喻之众皆投兵散归其不归者众缚以献有掠人货财者诣其主谢过而还之又劝富人出粟以赈语人曰使太守身可以济民亦不惜也其言恳恳足以动人人皆倒囷应之朝议以徐道隆为浙西提刑以辅良淳加良淳直秘阁文天祥去平江溃兵四出剽掠良淳捕斩数人枭首于市兵稍戢范文虎遣使持书招降良淳焚书斩其使元兵廹独松闗有防趣道隆入衞道隆既去率众城守夜宿陴上先是朝廷遣将吴国定援宜兴不敢往乃如安吉愿留为辅良淳见其慷慨大言意其可用请于朝留戍安吉已而国定开南门纳元兵兵入城呼曰众散元帅不杀于是众号泣散去良淳归府兵士止之曰事至此侍郎当为自全计良淳叱去之乃闭阁自经有兵士解拯之复苏众罗拜泣曰侍郎何自苦逃之犹可求生良淳叱曰吾岂逃生者耶众犹环守不去良淳大呼曰尔辈欲为乱耶众涕泣出复投缳而死【宋史】
　　按浦志载良淳大畧其立身之大节居官之善政临难从容就死之义俱不明白又误以赵昴发节义成双之事入于内特取宋史本节其文而録之以正旧志之譌且以风厉后人焉【顾应祥长兴志辨证】
　　元马煦字得昌磁州滏阳人至大元年守湖州煦在湖富商有佣舟师至他郡者溺死或嗾舟师妻讼商杀其夫冀得贿商不与又不贿吏吏诬商成狱又有二人同市饮者后三日其一人死既葬或诉死者子讼同饮者不贿吏吏亦诬之成狱公曰无死法讯之得实遂释之其精敏平允类如此富家私田跨县邑资无筭援结大官贵人如平交气势出守令上逺甚析其户役为数十其等在最下赋役常不及已而中下户反代之供输莫敢问公因买丝之役防而均之遂无所逃邻郡多法焉胡安定先生墓见夺于何山浮屠公迁之髙原而祀之置守塜二家撤淫祠二百区兴学校筑塘泺严保伍惩豪纵蠲烦扰皆有成法三年召拜刑部尚书【虞集马公碑】赵全【阙】寜人元初由军功膺宠及下江南授懐逺大将军湖州路总管至元二十年改平江【姑苏志】
　　王虎臣言平江路总管赵全不法世祖命虎臣往按叶李执奏不宜遣虎臣帝不听赵承防奏曰赵全固当问然虎臣前守此郡多强买人田纵賔客为奸利全数与争虎臣怨之虎臣往必将陷全事纵得实人亦不能无疑帝悟乃遣他使【何氏语林】
　　衢按研北杂志虎臣守湖毁贡院为军砦至舁先圣像弃水中人无不唾骂其人可知矣
　　淳祐中蔡节知湖州即城西官地建书院祠安定【见牟应龙郝侯祠记】
　　唐伯刚至正二十四年夏来牧湖郡建府学在子城之东【见敎授方安记】
　　髙谦字舜臣磁州人兼习儒吏释将仕佐郎歴湖州路总管致仕加吏部尚书纂述格律百八十册【彰徳府志】张□崇徳人湖州府尹【崇徳志详邑令】
　　杨训文潼川人元淮海书院山长遇乱不能去居江都吴元年徴为起居注上称训文谨厚谕令始终一致两迁中书省左司郎中改太常卿知湖州府移至汀州入礼部与陶凯同为尚书已而改户部出为河南行省叅政洪武五年卒训文学行政事有名【吾学编】













　　呉兴备志卷五
<史部,地理类,都会郡县之属,吴兴备志>
　　钦定四库全书
　　吴兴偹志卷六　　　　　明　董斯张　撰官师征第四之五
　　郡丞　　　　　　　治中
　　别驾　　　　　　　长史
　　司马　　　　　　　通判
　　同知　　　　　　　推官
　　晋庾翼字季恭吴兴郡丞厯安西将军荆州刺史諡曰肃
　　翼为丞见顔鲁公传
　　齐傅琰由武康令除吴兴郡丞【南齐书详邑令】
　　唐李澥字坚永赵郡人天寳中进士佐晋陵吴兴丹阳三郡厯尚书郎柱下史其佐郡也亷使辄移其守以避澥大率以古良二千石之理为之【穆员外刑部郎中李府君墓志】按志夫人卢氏至德二年九日乙亥捐于吴兴郡长史之馆
　　卢承礼范阳人李恁陇西人并湖州司马【唐宰相世系表】岑况盐官人湖州别驾
　　韩朝宗京兆人初厯左拾遗谏睿宗作乞塞胡戱厯山南东道采访使开元末海内无事讹言兵当兴衣冠潜为避世计朝宗庐终南山为长安尉霍仙竒所发贬吴兴别驾朝宗善识防后进尝荐崔宗之严武于朝当时咸归重之【新唐书】
　　此朝宗即李白时所谓但愿一识韩荆州者广舆记以为名会不知防乃愈之兄因其字合名而悮合为一人耳【元衢】
　　李洪前御史中丞自河北负谴遇恩再移为湖州长史素知画公精于佛理因请益焉先问宗源次及心印公笑而后答【皎然诗式】
　　萧憬兰陵人朝散大夫湖州司马【穆员外萧公墓志唐宰相世系表名文憬】
　　独孤屿洛阳人湖州别驾【独孤及毘陵集】
　　裴怀俭河东人厯湖州治中【张説崔君神道碑】
　　冯昭泰字遇圣长乐人厯湖州长史束湿不回聚蚊交讪贬为饶州司马迁括州刺史赠工部尚书【张説冯公神道碑】薛同河东汾阳人官湖州长史赠刑部尚书即湖州刺史戎之父也【韩文公薛氏墓志】
　　张幸元和间湖州长史【白乐天集】
　　薛卿教量移湖州别驾【见皎然集】
　　干宁三年水部郎中何迎表荐朱朴为相骤迁至右谏议大夫四年朴贬迎亦贬湖州司马【资治通鉴】
　　封特卿为湖州军倅与同年李大谏诗酒唱酬以疾阻欢及愈有诗曰已负数条红画烛更辜双带绣香毬白苹洲上风烟好扶病须到后筹【诗话总】
　　户部尚书封敖渤海蓚人子彦卿望卿从子特卿皆进士及第咸通中厯位清显【旧唐书】
　　衢按唐宰相世系表特卿字亚公
　　刁衎字元寳太祖时通判湖州上疏请定天下酒税额修郡县城隍条约牧宰除两浙丁钱禁汴水流尸凡五事【浦志书史】
　　王尧臣字伯庸虞城人举进士第一厯陜西安抚使有能名拜叅知政事諡文安改諡文忠先是天圣五年尧臣释褐将作监丞通判湖州是年狄齐始投拱圣营为卒晩年同入枢密院齐为使尧臣副焉【宋史叅东轩笔録】周延隽字仲章通判湖州
　　王安石集有送周都官判湖州诗又送周仲章使君云看君东下霅溪船即都官也梅尧臣亦有诗送之【延隽见谈志】
　　胥偃厯翰林学士以文章取髙第以清节为时名臣为人沈厚周密其居家虽燕必严不少懈
　　欧阳修胥氏夫人墓志偃即修妇翁也偃尝通判湖州见谈志
　　偃字安道长沙人进士甲科累迁知制诰学士【宋史】胥偃未仕时家有良田数千顷既贵悉以与族人尝与谢绛受诏试中书吏而大臣有以简属偃不发视而焚之且曰发而言之不亦伤刻薄乎【厚徳録】
　　李轲四预乡举庆厯六年释褐授湖州长史仕晩位卑【石徂徕集见黄氏日抄】
　　按郡志轲归安人进士
　　胥元衡字平叔偃子也少以防为将作监主簿六迁为殿中丞鎻防应进士举得出身又三迁为尚书都官员外郎通判湖州【曾巩胥君墓志】
　　苏舜钦字子美铜山人少慷慨有大志当天圣中学者为文多病对偶独舜钦与河南穆脩好为古文范仲淹荐为集贤校理随以事为王拱辰所中出为湖州长史坐放废寓湖中读书特发愤为歌诗豪放惊人每酒酣草书争为人所传及谪死人多惜之【浙江通志】
　　郡志载而不详舜钦未尝莅任録此正之
　　章衡字子平浦城人嘉祐二年进士第一通判湖州直集贤院改盐铁判官同修起居注物有挂空籍奏请蠲之三司使忌其能出知汝州厯集贤学士【宋史】
</div>
    <div class="pagination">
<a href="吴兴备志_page7.html">上一页</a><span>...</span><a href="吴兴备志_page3.html">3</a><a href="吴兴备志_page4.html">4</a><a href="吴兴备志_page5.html">5</a><a href="吴兴备志_page6.html">6</a><a href="吴兴备志_page7.html">7</a><span class="current-page">8</span><a href="吴兴备志_page9.html">9</a><a href="吴兴备志_page10.html">10</a><a href="吴兴备志_page11.html">11</a><a href="吴兴备志_page12.html">12</a><a href="吴兴备志_page13.html">13</a><span>...</span><a href="吴兴备志_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
