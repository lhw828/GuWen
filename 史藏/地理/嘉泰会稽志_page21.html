<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 21 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 21 页/共 73 页</h1>
    <div class="content">吴陆凯【巳见萧山门】
齐卞彬字士蔚建武末为诸暨令
梁萧视素性静退少嗜欲好学能清言荣利不关于中喜怒不形于色天然简素累迁中书侍郎在位少时求为诸暨县令到县十余日挂衣冠于县门而去
裴子野为诸暨令不行鞭罚民有争者示之以理百姓称悦阖境无讼
唐李罕诸暨令
本朝丁【宝臣】已见剡县其治诸暨如剡越人滋以为循吏
　　萧山
吴陆凯字敬风吴郡人丞相逊族子也为永兴诸暨长所在有治迹【吴书】
晋王雅字茂达东海剡人补永兴令以干理著称【本传】
本朝杜【守一】景德二年以大理丞知先是县东五里有虎【守一】为政之二年虎负子西渡浙江而去乡人相贺名其里曰去虎里
郭【源明】字潜亮嘉佑六年知萧山县县之宿豪有父子为奸利者悉置于法民有育孤女利其赀过时不嫁者谕以礼律女遂得所归太守刁景纯【约】闻之曰郭萧山厌民望矣
　　余姚
吴朱然尝与孙权同书学结恩爱至权统事以然为余姚长时年十九后迁山阴令
朱（桓去木）为余姚长遇疾疫谷食荒贵分部良吏隐视医药餐粥相继士民感之
晋山遐为余姚令时江左初基法禁宽弛豪族多挟藏户口以为私遐绳以峻法到县八旬出口万余
孙统为余姚令性好山水居职不留心碎务纵意游肆名山胜川靡不穷究
许谧字恩充选补太学博士出为余姚令
谢胜为余姚令王羲之临河叙曰余姚令谢胜等十五人不能赋诗罚酒各三斗即兰亭之会也【见刘孝标世说注石本兰亭诗作前余杭令谢藤】
宋韩景之为余姚令
张永为余姚令有称绩
刘仲道为余姚令
明震为余姚令
梁沈瑀字伯瑜吴兴武康人为余姚令县大姓虞氏千余家请谒如市瑀以法绳之又县南豪族子弟纵横瑀召其老者为石头仓监少者补县佣权右屏迹
刘杳为余姚令在县清絜湘东王发教褒称之
唐李稳为余姚令
李悰为余姚令
本朝谢【景初】字师厚阳夏人其知余姚县也宛陵先生梅圣俞以诗送之略曰我从淮上归君向海澨去安知无几舍邂逅不相遇颇如飞空云到月不得附月行既不留云亦值风故师厚故知制诰希深【绛】之子弟师直【景温】师同【景年】师复【景回】皆知名士诸子悰愔亦皆有名师厚诗极高豫章黄鲁直娶其女自以为从师厚得句法而师厚之姑实归圣俞观送行诗其渊源所从来远矣今后进乃有诋訾圣俞者至以为不可不观者陈无巳诗不可观者圣俞诗岂不陋矣哉故略为辨之
　　上虞
后汉度尚为上虞长为政严峻明于发擿奸非吏人谓之神明
吴顾雍为上虞长有治迹
濮阳兴为上虞令后为会稽太守位至丞相
刘纲为上虞令师事白君受道历年道成与妻樊夫人俱升天而去
晋颜含为上虞令简而有恩明而能断然多以威御下
傅晞为上虞令甚着政绩
周鹏举为上虞令
华茂为上虞令与王右军会兰亭赋四言诗
徐祚之为上虞令
王随之为上虞令
宋王镇之为上虞令有能名
虞季为上虞令
卞延之济阴冤句人弱冠为上虞令有刚气会稽太守孟觊以令长裁之积不能容脱帻投地曰我所以屈卿者政为此帻耳今巳投之卿矣卿以一世勋门而傲天下国士拂衣而去
王晏为上虞令孔觊自会稽发兵反晏起兵攻郡觊率千人趋石（汀去丁改赐）窜于山（山脊）村村人缚以送晏斩之东阁外
齐周洽为上虞令廉约无私
　进士
晋史谓会稽有佳山水名士多居之王羲之晚渡江遂有终焉之志顾恺之谓千岩万壑竞秀争流而一时人物如孙绰李充贺循许询辈皆文艺冠世说友幼读史长而从仕谓今会稽实拱　行阙仕而有职于东盖无难者亦庶几见所谓以山水名天下与人物风流之盛者乎而宦海萍游迄三十年而志弗遂淳熙十六年春始得辱乘传典仓事于是登秦望探禹穴识其委蛇盘礡之观而得其温厚粹美之气盖其锺灵孕秀云行川流胚胎酝酿发而为英杰宜有独盛于斯世者国朝崇儒右文视古为重而东南儒风宏楙盛美会稽为最焉杜祁公以道德文章功业行实克相
昭陵德在生民勋在史册足以仪万世而垂后学如李公光入参大政孙公沔晋贰枢筦顾公临典制北门陈公扬庭执法中司傅公墨卿正位常伯陆公佃石公景略皆以文学冠春官夏公噩齐公唐皆以贤良应大科傅公崧卿以艺魁舍选儒学之秀颉颃上下此非骞翔奋厉之所蕴而雄深秀丽之所锺耶建炎初
六飞渡江尝驻跸于越而越今为陪都盖古三辅也山川之所形见风化之所渐被其儒风士业流闻彭布益以昌大要非余郡可比王公佐詹公骙相望二十余年之闲皆以大策冠多士王公俊石公廷庆莫公叔光皆以进士中宏博石公公辙以　奏恩擢魁名而三岁大比赐第于太常者率十余人其连取世科伯仲联第者又闲见层出人物之茂实为衣冠盛事其亦有以权舆于此哉郡之前进士石朝英陆洋张泽阖辞以告说友曰越之山川则有郡之图志在越之名卿才大夫则有　国之信史在若无候于登载者然乡之宗老则惧晚学之未闻也人寖远而寖忘事愈久而愈坠其不没前人之事者几希朝英等将以郡之进士列名于石且请于府帅阁学尚书王公愿饬工镵石寘诸郡庠之讲堂于以示劝激之意然非文不传也敢以请说友幸以将指来越而楚实有材又所身见而目识者其何可辞则与之言曰夫读古人之书肄当世之业岂直取科级钧爵位以夸荣侈盛于乡曲哉其致君泽民行道及物实自读书肄业始汉世设科射策劝以官禄史氏讥之韦氏教子一经志于青紫后世贬焉士之学固有远者大者今天子龙飞御天适当兴贤之岁越之士将企前慕昔以接踵贤躅而振袂流风者其盍思所以远者大者乎虽然越有君子六千人昔人谓其有志行犹齐之士吴之贤良也呜呼千载之后其必有仍盛美于前人者说友犹拭目以观之题名起于庆历二年前乎此者考诸登科记则乡里多不载故不书而杜祁公则大中祥符元年甲科四名进士盖可考云是年十一月望日朝议大夫权两浙西路提点刑狱公事袁说友记
题名旧刻始于庆历用登科记修也前此记不详其乡里故虽祁公亦不复书阙所不知是固未害然祁公不书何以寓高山景行之瞻教授刘君庶请于府帅待制侍郎单公夔砻旧石而增修之访遗逸于邦之长者得陆公轸以下凡七人遂列祁公于其首自建隆开国距庆历余八十年其闲策名多矣未易考也仍存阙疑之义自庆历至今百五十余岁登载日益盛今年
上以
孝庙故未亲策多士而莫君子纯实为南宫第一三魁相望于四十余年之闲是碑重修其风远矣介既为书旧记于碑首复叙大略以辅教事庆元丙辰腊月既望承议郎添差权通判绍兴军府兼管内劝农事王介书
　姓氏
旧经载会稽之姓十四而不着其望之所出案氏姓书及书传所载其望实出会稽者虞夏兹资骆五氏而巳孔谢朱贺锺离虽不云望出会稽而世居此者皆有显人锺氏粗有所见而荣俞戚三氏于此未有闻焉康庄阚留摇黄裘皆望出会稽而旧经不载总之凡二十有一今并考姓氏所自出与其昔之闻于世者疏于后然会稽今宦学最盛者杜氏石氏陆氏唐氏诸葛氏等各自有谱故不复出
虞氏帝舜之后商有虞仲实出大王之后子孙亦氏虞史记有赵相虞卿汉有虞延吴有会稽虞翻及唐虞世南望出会稽陈留
夏氏夏后氏之裔或云陈宣公之后有夏征舒故其后亦以夏为氏后汉有夏馥夏牟晋有会稽夏统望出吴郡会稽
本朝夏竦为枢密使竦子安期为龙图阁直学士又有贤良夏噩亦以文称
孔氏卫之孔氏出于孔达郑之孔氏出于子孔吾夫子乃出于宋之孔父嘉前汉有孔光孔安国后汉有孔融晋有孔愉融与愉皆自以为出于夫子之后愉之先世避乱徙居会稽遂为会稽人孔靖孔淳之等皆其后也
本朝有孔道辅为御史中丞有直声孔旼居汝州以隐操闻于庆历中皆夫子之后
荣氏左传有荣驾鹅孔子弟子荣旗列子有荣启期北史有荣毗唐有郎中荣九思
本朝有荣諲为光禄卿荣薿为将作监望出乐安
谢氏炎帝之后周申伯食采于谢因而氏焉后汉有谢夷吾谢奉皆会稽人东晋谢安
本朝太子宾客谢涛涛子绛知制诰绛子景初景温景平景回景初子悰愔皆知名望出陈留
锺氏出颍川左传有锺仪汉有锺兴锺皓魏有锺繇南史文学传有锺嵘唐有锺绍京江南有礼部侍郎会稽锺谟
本朝有锺传为西帅锺世美以上书见拔擢
兹氏左传鲁大夫兹无还今望出会稽
俞氏出姓苑古有俞附善医今望出河闲南史孝义传有俞佥唐有俞文俊江宁人
本朝龙图阁待制俞献可弟刑部侍郎献卿新安人
戚氏卫大夫食采于戚因氏焉汉有临辕侯戚鳃南史儒林传有戚衮
本朝雎阳人戚同文号正素先生子维为职方郎中纶为枢密直学士望出齐郡其后雷学世有人或问曾南丰以宋之世家南丰以戚氏对
资氏黄帝裔孙有食采于资者后以为氏姓纂汉有资成南阳人望出陈留会稽
骆氏姓苑云吴有东阳骆统唐骆宾王望出河南会稽
本朝骆偃登进士第
朱氏出沛郡义阳吴郡河南四望本自高阳之后封于邾后为楚所灭乃去邑氏朱焉范蠡去越改姓朱曰陶朱公子孙亦或以朱为氏史记有朱亥平原君朱建汉有会稽太守朱买臣会稽朱隽及宋朱百年
贺氏齐之公族庆封之后汉有侍中庆纯避安帝讳改为贺氏吴贺齐贺劭唐贺知章皆会稽人望出河南广平知章之后有铸以诗文得名于元佑中自称鉴湖遗老又有道士贺仲清者会稽人亦自言知章之后绍兴中犹在
锺离氏汉有锺离昧会稽锺离意及吴志有锺离牧锺离徇旧经有锺离表皆郡人绍兴中有锺离松仕至朝请大夫致仕
高宗庆寿松以耆老听再仕力辞
康氏周文王子卫康叔之后又梁有康绚其先出自康居初汉置都护尽臣西域康居遣子入侍待诏河西因留不去其后遂氏焉晋乱迁于蓝田唐儒学传有会稽康子元
本朝有兵部员外郎知越州康戬建炎中有康执权为中书舍人允之浙西安抚使知杭州望出会稽东平京兆唐康日知灵州人有功深赵封会稽郡王子志睦会稽郡公孙承训会稽县男
庄氏楚庄王之后以谥为姓六国有庄周望出会稽东海天水至后汉避显宗讳改氏严严光本亦姓庄乃后人追改以避讳也又前汉有严忌严助望出冯翊
阚氏左传齐大夫阚止有吴阚泽会稽人北史有阚骃唐有阚棱
本朝尚书郎阚泂望出会稽天水
留氏出自会稽本卫大夫留封人之后汉功臣表强圉侯留肸其后避地山阴迁居东阳陈将军留赞留异五代留从效为泉州节度使
摇氏姓苑云句践之后有东海王摇子孙以为氏汉功臣表有海阳侯摇母余望出会稽
黄氏姓苑云句践之后封于黄因以为氏或云亦嬴姓十四氏之一也楚有春申君黄歇汉有夏黄公大司农黄昌皆会稽人及黄霸黄宪三国黄忠黄盖望出会稽江夏案黄氏所在有之然仕至丞相者惟西汉黄霸及
高宗初黄潜善二人相距千五百年
裘氏出姓苑卫大夫食采于裘氏因以为氏望出渤海虢略姓纂云会稽有裘氏今会稽有旌表门闾裘氏别见
会稽志卷第四
　军营
唐太宗时于府兵外置北门四军则募兵也其后募兵寝盛为万骑为左右神策天子不可自将故命中官握之谓之北司北司始盛不可制而府卫为南衙兵寝废不□朱梁惩唐北司之弊乃取禁旅天子自将之所谓侍卫马步军是矣周世宗又谓之殿前军盖亦侍卫之比而加精锐然当时藩镇亦皆募兵倚以跋扈虽世宗不能尽制也
祖宗有天下因周之制又尽收天下雄劲士卒列营京畿足以坐制四方矣又谓郡亦不可无□则为之制其别有禁军厢军禁军盖因梁周之名而厢军则因藩镇旧名厢者乃当时分军之名今内则龙神卫四厢及外郡有第几厢之类皆郡分耳禁军犹曰京师之兵而厢军则郡国所有虽衣粮有差降然皆选择及历岁久禁厢军皆郡自募【始犹自京师分遣壮卒为募士之准谓之兵样继易以木梃木策而兵样不至矣】于是禁军则教阅以□征戍厢军给役而巳禁军有退惰者降为厢军谓之落厢自熙宁后置将官而禁军又有系将不系将之别则禁军亦分为二矣初梁太祖令诸军悉黵面为细字各识军号五代至
本朝因之方募时先度人材次阅驰跃次试瞻视【初举手指问之而巳其后又刻木作手加白垩举以试之】然后黵面而给衣屦缗钱谓之招刺利物至今皆不改若或惜费罢募使军士子弟失职或至于溢额冗滥者皆非也
　禁军
雄节系将第一指挥营在第五厢秦望门熙宁二年置额五百人
威捷系将第二指挥营在第一厢都亭桥大观二年置额五百人
威果系将第念二指挥营在第四厢鲤鱼桥东宣和五年十一月宣置先是四年二月　诏增置戍将至是下江浙诸州各置威果全捷各两指挥隶侍卫步军司太守翟汝文置营于此额五百人
威果系将第念三指挥营在第三厢水沟坊南宣和五年置额五百人
全捷系将第四指挥营在第五厢秦望门宣和五年十一月置节镇两指挥以威果全捷为名余州一指挥处并以威果为名隶殿前司额五百人
全捷系将第五指挥营在第三厢水沟坊南额五百人
威果不系将五十四指挥营在第五厢卧龙坊宣和五年置额五百人
全捷不系将十三指挥营在第五厢秦望门宣和五年置额五百人
防守步军司指挥营在攒宫禁围外绍兴二年以后置
</div>
    <div class="pagination">
<a href="嘉泰会稽志_page20.html">上一页</a><span>...</span><a href="嘉泰会稽志_page16.html">16</a><a href="嘉泰会稽志_page17.html">17</a><a href="嘉泰会稽志_page18.html">18</a><a href="嘉泰会稽志_page19.html">19</a><a href="嘉泰会稽志_page20.html">20</a><span class="current-page">21</span><a href="嘉泰会稽志_page22.html">22</a><a href="嘉泰会稽志_page23.html">23</a><a href="嘉泰会稽志_page24.html">24</a><a href="嘉泰会稽志_page25.html">25</a><a href="嘉泰会稽志_page26.html">26</a><span>...</span><a href="嘉泰会稽志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
