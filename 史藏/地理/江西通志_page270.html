<!DOCTYPE html>
<html>
<head>
    <meta charset="UTF-8">
    <title>江西通志 - 第 270 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 270 页/共 394 页</h1>
    <div class="content">　　汉
　　苏躭呉时道士居都昌县西四十里元辰山炼丹上有鞾迹源马蹄洞丹灶石臼【名胜志】
　　六朝
　　文慧通女真也脩真于府城南三十里黄龙山一日跨黄龙升仙而去【安志】
　　陆脩静呉兴人刘宋时居庐山简寂观有道术文帝慕之制停霞宝辇赐焉明帝设崇虚观通仙堂以待之至即求归不许遂卒于京赐諡简寂先生赴召时挟布囊出逝之日布囊还悬庐山旧居岩树上【名胜志】观有竹相传脩静手种出笋苦而味能甜语云简寂观中甜苦笋归宗寺里淡咸虀【梦溪笔谈】庐山东林寺临溪逺公送客过此辄有虎号因名虎溪后送客未尝过此独渊明与脩静至语道契合不觉过溪相与大笑世传为三笑圗【云笈七籖】
　　叶千韶字鲁听建昌人少隐庐山辟谷服气常独居忽有白衣人言君道德臻备仙籍褒升当在人间役使鬼神其后开宝六年卒着化书行于世【明一统志】宋
　　陈抟字圗南号希夷亳州人尝游白鹤简寂受易经心法于庐山异人或曰异人即许坚也【安志】
　　刘得本字孝叔郢州人至五老峯遇异人引入山中还旧所后遂不知所处【同上】
　　洪志不知何许人通经史医算为道士隐庐山常骑青牛因号青牛道士遇异人授以方术【同上】
　　明
　　周颠仙建昌县人幼患癫疾行乞南昌市中因号周颠每遇太祖出辄拥马首呼曰告太平一日命卫士覆以瓮积薪煆之火息启视危坐宴然乃命居蒋山寺半月不食寺僧以为言太祖召之歩趋若平时时友谅围南昌太祖复征之颠从行见江豚吹浪曰水怪出损人多太祖怒命投颠江中乆之复与众俱来频掷水水不能溺太祖更与同食食毕别去壬申太祖患热症疗治弗效俄而赤脚僧诣阙言周颠及天眼尊者遣进药服之果愈复遣行人住庐山踪迹之颠引行人入见宫室罗列凡二十有八曰适所至乃二十八宿出治之所娄宿今处世间治天下行人曰何以使上见信乃赋诗封固以献启之其语不可解乆之为立祠庐山御制周颠仙碑记碑在天池东北升仙台中书舎人詹希原奉勅书丹篆额【豫章书】按明书周颠传失载进药及遣行人踪迹两事故从豫章书
　　徐道人即天池所祀四仙之一也尝脩炼于登云寺【安志】周休休正德间寓隆道观因观主为粮系狱出槖中药如黍粒防铜十余金助之自是絶迹【同上】
　　唐
　　智常马祖法嗣也目有重瞳以药手按摩致目眦俱赤号赤眼归宗焉后示灭敇諡至真禅师【景德传灯録】
　　道膺幽州玉田王氏子住云居寺嗣洞山价尝叅洞山结茅于三峯经旬不赴堂山问其故膺曰每日有天神送食山曰将谓汝是个人犹作这个见解汝晚间来晚至山曰不思善不思恶是甚麽膺回庵寂然晏坐天神自此不见如是三日乃絶天复二年示寂諡觉禅师墖曰圆寂【传灯録】
　　寰中住安义开阳禅院僖宗赐号性空【安志】
　　道简范阳人初造云居谒膺公膺公大竒之令刻苦事众于是徧掌寺务不妨商畧古今以腊髙居第一座膺将顺寂主事问嗣者曰堂中简主事与众属意在第二座而姑请师意师必辞也师既受记莂即摄众演法主事大沮师知之一夕遯去有安乐树神号泣诘旦众追至麦庄悔而迎归闻空中连声唱曰和尚来也夀八十余示灭后庐州帅张崇施财建石墖于本山【指月録】
　　懐祐泉州仙游人受业于九座山陈禅师寻叅石霜初居谢山复迁栖贤终于庐山諡元悟大师墖曰传灯【传灯録】
　　宋
　　道诠安福刘氏子青原下八世慧轮嗣也髫齓礼本州思和尚闻慧轮化被长沙时马氏僭窃师冐险逺叅后轮归寂乃回庐山于牛首峯下结茅为室开宝五年洪帅林仁肇请居九峯寻属江南国絶僧徒例试经业师之徒众并习禅观乃述一偈闻于州牧牧阅之与僚佐议曰旃檀林中必无杂树惟师一院特奏免太平兴国间知南康军张南金迎住归宗雍熙二年趺坐白众而寂【传灯録】
　　圆智嗣长庆棱姑苏人江南李中主煜舍宅为开先寺太平兴国二年延智説法为开先第一代【同上】
　　善暹临江人云门三世嗣德山逺羣称海上横行暹道者【同上】
　　正贤归宗禅师也习经论过目成诵义亦顿晓大慈秀称为经藏子后叩法眼一日入室【指月録】
　　可宣汉州人依琅琊一语顿契后住归宗时郭功甫任南昌尉相与甚厚而为郡守所捃寄书功甫曰某世縁尚有六年奈州主抑逼当托生公家功甫阅书惊喜中夜其妻梦师入其寝失声曰此不是和尚来处功甫问之以梦告功甫取书以示果孕及生名曰宣老期年记问如昔三嵗白云端过功甫始见即曰吾侄来也云曰相别防年曰四年云曰甚处曰白莲庄上云曰何以为验曰爹爹妈妈明日请和尚斋果六周无疾而卒【同上】
　　志芝庵主嗣黄龙南尝结茅庐顶曰千峯顶上一间屋老僧半间云半间昨夜云从风雨去到头不似老僧闲【安志】
　　明
　　雪峤圆信临济三十世嗣龙门传崇祯壬午司李黄端伯请住开先有古钟哑折信至复鸣【庐山志】
　　观行号颛愚覇州人崇祯间由五台住云居着有金刚楞严四依解后游金陵迁化还塟云居【安志】
　　天隐住庐山常抱疾有诗曰雨余白石气如炊浓緑隂中霁景迟经月未行庵下路树禽引子去多时王伟守南康请住兠率寺即他徙【九江志】
　　国朝
　　戒显号晦山临济三十二世姓王氏太仓人元名瀚少补弟子员崇祯末弃家参具德悟宗防开法云居迁灵隐而寂仍墖云居【安志】
　　天然函昰畨禺曾氏子明崇祯癸酉举人公车过庐山参空隐独契防己夘冬落髪于归宗明年入罗浮迁雷峯
　　国朝顺治癸巳复入匡庐领栖贤院戊戌复还雷峯继主华首海幢芥庵丹霞诸刹辛亥秋太守廖文英仍请住持归宗【府志】
　　今释字澹归杭州人姓金名堡明崇祯庚辰进士入国朝为僧受天然记莂开丹霞于粤东旋归庐山净成精舎后示寂当湖其徒奉灵骨塟庐山天公衣鉢墖之旁粤东僧众复移墖于丹霞之海螺峯着有徧行堂集【庐山志】
　　石鉴覞曹洞三十五世博山四世天然昰嗣俗姓杨氏新会人为诸生有声忽有省弃俗遍参济洞诸老至雷峯得显印证授记开法长庆后迁栖贤恶诸方驰逐声利与众衲子栽田博饭有古德风【府志】
　　【阙】



















　　九江府
　　周
　　匡俗字子孝【豫章记作匡续一名匡裕字君平】一曰子希师老得乆视之道结茅虎溪脩炼七百年定王问太史伯阳神仙之在世者伯阳举五岳诸仙以对先生其一也因召之不应又二百年威烈王以安车迎之使未至先二日白日轻举使者至惟得其草庐焉人因呼为匡山又曰匡阜【浔阳记】兄弟七人皆有道术汉武元封五年南巡射蛟浔阳封为南极大明公称庐君有广福观【安志云谢灏有广福观碑】以专祀先生者在香谷西一里许云【寰宇记】
　　按惠逺记俗生殷周之际结庐山上因名庐山而通志谓俗父平野王当秦末同呉芮佐汉定天下而亡封俗于浔阳及武帝南巡封太极大明公竟以为汉人不知何所本也
　　汉
　　刘越尝邀康阜过其所居云山隂有石髙三尺吾宅也扣之即见我焉如其言往扣之果有二童子引见越越冠玉冠朱绂劔佩饮阜以玉酒三爵延生汤一啜阜心知其异欲留居之未出口越曰子姑去他日来居未晚也乃出石在太平宫殿堦下因号其石曰刘越洞天今不知所在或曰康阜即匡俗也【庐山志】
　　王长赵升九征志云王赵二真人理第六十九福地庐山天师告诸弟子曰尔等俗态未除其九鼎之要惟付王长也赵升求为弟子天师以七事试之遂得入室后与王长同升太乙天中【仙苑编珠注】
　　王乔汉叶县令隐于德安昆仑山巅朝斗丹成仙去遗有石焉观后有月窟东西二湖大红牡丹花至今尚存云是乔手植【林志】乔河东人也显宗时为叶令有神术每月朔望常自县诣朝端帝怪其来数而不见车乗令太史伺望之言其临至则有双鳬从东南飞来于是候鳬至举罗张之但得双舄则四年中所赐尚书履也后天下玉棺沐浴寝其中塟城东土自成坟【后汉书】
　　九仙不知何许人兄弟九人寓德安博阳山之巅丹成同日升举今所居处名九仙台【安志】
　　刘德本鄂州人避乱庐山见鹿裘道者与行至五老峯下深涧中有大石门正辟一老人扶策倚门立见徳本即邀与俱入乃大石洞也洞中别有天地风日和煦花树芳蔚夐异人境行二三里有大宫殿金碧焕烂呵卫严整榜曰紫元景曜之门老人曰此九天使者所治也德本欲求见使者老人曰不可因复出门逡巡失老人及道者所在【同上】
　　刘纲汉时仙官谪居莲花峯下奉章上帝救徳化县令张某之死又云上虞县令也与妻樊夫人俱得道术二人俱坐牀上纲作火烧屋从东边起夫人作雨从西边上火灭【仙苑编珠注】
　　度索君真仙也昔有人见一白布单衣者髙冠冠似鱼头度索君曰昔庐山共食白李未乆三千年日月易得使人怅然去后度索君曰此南海君也【安志】
　　李镇居鸡笼山山上有石鸡冠距如生镇常玩之一日鸡忽无故自毁裂镇曰鸡既如此吾何以全果卒【同上】六朝
　　杨羲脩真得道与紫薇夫人诸仙逰诸仙各授学道口诀并説羣仙事迹杨録其书司马朗得之尝有雷电光怪陆脩静又得之遂隐庐山【同上】
　　董奉字君异闽之候官人居庐山为人治病不取钱重病愈者使栽杏五轻者一数年计得十余万株后杏大熟作一草仓于林榜示人曰欲买杏者不须报奉但将谷一器易杏一器有置谷少而取杏多者有虎辄吼而逐之奉得谷尽以散贫者嵗大旱县令丁士彦赍酒脯请祷奉曰贫道屋皆见天恐雨至何堪令曰先生但致雨当为架屋明日令人吏运竹木起屋立成聚土作泥拟数里取水奉曰不须尔暮当大雨暮果然令女为邪所魅投奉治之曰若得愈当以侍巾栉奉然之忽一鼍陆行诣病者门使斩之遂愈纳为妻奉每出妻不能独居乃乞一女养之年十余嵗奉一旦竦身入云中去妻与女卖杏取给奉在人间三百余年顔状如三十时人【神仙传】
　　张施深栖隐谷中学老子术梁武帝闻而嘉之诏以其闾为康王观后据崭絶前俯渟神龙弄珠光照绀髪【周景式记】
　　蔚炼师名文光大同中脩真得道白日升举人皆见之今龙山丹灶松坛石室遗迹尚存【彭泽县志】
　　唐
　　郗法遵简寂观道士道行精确独力检校已歴数年忽梦元中法师谓之曰汝无人力甚见勤劳今有二童子所恨年小耳既觉出山过王某家有孩子年方一晬见法遵抱其足不肯舍遵去昼夜啼号遵复至则欣然后数年父母即舍为童子又一小儿姓刘眼有五色光父母疑其怪异因炙眼尾其光遂絶已四五嵗亦舍在观中相次入道果符元中梦授之语【安志】
　　薛肇不知何许人与崔宇读书庐山宇寻擢第授东畿尉经三乡驿忽逢肇叙旧薛曰贫居不逺能左顾否宇从之初入一小径甚荒凉更三里间殿阁森沈薛先入有数十人拥接升殿乃召崔开筵女乐四十余辈见一女弹箜篌上有十字天际识归舟云中辨江树崔黙记之薛问中有所悦否以箜篌者对薛曰他日与君及明送之官路别去崔至官求防得栁氏女尝疑曾识而不记其处命取箜篌理曲见十字诗在焉问其故云其时染疾梦中见一使人追云西城大仙陈溪薛君有客五百里内解音声处女尽追可四十余人即随去遥见薛与崔少府在殿同饮觉来疾已除却各话其事方知薛君已仙【神仙传】
　　蔡寻真李腾空蔡为侍郎蔡某女李为宰相林甫女贞元中同入庐山蔡居咏真洞天九叠屏南李居九叠屏北凌云峯下并以丹药符箓救人疾苦三元八节会于咏真洞讲道九江守许浑以状闻昭徳皇后赐金帛辟土田已而蜕去门人收簪简瘗于旧居乡俗嵗时祀之后昭徳崩许浑入朝因请赐观额诏以咏真观为寻真观腾空所居为昭徳观【豫章书】
　　茅安道庐山道士曾授二弟子以隐形洞视之术曰资尔学道即不得盗情而其术也茍违吾教能令术穷二子至润州谒韩晋公湜弛慢纵诞韩大怒缚之二子行其术果不验韩诘问术师姓名而安道已在门矣厐眉美髯韩不觉离席迎之安道曰二子愚騃干冒尊严请诘而愧之然后行刑韩致二子堦下械系甚坚安道就取砚水噀之二子化为双黑防自变巨鸢攫二子冲飞而去【安志】
　　崔道人久居庐山积香数斛一日尽发命弟子至五老峯下徐焚之黙坐其傍烟甚不相辨忽跃起已在峯顶上【同上】
　　宋
　　刘伯五宋时人脩真于浩山山有炼丹井升仙台【彭泽县志】黄知防字明道江州人得道佯狂人谓之黄风子一衲百结寒暑弗易行尝携两囊随所得杂投其中而不臭名曰锦香又善噫气辄经时不絶响彻云汉素不攻诗而多佳句如溪云拂地送残雨谷鸟向人啼落花万里碧云开暮色一条银汉在天涯之类皆可讽咏死瘗宫侧后从蜀寄书山中开函皆丧乱后道士姓名也【安志】
　　刘虚谷着丹还篇能以智慧性断烦恼根乃至有无通用之秘朱子尝与谈易论还丹之防后月夜登青牛洞絶顶端坐而逝【同上】
　　胡用琮太平宫道士遇道流于云堂留之饮既醉道流以刀剜土沥酒潄津和之成墨以授用琮投之几上铿然有声翼日视之紫磨金也其所剜土处有泉出焉甘而不竭故谓其堂曰授墨堂泉曰墨仙泉用琮初以墨磨酒饮其半宿疾顿愈由是厌人间事学道年七十顔如童子【同上】
　　皇甫坦字履道临淄人入蜀居峩山尝暮行风雪中闻有呼之者顾见一道人卧小庵中因留与抵足眠比晓道人告曰他日可访我于灵泉观后访之乃妙通真人朱桃椎也尽得其秘显仁太后患目翳召见慈寜殿坦为嘘呵布气即翳脱了然又诏疗仙韶甄娘躄亦即愈辞还山两宫赐赉皆极厚不受复召入赐紫衣丝履御书黄庭道徳隂符等经诏筑室庐阜两宫赐金为费不受又赐御书清虚庵额诏绘像御赞之内禅后召见康夀殿赐沈香二百两御画芝草扇御书赞乾道改元赐御书灵宝经夀圣皇后所书清浄三年奉诏祷青城还山屡诏不起淳熙五年九月坐逝【豫章书】
　　白玉蟾琼州人【续文献通考云福闽清人也】姓葛名长庚尝任侠杀人亡命之武彛事陈泥丸为道士自称灵霍童景洞天羽人善幻好诡诞之行往来庐山间山南北诸佳胜并有题咏而太平宫为多绍定己未冬解化赐号养素真人【安志】
　　杨权字正夫旴江人自少頴悟不羣闻张真牧有道行往从之授以九返之术后舟次九江泥沱嘴遂结茅脩炼其中时大疫施以符水辄效嘉熙四年语其徒曰吾今归矣乃留偈七十九年梦觉五湖四海随縁拨转云头归去晓日东生亦然危坐而逝咸淳中封通慧孚恵真人祠在九江名夀圣观【豫章书】
　　元
　　李武歙县人游江湖遇人授以仙术施药愈病屡驱旱魃后于邑之凤山岭结茅为庐精脩数年道成一日于酷暑暴卒曝尸日中旬余不朽牧童异之投以石砾輙有铜钱触石而返于是羣儿竞投以石大者得金小者得钱石聚成塜金钱遂絶后有见其在逍遥山者启视其塜衣履存焉里人益异建庙塜傍祈祷大验号为真仙【湖口县志】
　　洪真人鄱阳人洪皓之后元末至彭泽县南岭结庵讲説庄老及脩炼之法或驱雷致雨以济嵗旱不数年坐化自令以缸覆尸三日视之惟冠服劔履存焉乡人立庙祀之【安志】
　　明
　　孙化南不知何许人天启间爱庐山咏真洞幽秀作墓圜其侧垂成投身以入而封之留一窦劣通清浊朝夕诵皇礼北斗其术以清净自然为宗坐圜三载一夕吐三昧火须眉皆焦遂蜕去【同上】
　　六朝
　　慧逺姓贾氏雁门楼烦人年十三依舅令狐通六经尤善庄老二十一闻沙门道安讲般若经豁然开悟遂与弟慧持投簪受业沙门昙翼每给灯烛之费太元六年立精舎于庐山以去水犹逺举杖揷地泉涌时亢旱于池侧诵海龙王经有神蛇浮水俄大雨因名龙泉精舎永师谓刺史桓伊曰逺公方当道而贫道所居隘不可处其夕大雨雷震诘旦林麓广辟素沙布地楩楠文梓充布上下不知所自至伊乃为建刹名其殿曰神运以在永师舎东号东林复制五铭刻于石先是陶侃刺广州时渔人于海中得金像文殊及移督江州迎像还浔阳舟近而溺师祷之忽浮出迎至神运殿造重阁以奉之制赞曰诸教三昧其名甚众功髙易进念佛为先既而不期而至者道生等十八人结社念佛复率众百二十三人同脩净土之业造西方三圣像建斋立誓令刘遗民着发愿文王乔之等为念佛三昧诗以见志居山三十年迹不入俗义熙十二年七月晦夕方从定起见阿弥陀佛告曰汝七日后当生我国即寝疾制遗诫令露骸松林之下即岭为坟八月六日顺寂弟子不忍露尸与太守陶侃奉全体塟于西岭素石为墖谢灵运作碑以铭遗德张野作序自称门人宗炳复立碑于寺门以表德业所着有法性论十四篇不敬王者论五篇经论诸序铭赞诗记凡十卷号庐山集唐大中二年追諡辨觉大师南唐升元三年追諡正觉宋太平兴国追諡圆悟大师凝寂之墖【莲社卜八髙贤传】
　　慧永西林法师也河内繁氏子年十二出家师竺昙现初习禅于恒山与逺公同依安法师太元初至浔阳刺史陶范舍宅为西林以奉师师于峯顶又别立茅室至其室者尝闻异香因号香谷一虎同居人至辄驱去及逺公来龙泉分居东西二林影不出山者三十年何无忌镇浔阳至虎溪请逺公及师逺公持名望从徒百余髙言华论举指可观师衲衣半胫荷锡捉鉢松下飘然而至何谓众曰永公清散之风乃多于逺师也义熙十年在疾忽敛衣求屣曰佛来也言终而化异香七日方散年八十三塟于寺之西南唐元宗诏重建墖亭追諡觉寂大师实智之墖【同上】
　　慧持逺公同母弟也幼读书一日所纪常敌十日年十八与兄同事道安止庐山师身长八尺衲衣垂膝徒属三百师为上首琅琊王珣以书问寗逺持二公孰愈寗曰诚谓贤兄贤弟珣复书曰但令如弟仍未之有况复贤耶隆安三年辞兄入蜀逺曰人生爱聚汝独乐离师曰滞情爱聚者本不应出家今既割欲求道正以西方为期耳至成都郫县龙渊寺大佛法升其堂者号登龙门义熙八年顺寂春秋七十六临终以东间经籍付道西间法典付昙兰【莲社髙贤传】义熙壬子垂诫门徒遂入定于龙渊龛树至政和三年风折其树持乃出定徽宗有像赞三首【稽古録】
　　道生魏氏钜鹿人幼从竺法汰出家年在志学便登讲座初依庐山后与僧叡慧严慧观等从罗什受业闗中乃立善不受报及顿悟成佛义又着二谛论佛性常有论佛无净土论应有縁论又以法显三藏所翻泥洹经先至经云除一阐提皆有佛性谓是经来未尽耳乃唱阐提之人皆得成佛僧党以为背经遂摈而遣之师正容誓曰若所説背经当见身厉疾若与实相不背愿舎夀之日据狮子座及后大经至诸师皆媿服被摈入虎邱山聚石为徒讲湼槃经石皆为头旬日学众云集师于寺请罽宾律师译沙弥塞律传于世复投庐山预莲社久之还都止青霞寺时王范泰顔延之相从问道元嘉十一年于庐山升座説法将毕众见麈尾纷然坠地隐几而化宛若入定诸师闻之益信前誓有证翌日塟于庐山西阜【同上】
　　昙顺黄龙人幼出家承训罗什讲释羣经妙尽色空无着之防什叹曰此子竒器也后来庐山同脩净业寜蛮校尉刘遵孝于江陵立寺要师经始盛念佛三昧之道元嘉二年别众坐逝异香满室春秋七十九【同上】
　　僧叡冀州人游学诸方行经蜀西界为人所掠使牧羊有商客异之疑是沙门及问以经义无不综达即出金赎之后至关中从罗什谘禀经义久之入庐山依逺公脩净业既而适京师乌衣寺讲説众经宋彭城王义康要入第受戒师曰礼闻来学王乃入寺祗奉戒法谢灵运笃好佛理尝以经中字音求证于师因为着十四音训梵汉昭然元嘉十六年无疾告众曰吾将行矣面西合掌而化众见卧内一金莲花倐尔而隐春秋八十五【同上】
　　昙恒河东人童儒依逺公出家年十三便能讲説内外典籍无不通贯德行清孤物情推服尝有犀鹿驯绕座隅自入庐山专志净业义熙十四年端坐合掌厉声念佛而化春秋七十二【同上】
　　道昞頴川人陈氏幼出家为逺公弟子该通经律兼明庄老志节孤峻言与行合念佛三昧究心无间义熙十四年豫章太守王防入山谒敬请为山中主用绍逺公之席众以道源法嗣咸知宗仰元嘉十三年集众念佛就席而化春秋七十一【同上】
　　昙诜广陵人幼从逺公出家勤脩净业兼善讲説注维摩经行于世尝着穷通论以明宿脩述莲社録以记往生又能别识鸟兽毛色俊钝之性洞晓草木枝干甘苦之味妙尽其理人知其有密证云元嘉十七年集众谓曰自建寺以来至此五十年吾之西行最在其后即跏趺念佛百声闭息遂絶春秋八十【同上】
</div>
    <div class="pagination">
<a href="江西通志_page269.html">上一页</a><span>...</span><a href="江西通志_page265.html">265</a><a href="江西通志_page266.html">266</a><a href="江西通志_page267.html">267</a><a href="江西通志_page268.html">268</a><a href="江西通志_page269.html">269</a><span class="current-page">270</span><a href="江西通志_page271.html">271</a><a href="江西通志_page272.html">272</a><a href="江西通志_page273.html">273</a><a href="江西通志_page274.html">274</a><a href="江西通志_page275.html">275</a><span>...</span><a href="江西通志_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
