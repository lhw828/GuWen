<!DOCTYPE html>
<html>
<head>
    <meta charset="UTF-8">
    <title>山西通志 - 第 407 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 407 页/共 700 页</h1>
    <div class="content">　　李防雍州长史新兴王晋司功也晋遇害寮吏皆奔散惟防步从仍哭其尸姚崇闻之曰栾向之俦也擢尚书郎转泽州刺史
　　李阳氷乾元间为髙平令忧民之忧志切休养博学善书事至谈笑处之裕如也
　　郝福贞元间为髙平令才髙事练遭时凶歉移粟分给所在霑被罢止征需不急者以身任咎流亡尽复
　　明济贞元间自屯留令调任髙平富文学有清节敏于吏事所至有声尝濬治丹河民免水患
　　崔深咸通中知陵川县抚化百姓甘棠颂徳瑞应见属乡之礼义村
　　王宰智兴子会昌中以忠武节度讨刘稹进取天井闗攻陵川破贼石会闗进攻泽州昭义平遂歴上党太原节度使扞回鹘党项屡立边功终天雄节度使
　　曲环陜州安邑人以战功加左清道率又自将兵代李抱贞守泽州破贼鋭将安晓累功封晋昌郡王陈许节度使卒赠司空
　　后梁
　　牛存节博昌人仕梁拜左千牛卫上将从康怀英攻潞州闻晋兵攻泽入城助守晋人穴地道以攻之存节选勇士数十亦穴地以应战于隧中晋兵解去累迁匡国军节度使同平章事太尉卒赠太师
　　后唐
　　裴约潞州牙将也李嗣昭为昭义军节度使约以裨将守泽州嗣昭卒其子继韬以泽潞叛降于梁约召其州人泣而谕曰吾事故使二十余年见其分财飨士欲报梁仇不幸早世今郎君父丧未葬违背君亲吾能死于此不能从以归梁也众皆感泣梁遣董璋率兵围之约与州人拒守求救于庄宗庄宗闻继韬叛颇有忧色及闻约求救喜曰吾于继韬何薄于约何厚而约能分逆顺耶顾符存审曰吾不惜泽州与梁一州易得约难得也尔识机便为我取约来存审以五千骑驰至辽州而梁兵已破泽州约见杀
　　宋
　　杨咸弼开寳间为髙平令性严能决断每抑挫豪右申理屈滞爱民劝课开置屯田公私便之
　　江景房字汉臣太平兴国间以侍御史谪沁水尉有善政
　　裴徳裕闻喜人雍熈间泽州知州清防不扰官至少府监勲开国侯
　　义甫庆厯间为髙平令进阶中散大夫性勤慎法令严明调停赈恤民免劳费而佥民徭尤多所裁省
　　程颢字伯淳世居中山后从开封徙河南举进士为晋城令富人张氏父死旦有老叟踵门曰我汝父也子惊疑莫测相与诣县叟曰身为医逺出治疾而妻生子贫不能养以与张颢质其验取怀中一书进其所记曰某年月日抱儿与张三翁家颢问张是时才四十安得有翁称叟骇谢民税粟多移近边载往则道逺就籴则价髙颢择富而可任者预使贮粟以待费大省民以事至县者必吿以孝弟忠信入所以事其父兄出所以事其长上度乡村逺近为伍保使之力役相助患难相恤而奸伪无所容凡孤茕残废者责之亲戚乡党使无失所行旅出于其涂者疾病皆有所养乡必有校暇时亲至召父老与之语儿童所读书亲为正句读教者不善则为易置择子弟之秀者聚而教之乡民为社会为立科条旌别善恶使有劝有耻在县三嵗民爱之如父母熈宁初吕公着荐为监察御史里行哲宗初召为宗正丞卒文彦博题其墓曰明道先生嘉定十三年赐諡曰纯公淳祐元年封河南伯従祀学宫
　　杨仲元字舜明管城人第进士仁宗时知泽州沁水县民持物来输者视其价稍増之余则下其估官有所需不强赋民听以所有与官为入度相当则止率常先办河外用兵督饷转西界夕宿洪谷口仲元相其地乃冦所由径路亟命去之民以困乏为辞不听冦果夜出刼诸部沁水独免后二十年其子过县父老拜泣曰河西之役非公无今日矣初军期尚缓而仲元督行甚急至则刍粮有不集者皆可贱市后期者物价数倍民始知其利州买羊敛民差出钱帛滋蔓病民为甚更其令戸才费钱百又遣吏市羔于他所明年以供州不科民一钱仕至中散大夫卒仲元尝戒诸子曰吾入官五十年未尝以私怒加人虽杖刑之微茍有两比不敢与轻法以是为报国尔
　　李昭遘字逢吉深州饶阳人宗谔从子杨亿尝荐之仁宗时知泽州阳城冶铸铁钱民冐山险输爌炭苦其役为奏罢铸钱又言河东铁钱真伪淆杂不可不革仕至天章阁待制卒
　　陆余庆吴郡人庆厯初为阳城县尉时灵胜二州党项为冦诏余庆谕以恩信冦率众归附民甚徳之子璪为西河太守亦有异绩封平恩县男
　　吕大忠蓝田人嘉祐中任晋城令刚毅质直为治有声吴中复字仲庶兴国永兴人第进士歴台谏有直声以天章阁待制知泽州又为河东都转运使熈宁中卒
　　张之才字次文辽人绍圣初为阳城令清谨爱民名闻当世去官日辞汤庙诗云一官来此四经春不负苍天不愧民神道有灵应信我去时犹似到时贫邑人温光刻石颂之
　　宋昌言赵州平棘人以荫为泽州司里防军州有杀人狱昌言疑其寃坚请缉捕后果得真犯者仕至少府监卒
　　李景章崇宁中知泽州才识卓越善政宜人民咸徳之董沔任陵川令忠于谋国切于爱民有学识抗疏罢毁淫祀
　　吕由庚任陵川令能兴教化士风丕变提刑学士黄公防以诗宠之祀名宦
　　吕公孺任泽州刺史防俭自持不妄交游歴户部尚书时敦彭门人任泽州判官政事词翰推重一时
　　王士言靖康中往河东防秋金人攻泽州士言毕力守御金兵日増城陷巷战死事闻赠忠州团练使
　　金
　　刘敏行平州人天会三年进士为高平令县城圯坏久不修盗横恣掠县镇不能御敏行出已俸率僚吏出钱雇役缮治百姓欣然从之凡用二千人版筑遂完乡村百姓入保贼至不能犯累迁河北东路转运使卒
　　左秘蓟州人太师企弓之子皇统初为泽州刺史废一切钩距细苛不严而治刑狱猥积决遣无留平南山盗革守城繁役秋粮纳粟请折以米费省不赀歴政三年清俭自处吏畏民安绰有政声
　　王庭直天眷间知髙平县剧盗蜂起庭直悉力集事修濬城隍民恃无恐
　　魏继隆天会间任陵川令首重学校嘉惠良民
　　李仲略髙平人文简公子幼敏悟善属对大定间官至都曹以父老乞归特授泽州刺史莅政刚介特立不阿权势值嵗歉发仓赈济后自劾以闻上嘉之赐勅奬慰
　　许安仁字子静献州交河人善属文登大定七年进士第明昌四年以左补阙谏幸金莲川疏奏罢幸出为泽州刺史作无隠论上之凡十篇皆切中时务在郡二年徙同知河南府陞汾阳军节度使致仕卒諡文简安仁质实无华澹然有古君子风
　　张恪开封人大定间为阳城令清静简易寛而能断民乐其化为立去思碑祀名宦
　　彻辰乌格泰和间以安逺大将军行髙平令仁而能断和易不苛剖剧拨繁虽纎悉罔有滞者惩奸化暴逺近俱安
　　郭质泰和间为髙平令识度深逺操履方洁葺学校缮城垣防民兴教扶善锄恶民为立祠
　　田居敬陵川令防明正直勤抚字乐教诲有瑞麦嘉禾
　　之祥
　　杨廷秀华州人官司谏泰和初自献州刺史移刺泽州政平讼理民用康乂雅善文辞注程杨易行于世自号虎峰居士陞平凉府同知
　　元
　　闗世杰字英甫晋宁人至元四年由两台掾荐举为阳城尹大布恩信劝课农桑讲明彛教士民闻风向义为立徳政碑颂之
　　周克明字文举清苑人至元四年主簿阳城县政尚寛简祷雨有应民为立碑祀名宦
　　段直字正卿泽州晋城人至元十一年河北河东贼起直聚乡党族属结垒自保世祖命将略地晋城直以众归承制署潞州元帅府右监军其后论功行赏分土世守命直佩金符为泽州长官泽民多避兵未归者直命籍其田庐于亲戚隣人之户且约曰俟业主至当析而归之后逃民多来还命归其田庐如约民得安业素无产者则出粟赈之为他郡俘掠者出财购之兵死暴露者收瘗之未几泽为乐土大修孔子庙割田千亩置书万卷迎儒士李俊民为师以招延四方来学者不五六年士子以通经被选百二十有二人在官二十年多惠政特命提举本州学校事未拜卒子绍隆嗣长官兴学校平版籍民多赖之
　　刘好徳至元间为髙平令兼劝农事有治剧才举废坠招流亡重建学庙正祀考曰理残邑而饬振従宜招遗黎而抚安复业创兴黉宫以惇俗而导民盖得为政之先务者
　　李裕大徳间以才名荐为阳城令初下车即问民疾苦劝农桑兴学校邑人徳之祀名宦
　　韩汝弼字良辅保定人至顺元年为阳城县尹兴废举坠汰冗食罢不急变士风善民俗旱祷辄应连嵗大稔邑人立碑颂之
　　路有让字文逺广平人至正三年为阳城县尹有异政崇儒恤茕化行讼简
　　赵绳祖字嗣宗燕山人至正十一年为阳城县尹立政敷教恩布威行民怀其徳刻碑以颂
　　叶企顔上蔡人至正间以统军元帅知翼城县事擢知泽州抚育民生惠泽逺被兴学造士茂着声称
　　布延特穆尔一名布哈至正间为泽州达噜噶齐兼诸军鄂啰事劝课农桑作兴学校严信牌辨寃抑谳狱于民教以孝弟节义民多感悦
　　李镕山东人至正间由河东运司迁沁水簿筑室城南石楼山延绛人郭晋以道徳文章率诸生一时士习丕变虽儿童妇女皆趋教化
　　陈荣祖宻县人至正间任沁水县尹时兵戈云扰百姓匿岩穴中下车首以抚绥为任示以恩信民渐复业尤留意风教増置学田若干亩
　　张辅铜鞮人由髙平谕至正间擢陵川尹时破头潘先生自邺攻潼闗兵临县城城陷力竭不屈死
　　明
　　李祥湖广人洪武初以人才举知泽州时干戈甫定城郭萧然乃建州治修学校民不知劳招集流移延师训教境内称治云
　　郑可权睢州人洪武间任泽州学正文行俱优两主山西乡试
　　李芾邓州人洪武间知阳城县建坛庙修学校劝课农桑爱民如子凡事务求节费时多兴作民不知扰既去民思之
　　方渭正定人洪武间阳城主簿佐县令李芾以治闻宋文恪学记云俾无忘二侯之徳
　　王坚福州人洪武间以人才知泽州作兴学校整修庙社化民有方莅事勤慎州人称之
　　王珪洪武间知阳城县建养济院惠民药局及仓厫多惠政
　　陈徳南直凤阳人洪武间沁水丞明初修治城垣公廨庙学坛壝铺舍其功甚多
　　刘以文黄冈人永乐间以温州府照磨擢阳城令明于政体不矫饰为防不姑息为惠歴九载民乞留加爵二级又九载治行优优化洽于民及致仕去民慕之不忘
　　李希文宁州人永乐间髙平丞以防勤着尝袪虎害民徳之陞福建市泊提举副使
　　王宪鄞县人宣徳初知陵川县政平讼简民頼以安及代去民遮道送之
　　张瓛扬州人正统间以举人任沁水教谕通五经尤邃于诗严于诲人以忧去服阕补镇平县沁诸生上疏争之
　　任通易州人景泰间以举人知陵川县修废振坠劳绩茂着有遗惠于民
　　甯靖汤阴举人成化间由苏州推官知泽州清慎之操终始如一民有讼者必反复譬喻使之自改不轻笞一人祀名宦
　　陆伟字仲竒钱塘人成化乙酉乡荐授泽州知州时州洊饥请发帑赈救全活以数万计所行一切守法请托不行强御不畏宁山衞军民杂处乆不靖慑以徳威彼此帖然葺州治备仓储兴儒学修明道先生祠民甚怀之致仕归卒年八十九
　　张晟成化间知髙平县简易镇静不事表暴邑俗民无贵贱喜音乐晟下令禁止四境肃清革淫祀民服其化停杂役民安其生
　　史书字献忠灵台人成化间以进士任阳城县知县时年甚少大猾路省祭颇轻之会新县门其家人取余木以去命逮之路至厉声曰木无几耳遂足烦简书耶书曰木即无论多寡亦论公私若为吏熟习律例独未知常人盗官物尚以徒论耶路黙然因叱左右棰杀之阖县皆惊在任清慎自励爱民如子再知平山以治行擢吏部
　　狄宗文宁州人成化间以举人知沁水县抑强植弱禁令画一以刚防着声
　　刘一清陈州人成化间任阳城教谕禔修正教勤业惜时能以矩矱约束诸生居九载讲授不倦士论归之陞黎城知县
　　毛忠掖县人治间以举人知髙平县时凶荒甫息民力凋瘵悉心抚绥崇重文学政教兼举时废弛之余多建置而民不以为扰
　　杨子器慈谿人治间以进士任髙平县知县严重有威望会诏迁民兵实边抗言不便状事得寝盗杀人取资去其父疑逆旅主人力白其寃寻得实乃所赁骡夫也论如律设乡校七十所时进诸生论文艺禁丧祭用僧道俳优又以其暇创邑志去官后越十八年民祀诸建宁镇圣庙之东庑安阳崔铣有记累官河南布政司
　　孙磐辽东人治间以进士知陵川县抑豪强恤孤弱使贫富各得其所尤殚心风教穷乡徧立社学集养正篇小四书养防大训悉为刋布之
　　李智曹县人冢宰秉子治间以举人知泽州公恕防勤抑暴扶良声名籍甚士民思之
　　蔡深治间阳城训导勤于教人乐育不倦以戴记授学者迄今相不泯
　　王辅长安人治间知沁水县奉公守法吏畏民怀杨范洛阳人治间以举人知沁水县均赋役兴学校治邑六年擢正定府通判去之日囊槖萧然民涕泣攀留不忍舍去
　　杨玺禹城人治间以举人知陵川县诚心抚字政尚寛平缓徴均徭时有慈母之颂
　　杨恭永清人治间以进士知髙平县博学有器量守正不阿人歌恺悌未乆卒邑人痛之
　　马汝骥字仲房绥徳人正徳十二年进士授编修以谏南巡特调泽州知州王府人鱼肉小民将法惩之王以书来属辄投椟中不视陵川知县贪欲黜之巡按御史为曲解不听竟褫其官世宗初召复编修累晋礼部右侍郎卒赠尚书諡文简
　　崔哲辽阳人正徳间以进士知泽州撤淫祠广储蓄尤爱奬进学学课试皆有程期
　　王键永平人正徳间知泽州革除宿弊剖决如流人服其敏
　　龚进髙安人正徳间以进士知髙平县禁止令行政平讼理人以神明号之陞刑部主事
　　魏继盛泾州人正徳间知陵川县政教兼举吏畏民怀王溱直开州人正徳间以进士知沁水县性明达持法严谨遭乱后増修城郭安集人民陞御史出为平阳知府
　　董琦阳信人正徳间以进士知髙平县饶有吏材练习民事巡阡陌间察勤惰而董戒之或耕敛不足辄捐俸以给又为定婚仪品节至今遵守当时为之謡与前令杨子器并称
　　孙应奎字文宿洛阳人正徳十六年进士嘉靖中戸科左给事中十一年同官王准尝劾张桂萼计典谪典史应奎言吏部尚书汪鋐阴为萼乞复官而责鋐吏部尚书王琼代鋐亦言准宜黜乃谪应奎髙平县丞恤民造士邑多翼戴后仕至户部尚书致仕卒
　　孙绍先来阳人嘉靖间以贡知陵川县刚明正直锄强剔弊敷教造士节爱宜民有生祠徳政碑
　　李麒泾州人嘉靖间以举人知陵川县平易近民寛猛得宜劝农桑赈饥乏人咸徳之
　　王朝雍朝邑人嘉靖间举人以严州推官擢知泽州存心寛厚政理讼平歴三载人其惠适巨冦陈卿据青羊山诣贼中谕以祸福顺逆之理贼众屈服后竟剿平之百姓安堵擢怀庆府同知
　　王进贤徳州人嘉靖间以举人知沁水县才识疏畅逈有风力吏畏其威民乐依赖居二载以忧旱疾作卒逺近悲号如丧考妣立祠端氏镇祀之
　　王准仪衞司人嘉靖间以进士知髙平县蠲不急之务缓无名之徴扶植寡弱救民疾苦严禁侵渔豪右敛手三年以治行徴去之日囊无余赀
　　张卣仪封人嘉靖间以进士知髙平县性明敏案无留牍邑无寃民敷政三载百废俱举所立堂规至今犹为遵守陞给事中民立祠祀之
　　杨缙夀张人嘉靖间以进士知翼城县调阳城防节自持寡交接政尚平易缓催科而勤抚字有古循良风
　　王髙陵人嘉靖间以进士知阳城县沉静寡言望之如神明雅爱士类校课悉有程积谷数万石凶嵗民赖以济居四年未尝轻取一介民歌颂之
　　孙文泽邹平人嘉靖间以监生任阳城县主簿小心谨慎尝考邑戎盐诸务防得弊端力为厘正编审赋役民无贫富悉称平遇旱祷雨如注
　　李蓘内乡人嘉靖间以检讨谪阳城丞日事翰墨政事不废陞大名推官
　　王标夀州人嘉靖间阳城典史莅任未几剿贼遇害百姓惜之祀名宦
　　刘廷仪慈溪人嘉靖间以进士知陵川县公防强毅不畏权势涖政恩威并着捕盗均赋兴学造士具有成绩而自奉俭约饮食澹若寒素陞监察御史
</div>
    <div class="pagination">
<a href="山西通志_page406.html">上一页</a><span>...</span><a href="山西通志_page402.html">402</a><a href="山西通志_page403.html">403</a><a href="山西通志_page404.html">404</a><a href="山西通志_page405.html">405</a><a href="山西通志_page406.html">406</a><span class="current-page">407</span><a href="山西通志_page408.html">408</a><a href="山西通志_page409.html">409</a><a href="山西通志_page410.html">410</a><a href="山西通志_page411.html">411</a><a href="山西通志_page412.html">412</a><span>...</span><a href="山西通志_page408.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
