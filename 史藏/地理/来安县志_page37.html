<!DOCTYPE html>
<html>
 <head>
  <meta charset="utf-8"/>
  <title>
   来安县志 - 第 37 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   来安县志 - 第 37 页/共 41 页
  </h1>
  <div class="content">
   重建儒学记    元人失名
我国家崇儒右文之美 ，亘古所无。自世祖皇帝混一区宇，以文治天下，凡路府州县莫不有学。列圣相承，诞布德音，崇重学校。虽远而海岛，僻而山陬，人知礼义揖让之风、孝弟忠信之行。非在上者为治有本，教养有法，畴克臻此 ？来安为滁属邑，驿道南北，界于江淮。自宋建炎、绍兴以来，洊罹兵燹。舟车之所不至，黜陟之所不闻。其民卑啬而强梗 ，素称难治。旧有学，在县治东南，卑陋尤甚。至正六年春，广陵蒋公安道宰是邑。下车之初，释奠成礼，瞻仰庙貌，即欲鼎新建造。越明年，政修时和，首捐己俸为士民倡，即鸠工庀材，去其旧制，辟而新之 。崇饰严固，务为悠久之计。移诏亭，崇殿阶，增庑廊以宏其规；恢皇门，甃神道，立楼门以广其敬；垩墙垣 ，新扁额，植朱戟以焕其文；浚泮池，凿横桥，辟衢路以通其道。至于明伦有堂，藏廪有司，膳灶有庖，游息有舍。扁东西之斋曰“时习”、曰“日新”。文昌、地灵之祠莫不咸备。是役也，公临政暇，躬督工役，晨夕不倦，凡钱谷之费出纳无私。经始于丁亥之冬，落成于戊子之夏。召凡民之俊秀子弟皆入学。严讲肄之法，笃勉励之心，有礼有度，士民翕然弦诵洋洋 。是以动作虽钜，民靡不悦而称之。《易》云：“悦以使民，民忘其劳。”其是之谓欤！故东淮远尔咸诵公之德，以其非徒观美，尤能致教养之实，惠及后学实深焉。时朱方吴旭典教是邑，征余文以纪诸石 。余谓为治之道在乎使民知务本。知务本则民日迁善而不自知。慨夫今之宣化者，不过明练于簿书、狱讼、钱谷以为能，孰知诗书礼乐为治道之本哉？公德备才全，谙于为治之道。二年之间，政化大行。司于上者咸信其廉干而委之不疑，属于下者悉怀其德而畏其令。故风俗醇，牒讼简，化为礼乐之乡。矧学校乃人才渊薮 ，作养有方，以备擢用。昔子贱鸣琴而单父治，文翁兴学而蜀民化。公之忠勤，其勋名德业不在二贤下矣。《传》曰：“十室之邑，必有忠信。”后之宰是邑者，以公之心为心，时而葺之，则斯文永兴矣，顾不伟欤！

清心亭记    元学谕吴旭
清心亭者，广陵蒋公安道所筑也。公自至正六年春出宰来安，越明年，人和岁丰，废坠悉举。县治之前旧有官地一亩，为豪家侵据，人无敢理之者。公因询耆老以复之。于是薙榛莽，浚砂砾，深仞有奇，泉脉随应 。环甃以石，波光云影，上下相映。植槐柳于四旁，种莲芡茭菱于其中。即池之隙地，筑亭三间，朴而不雕，高明严巩 。公退之暇，焚香静坐，徘徊徙倚，消遣世虑。或载酒肴、集僚友于其上，树荫蓊郁，禽声左右，引觞满酌，颓然就醉，宴酣之乐。人见其有欧阳公遗风，号公为“小醉翁”焉。亭成而未名，邑民请以“小醉翁”匾之。公曰：“不然。此非吾志也。居仁不才，奉天子命出宰是邑，民之休戚系焉。夙夜祇惧，虑弗治为怀。矧来安素称难治，每听政之际牒讼倥偬，工役劻勷 。薄书期会之冗 ，赋役出纳之繁，剸之理之，百事丛脞 ，骚吾心，拂吾耳。幸不为物所忤而败事，则退席于斯亭之上，屏其视听，以怡吾神，以静吾虑，逍遥徜徉，洞达古今。学校思欲兴之，田野思欲辟之，善良思欲安之，强暴思欲去之，户版何道以增之 ，词讼何道以简之。鼠窃狗偷，四境弗靖，欲防御以弭之。重科厚敛，贫富不齐，欲设法以均之。此皆所以致吾之思也。凡事物之来，意有未诚则不能与民相感，故时憩于斯亭之上，思有以清吾心焉。夫醉翁亭者，欧阳公寓一时游观之乐，非政治之所先。斯亭匾以‘清心’不亦可乎？”众皆曰然。求旭文以记之。旭因曰：“子尝闻清心之说乎？夫心者，神明之舍，五官之主也。彼流其情而乱于气，与夫端若槁木，块若死灰，皆不知清心之要者也。吕氏曰，当官者要以清心省事为本，公兼得之矣。盖公之心湛于止水 ，岂待登斯亭而后清哉？特以自警耳。尝读包孝肃公‘清心为治本，直道是身谋’之句，未尝不叹慕其政事文章之美。今幸获身亲见之。”因为之记，且颂是诗以质焉 。

瑞应驺虞颂    明尚书黄福
李锡贤志稿：明宣德四年，石固山民舍产驺虞二，素质黑章，驯扰不惊。知县晁济、州守唐振表献襄城伯李隆代奏，上命群臣观之。请受贺，不许。于是户部尚书黄福上《瑞应驺虞颂》。
恭惟皇上，膺天地之眷佑，承祖宗之付托。恭己为治，敬天勤民。时和年丰，民安物阜 。和气致祥，嘉应叠见。今者来安县石固山复产驺虞之瑞，臣出寒微，幸逢圣世，获睹斯瑞，欢倍恒情 。敬述圣德之隆，用颂感应之盛。恭录上进，伏惟御览。颂曰：
圣人诚明，天地清宁，品物咸亨 。惟德动天，祯祥集焉，往圣皆然。伏羲之初，龙马负图，大道始敷 。夏禹克勤，治水康民，龟出洛津 。有周文王，化及万方，凤鸣岐阳 。宣父至圣，《春秋》文竟，麒麟来应。皇上圣神，乃武乃文，克宽克仁。缵承祖宗，天历在躬，业广功崇 。明明元良，用贤无方，视民如伤 。物阜民安，九夷八蛮，航海梯山。如川之来，义慕德怀，何其盛哉！德涵庶邦，天眷周彰，祯祥洋洋。有州曰滁，石固山隅，爰出驺虞。驺虞呈祥，素质玄章，厥性驯良。荐于大廷，观者如星，晏然不惊。万众嵩呼，维此驺虞，圣德之符。圣德无穷，有感必通，天眷弥隆 。已格天心，皇上愈钦，履薄临深。已致太平，皇上不矜，图治励精。至于馨香，圣祚隆昌，天地久长。圣德日新，六合皆春，万世昭闻。

送四峰张贵州序    明修撰吕楠高陵人
四峰张公子才以鸿胪卿出为贵州参议，余同介立林子往问之。坐定，叹曰：“公其升乎？”曰：“去卿而就参议，以为升何也？”曰：“公亦尝见轮人乎 ？其为轮也，克和三才，能法阴阳，可规可萭，可水可县，可量可权，固国工也 。然置之江汉湖海之地，于是毂不能直，篆不能正，胶不能厚，筋不能数，幅不能齐，牙不能指，凡舵人篙人皆环议而笑焉 。他日燕赵之人知轮人之良也，请而置之河济之北，恒山之南。于是轮人得以施其巧。凡圜匡直、均同侔之法，罔有不精。以行泽如割涂，以行山如搏石。自是速轮人者无虚日 ，而轮人之名遂大振于中原矣。且余与公之同年也，今二十有六载矣，在南都之会尤为数见。公论用人必崇恬退，权倖之门不欲谒。论理财必奖廉节，奢侈之事不肯为。论听讼必贵简实，狙诈之风必欲息 。若乃事继母同于亲母而通国称孝；处母弟无间于己而乡党称友。历官既久，家无十亩之田，则岂非古之孝廉君子者哉！尔乃自筮仕以来，北滞于中书尚宝，南滞于鸿胪。久羁散秩，棲迟闲居，无所事事 。兹有贵州之行，岂非轮人趋于燕赵之地乎？德可以远施，才可以大著。于是而总宪，于是而典藩，于是而抚巨省，于是而正位九卿，屈指可到也。故谓公自此升矣。且夫崇政殿说书与永安尉，其职之荣辱相悬也，乃有欲举其职者宁辞说书而甘尉永安 。县令与治中、别驾，其位之繁简相远也，乃有欲展其骥足者必傲百里而思大行矣 。即公贵州之行，圣天子正试公于盘根错节之地以别利器也，岂可泥以为降乎？或曰贵州在滇蜀之间、万山之丛，左阻五溪，右距盘江，犵狫异姓 ，苗罗殊俗，治之亦难也。曰：《礼》不云因其道不变其俗，通其情不失其宜。是故有不火食者矣，则燔炙之法虽美不可以强聒也 。有不粒食者矣，则饔餮之剂虽善不可以遽告也。况公厥德既厚而负才尤优，其因人而施，随地而处，固当无入而不自得矣。必不肯以此为降，泥于怀而不解也。”
公滁之来安人，早受其父太守朴庵先生庭训云。

修学记    明尚书胡松滁人
夫学之作也其于中古乎 ？作者其有忧世之志乎？羲皇以前莫之考也，由虞夏而来其孰能废之？余尝览镜古今学之废兴崇替、隆忽疵醇，与国家之盛衰修短、安危理乱，若响应桴 ，莫之能违也，可不谓重哉！嘉靖癸卯冬，蕲阳顾君问以名侍御谪知来安。始至，谒庙升堂，见诸圯坏，慨然叹息已。复周视廊庑斋舍，下至垣堵门坊，悉皆不治，意将新焉。会博士诸生力以为请，典史王海复从旁赞之，君乃度废程材 ，请诸抚学诸台，皆报曰可。适岁大饥，君劳于安集，不遑寝食。今年春，疲民赖君抚字，咸乐祇役 。君度时之可，诹辰始事，费出公帑，力取闲氓，百手并勤，绩用讫底 ，其诸前圯一旦易观。邑人来游，思乐泮水。既又悉覆境中旷土，藉以赡士。于是教谕李君丹等惧无以昭示久远，以状来请纪岁月。余惟顾君之修若学，赡若田也，所以待诸君子者备矣。诸君子盍亦躬修乃学，自芸乃田，以对答贤令尹之意乎？《传》有之：百工居肆成其事也 。既禀称事，所以劝也。学百工之肆也，田之入；百工之既禀也，士何事？曰学。学何学？曰道、曰礼、曰义、曰伦。今学不有礼门乎？不有义路乎？不有明伦堂乎？礼义非由外，伦纪不在远，取诸吾身若心焉耳矣 。身自有之而弗能履，自贼焉耳矣 。有工于此，旷时弃肆，毁瓦画墁，则吏必怒詈而斥罚之矣 。士也旷其学而莫之修，芜其田而莫之治，则何以异于百工之不居肆而毁且画哉？亦未之思矣。顾侯清修而端恪，明恕而雅驯，学足为人师。诸君子其以余言质之，窃愿有闻焉 。

建城记    明黄廷用莆田人
魏尹大用乙卯冬奉天子命莅来安，越明年，丙辰秋作城，又明年，丁巳春二月城成。倭寇由扬州达天长抵泗州城，泗去来安百里许，贼相戒曰：“无入来安境。城始作，守必严。”民是以得免于难。夫自壬子夏江之南赤子蒙戈铤而死汤火者流血成川 ，积骨成丘。来安旧有土垣不足守，当是时，民有危心。魏尹念民之危而欲措之安。于是因岁稔命匠石计为城，庀週九百三十二丈。其三，士民均为之。其一，官为之。六门楼橹悉具，百姓散处于村落关厢之间，有警则令之入城以守，是以安堵无恐 。夫宋城之役，华元被讥 ，众心洵可畏哉！尹城来安而众心成之，由得民也。得民之效，城朔方而犭严狁于襄，城东方而诸侯以宁 。使为令者知此意，所以修捍我民、屏藩我国家者不更有进欤！

魏公生祠记    明学谕林大珠漳浦人
昔汉崔瑗为汲令、晋荀勖为安阳令、唐狄仁杰为彭泽令，民俱为立生祠，惠爱所感，情自同然。今之民岂异于昔？顾感之何如耳。来安名县，自南唐垂六百载，令以百数，俎豆学宫者仅三人 ，何寥寥也？爱不深则情不笃，岂势可得而强哉！今嘉靖戊午，来邑侯魏公以循良超迁 ，民攀留之不得，乃作公生祠。公力却之，众相率而告曰：“自吾有邑未有城，稍值兵则家室不保，直寄旅耳。公兹为筑坚城，且抚恤多方，区画尽善 ，不劳民力，不縻民财，而保障之功速就，吾民从此得以保家室而臻富庶者，公之惠也。公以百世之惠遗吾民，吾民能不以百世之祀报公哉！”于是舆情踊跃 ，争先趋事，不旬月而祠成，公虽却之而不能止也。余固喜民有至情，亦尝念公于来修学校，更驿传，轻刑缓征，省里甲之费，平徭役之则，政绩蝟纷 ，民固悦之，况又为之保。固公岂好名者哉？但民之报公自不能忘，亦犹公之惠民自不能已耳。且往岁倭寇犯泗州，按院颍谷马公力保孤城，既而增筑雉垣，民为立生祠。公固马公所深器者，巡滁过来，亟登城而望之，击节褒赏，谓公治绩为江左最，则其得民，夫岂偶哉？公于今有颍谷马公为偶，于昔有崔旬诸公并称，顾不伟与！乡士夫倪独峰诸君洎义民赵显、耆民武勘等征余文载诸石。余固沐公教，爱之深，与来民均不能忘。乃以民情恳切，古今所同事，敬为公纪。祠建县治之西，为堂三间，中塑公像，甬道中为碑亭，前为大门各一座，周围筑以砖石，坚致壮观 ，足系民思而垂之久矣。公名大用，字道行，别号龙川，湖广光化人。
案：生祠记乃称述功德之作，在当时固不可少，至修志作传，则政绩具详传中，不籍记以传矣。旧志有之，录二篇以概其余。

刘公生祠记    明常山令郝孔昭邑人
新淦刘公名正亨，雷山其号也。早掇巍科，蜚声宇内 。嘉靖丙寅冬奉命尹来，甫下车，即轸念民瘼 ，询所兴革。历戊辰、己巳逮庚午，政通民和，百务具举。向也轮编差徭迄无定额，胥吏得上下其手 。今也户有等，丁有役，人人皆克当其心，则公之核之者详也。向也夫派不时，一年一丁至四五番，休不置。今也逾年始一及，所输不过百钱，则公之役之者平也。向也里甲子费一月动縻数百金 ，人甚苦之。今也民均其入，官代其出，计经年才四五百金止耳，则公之节之者严也。向也粮有起存，老猾因之为利，受赂则从轻，不赂则加重，为邑大蠹 。今也著为定制，有画一之算 ，人知遵守，则公之裁之者齐也。向也圩塘堰坝圯坏不修，每春和则暂揭示文，虚举故事而已。今也诸圩尽固，诸塘水尽蓄，而龙尾一坝利赖尤多，则公之修之者实也。向也仓廒告竭，民所赎罪不谷而金，即土人贮积亦仅仅不越百石，倘有水旱，何需焉？今也预备一仓几数千石，春初则给种以耕，谷贵则减价而粜，疲民赖以生全，则公之虑之者素也。向也军民互杂，奸宄相欺，告马田马丁者纷纷四出，日夕勾理尚不给 。今也马田有图册，马丁有帖文，继此可坐按而决，则公之稽之者精也。向也邑南有龙王庙，以宇则倾，至祈雨无所；以路则侧，少雨则泞，人佥弗便而莫为之处。今也撤庙而新之，巍然巨观；铲路而砥之，荡然康衢，则公之经之者审也。向也黉宫前后制罔称，大街稍折即棂星门，右偏孤高，左隅卑寂，堪舆家往往云弗吉 。今也改路于城麓，行数百步方抵学宫。建楼曰青云，视朝阳门相为对峙，而大成庙，而明伦堂，而道义门，靡不尽制，则公之饬之者重也。向也提调之于胶庠，即不秦越视而联之于一体者尠矣 。今也廪馔以时，考视以时，更集诸生为会，集之公所而身督之，朝夕亲临无倦色，饮食均尝，略无彼此，士亦彬彬露华翼而奋健翮，则公之鼓舞而振作之者隆也 。此据耳目所睹记者概述之，非公之大，而其大都亦可征矣。抚按诸台廉公之治而上之天子，天子体民之隐而俾之久任。至颁一札玺书，五品章服，宠异而劳苦之，此真人世之希睹也 。未几按院历淮甸、赣榆久困，特请之朝，移公于赣而抚绥之。邑大夫士而下惊惶奔走，如失慈母，计无所出。欲借冠则成命不可易，欲卧辙则定命不可违 。乃于公之行，相与出财力而构祠，绘公像其中祀焉，庶几见像犹见公，而公之像在来、心亦在来也。祠建县治之西，与魏公祠堂并其规准。经始于庚午之夏，不日而成。祠成，属记于余。余谓公之善政、善教载之野乘，勒之口碑，采之国史者，当别有书与循良传，共垂不朽。记为祠作，不尽纪也。

重修吉祥寺记    明郝孔昭邑人
寺有吉祥，所从来远矣。地在县治后，稍偏西北隅，邑之龙脉实钟之。万岁圣牌巍峙其中，朝贺之仪胥此习焉，亦地方一胜概也 。顾岁积日圯，木脱瓦解，诸绘像至暴风雨中。省祭蒋世科、乡耆朱贵欲撤而修之，各发虔捐数十金为邑人先。邑人之好义者亦相继成之。易木以坚，易植以固，诸佛诸罗汉暨诸当祀者像率金碧辉煌，岿如焕如 。殿宇既完，更以其余竖钟鼓二楼、制盖备矣 。计工起于隆庆三年十二月，迄于四年五月。事竣，谋立石记施舍者姓名，而以其记命孔昭。昭曰：“佛之为言觉也，一真能觉即佛也。佛之为言空也，万有能空即佛也。奚以土木金碧为哉？盖上焉者明心忘像，下焉者玩像丧心。世不皆上智下愚，唯中人最多，故寺宇之建，绘像之陈，无非欲其以像惕心，以心存像耳。且稠人之于神 ，见其衣冠剥落则亵，见其面目庄严则敬。事他神以畏心，恐其祸之及；而敬佛以爱心，知其必福无疑者。使人畏不若使人爱，则佛之感尤深也。抑又闻之，惠迪者吉，作善者祥。是吾心之惠迪，乃所以为元吉；吾心之作善，乃所以为祯祥。然则修轮藏于外与修宝藏于内，捐财以修佛像与捐欲以修佛心者，果孰缓孰急耶 ？恒人隆其像或遗其心，余是以本其心而并及其像。愿诸君之修之者更有进焉。

瞻云爱日诗引    明湖广按察使佥事詹莱常山人
昔唐狄梁公将之并 ，过河阳，望白云而思其亲，君子尚之。南滁鹿野郝公以进士起家 ，来令吾常，盖三年有成，仁爱大洽矣。迎养之使项领相望，迄不至。侯每翘首瞻注太虚，至忘寝食，古今人合道同志有如此者。及门之徒因绘《瞻云爱日图》而歌咏之。凡邑之能者皆继其声，汇为巨帙。予得而观之，乃拱手叹曰：“斯非仁道之化与？夫云之班布何择于地与时 ，独为梁公见耶？抑又何与于亲而瞻之耶？云生于瞻，瞻生于爱，爱生于孝，孝生于仁，仁根于心者也。古之人思其居而咏庆云，思其友而赋停云，此其无异于梁公者也 。至使人皆知我之爱而相与图而歌之，为吾亲寿考之祝，其何修而得此耶？盖爱亲者不敢恶于人，故推广其亲之爱以爱天下之亲。爱人者恒得爱于人，故人知其及老之故，以为吾亲之爱是上下相与以共力乎仁也。昔范文正公以梁公之精忠大节，百折不回，皆自移孝之一念达之，盖仁孝之道固扩天地、溥四海者也。今侯之宰一邑，其化已如此，凄祁溥遍之泽固可即今日预卜矣 。诸生皆所栽之桃李也，如或知尔，盍即此一念师之。”是为引 。

修学记    明冏卿施策
自明之兴，绍隆棫朴，虽山陬海澨，靡不建学以作兴人才 。而南畿为首善之区，士之炎飞景附、霅煜其间、踵起而润色鸿业者 ，尤不可胜纪，盖彬彬称极盛矣。来安去陪京百里而近王化，渐被宜最深，而壤僻且小，按部使者罕莅焉 ，以故学久颓敝不葺而科第或时时中替也。郑君来尹是邦，既和辑其人民 ，乃毅然以修学校为务。会岁大祲，则曰：“鸠工率作，昔人所用以济凶饥者也。顾彼多用之于浮屠、道院、宫馆不急之务，而吾用之于先圣安灵之所，诸博士弟子讲学肄业之区，较所得不既多乎？”亟请于监司，议克协，即捐俸以从之。其博士及博士弟子与其乡之缙绅先生、耆老慕义捐资以佐厥事者，镪相属也。诹日饬具 ，阅岁而落成。若殿、若庑、若堂、若斋、若门亭、若桥泮、若尊经阁、若名宦祠、若乡贤祠、若课士所，若庖湢燕寝 、若廊舍，故者饰、缺者创，偏庳者易而端敞，盖庙学之制始焕然改观矣。于是将树碑勒工，郑君率博士徐君、崔君偕诸弟子来请纪于余。余官冏政，不得一顾瞻庙貌以助郑君作人之盛举也，则进诸生而告之，请以御马之道为作人喻可乎？夫马之材，非必尽冀北良也 。当其委草莽而伏枥下，虽有良马，弗知其良。及至孙阳、造父，右操策、左施勤而御之，而后马之为骅骝騕褭者立见 。士亦犹是耳。今尔诸生之僻处兹土也，往往艳吴会之人文以为向往。夫吴会固士之冀北，毋亦良有司者时为加惠而振作之，而后士乃始瞿然顾化 ，彬彬然甲于南畿欤？盖有文翁、常衮、韦景骏其人为之守令，则虽以蛮夷僻陋之乡，而其学者遂至比邻于邹鲁 。矧兹土密迩王化，诸生其尚驰驺于六艺之场，休养于诗书之囿，弦歌诵读以为和鸾，盘辟缀兆以为节奏，矩矱先哲，步趋大方以为范 。我驰驱之式，譬之马得其牧者。未几而云锦成群 ，动天子之嗟赏矣。其与三吴士并轸而争途也奚有？抑吾尤有进焉。马之所以为马者不在奔轶绝尘之技，而在任重致远之能。士之所以为士者，不在决策发科、陟巍跻膴之才 ，而在仁义忠信、道德有诸身之实。如我三吴，以勋猷彪炳奕世者固地不乏人，而阐翼圣真得一士焉，乃为山川增重也 。彼区区程科第之多寡以为轩轾 ，果足凭耶？尔诸生其相与勖之，当使海内称兹土为余吾、为渥洼 ，不徒冀北云尔，则庶几郑君作人之盛与文翁诸人同不朽矣。是役也，始于己丑冬十月，竣于庚寅夏六月。郑君名元辅，莆田人。徐君名士吉，繁昌人。崔君名俸，崇明人。董其役者，省祭李应春也。郑君以敏才著称，兹不殚书，重兴学云。

景欧亭赋    明岁贡张国翼邑人
岁辛卯，明府郑公建亭于仕优堂前，命之曰“景欧”。不佞属游而觞焉，爰缀雕虫之技，附申燕雀之私。其辞曰：皇缵万年之宝历兮，煜莹精于虞唐 。焘九紘而布濩兮，耿玉烛乎列宿之光 。咨翩翩之循牧兮，汝往乂乎滁之旁 。荃怂恿以扈纶渥兮，励夙宵而靡遑 。戒颍川以抗旌兮，召中牟使先路。清风起而穆如兮，霂霏霏其甘澍 。纷堪讴夫范之谣兮，委两歧而安五袴 。夫何昵汴京之美人兮，欻遐征焉于高步。謇灵修之缅邈兮 ，日惝恍而顾形；指高山之岞崿兮，遵大路以怦营 。光爽爽其欲见之兮，聊娱意于斯亭；忽翼然而轩翥兮，肇锡之以嘉名 。曰昔庆历之神圣兮，快英贤之羽簉 ；何欧公之耿介兮，乃一麾而出守。既喜风俗之简淳兮，又佳山水之深秀。日同乐于滁民兮，亶丰年之屡遘。后先生盖五百载兮，独偃修以夷犹 。濯紫微之清泠兮 ，荫嘉木而发野芳之幽。摹醉翁之巉岩兮，走翠碣于龙虬 。创吾亭以景止兮，恒循足迹焉而趾琅琊之游。夫道有感而世匪旷，心有契而符可通。故筑拟砚之台者，镌江汉之烈；卜醉白之堂者，鍧吟咏之风 。斯亭也，怀贤式德，则义度衷。谌芳猷之逖绍，匪流连之是从。矗琴堂之左个，势隐约以郁葱。驾盱豁，轩庞鸿；迎灏朗，苞丰融 。既旷瞩乎南北，亦平挹乎西东 。工以时举，民不知庸。却簿书之堆案，列图史以栋充 。委仕优而退食，抒超邃于遐悰 。若乃晦明变化，昕夕晻暧 。露湛霜清，霞蒸云叇 。抚景情怡，茂时物对。冯虚栏而徙倚兮，纳八窗之天籁。固先忧后乐之两怀兮，岂把酒临风以增慨。申缱绻于广厦万间兮，庇总总林林于无外 。思古人而心实获兮，曾不让夫环滁之遗爱 。尔其乘春阳之载起，则布和会、遂嘉生、议赈恤、劝农耕。感秋气之肃清，则丰粢贮、平讼刑、省敛给、谨输征。夏暑雨也，戒屯膏而荫道暍 。冬祁寒也，推挟纩而燠皴惸 。于以昼考诸宪度，于以夜稽诸章程，皆斯亭之所助也。盖不知我之为欧而欧之为我，故名不愧于亭而亭不愧于名。岁如何？其岁重光，亭峥嵘兮来之阳，愿我侯兮拱柱石于庙堂。岁如何？其岁单瘀，时恬豫兮亭斯作，愿我侯兮肃冕佩于龙角 。彼欧公之辅仁庙兮，抗孤忠而自植。岂徒流惠于滁之民兮，固于今廊庙之丕式 。矧来政之修姱兮，冠朝廷而茂绩。方勤玺书之征异兮，接夔龙而辅皇极 。则后之视今也犹今之视昔，而斯亭与斯名兮将永垂光于万叶。若夫庀材面势，召倕命般 。削豫章以为栋兮，列榱桷以文阑 。勤朴斵之坚厚兮，饰轮奂于艧丹 。培河阳之桃李兮，猗淇澳之琅玕 。是一亭之胜，而何足以表为政之大观哉！


集文下

重修城隍庙记    明邑令何九达彭泽人
我国家开基定鼎，为民礼神，厘正祀典，有郡有邑，必建庙祀城隍神，敕封曰“忠佑”。来邑城隍庙所从来久矣。皇帝御极之三十三年，达受命莅兹土。甫至谒庙，睹其规制巍焕 ，令人竦然起敬。问诸主守道士，具言庙宇初固湫隘 ，且将圮。万历初，忽犴狴疏防 ，二巨寇越去。侯浮梁张公祷于神 ，寇去三日尚在境内不十里许，仍自归就狱，悉神拘苦状。张公曰：“神至此哉！”遂捐俸为扩新其宇。未几，公以艰去，事未竣。道士徼神之灵，历请于县，及士大夫、乡民莫不各各捐助襄厥事。无者创，敝者新，隘者廓。树门有屏，表道有坊 ，瞻拜有殿。有正殿，有寝阁，有左右十二司。黝垩丹漆 ，举以法故。色象庄严，辉煌炳耀，视曩者夐异矣。余唯国家所以祀神，有祈有报有弭，靡神不举，然不得后城隍神而他神是渎。且神胡以忠佑称？忠者，忠君也；佑者，佑民也。民者君之民，佑民所以忠君也。神为君佑民，君不得不为民祀神。《记》曰：“能御大灾则祀之，能捍大患则祀之。”神且保障此方，使民无水旱昆虫之灾，无凶荒妖孽之疾，岂惟亿兆民蒙休袭庆，司牧者实嘉赖之，神不亦允称祀典，永永无极哉！其同时并举者，左隅有庙，曰司痘，曰三义，曰协天大帝。右隅有庙，曰碧霞元君，曰司马之神。或创于官，或创于民，皆犁然修饰 。余不暇悉其详，第于城隍神祠纪其修之终始，以志来之令、来之民所以虔祀神之意云。

漱芳亭记    明邑令尹梦璧归安人
来安邑署之阴，吉祥寺之左有古井焉。日色射其中，光彩莹煜，绚若琉璃。投之瓦石，声闻数十武。邑民称曰琉璃井。天启壬戌，予摄行邑事，搜古名迹，惟斯最近。汲而尝之，既芳且冽，非尘间味也。邑治介砂砾间，闤阓杂遝，所掬而供者皆污渫之余，未有芳洌如斯泉者。爰构亭而名之曰“漱芳”，昭其味也。夫昔以琉璃称井，徒取色之浓华耳。天下嗜色者多，知味者鲜。嗜色则浓胜，知味则淡胜。浓则毒流等于甘露，淡则贪水可为廉泉 。吾宁味其淡乎！后之君子憩斯亭、味斯泉，其以予为知味否？

周都督年谱序    国朝检讨尤侗长洲人
苏子美读《史记》，至沛公观秦始皇东游，张良击博浪沙不中，辄浮一大白 。杜祁公曰：“有此下酒物，一斗不足多也。 ”然予谓不如读《项羽本纪》至钜鹿之战，“楚军呼声动天，无不一以当十，诸侯皆从壁上观”更快人意。及作曹参、周勃世家，樊、郦、滕、灌列传，其叙百战之功，简核有法，可与《诸侯功臣年表》同日而论焉。我朝以武威勘定天下，凡满洲将士皆丰沛、南阳之亚也，而绿旗汉军亦有熊罴之佐、虓虎之臣、奋力戎行、策勋疆场者 。如滁阳季珍周公以武进士起家 ，守备粤东，历任虔、赣诸镇。值寇氛荐急，公率师扑剿。其救宁都、会昌、兴国之围，恢复石城、万安、龙泉等城，至长冈洞、油石嶂、胡城、石岭、均村、信丰、水西坝、黄土关、鸬鹚寨、老虎峒，累战功皆第一。既调湖南，复有永兴之捷，露布屡腾，玺书褒劳。遂总三晋之兵，特迁汉中锁钥重地，盖巍然骠骑大将军之列矣。然溯其结发，披坚执锐，驱驰汗马间者，皆从拍张距跃而得之，岂仅轻裘缓带，雅歌投壶者比哉 ！今阅其年谱所载，攻城掠地、折将搴旗之状，历历如在目前。追黄獐之吮血，数貂裘之箭痕 ，其功甚壮，其力亦甚劳矣。封侯之赏，麟阁之图 ，固可翘足而待。予备史官，虽未及著之青简，然于燕山风雪中读之，亦一下酒物也。公仲子次叔方为禾中别驾 ，谒予而求叙。公鹰扬虎视，计其人必魁梧奇伟，恨予未获见之。乃观次叔风流尔雅，退然若不胜衣 。将门之子复有文人，予益心异之矣。

筑城记    照原碑并列二人姓名清宁国府判彭旭初，来安县令李文勋
古大人镇抚封疆，建万世之良策，虽一方一邑，必为之谋保障，捍牧圉，造芸生之福于不朽，若召伯、山甫功业固殊焉 。来安旧城肇于嘉靖中叶，藩卫周密，越有明数十载，安堵无恙，兹城保护之力居多。厥后风蚀雨销，渐就倾圮，楼橹雉堞荡然无存，守土者未尝不惄焉忧之 。然动糜官帑，艰于申请，其一二才敏者又汲汲于簿书期会，不遑经理，以故城久不修。乙亥岁抚宪高仗节南陬 ，举皖江十数郡咸归整饬。因念山区小邑亦必深沟高垒，始足以固土宇，焕版章 。遂以筑城之役商之督宪尹。表奏宸聪，蒙恩俞允，委员相视，分任于旭初、文勋 。二人捧檄之余，悚惶怵惕，面奉抚宪谕：“财取诸公，毋扰吾民。料欲其坚，毋旷尔功。垣墉甃甓扩而新，廪食赍予从其厚。”旭初、文勋恪凛宪示，共矢和衷 。爰召匠氏广土工，竭力完缮。週壹千丈有奇，高壹丈四尺八寸，阔四尺六寸，视旧制有加焉 。经岁月而民不知疲，累崇高而工不少倦，兴大役、动大众而莫不涌跃赴工。维时雨旸不愆，丰登兆瑞。此来人之厚幸，抑圣天子至德覃敷、暨大宪造福锡祉所沾被也。忆昔诹日营建，文勋夜梦瑰玮者执裾而言曰 ：“来城予经始，今且复新，予为君助半臂。”文勋时肃然起敬，为激切涌跃久之。觉而考诸邑乘，则前尹湖北魏公大用也，其时中州马公实左右之。魏公与文勋同乡，马公即与旭初同郡。相去百有余岁，两两合符，斯足异矣。且邑城构于嘉靖丙辰，落成丁巳。斯役也，创始乾隆丙子，落成丁丑，又若有数存乎其间焉。按《说文》，徐氏曰:“万物盛于丙，成于丁。”又《尔雅》曰：“岁在丁日强圉。”意者天开景运，为来邑奠磐石、兆文明。大宪之造福岂不与召伯、山甫同休也哉！

建阳书院朱子祠堂记    国朝邑令韩梦周潍县人
余既延吴县汪君大绅主建阳书院讲席，遂于院之北偏辟楹三间为祠堂以祀朱子 。率诸生行释奠礼，礼成，退揖诸生而告之曰：“此祠之作，非以报朱子之功与德，为诸生设也。报功与德，有从祀之国典在，不敢以私举。诸生读朱子之书，皆诵法朱子者也。夫诵其言而不信，弗诵可也。信而弗法 ，不信可也。礼，入学祭先师，非徒为其文，谓于其所思慕者如将见之云耳。古者思其人而不见，往往得之梦寐，或睹其形容，舜之于尧，孔子之于文王、周公是也。近世薛敬轩、吴康斋亦尝梦见文王、孔子、朱子，盖其信之笃，思之切，则精神必有感召焉者。古之为祭也，如见其所祭者，其信之笃、思之切亦犹是也。吾愿诸生之于朱子，笃信也。谚曰：非言是习，惟人是则 。人之于师友也，近则法之，远或遗之。故曰吾离群而索居 ，亦已久矣。夫善学者之于其人也，岂分今与古哉？惟其法之而已矣。既已笃信之，复近其居如亲炙然 ，斯法之矣。吾欲诸生于朱子近而法之，故作此祠也。昔者《清庙》之诗 ，周公所以祀文王也。闻其诗者愀然如见文王焉，况于诵其人之书于其人之庙中者哉！诸生勿徒以为文，求其所以信与法，则此祠为不虚作矣。汪君学宗朱子者也，以予言为信，遂书以勒诸石，示不忘焉。

江清书院记    韩梦周
乾隆三十有三年，来大饥。皇恩丕赈，民乃辑宁。越明年春，邑之好义者复醵金为食以待麦秋 。既竣事，东南乡之相官镇有赢资，爰谋于众，为置书院。镇之王生、陈生复捐舍一区以处生徒。事以大集，请余为记。余谓为学之道在审所尚而已 。志道德者绌功名，志功名者贱富贵。夫富贵之与功名犹薰蕕也 。功名之视道德犹金矿也。古之魁梧雄略之士耻其功不见于当时，称不施于后世，敝精瘁形，殚虑而竭忠。其措施补救，大者在国家，小者犹开济一方，被之乎生民而不朽。率志而行之，至有犯时触难、撄祸患而不悔者，若是者何也？抱材于己，诚不忍其闇汶以没也 。至于充乎内无假于外，既其实不慕乎名。其达之也若固有，其退而怀之也渊乎其不竭。浩乎其与天地万物者游，而无所为不足，此古所谓有道之士。圣贤设教规以为的，欲人学而至之者也。然自圣人既没，至教不传，其间奋迹于功名者有矣，道德有于己者，未之恒闻也。求其近焉者，汉则仲舒氏而已耳，诸葛氏而已耳 。隋则文中氏、唐则昌黎氏而已耳 。至宋，濂溪、明道作而后其道大著 。自是以来，代有兴者。紫阳、象山并起一时 。真氏、魏氏以及元之吴、许，明之阳明，我朝之汤、陆，源远而流益广 。虽有至有不至，则固所谓圣人之徒者也。予尝论此二者，志功名则古人之成法不可不考，当世之事务不可不究，国家之兴废、生民之利弊不可不悉。宰相之所以行、谏官之所以言、临民之所施设，皆可豫也。如志乎道德，则古昔圣贤相传之旨，其广大散于六经，其精微著于四子书，宋元诸儒递衍其绪而国家以之取士 。盖诸生之所夙闻，无待更端他求者，唯在立志设诚以行之耳。若夫富贵利达之士，盖墦间之行，妻妾所羞且泣者 ，不愿为诸生道之也。镇居江清圩西偏，以名书院，志其地也。王生名景彪，陈生名国仁，尤士之好义者。

新设恤孤院记    韩梦周
生民之弊有，在古有之，后世益甚焉者。其甚之之端，起于人所不及见，后遂积重而不可返。穷独无告之民，三代之世未尝无也。《洪范》言：“无虐茕独。”《康诰》称：“文王不敢侮鳏寡。”《周礼》以保息养万民，三曰振穷，四曰恤贫。而《八刑》有不恤之条 。其著于经者如此。然窃意古之时，井田有常制，民各受田以力食，贫富无绝殊。老有所终，幼有所长，男女有所归依，以生以育，奠其室家。则所谓穷独无告者殆天刑之民，生人不恒遇之，遭其为数也寡。故其措理亦易，《周礼》所谓“振恤”，《遗人》之“委积” ，里乡之收养，足以济之有余矣。自战国井田既废，兼并遂兴，末务益竞，本业益微 。土地之利，商贾得以操纵而转移之。于是富者连千畛 ，贫者无寸土。衣食之源既失，室家之道不立。鳏寡孤独者日积而莫得所施，弊之益甚，则兼并者之为害也。夫土地不加多，民不加少，此有盈则彼绌矣。失业弗生之民既众，不恤之刑无所施，于是振恤乃专任之官。来安额设孤贫二十人，额外孤贫二十人，凡四十人。外此之颠连无告者尚随在而有，乃谋诸邑之好义者，醵金三百两、田种四十石，为新设恤孤院，就养者亦四十人。财则劝之民，事则主之官，盖仿《周礼》之法而变通行之，亦所以救其太甚者与？夫土地，天之所以生万物，帝王之所以养万民也。今乃为豪富所兼并，使民多失其所以生养，而人恬不为怪，盖其所由来者渐而昧之者多也。呜乎，其不可复也久矣！

关帝庙祈雨文    韩梦周
呜乎！入夏以来，雨泽告愆 ，梦周再祷于城隍之神。以诚之不至而神不我德，万姓恫惧，祈祝皇皇，靡神不举。梦周身为长吏，惟民是司。其忧其乐，长吏以之。其死其生，长吏视之。夙夜徬徨，莫识所为。伏惟尊神，忠义冠今古，英灵震环区。自我大清受命，圣祖、神宗代有宠封。我皇上式遵前典，嘉神灵贶，准行易谥。诏谕薄海内外 ，敬昭新号以崇典礼。当圣天子纶綍焕颁之日，正尊神灵爽式凭之时 。梦周俯承皇命，仰赖神聪，秩祀在迩，先期陈词。惟神受圣天子隆礼宠嘉，其必将图厥报。伏念一区之民，皆皇上赤子；一命之士 ，皆为天子牧民。况于尊神覆庇苍黎，靡有涯量。梦周不揣猥陋，且愿为民请命，敢以十事誓于神，惟神罚其吏而哀其民，梦周死且不朽。其一，有若贪黩货利，朘民之生，愿罚算十年 。其一，有若残忍酷刑以戕民，愿罚算十年。其一，有若受请托、枉是非，愿罚算五年。其一，有若骄逸弗念民戚，旷厥官事，愿罚算五年。其一，有若法弗及恶，以莠贼良，良者弗式 ，愿罚算三年。其一，有若置民依桑农弗兴，愿罚算三年。其一，有若学校不举，教士不以诚，愿罚算三年。其一，有若谄上以利与色，思固宠位，愿罚算三年。其一，有若厥鳏寡膜不在抱，惟心之丧，愿罚算三年。其一，有若纵吏役假官之威用，毒虐于小民，愿罚算三年。凡兹十事，长吏有一于身，实为恶德愆伏之由，惟神殛之。累事而加夺其算数，用赴告于皇天后士。其疾既去，其民将苏，及时大霈霖泽，俾万汇昭回，民生康赖，则神之恩德世世答贶。其无斁，尚飨 。

惮暑吟自序    韩梦周
来安承滁山之支委，西北多冈峦，石枯而土瘠。民之业农者，雨旸不愆，视腴土得十之四三焉。东南水之所汇，率筑堤作圩田。然河狭而地逼 ，涝则不能泄，旱则易竭而不能资灌溉。民之业农者，雨旸不愆，视腴土得十之五六焉。其俗耕作为下，农夫不务蚕织，又无贸迁有无之利，百物所需，皆仰给于他邑。商贾之黠者持窳物 ，数倍其值而债市之。小民利其值之不即索也，虽不急之物，亦取备焉。春负者偿夏之麦，夏负者偿秋之禾，秋冬负者岁终而会麦禾兼偿焉。百姓狃于屡丰，不复知积藏为急务。呰惰偷生，无艺而耗，不甚爱惜，故一邑之内，有余一年之食者，可指而数也 。下此则仅能逮新，又其甚则贷而食者也。呜乎！以瘠土之所出，惰农之所营，供百物无穷之费，虽岁无凶荒，民力固已大绌。余始来此，即以闾阎无备为忧。与百姓言，未尝不惕之以年岁之不可保、饥馑之当虞。于是劝农桑，崇节俭，逐黠商之以窳物罔民者。诸所规置，粗端略举。逾年而夏大旱，禾稻尽枯，邑大饥。大吏闻于朝，发帑赈恤，民乃得安辑。因念自始旱以来，至今九阅月。其间天时之变异，民情之戚迫，吏之忧惶，与夫上官之勤劳，皇恩之普渥，虽事逝境迁，犹时时耿著于心 。自愧为吏无状，弗克先时预防，俾万姓颠于凶祲。情之所伤，发为咏歌，凡得二十篇，名曰《惮暑吟》，志旱虐也。夫人情习乐则忘，知劳则思。借既往之灾患，励将来之忧勤，以与我百姓谋事更始，集业劝功 ，庶几其有备而天不为厉矣乎！

龙泉桥记    韩梦周
龙泉桥，涧水桥也，去邑东十里许。初募建于前明，邑人周廷佩、蔡本成更修之。旧名丁家桥，其水发源于龙山，故易名龙泉桥云。桥为来安、六合之通衢，久圮矣。居人垒乱石为渡，低入涧腹，水涨辄没。丁亥春，余始命治之，因其废石，益以所不足，逾月而工竣。桥跨涧上，水大不能漫，行旅以便。邑人请勒石，余谓是役虽小，然再造之功未始不艰，督其事者亦勤且劳矣。因志其始末，列其姓名于左，俾后来有所考焉。凡修建各处碑记，董事姓名多者，只载碑阴，古文之体然也。碑文入志，碑阴不入志。欲知其人，自有原碑可考。

纪卢忠烈公救滁事    韩梦周
余官来安，以事往来于滁。每过城东所谓五里桥者，为明卢公象昇破流贼处，考《州志》不载。滁地处险要，为江南保障。昔明太祖得滁州，遂渡江克金陵。故谈江以北扼塞者以滁为称首。崇祯间流贼蹂庐、凤，城多不得守，眈眈窥江南，然惧滁之蹑其后。于是闯王高迎祥、李自成、张献忠等七大贼围滁，兵数十万，连营百余里，誓必破滁。公是时总理七省，闻滁警，帅诸道兵往救，次于五里桥。战之前一日祃祭 ，数贼罪告于神祇，慷慨誓师，师皆奋。公曰：“贼渠皆在此 ，一举可歼灭。此天赞我，不可失也。”于是檄应天巡抚屯扬州、淮抚屯颍州，拒贼奔路。是时贼闻公至，气皆夺。战之日，甫阵，总兵祖宽跃马直前缚贼。公麾三军继之，呼声震天。贼大奔，自相践击，积尸如山，滁水赤，获器械辎重不可计数。追斩五十余里，滁围解。以淮抚疏于设防，贼由间道逸去 。是为崇祯九年春也。贼既败，张献忠时出入安、庐间 ，而是时史公可法巡抚安、庐，屡创贼，与公声势相倚。公有大将才，貌清癯，生有神勇，驭将抚以恩信，激以忠义，与士卒之下者同甘苦。粮缺，常三日不食。将战，召诸将合谋，谋定而后发，亲冒矢石不反顾。遇危急，将士持死不可败，以故所向必克。史公自厉刻苦，营中不具帏幕，夜露坐假寐，倚健儿背。天寒，起伸甲，冰霜嘎嘎有声。善抚士卒，招致人才，觅侠客奇士，皆得其死力。是时建牙大吏可倚以办贼者 ，公与史公而已。未几，公奉命守宣大，史公以忧去 ，江以北虚无人。然贼虽不时出入安、庐，而滁由是无贼祸，江以南获安，岂非公一战破贼胆，贼溃裂不复有渡江之志哉？余故著之，使修志者采焉。

汤文正公祖墓碑记    韩梦周
公先世来安人。有讳庠者，以功升睢阳卫前所世袭千户，遂家睢州，八传而至公 。公巡抚江南时奉诏还朝，纡道过来之水口镇，合其族人，且曰：“再至当修墓。”汤氏子孙犹有能传道之者。余少读公书，想慕其为人。今为邑宰于来，实公桑梓也 。因访其祖墓，伐石表于其阡，俾汤氏子孙岁展修 ，毋忘有事，以卒公之志。俾来之人士知人之贤而有德者，爱敬且及其祖宗，遂益励于学术，亦宰之责与！

与诸生会讲约    韩梦周
仆窃不自揆，欲以振兴文教为已任。操术疏陋，成功盖寡，中怀歉仄 ，三年于兹矣。诸生不以仆为不似，弥见亲习。有所陈说，辄油然不疑于中。虽过而存之，亦足见诸生之志在取益矣。夫古人为学之术具在也，或由则废，或不知而不由。岂所习之业殊哉？亦所以讲明者有未至耳。夫学之不力，学者之过也。讲明之不至，教者之失也。今与诸生约：每于月之十日会讲四了书于建阳书院，诸生以次质所疑。讲毕作制艺文一首，以观所得之浅深离合焉 。呜乎！无冥冥之志者，无昭昭之明；无惛惛之事者，无赫赫之功 。我诸生其勉之哉！

与徐又陶     韩梦周
岁暮抵淮，风雪中买舟游淮阴钓台，过漂母祠，吊枚皋故里，登刘伶台饮酒而归，各有诗纪之 。越日，索高丽古鼎，得之破寺中，摩挲竟日，志以长歌 。又购得阎百诗《尚书古文疏证》 ，旁稽博引，发伪书之症结。紫阳草庐，楚望熙甫，疑而未畅之绪倾箧而出矣。因大喜过望，几废寝食。稍欲究其指归 ，俟有得，当以相告也。近日客阜宁，暇日无事，辄多文词。然以自娱，不足相感发，故不复录寄。和诗寄去，别绪如新，否耶？足下不患不勤学、不好古，患不见是于人耳 。不见是于人，则孤立无偶，非守道笃而自知明，未易不惑于流俗也。然知其为流俗则固不惑矣。方望溪云 ：“奈何不畏古之圣人、贤人，而畏今之愚人哉？”愿足下留意也。仆拟夏时始北旋，足下能来一游乎？计四五日可得达，主人亦吾辈人也。科试后急策蹇至 ，可得两月聚首，所获为不浅矣。仆近日诗文略放笔为之，觉动荡有气势。以示人，多眙而不语 ，遂以自疑。回思阎考功之亡，非止德业无所承，即文字之细亦无与质矣 。然则师友之所系何如哉？愿足下其留意汪君大绅 。足下之所严事，豪杰之士也。近在桑梓，能往而学焉，其于仆如舍培嵝而登泰华也 。虽不与足下见，犹见也，且过之矣。惟愿早自决，勿坐废以失时，幸甚幸甚。所欲言者，累纸不能尽。要其至切，无过于此。知足下不鄙吾言，故刺刺道之 。不宣 。

方壶山人《楚游诗草》序     国朝学院秦潮无锡人
余始官中书，得交来安张华平先生。每同儤直 ，出诗篇相示。汪洋演迤，磅礴闳肆，有唐风人之遗焉 。继先生以侍读致仕，醉吟泉石垂二十年。而余先后视学此邦，使车往返，先生翛然自远，无由得接謦咳 。今岁三月，试毕都梁，道出来安，先生年七十余矣。相逢握手，追叙京华旧游，宛如昨日。袖中出《楚游诗草》，属为叙言。昔燕公官岳州时，诗益凄婉，人谓得江山之助，先生其嗣响与 ？忆予髫年侍先君子宦楚南 ，登临衡山湘水间，吊屈宋之遗址，读《离骚》、楚辞，心甚好之。而时以年少，正习举子业，未学为声律也 。岁丙午，奉命典试滇南，来往洞庭南北。寻溯前游，忽忽如梦，辄拈管寄怀，愧笔力不逮古人。今读方壶山人诗，如闻山水清音，琅琅入耳。而集中赠答诸作，如芝轩蓬心。诸君子又皆予素心晨夕唱酬莫逆者。展玩新编，缅怀旧雨 ，益交结于中，不能置也。爰泚笔而为之序 。

赠严生策勋序     国朝御史谢振定
严生为余典试江南所得士，性醇悫而苦志于学，屡上春官不得意，辛酉下第后愿留都门，励业图再举 。既而念母綦切 ，常中夜不能寐，旦来告予曰：“钟铭归矣。钟铭之从事于学也，皆吾母冯孺人教也。钟铭八岁而孤，吾母年方二十有九，尽鬻嫁时衣饰，为钟铭择师而授之读。钟铭性最鲁，每塾归，吾母秉灯待，责复诵昼所受书，不成诵则立加鞭挞无少恕，已且涕泪交横曰：‘汝父以苦学遘疾 ，未遂志而殁。吾愿汝成汝父之志也。今胡乃若是！’及钟铭学为文时，归呈课艺，母视师所抹勒过甚 ，挞如前。是以钟铭少时望寝门则栗栗而惧，迄今思之，则依依有余慕也。今吾母年七十有六矣，往时官吏为请旌，母不许，钟铭未获寸进以奉母欢，又远离膝下，其何以自慊 ？兹归计决矣。”余闻之，肃然曰：“贤哉母也！所谓慈母而兼严父之事者也。而生之性情真挚，抑又足尚焉。古人得禄以养亲，则捧檄而色喜。生之留，为其母也。然古人不以三公易一日之养 ，则生之归，亦为其母也。生其无失乎赤子之心者耶。是心也，扩而充之，其用沛然。计更阅数年，例得为令。为令者有父母斯民之责。推此心而善用之，勿姑息以养慝 ，勿闻誉而自喜，以此列名循良，于太孺人苦心劝学之意，其庶可无负。生其益务汲古深思，以裕临民致用之资。即以尽菽水承欢之分，区区一第，乌足以溷其胸耶？生行矣，吾无以张之，遂次其语以赠别。归时称觥萱堂，持此颂太孺人前，其庶几欣然眉翥，谓荣于绰楔之锡也 。

朱树堂诗钞序    国朝大学士汪廷珍山阳人
岁壬戌，仆督学安徽，校士至滁 。时树堂朱君为来安博士官 ，齿且暮矣，以属官礼上谒。观其貌，温而古；与之语，质而雅。相聚数晨夕，论古今文字，甚相得也。既乃出其所为诗见示，受而读之，高雅冲秀，时复雄浑奇肆。叹其深于此事，为近世之所希。君属为序，则再三辞。盖树堂之诗自足以传，且当世故多知树堂者，无事仆也。已事别去，君屡以书来讯。甲子之夏，复于役滁阳，君乃复录示近作若干首，而求序之意愈肫 。夫仆之序，岂真足以重树堂哉？然重其请，不敢辞，姑陈其所见而君证其得失焉。盖诗之来久矣。古之作者曷尝有意以为诗哉？有不得已于中者而发之言焉耳。自建安七子而后 ，始有刻意以为诗者。自唐以后，而始有自命为诗人者。以诗名家，诗之衰也。然而当时之士，读书为学尚有本末，不失古人之意。作诗者大抵通古今、有根柢之人，而又加以数十年之讲习砥砺，优柔厌饫 ，以故诗皆可传。其质之不近或学之未至者，虽当世硕学，往往终身不为诗。从未有高心空腹，率尔操觚而辄敢自附于风雅之林也 。近世则不然，举世之士皆耻不能诗。凡以八股列甲乙科者 ，类皆有诗集问世，多或数十卷，少亦数十首，以至翘关之武夫、黄口之任子、纨夸之赀郎，下及商贾缁流，女郎下走，群思以诗自豪 。士之衣食奔走曳裾朱门者，或以古人之诗进，则犹公仪子之弹清角也，于是黠者出焉 。背弃古法，不顾格律。或为纤滑俚俗之词以悦之，或为奇怪不经之谈以震之，或为襞积雕缋之词以炫之 ，而市井不学之徒喜其易解、易为且易工也，乃哄然群诧，以为才子，而慕之，而学之，而相与标榜之。以故为诗者上之可因缘致通显，次亦不失餔啜 。徒党渐多，门户遂立。于是诗遂为悦当世、啖名利之一物，而天下之人，遂无不可以为诗。呜呼！是其为诗也，盖可知矣。夫诗之宗派致多，意制不一 。或性质之各殊，或彼此之相救，要各发明一义。虽文人相轻，互为讥诋，而通方之士则必兼收 ，要无失乎雅音而已矣。树堂之诗不名一体，安章宅句具合古则，而又皆有性情贯乎其间，生气远出，非徒刻画形似。其波澜意度，未知于古人何如，要其视近世之为诗者固已远矣。山谷有言 ：“士有百病，唯俗不可医。”雅俗之辨，介乎几微，非可以面目求。观树堂之诗者，以此读之，当有以得树堂之深，此则仆之心折于树堂而窃愿与当世共证之者。若夫树堂之诗，则固自足以传，且当世故多知树堂者，无事仆也。

重修养济院记    国朝邑令钟希贤海丰人
《诗》曰：“哿矣富人，哀此茕独。 ”诚以天生斯民，不能使孤独鳏寡有室家聚处之欢，无一家不获之虑。故先王收介特、振困穷，所以平斯人之憾而补造化之缺也 。我朝湛恩汪濊，闿泽覃敷，政先无告，给口粮以资其食，立院宇以安其身，所以待之者至优且渥也 。邑西养济院，旧系草房。乾隆十八年，前令李公春明易茅以瓦，且为增设房屋数椽。迄今六十余载，墙垣倾颓，椽桷朽烂，每遇风雨，难免漂摇。余亟欲修之，因他务未遑。癸亥秋，突遭火变，烧毁殆尽。嗟嗟，念此穷民仅有棲身之地，何竟成煨烬耶！爰捐廉俸，即日修造。邑中士民商贾欣然乐输，共襄厥事。旬日间，坠者举，废者修，且以余金置板床，俾其卧处免燥湿之虞。又于恤孤院旁建造厢房数间，人众可以分处，由是疲癃残疾之民依然获有处所 。是举也，规模虽仍其旧，而增前人所未备者，实众擎之力也。夫有善弗彰，何以示劝？余嘉捐修者同心好善，上可仰体圣天子惠恤穷黎之至意，下可鼓励后人接踵而行普济之德，使穷无所归者永叨厦庇，斯亦不朽之功也夫。是以勒之贞珉 。

同善堂记    钟希贤
盖闻九垓大矣，恒多待拯之颠危。两大森然，犹有未弥之缺陷 。是以帝德不言博众，王仁首被茕枯。谢东山思宏济苍生，蘧伯玉耻独为君子 。先民有作，善与人同。况我国家累洽重熙，沦肌浃髓 ，宇宙无一夫不获祥和，使万汇皆春。皇上大度矜全，澄怀胞与于掩埋枯骨、增置义冢诸善政。每岁既垂，为令甲殊慈，又特沛恩纶 。辱在司民，能无兴起？此来邑同善堂所由昉也 。堂之设，仿诸省会之体仁局、广济局，其事则施棺置冢，惜字埋枯 ，以其余赀仿浮屠氏赈孤。一事之数者，或先行以为快，或次第以兼施。本县捐廉倡始于前，首事劝善乐输于后 。现宰官身而说法，一篑居先 ，汇功德水以成河，万流咸灌。举毫得刹 ，聚米成峰。置膏腴以开不竭之源，设堂局以要岁终之会。坐使黄泉置酒，绘鬼趣以成图；缘字生灵，并池灰而入劫 。不其懿与？所虑者，骤刀而割，无久利之锋；连弩虽工，有未穿之缟。敬镌元石 ，永葆初心。岂为善而好名，欲信今而传后。从此北邙风冷，何来吊月之魂；东璧楼开，自有冲霄之气 。虽千间广厦，杜少陵赊愿难酬 。然万丈长裘，白太傅愚忱自在 。陈根未老，萌芽由一念之慈；香篆俱微，幽隐获三生之梦 。愿言来哲，同视斯碑。
  </div>
  <div class="pagination">
   <a href="来安县志_page36.html">
    上一页
   </a>
   <span>
    ...
   </span>
   <a href="来安县志_page32.html">
    32
   </a>
   <a href="来安县志_page33.html">
    33
   </a>
   <a href="来安县志_page34.html">
    34
   </a>
   <a href="来安县志_page35.html">
    35
   </a>
   <a href="来安县志_page36.html">
    36
   </a>
   <span class="current-page">
    37
   </span>
   <a href="来安县志_page38.html">
    38
   </a>
   <a href="来安县志_page39.html">
    39
   </a>
   <a href="来安县志_page40.html">
    40
   </a>
   <a href="来安县志_page41.html">
    41
   </a>
   <a href="来安县志_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
