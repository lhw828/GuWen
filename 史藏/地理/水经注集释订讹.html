<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 1 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 1 页/共 29 页</h1>
    <div class="content">　　钦定四库全书　　　　　史部十一
　　水经注集释订讹　　　　地理类四【河渠之属】提要
　　【臣】等谨案水经注集释订讹四十卷
　　国朝沈炳巽撰炳巽字绎旃归安人其书据明嘉靖间黄省曽所刋水经注本而以己意校定之多所厘正又以道元征引之书极为博赡传写既久讹误相仍因徧检史记汉书志表及诸史各志取其文异同者録于下方以备参考其无他书可校者则阙之间附以诸家考订之説凡州县沿革则悉以今名释焉中间于地理方位往往有不能详审而漫为臆度者如漳水注称绛渎迳九门城南又东南迳南宫城北炳巽释云九门城在今藁城县西北二十里而不知一在滹沱之南一在滹沱之北中隔新河宁晋束鹿晋州相去甚逺水经沁水过谷逺县东又南过陭氏县东此陭氏在潞安府屯留县西南即北魏之寄氏陭譌作猗而炳巽释云今属平阳府则不知汉志有上党之陭氏非即河东之猗氏他若河水过髙唐县南道元言河水于县漯水注之此下有地理志曰漯水出东武阳今漯水上承河水于武阳县东南西北迳武阳新城东云云炳巽以其重见于前删此存彼不知下文水自城东北迳东武阳县故城南所谓自城者承武阳新城言也使如所删则自城直接髙唐不可通矣此类皆为舛误然炳巽作此书凡歴九年而成丹铅矻矻手自定其初未见朱谋防本后求得之而所见大略相同亦可知其用心之勤至虽不能尽出前人范围而钩索考证之功实未可没也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　水经注集释订讹原序
　　余少时读水经注服其真能读万卷书行尽天下山水路而所成文章又复钩采羣书造语选辞句斤字削于经史子集中别开面目若天地间不可无一不容有二者然其中间多棘吻刺舌每至不能句读往往置之后得蜀中朱无易水经注笺见其徴引载籍駮正脱误厥功良多然所定者只及什之二三譬疾医治疾疗其半而未起其全难语于身之康强也己巳冬家绎旃贡士过予草堂出集释订讹一书索予草序读之见有厘简编之错杂者有正援据之未的者有壹名类之互异者有改字画之舛谬者有补考索之缺略者大约本之六经参之史记班范以下诸史采之近代名家钩纂以为依据至本文既误又无他书可校者不敢师心自用而仍从阙如其用心也专其用力也勤其积嵗月也多视茍焉著书而急急以取名者不可以同年而语也已忆予奉
　　勅校旧唐书其错简譌字不可胜数至思维防絶因徴之通鉴纲目与三通英华文粹等书以对勘取裁而后稍复原文之旧既得君家东甫唐书合钞见其正譌审阙并有予用意所未到者悉采入每卷考证中于此见校讐之难而君家兄弟之矻矻于古书者一有功于有唐一有功于地利并足増我家之光而今兹之序其縁起者又能易向时之沈闷而了然于心目也抑古来著书之家如郭璞郭象裴骃刘昭顔师古之徒不独注释皆能自为一书以行于世然其文代完好独道元所成乆将沦没至杨用修始有刻本而去其诸家小注又诡竒自喜转取踳駮不易解者以为生新是彰之而适以紊之也得绎旃之好学深思虚心顺理以订正之是不独还郦氏之旧物并可为桑氏之功臣也夫
　　乾隆十五年嵗次庚午七月朢日长洲沈徳潜譔


　　凡例
　　一是书宋本既不可得今世所行惟明嘉靖间黄氏刋本其他如朱郁仪钟伯敬及休宁吴氏诸本亦仅或有之余家所藏止黄氏一本其间篇简脱漏文字踳駮鲁鱼甚众亥豕益讹或首尾颠踬而不聨或句读转易而不记是以读者不能通其义余酷好是书而苦于句读每遇不可解处辄废书长叹又无他本可以校讐止凭腹笥臆改积数年之功稍稍可以寓目后得朱氏注笺见其定之处大较与余所改略同南浔董讷夫以为朱氏已详而此复出似宜节去此非仆之复出亦非敢掠取朱氏已成之论攘为已有寔縁校改在前得书在后已积数年之功不忍轻弃故两存之然朱氏虽经修改尚多阙疑违意其条纲紊乱防趣乖违者亦复不少巽不揣固陋讨寻校勘譌者译之散者聚之亡者追之俾防者仍续阙者复补惟古今字有通用稍存之凡改正共一万【阙】千【阙】百【阙】十字校改譌谬【阙】百【阙】十【阙】条
　　一经文之错误者如河水积石一山错简在渤海之下葱岭之上霸水之杂入渭水沔水之中篇错简在下篇千年以来无人较正致后来人弹射并其全经而疑之徳清胡渭朏明起而正之可以开千载之疑诚有功于是书不浅但胡氏止校正于禹贡锥指之中而阅是书者未能悉知故从胡氏校定之本撮録
　　一道元博览羣书掇其精华以注水经诚从来所未有但注中所引颇多譌误虽或闻异辞然经史具在可以覆校唐宋元明以来诸家撰序大约俱借以考水道之源流稽山川之古迹其于引用譌误处概未校正朱本虽略加考订然亦仅得十中一二巽不揣固陋详加钩索如某水之【阙】条【阙】注之【阙】事与原文大异者悉取原书附于本文之下至封建之先后地名之互异尤属最多则取史记两汉志表及诸史各志详加查改若本文既误而无他书可校者仍阙疑焉
　　一郡邑沿革废置不常或古有而今无或名同而地异或始分而今合或今合而古离种种不一若不考据精详则读者茫然不知为何地矣今以明统志为凖博采舆地诸书参之禹贡锥指细加注明至诸水经行之地亦从锥指采録若
　　宪皇帝时升州为府及分县为二之各州县俱未及注出
　　縁脱稿在前难于改注也
　　一昆山顾宁人长洲何义门两先生俱于是书各有考订顾氏大约采之于日知録亭林集二书何氏则从其后人假先生手批之本采入先兄东甫亦曽究心于此后縁从事于新旧两唐书故不暇旁及间有一二条亦为采入
　　一是书经始于雍正三年脱稿于雍正九年其考索钩纂虽属炳巽一人而助余不逮者季弟劳山与有力焉至于抄録成书则族弟霞绮一人手笔故得附书













　　钦定四库全书
　　水经注集释订讹卷一
　　归安沈炳巽撰
　　河水一
　　昆仑墟在西北
　　三成为昆仑丘昆仑説曰昆仑之山三级下曰樊桐一名板松二曰圃一名阆风上曰层城一名天庭是谓太帝之居【按广雅云昆仑墟有三山防风板桐圃淮南子云县圃凉风樊桐嵇康游仙诗云结友家板桐俱作桐无作松者惟樊与板则两异耳今云板松疑或桐字之譌】
　　去嵩五万里地之中也
　　禹本纪与此同髙诱称河出昆仑山伏流地中万三千里禹导而通之出积石山按山海经自昆仑至积石一千七百四十里自积石出陇西郡至洛凖地志可五千余里又按穆天子天子自昆仑山入于宗周万【按当是乃字】里西土之数自宗周瀍水以西北【按无北字】至于河宗之邦阳纡之山三千有四百里自阳纡西至河首四千里合七千四百里外国圗又云从大晋国正西七万里得昆仑之墟诸仙居之数説不同道岨且长迳记绵禠【朱谋防云疑当作经记绵邈】水陆路殊径复不同浅见末闻非所详究不能不聊述闻见以志差违也
　　其髙万一千里
　　山海经称方八百里髙万仞郭景纯以为自上二千五百余里淮南子称髙万一千一百里一十四歩二尺六寸【按淮南子作其髙万一千里百一十四歩二尺六寸】
　　河水
　　春秋説题辞曰河之为言荷也荷精分布懐隂引度也释名曰河下也随地下处而通流也考异邮曰河者水之气四渎之精也所以流化元命苞曰五行始焉万物之所由生元气之腠液也管子曰水者地之血气筋脉之通流者故曰水其具财也而水为最大水有大小有远近水出山而流入海者命曰经水引他水入于大水入海者命曰枝水出于地沟流于大水及于海者又命曰川水也荘子曰秋水时至百川灌河经流之大孝经援神契曰河者水之伯上应天汉新论曰四渎之源河最髙而长从髙注下水流激峻故其流急徐干齐都赋曰川渎则洪河洋洋发源昆仑九流分游【朱本云玉海引此作九流分逝】北朝沧渊惊波沛厉望【按赋作浮】沫奔风俗通曰江淮河济为四渎渎通也所以通中国垢浊白虎通曰其徳着大故称渎释名曰渎独也各独出其所而入海
　　出其东北陬
　　山海经曰昆仑墟在西北河水出其东北隅尔雅曰【按尔雅有河出昆仑墟五字当补入】色白所渠并千七百一川色黄物理论曰河色黄者众川之流葢浊之也百里一小曲千里一曲一直矣汉大司马史张戎议曰河水浊清澄一石水六斗泥而民竞引河溉田今河不通利至三月桃华水至则河决以其噎而不泄也禁民勿复引河是黄河兼浊河之名矣【附録汉书沟洫志大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而少浅雨多水暴至则溢决而国家数隄塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣】述征记曰盟津河津恒浊方江为狭比淮济为濶寒则氷厚数丈氷始合车马不敢过要须狐行云此物善聴氷下无水乃过人见狐行方渡余按风俗通云俚语称狐欲渡河无如尾何且狐性多疑故俗有狐疑之説亦未必一如縁生之言也【述征记郭縁生撰】
　　屈从其东南流入于渤海
　　山海经曰南即从极之渊也一曰中极之渊深三百仭惟冯夷都焉括地图曰冯夷恒乗云车驾二龙河水又出于阳纡陵门之山而注于冯逸之山穆天子曰天子西征至阳纡之山河伯冯夷之所居地也【按穆天子云河伯无夷之所都居注云无夷冯夷也山海经云氷夷】是惟河宗氏天子乃沈珪璧礼焉河伯乃与天子披图视典以观天子之寳器玉果璿珠烛银金槀【当是膏】等物【注云玉果石如美玉所谓女果者也璿珠璿玉类也音旋烛银银有精光如烛金膏亦犹玉膏皆其精汋也】皆河图所载河伯以礼穆王视图方乃导以西迈矣粤在伏羲受龙马图于河八卦是也故命歴序曰河图帝王之阶圗载江河小川【宋本作山】州界之分野后尧坛于河受龙圗作握河记逮虞舜夏商咸亦受焉李尤盟津铭洋洋河水朝宗于海径自中州龙圗所在淮南子曰昔禹治洪水具祷阳纡盖于此也髙诱以为阳纡泰薮非也释氏西域志曰阿耨逹太山其上有大渊水宫殿楼观甚大焉山即昆仑山也穆天子曰天子升昆仑封丰隆之葬丰隆雷公也【按穆天子注云丰隆筮御云得大壮卦遂为雷师亦犹黄帝桥山有墓封谓增髙其上土以摽显之耳○又按淮南子季春三月丰隆乃出以将其雨应劭曰丰隆雨师也】雷电龙【三字疑误】即阿耨逹宫也其山出六大水山西有大水名新头河郭义恭广志曰甘水也在西域之东名曰新陶水山在天竺国西水甘故曰甘水有石盐白如水精大段【朱云当作火煆】则破而用之康泰曰安息月支天竺至伽那调御皆仰此盐释法显曰度葱岭已北入天竺境于此顺岭西南行十五日其道艰阻崖险岸絶【朱本改崖岸险絶】其山唯石壁立千仭临之目欲进则投足无所下有水名新头河昔人有凿石通路施倚【朱本作傍】梯者凡渡【朱本作度】七百渡梯已蹑悬絙过河河两岸相去咸八十歩九驿所絶【朱本引法显作九驿所记谢兆申云驿当作译】汉之张骞甘英皆不至也余诊诸史即所谓賔之境有盘石之磴道狭尺余行者骑歩相持絙桥相引二十许里方到悬度【按汉书西域賔国行者骑歩相持绳索相引二千余里乃到县度今云二十恐误】险阻危害不可胜言郭义恭曰乌秅之西有悬渡之国山谿不通引绳而渡故国得其名也其人山居佃于石壁间累石为室民接手而饮所谓猨饮也有白羊小歩马有驴无牛是其悬渡乎释法显又言渡河便到乌苌国乌苌国即是北天竺佛所到国也佛遗足迹于此其迹长短在人心念至今犹尔及晒衣石尚在新头河又西南流屈而东南流迳中天竺国两岸平地有国名毗荼佛法兴盛有迳满那般河【此句有譌误有当是又满当是蒲法显作捕般字衍河下脱河字】边左右有二十僧伽蓝此水迳流迳歴【当是摩】头罗国而下合新头河自河以西天竺诸国自是以南皆为中国人民殷富中国者服食与中国同故名之为【朱云疑漏中字】国也泥洹已来圣众所行威仪法则相承不絶自新头河至南天竺国迄于南海四五万里也释氏西域记曰新头河经賔犍越摩河剌诸国而入南海是也阿耨逹山西南有水名遥奴山西南小东有水名萨罕小东有水名恒伽此三水同出一山俱入恒水康泰扶南曰恒水之源乃极西北出昆仑山中有五大源诸水分流皆由此五大源枝扈黎大江出山西北流东南注大海枝扈黎即恒水也故释氏西域记有恒曲之目恒北有四国最西头恒曲中者是也有拘夷那褐【褐当作喝】国法显曰恒水东南流迳拘夷那褐【譌同上】国南城北双林间有希连禅河【朱本引观佛三昧经作熈连河佛国记作希连禅河佛本行经作尼连禅河法显传无禅字河下疑又有一河字】边世尊于此北首般泥湼【朱本引佛国记作北首般泥洹逺法师不敬王者论云与人絶境谓之泥洹今云泥湼误】分舍利处支僧载外国事曰佛泥湼后天人以新白緤里佛以香花供养满七日盛以金棺送以出宫渡一小水水名醯兰那去王宫可三里许在宫北以旃【漏檀字】木为薪天人各以火烧薪薪了不燃大迦叶从流沙还不胜悲号感动天地从是之后他薪不烧而自燃也王敛舍利用金作斗量得八斛四斗诸国王天龙神王各得少许赍还本国以造佛寺阿育王起浮屠于佛泥湼处双树及塔今无复有也此树名婆【依下疑当作娑若凖此下当作婆】罗树其树华名娑罗法也此花色白如霜雪香无比也竺芝扶南记曰林阳国去金陈国歩道二千里车马行无水道举国事佛有一道人命过烧烧之数千束樵故坐火中乃更着石室中从来六十余年尸如故不朽竺芝自见之夫金刚常住是明永存舍利利【一作刹】见毕天不朽所谓智空防穷大觉难测者矣其水乱流于恒恒水又东迳毗舍利【一作离】城北释氏西域志曰毗舍利维邪离国也支僧载外国事曰维邪离国去王舍城五千由旬城周圆三由旬维诘家在大城里宫之南去宫七里许屋宇坏尽惟见处所尔释法显云城北有大林重閤佛住于此本庵婆罗女家施佛起塔也城之西北三里塔名放弓仗恒水上流有一国王国王小夫人生肉胎大夫人妬之言汝之生不祥之徴即盛一木函掷恒水中下流有国王游观见水上木函开看见千小儿端正殊好【朱本作特】王取养之遂长大甚勇健所往征伐无不摧服【朱本作伏】次欲伐父王本国王大忧愁【朱本作愁忧下同】小夫人问何故忧愁王曰彼国王有千子勇健无比欲来伐我国是以愁尔小夫人言勿愁但于城西作髙楼贼来时置我楼上则我能郤之王如其言贼到小夫人于楼上语贼云汝是我子何故反作逆事贼曰汝是何人云是我母小夫人曰汝等若不信者尽张口仰向小夫人即以两手将乳【朱本引佛国记作两手搆乳】乳作五百道俱坠千子口中贼知是母即放弓仗父母作是思维皆得辟支佛今二塔犹在后世尊成道告诸弟子是吾昔时放弓仗处后人得知于此处立塔故以名焉千小児者即贤刼千佛也释氏西域志曰恒曲中次东有申迦扇奈掲城也【也字疑当作即】佛下三寳阶国也法显曰恒水东南流迳僧迦施国南佛自忉利天东下三道宝阶为母説法处宝阶既没阿育王于宝阶处作塔后作石柱柱上作师子像外道少信师子为吼怖效心诚【朱云当作怖惧心伏按佛国记云师子乃大鸣吼见证于是外道惧怖心伏而退】恒水又东迳賔绕夷城南南接恒水城之西北六七里恒水北岸佛为诸弟子説法处恒水又东南迳沙只国北出沙只城南门道东佛嚼杨枝刺土中生长七尺不増不减今犹尚在恒水又东南迳迦维罗卫城北故曰净王宫也城东五十里有王国【当是园下同】国有池水夫人入池洗浴出池北岸二十歩东向举手攀树生太子太子堕地行七歩二龙吐水浴太子遂成井池众僧所汲养也太子与难陀等扑象角力射箭入地今有泉水行旅所资饮也释氏西域【朱云宋本作西域志城北】北三里恒水上父王迎佛处作浮图作佛【朱云疑当作父】抱佛像外国事曰迦维罗越国今无复王也城池荒秽惟有空处有优婆塞姓释可二十余家是昔净王之苗裔故为四姓【朱云详见摩登伽经】住在故城中为优婆塞故尚精进犹有古风彼日浮图坏尽条王弥更修治一浮图私诃条王迸物助成今有十二道人住其中太子始生时妙后所攀树树名须口【朱云须字之下原缺一字因果经云树名无忧岂即此树乎】阿育王以青石作后像【像字疑衍】攀【疑漏树字】生太子像昔树无复有后诸沙门取昔树栽种之展转相承到今树枝如昔尚防石像又太子见行七歩足迹今日文理见存阿育王以青石挟足迹两边复以一长青石覆上国人今日恒以香花供养尚见足七形文理分明今虽有石覆无异或人复以数重古具【朱本作贝】重覆贴着石上逾更明也太子生时以龙王夹太子左右吐水浴太子见一龙吐水暖一龙吐水冷遂成二池今尚一冷一暖矣太子未出家前十日出往王田阎浮树下坐树神以七宝奉太子太子不受于是思维欲出家也王曰去宫一据据左一据据右晋言十里也【朱云此处字误当作王田去宫一据据左一据据者晋言十里也佛国记云城东北数里有王田太子树下观耕处可证】太子以三月十五日夜出家四天王来迎各捧马足尔时诸神天人侧塞空中散天香花此时以至河南摩强水即于此水边作沙门河南摩强水在迦维罗越北相去十由旬此水在罗阅祗瓶沙国相去三十由旬菩萨于是蹔过瓶沙王出见菩萨菩萨于瓶沙随楼那果园中住一日日暮便去半逹鉢愁宿半逹晋言白也鉢愁晋言山也白山此【朱云当是北】去瓶沙国十里明旦便去暮宿昙兰山去白山六由旬于是迳诣贝多树贝多树在贝多阙祗北去昙兰山二十里太子年二十九出家三十五得道此言与经异故所记不同【朱云按普曜经六菩萨于树下坐明星出时豁然大悟年十九出家三十成道与此小异】竺法维曰迦卫国佛所生天竺国也三千日月万【一本作宫】二千天地之中央也康泰扶南曰昔范旃时有嘾杨国人家翔梨尝从其本国到天竺展转流贾至扶南为旃説天竺土俗道法流通金宝安积【当作委积】山川饶沃恣其所欲左右大国世尊重之旃问之今去何时可到几年可回梨言天竺去此可三万余里徃还可三年逾及行四年方返以为天竺之中也恒水又东迳蓝莫塔塔边有池池中龙守防之阿育王欲破塔作八万四千塔悟龙王所供知非世有遂止荒芜无人【此节疑有脱误朱云按佛国记云阿育王欲破八塔作八万四千塔龙便见身持王入其宫中观诸供养具知非世有于是便还此中荒芜无人洒扫】羣象以鼻取水洒地若苍梧会稽象耕鸟耘矣恒水又东至五河合口盖五水所会非所详矣阿难从摩竭国向毘舍离欲般泥洹诸天告阿阇世王王追至河上毗舍离诸梨车闻阿难来亦复来迎俱到河上阿难思维前则阿阇世王致恨郤则梨车复怨即于中河入火光三昧烧身而般泥洹身二分分各在一岸二王各持半舍利还起二塔渡河南下一曲巡【曲巡当是由旬或是由延説见后】到摩竭提国邑【朱本作巴】连佛邑邑即是阿育王所治之城城中宫殿皆起墙阙雕文刻镂累大石作山山下作石室长三丈广二丈髙丈余有大乗婆罗门子名罗状【朱本作汰】私婆亦名文殊师利住此城里爽悟多智事无不逹以清净自居国王宗敬师事之赖此一人宣佛法外【朱云下疑脱道字】不能陵凡诸中国惟此城为大民人富盛竞行仁义阿育王坏七塔作八万四千塔最初作大塔在城南二【一作三】里余此塔前有佛迹起精舍戸北向塔塔南有石柱大四五围【朱本作丈四五】围髙三丈余上有铭题云阿育王以阎浮提布施四方僧还以钱赎塔北三四百步阿育王于此作泥犁城【翻苑云梵称泥犁秦言无有言更无赦处是地狱】泥犁城【一本无此二字】中有石柱亦髙三丈余上有师子柱有铭记曰【曰字衍】作泥犁城因缘及年数日月恒水东又东南迳小孤石山山头有石室石室南向佛□坐其中天帝释以四十二事问佛佛以三指画迹故在【朱云此句有误当云佛一一以指画石画迹故在】恒水又西迳王舍新城是阿阇世王所造出城南四里入谷至五山里五山周围状若城郭即是萍沙王旧城也【前云瓶沙此云萍沙一本作防沙未知孰是】东西五六里南北七八里阿阇世王始欲害佛处其城空荒又无人径入谷抟山东南上十五里到耆阇崛山未至顶三里有石窟南向佛坐禅处西北四【一作三】十步复有一石窟阿难坐禅处天魔波旬化作雕鹫恐阿难佛以神力隔石舒手摩阿难肩怖心【下脱即得止三字】鸟迹及【疑譌当是手字】孔悉存故曰雕鹫窟也其山峰秀端严是五山之最髙也释氏西域记云耆阇崛山在阿耨逹王舍城东北西望其山有【朱云旧本此处错简不复可读误以梵天来诸佛处以下四百二十二字续此吴本亦然今寻绎文义原説鹫岭首尾相应而波丽国即是佛外祖国也血脉亦复易知遂割正之后于谢耳伯处见宋本正复如是乃可无疑矣】两峰双立相去二三里中道鹫鸟常居其岭土人号曰耆阇崛山山名耆阇鹫也又竺法维云胡语罗阅祗国有灵鹫山胡语云耆阇崛山山是青石头似鹫鸟阿育使人凿石假安两翼两脚凿治其身今见存逺望如鹫鸟形故曰灵鹫山也数説不同逺迩亦异今以法显亲宿其山诵首楞严香花供养闻见之宗也又西迳迦耶【耶一作那】城南三【一作二】十里到佛苦行六年其【其一作坐】树处有林【林下脱木字朱本引佛国记作本苦行六年处处有林木】西行三里到佛入水洗浴天王案树枝得攀出池处又北行二里得弥家女奉佛乳糜处从此行二里佛于大树下石上东向坐食糜处树石悉在广长六尺髙减二尺国中寒暑均调树木或数千嵗乃至万嵗从此东北行二十里到一石窟菩萨入中西向结跏趺坐心念若我成道当有神騐石壁上即有佛影现长三尺许今犹明亮时天地大动诸天在空言此非过去当来诸佛成道处去此西南行减半由旬【朱本作由延笺云按毗昙论云四肘为一弓五百弓为一拘卢舍今之二里也八拘卢舍为一由旬今十六里也又云梵众天身长半由延梵福楼天身长一由延而不言由延之数疑与由旬同义而字殊耳】贝多树下是过去当来诸佛成道处诸天导引菩萨起行离树三十步天授吉祥草菩萨受之复行十五步五百青雀飞来绕菩萨三匝西去【西去朱本作而去】菩萨前到贝多树下敷吉祥草东向而坐时魔遣三玉女从北来试菩萨魔王自从南来【一本南来下有试字】菩萨以足指按地魔兵却散三女变为老姥不自服【不字上疑脱莫字】佛于【脱尼字】拘律树下方石上东向坐梵天来诸【一本作诣】佛处四天王捧鉢处皆立塔外国事曰毗婆梨佛在此一树卞六年长者女以金鉢盛乳糜上佛佛得乳糜住足尼连河浴【朱笺云按法苑珠林引佛本行经云佛得乳糜往尼连禅河浴据此住足尼连当作往尼连禅】浴竟于河边噉糜竟掷鉢水中逆流百步鉢没【朱本作投】河中迦梨郊龙王接取在宫供养先三佛鉢亦见佛于河傍坐摩诃菩提树摩诃菩提树去贝多树二里于此树下七日思惟道成魔兵试佛释氏西域记曰尼连水南流恒水水西有佛树佛于此苦行日食糜六年西去城五里许树东河上即佛入浴处东上岸尼衢立树下坐修舍女上糜于此于是西渡水于六年树南贝多树下坐降魔得佛也佛图调曰佛树中枯其来时更生枝叶竺法维曰六年树去佛树五里书其异也法显从此东南行还巴连佛邑【朱本引佛国记作还向巴连弗邑又云巴连弗邑是阿育王所治城中王宫殿皆使神作之】顺恒水西下得一精舍名旷野佛所住处复顺恒水西下到迦尸国波罗奈城竺法维曰波罗奈国在迦维罗卫国南千二百里中间有恒水东南流佛转法轮处在国北二十里树名春浮维摩所处也法显曰城之东北十里许即鹿野苑本辟支佛住此常有野鹿栖宿故以名焉法显从此还居巴连佛邑又顺恒水东行其南岸有瞻婆大国释氏西域记曰恒曲次东有瞻婆国城南有卜【卜字衍】佉下兰池池水恒在北佛不【不字疑譌或是所字】説戒处也恒水又迳波丽国即是佛外祖国也【朱笺云原本外祖下接两峯双立今改正移在前】法显曰恒水又东到多摩梨帝国即是海口也释氏西域记曰大秦一名梨帝康泰扶南曰从迦那调洲西南入大湾可七八百里乃到扶扈黎大江口渡江径西行极大秦也又云发拘利口入大湾中正西北入可一年余得天竺江口名恒江口有国号担袂属天竺遣黄门字兴为担袂王释氏西域记曰恒水东流入东海盖二水所注两海所纳自为东西也释氏论佛图调【疑有譌误】列山海经曰西海之南流沙之濵赤水之后黒水之前有大山名昆仑又曰钟山西六百里有昆仑山所出五水粗以佛图调也又近推得康泰扶南昆仑山正与调合如自交州至天竺最近泰亦知阿耨逹山是昆仑山释云赖得调豁然为解乃宣为西域图以语法状【当是汰下同】法状以常见怪【上下疑有譌误】谓汉来诸名人不应何【疑当作向】在敦煌南数千里而不知昆仑所在也释云【一云下有曰字一云疑无云字朱云释云当是僧名】复书日【疑当作曰】按穆天子穆王于昆仑侧瑶池上觞西王母云去宗周瀍涧万有一千一百里何得不如调言子今见泰非为前人不知也而今以后乃知昆仑山为无热丘何云乃胡国外乎余考释氏之言未为佳证穆天子竹书及山海经皆埋緼嵗乆编韦稀絶书防落次难以缉缀后人假合多差逺意【谢兆申云逺当作违朱云当是意多差违】至欲访地脉川不与经符騐程准途故自无会释氏不复根其艰归之鸿致陈其细趣以辨其非非所安也今按山海经曰昆仑墟在西北帝之下都昆仑之墟方八百里髙万仭山【朱本作上】有木禾面有九井以玉为槛面有九门门有开明兽守之百神之所在郭璞曰此自别有小昆仑也又按淮南之书昆仑之上有木禾珠树玉树琼树不死树沙棠琅玕在其东绛树在其南碧树瑶树在其北傍有四百四十门门间四里里间九纯纯丈五尺傍有九井玉横维其西北隅北门开以内不周之风倾宫旋室悬圃凉风【朱笺云古本作防风淮南子作凉风】樊桐在昆仑阊阖之中是其防圃防圃之池【淮南子作地】浸之黄水黄水三周复其源是谓丹水饮之不死河水出其西北陬赤水出其东南陬洋水出其西北陬【按淮南子赤水句下尚有弱水出自穷石至于合黎句故下云四水若节去弱水便只三水矣】凡此四水帝之神泉以和百药以润万物昆仑之丘或上倍之是谓凉风之山登之而不死或上倍之是谓圃之山【按淮南子圃是县圃无之山二字】登之乃灵能使风雨或上倍之乃维上天登之乃神是为太帝之居禹乃以息土填鸿水以为名山掘昆仑墟以下地髙诱曰地或作池山海经曰不周之山不周之北门以纳不周之风则以髣髴近浮图调【何氏云浮图疑作佛图】之説阿耨逹六水葱岭于阗【朱本于阗下有二水两字】之限与经史诸书全相乖异又按十三洲説昆仑山也【按十三州志乃阚骃所撰十洲记乃东方朔所撰昆仑等语在十洲记中则三字疑衍説当是记也字亦疑衍似当云十洲记昆仑山在西海之戍地方与原文合而句亦顺】在西海之戍地北海之亥地去防十三万里有弱水周匝绕【按十洲记当作周回绕匝】山东南接积石圃西北接北户之室东北临大活之井西南至承渊之谷此四角大山实昆仑之支辅也积石圃南头昔西王母告周穆王去咸阳三十六万里【按十洲记作王母告周穆王云咸阳去此四十六万里】山髙平地三万六千里上有三角方广万里形如覆【十洲记作偃】盆上有金台玉阙亦元气之所合天帝君之所治也【按十洲记作亦元气之所舍天帝居住处也则合字当是舍字君字当是居字所字衍治字当是住字】考东方朔之言及经五万里之文难言浮图调康泰之是矣六合之内水泽之藏大非为巨小非为细存非为有隐非为无其所苞者广矣于中同名异域称谓相乱亦不为寡至如东海方丈亦有昆仑之称西洲铜柱又有九府之治东方朔十洲记曰方丈在东海中央东西南北岸相去正等方丈方面各五千里上专是羣龙所聚有金玉琉璃之宫三天司命所治处羣仙不欲升天者皆徃来也上广【按十洲记作下狭上广故曰昆仑】故曰昆仑山有三角其一角正北干辰星之燿【十洲记作煇】名曰阆风巅其一角正西名曰圃台【十洲记作堂】其一角正东名曰昆仑宫其处【处十洲记作一角】有积金为天墉城面方千里城上安金台五所玉楼十二其北户出【十洲记作山朱本出下有承渊山三字】又有墉城金玉楼相似如一渊精之阙【十洲记作流精之阙】光碧之堂琼华之室紫翠丹房景烛曰晖【四字譌按十洲记作锦云烛日】朱霞九光西王母之所治真宫仙灵之所宗上通璿玑元气流布五常玉衡理九天而调隂阳品物羣生竒特皆出【十洲记作希竒特出】在于此【十洲记在上有皆字】天人济济不可具记张华叙东方朔神异经曰昆仑有铜柱焉其髙入天所谓天柱也围三千里贠周如削下有回屋仙人九府治上有大鸟名曰希有南向张左翼覆东王公右翼覆西王母背上小处无羽一万九千里西王母嵗登翼上之东王公也故其柱铭曰昆仑铜柱其髙入天贠髙如削肤体美焉其鸟铭曰有鸟希有緑赤煌煌不鸣不食东覆东王公西覆西王母王母欲东登之自通隂阳相须惟防益工遁甲开山图曰五龙见敎天皇被迹望在无外柱洲昆仑山上荣氏法云五龙治在五方为行神五龙降天皇兄弟十二人分五方为十二部法五龙之迹行无为之化天下仙圣治在柱洲昆仑山上无外之山在昆仑东南一万五千里五龙天皇皆出此中为十二时神也山海经曰昆仑之丘实维帝之下都其神陆吾是司天之九部及帝之囿时【郭景纯注云主九城之部界天帝菀囿之时节也】然六合之内其苞逺矣幽致冲妙难本以情万像遐渊浑思絶根【朱云浑字疑衍谢云根一作垠】寻自不【以上疑有譌脱】登两龙于云辙骋八骏于途等轩辕之访百灵方大禹之集会计儒墨之説孰使辨哉
　　又出海外南至积石山下有石门河水冐以西南流山海经曰河水出渤海又海水西北入禹所积石山山在陇西郡河间【当是关汉地理志河□县属金城郡】县西南羌中余考羣书咸言河出昆仑重源潜发沦于蒲昌出于海水故洛书曰河自昆仑出于重野谓此矣迳积石而为中国河故成公子安大河赋曰覧百川之壮莫尚美于黄河潜昆仑之峻极出积石之嵯峨释氏西域记曰河自蒲昌潜行地下南出积石而经文在此似如不比积石宜在蒲昌海下矣
　　禹贡锥指云郦注以此经二十字为错简盖以下文南入葱岭观之则积石反在葱岭之北必无是理也宜移在后又东注于泑泽之下则自昆仑而葱岭而蒲昌而积石原委秩然方位悉当矣　又云按水经叙西域两源较汉书尤为明偹惟是积石一山错简在渤海之下葱岭之上遂来后人之弹射并其全经而疑之而不知此非其本文乃妄庸人之所窜易也彼见山海经云河水出渤海西北入积石山遂以此经海外之海为渤海殊不知泑泽之一名蒲昌海也彼见此经云河水东入塞过敦煌酒泉张掖郡南遂谓积石距敦煌辽逺而泑泽最近故移积石于渤海之下使泑泽与敦煌相接殊不知三郡界中实无河也盖汉世河闗以西皆为羌中地河水所经人莫能覩故聊假三郡之南以表之非真谓河自盐泽东流入玉门阳闗也杜佑不察此意而以为纂集之不详固其宜矣若夫道元之注惟渤海以上博引释氏怪诞之説甚觉无谓至葱岭以下发明颇多其言昆仑墟也曰浅见寡闻非所详究其言积石山也曰宜在蒲昌海下其言葱岭河也曰河源潜发分为二水其言蒲昌海也曰洄湍电转为隐沦之正其谬而补其阙亦可谓精审之至矣杜佑诋水经并诋道元岂通论哉【附録杜氏通典论水经所云河出昆仑山者宜出于禹本纪山海经所云南入葱岭及出于阗南山者出于汉书西域而郦道元都不详正所注河之发源亦引禹纪山经释法显游天竺记释氏西域记所注南入葱岭一源出于阗山合流入蒲昌海虽约汉书亦不寻究又水经云出海外南至积石山下有石门然后南流入葱岭据此则积石山当在葱岭之北又云入塞过敦煌酒泉张掖南并今郡地也夫山水地形固有定体自葱岭于阗之东敦煌张掖之间华人来徃非少从后汉至大唐图籍相承注记不絶大碛亘数千里未有桑田碧海之变陵迁谷移之谈此处岂有河流纂集者不详斯甚西域云河水一源出葱岭一源出于阗合流东注蒲昌海皆以潜流地下南出积石为中国河比禹纪山经犹校附近终是纰缪此惟凭张骞使大夏见两道水从葱岭于阗合流入蒲昌海其于阗出美玉所以骞遂云穷河源也按古图书名河所出曰昆仑山疑所谓古图书即禹本纪以于阗山出玉乃谓之昆仑即所出便云是河也穷究诸説悉皆缪误孟坚又以禹贡云导河自积石遂疑潜流从此方出且汉时羣羌种类虽多不相统壹未为强国汉家亦未尝遣使诣西南羌中或未知自有河也寕有吐蕃中河从西南数千里向东北流见与积石山下河相连聘使涉歴无不言之吐蕃自云昆仑山在国中西南则河之所出也又按尚书云织皮昆仑析支渠搜西戎即叙范晔后汉书云西羌在汉金城郡之西南濵于赐支续汉书云河闗西千余里河曲羌谓之赐支盖析支也然则析支在积石之西是河之上流明矣昆仑在吐蕃中当亦非谬而不谓河之本源乃引葱岭于阗之河谓从蒲昌海伏流数千里至积石方出斯又班生之未详也胡渭云按吐蕃歴周及隋犹隔西羌未通于中国唐贞观八年始遣使朝贡太宗遣行人冯徳遐徃抚慰之寻复遣使随徳遐入朝奉表求婚十五年以文成公主妻之杜佑所谓聘使涉歴从此始也积石秦汉时为西羌地晋永嘉以后其地为吐谷浑所据及髙宗龙朔三年吐蕃灭吐谷浑积石遂为吐蕃地自后使命往来皆指吐蕃中水西南来与积石山下河相连者为黄河而吐蕃亦自言昆仑在国中西南河之所出矣】















　　水经注集释订讹卷一
　　钦定四库全书
　　水经注集释订讹卷二
　　归安沈炳巽撰
　　河水二
　　河水又南入葱岭山
　　河水重源有三非为二也一源西出身【董氏云身他本作捐】毒之国葱岭之上西去休循二百余里皆故塞种也南属葱岭髙千里西河旧事曰葱岭在敦煌西八千里其山髙大上生葱故曰葱岭也河源潜发其岭分为二水一水西迳休循国南在葱岭西郭义恭广志曰休循国居葱岭其山多大葱又迳难兠国北北接休循西南去賔国三百四十里
　　河水又西迳賔国北
　　月氏之破塞王南君賔治循鲜城土地平和无所不有金银珍寳异畜竒物逾于中夏大国也山有大头痛小头痛之山赤土身热之坂人畜同然【按汉书西域賔国又歴大头痛小头痛之山赤土身热之阪令人身热无色头痛呕吐驴畜尽然】
　　河水又西迳月氏国南
　　治监氏城其俗与安息同匈奴冐顿单于破月氏杀其王以头为饮器国遂分逺过大宛【按汉书西域作乃逺去过大宛】西居大夏为大月氏其余小众不能去者共保南山羌中号小月氏故有大月氏小月氏之名也
　　又西迳安息南
　　城临妫水地方数千里最大国也有商贾车船行旁国【原本此下系西迳陀卫国注错简于此今从朱本改正】画革旁行为书记也【按汉书西域传安息国临妫水商贾车船行旁国书革旁行为书记则画字当作书也字衍师古注曰今西方胡国及南方材邑之徒书皆横行不直下也革谓皮之不柔者】
　　河水与蜺罗跂禘水同注雷翥海
　　释氏西域记曰蜺罗跂禘出阿耨逹山西之北迳于阗国汉书西域曰于阗以西水皆西流注于西海
　　又西迳四大塔北
　　释法显所谓竺糺【一作刹】尸罗国汉言截头也佛为菩萨时以头施人故因名国国东有投身饲【一作餧】饿虎处皆起塔
　　又西迳陀卫国北
　　是阿育王子法益所治邑佛为菩萨时亦于此国以眼施人其处亦起大塔又有佛楼沙国天帝释变为牧牛小児聚土为佛塔法王因而成大塔所谓四大塔也法显曰国有佛鉢月氏王大兴兵众来伐此国欲持鉢去置鉢象上象不能进更作四轮车载鉢八象共牵复不进王知鉢縁未至于是起塔留鉢供养鉢容二斗杂色而黒多四际分明厚可二分甚光泽贫人以少华投中便满富人以多华供养正复百千万斛终亦不满佛图曰佛鉢青玉也受三斗许彼国寳之供养时愿终日香华不满则如言愿一把满则亦便如言又按道人竺法维所説佛鉢在大月氏国起浮图髙三十丈七层鉢处第二层金络络锁悬鉢鉢是青石或云悬鉢虚空须菩提置鉢在金杋【当是杌】上佛一足迹与鉢共在一处国王臣民悉持梵香七宝璧玉供养塔迹佛牙袈裟顶相舍利悉在佛楼沙国释氏西域记曰防陀越王城西北有鉢吐罗越城佛袈裟王城也东有寺重复寻川水西北十里有河歩罗龙渊【疑有譌脱】佛到上浣衣处浣石尚存其水至安息注雷翥海又曰防陀越西西海中有安息国竺枝扶南记曰安息国去私诃条国二万里国土临海上即汉书天竺安息国也戸近百万最大国也汉书西域又云梨轩【当是犁靬靬音轩】条支临西海长老闻条支有弱水西王母亦未尝见自条支乘水西行可百余日近可十日【按汉书无可十日三字】日所入也或河水所通西海矣故凉土异物志曰葱岭之水分流东西西入大海东为河源禹记所云昆仑者焉张骞使大宛而穷河源谓极于此而不逹于昆仑者也河水自葱岭分源东迳伽舍罗国释氏西域记曰有国名伽舍罗逝此国狭小而縂万国之要道无不由城南有水东北流出罗逝西山山即葱岭也迳岐沙谷出谷分为二水一水东流迳无雷国北治卢城俗与其西夜子合同【朱云当作其俗与西夜子合同】又东流迳依防国【当作依耐国】北去无雷五百四十里俗同子合又东迳满犁国治满犁谷北去【汉书作至】防勒五百五十里俗与子合同
</div>
    <div class="pagination">
<span class="current-page">1</span><a href="水经注集释订讹_page2.html">2</a><a href="水经注集释订讹_page3.html">3</a><a href="水经注集释订讹_page4.html">4</a><a href="水经注集释订讹_page5.html">5</a><a href="水经注集释订讹_page6.html">6</a><span>...</span><a href="水经注集释订讹_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
