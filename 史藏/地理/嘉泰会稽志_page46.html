<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 46 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 46 页/共 73 页</h1>
    <div class="content">　　　省河
在县东一十里【说者云旧有运河距梁湖通明二堰各三十余里积雨阏壅民有垫溺者异时邑令浚此河欲以杀运河水势然雨河止隔一小堤风涛上下撞击其土易隳运河一决如建瓴水下流尢被害此河之浚盖未见其利也】
　　　钓川
在县西南七里陶隐居乘槎垂钓于此华安仁云仙驭不返沉槎无迹谓此
　　新昌县
　　　东溪
在县东一里其源东南来自天台石桥瀑布水北径石笥出青檀别一源东南出南州北径小将与青檀水合流入羽林又一源南出黄杜北径天姥山出羽林合流入县至虎队岭支派入蛟湖入县南流西溉田一万二千亩其巨派从北流过县后西北流为三溪出嵊县为剡溪【唐咸通元年浙东贼裘甫陷剡县众数千人观察使邹祗德将沈君纵张公署李珪击之甫设伏于三溪北壅溪上流使可涉既战阳败走官军追之半涉壅水大至官军败三将死之后甫由黄罕岭入剡兵遂溃】
　　　王宅溪
在县北三十里源出四明奉化由沙溪西南入剡转北至杜潭别一源出台州宁海由三（土兄）西径唐家洲纡绕三十六渡北流汇杜潭水出嵊县浦口
　　　查浦
在县北水经云浦东流二百余里与句章接浦周六里其夹浦居民五百家门皆面水昔尝过之今尚如水经所言可避世桃源也
　　　石笥溪
在县东八里一名石溪
　　　柘溪
在县东南二十五里源出天姥山
　　　石溪
在县西二里源出天台山瀑布
　　　沃洲
在县东七十里晋支道林白道猷隐居于此唐朱放诗云月在沃洲山上人归剡县江边刘长卿诗云何人住沃洲魏郑公留题云何代沃洲今夜兴倚阑干听赤城钟
　　　放马涧
在县东三十二里支道林放马之所【世说或讥道林养马不韵答曰贫道但赏其神骏自此之沃洲天姥皆有道林遗迹】
　湖
　　会稽县
回涌湖在县东四里一作回踵旧经云汉马臻所筑以防若邪溪溪水暴至以塘湾回故曰洄涌南史谢灵运传会稽东郭有回踵湖灵运决以为田太祖令州郡履行此湖去郭近水物所出百姓惜之太守孟觊执不与初学记山阴有回浦湖盖旧属山阴县界
镜湖在县东二里故南湖也一名长湖又名大湖通典云东汉永和五年太守马臻始筑塘立湖周三百十里溉田九千余顷人获其利王逸少有云山阴路上行如在镜中游镜湖之得名以此舆地志山阴南湖萦带郊郭白水翠岩互相映发若镜若图任昉述异记云轩辕氏铸镜湖边因得名或又云黄帝获宝镜于此也郦道元注水经云浙江东北得长湖口北写大江又大湖石帆山下水深不测传与海通然则长湖太湖之名盖又出镜湖之先矣【湖兼属山阴县其源实出会稽之五云乡也水经云湖五百里溉田万顷与通典不合】
浮湖在县东
石浦湖
范家湖在县东南四十里
钱湖在县东一里湖上僧庵号兴福院今为圆通寺
　　山阴县
天照湖在县东三里
茭塘湖在县西五十五里新安乡以塘湖多茭葑故名
　　诸暨县
古放生湖在县西南一里旧经云唐大历中使程希宾往诸道放生遂以此湖放生禁采捕并浦阳江等凡五所俱置后改建于县东二里为今放生池
县湖在县西北三里淳熙改元知县事何【侨】重浚仍置二闸以涨涸为启闭邑人便之
必浦湖在县北七十里周四十里俗讹为秘浦其傍横港曲湾以百数多采捕者
朱公湖在县北六十里昔朱氏浚此湖
鲤湖在县南二十里湖多鲤故名或云范蠡养鱼之地今世传范蠡养鱼经有养鲤鱼法甚详
高公湖在县东二十里昔高氏浚此湖
　　萧山县
湘湖在县西二里周八十里溉田数千顷湖生莼丝最美水利所及者九乡以畋渔为生业不可数计【初崇化由化夏孝昭明长兴赡养新义来苏八乡皆仰食湖利干道中知县顾冲以许贤一乡距湖水虽差邈亦可溉及乃合旧约益以许贤为九乡均其利刻石示众曰均水约束云】
白马湖在县西一十四里周二十五里溉田百余顷一名石姥湖【绍兴中民沈琮以湖田三千亩献入宁寿观有 旨两浙漕臣验视不可田议遂寝】
爪历湖在县东二十五里周五里旧号临江湖溉田二十顷
梓湖在县西三十五里
落星湖在县西二十五里周二十里溉田百余顷旧经云后汉汉安二年落星湖中故名【湖地今五千九百二十五亩三角熙宁中以湖地高者为田为三千八百一十一亩置十九围其低者不围干道二年拨田九百亩赐归正官大周仁之妻张氏议复以湖利还民淳熙十一年言者以为请有　旨下所属开掘故湖之为田者复以予民自邑以西逐岁得水利田者得以资灌溉之利庆元六年临安府龙华寺僧宝华陈乞拨赐为田今湖利遂废】
詹家湖在县西二十五里
女陂湖在县南二十里周四里
净林湖在县西二十六里周一十里俗称杜湖
清霖湖在县南二十二里
马社湖在县东二十五里邑人马社所筑
浚山湖在县东南二十七里周三里
徐安正湖在县西四十里周一十五里以浚湖人得名
戚家湖在县西三里与湘湖接一名椿湖
周家湖在县南二十里
桃湖在县南六十里
大尖湖在县南六十里
厉市湖在县南十二里
童湖在县东四十里
牧马湖在县东四十里
千湖在县南六十里
　　余姚县
桐下湖在县东一十一里周十五里西北有土门
穴湖在县东一十二里旧经引夏侯曾先地志云吴时望气者凿断此山故以名湖周六里西有土门
烛溪湖在县东北一十八里旧经云昔人迷失道忽有二人执烛夹溪而行因得路故名烛溪一名明塘湖俗号淡水海周一百五十里深二丈溉田千余顷东西各有石闸其西闸中闲易为土门奔流湍激旋即废庆元五年知县事施【宿】始复其旧更凿山骨辟令广每放湖水势不柅人皆便之【十道志云湖中有烛传云昔人入山迷惑昏暗四塞悲泣山中忽有双烛照之与旧经略合】
梅澳湖在县东北一十八里东即烛溪湖此其澳曲也旧经云昔有梅树吴时采为苏台梁湖侧犹多梅木俗传水底梅梁根也今巨木湛卧湖心虽旱不涸不露秋八月或有声如鼍吼震彻数里土人谓之湖淫【十道志吴起建邺宫使匠人伐材住明塘溪口梅下俄见树长堪为梁伐材还都梁巳足更别无用梁一夜飞还土人异之号曰梅君此材今在溪中水旱则自浮沉一云用为禹庙梁是也旧经云梁时修庙惟欠一梁忽风雨漂一木至乃梅梁也今梅梁以二铁缆系之楹闲相传此物岁久时为神异云】
鳢子湖在县东北三十五里周八里有土门
桐木湖在县东北四十里周八里傍多桐木故名湖内有田七百四十五亩
上林湖在县东北六十里周五十八顷有奇有石闸
上澳湖在县东北七十里周三顷有奇有石闸堨各一所
寺湖在县东北五十里周八十余亩北有土门
乌戎湖在县□二十里周三十余亩有土门
黄山湖在县北二十五里周二十八里溉田一百顷有土门
独姥湖在县北四十里周八里西有土门上有独姥祠
附子湖在县北三十里周二十五里
劳家湖在县北三十五里周一百五十余丈
松阳湖在县东南一十五里周九十亩东有土门
樝湖在县东南一十八里周五十亩东北有土门
东泉湖在县南一十五里周十亩
西泉湖在县西南一十五里周七里
莫家湖在县西南一十五里周三百亩东有土门
前溪湖在县西南一十七里周百亩北有土门
鸭荡湖在县西南二十里周百亩北有土门
蒲阳湖在县西南二十五里周十二里北有土门
赵兰湖在县西南二十七里周百五十亩北有土门
乐安湖在县西二十里周二十九顷有土门
臧墅湖在县西三十里周四里
小樝湖在县西三十七里周一十七里南有土门
牟山湖在县西北三十五里周三十里东北有土门
汝仇湖在县西北四十里周三十里有土门六所湖内籍田七百余亩【湖南先有田数多绍兴二年得　旨复废为湖详见上虞县夏盖湖注】
余支湖在县西北五十里周二十里有土门七所湖内籍田三百余亩
千金湖在县西北六十里周十五里西有土门
渔浦湖在县西北六十里一名白马湖旧经引夏侯曾先志云驿亭埭南有渔浦湖深处可二丈汉周举乘白马游而不出时人以为地仙白马湖之名由此水经云渔浦湖中有大独小独二山唐贞元中置湖门三所别于北门置放水塘四百步
　　上虞县
西溪湖在县西南三里旧七里湖旧经云县令戴延兴立周七里故以为名溉田二百顷
皁李湖在县西北五里周一十五里
谢陂湖在县北三十五里旧经云谢灵运庄也自湖至谢氏西庄一十余里
大楂湖在县东北一十里周九里三十步湖中小阜号山
破冈湖在县北二十五里旧经云吴时望气者凿断山冈因名
任屿湖在县西北二十七里旧经云宝历二年县令金尧恭开置溉田二百顷
夏盖湖在县西南四十里湖内三十六沟其岸北二斗门依山有神祠湖东北则夏盖山也【夏盖一作夏驾又作夏架水经云西陵湖西有湖城山东有夏架山湖水上承妖皋溪而下径浙江古语云夏驾山浮盖山屹立于湖中不为湖水之涨涸也绍兴二年上虞县令赵不摇言县所管夏盖湖等一十三处为田不便吏部侍郎李光奏一方利害无甚于湖田乞比较兴湖为田以来所失常赋孰多孰少自政和以来以湖为田者乞复为湖得　旨张守具经久利害以闻限三日知越州张守言上虞县夏盖湖改为田者一百三十一顷二十四亩余姚县汝仇湖等湖一十三所改为田八十一顷四十九亩二年内暗失米四千二百三十六石八斗有零民闲所失当复数倍乞复废为湖自此两县可望全熟委是经久有害无利奉　圣旨依仍自三年正月为始】
</div>
    <div class="pagination">
<a href="嘉泰会稽志_page45.html">上一页</a><span>...</span><a href="嘉泰会稽志_page41.html">41</a><a href="嘉泰会稽志_page42.html">42</a><a href="嘉泰会稽志_page43.html">43</a><a href="嘉泰会稽志_page44.html">44</a><a href="嘉泰会稽志_page45.html">45</a><span class="current-page">46</span><a href="嘉泰会稽志_page47.html">47</a><a href="嘉泰会稽志_page48.html">48</a><a href="嘉泰会稽志_page49.html">49</a><a href="嘉泰会稽志_page50.html">50</a><a href="嘉泰会稽志_page51.html">51</a><span>...</span><a href="嘉泰会稽志_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
