<!DOCTYPE html>
<html>
<head>
    <meta charset="UTF-8">
    <title>台湾府志 - 第 28 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府志 - 第 28 页/共 33 页</h1>
    <div class="content">　　匿迹文身学楚狂，飘零故国望斜阳；东平百世思风度，北地千秋有耿光。遗恨难消银海怒，幽魂凄切玉蟾凉！荒坟草绿眠狐兔，寒雨清明堪断肠！

　　总督姚公平台传（定谋推毂）

　　公讳启圣，号忧庵；浙之绍兴人也。癸卯，以汉军籍，登贤书第一人。始任香山知县，诖误去官。甲寅，耿逆作乱，当宁需材，起为东瓯郡佐；寻加温处道。

　　丙辰，随和硕康亲王大师平闽，为福建布政使。即自备衣粮，招募壮勇，有澄清海外之志。或有谓公曰：『公，文臣也；而奚以武为哉』？公掀髯笑曰：『若以文武为二耶？昔冉求以长矛而入齐师、有若以超乘而却吴寨，昔圣、昔贤所以不敢自暇自逸者，诚畏天命而悲人穷也。况我国家金瓯无缺，文命四敷，奈何以弹丸海区，久廑圣天子之忧勤宵旰，使沿海居民不遑宁处，罪将谁逭乎？若休矣！愿无复言』。客唯唯否否。惟时总督郎公稔公材且智，以为弗己如也，辄自罢去；而朝廷亦以公为必能办贼，爰擢公为大中丞、大司马，总督福建文武事务，公于是乎能为所欲为矣。

　　己未，移驻漳州。盖以漳州去贼不远，呼吸相通，可行间谍故也。遂大开一馆，名曰「招来」；使随征参议道黄性震董其事。又令福州同知苏良嗣分金计费，督造战船。其机密粮务，则端委随征同知林升。任贤使能，庶官毕集；一材一艺之士，靡不兼收。既数月，贼稍有降者，公即厚其赏赐，庞以礼仪；使见者神移、闻者心荡，而伪将军朱天贵率师来矣。公逆知其骁勇也，引入帐中，相与卧起；既出就馆，器具供帐更侈于公。天贵大喜过望，顾其下曰：『从逆果何益耶』？以故竭诚致命，无有二心，卒能得其死力云。嗣即大制火炮军器，采买上游米榖，以图大举。而苏良嗣督造战船，功成报竣。公夜驰三百里，至闽安镇之五虎门，亲自配舟，调遣将士；乘风破浪，操演水师。随又回漳。前兴化知府、今大中丞卞公（讳永誉）、泉州知府、前大中丞张公（讳仲举）往说贼降，而伪行人傅为霖勇于听谗，心持两可。公怒曰：『鼠辈无知，敢谓吾剑不利耶？吾将使其自相贼杀耳』！爰密定计，为霖果伏诛。后数日，公忽作急遽状，从数骑招摇城市，见房之高大者，辄锁扃之，榜其门曰：『某镇公馆』、『某将军行台』；盛陈供具，严其守者。漳之人民，咸以为海上巨酋克期同款。至晚，得贼侦，公徉曰：『若非某将军人乎？归语而主，某日之期不可爽信』！予酒食，遣之归。得他侦，亦如之。已而海上喧传侦我行径，而漳之城中、城外所榜之门无虑数十，宛然在目也。贼遂自相猜忌，众畔亲离；归则惧诛，源源纳款矣。

　　庚申二月二十三日，公乘贼懈，遣兵攻破陈洲、马洲、观音山、石码等处十九寨。次日，复遣随征游击张定国、都司张玺、笔帖式乐敏等引兵直抵海澄城下，计招伪总兵苏侃等内变；攻破城门，降其众二千二百六十七员名，恢复海澄。二十四夜，又差随征知县黄金从等乘潮分渡，直入海门等处；降其伪统领仁武镇郑元堂、伪神武镇都督黄瑞、伪安南将军陈珍、伪果毅镇张雄、伪将军张治等水陆目兵一万二千八百八十一员名，鸟船十一只。二十七日，遂复金门、厦门。贼势穷地蹙，退保澎湖。

　　辛酉，公以北人乘舟终非其便，军中大帅不可无人；具疏上请天子，以内大臣伯施公琅为靖海将军。既至，公与之运筹料敌，决策靡遗。于是将军率舟师而前，公具糗粮于后。以康熙二十二年六月十四日，从平海进兵；盖取讨平海逆之义也。二十二日，遂克澎湖。至七月二十七日，伪藩郑克塽率众归诚（其事详载将军施公「平台记」中）。

　　论曰：求济变之略者需臣材，求谋国之猷者需臣智。公于军兴旁午之时，四体交劳、五官互用，靡不各当其可；祝宋之刘毅，何以加焉。且又精间谍、重赏罚、得敌情、随应变，粪我黄金、涎彼贼众，溃散其腹心手足，黠者瞰之以利、降者抚之以恩，贼是以离；离而攻之，策莫善焉。其密谋秘计断自一心，罕闻左右；是以人弗尽知。迨功成身退，天道之常；毕此一生以报君父，公虽死、公犹生矣！彼夫青春作赋、皓首穷经，谋事则迂阔而不能动人、读书则疏略而无以应变，孳孳为利、家室是图者，即令冠贤书、魁天下，亦竖儒也；安得不取其冠而溺之乎！

　　蒋郡守传

　　蒋毓英，字集公；奉天锦州人。前守泉，泉故用武地也，大师云集，羽檄交驰，公一切措办，游刃有余。天子廉其治状，赐一品服褒嘉之。

　　康熙二十二年，台湾归命，督、抚念海邦重地，非公不可；会疏荐公，移守台。始至，见其井里萧条、哀鸿未复，慨然曰：『是岂不足为政耶』？因躬历郊原，披荆斩棘，界分三县封域，相土定赋，咸则三壤。其役之不急者罢之，土番之杂处者饬勿扰之。招流亡、询疾苦；时召父老子弟而告之以孝弟焉。又思化民成俗，莫先于学；力赞宪副周公详请开科，以兴文教。至民贫不能备修脯者，复捐俸创立义学；令诣其中，延师课督之。尝于官舍之旁，构一草堂，颜曰「安拙」。人谓『公之才，当羽檄交驰时应之，绰有余地；今顾自安于拙，何也』？公曰：『才以理繁剧，而拙所以安新附也』。

　　任满，报迁湖广邮鹾道；台人士皇皇若失，涉汪洋重茧诣大中丞告留。中丞怜其远来良苦，具题准借一年。会江右观察使缺，皇上特敕公为之。士民本敢为再三之渎，立碑纪其绩焉。荣行之日，攀辕送者无虑数千人，咸感泣数行下；公慰抚之，亦涕涔淫不自禁。

　　既去，郡人复就公所建书院，塑像祝之；以比周人之爱甘棠云。

　　沈县令传

　　沈朝聘，字□□；辽东人。为人方平廉介，不可干以私。

　　初知晋江县，报迁四川茂州知州，行有日矣；会台湾初平，亟需能员，移宰台邑。

　　凡署内一切器用，毫不滥费；民间催科、抚字，咸称平焉。至吏之舞文者、民之稂莠者，悉置之法不贷也。

　　旋以丁忧去官，清风两袖；民投柜以资其行，仍为立碑思之。

　　记

　　平台纪略碑记施琅

　　台湾远在海表，昔皆土番、流民杂处，未有所属。及明季时，红彝始有；筑城与内地私相贸易。后郑成功攻占，袭踞四世。岁癸亥，余躬承天讨。澎湖一战，伪军全没，势逼请降。余仰体皇上好生之仁，以八月望日直进鹿耳门亦嵌泊舰，整旅登岸受降，市不易肆，鸡犬不惊；乃下令曰：『今者，提师跨海，要在平定安集。纳款而后，台人即吾人；有犯民间一丝一枲者，法无赦』！士无乱行，民不知兵。乃礼遣降王入京，散其难民尽归故里；各伪官兵，载入内地安插。公事勾当，遂以子月班师；奏请于朝，为置郡一县三，分水陆要地设官兵以戍之。赋税题减其半。

　　夫炎徼僻壤，职方不载；天威遐播，遂入版图。推恩陶俗，销兵气以光文治，端有望于官斯土者。是不可以无记。

　　靖海将军侯施公功德碑记（合郡士民公立）

　　古之勋立天壤、泽洽人心，是皆勒燕、图麟，流芳汗简，千载为光者也。台湾自辟鸿蒙以来，圣化未敷，郑氏逋播于斯，凡历三世；波涛弗靖，圣天子时廑南顾之忧。二十有二年，特简靖海将军侯施公招怀闽阃。闽之士民交庆曰：『维桑与梓，有长城矣』！

　　迨夫誓师铜陵，首戒妄杀。六月扬帆，风恬浪息；直捣澎岛，克奏肤功。虽曰天命，讵非精诚所感哉？至若阵伤俘获悉为疗药，纵使还家。蔡人吾人，出自真挚；故台人始斋心而纳款焉。降幡既受，兵不血刃；元黄壶浆，欢呼动地。其视晋公之平淮西、武惠之下江南，又殆过之。

　　然台去内地千里，户不啻十万，或欲一朝议弃。无论万家鸠鹄，买棹无资；即令囊空归井，饥寒惨逼，辗转不堪怜乎？况为南疆抗咽，鹿耳险于孟门，虚其地，保无逋逃渊薮、贻将来忧者？是以力请于朝，籍为郡县；此有功于朝廷甚大，有德于斯民甚厚！迨勾当事毕，奏凯旋师；题留总镇吴公讳英者暂留弹压；而又念弁目之新附未辑也、兆庶之弃业亏课也，则又委参将陈君讳远致者加意钤束之、殚心招徕之。是侯之心。无一息可舒台民于怀抱；而东海陬壤，无一人不颂覆帱于如天也。

　　今荆棘遐甸，遍艺桑麻；诗书陶淑，争荣桃李。极之戴发负齿之伦，莫不共沾教化；系谁之功？台之人士，感于十年之后，久而弥深；群谋勒石以效衮思，历疏所由以镌刻之。俟夫异时太史之张大其事，而流芳奕世云。 

　　侯讳琅，字琢公；籍泉之晋江县人。

　　靖海将军靖海侯施公记

　　公讳琅，号琢公；闽之晋江人也。始任同安总兵，屡建奇功；旋升提督福建水师，削平厦、金沿海诸岛。于康熙六年间，以边患宜靖，疏请进剿台湾。奉旨：以关系重大，不便遥定；着赴京奏明所见。既而议裁浙、闽、粤三省水师提督，留京商酌军机事宜，晋爵内大臣伯。

　　康熙二十年，今上以鲸穴未捣，终为边患，特命公专征。公至闽，见父母之邦凋弊已极，几老王师。选精锐、练舟楫，操演三载。以癸亥年六月十四日，官兵由铜山进发；入八罩，直抵澎湖。

　　澎湖为台湾门户，澎湖破则台湾必不支。故贼之精锐，悉在焉；约众二万余、敌艘二百余号，俱集于鸡笼等屿。刘国轩又简练精兵强逾二万，蜂拥于风柜尾、牛心湾等处；四环备设炮城，以陆兵守之。其余沿海贼舟，星罗碁布。公发令大小战船于风篷上，大书配坐将姓名，所以知进退、定赏罚也。十六早，鼓角声喧，两师将合。公先令曾成、蓝理、吴启爵、张胜、许英、阮钦为、赵邦试等七船冲锋破浪，直入贼■〈舟宗〉，焚杀过当。时值南潮正发，前锋数船为流急分散，贼艘复合齐攻。公知其深入，自将坐驾船只冲突，杀退贼■〈舟宗〉救出；焚其赶缯二只、鸟船一只，暂收八罩驻泊。十八日，严申军令，进取虎井。次日，公独驾小舟，潜侦贼寨形势动静。爰于二十二日，与各镇、营誓师；分为八股、每股七舟，各三其迭。公自统一股居中调度，留八十余舟为后援；又以五十舟从东畔嵵内以截其归路，以五十舟从西畔牛心湾、内外■〈斩上山下〉为疑兵牵制。未及接战，北风骤发相逆，三军股栗；公循师大呼曰：『无畏！惟天、惟皇帝之灵实式临之』。须臾，雷声一震，立转南风。将士贾勇前进，贼舟四发，火矢交攻，烟焰迷天，咫尺莫辨。官兵乘势夹攻，自辰至申，焚其舟而覆其军，投水无数。刘国轩知时势不支，急跳小舟从吼门而出，仅以身脱。

　　澎湖既破，公以台湾未灭，非可轻视，当为攻心之法。将迎降伪镇、营弁目，赏以袍套、靴帽，伪卒四千余名给以粮米；焚伤浮海未死者，令各镇、营军士捞起计有六百余名，令医治之；有欲归见妻子者，拨小舟送之回台。降卒相谓曰：『肉我白骨，矢死难报也』。归共传述，贼众莫不解体，惟恐王师之不早来。此所谓推心置腹，反侧自安者也。及驻师澎岛士卒数万，以澎岛素少淡水，患之。乃营垒既成，随处凿地，而甘泉涌出；方之耿恭，尤为过之。

　　军声既振，伪藩郑克塽始决计差冯锡珪、陈梦炜赍献延平王金印一、招讨大将军金印一、公侯伯将军银印五，前来求降；时七月二十七日也。八月十三日，公统舟师亲临台地；遂令其伪藩将卒、人民、士番削发，秋毫无犯，鸡犬不惊，市不易肆，壶浆洊至。台湾敻海之东二十余日路程，番民向为伪时所不能制者，莫不稽首来王。捷奏肤功，并请准其输诚；天颜有喜，本年九月初十日差侍卫吴启爵赍敕到台，赦伪文武官，准其投诚、安插内地；并加授公为靖海将军，封为靖海侯，世袭罔替，以示酬庸。玉音有曰：惟尔勇以夺其气、诚以致其归。捷书到阙，时值中秋，即解是日所御之龙袍，驰赐与公。载褒以诗：岛屿全军入，沧溟一战收；降帆来蜃市，露布彻龙楼。上将能宣力，奇功本伐谋；伏波名共美，南纪尽安流。可知公之忠诚格天心而膺帝眷者，良有以也。

　　夫东南之苦海患者且六十余年，特其远阻波涛，荼毒生灵，虚糜国计，不可胜数。公底成厥绩，宣威绝徼；稽古开拓元勋，诚不媿云。

　　台湾纪略碑文杨文魁

　　台湾，海邦荒服地也；与闽省对峙，惟隔越重洋。其先舆图未载，故无沿革可稽。所利舟帆，东连日本，南通暹罗、吕宋、琉球诸国。生齿士番，茹毛衣革、椎结侏离，不知文章、不通华俗，居然无怀、葛天之遗也。

　　故明天启间，海寇颜思齐入巢于此，始有汉人从而至者。后为荷兰所据，东建赤嵌城、西筑安平镇城；彼所以图往来贸易，作贮顿之薮也。

　　至顺治十六年，郑成功从江南败归厦门；势蹙，率众攻取，荷兰委去。成功始招集人民，通洋贸易。设制承天府，天兴、万年二州，以隶民番；编征赋税，以养士众，俨然东隅之夜郎也。在成功，无尉陀之见几、习子阳之故智，负嵎逞雄，往往犯顺。凡闽、粤、江、浙濒海人民，多被蹂躏，酷类孙恩、卢循、徐海之流。其自祖及孙，每殷圣主东顾之虞。

　　时闽省总督少保姚侦得情形，上陈可取方略；特命将军侯施率诸镇舟师，航海进剿。时康熙二十二年岁在癸亥之六月也。进克澎湖，台众夺魄，纳土归诚，朝命允可；即籍其户口归我版图，改制台郡，分隶三县。建都督一镇，辖两协、十营水陆官兵一万，战舰百艘；遇警统师扑剿，无事分汛扼隘，为控制海边之锁钥，壮各省之屏藩也。从兹，不待各省沿边获享敉宁，而化外来依赤子，快睹帡幪；土著蚩番，渐濡声教。诚盛化无远不届，廓千古未有之弘模、启千古未辟之遐陬也。

　　余从康熙二十三年叨膺简命，出镇斯土，自本年仲冬月抵任；惟殚心竭蹶，以图报称。但经始之区，诸凡草创，继之原任兴化镇吴条陈屯田、减船事宜■〈遄，壬代而〉返核覆，几经三载，终仍旧制。余方愧抚辑未周、布置未当，倏届瓜期，叨蒙内转。如鸡笼、淡水，乃台郡北隅要区，缘窵隔郡治千有余里。夏秋水涨，陆路难通；冬春风厉，舟航莫及。兼之其地有番无民，虞挽运之维艰。自辟土迄今，尚乏定议也。至于民间一切赋税，略照伪籍损因，民番似多拮据。又如靡芜极目，藉人耕垦，始无旷土；奈阻于洪涛，招徕不易。虽有司牧力为经理，然余忝厕封疆，未获倡兴建白。此后统冀当事之贤，徐为擘画尽善，治益图治，以垂永久之惠养又安耳。外所未尽，阅载郡志，似不必赘。

　　兹就开拓台疆及余承乏出镇斯土始末，勒之贞珉，用志不谖云耳。

　　总镇府都督王公去思碑凤山令闵逵

　　台湾古红毛地，土番杂处，鹑衣鲜食，言语不通。历代以来，未入版籍；妖氛蠢动，每每为江、浙、八闽患。康熙二十二年，圣天子神谟庙算，总督姚、大将军施恭承天讨，所至克捷。举亘古未建之勋，一旦荡平；自汉、唐、宋、明以来，未有如我朝渐被之盛者也。

　　然开创固须谋将，抚绥尤赖名臣。二十六年，我皇上圣神广运、文武天成，念台湾为东南重地，特简都督王公镇抚斯地。公起家进士，诗书蕴深，韬略素裕。当其在川、陕也，时吴孽煽惑，公随将军图、总制哈恢复各处地方，绩着旗常，名达丹陛。公之治台也，宣天子德意，化孚异域；但见约法定章，士无不悦、民无不感。以故下车以来，恤将士、与同甘苦，裕饷糈、以壮师贞。煦煦春气迎人，公之仁也；凛凛然峻不可犯，公之义也；卓然可程、画然必守，公之信他。而且正身率属，不干一私；静气雅度，不扰一事；尤公之廉而贞、宽而肃也。盖公之德孚番隅、公之政昭海内，是以保障重洋、弹压岩地，屹然作天子南顾长城。数年之间，风清草偃，民庶俗恬，以视昔之轻裘缓带、羽扇纶巾名将风流，何多让焉。迨公秩满奏绩，圣天子知公化成海外，复以楚襄锁钥非公不可。公受命移襄之日，台之文武将吏祖道攀留，台之士民、卒旅咸叹息感泣，遮拥车马，使公几不得行；谓非心悦诚服而能若是欤？

　　余忝承乏凤邑，得见公治兵最精，威惠并施、情法兼着；韬钤之下，即以余溢为诗，字皆清新遒雅，卓卓难及。自有台郡以来，如我公者不其鲜哉？今公去矣，遗爱在人，公道在心。台之十营诸将帅思公之德不置、感公之德难忘，谋刻石于海会寺中，以垂久远。寺为公刱，见寺如见公焉。且命余志之；余何人，斯而敢僣言欤？然重承刘公双亭、陈公子静、林公孝若教，不敢辞。故不揣固陋，谨述所见以为之记云。

　　公讳化行，号熙如；庚戌科武进士。陕西咸宁人

　　台湾郡侯蒋公去思碑记李光地

　　台湾，荒服地也。自鸿蒙初启，至今四千余年，未归版图。皇帝二十有二年，命将讨平伪郑，郡县其地；经营草昧，一无凭借，非得贤太守，乌能因心作则、制度咸宜乎？

　　我温陵郡君蒋公祖治泉六载，政成名著，因借守新邦。公衔命至止，披荆斩棘，分画县地田园庶土，相度其腴硗燥湿之别，咸则三壤，爰定厥赋；六府三事，次第修和，井然焕然，表东海之金汤，皆出于公之一手足、耳目、心思之力以错综经理，允治而罔失。设公之学问才识无以大过于人者，曷克臻此？

</div>
    <div class="pagination">
<a href="台湾府志_page27.html">上一页</a><span>...</span><a href="台湾府志_page23.html">23</a><a href="台湾府志_page24.html">24</a><a href="台湾府志_page25.html">25</a><a href="台湾府志_page26.html">26</a><a href="台湾府志_page27.html">27</a><span class="current-page">28</span><a href="台湾府志_page29.html">29</a><a href="台湾府志_page30.html">30</a><a href="台湾府志_page31.html">31</a><a href="台湾府志_page32.html">32</a><a href="台湾府志_page33.html">33</a><a href="台湾府志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
