<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 190 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 190 页/共 196 页
  </h1>
  <div class="content">
   李光地重修郡学宫记
　　蔡大受重修郡学宫记
　　彭峨葺训导厅记
　　陈大玠泉州府学取进各县额数碑记
　　张云翼重修蔡忠惠祠记
　　教授唐山重修蔡文庄祠记
　　洪士铭重修温陵书院记
　　靖道谟温陵书院田租记略
　　徐之霖小山丛竹书院记略
　　安平绅士重修石井书院公记
　　教谕林润芝重修县学宫记
　　王梦说重修县学宫记略
　　巡抚潘恩榘重修县学宫记
　　陈高翔重修县学宫记
　　许日炽晋江县学田记
　　李光墺林、李二先生祠记
　　巡抚潘恩榘重建梅石书院记
　　黄昌遇建置梅石书院膏火记
　　黄昌遇重修梅石书院记
　　张光宪清源山记
　　张云翼东岳行宫祷雨记
　　黄昌遇县城隍庙记　以上俱见祠庙。
　　颜仪凤安海龙山寺记略　见寺观。
　　玉德开元寺重修金刚殿碑记
　　申定各县取进额数碑记　在督学试院。
　　叶观国清源书院碑记
　　冯国柄清源书院碑记
　　知县方鼎节孝祠碑记
　　黄岳牧府学明伦堂乐器碑记
　　涂门外水利碑记
　　张焕登关帝庙记　见祠庙。
　　官献瑶关帝庙记　见祠庙。
　　徐汝澜天妃庙记　见祠庙。
　　会通井井宫碑记
　　叶灼堂重建泉州城记
　　黄世德敬字亭序集王右军字碑
　　嘉谟重修万安桥记

　　●卷之七十二　风俗志

　　古者观风问俗，命太史采之輶轩，奢俭贞淫，国之盛衰系焉。闽地素号名邦，首推晋江为最，理学文章多萃于是；而风淳俗朴，古处克敦，昔人因有海滨邹鲁之称，良不诬也。国家定鼎百有余年，教化覃敷，习尚益趋于正。无论缙绅先生沐浴余泽，即椎鲁小民亦廉耻相先，身家自爱。原其初皆由前辈立规陈矩，俾去浇就淳，非一朝一夕之故。振古迄今，其事历历可稽也。志风俗。

　　士习
　　晋江文献甲于海内，占毕弦歌。自宋迄明，理学经济为务。及嘉、隆后，乡前辈博洽淹通，出其绪余，皆足争衡上国。明郡守程秀民《修学记》谓：晋江为古名邑，万历志亦载人文之冠，尚已！我朝文治光华，海滨盈溢；经学之儒，彬彬辈出。党塾子弟，髫龄即有能诵十三经，岁科赴童子试不下五千人，限以额数，合府县学得士三十二名，文虽佳不能决入彀也。又尚廉耻而多清议，有失，人共指其非。盖得于席、常、王、游四公引导激劝，复得朱子以下罗一峰过化讲明者多，而乡先生如蔡虚斋、陈紫峰、苏紫溪辈后先传薪，故居仕宦类多奇节，循声载在志乘，指不胜屈；其未仕者，自缙绅家以下，祗以舌耕为业，士习相沿无异。
　　民风
　　晋人得山川秀润，其民弱而不能强，士、农、工、商，各安本业，爱素好古守愚而已。间有一二好事者流，出街游荡，经其父兄乡里责骂，即知其悔。丧葬悉遵古礼，祀先至诚；凡忌节及岁时伏腊，备物致祭，必洁必丰。观于每年七月普度，更可知其所重矣。男女有别，虽功缌多不相见；戚属姻娅，屏绝交游；踏青鬬草，入寺烧香，虽小家女羞为之。男读书，女不读书，绅士家读至八九岁，略识大义而止，十岁外禁不出中堂。及至冠婚，仪文循礼奢俭，随时娶妇入门。越三日，拜茶果于所尊。珠帘遮面，贺客坐外堂。索茶果，无必得，素绝闹房喧哗之习俗；重衣冠，虽盛暑燕居无袒裼。人多好义，凡邑中兴建大事，及寻常施舍，家非富饶，亦耻为人后。
　　农事
　　农为庶民本务。晋地斥卤而瘠，趋海多，力田少。其力田者水旱不时，水淫则成巨浸，旱熯则尽石田。巨浸而泻水莫停，石田而忧旱孔急。祷雨祈晴，晋人常有贤有司与诸绅士，皆当时时步行，或赴龙王庙，或诣山川坛，几于靡神不举矣。幸得雨旸顺而丰稔登，薯米麦豆收成，野外可以充饥，城中亦得告饱。近又习植蔗煮糖，遇成熟，农人利溥而商贩亦可转运他方懋迁为事。至于园丁之种蔬菜，樵子之采薪柴，并足佐朝饔夕忧飱之费，尽自山泽平地，莫不各尽其勤劳云。
　　女工
　　考淳佑志，木少桑柘，妇罕蚕织，则女工几乎息矣。及观城乡内外，买棉、苎以成布匹者，勤修女事，实无歉于蚕桑，机声轧轧，古风存焉。况城外妇人负担芒屩，同男子耕锄；城中缝女刺绣密针，助夫家盐豉。或采苹及藻，或剪彩为花，或仿北土缇缣，或效四方毳罽，色色俱工，岂惟是内言不出中馈克司云尔哉。下至老妪随婢，炊食澣衣之暇，亦必向市中各店取帽，取鞋，取袜，携之在家互相卒业，以图末利。袖手闲谈，终未有也。
　　工役
　　古称国无游民，即为化行俗美，采风者必及之，故呈工在己，服役于人，是即《周官》所谓转移执事审曲面执也。耕渔陶贩，既无所司，于是而效手足之劳，犹可自求口实，不至嗷嗷待哺。玉木为工作巧，或能雕文刻镂，闲民为役力勤，可任抱瓮灌园，何必如无赖之徒，敢于作奸犯科以成大祸哉观察文荘公文集谓，晋素称民淳讼简，昔人至以佛国为之号，非虚言也。工役虽卑贱，各守本分，即为良民。古非无王佐之才而屈于版筑者，今人亦何恶而不为此？晋人恒当之。
　　商贾
　　行货曰商，居货曰贾。商贾之名，虽亚乎士，而与农工均在四民之列。富者上吴下粤，舟车所至，皆可裕生涯。贫者背负肩挑，里巷徧招，亦堪资贸易。而屯籴稻谷，鬻贩鱼盐，种种有之。濒海之民，又复高帆健舻，疾榜击汰，出没于雾涛风浪中，习而安之，不惧也。趋利之多，白昔为然。其小者如卖餳，卖饼卖荔，卖柑，卖桃李，卖杨梅，卖甘蔗者，熙来攘往，声滞街衢，朝暮不息，总之不离乎商贾者近是。
　　饮食
　　天生民而知食味，生齿日繁，既别于饮血茹毛之世，则能辨木液金腥，不如饮于土，食于土之益矣。稽晋邑负山面海，稻谷而外，海错较多，鱼盐蜃蛤之利，不让青、齐。其价又平易而鲜高昂，数十钱买之，以充庖厨，以待宾客。备物致用，胜于肉食。而酒则有地瓜烧，饭则推红桃米，果则荔枝龙眼，为珍品则酥饼色糕可啖，陆产水族颇为兼味盘殓。于是乎取给焉。生斯地也，为斯民也，含哺鼓腹而歌，太平有象。美哉！休养生息，涵煦于数百年深也。
　　衣服
　　上古草衣卉服，太朴无华。后世乃易为冠裳，一洗乾坤之陋矣。晋居首县，亦闽中下邑，都人士罕见五采彰施。自教化兴而文明盛，学士大夫日出乎其间，则人皆重冠裳之饰而贵贱无淆。仕宦大家立朝束带，历代以来品服荣身悉遵定制，典至钜也。下逮士农工商，本宜崇俭黜奢而分又不宜僭越。韦布之士雅观而已，薹笠之夫蔽体而已。修族世所鬻用高曾规矩者，亦无虑贻讥不衷，安有衣服在躬而不知其名之罔耶？而命妇至于庶人之妻亦皆准此。
　　歌谣
　　盖闻共歌为歌，徒歌为谣。歌谣之流传，旧矣。晋人之习于风骚者不少，其发于情性者复多。咏叹浮浃泆，不必如震木遏云也，不必如阳春白雪也。苟叶律谐声，即足倾听入耳。有习洞箫、琵琶而节以拍者，盖得天地中声，前人不以为乐，操土音而以为御前清客，今俗所传弦管调是也。又如七子戏，俗名土班。木头戏，俗名傀儡。近复有掌中弄巧，俗名布袋戏。演唱一场各成音节。—惟端午采莲鬬熊舟曲。明黄克晦有诗：“乍采芙蓉制水衣，蒲觞复傍钓鱼矶。歌边百鹢浮空转，镜里双龙夹浪飞，倚棹中流风澹荡，回桡极浦雨霏微。为承清酿躭佳赏，自怪猖狂醉不归。”可谓识曲得其真矣。至若童子歌认，无关风雅，则置而不录。
　　墟集
　　《易》曰：日中为市。致天下之民，聚天下之货，交易而退，各得其所，其后世墟集之始乎？晋之四方，东西地域较短，不设墟集。其北郊外曰濠市，其南郊外若塘市，石狮、永宁、蚶江、龟湖、祥芝、深沪、青阳、安平等处，各有墟集。皆遐乡僻壤应期而集于墟，仿古之交易而退。非如郡城通衢四达，居者素积，行者求售，自朝至暮，随时得以如取如携，故不言墟集。墟集惟郭外有之，而村落亦常置小墟集，不待行数里以求一物。自来志乘未详。因珍表而着之，以示旧俗所承，纤悉无遗焉。

　　●卷之七十三　物产志

　　有山有水而物生焉，方土不同物产亦异。间有易地皆然者，有迁地弗良者;又或昔无而今有，或昔有而今无，观者正不必泥定也。
　　《禹贡》九州，物产不同。《周礼·考工》亦云,迁地弗良,由是观之,天时地气异也。晋邑地属闽南斥卤跷确之区，材物器用每资他方，然飞潜动植未始不生机畅遂,布帛菽粟耕织而外，山泽又多可采。实天地之生物无穷，为日用之取资甚便。按籍而稽，何非茂对之征，太和之应乎！至若魁奇瑰异之族，或见而知，或闻而知，要于旧俗所传，皆得分群别类，无庸混淆焉。志物产。

　　稻之属有杭稻二种。《说文》谓稻为粳、糯、■〈禾余〉属也。今之食米皆粳稻，酿酒则糯稻也。《闽中记》:闽人以糯稻酿酒，其馀蹂粉。岁时以为糰粽粿糕之属，晋邑尤尚。　　早稻　春种夏收，有赤白二种。晚稻　秋种冬收，有赤白二种。大冬　春种冬收，有赤白二种。寄种　与早稻同，下种至十月乃结实，赤色。青晚　种与收，迟早稻一月，赤色。　占城稻　耐旱，其色有白、有斑、有赤，种至熟仅五十馀日。白香　春种秋熟，殻黄、米白、味香。　白柳　秋种。　连江早　春种。　黄蓝　米微似白香，春种。　三公早　米白，有一公、二公、三公三样，秋种。已上秔稻。　早秫　春种夏收，有赤殻白米、白殻赤米二种。　晚秫　秋种冬收。　大冬秫春种冬收，或白或赤，已上糯稻。
　　麦之属
　　大麦　一种名早黄，一种名乌肚，一种青色名青大麦，俱立冬种，清明收。　小麦　冬种春收。　郁麦　殻薄易脱，米如大麦。　荞麦　八月种。　番大麦　一名御米，有红黄诸色。
　　黍稷麻之属
　　黍　有杭、糯二种，有赤、白、黄、黑诸色。　　薯黍　叶长大如芦，而粒大者呼芦黍，即秬黍也。　　蜀黍　有赤、黑二色，俗名番黍，北人谓之高粱。　　鸭脚黍　叶似稻，穗如稗子，如黍不黏，色如茶褐。　　黄粟　即稷别名。　　粢　颗粒稠结，深黄上疎，有秔糯二种。　　脂麻　即芝麻，亦名胡麻，有黑有白可压油。
　　菽之属
　　黄豆　黑豆　白豆　红豆　绿豆　早者六月收，晚者九月收。　　九月豆　即豇豆，可当饭，亦曰饭豆。　　豌豆粒如药丸，亦名胡豆。　　春豆　畲豆　粒大。　　骑草豆　色绿可干炒食。　　金豆　即赤小豆。　　青豆
　　薯之属旧志入在蔬属，新志抽出另立。当从之。盖薯芋可当钣，而番薯尤今所大赖也。
　　薯　旧志云：有数种，白者为上，紫次之，青黑又次之。旧志立总名包山药、田薯在内。　　番薯　以得种番国故名，亦名地瓜。此物明季始入中国。何镜山先生开园地种之。为之序并作颂。今大盛，功倍五榖。　　芋　一名蹲鸱，一名土芝。大者为芋魁，又有竹芋、绵芋。　山药　薯蓣也。山中自生者，形瘦稍黄而结实；种田园中者，肥大而稍松。　藷　俗呼田薯。色紫黑。又有掌薯，形似人掌。
　　蔬之属
　　姜　初发芽纤嫩如指，名子姜，隔年者，名母姜。　葱　韭　薤　似韭而叶稍阔，有赤白二种　　蒜　味辛烈，汉张骞使西域始得种。　　芥菜　青芥有二种，逐月摘叶至冬连丛割之。其白芥有二种，味最甘脆。又一种为紫芥，性最辣，可为芥辣，以和食品。　白菜　叶短而小，不及北方。　苋菜　有赤白紫三种，不宜与鳖同食。　芥蓝菜　其色如蓝，故名。　莙薘　叶厚而柔，俗呼厚叶菜，小毒。　菠菱　此菜出西域颇棱国，颇讹为菠，俗呼赤根菜。　　甕菜　茎即似竹，此菜来自东夷古伦国，以甕盛之。译不能通，但言瓮菜。　　苦荬菜　味苦。诗曰，薄言采芑。传曰，苦荬也。　　园荽　府志作蒝荽，本草所谓胡荽是也。　　油菜　叶似白菜，色青，根微紫，子可榨油。　莴苣　俗呼莴笋。　　茼蒿　叶似艾，花如小菊，性冷微香。　　萝卜　有冬春二种，白色冬种老辣，春种鲜脆。黄色者，俗呼胡萝卜。　芹菜　有二种，荻芹茎白，赤芹茎叶俱赤。　　蟳菜　一名浮藤菜，同蟳食。　　萧瓜　质长而色白。　　菜瓜　　色绿而斑。　　王瓜　　微有刺，俗谓刺瓜，味清香。　　丝瓜　老则其中有丝故名，即鼠瓜。　　苦瓜　形长，皮皱，味苦。其瓤初生白，熟转红。一名癞葡萄，一名锦荔枝，俗呼纡瓤。　　冬瓜　皮青，肉白，形长，最大。去皮，瓤切片蜜饯。　匏　亦名瓠。有附地生者，有缘架生者；有葫芦匏，有颈匏，有圆匏，有长匏。诗谓之壶。　茄　有紫白二种，质长。　笋　竹萌，有春笋、冬笋。　虎爪豆　角似虎爪故名。　　长豆　角长，亦名菜豆角。中有十余豆，连角食之。　扁豆　俗呼乳豆。有紫白二种。　　刀豆　形似刀故名。　　蚕豆　形似蚕。　　冬豆　可蜜饯。　　浒苔　生海中。细嫩者，名湿苔；稍粗者，名海苔。　紫莱　生海石上，而紫蔓割后再茁者，为赤菜。　石花菜　生海屿中，夏月煮成冻。　鹿角菜　生海中，状如鹿角。　香菰　生朽蛀木上，谓之香菰。又有木耳菰；又有红菰，色如胭脂；又有碎米菰。　　藜　梗可为杖，俗呼拐菜。　蔓青　一名葑，一名诸葛菜，孔明行军所食也。　　■〈火草〉　味辛香，产溪涧中。洪舜俞老圃赋云：■〈火草〉有拂土之风。朱文公饮后，辄以■〈火草〉烟茎供素品。　　角菜同螺食，味美。又名螺菜。　薇　似蕨。　大茴　俗呼八角。　小茴　一名莳萝。　番瓜　种出南番，俗名番冬瓜。　荷兰豆　似扁豆而小，色绿甘脆，近始有之，尚少。　豆角　如羊角。继于菜豆之后，俗呼伫棰豆。　　茭白笋　松菇　生松下地中，形如鸡蛋，掘取切而干之，深山生。　　枸杞菜　嫩者为佳，子与根互见药。　　石藓　石苔也，雨后新长者嫩，刮去土屑，微似木耳，皆野人之馔。　田蔬　慈菇也。　　水芋　取苗熟食，比家芋之苗更美。　　落花生　一名香芋。花落其蒂入土而结成子故名。俗呼土豆。　椶花　椶榈之花。糟而煮之，山乡取以献宾。　椿心　味辛，腌食。
　　果之属
　　荔枝　五月熟者，为火山，肉薄味酸。六月熟者，早红、桂林、金钟、白蜜、状元红之类，皆佳品也。七月熟者，俱山荔枝，品类数十，壳粗厚，佳者良有风韵。　龙眼　一名荔奴，以其后荔枝而熟也。方书名益智。大者虎眼，次名人眼，今统谓之龙眼。　　梅　有大小二种，大者名鹅梅。　桃　有数种，红者曰早桃，有白桃。初生而苦者，曰苦桃。又有百叶桃，花蕊稠于别桃，色甚鲜红。　　杨梅有红白二种。此果出扬州者最佳，故名。　李　有粉李，有黄蜡，有红皮，有红肉，皆佳。红者，接木而生。　　石榴　有二种。皮黄，子晶莹如水精，核小者，名玉榴，皮斑赤，肉薄，核大，味酸者，名柴榴。　枇杷　冬花，夏初熟，实稍酸，如黄弹而大，有核。　黄弹实圆而黄似弹。　柿　有红柿，有锺柿，有水浸而食之者，有针其心以早稻蕴之乃熟者。　　梨　有清消梨；有水梨，以佳种接乃生，其味清，有绵梨，俗呼秤锤梨，以早稻蕴之乃熟，肉软如绵，故名。　　栗　刺如猬，熟时房裂而子出。　　枣　有黄、白二种。　柑名品不一。其先诸柑而熟，皮厚而光，体大而圆，曰先柑。有皮薄光润，体小扁而差小于先柑者，曰红柑。又比红柑差小而皮坚体圆者，曰朱榴。又与红柑同形，而皮黄味尤甜者，曰同柑。又有凤柑，皮皱，味酸不堪食。　　橘　柑之细者。有甜橘，又有丝橘、凤橘、公孙橘、扁橘诸种。又有小如弹子而长者为金枣，圆者为金弹。又有小如豆者为金豆，俗呼金橘，又呼为羊矢橘，蜜渍为佳。　　香椽　大小不一。色黄，皮厚，瓤微酸而苦，气甚芬香。又一种形似人手俗呼佛手柑。　柚　实大而皮厚，熟皮黄，其瓣有白有红，贵者名文旦，余名仁斋、后园，皆以地名。又有一种似柚而大，厚皮而香可玩，肉酸不中食，俗呼为包。一种略小而色深黄，似凤柑而大，呼为包凤。　　杨桃　府志作羊桃。生青，熟黄。体有五瓣，酸不堪食，可以糖煮　　橄榄　有二种：尖小者名丁香橄榄，大者名柴橄榄。北人呼为青果，能消酒。本草名谏果，谓其始涩后甘，如忠言逆耳。　　椎　柯树实。江东人呼柯为珠树，因呼其子为珠子。闽人呼为椎者，声相近而讹耳。　　馀甘　一名敢谏子。初食味涩，咽后有余甘故名。　冬粘子　俗呼当粘。野生。一名逃军粮，以逃军采而食之。色深紫，味微甜，蒲萄青紫二种。宜干用及蜜渍。其上品为水晶蒲萄。　菱　有青紫二色，俗呼菱角。　　鸡头子　即芡实。　焦　俗呼芭蕉，身极柔脆，针刺可入。叶长四五尺如扇，结子数十枚，生青熟黄。有二种：一曰荆蕉，一曰牙蕉，差小而尤甘。　　莲子　花房间有之，干者来自建宁。　　西瓜　来自西域故名。　通瓜　形圆，熟则色黄，其肉略似绵梨。　葛　俗呼土瓜。肉如萝卜，昧甜。苗生为藤，种者取藤断之，作圈埋之则生，即生葛根也。以充果啖能解酲，今之食葛非为絺绤者也。　　甘蔗　性温，味甘，煮蔗成糖。又有一种干小而甜薄者，名曰荻蔗。　　凤梨　木如火树，高可四五尺，中心抽花而实色黄，皮如龟板纹带，叶如凤尾，味似哀梨而韵有余。　　加冬梨似梨而小，树能蔽数石，即棠梨。　杏　银杏　俗名白果。　酸枣　棘实也，肉可蒸捣为糕。　橙　皮厚而黄。有蜜桶、雪桶，味最佳。仙凤柑备玩而已。　　王坛子　越王坛中果故名。　樱桃　即礼经所谓含桃也。　香果　花白，实如鸡蛋，有口，类石榴肉，如秤果而虚中。中有核，或单或双，似弹棋子。而较圆，香馥清烈，浸酒极佳。　　木瓜　可玩，味极香烈。有鼻者为木瓜，无鼻者为木李。铁干海棠或结实似之，但小。　金瓜　供玩。　桐子　五六月结荚，子缀其上，大如黄豆，皮皱而坚，味香。　　桑椹芰　两角曰菱，三角曰芰。　薏苡　瓦荠　一名荸荠。　频房　一名罗望子，一名肥皂果。荚红，中有子如栗大，皮黑，肉黄。　　无花果　一名优昙钵。树如胡桃，不花而实，状如木莲房，色紫甜浓。　奈子跋　一名番石榴。青黄色，皮肉膏子皆可食。气重味甘，多食不传人，性止冷泻。
　　布帛之属
　　棉布　即木棉布，吉贝为之。　　苎布　夏布也。苎麻所成，其法用糯糊，烈日中抽过织之曰糊布，澼之则白。　　葛布　野产，取藤折而绩之，山内间出不多。　麻布　有青、自、黄三种。山内有织，城中亦少。　　绢　用湖州头蚕丝为上，柘蚕次之。有素织、花织、云织、金线织。　纱　亦用湖丝。好者有素纱、花纱、金绿纱。　　丝布　丝经布纬。　　罗　有二样：一为硬罗，一为软罗，但不如苏杭佳。亦有织天鹅绒者，不如漳州佳。　　土绸　土蚕茧薄丝多类，但可为粗绸耳。　　合苎　苎经棉纬。　　假罗　双梭织者，一苎一棉，间织而成。　斜文布　名土斜，不及苏州斜、上海斜。　素纱　用以筛物。　　缎　用湖丝织，如江南法，名本机缎。
　　货之属
　　盐　取海水，有煎法，有晒法。宋、元以前二法兼用，明及今只用晒法。　　铁　旧有铁矿，今已竭。　　铅　向时山中或有，今亦希见。　　酒　晋人常饮，惟醇酒即宋之醇酬及今老醖。其用酒糟蒸造者，为烧酒；用白曲蒸造者，为甜酒；取白甜酒和烧酒煮成者，为蜜林檎，然皆少。今用番薯造酒，糯米浸甜自佳。　　油　有脂麻油、菜子油、茶油、桕油、桐油、萆麻油、落花生汕数种。　　茶　清源山茶，旧著名，可与松萝、虎丘、龙井、阳羡角胜，然所出不多，今更希矣。双髻、玉叶亦有名茶，总属无几。城中所食，来自安溪。　　糖　有黑砂糖、白砂糖。其响糖、冰糖、牛皮糖，皆煮白砂糖为之。　　蜜　蜜蜂小而微黄，荔枝、龙眼开花时，采花作蜜。晋邑之蜜，视他处独佳。　　蜡　凡蜂作蜜，皆结房。房中藏蜜，绞出蜜取房炼之，则成黄蜡。　生椒　颗粒似蜀椒，但辛香不及。　　蓝靛　蓝有二种：叶大高者为马蓝，小者为槐蓝。　　红花　麦时摘红花捣之，绞去其汁为饼，爆干。亦有散花。不捣不绞，不为饼者，价尤高。　　薯榔　茎蔓似薯，根似何首乌，皮黑肉红，染皂用之。　　椶毛　吉贝　即木棉花，本地所出者，谓土吉贝。　　苎　本地少出，亦资于建宁府。　　麻　青白二种，俗呼苦麻。　　香　有松香，有枫香。吉兆藤否，即土降真香。又有苦檀香、青徐香、白银香、楠香诸种。　　瓷器　出瓷灶乡。取地土开窑烧大小钵子缸瓮之属。甚饶足，并过洋。　　砖瓦　城西北窑所烧者色红，山内窑所烧者色青。　灰　烧蛎壳为之。　　炭　山边掘杂木头翕烧之，灭火取出，其炭坚。今竭。　灯心草席　织编密致，出于下浯乡。　芒菷　出岭后。芒茼　以为烛干。　　灯心　以为烛心。　　熏　种来自海外，名淡芭蔬。叶大如芋叶，即烟也。土烟不及漳。　　粉石　可作粉。　通草　切片染采作花，妙如天成。
　　药之属
　　芙蒥　俗名老叶。味辛香。取其叶合槟榔并蚶壳灰食之，温中破痰，消食下气。三十二都多种，今不可得，皆来自广南。　菖蒲　生山涧，九节者入药。　天门冬　麦门冬　艾　叶厚，茸多。其细叶者，乃蒿艾也。　　紫苏　薄荷　苍耳子　亦名羊带来。　　天南星　俗呼蛇杖，根如蓣，花黄，子连穗，野生。　　牵牛子　有黑白二种，土人亦名丁香茄，用作蜜饯。　车前子　即芣苢。　　香附子　即莎草根。　　草决明　叶如槐，秋结子如豆。　　栝蒌　园植者堪蜜酱，野生者入药用根曰天花粉。　小茴香　花疎细实如麦。互见蔬。　　香薷　荆芥　葛根　半夏　木鳖子　蔓生，状如栝萋而大，有刺。生青熟红，核如小鳖故名。　覆盆子　枸杞子　实小而红，根曰地骨皮。　　陈皮　枳壳　枳实　山栀子　其花六出，其实七棱。　使君子　蔓生，花红，有棱。昔潘州郭使君用以疗小儿，因名，俗呼昔干子。　　丁公藤　黄精　产山谷中，木叶皆类姜。　萆麻子　红茎者尤佳。　　桑寄生　射干　亦名仙人掌。其叶丛生横铺如鸟翅，其苗别名鸢尾。　　蓝藤　老藤　木通　土人名脱壳藤。　皂荚　生山谷间。　木贼　桑白皮　甘菊　金银花　花黄白相间，故名。　石菖蒲　石蚕　亦呼溪蕉。青蒿　石峯房　酸枣皮　山素馨　野发而花红。　龙眼姜　寄生龙眼树，亦名猴姜，亦名骨碎补。　秃菜　一名秃草，可疗疮疥即蓄也。　　金樱　蔓生有刺，四月花，夏秋间结。　　莳萝　茯苓　山有松，松下有蕨，皆有之，名土茯苓。　无患子　实如弹丸，皮可洗手，俗名鬼见愁。　　络石　俗呼钳壁龙。　　旋覆花　亦名金沸草，亦名滴滴金，花露坠地即生新根，故名。又名蛇莓花，如菊而小。　吴茱萸　木高丈余，叶似椿茎，有刺，花紫，实在枝梢。　　益母草　萝萄子　槐花　猪苓　何首乌　五加皮　泽兰　一名孩儿菊。　淡竹叶　榖精草　土葛　百合头　花椒　番椒　一名番姜，能治鱼毒。　　槐角　茵陈　三七　其叶左三右四，故名。又一名金不换。　兔丝子　结子细而繁，冬则萎落。　　茜草　土名染卵草。用以染卵作紫色相馈送。　蒲公英　生田岸，花似菊。　　石香薷　大小蓟　俗名鸡头刺。　　旱莲草　俗名田鸟草，又名一瓣莲。藜芦　形似蒜，其根去疯。　赤孙施　俗呼咸酸草，治妇人血结。　黄水茄　可疗牙痛。　石蠭蜜　夜明砂　即蝙蝠粪。
　　竹之属
　　淡竹　肉薄，节有粉，可烧竹沥。　　苦竹　性坚，色微紫。四月笋，味微苦。　　筀竹　一名挂竹。疏节薄肉而周好者，可以作笛。　人面竹　节有人面形。　　赤竹　性劲可以刺舟。　　猫竹　绿水慈竹　丛生茂盛，所谓子母竹也。　斑竹　紫竹　木竹　石竹　作竿用。　箭竹　《尔雅》所谓会稽之竹箭是也。　方竹　槌竹　肉厚窍小。　　江南竹　坚直可作鱼沪。　　芦竹　荻也。生于溪涧湿处，丛小叶疏最贱。　　雪竹　笋生冬春之交，味清甜。　　凤尾竹　俗呼观音竹。　箬叶竹　叶以当箬本，但二节可作箸。　钓竹　一曰绵竹，作竿。　　筠竹　毛竹　油竹　筯竹　化竹　疏节而坚致，机杼之用。　草竹　花竹　或以作篱，笋皆可食。　琴弦竹　上绿纹如弦者数，皆园林所尚。　椶竹　有长短诸种。
　　木之属
　　松　有五须、大须、剔牙香，皆园林所供；惟长须者柴火用之。　　罗汉松　叶长而狭，凌冬不雕。牝者结子有人形，故名。柏　侧柏也，泉人呼为扁柏。　桧　柏叶，松身。　榕　有二种：一种矮而盘桓，其须着地，复生为树。一种上耸广大名赤榕，荫最宽广。宋郡治中，自谯门至戟门多植是木，今犹有存焉。　樟　一名豫章。肌理细润，可雕刻及造舟，又可熬樟脑。　　枫　树如白杨，叶圆而歧，春发秋红冬落，有液而香，谓之枫香。　　桑　有山桑、家桑。山桑柘也，叶粗而薄。家桑又有二种：牛舌桑，叶长而厚，则安溪旧种也。蒲桑，种出富阳，其叶大如蒲，厚腻而脆。　檺　其树高大可作梁柱，但易腐不及杉。　　杜松　其叶如杉而小，尖劲如刺。大如松而文细，其色赤亦有为柱者。　　槐　有数种。叶大而黑者，名櫰槐。昼合夜开者，名守宫槐。叶细而青绿者，但谓之槐。花可染黄；花含未开者入药用。　柳　又有垂丝柳，即柽柳，细叶如缨络。榉柳生水畔，如柳而不垂条。　　乌桕　叶可染，皂子可压油为烛。　　椶榈　一名栟榈。直生无柯干，树端有椶梗皮成片，重重裹之，叶茎自椶中抽出，茎两旁有短刺，其叶生茎端，大如簸有歧。　　梾木　结实似梨，小而酸涩，大者三围，木理细腻坚致，视楠过之。有黄心梨、白梨，器用之美材也。　水绵　俗呼水帘，以其性好近水也。干类杉而皮有绵，叶似桧而细。城外水侧有之，府志作水离。　　黄杨　木理坚而细，其色黄，可为梳。　　冬青　即蜡树，一名万年枝，有大小二种。　菩提树　即佛经所谓菩提，其子用为念珠。郡城承天寺大庭一株，明间已为客兵毁寺树灭。　木绵树　俗呼攀枝。花红如火，其蒂结绵可缊褥，树高十丈。　　甘棠　山桂　相思木　有五色，可作器用。　　朴　叶可磨锡，出清源山者佳。　　皂荚　细叶多刺。有牝牡二种，牝者结英，可涤垢腻，入药用。　肥皂　子如皂荚，短而肥，捣碎为丸，治垢腻。木曰红相思。　　苦檀　皮作香。　苦梀　土入植苦梀于溪岸多不崩，言辟蛟龙。子入药用。　椿　与槐榆及柳皆不种于山。　木犀　木犀开时，染其气多患疟。　柯　白柯供薪，乌柯作桥板，入水不坏。　桐　有梧桐、油桐，油桐子可压油。　榆　俗呼饥柔。其叶嫩可以充饥，意以此得名耳。　羊目子　肉治垢腻，子取以贯铁针，纺绵用之。　狗会　最坚。　　肥藤　缆木排用之。　　铁树　叶如石楠，花有紫白红三种，丁卯年乃开。
　　花之属
　　刺桐　花木高大，枝叶繁茂，夏初开花殷红烂然。初筑城时，环植此木，故有桐城之号。《五灯会元》：刺桐先萌芽，花后发，则其年丰，否则反是。故谓之瑞桐。　　山茶　有数种。花开丹叶而极大者，曰日丹；叶单而小者，曰钱茶；有类钱茶而粉红色者，曰溪浦，一名茶梅；又有百叶而攒簇者，曰宝珠；有类宝珠而白者，曰蕉萼；又有从云南来者，曰滇茶；殷红而萼大，从日本来者，曰洋茶。各色皆有。胎十月足，乃作花。　　绣球　一名粉团花。一簇数十蕊，其圆如绣球。又有一蒂八蕊者，名八仙花。　　山丹　　一朵百蕊，形如绣球；一花四英，深红色。一名红绣球。亦有粉红色者。　海棠　花如紫锦，最丽无香。　　紫荆　府志作薇。先花后叶，自下而上，俱甲间发花。　　紫薇　府志作荆。丛高大，花繁紫色，蕊五英。　　芙蓉　此木芙蓉也，一名拒霜。丛高而枝疎，花繁而无香。有红，有白；有朝白暮红者，名三醉芙蓉。　　佛桑　似朱槿，其叶似桑，故名。其花多，叶红而无香，四时常开，朝开暮落。　　照殿红　亦佛桑之类，但花单，叶六出，大蕊有心，色深红，亦无香。　　蜀葵　叶五歧而尖长，其花淡黄而五出，心丹，花开必向日。又有一种名锦葵。　　鸡冠干末为花如鸡冠状。有高者，有矮者，有一本十数冠者，别名缨络，俗名百鸟朝凤。色红艳丽。亦有黄色、白色、有五色者，总不如红色之佳。　　金凤　即凤仙花。有红色、紫色、白色、五色及百叶、单叶之异。　　指甲　一名七里香。蕊如碎珠，红色，开花如蜜色，清香袭人，其叶可染指甲。　　瑞香　丛高有二三尺者，枝干婆娑，叶厚深绿色，花小朵有紫者香浓，白者香淡，又有缠枝簇锦二种，皆紫色。冬春之际盛开。又叶边有黄晕者，名金瑞香。　　素馨　一名六月雪，一那悉茗，一名野悉蜜，来自西域。夏开色白，浥露愈香。又有一种黄色，名黄素馨。《鼌山志》：昔刘王有侍女名素罄，冢上生此花，因以得名也。　蔷薇　一名买笑。多刺，花有红、紫、黄三色：曰醉杨妃，曰倚栏娇，曰红木香。三月盛开。又有野蔷薇，其香亦清烈，与玫瑰相似。　酴醾　有刺蔓生，承以架，花白而香，微有清气。春晚盛开，叶似刺头花。　　长春　干长有刺，花粉红，四时常开。一名月季，一名胜春，一名鬬雪，有红、紫、黄、白四色。　　丽春　似长春，差小，三月开。　末丽　即茉莉。低丛，夏开花白而香，其根能毒人。　　兰　叶似菖蒲花，有细紫点，有叶长一二尺，硬直而花干长者，曰蕙。其叶稍短而披垂，其花干亦短而藏叶中者，曰兰蕙。兰皆一干数朵。兰尤清香可爱，盖国香也。以素心为第一。鸟衔兰花，于树上寄生，取而悬诸屋檐之下亦开花，曰吊兰，不甚香，若种之盆即死。又有一种，茎惟一花，曰独占兰。一种茎白色，曰玉斡兰。一种出土即开，曰出地兰。　碎米兰　枝披叶大，花似碎米，亦香，一名赛兰，俗呼细兰。　　树兰　丛高成树，花亦碎点，味清香。　岩桂　一名木犀。八月花开，有黄有白，香气酷烈；又有逐月开者，为月桂。　　含笑　叶似枇杷，小而无刺。有紫色者，有外白内紫者，有白者，四月开花，微开则香酷烈闻半里许，大开则香减，故名含笑。　　鹰爪　藤生，花如鹰爪，色微黄。　　百叶榴　花百叶，不结子。有大红、粉红、黄、白四色。又有一种中心花瓣起如楼阁，谓之重台榴。　　百叶桃　花深红，一名绛桃，不结子。又有碧桃、美人桃、大花绒桃、绯桃、紫花夏桃。又有五色桃，间开，碧粉，绯花。　　梅花　有红、白及浅红三色，单叶、百叶二种。一花三子者，曰品字梅；绿萼者，曰绿萼梅。又有石梅，岁久木坚如石，揉其枝使拳曲，以供盆玩。　　棣棠　花黄无香，亦有白者。　　月橘　叶似橘而小。月下花开，香似橘柚。　　玉簪　白色，似长簪，故名。　金簪　色黄，较萱稍大，一名鹿葱。　滴滴金　叶露滴地而生。　木槿　叶似佛桑，花紫色。朝开暮落，土人种以为篱。　　一丈红　丛有丈高，花有红，有粉，有白。　　金丝蝴蝶　花黄，形类蝴蝶。　金钱　叶尖长，花如钱，有心，红色。朝开暮落。　　百日红　五月开。　　萱草花　叶似兰，四垂，其跗六出，一干数跗，其花淡黄。一名鹿葱。相传妇人佩之则生男，故又名宜男。亦名忘忧，味香，名香萱。　　红蓼　生水次。　　菊花　有甘苦二种。其茎紫，气香而味甘者为真。一种青茎而大作蒿艾，气味苦不堪食者名苦薏。土人取其英酿酒，名曰菊花洒。盖紫茎菊也，有数十种。《逐斋闲览》：南方花发较北地常先一月，独菊花开最迟，菊性宜冷也。　　莲花　即芙蕖。有五种，惟金边者为上，处处有之，至晋江东湖，百亩尽种莲花。有红白二种，另有百叶白莲。　　水仙　一名玉玲珑，一名金盏银台。不留种，每花时，他处贩至。　喷雪　野生山溪间，有紫花者。　白苹　夹竹桃　名俱那异，亦名俱那卫，又名半年红。自春徂秋相续开花，叶微如竹，花逼似桃，柔艳异常，此北地所无者。李花　花白小而繁。　杏花　有百叶、单叶二种。　梨花　有红白二色，花六出。　柰　一名苹婆花，有白、赤、青三种。　辛夷　一名木笔花，似玉兰而色紫。　　西府海棠　花开千叶，粉红色，又有垂丝海棠，以樱桃接成者。又有一种名铁干海棠，红花单叶。　　林檎　一名来禽。花粉红，六出，似西府海棠。　　暹兰　似树兰而较细腻，有大小二种。　腊梅　一名黄梅。有磬口、狗英诸种。磬口，圆瓣，虽盛开如半含者，品最佳。　　千里马挂　花似绣球，初开微绿。三日而粉红，五六日而色紫，八九日而翠蓝，十余日而绿，半月则反白而落。　　南天竹　一名火椿。三四月开花，白色，结子成簇，至冬渐红。　　红豆　枝叶如槐，一穗十花，结实如小皂夹，子红如珊瑚，有黑点，俗呼相思子。　　番花　树大而柔，花外白中黄，味似凤梨。　　楝花　花紫色有香，为二十四花信之殿。　玫瑰　一名徘徊花。花如蔷薇，紫色较深。　宝相　有红、黄、白三种。花类长春　　木香　一名锦叶。小于蔷薇，有黄、白二色，黄者不香。　御爱　棠棣　即郁李。播田红、白二种。　真珠兰　一名鱼子兰，俗呼鸡脚兰。　　水木樨一名指田。枝软，叶细，花黄色。颇似木樨。　刺子花　似金樱花而小。　马蹄　花白，微香，形似马蹄。　夜来香　藤蔓似芙蒥，色黄绿。入夜益香。一名番钩吻，毒能杀人。　西湖莲　一名风车莲。叶如括蒌，花似莲，碧色，花心微蓝，缀以金英，如蝶之集，风吹转动。　午时莲　出水如小莲，碧色无香，过午仍缩入水。　交枝莲　一名铁线莲，一名西番莲，或云即威灵仙。蔓生，叶如木香，花浅绿色，外六瓣如莲，内有千叶。　紫藤　附木而生，叶如绿丝，花深紫色。　醒头香　一名辟汗草，俗呼为枕头香。花小而黄，妇人置发中，则次日香燥易梳。　玉绣球　蔓墙如薜荔，花如绣球，而小瓣厚可一分，如雕玉而成者。　胭脂花　蔓生，花如茄花而小，紫色，亦有白者。　西番菊　盘如菊而细尖，花茶褐色。　吉祥兰　花紫，俗呼紫兰，亦名朱兰，亦名箬叶兰。　　锦竹　五色花如缬锦，一名石竹。　十样锦　一名锦西风。枝叶如剪春罗，花开十样，故名。　洛阳花　一名洛阳锦。似锦竹，五色俱备。以上二花皆锦竹之别种。　剪春罗　花六出，绯红色。　剪秋纱　一名汉宫秋。叶似剪春罗而微尖，花有大红、浅红及白三色。　汉宫春　茎弱叶细，花绯红色，有黄心，形小如萱花。　鸎粟　一名御米。叶如茼莴，花五色，实如细粟。　虞美人　一名丽春。类鸎粟而小，有红、白二种。　　芭蕉　种出三巴，望之如树，本大成围，叶长丈余，花从心中抽出，层层裹束，深红照人眼。　美人蕉　花形似月下香，俗呼为虾尾花，树叶似芭蕉而稍小。　昙花　即佛书优钵罗花。叶似芭蕉，一柄数十花，紫色。寺观多种之，味香而清，亦有白花者。　百合　茎特生一花，色白香浓。亦名倒仙花，亦名夜合，亦名摩罗春。　夜合　一名合欢。其花昼开夜合，故名。　月下香　一茎数十朵，花白而香烈，入夜方开。　碧霞春　蝴蝶花　一名乌霎，叶似蒲而短，花六出，状如蝶。一名紫燕，其黄者为射干，一名扁竹。　金盏　一名长春花。叶抱茎对生，茎上开花如盏。　秋海棠　一名八月春，亦名断肠草。旧传思妇坠泪所生。叶绿表，红裹，茎红，自下而上。一每生二花，浅红色。　雁来红　一名老少年，一名老来娇。　　千日红　花似杨梅，实以汤浸之愈红，可藏久。　山花　产清源山。相传为裴道人所戴通草花。　杜鹃　一名山石榴。有深浅红及紫，三月盛开，正杜鹃叫苦之时，故名。　山踯躅　一名映山红。以开于五月，俗呼龙船花。　七里香　一名山矾。叶如冬青而小，可染纸，花白而细。一名芸香，可辟蠹。
　　草之属
　　仙草　捣烂绞汁和麫粉煮之，虽三伏成冻以充凉饮。　鼠曲　生野田，叶苍白色。三月间采之，以蒸黍为粢盛。　灯心草　取其穰沃以油烧火则燃，故名。亦名虎须草。　蒲草　生原湿中，可织为荐。　益母草　宜于孕妇，故名。　凤尾草　灯笼草　一名王母珠，结子如灯笼。　鸡舌草　龙舌草　青色，厚皮，有脂，可泽发，俗名芦荟。　金丝五叶藤　一名五爪龙。　　泽兰草　鸡矢藤　穿壁藤　马鞍藤　马鞭草　天消膏　花叶不相见　一名金灯，即山慈菇也。叶似车前，根似慈菇。　杜桕　羊耳草　大旱莲草　大风草　菅草　紫草　可以盖烛。　虎耳草　一名石荷叶。　淡酸草　呴吻　一名断肠草。蔓生野中，叶大如芙蒥。食之即杀人难治，愚民轻生，有争竞辄采食之，以图赖官司，禁而除之不能止也。　　遍地锦　茅草　芒　瓦松　蓼　枪刀刺　蔓生石上，可愈刀伤。　茭　苹　藻　浮萍　芦　猪母苋　即马齿苋。　　蒉　生有三棱，即咸草。可以绹索及织草器。　龙须草　即席草。　芼　蕨类。　脚车藤　作绳线，脚车用之。　红蓼　生水次，陆生者可为酒曲。又有辣蓼，与生水次者不同。　书带草　一名秀墩草。丛生，叶似兰而薄，绿色，上多白纹。　薜荔　一名巴山虎。其实为鬼馒头，俗呼扁包。　兔丝　即女萝。　万年松　即卷伯，一名长生草。叶似柏而细碎，本高二三寸，得水则生。　羞草　手近之即避。　戒火　一名仙人掌。人家以缶植之屋上，云可御火灾。　锉鼻草　一名土牛膝。节肿如膝，末有穗。　狗尾草　生墙头，似莠。　白饭草　花白，子黑，茎赤。　蚶壳草　一名鲎杓草，亦名金线草。重阳柳叶如蚶，壳可治中暑。　雪下红　蔓生，茎有白毛，实累累如珊瑚球。　水龙　蔓生水上，叶似马齿。　蔓陀罗草　一名风茄。绿茎，碧叶，花六办。叶形如茄子，紫色。误食者，皆令人发狂。
　　畜之属
　　牛　有黄牛，有水牛。水牛青色，力胜于黄牛。　马　泉不产马，皆买自他省。　驴　骡　犬　其无悬爪者曰狗。　猫　猪　羊　土产不给，多藉外贩。　鸡　鹅　鸭　番鸭　状似鸭而大于鹅，自抱其蛋而生。种自洋舶来。
　　羽之属
　　鹁鸽　人家畜之，放飞远去知还。　喜鹊　乌鸦　乌恶异物，见之则羣噪，鹊见繁华则喧。今人闻鹊声则喜，闻乌声则唾之，谓其能前知吉凶者以此。鸦，一作鵶。又有一种纯黑而反哺者，谓之慈鸦。　燕　有二种：颔赤者为越燕，颔黄者为胡燕。　鸠　知阴晴，以其声卜之。　雁　阳乌也。多集洲渚间，春去秋来，性恶热，故始寒则南翔，始暑则北徂。　乌尾鹳　似鹤而不善唳其鸣，但以喙相击作声，天将雨则长鸣群飞。　鸲鹆　端午断舌养之，能人言，俗呼八哥。　画眉　褐质白眉，善鸣好鬬。今按其声似莺而小，亦清圆可听。　山胡　大如鸠，苍色，两腮有圆点，黑白相映。上下翔跳不定，善鸣，声清，调如莺。人多笼畜之。　鹧鸪　其身有文，黑自相间，其飞不远，声鸣重大。　雉　亦呼野鸡。其羽文明，其交有时别有伦，其性耿介。　白鹭　一名属玉，《尔雅》谓之春锄，顶有长干如丝，取鱼则弭之。　鸳鸯　匹鸟也，雌雄未尝相离。　凫　水鸭。　白鹇　白质，黑章，红颊，首有冠绥，尾长三四尺，性闲雅可畜。《尔雅》所谓雗鸡。郭璞注：江东人呼为白雗。《西京杂记》：闽越以献高帝。　鹞　大如鹰，苍黑色，尾短，善击凫雁。　　莺　一名仓庚，又谓黄鹂。其声清婉可听，如调歌然。冬月以上自裹而蛰，当椹熟时则应节而来。　　百舌　即鶗鴂也。似鸲鹆而身差长，毛苍嘴尖。一名反舌。谓能反复其舌，以效百鸟之声也。　　布榖　即鸤鸠。东作方兴则鸣，人以为耕农之候，故名。　啄木　鴷鸟也。口如锥，长二寸许，常啄树食虫。　雀　一名佳宾,谓栖宿人家如宾客也。又有一种曰黄雀。　　白头翁　似雀而大，头有白点，故名。　鹡鸰　水鸟。脚细尾长，背青灰色，腹下白，颈上黑，如连钱。飞则鸣，行则摇尾，《诗》以况兄弟。　翡翠　赤羽曰翡，青羽曰翠。俗呼鱼狗，善捕鱼。　　信鸟　俗名进鸟，质小而轻迅。　　杜鹃　一名杜宇，一名子规，又名谢豹。四月间苦啼，啼出血不止。如鸣皆北向，啼苦则倒悬于树。　鹤　伯劳　鹰　即隼也。一名题肩。　　鹧鹚　鸥鸢　提壶　锦鸡　钓鱼翁　如翡翠而小，常宿水边，伺鱼出而食之。　鹪鹩　一名巧妇，一名桃虫，能以丝缝叶为巢。　天鹅　野鸭　鹄　鬼鸟　海中出，嘴、颈、脚俱长。　　鸢　即鹯也，善攫鸡邹。　　鹌鹑　《礼》曰：爵鸠是也。囊畜善鬬。　竹鸡　形似鹧鸪，一名越鸟，俗呼泥滑，以其声故。其鸣可去白蚁。　练鹊　俗呼长尾三娘，尾长尺余。　　青鹤　似鹤，青色而小。　　鹙鶬　俗呼南风戆。　田奴　田鸡　鸂鶒　能勅水杀射工毒。
　　毛之属
  </div>
  <div class="pagination">
   <a href="晋江县志道光本_page189.html">
    上一页
   </a>
   <span>
    ...
   </span>
   <a href="晋江县志道光本_page185.html">
    185
   </a>
   <a href="晋江县志道光本_page186.html">
    186
   </a>
   <a href="晋江县志道光本_page187.html">
    187
   </a>
   <a href="晋江县志道光本_page188.html">
    188
   </a>
   <a href="晋江县志道光本_page189.html">
    189
   </a>
   <span class="current-page">
    190
   </span>
   <a href="晋江县志道光本_page191.html">
    191
   </a>
   <a href="晋江县志道光本_page192.html">
    192
   </a>
   <a href="晋江县志道光本_page193.html">
    193
   </a>
   <a href="晋江县志道光本_page194.html">
    194
   </a>
   <a href="晋江县志道光本_page195.html">
    195
   </a>
   <span>
    ...
   </span>
   <a href="晋江县志道光本_page191.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
