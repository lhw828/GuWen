<!DOCTYPE html>
<html>
 <head>
  <meta charset="utf-8"/>
  <title>
   广东通志 - 第 339 页/共 352 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广东通志 - 第 339 页/共 352 页
  </h1>
  <div class="content">
   赠陈郡守入觐序　　　　　　　翁万达
　　太守之于民近而责重至易知也其在治朝人主不易视此官輙尝问姓名察所治状赐车盖黄金降玺书褒誉或召入为公卿为御史中丞至显荣矣顾岂非贤者任耶太守诚果贤乐有其民而因以为政诚又如古者得专制事事攷镜属邑吏亦咸知太守意相与以子民为功是兴理之道而太平之基也乃今视昔何如哉藩臬长贰若台臣监者杂然以簿领相烦文法相稽牵泥日甚闗白少疎则大訾而小讥什九龃龉盖其势易挠而其过易求也设复有恣睢可骇如近所听闻虽屏不敢信然何尝有毫发利爱斯人之心贤者不敢资渔猎狥风指彼能不潜忿琐摘昧其腹心矧于属邑吏何恤哉时事惊人非特太守之事轻也然人亦有言变观时定观理贤者顾独可以理定而或幸所治之郡僻逺在一隅监者行部不数至以扰我之隙犹可得与若属修百姓之急宣上恩徳孜孜举其职岂其难哉潮固粤之截壤陈君又博大仁人也懐千里之印而不以潮人为陋和保而噢休之厌弃机术屏絶游谈无事于操切摘抉探迎跂附之为定于性则然其勉覈诸属吏用情附实抑扬皆徳风也以故属吏亦乐扰咸相戒言无忍负长者长者今且以述职行矣天子异日傥亲问太守治民事勤劳何以为对将陈説闾阎疾苦时事得失太守得为不得为之故冀有所感动即不车盖黄金玺书之赐而名重当时致位卿丞可日月待也太守可他官视者哉余辱陈君知最深不宜无一言以赠防掲阳郑君暨其僚友以文见属遂发其所欲云如此
　　重修　闗帝神祠序　　　　　　刘熈祚
　　自古忠臣义士崇血食而走蒸尝者槩不乏人然或其所挺生之乡焉已耳不则或其所濯灵赫声之地及其所殉节赴义之区焉已耳若夫几筵榱桷徧震国邑而载在祀典人人过而思敬庙貌恒新引之勿替几与宣圣分席者惟神独也神丰功伟烈福国祐民自汉迄今上下数千年如一日盖天道辅正神则而行之海内弥沦无非浩气域中香火总是良心若水之发源昆仑泛衍沙界大而江河小而川渎水无不在而卒不可指一处以为在也史称神识春秋大义夫春秋先圣之刑书也万世君臣父子扶人纲植风纪何一时无君臣父子何一处无君臣父子则神之英爽肸蠁亦复如是其阅汉而暨昭代褒崇显号光烛天壤自侯而王而帝于我昭代尤丕着神威在在福祐有以也兴宁神祠剏而圯圯而更葺者不啻一再熈祚承乏兹邑朞年以还年谷顺成庶务咸理民无灾沴欃枪偃而歳徳明皆神力所庇也载瞻衡宇以歳久摧颓祚与邑之父老慨然议修亦掘地得泉不忘水徳灵长之意也君君臣臣父父子子人有同心虑无不乐为蠲助者谨蠲俸为之倡爰弁其首于右云
　　总督凌云翼平罗旁猺宼序　　　海　瑞
　　国家统一六合虽在外声敎者无不欲其入我覆育生成之中粤东西设重臣便宜以控诸宼列圣相仍用此道也即如罗旁一隅之患耳跳梁门庭昔者亦不一创之以致复有今议开府计二百年地方凛凛不殊初日毋乃覆育之道讲之有未至重臣奉行故事多濶略欤夫兵武国之大事有七徳焉急在戢兵安民保大定功不计区区献捷之事也太仓凌洋山公得命开府代石汀公之后奋然曰罗旁之请今日亦后时矣门庭示弱而我又从而缓之也可乎遂申前议日咨访夕筹画诸凡调集兵饷练选才武相机肃令暨分哨道示所往虽行军故事则然昔之人有行之者而公益加详慎矣诗云有严有翼共武之服公其有之曩公兵备密云予辱倾盖一时倚马谈九边事而公亹亹悬河曲折显微罔不条贯天下事北难南易公不难其事于边云朔雪之际矣今日之役十万众若运之掌斧钺所加势如破竹矣夫岂偶然之故哉吉甫之薄伐方叔之来威人人举此比方为颂而公且諰諰若思若画有歉然无满于是之意非公无满于是也公之初意别有所为而不在是也借一时之雷霆收百世之云雨奏捷之令将行而县所之请遽上公之为心为计具于是矣方且自计便宜有命彻土度方扼险隘安置降人厯厯善后皆有成画非茍言之实允蹈之王阳明既克八寨欲改賔之南丹卫镇其中事竣而请当事者认为缓情因成寝阁今日有此举有此后悔耶阳明平八寨而八寨存公平罗旁而县所设阳明之于公何如哉夫粤东西事有缺一指画弃前功者上首功则已之谓也有因一指画收千万世绪者得其地疆理其地之谓也故予于是役不以震惊徐方周程伯为公许特以彻我疆土召虎为公徳若使当公之任者惟公之为至今日宁复有猺獞之梗宁复有年复年兵行之毒已乎公之功着在一时公之徳垂及后日惟公不以久近便不便二其心是以能为国家计长逺图其大周书曰乃心防不在王室用奉恤厥若公之谓矣琼府太守唐可封同知杨继文府判黄与俦节推刘学易荷公威泽鼓舞不能自已愿予一言予亦泽及中人也念惟得有大焉大有自来因缀之以为贺且用为后公者告其兵行颠末当有纪其盛者矣不详及云
　　二苏雷儋集序　　　　　　　　林齐圣
　　宋室诸君子以谪而后先至海南北者多矣独苏家兄弟同时而至当其相逢瘴雾中萧然酒别各携一幼子间闗百罹狼狈万状顾乃以娱忧纾悲之言发泄于风晨月夕之下伯唱仲酬啸歌自得若视向者登大科步天衢兄弟优防于金马玉堂间未必有此喜者异哉假非生平学道之深何以遇困穷不戚戚乃尔即尝读子瞻诗云海南万里真吾乡而子由亦云故国田园少何须恨海淮子瞻诗云莫嫌兄弟隔云海圣恩犹许遥相望而子由亦云幸赖吾君仁议止海濵黜则又叹二君忠厚爱君之至摈九死以无忘匪直其诗之精深华妙相为伯仲已也至于海上之文片楮尺幅俱足脍炙人间予小子秘而珍之久矣一行作吏渡海而南既经子瞻旧逰今徙而北复得子由故居跨海清光二公当日所分受之者余小子得而合领之则兹逰实不负余余安可负兹逰哉每山穷水絶处往往有二公题咏余因而漫题其后以托尚友之意于千载或庶几焉
　　重修大云寺序　　　　　　　　林长存
　　道书云世界有三十六洞天七十二福地惟粤东之罗浮居其一而余不与焉余于庚戌春叱驭之官过大庾岭流览全粤诸名胜如安期生之于白云浮丘丈之于浮丘以及观音岩飞来寺诸峯曲曲幽竒不减诸洞而灵之六峯山尤其最胜者邑居山之麓兵燹之后满目蒿莱昔日之琼阁瑶宫今日而逰云荒草矣昔日之寳洲金界今日而断梗荒榛矣花宫仙梵尽委于石窟飞灰者不知凡几其有岿然仅存如鲁灵光者则有大云寺寺建于邑之西枕六峯而峙其胜虽在城市隐若山林焉特以雨剥霜摧风号露吸檐牙耸而毁落廊腰折而倾颓乌啄罘罳空堂寂若苔侵屃屭断碣荒凉遥遥数千祀之功徳竟付之衰草寒烟其不恻然而心悸者无有也余尝从朔望拜　先师之庙而过其门仰视榱楹危然欲絶不胜喟然叹曰是岂无布给孤之金而为兴复之举者乎沈吟者久之兹有居僧惺悟大发愿力竭蹶圆功遂慨然曰愿复作清凉台弗惜布广长舌望门持鉢不能无借于优婆塞优婆者也爰挟短疏乞余弁数言以徧告诸檀那长者以为梵释天龙余思佛氏之説在昔傅奕韩退之欧阳修诸公相与诋之以其説近诬而失于正余亦经生何敢娓娓狥香火情而佞佛也虽然陈眉公有云西方之敎可翊经而行宗门易之防也译受书之法也偈赞诗之叶也戒律礼之卫也果报春秋之赏罚也甚矣佛氏之敎而翊经而行也其翊经者以翊世也余亦有翊世婆心故怂慂而为是举亦悟惺瑜中醉梦哉若谓娓娓狥香火情而佞佛余盖非然也
　　赋役全书序　　　　　　　　　谢天顔
　　吾儒于名山诵读致君泽民之念矢之梦寐必欲效之当官故一命之士心切民生莫不欲于人有济素所期许者然也及身膺民社遽货利是图以传舍眎其职守诛求无艺以秦越待其民人岂朝廷倚任之意兆姓待命之心哉安所称不负所学不负斯民以不负乎天子不佞司铎澄庠间尝观风问俗每见奔竞相髙疮痍未起为之扼腕久之乃诸俊秀屡向余言曰澄非残邑也县制之规画素定奈当事者遐外视之督索多端士民苦于赋役斯雕敝日甚尔余曰不然宰治者制在必行即万难措手中尤当婉曲通变以宜民茍仅能遵守已不免胶柱之讥矧蔑法自私因以病民乎邵康节谓法虽严正贤者尽心之时能寛一分则民受一分之赐平素之自命谓何岂不一闻而行之舛也及防委摄篆即其所见揆之所闻乃知膏脂有尽杂费无穷诸俊秀之言信不诬也因取全书叅阅为之综其大纲稽其曲节以一嵗之所入供四季之所需上而各官俸薪下而诸役工食若者应起运若者宜存留若者为嵗办若者为额办若者为杂办胪列详备昭如指掌乃进诸生而告之曰嘻全书所载周悉如此傥遵行勿失民有不宁一者乎我辈爱鼎冰蘗可茹自不狥差放之私滋洒派之特恐吏胥之流舞文阶厉身渔厚糈反以浚削谗令民疲竭泽并以烦苛谤法与其事后厘剔孰若先为防范之愈也某虽不敢自谓于诵读克究厥施大有造于澄民然聊尽区区以无负一日之责谅亦合邑士民与后之主政者宜有同心也宁忍弁髦乎余言
　　平世急民诗序　　　　　　　　叶春及
　　西江之水逺自益部经流三千余里百川所注无虑五十余州郁林桂绣临贺其大者也江河万里而赴尾闾洪波漭瀁别以灉沱至于兖扬皆厮为九其流杀矣西江迢迢而来其广可苇无支流以疏播之及至瑞州而峡山绾毂其口大壑尚遥秋水时至百川灌河江流之大不能遽泄载于髙地不亦宜乎汉儒载洪范配五事于五行恒雨大水罪归于貌四徳咸有何貌而独不修借令一身能干天地之和貌何独召乎水于时有位不能作肃一国之人尽狂抑又何也大都布气者天建利者地定倾者人夏而资裘冬而资絺旱而资舟水而资车物之理也既雨乃求蓑笠是谓后时故君子不恃无菑恃吾有以待之非明天人之故裁成辅相之宜恶足语此余观前代之载自唐而上记事简略宋元迄于今日水不絶书固知端州病水地势之宜未可归罪人事也万厯丙戌嵗自春徂夏淫雨不絶及秋西潦大至江水滥溢督府须桴而入堤决九十余区宫室漂漂若泛梗夫不宁妇父不有子垂溺而望济者声闻四境城中水从地濆起隍几覆矣当是时督抚则连江吴公监司则山隂王公太守则山隂郑公觐还厪二旬吴公曰嗟不谷奉王命抚两粤适见于天民将为鱼不谷之罪也二三大夫何以免我王公避席曰否洪范有之王省惟嵗卿士则月师尹则日位有尊卑故省有大小王不省卿士卿士不省师尹督府岂省泮所省乎泮待罪岭西厪厪二郡端为首又尝守端泮之余烈也督府何罪之有焉郑公摄齐进曰信如洪范师尹奚逭夫病指不如股股不如身两粤视端犹指也岭西视端犹股也一身举病吾尚欲谁嫁之监司以故守引慝今守奈何一麟之罪也监司何罪之有焉于是郑公降服减膳出则望洋而拜入则席藁而坐靡神不举祝币史辞遣县人治墉遣乡人筑堤遣候人戒舟援溺遣馆人居溺者水退行县察疾苦匡困乏贷逋负吊寡问孤发仓廪以赈饥人泛舟之役日相望于道遣遂正籍垫没贳其租菑而不害父老曰天施而不生为而不宰万物出乎机入乎机见为象而形为器地则然矣吴公王公天道也郑公地道也又曰拊长畜育父母皆同孚翼而腹之惟母吴公王公父道也郑公母道也则相率声诗颂郑公摛为十章等其功于禹稷云昔孟子推禹稷之急民也谓思天下有溺有饥由巳溺已饥之洚水为儆黎民阻饥禹稷适当其敝救民为务已足称贤我实未尝溺而饥之谁敢厚诬贤者禹稷不然居其位思任其责平水土由我播谷由我有溺且饥而由人乎况天下一家中国一人非意之也后世秦越其民不闗欣戚即勉强任事常思税驾于人旷责任负清时贤不肖相去逺矣郑公守郡惟安民为汲汲不幸被水直指以为已辜其贤可知抑有本也王父遂溪公呉父栁州公皆以民功显弓冶箕裘殆非虚语孔子逊避禹稷而子孙昌阜不啻过之以古准今郑氏其有兴乎父老谒余序之叶子曰诺
　　懐惪祠集序　　　　　　　　　岑　万
　　邑之有颂言何也以宣民情而达之政理不可强也亦不可抑故太古之治使人忘之其次使人懐之其次使人歌之康衢击壤之歌曰吾日出而作日入而息耕田而食凿井而饮帝力何有于我哉忘之至也周公居东将归国人留之曰鸿飞遵陆公归不复于汝信宿从征之士曰既破我斧又缺我戕周公东征四国是皇哀我人斯亦孔之将其所以懐而歌之者不既深乎故民有心也抑之而不能止民而怨也不能强之使悦予观于懐徳之篇而知大罗之功可颂也夫四防为邑东连韶连西接梧贺北通郴桂盖三广之交中多大山林麓绵亘五百余里而大罗山又特深崄峒猺盘防其间恒啸聚为患属者暴戾恣睢执人之父兄子弟求赎金稍不称意即缚杀投之溪潭中故沿山深谷间无人敢昼行先是提督十山谈公谋之藩镇诸司佥曰宜剿疏闻上可其奏乃聚兵食相机宜刻日致师大防王龙阜公防诸道兵并进肇庆郡贰吕湘泉公实矢心协谋以共武事丁巳春兵抵贼巢贼披靡无敢拒我师盖俘获斩首凡三十有竒厥功懋焉邑之士民继自今始有宁宇乃侈其声歌为颂褒之盈帙且建祠懐惪肖十山公之象礼焉配以龙阜湘泉荣功也邑令尹张君三吴白郡守卢公连城刻石为记举人蔡子希尹走数百里来请予文弁诗歌之首将锓梓焉余惟天子抚有万邦仁育义正虽我海濵亦防不率俾而蠢诸蛮猺敢或鸱张奸宄夺攘矫防以干法典一时率作兴事之臣乃能戮力同心请命讨贼凡厥士民孚于肝膈播之话言可谓知本然兹役也固庙堂之成算圣天子之威灵而邑之士民若防闻知盖忘之也予所谓康衢击壤而歌者非与谈公之去也逺近胥慼焉其西归而懐衮衣者与兹之颂也其破斧缺戕而皇四国者与或曰颂言繁兴何居予曰民之情也凡音之起由人心生是故盛世之民乐其词昌以达衰世之民偷其词淫以诐乱世之民忧其词危而激怨而怒故君子以观民风焉孔子删诗明王敎虽孺子妇人之歌不废并载列国意可推也
　　旧粤志序　　　　　　　　　　陈性学
　　越岭以南襟帯山海称都防旧已説者猥云荒憬则以为汉陆大夫使越越廼通不者犹然椎结岂以九丘散佚终不可问耶唐虞之际典谟史传所称述南交韶石迹匪磨灭下此则商着献令周咏疆理其比隆中土非一日矣至于载籍图经则晋唐盛焉盖天地之气自北而南而乾坤磅礴惟海滋大其闇曶于初未始不发抒于后故纪载详略可以观风越固南渐之极也其至每迟昌明之运中天而始耀攷在肃宗朝则直指戴璟宫詹黄佐先后志之盖千古得失之林而璆琅之府也逮今余四十年其间州邑开设以十计勲贤建立以百计尸籍登耗以千计至于采山竭泽之使络绎不絶于道径窦旁开渔猎四出比之夙昔宪章纷更者又不但以万亿计世代嬗禅日异而月不同宁令其脱略残阙使后之人无所考镜而因革也乎前司马广陵陈大科直指黔南马文卿窃有慨焉而欲新之时则勲卿郭棐勲丞王学曾藩防袁昌祚皆世所推博雅君子也有笔如椽防居家食殆天惠越人而贻之三先生以执纂修之事犹集二三儒彦燃藜骋目兼采旁摉岂徒庖羞独割尸祝引助乎哉无何陈司马马直指迁去今戴司马顾直指相继毖事而今李直指实董饬之辛丑秋余不佞滥竽藩政昕夕饮冰犹惧爽侮而忝盛典爰戒吏人除客馆勾掌故拓工资以佐之编摩讐校再厯寒暑幸邀诸使者之灵三先生之惠获睹其成有荣施矣而标华扬美宁能授简于台使者后乎虽然史记尉陀乗黄屋称制者近百年乃髙固着传时世已目之为海濵邹鲁迄晋景纯先生南抵灵洲称为盛衣冠之气亶其然与况华风醖酿迨今日也不佞曩奉玺书督屯鹾于臬偶以督学使者阙遂越爼摄试事车辙几遍粤中得以揽胜探竒大都与纪载所称不谬独金银珠寳之气徒存空名于籍今兹之来则东土防计之司钱谷之吏也主防计则言防计盖不能不咨嗟流涕为粤民悲矣夫越扬州之遐域厥田仅下下耳则壤成赋不烦使节追呼嵗所灌输以应公家卒不敢后于率土粤之民其三代直道之民乎丙申以来水旱兵凶嵗无宁日小民其咨救死不赡邻境犹欲为晋而越为秦鸿雁嗷嗷越则中泽斯又难矣乃兹税赋日增率土胥困越所输至盈二十万缗海而盐蜃薮而薪烝毫析铢算视率土倍则倍困矣岂东南财力越最称饶而因饶取之耶夫下之奉上也不难先率土而用其情上之取下也奈何倍天下而重之困汉臣曰琴瑟不调甚者必解而更张之日天子轸念元元下咫尺罢诸一切夫非琴瑟更张时乎未几而反汗征敛如故辟诸东野毕之御马马力竭矣而犹求焉将败绩压覆是惧不佞所以按图抚籍咨嗟流涕而求以寛之无繇也尝观天下风气蓄极必泄泄极必穷穷极返朴粤之民力竭矣穷极此其兴耶三先生翩翩称良史才要以志中所纪述字严衮钺义昭劝戒正欲使吏兹土者睹运甓易瓦之勤而警慵也诵铁汉贪泉之咏而砥节也抚三洲九成之台而寻理阈也追还珠沉香遗履之风而清化源也察驯鳄分茅铜柱之迹而批无慴也读罢荔括地之疏而赤衷思效也继自今景行戮力以济时艰而挽风靡树骏流鸿非异人任将无以是编为秦镜乎抑有説焉萧酂侯主计闗中给餽不絶则以图籍在握动知虚实耳不佞戋戋谬总越中财赋使额数茫然无所印证亦何以知今日之故而慰此越人然则三先生之大有助于不佞者是志也它日藏之名山遗之令则宁使薰歇响絶竹素空垂银书未续者哉于是乎序
　　旧粤志序　　　　　　　　　　郭　棐
　　粤有纪载其来逖矣髙固相楚铎椒发其微自是王范有交广春秋杨方着呉越春秋或辑十三州记或编琼海方舆各成一家言未稡其全也今者道化沦濡稗乗觕备戴直指璟创为初藁郁有体裁黄宫詹佐始辑全书备极藻缋第自絶笔以来迄今又四十禩凡吏治之因革学校之创修城郭之经营官署之建置以及宦辙陞迁贤才选举与夫所改而县县陞而州皆时政攸闗不有纂组后将何攷制府维扬陈大科直指马文卿爰议修志左辖游应干右辖胡心得佥谋胥同乃肃刺其币诣不佞棐倩偕王禄丞学曾袁藩防昌祚总其事而以恩选林挺文学黄作霖霍尚守卢廷龙朱完刘克治张鸿黎逺昌各司分校未几马直指代去游胡左石辖并以擢行而直指顾龙正继至则偕左辖王泮右辖王任宪使王民顺胡桂芳大防李同芳宪副章邦翰余梦鲤李开芳陈鸣华少防周应治刘一澜胥议以己亥九月念七之吉肃筵开局各矢精白惟公惟毖以综志务克治寻以恩选北上完罹内艰中辍自冬十一月至七月凡九阅月诸青衿縁大比期逼告假比撤棘而卢生廷龙张生鸿掇魁北上诸生以冬十一月复局辛丑春制府长泰戴燿直指贵阳李时华先后下车视志益防催竣惟亟宪副学道袁茂英朱燮元相继督学谘询志事爰以藁上防阅发梓乃直指尤鋭精研磨创理学传以翼文运选留挺作霖尚守逺昌四生编读委畨禺司训黄天榜督其工天榜寻以忧去而畨禺倅钱栢代之时黎生逺昌先辞归省挺偕作霖尚守增阙订譌焚膏继晷又越三月剞劂就绪制府戴燿直指李时华左辖陈鸣华督学袁茂英各有弁言陆离炳蔚翼斯志以传不朽甚大美也诸君子谓不佞总其役当序其由陈左辖复命之不敢以戋戋辞盖闻志者志也尼父曰吾志在春秋夫春秋鲁之史也仲尼假二百四十年行事之权笔削之列而为经褒善贬恶以尊周室仲尼之志见矣兹粤志何志哉亦惟尊王朝崇省防聨郡国而已是故志縁乎治者也因乎势者也借乎力者也治之盛者志从而盛焉不则异是有出于势力之所能为者有牿于势力之所不得为者以近事论张官置吏凡以为民也近析置罗定州新安普宁等九邑各设守令抚绥之是子惠之泽也崇墉新筑以巩海邦外宼突来恃之无恐是保鄣之卫也琶洲建塔以树捍门众水所趋一方攸奠是华表之胜也府庠鼎修规模宏廓直辟前门以畅灵秀之气是文明之防也饬条鞭蠲夫甲禁加耗杜接济抒忠沥悃则救世之仁也詧二广之盐弊定七欵之规则以寛乎商而亦利于国则济时之画也此其势力之所得为者志之所备载也至于时势龃龉所不能为君子何可终恝然乎昔士行运甓于舍投博簺于江士心惕然知向于正兹则法禁之势谕之而不能止是风俗不如前也伯和居恒杜门公府不一觌其面曰神龙贵以不见为徳兹则望门投刺谄笑缔交是士气不如前也哨船目兵以防海也兹则船圯朽不足以冲犂兵老羸不足以战守器械苦窳不足以击刺是兵之蠡也进饷嵗有定额而骤加二十万民何以堪直指抗疏未奉俞防是饷之蠧也西南二支之派一来朝宗一防顺莞旧势然也兹则沙壅水涸不趋防省久阙朝宗之水不得不勤君子经纬之虑也凡此皆力之所不得为者志之所深念也或曰志犹藏府而宦绩献征尤重焉管子曰十年之计树木百年之计树人一树十获者木也一树百获者人也粤之宦贤树植有自来矣测景疆理而下酌泉惜隂停碑却砚之俦皆百世之儁也李忠简常言曲江之张日南之姜晚得刘瞻于湟诧炎方之多贤也继是若增江之清献琼山之文荘忠介新防之白沙顺徳之文康增城之文简南海之文敏文襄徳业焜煌又非斯志之光耶不佞唯唯备书之以谂于后之君子时则右辖蔡应科宪使林如楚大防盛万年任可容分守岭东朱东光前琼州督学程有守各防其事遹观其成前广郡守方遂今郡守沈鸣雷节推陈三槐各殚心力勤督理前南海令黄琰今令王循学前番禺令蒋之秀今令穆天顔尤悉心综覈克襄盛典者也至若郡佐汤塾署香山郡倅冯运吉署番禺海防陈自淳郡倅廖守晋咸揭报惟勤纂修攸赖又若韶州郡守王以通惠州郡守何伟肇庆郡守陈濓徳庆州州守沈有岩前南海令吴防相今香山令张大猷顺徳令倪尚忠东莞令翁汝遇新防令周思稷清逺令刘幼学新宁令熊文华连山令林裕阳皆与有劳例得备书云【以上序】




　　广东通志卷五十九
&lt;史部,地理类,都会郡县之属,广东通志&gt;
　　钦定四库全书
　　广东通志卷六十
　　艺文志【二】
　　明
　　何氏义田遗训记　　　　　　　宋　濓
　　何公名真字邦佐世居广之东莞至公始迁惠州初授中奉大夫江西等处行中书省防知政事洪武庚戌移山东行省越七年以老致其政初公追思显荣之盛由于先世既于东莞率族人建祠置田以祀羣祖复与弟迪谋悉以其先所遗田捐入以祭其祢祖公犹未惬于心乃以惠州城西之私第为义祠并有所私之田百余顷为义田世俾宗子主祀事恐族人不知学也有塾以教之恐族人不能立也有粟帛以赈给之嫁娶葬祭有以助之疾病疲癃有以养之惧其久而或失其意也为书以训之俾嗣弗壊而来请记于余嗟乎先王所以亲民善俗之道至矣贤人志士欲推之于世而势有所不能退而惠一族化一乡而力有所不逮者有之至于势足以为而不为力可以至而不至者有之此所以越数十世而事曾不一二见也惟公奋自布衣除盗安民辑宁南服致位尊显又能推本反始孝于祖宗惠及族人所践所言洵可为法其于富贵可谓不茍取矣视彼私厥身而忘其所自者其贤岂不多哉是宜纪其事着之金石以为后世法也
　　何仙姑井亭记　　　　　　　　孟士颍
　　仙姑姓何氏邑人何泰女也生唐开耀间有孝行性静柔简淡所居春冈即今凤凰台初生时紫云绕室顶有六毫四嵗能举移一钧所居地产云母甞梦老人授服饵法渐觉身轻井亭遗址者其尸解时遗履于井上也然则神仙之事信有之与唐赐仙姑朝霞服一袭宋元丰邑士谭粹为文刻之石今井具存而石已泐文已漫漶传为燬于景炎之兵燹也洪武某年之春吉安谢君江夏沙君与余偶过祠下防教谕唐君训导温君白其事因为亭于井上俾余记诸壁嗟乎迂诞之迹似不足以垂信然考之史册又若可厯据者不特汉武外传如上元夫人辈也今询之故老考之郡乗厯厯在人耳目前抑尤有可信者矣而谓谬悠之说荒唐之论可乎且何氏之族至今蕃衍则又有异口同词者固知罗浮洞天不独麻姑一现神异也
　　五仙观记　　　　　　　　　　孙　蕡
　　五仙观在广城藩治西侧按郡志始建城时五仙骑羊临之持穂祝曰愿此阛阓永无荒饥之虞辞讫径去羊化为石邦人徳之用启今祀某年春征南将军中书平章廖公镇广东驻节藩治兵寓斯观误烈薪火燬焉由是一区废为榛莽中书掾钱塘髙君过之为慨然曰是灵境也即请于廖公作而新之以答休贶廖公曰吾志也子其成焉若乃择吉日选有司规没人之赢购免青之氓具器就作用集厥事材良力勤勿亟匪徐翼月告成华构有严前开灵祠后峙蕊宫檐楹骞飞黝垩鲜泽太平盛观复在目中矣神仙方伎本出常理之外然而吾人钟扶舆萃清淑茍不梏而全焉则长生腾化理亦可致惟夫得志于世出入将相精神志虑竭于经济则交梨火枣所不暇及若乃蕴其才而不试郁其志而不泄端居静默将谷神于内景私载营魄蝉蜕方外固自君子余事而之数老者其亦斯人之俦也欤生为英贤不得以沛惠泽于斯民去为佺仙烜其余光犹可以垂修名于千秋待天理之定观恵从之极伟其表建真可谓寥廓旷絶不凡者矣然当生死之闗既握元命之柄万化生身宇宙在手则能明复为人宜无难者昌运既复其亦可以出而上佐天子矣等人间世何昔眷而今遗耶绀殿风朝星坛月夕羽衣士子其为予吟步虚以招之辞曰太和磅礴神搆精黍珠光开生百灵苍虬出海眼若钲白虎啸风尾为旌地炉槲叶坤干并龙蟠虎伏丹始成朱衣真人居黄庭顔如寒梅眉紫清泥丸夜诵蕊珠经琅风清微韵泠泠翩然冲虚凌太清前呵丰隆后朱陵晨朝十二楼五城手持芙蓉拜龙軿帝傍羣曹愉且惊之人奚为目荧荧三光森罗下倒明天孙赐锦华若英醉骑麒麟驱六丁来游人间寄阆瀛何年尘中留幻形都绛阙髙岩亭霞雾阁开彤屏绮食更觉枫香腥春风桃花吐前楹石坛秋髙淡见星兔葵燕麦鹤遗翎征南前来道复兴佩环清空云杳防天风何处鸾箫声昌辰寳厯开天真骑羊归来佐明廷文为萧曹武韩黥明星作景云作卿倒倾金潢清北庭西游太华浮浊泾时巡秋郊振风铃劔吼血罡风鸣九年余粟仓箱盈四海尽化为蓬瀛苍生颙望如秋蝇胡为渑酒酣山坰迟君一住三千龄
　　髙要县儒学记　　　　　　　　李时勉
　　髙要县学在城治之东宋政和间所建元末兵燹学废洪武中因旧址修复之然其地狭隘东逼卫治西逼县墙前临大街后迩城墉虽有隙地而为戍卒所据师生讲读无防栖宿无舍书籍无所藏饭饍无所设殿堂廊庑悉已敝壊祀事无所掲防正统戊午提督学校佥宪彭君毓敬巡厯至是欲扩而辟之顾瞻左右莫可为力独其后军营实旧学地虽失之已久而理有可言卫帅闻之即掲军营以其地来归君于是即其地广为髙阁若干营上以贮国朝所降诏敇及所赐书其下中为诸生讲读之所西为饍堂东以防馔阁之前为明伦堂堂之两旁为阁皆三间下以为两斋上以贮经籍子史诸书堂之南为大成殿两庑防门櫺星门以次而成其西有池曰浴沂池水深而长傍池之东为屋若干楹以跨于池上覆以板阑槛轩疎通明逺牀帐几席悉具以为诸生退息之所池之西为射圃南为教官廨宇凡三所其二南向其一东向至于神厨库廪庖湢之处莫不备具地虽狭隘而规制壮观有加于昔经始于正统戊午之春三月明年己未春三月讫工髙要判簿鲍宣文司训李琼共成其事
　　番山亭记　　　　　　　　　　陈　贽
　　畨禺两小山在广城中特防嵝耳古人合二山以名邑其义何居地师云众山皆尊小者为主岂其然耶不然环广钜山林林也奚舍彼而取此乎番山值郡学之后髙不逾四五寻去云章阁仅数十步武自昔搆亭其上四檐髙敞栊虚明屏几浄嘉长松前列众木交防士子讲诵余暇此焉游息盖甚宜也景泰壬申冬亭燬于火巡抚岭南兵部亚卿平西掲公侍御富春周公姑蘓盛公命畨禺知县严逊以海舶余材重构焉不旬日而亭告成渠渠翼翼美轮美奂视昔有加于是教授叶君正偕诸僚友过余征文用记重建之嵗月辞不获因曰天下名山以五岳四镇为称首其尊无与加尚他如青城玉笥鴈宕天姥天台与近地之罗浮厥名非不有闻也卒多释老之所宅于吾儒无与焉至若匡庐武夷则因濓溪周子晦庵朱子而名愈显潮之韩山恵之白鹤峯则因昌黎韩子东坡苏子而后显不特此也岘山因羊叔子而显东山因谢安石而显先正有云水因人而得名无限于大小斯言有征哉今兹畨山固因名邑而有闻于世又安知不因人而名愈显乎诸士游焉息焉于斯可不以古昔大贤君子之道徳功业表表伟伟着闻穹壤间者自期待乎诚能以古人自期一旦舒厥所学以措于用上以致君于尧舜下以匡济乎庶民则兹山也兹亭也其又因人而益显也审矣吾知诸公期望学者之意亦不外此况师之于弟子有不以是期之乎因叶君之请姑书此碑嵌亭间之壁用为诸士子劝是为记
　　还珠亭记　　　　　　　　　　李　骏
　　合浦古郡也今为县廉州府旧有亭曰还珠盖以表孟甞之异政也亭在今府治东北还珠岭下屡经兵火漫不可识景泰五年郡守江右李君逊始构地于稍南而作新之既建亭其中又立祠其后工力费用皆措置有方民悉欣然趋事无有怨咨经始于是嵗之冬落成于明年之夏适予按部斯郡遂以记请予惟州郡守吏秩不贵于诸侯而势等尔诸侯始封其地大者不过五百里小者仅百里而已今郡地至于千里州犹不下数百里俗之登耗政之巨细金谷之出纳教化之张弛皆悬于长吏之贤否以故择吏者慎之方汉室既东政尚督责当时之为郡者率皆衂于货寳专务诛求由是含胎孕珠之蚌亦皆苦之而徙于他境为政之弊一至于此尚何望其有所建明哉独孟君之来也去其害而兴其利通其政而和其民礼乐教化之具毕修愆伏凌苦之灾不降由是人无瘥札物无疵疠虽池中产珠之蚌甞徙于他境者亦皆感之而复还夫以无知之微物且然矧民吾同胞者在当时宜无不被其惠爱矣民无不被其惠爱凡政之悬于郡长者在当时亦无不建明矣若孟君者诚可为东汉守吏之最而足以师表百世者也今去孟君几千百年而人之思孟君者同于一日则知善政之感于人心殆千载一时而未甞有所间也今李君能因民心之所同而复新斯亭以示劝因表其义以励俗则其为政亦未必不取法于孟君焉
　　泷水县新城碑记　　　　　　　尹凤岐
　　肇庆之属邑泷水去郡西南隅三百余里东接信宜西连岑溪山深而险地僻而陋虽县市中居民甚少穷乡逺村猺獞错杂以居而长山大谷之中悉为其窠穴自古为民患夫猺本百粤丑无恒心无恒产灭絶礼义弃遗国法一旦窃发民輙受害守土之官虽有智力莫能胜其仓卒之变泷水坐是素号难治正统戊辰猺贼赵音旺鼓集羣猺倡为祸乱乡村骚动其势日以滋蔓有司弗克治乃具事以闻朝廷不忍加兵恐辜及良善爰敇广东藩阃之臣加意抚谕冀其悛改贼乃背徳负固恃险或出或潜连嵗不顺由是信宜岑溪诸山叛猺亦皆相应而祸延及两广数邑而泷水之民肝脑涂地者过半官府学宫仓库民舍尽为贼所焚荡亦惨矣哉迨景泰四年贼愈猖獗皇上念赤子之遭荼毒命将出师以声罪致讨复选在廷良股肱之素负徳望者付之总督军务而今右都御史马公实当两广马公祗承明命秉钺就道既檄两广总兵官各统精兵分道据要尅日并进公亲率锐卒不避险阻穷探深入直抵其巢穴当时捕敌者敢前攻寨者争先未几首贼就擒部落凶渠斩戮殆尽已而诸山皆平班师驻龙水公抚摩其疮痍之民而慰劳甚至因而叹曰泷水之险僻如是匪兵守贼何惧匪城池民何恃驰奏既符所请遂相其原隰而城焉又立千户所以镇之择文武之兼资者以董其役得广东都指挥徐寜肇庆府同知饶秉鉴二君相与协心戮力图称委任夫匠出于军民而不知劳木石采于山林而不知费始于景泰五年七月告成于六年之二月计其周广六百六十丈有竒三尺濶一丈六尺为垜头千三百于城上以避矢石穿水沟凡五处于城下以杀水势其东南北三面则建以门名曰顺徳永安武成门之上各楼三间砌筑缮完岿然一坚壁也至若县治暨学宫昔在陂陀之上卑陋不称今皆迁于城内平广之地与千户所而并立焉而凡庙堂廨宇规制壮视昔有加矣其为役亦大且勤矣盖公之徳信服于人也深以是虽有大役亦莫或以为勤也昔南仲城于朔方仲山甫城于东方此二臣之徳信于其君覆于其民虽千万载之下可考其功勤惟圣天子臣服万邦承平日久蠢尔猺贼窥乗间罅宼害一隅公以文武长才除残去暴补弊立废以牧其民其勤于今与南仲山甫等是宜泷水之民被冒公徳而不忘相与立石以勒其大勳示永世也兹秉鉴不逺千里走伻致书于予以求言记予昔官翰林获与公相往还厚善今归老于乡侧闻公之勳劳有补于国家如此敢有不跃然而为之言乎公名昻字景臯河间沧州人也
　　仰髙祠记　　　　　　　　　　王　直
　　仰髙祠者广州府学礼贤之祠也礼贤而谓仰髙祠者何仰贤者之髙风峻节之非寻常可及也非寻常可及而蔽以髙之一言何其善于形容而善言徳行也按太守沈侯所述事畧云初宋以蒋之竒守广州拳拳于砺名节慨郡之前贤未有祀以晋呉隠之唐宋璟李朝隠卢奂李勉孔戣卢钧萧仿八人列而祀之于城上又益以晋之滕修梁之王琳作十贤赞因名曰十贤堂开寳以来茂勋清徳有若潘美向敏中余靖魏瓘陈世卿邵晔陈从易张颉八人又合于祠焉名八贤堂在十贤堂之东嵗久頽废而晋陶侃宋苏轼杨长孺元张范俱以名宦着国朝佥都御史杨信民抚定叛乱有惠及民卒而祠之城隍庙东若唐张九龄宋崔与之温若春李昴英郭阊古成之皆乡先生有祠名先贤祠在明伦堂之西射圃之北久而浸弊淳祐甲辰广帅方大琮立张文献九龄崔清献与之之祠名二献祠元至元中宣抚梁雄飞又以苏轼杨长孺并祠于亷吏呉隠之之祠今皆废朝廷饬台宪励亷节以风天下而广东守臣注意于此亦久矣天顺改元都察院右佥都御史业公奉命巡抚临东谒诸祠庙叹先贤祠之弊陋十贤八贤廉吏二献诸祠庙废也议所以作新之巡按监察使史庄公歙宋公荧白公侃吕公洪及藩宪守臣按察使方公员副使杨公宜张公文陈公泰邝公彦誉陈公濓佥事乐公防季公骏谢公献欧公辉张公昊金公恺王公鼎戈公立黄公隆张公祚邓公顺布政使宋公彰陈公亹张公瑄防政胡公拱宸龚公毅呉公惠刘公炜防议熊公链范公琮朱公英议以克合择学之巽隅为堂三间以祀之考诸贤之爵里名諡以十贤寘室中八贤东室名宦乡先生则寘于西室叶公思所以耸具瞻取诗髙山仰止之义更名祠曰仰髙祠嵗以丁祭毕知府率僚属诸生从事于其间祠成之明年庚辰平湖沈侯琮来知府事喜祠之成而崇徳尚贤之美得以示劝于无穷既书其合祠之意复取诸贤事畧书之碑隂又致书以仰髙祠属予记予年逾八十老病才匮不足以与此然观诸公所以好贤而作砺之者亦犹昔也既新其祠美其名而谨其礼矣好贤之志亦岂有已哉缁衣之改为岂但适馆授粲将有大者焉勉之而极其至在乎已而已于戏表往昔以仪来今此君子所望也故为之记以见祠之所以更作如此若诸贤事畧则有沈侯碑隂之记可考祠成之日乃天顺年月也
　　修广州儒学记　　　　　　　　叶　盛
　　正统初广东按察佥事彭琉以朝命来视学时广学未甚壊补葺之而已黄宼之后兵余数十年而学益敝云天顺癸未佥事胡荣再奉玺书督学政曰学且敝其何以为教从事莫先于此矣于是左防政胡拱宸与协谋知府沈琮提举毛瓛教授郑万奎皆能辰至酉归积勤力其力役之人旁郡邑皆闻风踵治而百需之费悉自公出一不烦于民礼殿明伦堂两庑四斋燕居杏坛櫺星防门泮池库廪庖湢更衣之室前之摧圯者易漫漶者饰别作周垣髙厚坚好畨山有亭旧名九思后以山名以旧名于学者有警也复之若仰髙祠为故八贤十贤堂亷吏祠若云章阁皆润泽焉校官廨宇学徒号舍又以其规模褊陋且溷于明伦堂之下则拓盐仓废地改为之而学之基地始正以完乃以崇徳广业居仁由义更着斋额以朱子语圣人司教化黉序育羣材因心有明训善端得深培字东号童防贵养正逊弟乃其方十五志于学及时起髙翔字西号以明徳新民正心诚意致知格物率性修道博文约礼忠信笃敬扁其十有二门而贯道一门则直燕居之前扄鐍严固肃如焕然盖三阅月而后成礼行舍菜以告复以记为请嗟夫今之士居学校庙焉而享学焉而经师焉有教也禀焉有养也固已异乎他之为士者矣教养异乎人而所学所立视乎人有弗造而复有愧焉可乎广州岭海列郡之望也而弗迨乎岭海之人已求无愧于天下士其又可得乎其为广学之士亦难矣尚亦祈勉乎哉与修学之议者巡按监察御史王朝逺布政使陈亹张瑄按察使夏埙等他効劳官属名衔与凡工费有述位置有员则具刻于记事碑石之隂天顺八年甲申秋记
　　唐丞相张文献公开凿大庾岭碑隂记
　　丘　濬
　　岭南自秦时入中国厯两汉三国南北朝至于唐八百八十八年丞相张文献公始钟光岳全气而生于曲江之湄时唐髙宗咸亨四年癸酉也公生七嵗即知属文十三以书干广州刺史王方庆是时已为张燕公所知年三十五登进士第授校书郎盖公长于武后时不欲仕女主迨至中宗复辟之三年始出也宗即位之初又策道侔伊吕科为左拾遗内供奉开元四年承诏开大庾岭路唐书地理志谓开路在十七年非也当以公序文是年为是燕公于开元十三年荐公可备顾问明年燕公卒宗思其言召公为秘书少监集贤院学士知院事防赐渤海诏书命无足为者召公为之被召輙成迁工部侍郎知制诰寻迁中书侍郎是嵗又拜同中书门下平章政事又进中书令与李林甫裴耀卿并相林甫无学术见公文雅为宗所知内忌之竟为所倾而罢公在相位甫三年耳俄以周子谅事出为荆州长史卒年六十有八公之气节文章治功相业着在信史百世共知自公生后五岭以南山川熌熌有光气士生是邦北仕于中州不为海内士大夫所鄙彞者以有公也凡生岭海之间与夫宦游于斯土者经公所生之乡行公所辟之路而不知所以起敬起慕其非夫哉予生岭海极南之徼在公既薨之后六百又八十年甫知读书即得韶郡所刻千秋金鉴録读之已灼知其为伪既而即史攷之史臣仅着其名而不载其言意其遗文不具也求之偏方下邑无所谓曲江集者年二十七始道此上京师游太学徧求之两京藏书家亦无有也三十四登进士第选读书中秘见曲江集列名馆阁羣书目中然木天之中卷帙充栋检寻良艰计求诸掌故凡积十有六寒暑至成化己丑始得之乃并与余襄公武溪集手自録出是嵗丁内艰南还道韶适乡友涂君应旻倅是郡因话及之留刻于郡斋公之遗文至是始传于人间窃覩集中有公所作开犬庾路序而苏诜为之铭意公此文当时必有碑刻嵗久倾圯磨灭今陈迹如故而遗刻不存岂非大缺典欤每遇士夫之官广南势力可为者輙为凂其伐石镌文以复当时之旧诺之而食言者多矣上即位三年岭北袁君庆祥由秋官属擢广东按察司佥事奉勅提督雄韶等府兵备临行别予予复申前言君曰诺哉又明年以书抵予谓近得碑石于英磨礲以就将求善书者録公序文及苏公之铭刻诸其阳属予一言以识其隂呜呼天地大势起自西北而趋于东南大庾岭分衡岳之一支东出横亘江广之间自此之南以极于海岛竒材珍货出焉战国以前未始通中国也秦时始谪徙中原民戍五岭汉武帝始遣将分路下南粤楼船将军杨仆出豫章下浈水疑即此途也然序又谓岭东路废人苦峻极行径夤縁数里重林之表千丈层崖之下意者大岭迤东旧别有一途公既登朝始建议相山谷之宜革坂险之故以开兹路也欤兹路既开然后五岭以南之人才出矣财货通矣中朝之声教日逮矣遐陬之风俗日变矣公之功于是为大后之人循其途而履其迹息肩于古松之隂寓目于新亭之下读公之遗文想公之风度岂徒若晋人望岘山而思羊叔子哉万世之后亦有过洛水而歌大禹如昔人者已虽然公之功固大而着矣然使千载之下徃来之人临公遗迹而知开凿之功真出于公无疑传诵感戴于无穷盖亦有赖于斯碑之重建焉佥事君之功亦不可以不纪也君字徳征赣之雩都人其家去此百里而逺盖在岭之北也君在太学时建言国计大有补于时用是名闻逺近今持宪节于岭南声誉籍籍以起其进盖未可量也予虽家岭之南然去此几二千里年逾公薨之嵗始见知于当宁而日薄西山无能为矣所以追前人之芳躅而振发其英华者不无望于岭南北后来之俊彦而于佥宪公盖惓惓焉予也幼有志尚友古人而于乡衮尤所注意今年七十有二矣将归首丘素愿乃酬岂非平生一快事哉不胜忻幸勉为书之畀以刻焉
　　南海县儒学记　　　　　　　　丘　濬
　　王者之化与圣人之教并驾而偕行郡县所至之处学校随之无间于迩遐南海在中国极南之徼孔子没后二百十有六年始入中国适在儒道厄絶之世厯汉晋而隋唐至宋庆厯以后学校之制始备南海古郡也隋开皇世始以名县县学旧附于郡学西庑之下元初始徙于今所薄于民居甚隘且陋景泰初姑苏韩公来贰广宪始谋大之首徙旁近居民四家以地益学规画甫定公擢任还朝功弗克究又若干年公自都台出督两广边务武事既修即慨然欲毕前志乃出官帑白金若干授藩臬二府俾左布政使张公瑄按察使公良等经营之而以提学胡公荣专任其事曾未逾时凡学校规制所当建置者昔所未有及有未备备而或废壊者一旦咸截然方正窿然髙大完然周致焕然明丽甚称都宪公作兴之盛意藩臬诸公间遣南海文学陈元赍书浮梁来征予记惟圣人之道推而放之四海而凖儒道不立则王化不行南海在秦世已入中国方是时诗书之教废而仁义之泽竭世惟刑名功利是用华夏且不有于儒道而况四逺之外哉汉兴始崇文教重经术以至于今中间虽或有所废弛然未有舍学校而能作人才正风俗以求一代之治者也洪武开基之三年即诏天下立府州县学颁示规制教士必本孔氏六经解经必用濓洛诸儒之说逾百年于兹学制大备文教日兴故虽穷荒絶域前代所不能臣服之地莫不皆有学校南海在前代固若遐外然在今日则内地也其风俗视华夏不殊而且日趋于古人文日新月盛又非但文学一事能先北方之士而已也士生于斯固毅然以大道自居而中州之人亦孰敢藐然以遐外视之哉所以然者固由圣王教化积久渐渍所致亦总督大臣及藩臬诸公作兴造就之功也后之游学于斯者覩其规制之备荷其教育之深可不知其所自而益思所以自励哉于是乎记
　　平蛮遗迹记　　　　　　　　　丘　濬
　　成化改元之二年广东西峒蛮窃发攻刦州县戕贼生民民失其业士坠其教广之属郡髙雷及亷数千里几不闻鸡犬声事闻当宁命将往讨简命在廷具文武才者得都御史姑苏韩公总理戎务公承命夙夜不遑克勤乃事一鼓而渠魁就戮再鼓而鼠穴始空尤虑漏殄余孽奔逃出箐分命副总兵范信防将张通布政使张瑄提兵自广之新防抵髙雷乘胜破敌易如拉朽天戈所指罔不望风披靡擒戮俘获贼势消铄捷闻廷议时虽底平人懐反侧非良吏抚理弗能安也乃遴选有司治行著名者佥举连山县令孔侯镛拜髙州守侯始至时尚有余孽凭阻逃遯不即诛孔侯宣天子威令抚绥反侧于是羣丑悟悔投刃顿伏愿完父子卒为华民未几西宼复侵郡邑孔侯激励民彞指授方畧偕佥事陶鲁都指挥藤汉欧磐亲率师旅直犯贼冲前后擒斩逆宼千余级俘夺贼属被掠男妇不可胜计号令严明士卒遵命所向必克宼乃底平于是兴学校以鼓士气缮城池以保未危化荒为穰易沴为和百工攸序吏民允懐厥功彰明诏褒显擢自荐绅缝掖以及编户之氓咸欣欣喜色诣予而请曰盖闻有功徳者铭之太常勒之金石用彰不朽吾郡非诸公戡乱孔侯抚治无以致今日矣厥功在民庸可不书于石以垂永久予曰诺乃厯叙诸公灭贼安民之迹以告来者孔侯练达兵政学博古今文章之美治行之详姑俟太史作名臣传者书之兹不赘
　　髙州府儒学记　　　　　　　　丘　濬
　　髙凉郡学兴于公私力屈之时可书也天下之事动之有机用之有要为之有其方则不难于有成十数年来海以北地为峒猺所侵掠民什丧其七八官府岌岌然居民上凡事一切粗具上之人亦不甚拘以文法按以故事至于学校一事尤以为不急之务视之蔑如也广东按察副使阙里孔公韶文独慨然太息以谓民物凋弊甚矣必欲复承平之旧观非振作士气固结人心不可得已必欲作士气结人心亦惟鼓之以其机提之以其要行之必效之力然后庶几焉耳学校者申明教化之所行理义之所出也所谓动之之机用之之要为之而的有可效之方其不在兹乎始公以名进士出知边县擢知髙州府事以抚绥得宜控制有方为当道者论荐起贰宪台奉玺书专理髙雷二郡兵务然其心尤惓惓于髙顾惟士气疲薾人心涣散所以鼓而舞之萃而聚之非学非庙厥道何由所以申明教化使民知所趋向讲明义理使民知所感发无有先于教学之事者于是乎节缩费用量度事宜取用于财屈之余役力于民鲜之时其所施为措置盖视他郡尤难焉者凡学制所当具大成殿明伦堂从祀之庑分教之斋其规制一复承平之旧而又有加焉知髙州府事豫章胡侯琳知茂名县事琼山曽君英以书来求子记其成昔鲁僖公修泮宫春秋不书说者谓常事尔春秋之世虽曰征伐盟防嵗无虚月然当是时祸不及民是以学校之修盖未甞废虽不书可也若夫今日髙凉之景自夫有司不戒于其初遂驯至于田里萧条民无盖藏凡所以养生丧死之具一切荡尽尚何有于教与学哉于此之时有能以余力及于教学之修可例以为常而不书哉孔公此举可谓得其机要而必有可效之方诗曰既作泮宫淮彞攸服盖理明则人心固人心固则士气作士气作则彼蠢然防顽者亦将惕然感动幡然归顺矣运其机举其要行其方而必效者孰有过于此哉
　　髙州府重修城隍庙记　　　　　孔　镛
　　髙州府重修城隍庙成郡守韩公请记于予予惟朝廷酌古准今为治内自畿甸外至天下郡邑莫不立庙以祀城隍之神凡吏始至必先谒神然后之任视事所以重事神治民之道也髙州府僻在庾岭之西濵海依山与西广接壤天顺间西宼犯境士丧其业农失其耕吏不供祀庙宇倾圯迨至成化丙戌予假守斯郡每叹民力疲竭不能一新神宇仰体朝廷崇重祀典之意窃甞祷曰神与郡之长吏相为表里吏不修职神必隂谴以昭聪明正直之徳夫民何辜罹此流孽之祸希神黙相易危为安庶馨香之荐无隳吏有厚幸盖自守土以至分宪凡流孽窃发必祷于神则流孽授首旸愆期必祷于神则雨旸时若以至军民之疫疠凡祷于神者随叩随应捷如影响也韩守偕僚属士民感神之休一旦诣予曰兹值嵗时丰和疫疠不作盗贼屏息皆神之赐今庙宇倾圮不撤而新之可乎予允之乃合庶谋各捐俸市材僦工建庙宇增拜亭髙敞宏丽焕然一新视旧规有加焉诚有以奠神位妥威灵耸瞻视而于事神治民之道庶几克尽矣经始于成化乙未冬十月告成于次嵗春三月也韩浙之余姚人由进士太仆丞任今官学有师法故为政知所先务云
　　新建饶平县治记　　　　　　　江朝宗
　　饶平县新建所辖八都属岭东潮州府府之属邑曰海阳距海阳二百余里有地曰三饶上饶中饶下饶是也濒海倚山其甿僄悍一或倡之彼此响应昔甞不轨朝廷命将帅师征剿余习尚存故于军国之需赋税之征梗化自恣愆期弗至成化丁酉都察院右都御史朱英奉命总督两广军务兼理巡抚因昔防议广东甞平岭东程乡叛贼稔知三饶地势民情至是毅然曰民之所以梗化者由僻逺官府政教弗逮故也百里之外当立县治矧数百里乎乃因前巡抚副都御史吴琛疏三饶设县之状遂覈实以闻之名曰饶平总督偕巡按御史瞿俊袁正确商建治之具檄左防政刘洪督府县相度三饶之地惟下饶广袤数十里大山环之溪水绕之诚山明水秀之地定县治于兹筑土城以卫内而捍外焉刘致仕左防政丁璐佥事赵引陈廷玉相继代之檄同知邵有良督其事知县杨昱董其成伐木于山凿石于崖工献其能民効其力防堂立于中幕防立于侧两廊以理案牍仪门以耸观瞻有丽谯廨舍有庖湢廪庾建庙学于县东藩臬分司及府馆于县西至于诸神之祠宇坛场咸致完美总督犹虑土城非保障经久计复命制甎甃之以固以坚伟然壮丽肇工于戊戌之夏告成于庚子之冬布政使彭韶袁恺按察使闵珪副使李榕相率命余为记余闻饶平居民谓先夕甞闻钟鼓声岂非地之灵有兆于先欤矧县学既立不三年庚子乡试实居首科歌鹿鸣者六人焉因人之盛而可以验地之灵矣然则为人牧者可不尽其所当务耶节其丰约均其劳逸教之树艺以厌其衣食之欲导之礼乐以化其僄悍之风恤无所告之困穷理不能伸之讼狱诚于此行之弗畔焉则民趋乎善不啻水之赴壑马之奔者矣县治之设不亦大有光耶于戏总督虑患之逺而嘉谟若此其周藩臬承托之重而图成若此其密郡佐邑令克相其成是皆经畧之宜为安民之务也肆特记之垂永逺云
　　勇敢祠记　　　　　　　　　　陶　鲁
　　国家承平日久正统间帅臣失守广右诸猺始为边患延及广左髙亷以东戍守迄无寜嵗至天顺间民窘甚寖起为盗维时守令或暴或罢武夫制胜无术由是充斥所在骚然矣余自景泰甲戌来丞新防至是满九载将去其民相率以保障乞留于上寻被命尹兹邑当时旁邑屡破有唇亡齿寒之忧予乃进诸父兄告之曰愿留我必尽发若子弟从我击贼不然城垒虽坚未足守也诸父兄许诺退即选子弟之才者甲胄之坚者丁之壮者不日而集先是人心恟恟惟贼锋之为畏至是始有固志邑西北当贼骑之冲相地为寨寨各有长其险于外者为长堵置堠火设逻卒以伺贼将至一寨有急诸寨毕应凡此所以扞其外也环郭为辅城沟其旁施铁蒺藜晓夜戒严燎火烛天桴鼔如雷所以防吾内也子弟以技击相髙贼遇輙殊死战屡破之三数年间危者以安怯者以勇邻有被贼者恃此以为应援是岂余之所能哉实由天子威徳与诸父兄之教子弟之力也余累迁今秩子弟以功显者冠带受禄有差其尤可念者奋不顾身冒险阻触白刃弃其妻子死者实众成化辛夘予巡视至邑俯仰今昔问诸父兄存殁诸父兄咸愿作祠以祀之为请于都宪韩公买地城西造屋三十间正北为堂傍列两庑命曰勇敢祠祀于此者通六十五人报死事也割废寺田若干顷为祭需复一人为祠籍专掌之呜呼死者有知其无憾乎因书其始末于此
　　新筑西河堤记　　　　　　　　商　辂
　　韶郡太守王賔用之予同邑友也由名进士擢监察御史有声陞守是郡下车三越月公暇巡行城外问民疾苦城之西偪迩武溪每年盛夏潢潦泛涨冲激堤岸剥及二百余丈相去城脚逺者丈许近者尺余守见而叹曰危哉是城迟之嵗月城垣必致頺毁城垣既毁何以御暴卫民论今日为政之务莫急于此俟其既頺而筑之孰若于其未頺而防之乎归而谋诸僚属父老佥曰是诚不可缓也守曰筑剥岸所以固城垣也固城垣所以保军民也予来知府事甫三月首率军民事工筑非爱之适以病之矣访知部民欺隠田粮者不可胜计兹欲核其实宥其愆俾各捐赀来助以共成斯役庶防不劳民力不伤民财可乎众皆曰然此计之善请亟行之令出部民欺隠者惕然改悔争先得白金二千余两适佥宪赵君驻节韶阳守偕同知曹谦通判徐饶推官余嵩经厯李时坚同具筑堤固城之状以告宪佥曰审若是清田粮増城池固民不劳而事集夫岂不可已而佥宪达是谋于巡抚都宪朱公公喜曰取有余之财固将頺之城足以保障一方诚善政也即日报可檄至千户赵雄谓太守曰予忝守城之官是举固吾职也兼董其役运石倩工一毫不扰于民经始于戊戌冬十月落成于明年冬十二月横直三百余丈既坚且固时又见河西通津百步许有待舟津头冒沥雨雪者有归人争渡男女混淆者守曰此又司风化者所宜区画也乃照旧埠二十丈许别置水埠叠堦甃石俾客舟泊于上流步楫泊于下流使男女不致混淆复建长亭十二间于津头为柱四十八楹虽或舟师辍棹士女待渡无复前日冒沥雨雪之患矣功成事集观者肩摩踵接咸举手加额曰是举有益于民多矣僚属父老曰此盛事也不可无记以时坚与予同郡属其具事状来征文予惟大易有言重门击柝以待暴客盖取诸豫书曰惟事事乃其有备有备无患孔子曰凡事豫则立不豫则废此古圣之明训诚后之人所当视以为法者也世之为政者不知所务有如此城必俟其倾圯之余乃起而修筑之费大而功显似矣其如古训何今观韶城剥岸之筑有佥宪能体都宪思患预防之心以倡其事又有贤守能体都宪佥宪之心以成其事而诸佐贰又能协志同谋以赞成厥美诚可谓知所务矣诚可谓能体圣人之训者矣自今以始韶城之所以固奸暴之所以御军民之所以安厥功懋哉予故摭其事而为之记俾刻之以垂示永久云
　　厓山全节庙碑　　　　　　　　陈献章
　　世道升降人有任其责者君臣是也予少读宋史惜宋之君臣当其盛时无精一学问以诚其身无先王政教以新天下化本不立时措莫知虽有程明道兄弟不见用于时迹其所为治不过汉唐之间仰视三代以前师傅一尊而王业盛畎亩既出而世道亨之君臣何如也南渡之后惜其君非拨乱反治之主虽有其臣任之弗専邪议得以间之大志弱而易挠大义隠而弗彰量敌玩雠国计日非往往坐失机防不能成恢复之功至于善恶不分用舍倒置刑赏失当怨愤生祸和议成而兵益衰嵗币多而民愈困如久病之人气息奄奄以及度宗之世则不可药为之掩卷出涕不忍复观之矣孔子曰人之生也直罔之生也幸而免斯言也其天下国家治乱之符验欤宋室播迁慈元殿草创于邑之厓山宋亡之日陆丞相负少帝赴水死矣元师退张太傅复至厓山遇慈元后问帝所在恸哭曰吾忍死万里间关至此正为赵氏一块肉耳今无望矣投波而死是可哀也厓山近有大忠庙以祀文丞相陆丞相张太傅治辛亥冬十月今户部侍郎前广东右布政华容刘公大夏行部至邑与予泛舟厓门吊慈元故址始议立祠于大忠之上邑着姓赵思仁请具土木公韪之予赞其决曰祠成当为公记之未防公去为都御史修理黄河委其事府通判顾君叔龙甲寅冬祠成是役也一朝而集制命不由于有司所以立大闲愧頽俗而辅名教人心之所不容已也碑于祠中使来者有所观感云
　　吴川县城记　　　　　　　　　陈献章
　　书城防城向之防得之春秋然后知长府之役可罢于鲁人而讥郑子产惠而不知为政非孟氏之过也昔寇盗充斥于髙凉百姓凛凛委性命于豺虎之林我按察司佥事陶公被上命经略是方大着讨贼之声高凉之民倚公为长城寇既平公于是城吴川县厚一丈髙二丈周五百八十丈亦劳矣自师旅兴而民滋弊是役也公实图之岂得已哉经始于成化戊戌之秋越明年冬城始克完民喜曰卫我者生我劳我者惜我公大惠我何可忘父老相与言于官遣生员李凌云以状走白沙乞文记之适予与二三友登碧玉楼望厓山慈元庙与大忠祠照映上下顾谓凌云曰是公与佥都御史东山刘先生之伟绩也无费于民民争趋之大有功于名教是之谓达为政之首务皆可书凡公之功在民不违春秋义例可书者时焉尔矣施于无事之日如是而弗已焉其效不亦逺乎老子曰治大国如烹小鲜
　　程乡县儒学记　　　　　　　　陈献章
　　潮之程乡县儒学倾圮久矣今按察司佥事云都袁公庆祥处分以新之明年巡按广东监察御史刘公缨分巡岭东道佥事李公徳美往来为之劝借财用以相其成凡学宫之设有文庙有明伦堂前后位置所见皆同亦程乡之旧也袁公因地之形势广狭而更张之尊左则庙次右为堂皆南面而并峙此则学之大观也庙主以像世相沿袭有异教之嫌而未详其所自意者古以尸祭之遗意与庙前树杏为坛夹以两庑防门之东祠乡贤西祠名宦泮池在櫺星门之内池之左为宰牲所堂之东西偏为两斋为诸生号舍道义门与儒学门相望东庑之上神库西斋之上神厨庙与堂之间防馔堂居之北列廨宇凡此皆出于袁公之规画授图于县令俾成之总之为屋凡若干楹自辛亥迄癸丑三易寒暑而后成其形胜虽极壮丽则亦天下之通制不书可也袁公不以风教落第二义追惟古先圣王立学教人之本意而作新之袁公所以望于程乡则不可不告也今夫南面而朝亦南面而堂一以奉古之人一以居今之人正乎尊乎并立乎其间此维因地而寓形而教未始不存也夫子太极也而人有不具太极而生者乎语以四科称羣弟子由汉以来儒者以言语称者防人以政事称者防人以文学称者防人其间足以方驾乎古人而絶于当世者亦鲜矣况徳行乎顔子超然于卓尔之地所以遨游乎圣人之方而元同乎圣人之神者非可揣摩而得也故其言曰夫子步亦步趋亦趋夫子奔轶絶尘而回则瞠乎其后微顔子其孰能知之亲切如此夫茍从事于斯虽未即优入顔域亦庶乎闵冉之间而由求又有不屑为者矣予尝闻程乡风俗善多而恶少孟子曰鸡鸣而起孳孳为善者舜之徒也鸡鸣而起孳孳为利者蹠之徒也夫三尺童也闻人称其善则喜称其恶则怒是何心哉予老矣彼将有感吾言而兴起者乎辛君贵以袁公之命具其事之本末遣生员陈珀乞记于予故为之一言叶柏钟誉杨伟咸以义官董诸役柏又偕珀来谒文费莫大于纳粟指挥陈昻义官钟华次之其余助者又七十余人名氏多不具载宜刻之碑隂云
　　云潭记　　　　　　　　　　　陈献章
　　白沙之西山则圭峰也东北连数峰最胜者为绿护屏屏南有潭渊然曰圣池下蟠蛟龙龙嘘气成云变化万状里生周镐偕其季京来谒予白沙时维仲春风日晴美予与二子携酒饮于西山之麓班荆而坐仰而四顾有云起绿护屏炫烂如丹青郁纷若祥瑞予顾谓二子曰是圣池之云也伟哉观乎二子愀然正襟侍侧曰是吾先子之志也先子居龙溪垂五十年无他嗜好惟喜为潭之观故先子之号曰云潭予曰嘻有是哉若先子我旧不幸早世不及见若兄弟长也若岂尽闻之乎居吾语女夫潭取其洁也云取其变也洁者其本乎变者其用乎二子齐应曰然予曰未也野马也尘埃也云也是气也而云以苏枯泽物为功易曰密云不自我西郊是也水以动为体而潭以静为用物之至者妍亦妍媸亦媸因物赋形潭何容心焉是之取尔二子喜相谓曰先生命我矣于是复进而告之曰天地间一气而已诎信相感其变无穷人自少而壮自壮而老其欢悲得丧出处语黙之变亦若是而已孰能久而不变哉变之未形也以为不变既形也而谓之变非知变者也夫变也者日夜相代乎前虽一息变也况于冬夏乎生于一息成于冬夏者也夫气上蒸为水下注为潭气水之未变者也一为云一为潭变之不一而成形也其必有将然而未形者乎黙而识之可与论易矣二子于是起而再拜乞书为云潭记
　　青云桥记　　　　　　　　　　伦文叙
　　南海广州首邑也邑之境曰胥江前临通津后枕崇阜以达山谷事耕凿商贩为业庐舍殆万计俗厚力完实南海奥壤而他方莫与京也比罹丰湖刦夺之扰震叠忧灼生业隳废遂有萧条落寞之渐矧不惟胥江而已治乙丑佥宪吴公奉玺书董广韶诸郡兵政念黎元之垫于荼毒而莫之救药乃白督府疏闻上征劲兵数万为薙狝迄冬十二月乱流斯得胥民大荷息肩安枕之赐将营文勒石以永公徳公曰毋吾犹煦汝惎汝寻行部至胥立堡伍并市集除道途隄堰度华山寺之隙规为社学寺前实胥通衢而横阻水泽往来迁道孔艰公为恻然喻老父曰是不可甃而桥耶待次官霍云升辈首倡义乡曲不旬日得白金拾有五镒为伐石鸠工之费而义官张宁浮图觉定左右惟力曽未逾年虹舒云搆宛若天成咸诣军府请曰自凶悖之未殄也浚泽为堑阻堑为栅以自固而犹不免掲箧担囊之患今则跨水为桥坦若平康虽捆簏载途而罔或觇觊是果畴之所至耶而仿陈公隄故事以命桥名斯彰明徳于不朽也公曰噫歼寇宜民禄食之职奚庸兹为惟若胥民实繁且硕然犹摈于武乡文理之列者步月登云之士尚沦伏于草莽焉耳今若子弟晨入社学于桥焉往迨暮而退于桥焉返盍以青云为名若曰往返斯桥者皆青云之士然庶克激发其向往之志于不能自已也众忻喜而退谋镌珉以诏后禩谒予记其详夫指荣名以诱进后生匪公之志也毋亦就人情而牖之欤使能由是上达而何害其为善教哉且青云薄于九霄非蝢翮可觊系乎所养非隠园池秕稻梁可能卤莽故必雄文杰藻玉错贝朋贯耀乎文艺之塲而后凌云之翮始得潄载籍芳润摭子史百家华腴内深括羽镞砺之功外殚蜾负舟藏之助而后园池稻粱之养始具茍有一或遗而遽欲轩翥其不为枪枋控地之归也防希凡尔胥产其尚富园池养稻粱致六翮舒张以为青云之阶可也恶可落落无闻以孤名公莫大之徳意乎公名廷举字献臣广右苍梧人登丁未进士第宦业所被罔不得理而经也张民之的尤宏拔振迈区区猗彴未足为公重也所当奉以为重而不敢忽焉者其惟胥人乎其惟胥人乎
　　新开潮阳县城河纪功之碑　　　吴　裕
　　潮州属邑有潮阳者三面距河城东有濠嵗久湮塞舟楫不通民之转输兴贩轻则由陆重则经海负载之劳固所不堪风波之险尤所不测成化丁未周君万里由刑部员外郎出守是邦越治庚戌令行民信既辟三利溪以便乎一郡复将有事于此以令未得人而止未防令尹姜君元茂至谒见之初周谓是可与吾共理者因谕之曰为政以远猷为上见小欲速圣人不取潮阳有城濠长千百丈可濬未有能辟之者子往辟之用通舟楫吾当有以助子要使立成千万人之利衍而为千百世之功庶吾守令之责塞耳姜曰诺既篆乃考图志相地宜召父老告之曰吾欲辟东城濠何如众曰难姜曰做官也要先从难处做遂日夜经度民如何役工如何均甃岸用石从何出凿石用匠如何募孰可总督其工孰可分理其事计定以为周君复君曰善农隙为之明年辛亥冬兴于是商人输金富家捐粟豪强侵占者还地但见子来之民雾滃云集捄土如争聚土如城凿石丁丁运石绳绳周守姜令时或一经勤者劝怠者惩有不如法者更至癸丑而工成深一丈广五丈长千百丈两岸似界一水若带北通程掲南达丰惠释负戴于长途谢风波于巨海其利博矣余以是年省母于家适功告成耆民姚廷宜萧宜寳诣余请曰吾邑无溪厯数百年而始成于今吾守令之功也愿一言以为之记余曰凡士可以致逺者皆有逺猷而其所以致逺者在器识余曩在铨部佐太宰若洛阳耿公好问丰城李公咨徳三原王公宗贯每有所择必取其器识足以致逺者然后能立大功垂远猷而硁硁浮浅之夫不与焉周君万里姜君元茂皆器识不凡故当时力荐于太宰求以置吾邦其今日有此建立宜矣因记二君之功而推本其所自者如此俾千载而下利此溪者亦可以想见其人云
　　三利溪记　　　　　　　　　　李东阳
　　潮州府旧有三利溪盖自海阳附郭而西潮阳掲阳以入于海其间迤逦曲折若干里三县利之溪以是名正统间大水为泥沙所堙天顺间朝廷修明一统志而名不载是其利之废久矣治初永州周君万里来知府事病民之往来三县者肩任背负利不偿力怨声载涂环海而行则颠风怒涛多坠不测乃询诸父老得是溪议修复之命属吏籍丁夫具畚锸月计日督以要其成自郭西至于陈桥云梯冈枫洋诸里水既告濬复虑其缩而涸也浚南濠渠韩江之水以益之又筑关置键以节启闭使厯冬夏虽旱溢常平而无虞于是耕者沾灌商者行者免踣溺数十年之利复于一旦而名亦随之皆仍称为三利溪云潮去广州不甚逺予闻洗马梁君叔厚称是溪之利甚博非茍焉塞吏责者吾长沙与永亦地相迩素知周君为君喜而潮人大理评事谢君有容辈谓是役宜有所纪请予记乃为之言曰易以利为四徳之一凡卦之象川者必言利涉书陈六府始于水而三事亦称利用利恶可废哉顾浅于谋国者急功效伤本基则利未获而已见其害如以水言固有壑邻以召衅者于是孟子与司马迁诸子皆以利为深戒夫圣人言之而贤人以下皆不屑道非以名同而实异故耶守令之职固以利民也民不能自安必借提警驱使之力而后遂故凡以佚道使民者虽劳不怨也今玩事废日一听其自为利以至于弊而不能捄亦恶以守令为哉方君之议是溪盖亦有晓之者矣深猷熟计暂费而大蠲今之民独非昔之民乎其不曰劳我所以佚我者非其情也君之利其与此水俱长矣夫
　　宋包孝肃新祠记　　　　　　　张　诩
　　端之名宦每以宋包孝肃公为首称而公之善政每以清正为之本观其自赋诗云清心为治本直道是身谋可知矣按史公立朝刚毅贵戚宦官为之敛手平居无私书故人亲党皆絶之至比其笑为黄河清又相目为阎罗包老虽古之遗直弗过也虽贵自奉如布衣时遗戒后裔出仕有犯赃者生不得归本家死不得祔祖葬虽古之真清弗过也故其守端也往往以直清着端产土砚前守缘贡悉取数十倍以遗权贵公命制者才足贡数皆本乎直中来也及官满而归一砚不持皆本乎清中来也坐是地方千里民乐耕桑水蜑山猺趋庭向化端之父老至今传诵之不衰祭法曰法施于民则祀之若公者非其人耶端旧有祠以祀公在郡署仪门之左宋熙宁中郡守蒋续新建其后修废不一明混一之九十年为成化乙酉知郡事黄瑜始疏入祀典嵗春秋飨以少牢之礼又四十年为治甲子总督都宪潘公以祠限郡署内凡东西往来瞻谒者弗之便也乃委郡守黄侯于郡署外之西百步许相地而改祠焉佥宪许公实赞襄之告成之日黄侯征诩文以记诩窃尝叹夫今昔生民之不幸也莫甚于官吏之贪亦莫甚于政刑之弗平盖贪则浚民膏血而凋瘁其本矣政刑弗平则赋敛繁而下疲于供应法网密而民无所措手足矣生意沮而防耻丧礼让衰而盗贼起职此之由也又窃怪夫世之贪夫佞士事苞苴总货寳脂韦淟涊趋炎附势以争怜取宠为得计纵富敌郿坞贵穷公卿不旋踵祸败相继卒之身名俱丧间有幸而免者亦贻殃于子孙其视公之清风直道浩然天地之间尸祝俎豆名流百世之逺得失相去奚啻霄壤哉然则救其敝当若何是故惟直可以塞邪枉之路惟清可以澄贪虐之源昔舜命伯彛为秩宗曰直哉惟清夫交神明且不能外是而他求焉则以之而正心治人孰谓其不可哉此我都宪公注意乎是祠之迁也岂但寓怀贤之意而已耶将俾食禄与夫宦游而道出于兹土者造祠登拜之顷覩庙貌之焕然瞻遗像之如在肃然兴其仰止之心勃然笃其思齐之志殆见播清风而秉直道济济乎其人也则于世道端有赖焉都宪名蕃字廷芳崇徳人佥宪名暄字景辉开化人黄侯名颙字伯望莆田人观其好尚可以知其政矣祠经始于是年正月六日落成则四月朔日也治年月日
　　四防县儒学记　　　　　　　　湛若水
　　正徳辛巳季秋四防县学教谕林君棨与其僚成君俭蒋君球以李生渫告甘泉子于西樵曰惟兹学治旧在于金冈惟宋咸淳迁兹城阳厥制惟备惟久乃坏正徳戊寅进士永新萧君樟来尹兹邑惟佥宪金华陈公正之来讲武事胥视文庙畴次百废胥与捐金修之别驾平湖潘君鹍暂摄助之惟殿庑堂墀修厥毁惟斋号门井修厥缺惟泮桥修厥圯惟豆笾簠簋修厥制乃轮乃奂乃瞻乃奠乃游乃处乃以兴学惟子乃学之宗盟惟子是式是训甘泉子曰学一而已矣知陈公因武修文之义斯可与语学矣知诸君修学之义斯可与语道矣夫道一而已矣学修之以复乎道而已矣是故圣人修道以成天之能君子修身以复己之命故古之学者本乎一今之学者出乎二二则支支则离支离之弊也久矣故夫文武二而天下无全材矣岂惟文武为然才徳二而天下无全人矣岂惟才徳为然体用二而天下无知道矣岂惟体用为然知行动静二而天下无善学矣岂惟知行动静为然徳业举业二而天下支离甚矣非其本然也孟子之时其杨墨矣程子之时其释老矣故自支离之説兴而儒学坏儒学坏而天理防乎息矣呜呼诸子知学之坏而不知儒者之学之坏也原本要始故知合一之説知合一之説则可化举业而之道矣或问何谓合一曰执事则敬作事则学吾闻其语矣未见其人矣故学在修其二而复之一而已矣
　　显忠亭记　　　　　　　　　祝允明
　　正徳甲戌进士王天与贯惠之兴宁丙子令赣之宁都己卯从征宸濠殁于江西之南昌归葬北郊之湖背嘉靖甲申作亭于墓之前凡三间亭额显忠己亥方令述书之也作祠于亭之东凡三间墓有以妥香火庐于祠之东隅凡三间以居守者有池二亩田六亩于亭之南可渔可耕以食守者缭以周垣墄以瓴甋饰以粉黛环树以木木亦既拱矣公之弟天叙经画之作亭作祠作庐之费仰成于天子之赐也嘉靖改元诏存防赏三十金闻其风者郡守苏辅益之五金邑令应鹏翀又益之二十金赙也天叙曰吾兄死王事天下义之褒忠之典荐至祗实吾扑满何以相见于地下尽出所入表厥墓门故曰成于天子之赐非自作之也庠生王部公嗣子请记予惟公行迹惠赣二州志既详而核信史也予何言哉亭曰显忠取诸仲虺之诰维忠云何自靖自献于先王无或惭负矣礼诸侯之大夫以时接见乎天子者其服总恩礼疏数报效因之宁都长山荒谷君门万里公不以疏逖自汨覆奸殖良行防政平是殆天顔咫尺江湖忧思者乎此可为逺臣之训四郊多垒守者犹不能举一矢矧曰境外之守惟公守官章贡勒兵大庾捣其巢曰樟木坑曰白玉石曰黄泥坑曰大富湾曰员分曰井背小坑六见于防台志如此桓桓于征谓勇聨逺近以成身谓仁此可谓勤事之训宸濠作难奉头窜多矣公独勤王乱兵行刦火民庐妄杀无辜新建伯王守仁命公禁戢之出入火中无顾避左右谏止之公曰避火全生只为身谋大夫之命委诸草莽全城之众纳诸烈熖是违命无义弃其民不祥请以一身活此千万人竟以灾卒夫人之所欲莫甚于生茍利社稷身且不惜若贪人牟利愞夫全躯保妻子为身便之图可以愧矣此可为致命遂志之训古人遇贤者之知甚于爵禄之荣宠故为知己者死新建一代伟人公入赣即为所识拔且疏名荐剡尝恐弗类负贤人知遂以身相许濒九死而无贰或者始则矫情折节以钓芳名而末路污辱自弃声教之外又其甚者客人之馆而卖其主因人之信也而逞其诈可以愧矣此可为不负知己之训是故自靖自献无所惭负惟其所在耿耿有懐非必死于王事死于知己为忠而徳泽在宁都勲业在大庾不为忠耶惟南昌之殁大节尤烈也丘陇数楹摩厉千古亭不虚作矣
　　平南碑记　　　　　　　　　　黄　佐
　　维二十七祀欧阳公莅百粤而龢其民既乃戢兵逺近咸有宁宇甫逾期克有戎勳先是安南内乱其族目莫正中帅众来奔居无何逆党范子仪谋挟之以争立煽诱其东海诸蛮蜎合豕突扰我钦州僇官掠地夺货围城恣厥矫防边鄙其耸公至闻变亟图之乃与总戎平江伯陈公议曰制胜之道务在万全钦接蛮壤无山海限隔我兵潜度当犂其巢彼以舟为长技不先破之而罙其阻则主客之势既弗相当水陆之行又弗相及其何以全取胜未战而算惟形是度敌在吾目中矣于是密速海道副使黄君光升躬募东莞新会戈船百有六十艘器械糇粮胥饬以备已于事而竣乃选习水战之将以都指挥俞大猷董之环集甲士务饱而嬉已于事而竣乃行参政沈君应龙分守参议方君民悦暨防守胡鼇相与襄之密机事戒轻进严烽堠盛间谍比次其艘授以成算已于事而竣乃佥谋以大艘泊冠头岭之浒以伺其来贼果至龙门港跳梁诸村如公所度云乃佥谋都帅移戈船泊鳯凰汀以扼其必出之冲遇贼兵逆战大败之俘斩奔溃只舟莫返公闻捷又度其势必危涣而易流患也即申命都帅督水陆兵径其春兰之穴以歼渠魁将士贾勇先登获其丑防三百人斩馘千级其余俘获不可胜计稽诸前政成功之竒速未有若是之烈也夫用兵之法一曰形二曰气三曰威四曰竒湟漓之师以形胜也浪泊之战以气随也南中之擒以威詟也山越之以竒破也伏波诸葛之神略公实兼之故能度其形而措胜养其士而气鋭夺其港而申威覆其穴而出竒华风清谧喜气磅礴于是胡守铭之坚石予序而颂曰雷为戈兮日为盖肃旂兮耀炎海操参伐兮靖氛霭窫窳诛兮光帝载震万世兮道无外
　　钓鼇桥记　　　　　　　　　　黄　佐
　　王制建国经野必有桥梁以济人力之难通补神工之弗宰非直恵政攸存抑亦有相之道焉是故建置惟宜则天纪经地理正民志宁如非其道也逆民志盭地理紊隂阳之纪岂细故哉掲阳城西有溪通西北旧跨溪有桥曰钓鼇当闽广通衢至洪武初而圮民病涉则以舟渡天顺中有司筑为直道溪流两遏舟楫奏艰道且直冲邑西堪舆家以为咎亡何果罹寇变道亦胥沦正徳时筑新桥于道所议者屡欲复旧弗果会稽季公谪簿来邑乃甃瓮垣于城门之西关石门于其外用障冲迄嘉靖乙未桥复圮大为民疚今丁酉春潮郡丞晴川刘公以抚巡檄掌邑符学校城池羣废既树士民以是告公慨然曰嘻是诚不可已也乃访旧桥徙頽石锸河土以壮桥址得古桥楞木数十于涂泥于旧基无尺寸爽若神助焉益信物之兴复固有定数也于是杼材结砻骈坒致密虹舒玉竖累百象一虽役鹊架鼋莫是过者眂龙伯一钓连六鼇而三山奠丽如故亦奚足儗哉桥凡为门三为梁十有二崇若干广若干季春肇工仲夏毕役费出罪赎民罔知劳邑令滇南薛公炳继至询邑兴废以有功于掲不可无纪谋诸文学陈君鳯至黎君明之遣弟子员郭生维藩黄生懋修来速文以记其成嗟夫吾尝观人之情大抵好佚而恶烦趣欲而舍谊详利害而略猷为重浮华而轻世务诚以其恶易其好则百事成以其趣易其舍则揆度修以其略易其详则不遐遗以其轻易其重则理道得然而终莫之或易也不习为吏秦越其民亦何心哉是役也百年湮郁民志恫切自兹宁矣襟腋冲亏地理章咎自兹正矣风雨旱暵天纪弗恒自兹经矣公于好恶趣舍详略轻重何如盖其视民之颠实若毛发在躬拔之痛罔不省良由心之不忍故也嘻仁矣哉故予大书以遗其邑之人体公之心亿万年俾勿坏公名魁吉之泰和人荐厯节判州牧所到皆有恵政尝受学于阳明之门故在潮每崇名理以淑俊髦而清苦自厉舆诵贤之厥考鳯巢公亦从吾党白沙先生游令永福擢守宾州祀于名宦盖其家学有自云
　　防州府儒学记　　　　　　　　黄　佐
　　明宅有天下垂二百禩风教所孚暨于炎海荒逖诵盖诜诜如也防视海南为迩其人多聪颖朴茂然府学故在东北隅地势洿下土气弗舒以故宾兴渐鲜嘉靖乙未志安张公岳来知府事惧无以称圣天子作人至意乃程士业而砥砺之凡裂缀之文髙虚之説一切屛去士亦翕然从焉既三载政成民裕同知余姚朱公同蓁节推永嘉王公良弼佥议以南门内妙观爽垲峻厚可居令训导廖景春朱衮达诸当路请两易之覆议报可用金易民居五十间增廓其地并计匠役木石之费仅一百余两经始以戊戌秋八月即观故址中建先师庙前为乐舞台左右翼以两庑前为防门又前为泮池又前为櫺星门自防门右达则为宰牲所庙后为明伦堂东西各为斋东斋之南门出循东庑之后为仪门外通以长道为儒学门其东为启圣公祠又前为敬一箴亭东为名宦祠西为乡贤祠又前为门而门之东其内为衙宇西斋之后又各为门亦各为衙宇缭以周垣躭躭靓深且立文明坊于通衢昭圣化也功未告成而张公擢浙江学宪以去代者同安陈公健益加毖致以终厥事次年冬腊月落成使吴生正来征文记焉予谓民生而蒙蒙贵养惟养本乃端比长而学学贵行惟行道乃成是以小学之法务养以正使由之而后使知之大学之法务要其成使知之而后使行之弗养而使之知是无玉而琢也弗知而使之行是瞽而索涂也故养而后知知而后行教学之序也诗曰天生蒸民有物有则民之秉彛好是懿徳夫则也者理也穷究其理物格之谓也格之者其惟修身而尽伦乎耳目聪明之类所以修身也父慈子孝之类所以尽伦也得其本万物备扩而充之盈天地凡夫理之幽明巨细逺近浅深无弗贯于一者学校之设联以师儒迪以经史舍此亦奚所事哉然世之卑陋者惟知记诵摽掠以业举而其髙虚者则又窃取圆觉之説以乱真二者之弊不同其悖先王教学之道一也宋朱子尝曰学始于知惟格物足以致之知之至则意诚心正而大学之序推而达之无难者及其作琼州学记惟引蒸民之诗道以身心之所固有然则其所谓格物者岂求诸外而遂遗其本哉近世发明朱学宜无若泉之蔡氏而张陈二公皆以承学出于其乡相继振起防士而宾兴之必有超琼州才隽而上追邹鲁者矣然则图回化理用对圣天子之休命其在兹哉庸书以俟
　　孝子祠记　　　　　　　　　　张　岳
　　孝子名韺字汝明姓郑氏石康海岸乡梁村人父赐正统初以春秋魁岭南乡试仕苍梧训导母谢氏孝子生而颖俊未弱冠为人赋梅月双清骏马图二诗句语警拔长老皆嗟异之赐卒于任谢氏挈丧与孝子兄弟还乡天顺壬午流贼起广西延入郡境破石康县治四出为暴掠人口苦系之以质取其货不得皆杀之谢母亦在掠中孝子哀痛辞兄挺身入贼营诒贼曰吾欲丐母命岂敢靳货顾货在吾母手藏必欲吾代释吾母归取之吾在此母决不忍不以货来也贼信之释谢孝子既免其母而家实无由得货久留贼所已而贼为官军所逼移营至遂溪县拜台村以前语诘孝子遂遭害其后耆民沈昱等状孝子事迹于石康县表章之会县废事寝嘉靖丙申余行部至永安所距梁村不逺闻孝子事亟索二诗读之果警拔不凡又访其家得沈昱等状草一篇可谓信据无疑梁村故有社学一区始自元时其后屡兴屡废至孝子之父兄复缮葺之以教乡人子弟孝子幼肄业焉近又废乃请于巡按御史陈公大用即其地立屋三间各有翼室前为讲堂其后以祀孝子复于永安城内为坊牌大书烈孝二字掲示通衢盖孝子之死于今防百年矣一旦振发而暴着如此岂非一念精诚通于天地神与百世之人心固有黙相为感者耶方其奋身诣贼志在存母而已母得存而身已死其孔氏所谓求仁得仁者与梁村滨海去郡城二百余里时有科第而人之景慕孝子也尤深表而祠之不但以发孝子之幽烈也又使后之人知能尽性蹈义以死者穷海之滨百嵗之逺终不至冺没无闻中材以下或有劝而益勉于善其系世教岂浅哉
　　克复堂记　　　　　　　　　邹守益
　　吾友鹿厓胡子之防也慨然自奋曰防濒海而郡逖京师万里然攷三代准四海明徳无异也鼇欲洒濯而新之以扬圣道翊皇化其必由教乎乃稽学宫故址并妙观以搆书院名之曰崇正继复思曰学之正脉宜莫若顔子名其堂曰克复日与四庠之秀竭力勿罢以风于齐民而请记于益以阐圣学授受之蕴益谓甚矣胡子之学道以爱人也仁者以天地万物为一体莫非己也故自腹心手足至于齿发爪甲无弗在所养者是谓之仁体或泥成説乃以己为私以归仁为效于心恒疑之子所雅言曰为己曰正己曰求诸己皆对人而称也问仁一章凡三言之而二以为私己一以为眞已则何居果以归仁为效则畏于匡微服于宋絶粮于陈蔡匪直不与而顾戕之其果吾道非耶盖圣门尝发于君子之问矣克者修治之义也礼者天然自有之敬也克己复礼其修己以敬乎天下归仁其安人安百姓乎故视听言动己之目也非礼勿视听言动修己之目也除却视听言动更无身矣圣人系易以复之初九归诸颜氏子而其象曰不逺之复以修身也则修身之为克己其较章明已乎身外无人故曰仁者人也仁外无心故曰仁人心也知此者其知授受之蕴矣防郡虽遐视听言动将异于邹鲁乎廓然虚中以求仁是曰休复挺然中行而弗滑羣议是曰独复肫然笃恭而不息是曰敦复斐然进取而弗能守是曰频复防然习俗甘谓不能以自贼是曰迷复诸士子之请事于斯堂也其为休为独为敦为频为迷在敬择之矣夫学宫之徙变为黄冠羽服数百年矣一旦而焕然章缝陶然歌以并于上国在反掌间耳学术之湮变而训诂词章亦久矣一旦而崇正教敦实行仁其身以仁天下将孰跋之而孰防之颜何人也予何人也幸无忝于斯堂
　　原道堂记　　　　　　　　　　邹守益
　　圣人之道尽其性而已矣性也者天地万物一体者也充其一体之量而无弗爱焉谓之仁裁成辅相而各适其宜焉谓之义故君臣父子昭其伦也冠婚朝聘昭其仪也车服放殛昭其政也蚕桑畎亩昭其养也诗书礼乐昭其文也斗斛权衡昭其用也夫是以仁育义肃四达而不悖天得以清地得以宁禽兽得以畜草木得以繁大哉圣人尽性之学乎由此以治民尧舜汤武之为君也由此以事君伊傅周召之为臣也由此以范后孔顔曽孟之为师也圣学不明而老与佛之徒乗其废坏而入之自以为道徳自以为性命而藐视仁义若有所不屑者故其为教外伦理蔑礼法遗弃事物以得罪于圣门后之儒者搜猎缀缉以求宣畅先王之典则又多其辞説繁其仪文而未能反身而诚以距诐行或乃陷于孑孑煦煦以为二氏所哂甚者至于静言而庸违之贼仁与义而莫之省忧也呜呼圣道何由而兴乎苏吴虞山陈君原习自太常卿贰谪署海阳之教事恻恻然思进诸士于道而士犹旧习未释也默自思曰潮之所尊信莫如韩子韩子之学固辟佛老以闲圣道者也牖明而祛蔽其在兹乎乃请于前郡守山隂王君袍深以为然始与郡丞萧君世科郡倅陈君硕计赀庸而授厥事既先后代去功未用就今郡守莆田邱君其仁继至亟谋诸郡丞刘君秉鉴力图厥终胥相葺祠宇复侵田以树风声鼎建原道堂辟斋舍以居诸士相与洗濯而新之未防陈君量移广信以佥浙臬具书征记惓焉以嘉惠潮之多士嗟乎陈君之爱于潮者勤矣尔多士其勤于自爱乎陟降斯堂顾名而思义勿惑于异端之空寂勿溺于俗学之泛滥毅然充恻隠羞恶之良以达诸家国天下曰富贵曰贫贱曰患难不使须臾离焉夫是之谓志道夫是之谓据徳夫是之谓尽性以至于命庶以无负尔陈君直以无忘尔韩子
　　新浚韶郡东河堤记　　　　　　符　锡
　　事为之在天下无为而无所不为圣人也为之而有方焉众人也夫圣人者与天为徒道全而才备旋干转坤特余事也众人学为圣人者也莫不随其知之所至治一官守一职遇事焉竭其力而已耳庸讵知吾之非圣人藐焉视之而无所介于其衷哉十有七载御臣锡始捐前职重莅旧邦曾未解鞍已知东潦之为害隄城之不可缓也犹慨夫未有以及民而先劳之吾且独胜任乎明年春水益暴冲隄决隍其不及城者无防余亟出视之蹙然曰岌岌乎殆哉隄之不可以已也如此夫遂谋同寅集众论稽委积度经费手疏而上请于大总制蔡公经首蒙赐允且饬曰子其勉焉无贻后艰敢不防厉驽蹇効劳夙夜耶乃召匠于吉伐石于仁物用麤备濯河及底而直树之桩纵比之栅叠石而衡之八而缩而衡之十有二而清之灰实之土而筑之登登惟固为隄修二百三十有五丈广五丈崇丈有八尺由是而颁春亭焉水神祠焉操壮营焉左民庐焉矢直砥平鳞次相望职事者以告隄斯成矣城斯固矣盍不转而闻之大总府昭厥劳勚余曰嘻斯役也工食浩穰程期稽缓能不及罚足矣未防果有谤者役擅兴费无经功为虚实为名随有倚而和之官筑隄捍韶城后有作功谁京或问余曰子为隄似矣或以谤或以诵何居应之曰谤耶诵耶吾乌得而知耶且吾始而筑之也无所为谤无所为诵而既筑之也无情之言适自外至吾又安所逃而招之独不闻乎韶城始之卜也东河之东既之迁也西河之西实自唐武徳迄梁干化不胜水之为患而再迁今治介乎两河之间又六百年矣始而西水为患也太守王公宾赋匿税之金二千筑之继而东河内徙城切患之二守李公纯伐鳯来之松塞之塞之良是也水至雷鸣而复决矣间者大巡陈公大用目击愍焉遂大发赎刑之金二千有竒属之有司弗竟其业也遗之余焉意者天将以余为孤注而天刑之不可逭也敢不殚知毕力俛焉而图厥有终哉且夫水之为患也亘古及今有可以人力胜之不可胜之若殷都之迁瓠子之决不可以人而胜之者也至河决于滑湖渇于杭有所谓陈公苏公之隄者是隄之筑绪余也不及万分之一也余又何所容心于谤与诵哉甚矣余之騃愚不量力也自履韶来尝浮西河之舟矣尝复邮传之舍矣尝凿贞峡之险矣尝辟乐邑之泷矣凡此皆贤哲之所为避而騃愚之所冒而进也记曰絶迹易无行地难谓人不能以无为也有为也有迹有迹也有言故曰无为而无所不为其为圣人乎愚固学者也知効一官而已矣犹记之石系之职事者名氏庶俾来哲知患之所由始隄之所由成顾余非所为文也
　　捍海隄记　　　　　　　　　　李义壮
  </div>
  <div class="pagination">
   <a href="广东通志_page338.html">
    上一页
   </a>
   <span>
    ...
   </span>
   <a href="广东通志_page334.html">
    334
   </a>
   <a href="广东通志_page335.html">
    335
   </a>
   <a href="广东通志_page336.html">
    336
   </a>
   <a href="广东通志_page337.html">
    337
   </a>
   <a href="广东通志_page338.html">
    338
   </a>
   <span class="current-page">
    339
   </span>
   <a href="广东通志_page340.html">
    340
   </a>
   <a href="广东通志_page341.html">
    341
   </a>
   <a href="广东通志_page342.html">
    342
   </a>
   <a href="广东通志_page343.html">
    343
   </a>
   <a href="广东通志_page344.html">
    344
   </a>
   <span>
    ...
   </span>
   <a href="广东通志_page340.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
