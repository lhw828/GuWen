<!DOCTYPE html>
<html>
<head>
    <meta charset="UTF-8">
    <title>浙江通志 - 第 621 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 621 页/共 787 页</h1>
    <div class="content">　　髙府君庙　严陵志在县南三里神名获汉时人素善天文与严子陵有旧尝自石城适富春访其庐时值大旱即曳剑登潭岩叱曰此湫有蛟龙当起行雨未几雷雨交作秋遂大熟邑人感其惠立庙祀之
　　陈侯庙　严陵志在县东南十五里相传富阳侯陈硕子也有仙术能役使鬼神尝于余杭一夜筑九里塘不假人力而成既死依此土为神
　　董司徒庙　桐庐县志在县西二十八里【朱軧董司徒庙记司徒讳举字正忠里人也黄山之傍夏孝先父墓在焉一夕野烧炽熖延属墓木其嗣哀号无所措忽百鸟飞集濡其羽沃之火即灭墓侧涌一泉流于江因名其乡曰孝泉里曰仁孝至司徒时忽涸公谕里中曰泉脉无古今何流于昔而今絶焉必吾乡事亲之道有愧昔人所致乃率众斋沐祷曰若一乡有谴愿以身塞日夜不怠遂殒于侧泉涌如初至今不竭周十余里无复旱暵之苦众徳之深思致其报获吉卜于大钟山之西归其柩藏焉择其东建祠今垒石之所土益坚厚号董公圻晋开运中浙右大旱遣使谒祠下未反命油然沛然槁者立苏禾倍长祠之左滙为大泽遂号新泽锡王称曰幖福嘉其贶也】
　　潘尚书庙　严陵志在县西南十五里相传神为王村浦人名宗衡宋南渡从髙宗破寇有功授钤辖没着灵验邑人立庙祀之勅赠尚书
　　胡侍郎庙　严陵志在县西南二十里地名清渚神即宋礼部侍郎胡寅也绍兴中尝为郡守有徳于民故祀之
　　二先生祠　桐庐县志在桐君山明万厯五年知县李绍贤建以祀文敏庄襄二公
　　【谨按吏部尚书姚夔谥文敏都察院右都御史俞谏谥庄襄皆邑人传详名臣】
　　李侯祠　桐庐县志在桐君山巅明万厯七年士民为李侯绍贤建
　　忠义节孝祠　忠义祠在儒学左侧节孝祠在县治西
　　国朝雍正四年知县张坦熊奉文建
　　遂安县
　　先农坛　在东郊
　　国朝雍正五年知县曹维藩奉文建立坛宇并置耤田
　　四亩九分
　　社稷坛　遂安县志旧在县南明洪武初建万厯三年知县吴防谦改置城西二百步
　　风云雷雨山川坛　遂安县志旧在县南明洪武初建万厯三年知县吴防谦改置城东四百步
　　邑厉坛　万厯遂安县志在县西半里
　　城隍庙　万厯严州府志在县南洪武四年知县凌暹建成化十一年知县朱福嘉靖二十四年知县罗衮修隆庆四年知县周恪甃砌石台
　　国朝康熙年间士民倡修规制一新
　　东岳庙　严陵志在县治西宋祥符间建元大徳至元中尝加修葺【王通叟东岳行宫记宋真宗祥符九年有事泰山岳神显异诏天下郡县悉建东岳行宫人始得以庙而作敬所遂安县自始建迄今成毁兴废者屡矣大徳丙午淳安主簿尹公柔克来摄县事劝助得中统钞二千锭以资经始县尉梁公广承之兴事逾月会主簿江公正初至实相厥成】遂安县志明隆庆间知县周恪万厯间知县马呈鼎重修
　　国朝顺治十五年邑民洪大道姚思稷等醵赀重建龙王庙　遂安县志在马仪堰上明万厯间知县马呈鼎重建
　　三圣庙　新定续志在县治南据王象之舆地纪胜三圣庙即普州三景兄弟以死国列祀典神名思忠思立思谊张魏公奏立庙和尚原宋时行都旌忠观亦有庙此又其别庙云
　　容公祠遂安县志明嘉靖三十一年知县罗衮建祀正徳间捍寇知县容九霄以元武畧将军髙裕配享【余干亨容公捍寇遗绩碑正徳癸酉饶寇王浩八等倡乱突入开化移据严坑将乗胜犯遂其势甚炽人无固心有上官奉令驻遂闻变叹曰遂无城边无屯民无可用何恃而守乗小舸逸去邑众汹汹时容侯追及激以大义厉声曰弃城失律国有典刑公必欲去吾且射公以狥卒还之民始定侯乃创城郭集民兵躬擐甲胄进至界据髙立垒伐木立栅足未定而贼奄至即命果毅搏之擒其先驱者三人贼惮侯武勇又四路为侯所遏势蹙宵遁西哨军邀击遂破之贼遁还故巢卒就殄竟不能越遂尺地杀遂一人皆侯捍御力也遂之民至今思侯之功越四十年当吉水罗侯治遂之八载始因民请为劖碑表章之又取胜国时髙千户之有保障功者配享之斯举也捍患之祀足以合礼传信之纪足以表忠不諠之思足以存厚一举而三善备焉】
　　仁贤祠　旧浙江通志在邑西涧祀明吏部郎中毛一瓒【姜习孔仁贤祠记遂岩邑也先是条编法行编者槩从省费多有全书所未载者于是科滥觞吏缘为奸遂至不可究诘而里甲之祸始烈惟公目击科胥役之害由于成规未立集邑父老斟酌增益之不啻再三而条议呈焉务使额有定设官无乏用胥无耗蠧可经久逺而后已此一举也真吾乡百世之利微公力为条陈安望阖邑之民霍然有起色哉捐馆之日父老图所以祀公不佞何能其媺仅据父老所请道其梗槩云尔】
　　忠义节孝祠　忠义祠在圣庙仪门外东首节孝祠在圣庙外西首
　　国朝雍正四年知县曹维藩奉文建
　　夀昌县
　　先农坛　在东门外七里庙东
　　国朝雍正六年知县汪准奉文建立坛宇并置耤田四
　　亩九分
　　社稷坛　严陵志在县西花园
　　风云雷雨山川坛　严陵志在县前溪南山上邑厉坛　严陵志在县北万松山阴
　　城隍庙　夀昌县志在县治西南明洪武三年知县胡濬即旧基重建嘉靖庚子知县顾公问撤而新之丙午知县程谟建前亭三间天启三年庙燬知县封锡重建
　　东岳行祠　严陵志在县东青龙山上东有圣水亭【王揆东岳行宫碑粤若夀昌方五六十邑治之东青龙之山东岳行宫灵迹最着而天一之水圣母临之苟寃枉被诬无所诉者质一之清泚听两词之曲直如鉴之明而妍丑无遯情焉其兴建年代因革莫考志失之也若夫奕奕新庙以至元癸未尹尹子玉丞李应甫尉丁用重建暨达噜噶齐阿里尹李炳助成新作南门则至顺辛未达噜噶齐旺扎勒布哈尹尹玉之经营及两庑之敝者修之阙者补之圣水则亭以覆之黝垩丹漆之崇严整至元再纪元乙亥冬十有一月揆来尹明年大旱宿庙下致祷甘澍辄应乃亦有秋于是合议所以答神明贶佥谓圣母之宫独仍其旧爰并葺之民吏翕赞徴工肇役乃作诗曰维邑夀昌龙山峙东于昭行宫神降岱宗诬枉孰辨临此圣水奸欺莫揜人获神佑神依人立主宰所存功备生物有严寝庙曰庑曰门神人具瞻完旧益新休于前政惠我后人敢告来者视此刻文】
　　白山庙　严陵志在县南白山洞下相传神即汉司徒吴融也五代梁龙徳元年建宋崇宁二年勅封灵应王方腊寇庙燬忠训郎胡祖舜重建【洪国瑞白山庙记白石山岩危洞邃神其尸之天阴雾晦闻金石音云气卷舒雨晴预卜伊山之麓有庙岿焉按新定郡志言吴司徒庙也建于五代龙徳元年封于崇宁二年值方腊弗静陷睦歙杭婺等州焚及于庙博山依旧仪象俨然乃宣和三年也其后建庙如初水旱疾疫之祷如响斯答】
　　李都官祠　严陵志在县西魏防山神名频邑人仕唐为建州刺史卒而降灵其土建人立庙于梨山以祀之累封至灵显忠惠孚应佑徳王今本邑魏防山及觉泉寺皆有神异数着灵迹而其在魏防者号唐贤灵祐王祠乡人至今奉祀
　　苍山庙　万厯严州府志在县东港口相传唐时徽州有簰商名苍关者至此无疾而卒因降灵其土民为立庙水旱祷之有应宋崇宁中封灵应侯
　　匹布夫人庙　夀昌县志在县东南白艾村相传唐末黄巢据县治官军讨之阻溪水涨不得渡忽见一女子涤布于水以布掷之化为长桥士卒履之而过遂破贼复县治事闻于朝勅封匹布夫人唐宋列于祀典今乡民皆祀之以祈蚕谷
　　忠义节孝祠　二祠俱在学宫东偏
　　国朝雍正五年知县杨正荀奉文建
　　分水县
　　先农坛　在县南长淋坂
　　国朝雍正六年知县蔡可逺奉文建立坛宇并置耤田
　　四亩九分
　　社稷坛　严陵志在县西二里洪武八年建
　　风云雷雨山川坛　严陵志在县南洪武二十年建邑厉坛　分水县志在县北门外
　　城隍庙　段天祐城隍庙记会稽林元素尹分水之明年当元至正二年壬午以城隍久废次第新之逾月庙成严陵志在县治西北明洪武三年知县余徳贤即旧基重建正统十一年知县李观新之成化十二年知县厐瑽复修东西两廊
　　紫龙王庙　严陵志在县西南十五里宋端平乙未知县赵师防祷雨有应立祠山足以答神赐元泰定间县尹赵东州葺之至正二年县尹林炳重建【段天祐紫龙山龙王庙记分水县西南十五里曰紫龙山山之巅旧有龙祠水出其傍下注为三池邑人值嵗旱辄请其水以祷相传得池中生物肖龙者则雨至正二年春旱夏更甚邑令林君斋沐遵故事与龙约三日内雨当为龙更剏新祠翌日雨骤澍三日廼止是嵗大稔即捐俸市材鸠工而民之趋之者施屋若干楹施地若干亩未几新祠告成】
　　灵祐庙　严陵志在县西二里庙本在柳栢乡因祠祷不便复庙于此【王袆灵祐庙记分水县西二十里柳柏乡有神祠曰灵祐按神姓柳名不传由河东徙居吴仕晋为内史出镇新安以兵数万御寇境上未及返而殁灵輀至柳山下忽人马辟易百夫挽之不动遂卜其地以葬邦人相与立庙而祀之庙在山之阳盖山因神姓柳遂称为柳山神既庙食兹土其防国庇民灵异之迹甚着环数十里内未尝有横逆之灾唐中和三年越州观察使刘汉宏以兵攻郡城民祷于神大风雷拔其营栅夜传柳公兵至皆遁去干宁三年江淮羣盗并起所至蹂践畏神威不敢入郡境梁开平四年邦人欲新庙未果暴风拔木压栋宇尽壊而神像独存宋嘉定八年蝗大作民以急祷风雷随起驱逐靡遗稼田无害十二年大旱县令潘振走告祠下不旋踵而雨降嵗则遂稔元至元十九年庙傍民徐甲刼杀郑丙而逃捕久不获县官以告神已而徐甲自诣官若神使之者至大二年乡民郎庆失物不得贼巡检王毅复以告夜梦神手书晶字示之后三日而获贼是嵗大蝗民祷其应如昔至正二年自春徂夏不雨官民合辞以祷即大降雨三日邻境大疫而县以神故独无死亡其冬虎狼交道人畜被害甚多县官移文于庙乡人闻终夜人马捕逐声及旦而虎狼屏迹十三年大盗羣起建徳属县皆陷民计无所出惟神是诉七月七日大风雨雹由是境上贼自溃贼复来焚庙火三举辄自灭县官与贼战于桐庐境贼见旗帜遍山麓旗间悉柳字贼因大败官军移屯本县贼见旗帜如前皆奔突而去先是梁贞明四年以吴越王钱氏之请封尚书左仆射广福侯唐清泰四年加封仁广信王及宋赐庙号灵祐则嘉定十一年也今县大夫髙君昌具述神之灵应与夫封爵称号皆出前代亦既上状于朝请加锡命而其本末犹未有纪载乃考图志及传闻之旧使来徴文是用备书其实刻铭兹碑传之无穷铭曰分水之墟有庙翼翼有赫其神兹土是宅振威扶化澒洞烜赫助宣天休阴阖阳辟时逾千不替血食相时人民灾害靡测防有兵刃毒有灾疫亦有蝗旱戕我稼穑我灾我患靡不屏迹佥曰嘻哉维神之力神力孔多曷报之徳春秋来享祀事敢忒桂浆惟馨毛牲斯疈吹笙伐鼓左祝右觋咸罄厥诚神用愉怿拥其庆祥布此福泽益庇我民防我王国惟民戴神讵间今昔爰致其辞勒诸金石用昭神灵永示无极】
　　东平王庙　分水县志在县东南四里九龙山上神为张睢阳巡灵应赫然外邑趋祷者四时不絶
　　谢真人庙　分水县志在县东三里龙潭之上明太祖尝设醮缄密疏焚之真人于坛下俯伏久而苏问之对曰三天门下观见疏文诵之不遗一字封得道真人后至龙潭端坐石上而化邑人立庙有祷必应
　　忠义节孝祠　忠义祠在明伦堂东偏节孝祠在东门外状元坊
　　国朝雍正四年知县胡杲奉文建












　　浙江通志卷二百二十四
<史部,地理类,都会郡县之属,浙江通志>
　　钦定四库全书
　　浙江通志卷二百二十五
　　祠祀【九】
　　温州府
　　永嘉县【附郭】
　　先农坛　在永宁门外十都
　　国朝雍正五年知县罗秉礼奉文建立坛宇并置耤田
　　四亩九分
　　社稷坛　万厯温州府志立于迎恩门外【旧浙江通志永嘉县附郭不别置叶适社稷坛记温州之社稷昔者莫能详矣嘉定四年守杨简始加甓土上十年守巩嵘伉其大门改造斋房筑墙百五十堵二公知以义导其民矣古人必树之木主各以其野之所宜木永嘉之木莫宜于豫章豫雷出地奋也章章之也皆甚美之名也数十百年其大百围其崇干霄无敢不肃也然后知古之治其国者社稷之臣今之守其地者社稷之守】
　　风云雷雨山川坛　温州府志立于永宁门外郡厉坛　永嘉县志在来福门外西山
　　城隍庙　温州府志在府治西嵗以五月望日致祭永嘉县城隍庙　温州府志在开元寺东旧在城南厢久圯附祀于府明万厯甲戍邑令刘三宅改县东仓故址为庙
　　赤帝庙　永嘉县志在海坛山麓
　　国朝康熈二十年知府王国泰建
　　大禹王庙　万厯温州府志在镇海门外海坛山下永嘉县志宋雍熈间建
　　东瓯王庙　嘉靖浙江通志在华盖山旧在海坛山成化间知县文林徙今所【王叔杲重修东瓯王庙记按史王名摇姒姓驺氏越王句践七世孙越灭于楚王自王东瓯为秦所废后从诸侯灭秦又从汉灭项籍至惠帝三年举髙帝时粤功曰闽君摇功多其民便附廼立摇为东海王都东瓯殁瓯浦因立庙世称永嘉地主昭烈广泽王洪武初诏定为汉东瓯王俾有司三月八日致祭庙新于万厯八年庚辰余为之记梅调元谒东瓯王庙诗大禹神明胄炎刘佐命功分封仍越土遗庙岿瓯东宝扇开宫女雕梁拂彩虹千秋存帝制奏格俨然同朱彝尊东瓯王庙诗九牧维外三江霸越余入闗从汉约遵海裂秦墟豪俊宜如此艰难气不除策功夷项籍分壤接无诸迹异尊黄屋忠能奉简书长沙堪伯仲百濮定何如万古开王会孤城指帝车灵旂存髣髴过客尽欷歔殿瓦年频坼霜林日渐疎躨跜山鬼立苔藓石堂虚侧想风云会乗时草眛初逺涂今日暮下拜独踌躇】
　　闗帝庙　旧浙江通志一在平定仓后一在迎恩门内一在谯楼东一在海坛山东
　　横山周公庙　万厯温州府志在广惠坊俗称平水王庙嵗二月朔致祭【宋濂横山周公庙碑神讳凯字公武姓周氏世居临海郡之横阳临海属邑曰永宁曰安固曰横阳地皆濒海海水沸腾蛇龙杂居之民罹其毒神乃白于邑长随其地形凿壅塞而疏之遂使三江东注于海水性既顺其土作又永康中三江逆流飓风挟怒潮为孽邑将陆沉民咸惧为鱼神奋然曰吾将以身平之即援弓发矢大呼冲潮而入水忽裂开电光中见神乗白龙东去但闻海门有声如雷而神莫知所在矣俄而水势平江祸乃絶邑长思其功号其里曰平水且建祠尸祝之祠初在城之西郊及更永宁为永嘉郡郭璞相土迁之于西洋遐迩邀灵者无虚日神功益用赫着至于庙宇之建修皆郡守任其责可考见者自陈毛喜逮元尊达纳实哩凡一十三人云】
　　郭记室祠　万厯温州府志在郭公山下初晋郭璞卜城于温立祠山下祀之塑白鹿衔花于侧纪卜城时瑞也今移祀于镇东塔
　　王谢祠　温州府志在华盖山下祀晋郡守王羲之南宋郡守谢灵运【王叔杲王谢祠记吾瓯山水郡也古昔吏瓯者多名贤晋为王右军南宋为谢康乐皆以治郡闻郡城之东里石墨池故有右军祠建自前守文公林嘉靖甲午防于飓风将新之众以其址隘弗称先参议相地于华盖山之麓重构祠专祀右军仍故也迨前守龚公秉徳廼合祀康乐榜曰王谢祠两贤治郡之绩世逺虽莫详而任敬序郡志尝曰永嘉自东晋置郡以来为之守者若王羲之治尚慈恵谢灵运招士讲书由是人知向学民风一变盖并以循吏称而声迹流播泉曰墨池堂曰梦草坊曰康乐民至于今称之合而祀之岂惟江左之英华于吾瓯山水亦尚有耀哉梅调元王谢祠诗前守推王谢荒祠倚郡城千秋传墨妙六代擅诗名沼古鵞还浴塘春草自生风流今古事俯仰一含情】
　　忠靖王庙　永嘉县志一在八仙楼巷元延祐间建一在华盖山下明洪武初建【宋濂温忠靖王庙碑王姓温氏名琼字永清温之平阳人父民望尝中明经甲科年耄无嗣与妻张道辉昼夜吁于上帝一夕张梦巨神手擎火珠自天门飞下谓曰吾乃大火之精将降胎为人张觉赤光被体中犹熹熹然因有姙以唐长安二年五月五日午时生其左腋有震篆二十四右半之七嵗习禹歩为罡十四通五经百氏及老释家言二十六举进士不第抚几叹曰吾生不能致君泽民死当为泰山神以除天下恶厉耳复制三十六神符授人曰持此能主地上鬼神言已忽幻药又象屹立而亡蜀叶天师后用其符禜除沴气之为人菑者彷佛见王衣赭袍握寳剑乗追风骏下之劾召之家遂皆祠王以祈灵响焉王初封翊灵昭武将军正祐侯其曰正福显应威烈忠靖王则宋季之累加也】嘉靖三十四年燬三十七年重建嵗于五月五日致祭
　　顔氏双忠祠　万厯温州府志在东北隅旧志慈湖瞿溪诸乡皆有顔鲁公祠嵗久圯明成化间邑令刘逊改东北隅永宁庙为公祠合恒山公祀焉裔孙顔涘复修盖公后裔尝居永嘉故祠于此
　　龚将军庙　温州府志在集云厢唐刺史韦庸浚城南湖神时为部将督视遭仇甫之乱力战溺死湖中郡人即其地立祠从祀翁苏二将盖同死事者
　　冯鲁公祠　永嘉县志在夹屿公名守信滑州白马县人宋真宗时捍邉及治河有功累进太师中书令追封鲁国公其孙成为岳飞裨将扈驾至温遂居夹屿因建祠焉
　　四贤祠　万厯温州府志在鹿城书院中祀程明道程伊川朱晦庵张南轩四先生旁列从祀诸贤徐寓刘安节陈埴刘安上叶贺孙鲍若雨周恭叔沈躬行许景衡陈经正陈经邦谢天申包定周端朝林武蒋叔防周僴黄显子戴防曹叔逺钱木之沈僴蔡誉录林湜徐容潘旻戴述赵霄周去非叶味道张杨卿薛洪林补凡三十三人皆四先生髙弟也
　　张忠惠侯庙　明一统志在府城南嘉靖浙江通志侯名理宋宣和初睦寇至迎敌力战桥陷与周承已娄渊潘守真丁仲修死之郡为立庙吴山以四人配明治间知县汪循徙瑞安门内
　　忠烈庙　万厯温州府志在简讼坊祀宋教授刘士英诸生石砺学掾卢璿初建于宋郡守王定重建于元邑令王安贞【林景熈忠烈庙记宣和间睦寇猖獗荡摇我境教授霅川刘公士英与馆下生石砺慷慨守御行保伍法出竒计数挫贼锋全城以还天子上赏功刘通守太原会金人犯城死于力战石辞禄不居以布衣终赐庙固宜嵗久榱桷毁圯奉神像迁于学大徳丙午八月庚申庙成乃迎以归予因邦人之请为记以夀于石】
　　【谨按卢璿系学掾亦同时御敌者】
　　忠训庙　明一统志在府城西三十里宋宣和中郡人徐震率义兵御寇死于难事闻赠忠训郎郡人为之立庙
　　叶文定祠　永嘉县志在金凿石巷祀宋学士叶适久圯
　　国朝康熙九年知县陈圣俞重建
　　陈潜室祠　嘉靖浙江通志在城西门外宋陈埴与其兄增弟止先后举进士郡旧立森桂祠成化十六年知县刘逊以埴从学朱子所著述多道徳之蕴而不以科第为荣改今额
　　文丞相祠　江心寺志在沙门左祀宋右丞相文天祥以台郡少卿杜浒永嘉正将徐臻配【赵寛重修文丞相祠记公脱身京口至于永嘉宿江心寺有诗成化中县令文林刘逊相继访公遗迹刻公诗于石立祠祀公治十三年庚申寛与同官林君偕来温祗谒公顾视祠宇庳隘弗称林君曰是余责也郡守邓侯进曰淮尝择诸僧寮得其地矣往观之在寺之北陲倚岩临流崇深虚明众皆喜材用既储工役聿兴林君为之区画而郡守躬经营之祠遂以成因考诸从公之士宜祀者得二人焉曰司农卿杜浒公脱镇江浒之力公至永嘉浒实从又尝以佐府招集兵财来台温焉曰正将徐臻温人也以笔札典军府机宻小心精练从公北行备殚忠欵既又得公之孙一人焉曰富在前元时尝守温冇惠政遂以三贤配享于公】
　　黄文简祠　温州府志在幞头河祀明大学士黄淮祠为公故宅
</div>
    <div class="pagination">
<a href="浙江通志_page620.html">上一页</a><span>...</span><a href="浙江通志_page616.html">616</a><a href="浙江通志_page617.html">617</a><a href="浙江通志_page618.html">618</a><a href="浙江通志_page619.html">619</a><a href="浙江通志_page620.html">620</a><span class="current-page">621</span><a href="浙江通志_page622.html">622</a><a href="浙江通志_page623.html">623</a><a href="浙江通志_page624.html">624</a><a href="浙江通志_page625.html">625</a><a href="浙江通志_page626.html">626</a><span>...</span><a href="浙江通志_page622.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
