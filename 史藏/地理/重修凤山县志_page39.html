<!DOCTYPE html>
<html>
<head>
    <meta charset="UTF-8">
    <title>重修凤山县志 - 第 39 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修凤山县志 - 第 39 页/共 60 页</h1>
    <div class="content">
　　臣窃见此地自天地开辟以来，未入版图。今其人民既归天朝，均属赤子。以我皇上视民如伤，率土咸被，伏乞沛以格外之泽，蠲减租赋；则恩出自皇上、不在臣下。使海外诸国，向闻天威而慑服；兹轻赋薄敛，益慕圣德而引领。如以会议既定，当按数而征；在道、府、县责成所系，必奉行催科。兼以郑逆向时所征者乃时银，我之所定者乃纹银；纹之与时，更有加等。兹刘国轩、冯锡范见在京师，乞敕部就近讯询而知。彼夫遐陬初化之人，非孝子顺孙；万或以繁重为苦，输将不前，保无酿成地方之祸阶乎？至时动辄为费更甚，何惜减此一、二万之钱粮哉！且臣前之所以议守此土者，非以因其地而可以加赋也。盖熟察该地属在东南险远海外之区，关系数省地方安危。既设官分治、拨兵汛防，则善后之计，宜加周详。今所调守兵一万，乃就闽省经制水陆兵丁六万五千七百五十名数内抽调；兵无广额，饷无加增。就此，议此钱粮数目蠲减于寇虐之后，俾有司得以仰体皇上德意，留心安集抚绥；俾庶民乐业，万兆观戴。至数年后，人户盛繁，田畴悉易，赋税自尔充益。斯时有增无减，岂特按数而征哉！

　　至于兴贩东洋白糖一项，岁定二万石；不足之数，听其在本省之内采买。夫本省之去台湾，已隔两重汪洋。以台湾所产白糖，配台湾兴贩船数，固为安便。若就本省凑买白糖，涉重洋而至台湾方兴贩东洋，则今四方荡定、六合为一，在台湾可以兴贩东洋，在本省而不可兴贩，必藉台湾之名买白糖赴彼兴贩；此皆部臣苏拜等虑彼中之钱粮不敷，婉为筹度凑足良法。可知台湾钱粮，一时未能裕足故也。然在部臣及督抚二臣未至其地，不知该地情形；虽留心区画，难以曲尽。以臣躬亲历，其于民风土俗、安危利害无不详悉。天下事言之于已然之后，不若言之于未然之前；臣荷恩深重，知无不言，言无不尽。如今不言，至于后来或有祸患，咎臣以缄默之罪，臣又安所自逭？况臣叨有会议之旨，故不得不尽披陈。

　　题报生番归化疏闽浙总督觉罗满保

　　台湾远属海外，民番杂处，习俗异宜。自入版图以来，所有凤山县之熟番力力等十二社、诸罗县之熟番萧垄等三十四社，数十余年仰邀圣泽，俱各民安物阜、俗易风移。其余南北二路生番，自古僻处山谷，声教未通；近见内附熟番赋薄徭轻、饱食暖衣，优游圣世，耕凿目安，各社生番亦莫不欢欣鼓舞，愿附编氓。今据台湾镇、道详报：『南路生番山猪毛等十社土官匝目等共四百四十六户、男妇老幼计共一千三百八十五名口，北路生番岸里等五社土官阿穆等共四百二十二户、男妇老幼计共三千三百六十八名口，俱各倾心向化，愿同熟番一体内附』等由，册报前来。臣因海外生番输诚归化，若非抚绥安置，备极周详，无以仰副皇上德洋恩溥，远至迩安之意。随会同抚臣批行镇、道确勘议详，复行福建布、按二司详悉酌议去后。兹据沙木哈、董永芠详报称：『南北二路生番，向与凤、诸二邑熟番接界。今据慕义输诚，实由圣德咸孚所致。查其地土毗连，各有土官统摄，醇朴驯良；应循习俗，令其照居旧处，仍用本社土官管束，无庸另设滋扰。其汛守防范，原有凤属南路一营之淡水汛，诸属北路营之半线汛，相去匪遥；饬令照旧防范，用资弹压，并令文员加意抚恤。除熟番听其照常贸易外，内地兵民毋许擅入番界生事及藉巡查扰累。所报丁口，附入版图，勿事编查；顺其不识不知之性，使之共乐尧天。其南北二路每年各愿纳鹿皮五十张，各折银一十二两代输贡赋，听其按年输纳，载入额编就台充饷。此外，并不得丝毫派扰，以彰柔远深仁』等由；造具各社番户丁口数册前来。

　　钦惟我皇上圣德神功，光被四表；文谟武烈，协和万邦。声教覃敷，已渐被于东南西北；恩膏迭沛，更周流于侯甸要荒。兹海外之番黎，等环中之蠕动；乃犹仰沾圣化，愿附生民。具见草木、昆虫，尽属太和之保合；虽在黄、农、虞、夏，莫非广运之规模。臣幸际昌期，欣逢盛事。即会同抚臣陈璸捐备花红、银牌、帽、猪、酒，饬令该地方官将土官从优给赏外，所当恭疏报闻，请旨纂入舆图，昭垂典册，以志无疆之盛业者也。

　　题义民效力议叙疏闽浙总督觉罗满保

　　窃维朱一贵等倡乱台湾、占踞郡县，荷皇上天威赫濯、征台将士奋勇用命，以旬日之间，疆土恢复。惟查台乱之时，有南路营下淡水及安平镇、西港尾、沟尾庄各处义民，誓心效力，倡率义旗；或聚众守土以拒贼、或结队向道而剿战，或质家口从间道以引王师、或设奇谋纠众力而擒贼目。皆由国家有沦肌浃髓之深仁，致草野知亲上效忠之大义。臣于「恭报全台底定」疏内，业经附疏题明。随檄行台湾镇、道、府逐一确查实在事迹，亲询各义民当日效力情形，各据造册开报前来。义既可嘉，功尤足录。理合胪列上闻。

　　查台湾凤山县属之南路淡水，历有漳、泉、汀、潮四府之人，垦田居住。潮属之潮阳、海阳、揭阳、饶平数县与漳、泉之人语言声气相通，而潮属之镇平、平远、程乡三县则又有汀州之人自为守望，不与漳、泉之人同伙相杂。六十年四月二十二日，贼犯杜君英等在南路淡水槟榔林招伙竖旗抢劫新园，北渡淡水溪侵犯南路营，多系潮之三阳及漳、泉人同伙作乱。而镇平、程乡、平远三县之民，并无入伙。三县义民内有李直三、侯观德、涂文煊、邱永月、黄思礼、刘魁材、林英泰、锺国虬、林文彦、赖君奏等谋密起义，誓不从贼；纠集十三大庄、六十四小庄，合镇平、程乡、平远、永定、武平、大埔、上杭各县之人，共一万二千余名于万丹社，拜叩天地竖旗，立「大清」旗号，供奉皇上万岁圣旨牌。推庄民侯观德指画军务；遣艾凤礼、邱若瞻、涂廷尚、邱克用、朱元位等率众剿平笃家贼人，刘庚甫、陈展裕、锺沐纯等率众剿平姜园贼人。遂分设七营，排列淡水河岸，连营固守。每营设立统领二人：先锋营则刘庚甫为统领，带一千二百余人，驻守阿猴地方；中营则赖以槐、梁元章为统领，带一千三百余人，驻守万丹地方；左营则侯欲达、涂定恩为统领，带一千五百余人，驻守小赤山地方；右营则陈展裕、锺贵和为统领，带三千二百余人，驻守新园地方；前营则古兰伯、邱若沾为统领，带六千一百余人，驻守水流冲地方；后营则锺沐纯为统领，带一千五百余人，驻守搭楼地方；巡查营则艾凤礼、朱元位为统领，带一千七百余人，驻守巴六河地方。又以八社官仓贮谷一十六万余石国课重大，遣刘怀道等又带领乡社番民固守仓廒。各义民纠众拒河严守一月有余，不容贼伙一人南渡淡水。至六月十二日，贼首朱一贵遣贼目陈福寿、王忠、刘育、刘国基、薛菊生、郭国桢带贼人二万余，隔河结营，两相对垒。六月十八日巳时，贼从西港口偷渡，焚劫新园；刘庚甫、陈屏裕、锺贵和等统众与贼合战两次，彼时因各营义民分札各处，众力未齐，未能取胜。至本日未时，刘庚甫、陈展裕复纠同侯欲达、梁元章、古兰伯，与贼战于小赤山；至晚复战一次，各有损伤。十九日，贼犯万丹，刘庚甫、陈展裕、侯欲达、古兰伯率众拒敌，且战且守，诱贼至滥滥庄。彼时锺沐纯等率众从搭楼赶赴前来，绕出贼人之后从北面杀入；刘庚甫、梁元章、古兰伯、刘怀道等统众从南面杀入，陈展裕、侯欲达、涂定恩等率众从东杀出：三面合攻，大败贼众。追至淡水河边，有邱若瞻、艾凤礼拦河截杀，贼众无船可渡，溺死及杀死者数千人，余俱逃散；贼目刘育亦被杀死。义民为首之涂文煊及乡壮被贼伤死者一百一十二名。夺得大铳四尊、砂炮四尊、伪扎、伪印、旗号、军器甚多。贼目陈福寿、刘国基、薛菊生小船逃至琅峤，相继投出。

　　自五月初十日起，义民与贼隔河对垒，官兵信息莫通。直至六月十九日，贼众败逃，搜得贼首朱一贵败军回府伪谕，始知大兵既经到府；遂于闰六月初二日，侯观德、李直三等率三千人护送皇上万岁圣旨牌至台湾府，奉入万寿亭。

　　臣与提臣闻报，见其纠众举义固守下淡水以南地方，保护仓廒；又复奋勇杀贼，大可嘉尚。随将为首起义及统众打仗出力之人，俱各分别奖励；各给以外委、都司、守备、千、把，又前后捐赏银九百五十两、米三百石、谷一千三百石、彩绸一百疋，制「怀忠里」匾额旌其里门。又拔李直三、侯观德、邱永月、刘庚甫、陈展裕、锺沭华为营中千、把，未经部准。此南路下淡水义民杀贼守土效力之实迹；其举事虽有先后之不同，而效忠则无彼此之或异。所当仰恳皇上天恩，将为首统众出力之人，酌加议叙，以示鼓励。庶海外人民共慕忠义之风、各怀激劝之意，于人心、地方均有裨益。

　　题议叙义民疏闽浙总督德沛

　　窃惟台湾一郡，为闽省海疆重地。番黎杂集，奸良不一。惟粤潮客民往台耕读，急公好义。前于康熙六十年朱一贵窃发案内，据义民李直三等倡首起义，一万余人设营保固，随时底定；经前督臣满准到部覆，将李直三等议叙功加署守备扎付。雍正十年，南路奸匪吴福生等谋为不轨，义民侯心富等复行率众九百余名渡河应援，贼众倒戈奔溃。其北路凶番未靖，经水师提督王郡调赴军前备充向导，出力用命，各着微劳。经前督臣郝将立功义民备造履历，请叙行查。

　　伏念各义民乃耕作小民，自食其力，原与给饷官兵有间。伊等能明大义，纠众随师，情实可嘉。随将各义民所立功绩，分别南、北两路题叙覆查无异；应如所请。义民侯心富等前后随师着绩之处，准其议叙，给以功札，以示鼓励。

　　请采买米谷按丰歉酌价疏巡台御史书山、张湄谷价以丰歉为低昂、采买视岁时为损益，未有守以前之成例而不务变通者也。台湾虽素称产米之区，而生齿日繁，地不加广；兼之比岁雨旸不时，收成歉薄，盖藏空虚。荷蒙皇上圣明远照，洞悉情形于重洋万里之外；历奉俞旨，台民无不感激。惟是内地臣工身未亲履其境，徒执传闻之丰裕，未晓今昔之不同。即如御史陈大玠生长泉州，尚疑台郡有歧视漳、泉之见。殊不知台湾固为东南数省之藩篱、八闽全省之门户，而于漳、泉所系尤非浅鲜也。台郡宁谧，则漳、泉安，漳、泉安而全闽俱安矣。夫地以民为本，民以食为天。台湾四面俱海，其舟楫相通者惟泉、厦耳。而泉、厦又山多地少，仰藉台谷。是台湾之米有出无入，猝有水旱，非同他郡有邻省通融、商贾接济也。臣等蒙皇上畀以巡视重任，岂不知「春秋」严遏籴之戒。况同隶闽省版图，原无分于此疆彼界；而于海口之米谷，不得不责成官吏严其出入者，实由事势使然也。若任其运载透越，则台谷指日可竭，而地方不能宁谧；日后之漳、泉亦无从而仰藉矣。此臣工之籍隶漳、泉者，亦宜为久远计，而毋徒务争目前之利为汲汲也。

　　盖台地之所出，每岁止有此数；而流民渐多，已耗台谷之半。复有兵米、眷米及拨运福、兴漳、泉平粜之谷以及商船定例所带之米，通计不下八、九十万。此即岁岁丰收，亦断难望某如从前之价平减也。是以臣张湄同前任满御吏臣舒辂有「请建府仓以裕民食」之请，工科给事中杨二酉有「先实台仓」之奏。臣等于上年十月，亦有「请禁透越私渡」之折。即近今闽省督、抚二臣议覆、科道杨二酉等条奏，亦以台仓之积贮不充，则内地之转输易竭；海外设有缓急，他处难以接济为虑。但督、抚所议令台湾四县贮粟四十万石，恐一时买足，为数太多，为期太迫，应定三年之限，照数购买；而臣部以采买仓谷定例，年岁丰稔，应全数采买，并无预限三年之期议覆。臣等伏思，台湾上年收成实止七分；既非丰稔，似不得全数采买。且杨二酉原奏，请先实台仓，然后买运内地。该督、抚等以内地兵糈民食无从措办，关系非小，仍请照旧拨运。部议既准其奏，而本处贮谷又不宽其限期，未免米价更昂，转于民食有碍；是不若督、抚所请三年之议为得也。再，杨二酉班称内地发买谷价仅三钱六分或三钱不等，装运脚费俱从此出。在从前谷贱之年，原足敷用；今则不免赔累：嗣后必依时价运费发买为得。该督、抚亦议请以后按年岁丰歉，酌量增减；所见相同。而部臣拘于成例，谓从前并无以年岁不齐稍议加增；又台湾素称产米，迥与内地不同，倏增条减，恐启浮冒捏饰之端，宜仍循旧例。是犹以从前之台湾视今日之台湾也。臣等查上年台湾于收成之际，米价每石尚至一两五钱不等，则谷价亦在七钱上下。续又准闽省水、陆提督及金门镇等各移咨督、抚赴台采买兵米，俱不下数千余石。目下各属米价自一两七、八钱至二两不等，则与从前大相悬殊。可知原议之谷价，即不论装运脚费，已不抵时值之半。倘仍不议增，必致因循岁月，互相观望，采买无期。若勒以严限，迫之使趋，非县令受赔偿之累、即闾阎罹短价之苦。小民终岁勤动，至秋成而贱买之，既失皇上爱民重农之意；若使有司赔塾，势必挪移亏空，亦非皇上体恤臣下之心。况贤愚不等，或思因他事取偿，是其累仍归于民也。至因倏增倏减，恐启浮冒捏饰之端，则终岁晴雨、谷价低昂，各属每十日必通报督、抚、提、镇。而臣等现驻其地，贵贱俱循例奏闻，倘有不实，定即指参，何能浮冒？夫浮冒之弊小，累民之事大；即果不能尽绝，犹当权其重轻。况本无从捏饰乎！

　　臣等仰荷恩命，巡视台疆；身处局中，不敢以既经部覆之案瞻顾隐默，有负委任之至意。谨将现在谷价情形据实奏明，伏祈皇上天恩，准照闽省督、抚所议，俾得按年岁丰歉，酌量价值及时采买；庶于海外地方，实有裨益。至将来闽省提、镇等采买台谷，亦乞敕谕，令其预为咨商台地官员；俟果有盈余，然后委员赴买。臣等仰体圣心，自必随时斟酌变通，使中外有无相济；断不敢稍存尔我畛域之私、违协恭和衷之道也。

　　文移（禀札、露布附）

　　檄诸将弁大搜罗汉门诸山（代）蓝鼎元

　　台民以倡乱为嬉，岂真不知刑戮之可畏？由大山深险，而逋逃之薮多也。成则出为民害，败则去为山狙；人迹不至，莫穷其底：彼何惮而不为哉？夏季大乱削平，渠魁咸缚；秋间尚有阿猴林、盐水港、六加甸、旧社、红毛寮诸孽后先啸聚，屡经擒捕竿街；旧逃之伪国公陈福寿、杜君英、江国论等十数贼目，亦俱招纳归降。新旧根株，殆将悉绝。不意近日复有匪类竖旗于南路石壁寮，随拨弁兵追剿，立获苏清、高三二贼；供称莿瓜成为首，共党伙二十八人。旦暮当尽缚之，不足烦师徒也。

　　但逋薮不清，萌孽终发。诸贼往来南路阿猴林、下淡水间，其窠总在罗汉门。乘此隆冬涧涸、茅干、土燥之候，大举围搜，扫荡穴窟；诸将其各砺刃裹糇，遵吾军令，刻日进兵，为一劳永逸之计。今遣提标游击王良骏、金门镇标游击薄有成、南澳守备吕瑞麟，共带领征师六百，以土番五十名为乡导，从角宿冈山、刈兰坡岭一路，搜入罗汉门；署南路营守备闫威，带领南路兵四百、乡壮一百、土番五十，由仁武庄、土地公崎、阿猴林、板臂桥、搭楼一路，搜入罗汉门；金门守备李燕、烽火门守备蔡勇，共带领征兵四百、土番五十，由卓猴、木岗社一路，投入罗汉门。的于是月十二日午刻，咸会内门中埔庄，毋敢后至；违者按以军法。另遣台镇左营把总林三、中营把总陈云奇，共带领汛兵二百、乡庄八十、土番五十，前往大武垄分路堵截，以防贼窜；北路营把总游宽、下加冬把总郑荣才，亦带汛兵二百，往大武垄，堵截搜捕。俱的于十二日午刻，咸会大武垄之礁巴哖，毋敢后至；违者按以军法。翼日黎明，俱各分兵搜捕。罗汉门诸将备，分搜银锭山、内门岭、内埔、佳白寮、打鹿埔、霞美林、东方木、小乌山、南马、仙龟潭、乌山尾等处；逢人执讯、遇窠烧毁，焚山烈泽，穷幽极深。大武垄诸弁目，分搜礁巴哖、鹿驼庄、望即明、即包米、茭拔埔、大湖、大龟佛、内郎包、乌山内等处；凡有岩谷，无不遍寻。直使蠢尔奸顽，更无藏身之地；骈首就戳，绝无窜逸之区。倘有悔罪求生，束身归命，仍贷其死，开乃更新之路。乱后余孽，自古蔓延，必有一番震荡，方能扫涤净尽，可从此卧鼓戢戈，无死灰复燃之患也。

　　其师旅所过庄社地方，秋毫无犯；敢有扰动民间蔬菜鸡犬、一草一木，即按军法。领兵官约束不严，飞禀参革治罪。本署提督令出如山，万万不可转移。各宜抖擞精神，凛遵毋忽！

　　查大湖崇爻山后余孽檄（代）蓝鼎元

　　日者郑固就擒，逆谋溃败；南路余孽，将从此永清矣。据供王忠等有党千人，在内山大湖崇爻山后。贼口诪张，虽未足据为凭信；然不可不防也。其令千总何勉、把总康赐由罗汉门、大武垄分道并入，直抵大湖，采探有无匪类踪迹，并熟视进兵路径。果有窠巢，即大举扑灭之耳。

　　山后地方，有崇爻、卑南觅等社，东跨汪洋大海，高峰插天，岩险林茂，溪谷重迭，道路弗通。苟有贼党啸聚往来，番黎无不知之。其令外委千总郑维嵩率健丁十数人，驾舟南下，由凤山琅峤至沙马矶头转折而东；赍檄往谕卑南觅大土官文结，赏以帽靴、补服、衣袍等件，令其调遣崇爻七十二社社番遍处搜寻，将山后所有盗贼悉行擒解，按名给赏，拒敌者杀死勿论。凡擒解山中汉人一名，该番赏布三十尺、盐五十斤、烟一斤；获剧贼者倍之。有能擒获王忠，当以哆啰哖、哔吱、银两、烟、布、食盐等物大加犒赏。诸番黎尽心搜缉，余孽应无容身之地也。番性嗜杀，本镇不得已而用。但山后大湖地方，乃自开疆以来，人迹不到之境，当今并无甲籍居民。所有逋逃，总非善类，歼之亦不妨耳。穷深极远，兵不可入。番黎趫捷如飞，靡幽不到，使之甚便；擒缚以来，如市货物。纵有一、二漏网，而山中既不可居，待其出而擒之，如笼中之鸟、釜中之鱼，乌有不灭者哉？其各努力，以奏尔功。无忽！

　　闽粤相仇谕（代）蓝鼎元

　　郑章殴死赖君奏、赖以槐，按问抵偿。闻汝等漳、泉百姓，以郑章兄弟眷属被杀、被辱复仇为义；乡情缱绻，共怜其死。本镇岂非漳人？岂无桑梓之念？道、府为民父母、公祖，岂忍郑章无辜受屈。但赖君奏、赖以槐果有杀害郑章兄弟家属，应告官究偿，无擅自扑杀之理。乃文武衙门未见郑章片纸告愬，而赖家两命，忽遭凶手；虽欲以复仇之义相宽，不可得已。况赖君奏等建立「大清」旗号，以抗拒朱一贵诸贼；乃朝廷义民，非聚众为盗者比。郑章擅杀义民，律以国法，罪在不赦。

　　汝等漳、泉百姓，但知漳、泉是亲；客庄居民，又但知客民是亲。自本镇、道、府视，则均是台湾百姓、均是治下子民，有善必赏、有恶必诛，未尝有轻重厚薄之异。即在汝等客民与漳、泉各处之人，同自内地出来、同属天涯海外离乡背井之客；为贫所驱，彼此同病。幸得同居一郡，正宜相爱相亲；何苦无故妄生嫌隙，以致相仇相怨，互相戕贼！本镇每念及此，軏为汝等寒心。

　　今与汝民约：从前之事，尽付逝流，一概勿论。以后不许再分党羽，再寻仇衅。漳、泉、海、丰三阳之人经过客庄，客民经过漳、泉村落，宜各息前怨、共敦新好，为盛世之良民。或有言语争竞，则投明乡保耆民，据理劝息，庶几兴仁兴让之风。敢有攘夺斗殴，负嵎肆横，本镇执法创惩，决不一毫假借。其或操戈动众相攻杀者，以谋逆论罪；乡保耆老管事人等，一并从重究处。汝等纵无良心，宁犹不畏刑戳？本镇以杀止杀，无非为汝等绥靖地方，使各安生乐业。各宜凛遵！无贻后悔。

　　覆台湾殉难十六员看语（代）蓝鼎元

　　看得台湾土贼朱一贵等倡乱，陷没全台；武职自总兵官以下、把总以上死事各员，所处之地不同，所以死者亦异。台协水师如副将许云、左营游击游崇功，身在水师，事起陆路，领兵救援邻境，而血战捐躯者也；如中营把总李茂吉，则随许副将救援力战，被执不屈、骂贼而死者也；如中营千总林文煌、右营千总赵奇奉，则随许副将救援，在阵战亡，而文煌又与其弟文甲俱亡者也；如汀州镇中营把总石琳，则带领班兵到台遭乱赴敌而力战阵亡者也；如北路营参将罗万仓，则邻境寇来，无城可据而血战捐躯并其妾蒋氏守义自缢者也；如台镇总兵官欧阳凯、镇标左营守备胡忠义、中营千总蒋子龙、把总林彦，仓猝御敌，在阵战亡；而左营千总陈元，则于赤山杀贼，力战身亡者也；如南路营守备马定国、把总林富，身在地方，变起仓猝，林富则在阵战亡、马定国则战败自刎者也；如镇标左营游击孙文元，则奔至鹿耳门，赴海而死者也；如南路营参将苗景龙，则身在地方，备御无术，仓皇战败，奔匿万丹港渔庐三日，贼执而杀之者也。

　　以上一十六员，或勇赴斗而死于忠、或寇临境而死于义、或事已坏而死于势。惟苗参将稍滋口实，余皆捐躯报国，不为苟且偷生，能殉封疆，无亏臣节。职等研讯亲属、证见人等，其被害情形月日亦既历历有据；并据各具供给前来，并非影响傅会。应请特疏题旌，分别赠秩、优恤、袭荫，以慰海外幽魂，作忠贞义烈之气；使千秋将士咸知沙场马革，为人生莫大之荣宠，有功世教不浅矣。

　　覆台变逃回澎湖押发军前效力奉参解任十六员谳语（代）蓝鼎元

　　看得台湾乱贼朱一贵等攻陷台府，镇协战死郊垧、弁兵膏血原野；奉参游击周应龙、张彦贤等以下一十六员，有战败而逃者、有未尝战而逃者、有病不能战而逃者、有自外汛调回未及战而逃者。所以逃之故不同，及其效力立功则一也。

　　战败而逃，为台镇右营游击周应龙、道标守备王国祥、千总许自重、台协中营把总李硕。硕之战在南路赤山，被伤奔府；府陷，不能再战，遂奔舟。自重之战在南教场，败走海边，遇万守备哨船救载。国祥带兵在台镇军前往来督守，被贼冲散，投奔道船。应龙之战，在冈山捕贼，逗留不进；及扎二滥，纵番兵淫杀焚掠，民不堪命，附贼始多。贼复号召竖旗，环攻南路营。应龙战败被伤，奔回台府。贼随之至，府亦继陷；遂奔内地，直至泉州。其未尝战而逃者，为台协水师中营游击张彦贤、守备凌进、左营守备万奏平、右营游击王鼎、守备杨进、千总朱明。皆身在船中，并无打仗；见贼陷郡，扬帆逃出。水师中营千总刘清，带兵三十名，鲲身伏路；右营把总郑耀，自打鼓港调回，协同刘清伏路：皆未赴敌。见张彦贤等俱去，相率随之。其病不能战而逃者，为水师左营把总陈福、右营把总尹成。二人皆血疾，在先给假医治；及贼陷府，不能打仗，家丁方清、吴麟、进仔等扶去舟中，跟踪逃入澎湖。其自外汛调回未及战者，为水师中营把总牛龙、左营把总陈奇通。奇通从笨港汛奉调，带兵船二只于初三日到鹿耳门，则贼已陷府，踞安平镇；力不能敌，收归澎湖，兵船器械无失。牛龙分防蚊港，五月初一日奉调离汛，初二日至鹿耳门；见府已陷，不敢深入，将所领兵船一只驾回澎湖。此十六员逃澎之大概也。

　　至于随师征台，效力立功，则周应龙、张彦贤、王鼎、杨进、凌进、万奏平、王国祥、朱明、刘清、郑耀、李硕、陈奇通、陈福、尹成等十四员共集亲丁一百八人、驾船二只，于六月十六日随大军攻入鹿耳门、安平镇，擒斩贼伙蔡迎、陈喜、陈平、周富、曾平、杨奎等六名。十七、十九两日，俱在鲲身打仗；二十三日，同入台湾府治。二十八日，复随军往大穆降杀贼。牛龙从守备魏大猷、许自重从参将王万化，俱于十六日同入鹿耳门，复安平镇；龙持火罐烧贼船，自重擒贼郑气。十七、十九等日，俱在鲲身打仗。二十夜，复随大军由西港仔登岸，在苏厝甲芊寮地方大败贼众。二十三日，同入府治。此十六员效力立功之大较也。

　　按其功，则十四员同舟同队、同行同止，未尝有功多功少之异；牛、许二员，亦如一辙焉。按其罪，则周应龙为重，虽有逐队入台之功，未赎玩寇殃民、丧师弃地潜逃之恶。而张彦贤、王鼎、万奏平、凌进、杨进、朱明等次之。六员皆水师将弁，其协主许副将大战至死，何以袖手旁观，不交一阵？今乃能舍命赴敌，共建勋猷；何其怯于前而勇于后也？则其功罪固不可掩也。王国祥、许自重战而不胜，刘清、郑耀带兵仅三十人伏路鲲身而未尝见敌，薄乎云尔。李硕先战伤就医，后乃扶伤偕遁。陈福、尹成，抱病先经数月，情似有可原。至牛龙、陈奇通远汛调回，在郡陷越日之后，赴澎请救；则又难以必死责之矣。兹皆随师戮力，罔惮勤劳；似可仰邀原宥，补过论功。如牛、陈二弁，或还其官；余人或待以不死。是则圣朝宽大之恩，而亦宪台再造生成之德，非职等所敢擅议者也。

　　覆台变在事武职四十一员谳语（代）（摘录）蓝鼎元

　　台湾遭朱一贵之乱，全郡陷没。在事武职大小七十余员，或血战捐躯、或逃归澎湖、或颠沛贼中，驰驱险难，行径不一。除阵亡殉难十六员勘结请旌、奉参逃回澎湖押发军前效力十六员另案审覆，尚有坎陷在台、未分黑白，如游击刘得紫等以下四十一员，既奉宪行查，不可不遂一确勘情形，俾无遗漏者也。

　　南路营把总张文学，身在地方，三战三北，为贼所擒；亦与中营刘游击同在禁中六日不屈，踰墙夜遁，往狮子岩为僧。大师入台，集义民四百余人复在军前效力，招回旧兵四百人，巡防搜捕。又把总陈有祥，战伤避匿民舍；及大师至，有祥奔驰南北路，获贼吴亚一名。把总魏明，贼乱时先已离台赶考，后随师救援淡水。以上数弁，皆确未受污而有驰驱效力之据者也。

　　至南路营千总阮钦，据供有战伤，亦未从贼，且有擒获贼首颜子京之功。但人言籍籍，多不谓然。而该营旧百队姜发、蔡升、王国文、李春等供称：『四月二十七日南路失陷，千总阮钦并无上阵，不知去向。至颜子京，系众目兵所获。而千总在府有无从贼，百队不晓得』。则阮钦踪迹未可定也。把总李兴盛，为贼首郭国祯所擒。据姜发、蔡升、王国文、李春等供称：『四月二十九日，李兴盛已从郭国祯。六月二十三日，同百队将擒斩郑廷瑞首级解赴军前；而该弁自供，并未从贼』。有陈石、林尧等保结。则踪迹亦未可定也。若南路营千总张世德，托故先逃，遂回内地；至今行提并未到案，无从查核，应行司就近勘详另报。

　　擒贼首朱一贵等遂平南北路露布（代）蓝鼎元

　　惟辛丑六月二十有三日，本镇总统官兵克复台湾，大张文告，与民更新；为殉难将帅讨贼复仇，枭磔元凶；招徕市肆，宥罪恤伤，询问疾苦。乃会同水师提督施世骠遣兵追剿逸贼，分攻南、北二路：以林秀、薄有成、郭祺、齐元辅、范国斗、胡璟、李祖、刘得紫、郑文祥、刘永贵、董方、林君卿、游全兴等带领官兵穷追朱一贵诸贼；以王万化、林政、边士伟、魏天锡攻取南路营凤山县；以朱文、谢希贤、吕瑞麟、洪平、闫威攻取北路营诸罗县；以景慧收复笨港，林亮、魏大猷率舟师北上平定沿海一带地方。指挥已定，刻日遄征。犀甲熊旗，耀若长虹四出；金戈铁马，闪如怒瀑齐飞。

　　越五日戊午，林秀诸军遇贼于大穆降。追奔逐北，炎火之爇飞蓬；斩将搴旗，豪鹰之攫爰兔。贼遗车马器械，堆积如山；余党溃散归降，十去其九。朱一贵走湾里溪，我军追至茅港尾，遂过铁线桥，收复盐水港；一贵夜遁下加冬，绝食月眉潭，狼狈星散，不及千人。乃有义民王仁和、杨石密受外委守备御扎，与杨旭、杨雄倡率沟尾等六庄乡壮，计谋擒贼。闰月七日丙寅，杨旭、杨雄，诱贼至沟尾庄。是夜鸡鸣，火炮震天、金鼓动地，六庄乡壮喊杀攻围，遂擒贼首朱一贵及其党王玉全、翁飞虎、张阿山，缚置牛车，驰解军前。五十日自大夜郎王，囚首叩阶除之石；卅万众伪称国公府，拽颈杂羊豕之群。余孽虽奔，天网不漏；枭杨来于大排竹，竿首级于十字街。林曹、林骞、林琏、郑惟晃、张看、张岳等，咸向我军面缚乞降；复擒吴外、李勇、陈印、陈正达、卢朱等，皆系长缨以为俘馘。渠魁党羽，无不械送就诛；胁从爪牙，一尽烟消靡孑。王万化诸军至南路，擒斩贼目郑定瑞、颜子京，收复凤山县，安抚下淡水各处庄社民番。南路五百里地方，悉皆恢复荡平。朱文等诸军至北路，擒斩贼目万和尚等，收复诸罗县，安抚哆啰嘓、斗六门各处庄社民番。景慧引兵至笨港，林亮、魏大猷以舟师来会。遵海上下，扫除贼薮，招辑流亡。而援淡游击张駥、守备李燕、刘锡、千总李郡、淡水营守备陈策等引兵南下半线谢希贤引兵北上，与张駥等会合。北路千余里地方，尽皆收复荡平。

　　扫逆寇于一朝，根株悉拔；奏肤功于旬日，山海敉宁。从兹鹿耳、鲲身，永巩东南之销钥；鸡笼、沙马，长固陬澨之藩篱。起普天忠爱之心，寒千秋叛逆之胆。桓桓熊虎，厥有征劳。忻■〈忄卡〉曷胜，驰闻敢后！

　　覆制军经理台疆书（代）（摘录）蓝鼎元

　　十月既望，接到宪檄，内开台疆经理事宜八条。翼日，又奉谕札，再加四条。具见未雨绸缪，为台地苍生谋善后之策。职等自当遵命，次第举行。亦有胸中未能悉达，不得不略属僚奉上之文，而讲「书生」质疑问难之谊，伏惟宪台少加垂察！

　　伏读宪谕：『罗汉门黄殿庄朱一贵起事之所，应将房屋尽行烧毁、人民尽行驱逐，不许往来耕种。阿猴林山径四达，大木丛茂，宽长三、四十里，抽藤、锯板、烧炭、砍柴、耕种之人甚多，亦应尽数撤回，篷厂尽行烧毁。槟榔林为杜君英起事之处、琅峤为极边藏奸之所，房屋、人民皆当烧毁、驱逐，不许再种田园，砍柴来往』。以上四条，防患拔根，至周至决。职等再四思维，一人谋逆，九族皆诛；乱贼所居之地，虽墟其里可也。惟是起贼非止数处，数处人民不下数百家，则亦微有可虑者。人情安土重迁，既有田畴庐舍、室家妇子，环聚耕凿；一旦驱逐搬移，不能遍给以资生之藉，则无屋可住、无田可耕，失业流离，必为盗贼：一可虑也。其地既广且饶，宜田、宜宅，可以容民畜众；而置之空虚，无人镇压，则是弃为贼巢，使奸宄便于出没：二可虑也。前此台地，何人非贼？国公、将军而外，伪镇不止千余；今诛之不可胜诛，俱仍安居乐业。而独于附近贼里之人，田宅尽倾，驱村众而流离之，邻贼之罪重于作贼：三可虑也。台寇虽起山间，在郡十居其九；若欲因贼弃地，则府治先不可言。况琅峤并未起贼，虽处极边，广饶十倍于罗汉门；现在耕凿数百人，番黎相安，已成乐土。今无故欲荡其居，尽绝人迹往来，则官兵断不肯履险涉远，而巡入百余里无人之地。脱有匪类聚众出没，更无他人可以报信；四可虑也。锯板、抽藤，贫民衣食所系；兼以采取木料修理战船，为军务所必需；而砍柴、烧炭，尤人生日用所不可少。暂时清山则可；若欲永远禁绝，则流离失业之众又将不下千百家，势必违误船工，而全台且有不火食之患：五可虑也。疆土既开，有日辟、无日蹙。台地宋、元以前，并无人知；至明中叶太监王三保舟下西洋，遭风始至此。未几，而海寇林道干据之，颜思齐、郑芝龙与倭据之，荷兰据之，郑成功又据之。国家初设郡县，管辖不过百余里。距今未四十年，而开垦流移之众延袤二千余里，糖、谷之利甲天下。过此再四、五十年，连内山山后野番不到之境，皆将为良田美宅，万万不可遏抑。今乃欲令现成村社废为邱墟、设为厉禁，断断不能：六可虑也。曩者，诸罗令周锺瑄有清革流民，以大甲溪为界之请；凤山令宋永清有议弃琅峤之详。今北至淡水、鸡笼，南至沙马矶头，皆欣然乐郊，争趋若骛。虽欲限之，恶得而限之！职等愚见，以为人无良匪，教化则驯；地无美恶，经理则善。莫如添兵设防，广听开垦。

　　地利尽、人力齐，鸡鸣犬吠相闻；虽有盗贼，将无逋逃之薮。何必因噎废食，乃为全身远害哉？今窃议于罗汉内门中埔庄设汛防兵三百名，以千总一员驻扎其地；琅峤亦设千总一员、兵三百名，控扼极边一带。三、六、九期操演之外，准其自备牛、种，就地屯田以为余资，虽险远而弁兵便焉。槟榔林在平原旷士之中，杜君英出没庄屋久被焚毁；附近村社人烟稠密，星罗碁布，离下淡水营内埔庄汛防不远，无庸更议。至各处乡民，欲入深山采取树木，或令家甲邻右互结，给与腰牌；毋许胥役需索牌费一分一厘，听从其便。

　　伏读宪檄：『添防之制，宜速议定，以便题覆』。夫令所宜更议者，惟罗汉门、琅峤而已矣。其余俱经遵照宪檄，于南路添设下淡水营守备，带兵五百驻扎新园；设冈山守备，带兵五百驻扎浊水溪埔，扼罗汉门诸山出没窦径。再加罗汉门、琅峤各添设汛防兵三百，计全台增兵三千六百名，较宪檄前指之数止多一百。但此三千六百之兵，必须请旨额外添设，就内地各标营分额招募，按班来台，如往例三年一换；然后内地不至空虚，无顾子失母之病。南路凤山营、县虽僻处海边，不如下埤头孔道冲要；然控扼海口，打鼓、眉螺诸港乃匪类出没要区，当仍其旧，不可移易。添设凤山县丞一员，驻扎搭楼，稽察阿猴林、笃佳等处，弹压东南一带山庄。下淡水巡检一员，不许留郡；仍令驻扎下淡水，稽察淡水以南各庄及诸海口。台、凤、诸各县各练乡壮五百名，在外县丞、巡检各练乡壮三百名，无事则散之陇亩，有役则修我戈矛；乡自为守、人自为乓，此万全之道也。

　　请行保甲责成乡长书（代）蓝鼎元
</div>
    <div class="pagination">
<a href="重修凤山县志_page38.html">上一页</a><span>...</span><a href="重修凤山县志_page34.html">34</a><a href="重修凤山县志_page35.html">35</a><a href="重修凤山县志_page36.html">36</a><a href="重修凤山县志_page37.html">37</a><a href="重修凤山县志_page38.html">38</a><span class="current-page">39</span><a href="重修凤山县志_page40.html">40</a><a href="重修凤山县志_page41.html">41</a><a href="重修凤山县志_page42.html">42</a><a href="重修凤山县志_page43.html">43</a><a href="重修凤山县志_page44.html">44</a><span>...</span><a href="重修凤山县志_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
