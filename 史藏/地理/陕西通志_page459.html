<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 459 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 459 页/共 490 页
  </h1>
  <div class="content">
   皇上夀考作人化成乆道薄海喁喁向风思皇之彦霞蔚云蒸况此姬周故壤三辅旧地有不翘然奋兴者乎余奉
　　简命视学兹土徧歴三边八郡所在诸生衣冠淳朴无子衿佻达之习制艺古文词未尽归大雅每有竒杰傲岸不可磨灭之气吴季札所谓夏声是耶若夫二华太白朱圉鸟防崆峒之嵳峩泾渭涝潏江源汉脉之洸漾古先帝王贤圣陵墓以及韦杜曲江华严石鼓辋川诸胜迹莫不凭眺徙倚悠然动懐古之思而幽岸絶壑穴居野处之民垂老不覩长吏之面闻使者至往往扶杖牵袂相与逢迎于秦碑汉篆之间为道山川溪谷之迁变指示古人居处逰歴之处而嵗时方社吹豳饮蜡与夫携筐挈筥馌妇耕夫依媚之状歴歴车尘马足间也古者輶轩采风上之天子今之学使其即古采风之职欤盖全秦之人文风俗山川形势凡官于秦生于秦者之所未尽识而学使者早已志之目以志之心矣今夏归青门适中丞永公补刻通志告成授余为序余繙巻披阅觉二年中所歴山容水态民情土俗毕呈于书防琴瑟之旁又念奉
　　命以来日夕兢兢畏此
　　简书所至宣扬
　　圣天子爱养元元移风易俗之至意父老子弟有闻而泣下者人心之淳窥见一斑矣至黉宫士子读书励行亦已日月改观而使者之所望犹不止此也于是进诸生而告之曰教化之所薫蒸山川之所郁积其深者酿为风俗其显者着于人文多士生邠岐丰镐之墟沐
　　圣朝棫朴菁莪之化愤发振兴将必有如横渠蓝田仲木苑洛诸先生者出焉夫克己修身称先则古学不如古人不止行不如古人不止于以黼黻休明主张世道风化赖以蔚兴河岳増其光耀是则中丞之所期待乎诸生而亦采风使者之厚幸也遂书以为序
　　圬者王承福传　　　　　　　　【唐】韩愈
　　圬之为技贱且劳者也有业之其色若自得者听其言约而尽问之王其姓承福其名世为京兆长安农夫天寳之乱发人为兵持弓矢十三年有官勲弃之来归丧其土田手墁衣食余三十年舍于市之主人而归其屋食之当焉视时屋食之贵贱而上下其圬之佣以偿之有余则以与道路之废疾饿者焉又曰粟稼而生者也若布与帛必蚕绩而后成者也其他所以养生之具皆待人力而后完也吾皆赖之然人不可徧为宜乎各致其能以相生也故君者理我所以生者也而百官者承君之化者也任有大小惟其所能若器皿焉食焉而怠其事必有天殃故吾不敢一日舍墁以嬉夫墁易能可力焉又诚有功取其直虽劳无媿吾心安焉夫力易强而有功也心难强而有智也用力者使于人用心者使人亦其宜也吾特择其易为而无媿者取焉嘻吾撡墁以入富贵之家有年矣有一至者焉又往过之则为墟矣有再至三至者焉又往过之则为墟矣问之其邻或曰噫刑戮也或曰身既死而其子孙不能有也或曰死而归之官也吾以是观之非所谓食焉怠其事而得天殃者耶非强心以智而不足不择其才之称否而冒之者耶非多行可媿知其不可而强为之者耶将富贵难守薄功而厚飨之者耶抑丰悴有时一去一来而不可常者耶吾之心悯焉是故择其力之可能者行焉乐富贵而悲贫贱我岂异于人哉又曰功大者其所以自奉也博妻与子皆养于我者也吾能薄而功小不有之可也又吾所谓劳力者若立吾家而力不足则心又劳也一身而二任焉虽圣者不可能也愈始闻而惑之又从而思之盖贤者也盖所谓独善其身者也然吾有讥焉谓其自为也过多其为人也过少其学杨朱之道者耶杨之道不肯防我一毛而利天下而夫人以有家为劳心不肯一动其心以畜其妻子其肯劳其心以为人乎哉虽然其贤于世之患不得之而患失之者以济其生之欲贪邪而忘道以丧其身者其亦逺矣又其言有可以警予者故予为传而自鍳焉
　　宋清传　　　　　　　　　　　栁宗元
　　宋清长安西部药市人也居善药有自山泽来者必归宋清氏清优主之长安医工得清药辅其方辄易讐咸誉清疾病疕痬者亦皆乐就清求药冀速已清皆乐然响应虽不持钱者皆与善药积劵如山未尝诣取直或不识遥与劵清不为辞嵗终度不能报辄焚劵终不复言市人以其异皆笑之曰清蚩妄人也或曰清其有道者欤清闻之曰清逐利以活妻子耳非有道也然谓我蚩妄者亦谬清居药四十年所焚劵者百数十人或至大官或连数州受奉博其餽遗清者相属于户虽不能立报而以賖死者千百不害清之为富也清之取利逺逺故大岂若小市人哉一不得直则怫然怒再则骂而仇耳彼之为利不亦翦翦乎吾见蚩之有在也清诚以是得大利又不为妄执其道不废卒以富求者益众其应益广或斥弃沉废亲与交视之落然者清不以怠遇其人必与善药如故一旦复柄用益厚报清其逺取利皆类此吾观今之交乎人者炎而附寒而弃鲜有能类清之为者世之言徒曰市道交呜呼清市人也今之交有能望报如清之逺者乎幸而庶防则天下之穷困废辱得不死亡者众矣市道交岂可少邪或曰清非市道人也栁先生曰清居市不为市之道然而居朝廷居官府居庠塾乡党以士大夫自名者反争为之不已悲夫然则清非独异于市人也
　　种树郭槖駞传　　　　　　　　　前人
　　郭槖駞不知始何名病偻隆然伏行有类槖駞者故乡人号之槖駞闻之曰甚善名我固当因舍其名亦自谓槖駞云其乡曰丰乐乡在长安西槖駞种树凡长安豪富人为观游及卖果者皆争迎取养视駞所种树或移徙无不活且硕茂蚤实以蕃他植者虽窥视效慕莫能如也有问之对曰槖駞非能使木寿且孳也能顺木之天以致其性焉耳凡植木之性其本欲舒其培欲平其土欲故其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕茂之也不抑耗其实而已非有能蚤而蕃之也他植者则不然根拳而土易其培之也若不过焉则不及茍有能反是者则又爱之太恩忧之太勤旦视而暮抚已去而复顾甚者爪其肤以騐其生枯摇其本以观其疎宻而木之性日以离矣虽曰爱之其实害之虽曰忧之其实讐之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命促尔耕朂尔植督尔获蚤缫而绪蚤织而缕字而幼孩遂而鸡豚鸣鼓而聚之击木而召之吾小人辍飱饔以劳吏者且不得暇又何以蕃吾生而安吾性耶故病且怠若是则与吾业者其亦有类乎问者嘻曰不亦善夫吾问养树得养人术传其事以为官戒也
　　梓人传　　　　　　　　　　　　前人
　　裴封叔之第在光德里有梓人欵其门愿营隟宇而处焉所职寻引规矩防墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直大半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材防众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自断者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年月日某建则其姓字也凡执用之工不在列余圜视大骇然后知其术之工大矣既而叹曰彼将舍其手艺专其心智而能知体要者与吾闻劳心者役人劳力者役于人彼其劳心者与能者用而智者谋彼其智者与是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连率郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉调其纲纪而盈缩焉齐其法制而整顿焉犹梓人之有规矩防墨以定制也择天下之士使称其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而用之使无所德不能者退而休之亦莫敢愠不能不矜名不亲小劳不侵众官日与天下之英材讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望之曰吾相之功也后之人循迹而慕之曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪勤为公以簿书为尊能矜名亲小劳侵众官窃取六职百役之事躬听于府庭而遗其大者逺者焉所谓不通是道者也犹梓人而不知绳墨之曲直规矩之方圆寻引之短长姑夺众工之斧斤刀锯以佐其艺又不能备其工以至败绩用而无所成也不亦谬欤或曰彼主为室者倘或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圮彼将乐去固而就圮也则巻其术黙其智悠尔而去不屈吾道是诚良梓人耳其或嗜其货利忍而不能舍也丧其智量屈而不能守也栋挠屋壊则曰非我罪也可乎哉余谓梓人之道类于相故书而藏之梓人盖古之审曲面势者今谓之都料匠云余所遇者杨氏潜其名
　　圉人传　　　　　　　　　　【宋】司马光
　　汧侯有马悍戾不可乗服以为无用将弃之野爱其疾足募有能驯之者禄以百金有圉人叩门而告曰臣能驯之汧侯使养马数月马益调服歩骤缓速折还左右唯人所志汧侯喜赏以百金之禄拜为圉师众驺疾之谒于侯曰侯马今驯矣彼何功而徒费侯金臣请代之侯逐圉人居数月马复悍戾如故侯乃召圉人而谢曰子能使悍马驯子去而马复悍敢问何术也对曰臣贱夫也不知异术而惟养马之知夫马太肥则陆梁太瘠则不能任重防之急则骇而难驯缓则不肯尽力善为圉者渇之饥之饮之秣之视其肥瘠而丰杀其菽粟缓之以尽其才急之以禁其逸鞭防以警其怠御控以驯其心使之得其宜适而不劳亦不使有遗力焉其术甚微得于心应于手已不能传之于人人亦不能从已传也如此故马之材在马马之性在我虽悍疾何伤哉汧侯曰善圉人曰是术也岂特养马而已抑治国亦犹是也夫材智之士治国者之悍马也舍之则不能以兴功业御之不以道则不获其利而桀黠不可制故明君者能用材智之士而以爵禄赏罚御之是以爵太髙则骄禄太丰则惰骄惰之臣虽有智力君不得而使也制之急则不得尽其能制之缓则不肯宣其用不任恩渥一驱之以威则愁怨而离心故明君者节其爵禄裁其缓急恩泽足以结其心威严足以服其志则士生死贵贱之命在于君矣虽僄悍何忧哉汧侯恱位为上卿任以国政用其术推而行之汧国大治
　　谏逐客书　　　　　　　　　　【秦】李斯
　　臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋求丕豹公孙支于晋此五子者不产于秦而缪公用之并国二十遂霸西戎孝公用商鞅之法移风易俗民以殷盛国以富彊百姓乐用诸侯亲服获楚魏之师举地千里至今治彊惠王用张仪之计防三川之地西并巴蜀北收上郡南取汉中包九夷制鄢郢东据成臯之险割膏腴之壤遂散六国之从使之西面事秦功施到今昭王得范睢废穰侯逐华阳彊公室杜私门食诸侯使秦成帝业此四君者皆以客之功由此观之客何负于秦哉向使四君却客而不内疏士而不用是使国无富利之实而秦无强大之名也今陛下致昆山之玉有随和之实垂明月之珠服太阿之劔乗离之马建翠凤之旗树灵鼍之鼓此数寳者秦不生一焉而陛下说之何也必秦国之所生然后可则是夜光之璧不饰朝廷犀象之器不为玩好郑卫之女不充后宫而骏良駃騠不实外廐江南金锡不为用西蜀丹青不为采所以饰后宫充下陈娱心意悦耳目者必出于秦然后可则是宛珠之簪傅玑之珥阿缟之衣锦绣之饰不进于前而随俗雅化佳冶窕赵女不立于侧也夫击瓮叩缻弹筝髀而歌呼呜呜快耳目者真秦之声也郑卫桑间韶虞武象者异国之乐也今弃击瓮叩缻而就郑卫退弹筝而取韶虞若是者何也快意当前适观而已矣今取人则不然不问可否不论曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵强则士勇是以泰山不让土壤故能成其大河海不择细流故能就其深王者不却众庶故能明其德是以地无四方人无异国四时充美鬼神降福此五帝三王之所以无敌也今乃弃黔首以资敌国却賔客以业诸侯使天下之士退而不敢西向裹足不入秦此所谓借冦兵而赍盗粮者也夫物不产于秦可寳者多士不产于秦而愿忠者众今逐客以资敌国损民以益讐内自虚而外树怨于诸侯求国无危不可得也
　　招挚峻书【并序　　　　　　　汉】司马迁挚峻字伯陵京兆人与司马迁友善隐于岍山迁以书招之曰
　　太上立德次立功次立言伏惟伯陵材能絶人髙尚其志氷清玉洁不以细行荷累其名固已贵矣然未尽太上之所由也
　　报司马迁　　　　　　　　　　　挚峻
　　君子量能而行度德而处故悔吝逺于身利不可虚受名不可茍得汉兴以来帝玉之道于斯始显能者见利不肖者自屏此其时也
　　与杨湛书　　　　　　　　　　　薛宣
　　吏民条言君如牒或议以为疑于主守盗冯翊敬重令又念千金法重不忍相暴章故宻以手书相晓欲君自图进退可复伸眉于后即亡其事复封还记得为君分明之
　　移栎阳令谢游书　　　　　　　　前人
　　吏民言令治行烦苛适罚作使千人以上贼取钱财数十万给为非法卖买听任富吏贾数不可知证騐以明白欲遣吏考按恐负举者耻辱儒士故使掾平镌令孔子曰陈力就列不能者止令详思之方调守
　　与荀彧论关中归民书　　　　　　卫觊
　　闗中膏腴之地顷遭荒乱人民流入荆州者十万余家闻本土安宁皆企望思归而归者无以自业诸将各竞招懐以为部曲郡县贫弱不能与争兵家遂彊一旦变动必有后忧夫盐国之大寳也自乱来放散宜如旧置使者监卖以其直益市犁牛若有归民以供给之勤耕积粟以封殖闗中逺民闻之必日夜竞还又使司校尉留治闗中以为之主则诸将日削官民日盛此强本弱敌之利也
　　与岐州刺史郑孝穆书　　　【北魏】宇文泰
　　知卿莅职近畿留心治术凋弊之俗礼教兴行厌乱之民襁负而至昔郭伋政成并部贾琮誉重冀方以古方今彼有慙德
　　上西岳书　　　　　　　　　　【唐】李靖
　　布衣李靖不揆狂简献书西岳大王阁下靖闻上清下浊爰分天地之仪昼明夜昏乃着神人之道又闻聪明正直依人而行至诚感神信不虚矣伏惟大王嵯峩擅德肃爽凝威为灵术制百神配位名雄四岳是以立象清庙作镇金方遐观歴代哲王莫不顺时禋祀兴云致雨天实肯从转孽为祥何有不赖呜呼靖者一丈夫耳何得进不偶用退不获安呼吸若穷地之鱼进退似失林之鸟忧伤之心不能己巳社稷陵迟宇宙倾覆奸雄竞逐郡县土崩遂欲建义横行云飞电扫斩鲸鲵而清海岳巻氛祲以辟山河使万姓昭蘓庶物昌运即应天顺时之作也又大寳不可以妄据欲仗剑竭节未有飞龙在天捧忠义之心身倾济世志吐肝胆于阶下惟神鉴之愿告进退之机遂得平生之志有赛德之时终陈击鼓若三问不对亦何神之有灵然后即靖斩大王头焚其庙建纵横之畧亦未晚也惟神裁之
　　识皇太子玉华山宫铭赋启　　　许敬宗
　　昨晚内坊丞王君德奉宣全赉臣等玉华山宫铭赋二本拜承恩贶骇忭交懐跪翫清辞星河溢目伏惟殿下天资学府道贯生知绚发词林若春华之丽韶景漪清碧海譬秋水之澹晨霞仙鹤和吟惭八音于雅韵神龙缛彩谢五色于雕文绮布天庭云生石砌理含贞雅达谷处之端趣极幽闲妙尽嵓居之体烟松合翠露桂分红察彼殊形翻然共色防写真之奥防擅体物之穷神若乃汉月钩空乍临珠箔石苔垂发或映庄帷莫不理超词表意生文外自余清防触类竒新成若神化之工光乎性道之制盖由基天挺裕纂圣凝离故能迈古超前纳卿云于度内逾俦絶侣括启诵于胸中臣等忝荷殊私曲防垂示见所未见情百恒情无任鳬藻之懐谨上启陈谢谨启
　　山中与裴秀才迪书　　　　　　　王维
　　近腊月下景气和畅故山殊可过足下方温经猥不敢相烦辄便往山中憩感配寺与山僧饭讫而去北渉元灞清月映郭夜登华子冈辋水沦涟与月上下寒山逺火明灭林外深巷寒犬吠声如豹村墟夜舂复与疎钟相间此时独坐僮仆静黙多思曩昔携手赋诗歩仄迳临清流也当待春中草木蔓发春山可望轻鯈出水白鸥矫翼露湿青臯麦陇朝雊斯去不逺倘能从我逰乎非子天机清妙者岂能以此不急之务相邀然是中有深趣矣无忽
　　为同州张评事谢辟并聘钱启　　李商隐
　　某文乖绮绣学乏缣缃负米东郊止勤色养献书北阙未奉明恩抚京洛之尘素衣穿穴访江湖之路白发徘徊大夫荣自山阳来临沙苑固以室盈东箭门咽南金岂谓搜扬乃加孱府称莲沼慙无倚马之能地号云门窃有化龙之势便居帷幄遽别蓬蒿袁生有望于樵苏楚子永辞于蓝缕刻诸肌骨知所依归伏惟待赐鍳察谨启
　　上吕相公书　　　　　　　　【宋】范仲淹
　　某奉命此行至重至忧初欲道中上记以未到边隅无可述者或有屑屑之见奏牍具焉初至长安见九江太尉首传台防颇言开释寻来鄜延路巡按北视金明之役止数日复还延安极边之情指掌可见金明一邑旧寨三十六人马数万一旦荡去后来招安到蕃部三百来户不足为用又塞门寨围逼十旬诸将逗留无敢救者军民数千一时复没及废承平南安长宁白草四寨弃为敌境延安之北东西仅四百里藩篱殆尽近脩金明当一路将修寛州以御边塞非多屯军马亦不能守必须建军其利害具于奏中【所奏劄子方永兴军系署今有图先具呈上】今延安兵马二万六千患训练未精将帅无谋问以数路贼来势何防以待皆不知所为但言出兵而已此不可不为忧也或得其人精练士卒山川险恶据以待防俟有斩获乗胜深入敌势一破鸟散穷沙复旧汉疆宜有日矣如未克胜敌势不衰纵入讨除岂肯逃散或天有风雨之变人在山川之险粮尽路穷进退有患此宜慎重之秋也自延州至金明四十里一河屈曲渉者十三度此言山川之恶也或遇风雨不敌自困某今与延安当职议定约束急于训练俟其精强可御可伐亦令録奏乞朝廷特赐威命则边鄙可定庙堂无忧别路兵马少处临时制置不必仿此又张龙图吏道精强但亲年八十寓于他郡复言不练兵律延安重镇数郡仰赖若不主戎政所失则大段待制西人所望明镐亦细知边事惟相府裁之
　　又上吕相公书　　　　　　　　　前人
　　窃以文武之道一而文武之用异然则经天下定祸乱同归于治者也传曰天下安注意相天下危注意将斯则将相之设文武之殊乆矣后世多故中外不恬二道相髙二权相轧至有大将军而居三司之上盖时不得已也五代衰乱专尚武力诸侯握兵外重内轻血肉生灵王室如缀此武之弊也皇朝罢节侯署文吏以大救其弊立太平之基既而四夷咸賔忘战日乆内外武帅无复以方畧为言惟文法钱谷之吏驰骋于郡国以尅民进身为事业不复有四方之志一旦外患偶生爰及征讨朝廷渴用将帅大虑乏人此文之弊也前则刘平陷没范资政去官次则韩琦与某贰于元帅不能成绩以罪失职复以夏陈分处二道期于平定近以师老罢去而更张之三委文帅一无武功得不为和门之笑且议耶今归之四路复皆用儒彼为相辅大臣朋奬文吏他日四路之中一不任事则岂止于笑当尤而怒之用儒无功势必移于武帅彼或专而失谋又败国事况急而用之必骄且怨重权厚赏不足厌其心外防未平而萌内患此前代之可鍳故裴度淮西之行不落韩都统盖为此也某不避近名之嫌有表陈让愿相公与西府大臣因而图之如鄜延环庆二帅一路以文一路以武泾原秦凤二帅亦如之使诸将帅髙者得色下者増气如寡防畧则择俊乂为之参佐仍使鄜延环庆二路如旧通其军政泾原秦凤亦如旧制则谋可相济兵可相援矣【今王仲寳是环庆部署兼管鄜延兵马许懐徳是鄜延部署兼环庆兵马泾原秦凤副都部署于今亦然惟新命都部署则未有处分固不烦更改诏勅惟续降宣防以兼之乃旧制也】既文武参用二路兼资均其事任同其休戚足以息今日之谤议平他时之骄怨使文武之道协和为一何忧乎边患矣某复虑朝廷以逐路部署为经畧招讨之贰谓之参用则此使权杂伍于下不足为重仅之虚设或以文换武谓之参用则前日换者人皆以儒视之或以新帅难动则某愿避此路以待武帅请主外计仍领安抚旧名亦足救生民之困弊复可按边陲之利病咸得闻于朝廷不为轻矣区区之意附记注梁学士达于台聴恐道途雨雪之阻故复拜此不任恳切忧惶之至
　　与韩魏公书　　　　　　　　　　前人
　　邸报云某有恩命改职増秩贫儒至此诚为光宠奈何朝廷本欲吾辈来了边事今泾原全师败没隣道无应援之效而特进爵天下岂无深议耶又今将佐不思报国惟望侥恩吾辈频时进改岂能伏其心何言责他实效候文字到须以此削章乞朝廷载酌今日闻阁下复旧职改大谏职可复矣官莫须陈让使诸将知吾辈无侥幸之意当此之际如得朝廷责怒则吾辈可以责将佐之功矣某昨赴邠州设御捍之势实惧自已路分内放过冦马入挠闗中其责如何诚以避罪岂足为功以邀渥泽也惶恐惶恐冦谋渐炽皆由将帅无谋入贼防中吾辈须日夜营营以备将来时乞数字
　　上枢宻尚书书　　　　　　　　　前人
　　某乆在江外职业无可惟望废退以遂麋鹿之趣而朝廷过听越次寄任拳拳负荷不能无忧今至延安北入金明视城垒之役且欲深见边事戎马之后原野萧条金明百里之间原有塞门栲栳二寨并李士彬下蕃部寨三十六所悉已荡去尽没番境人不敢诣又此间随川取路夹以峻山暑雨之期湍走大石秋冬之流屈曲如绕一舍之程渡渉十数山川之恶诸处鲜并兵马出入所宜慎重又将帅无谋不务训练坐困粮道惟请益兵兵聚城中无舍可泊人马暴露时苦寒凛库缗空虚不议营构守御之术寂寥无闻张龙图言累陈乞只愿领郡求免军马之务诸将何禀焉某已有奏章乞别选人段待制西人所望无出右者明镐亦知边事颇见究心如佥议未谐即某不敢避儒生之筭岂能决成但一方之忧未有当者此夙夜切切不得已也秋霖弗止禾穗未收斯民之心在忧如割近分擘延安兵马作六将教习由鄜州始其于利害奏牍具焉某卵翼门下虽竭心力常常惧贻知已之羞此所以罄其短拙而不知朝廷可否之意惟待罪而已
　　知永兴军谢两府启　　　　　　　刘敞
　　雍州上腴见称前史秦地四塞实雄诸侯至于人物车甲之饶风声谣俗之盛择守未易得人为难岂有抱空疎之姿守朴陋之学材不洎众智非过庸擢从讲帏假以威节兼四千石之重运数十域之封自视缺然曷以称此此盖伏遇某官专连钧之化隆作厦之功至和平分羣力并用不爱美锦曲从庇身之求申锡介圭界比元侯之旧盖观国者以处逺为陋事君者以居中为荣揆能茍微冒宠斯过固当励断断之节立优优之风庶几所长尚有云补下塞防慝之口上答甄镕之私
　　答论横渠私諡书　　　　　　　司马光
　　昨日承问张子厚諡仓卒奉对以自汉魏以来此例甚多无不可者退而思之有所未尽窃惟子厚平生用心欲率今世之人复三代之礼者也汉魏以下盖不足法郊特牲曰古者民无爵死无諡爵谓大夫以上也檀弓记礼所由失以为士之有诔自县贲父始子厚官比诸侯之大夫则已贵宜有諡矣然曽子问曰贱不诔贵幼不诔长礼也惟天子称天以诔之诸侯相诔非礼也诸侯相诔犹为非礼况弟子而诔其师乎孔子之没哀公诔之不闻弟子复为之諡也子路欲使门人为臣孔子以为欺天门人厚葬顔渊孔子叹不得视犹子也君子爱人以礼今闗中诸君欲諡子厚而不合于古礼非子厚之志与其以陈文范陶靖节王文中孟贞曜为比其尊之也曷若以孔子为比乎承闗中诸君决疑于伯淳而伯淳谦逊转谋及于浅陋不敢不尽所闻而献之以备万一惟伯淳裁择而折衷之
　　代人上宰相论郑白渠书　　　　　程颐
　　某闻天下之事有甚难而易者有甚易而难者独系在上之人为与不为而已昔韩欲罢秦兵使郑国说以凿泾水溉田注填□之水溉泻卤之地四万顷收常一钟闗中遂为沃壤无凶年秦以富强至汉白公复引泾水以溉民田得其饶民歌之曰田于何所池阳谷口郑国在前白公起后衣食闗中亿万之口此两渠之功也秦汉而下皆获其利熙宁中神宗皇帝讲求治功兴葺遗利时先祖殿丞建明郑白之利神宗皇帝赐对便殿大称圣心付以其事兴役逾年功已有叙而害能者巧为沮止不终厥功陜右之人至今为恨某每思神宗皇帝知其利而欲兴之意与先祖尽其力而被沮之恨某未尝不愤叹至于流涕也阁下尝尹长安矣必闻其事今则又非昔年之比也泾水低下渠口髙仰溉灌之功几尽废矣民用困乏米斛踊贵职此之由今方外有不顺之羌师旅之兴储偫为急诚使秦中嵗増谷数百千万斛所济岂不甚大某闗西陋儒也自幼小稔知其事人防处逺无由自伸其愤郁幸遇仆射相公以经纬之才逢时得君以天下事为已任某是以不避狂妄之诛尘凟钧听倘防采録或致成功不使先祖抱恨泉下则某生平志愿足矣
　　凤翔到任谢执政启　　　　　　　苏轼
　　轼本凡才谬承选取忽从州县便与賔佐扪躬自省岂不媿幸伏惟昭文相公素所奬庇曲加搜扬既防最深之知遂有自重之意所任签署一局兼掌五曹文书内有衙司最为要事编木筏竹东下河渭飞刍挽粟西赴边陲大河有每嵗之防败务有不蠲之课破荡民业忽如春氷于今虽有优轻酬奬之名其实不及所费百分之一救之无术生以自慙惟有署置之必均姑使服劳而无怨过此以往未知所裁
　　与汪帅论屯田　　　　　　　　　朱熹
　　崇安有范芑通判者顷从郑资政镇蜀能言当时汉中屯田之利所以实边郡纾民力省嵗费者甚有条理不知其幕府文书犹有存于今日者否就使不完当日官吏必尚有可访者今之所谓和好岂可长保万一可保而在我者亦岂当但为安坐以守所保之计乎聚人之本财用为急与其卖度牒责财于民而髠其首以絶生聚之源卖官告使入仕之流猥滥讹杂以为吾民之病孰若因天时分地利借力于饱食安坐之兵而坐收富彊之实效乎况前人已试之騐未逺在博访而亟行之尔稼穑之功经嵗乃成然当可为之时缓之一日则失一嵗之事今以阁下之明乗此边事少休嵗收大稔之际兵民皆有余力可以就事况诸司又皆通情则事之在汉中者亦可委曲审议而共为之失今不为恐后难复值此可为之防矣熹在逺僻不能深得利病之详然得于传闻叅以简册所记载窃以为此最当今边防之急务而申军律练士卒备器械抑又次之皆不可不先事预谋以为之备不审台意以为如何
　　与干州太守赵君书【节　　　　　明】康海
　　贼辈往来之地止在髙祖庙马嵬南上官薛炉镇一带其南过渭河则祖庵一带而妻孥寄居则郿县东南铁炉庵寨其间若无交契深厚之人何以存住兹急为出示将连日斩获人名姓明白开晓某人常以樊伸妖术惑谓当做何官职今乃首领不保如此往者靡追来者可戒凡尔各处军民人等能将樊伸杨朴张和董汉等有名贼首设计捕获者许免其胁从之罪仍照首功例一体陞赏其为贼捉拏割发涂面及著名贼簿哄诱胁从者原系被贼威刼比之杨朴等同谋结聚不同若能自首到官给与执照令其宁家生理其杨朴等果能改悔前愆将樊伸等擒斩送官亦照例赏功免罪如此则民志自定贼势自孤不待旬日之间诸贼之首悉函官库矣今闻立节渡口地方所报二十二日辰时贼众先后二十一骑驻渡索船村民执兵追呼贼径西去因徃来铁炉庵寨熟知道路浅深舍舟而渉其余党只在州城东西及兴平一带旧行道路村舍凭熟隐匿若令各村挨拏呈报凡获贼物件悉行给与隐匿不报与犯人同律则勇敢之士志向既专而隐匿之家亲疎靡讳自首自缚者源源而至谓孽蔓犹滋氛祲不消者吾未之信也贼众自言去唤所约银兵及泾阳元狐教私人复来攻城事之有无虽不可料而备之曲折诚不可疎宜宻令人先去铁炉庵寨抓探贼辈若果招诱银兵宜申上司火速移文巡检于翺令其多方访逻勦捕若尚留滞未发宜宻行寳鸡把塞隘口截其西奔兼移盩厔扬兵致逻遏其东迈凡武功扶风岐山凤翔沿渭河道但有浅窄可渡处仔细隄防不许放贼北渡乃徐陈师压境则计无不获矣元狐教不但泾阳一处咸阳醴泉三原三水淳化髙陵处处有之此教风行二十余年其妖师所至家家事若祖考惟其所需极意奉承一饮一馔妖师方下筯入口其家长幼大小即便跪请留福夺去自食至于退处空室则使处女少妇次第问安倘防留侍枕席即为大幸有福其妖师者又令此辈照水鉴形云某后当为何官某后当有何福愚民易惑便尔坚志奉承牢不可解往嵗蓝巡抚在陜仆备言其事蓝公星夜取知县刘仲和至分付区处顾仲和不谙事体晓谕无方致此辈托求太府反谓官司生事而此辈方且深根固蔕聚货通官打防承对摇手一呼应者千万生员杨芝恐贻害地方具呈巡抚发县跟究县官以重贿竟以他事致芝于死此后虽有敢言之士闭口不敢矣今欲悉行处置则干碍众人不若摘为首之人斩首号令则愚民将曰彼尝照水见有何官今辄遭此方来复有蛊惑者亦不信矣此其隂隲于民奚啻万万哉
　　与乡中知旧　　　　　　　　　　胡松
　　仆四月入闗分守闗西理在泾浒泾虽荒落陋瘠然所过西安所部平凉凤翔则皆古贤圣豪杰诞育经营之地固平生之所寤寐快覩者遇行部必迂途往观用以激昻砥砺试为诸君诵焉方自灵寳出函谷望潼闗见黄河迢迢从西北来切抱闗麓而太华三峰髙矗东南歴歴如画乃贾生所谓践华为城因河为固者今犹宛然真称天地之险使秦汉隋唐稍能布张政教用惟其人岂有败与亡哉自闗行六十里至华阴县县正直太华西岳庙在县中宏壮不可言又六十里至华州遥睇骊山诸阜信若培塿儿孙然又五十里至渭南渭源出巩昌之鸟防同穴山迤逦而东行可千余里合汧湋镐戏漆沮浐灞沣潏泾汭诸水西至于华入河而斯邑适在其南又八十里至临潼所谓华清绣岭仅存其名茫茫惟土垤骊山亦不甚髙惟温泉如昨然当年繁华侈盛俱随浮云流水散矣为题古今殷鉴四大字于骊阜而去自是西行则新丰鸿门灞桥皆在所歴过桥不三十里入长安履任经长乐里登西南城望终南诸山髙入云表张屏列嶂俨如罨画横带防城周际而山之下周方数百里多秦汉故渠膏塍沃壤古所称天府陆海殆谓斯域外此则昔所习称未央长乐诸宫上林乐游诸苑与昆明曲江棘门细栁云阳沣镐杜陵韦曲樊川御宿歴歴皆在目指顾之间乃忆唐人所云宫中下见南山尽者真实语也四月念日出长乐赴泾原路当西出咸阳为欲至终南游所谓祖庵楼观者乃东出长安门望鄠县行可七十里鄠古崇侯虎国也后文王奉天伐之作丰邑路皆广原平陆中有渠通长安渠上垂杨夹峙叅天合抱长亦五六十里不防人行树底殆不知有夏出鄠县里许为渼陂上为紫阁峰峰下陂水澄湛环抱山麓方广可数里中有芙蕖鳬雁之胜杜子美所云半陂以南纯浸山者也恨不得岑参王维少陵其人载酒从之游又四十里至祖庵元王重阳道塲也有石刻遗像与其手书书亦飞动竒谲又一十里至楼观观盖老子与闗令尹喜传道处也上有说经台台在终南山腰松阡石径迤逦而上最上有洞可容数十百人非惟西北所无殆非人境又二十里至盩厔盩厔形胜膏沃与鄠埒而长杨五柞旧宫皆在其境又七十里至武功武功古邰国后稷旧封禹贡所载惇物若秦岭蓝闗与子午诸胜皆在东南睇望中又数里舆人遥指马嵬坡防日欲暮不能往然问俗所传土皆成粉非实事忆哲妇倾城之咏为叹息乆之又七十里至干州干于唐称奉天从此地渐髙寒有边鄙意出干州北数里经干陵则天葬处也所遗石翁仲人物杂卧土石草树间甚钜且众则当其盛时雄丽可想然行道之人语及盗掘亦多訽而羞之直称遗臭岂若昭陵坏土漫然九嵕山下之有耿光耶从此过永夀县至邠州邠本称豳元宗开元间因防岐周府兵幸其地以豳近幽字改今名称至今入其境则陶穴累累如见公刘时人而所云凌隂室履迹坪与其隘巷种种固在北望甘泉林光诸故址炯焉未灭而甘泉则武帝祭天雍畤万灵明庭处也又夏日出按凤翔由泾东南行百余里至灵台又东南百里至麟逰县县南五里九成宫故址在焉祗存欧阳询书记一石而字多剥落不可读所谓十二层楼阆苑西者惟翠巘丹梯尚无恙尔然古木枒槎半无枝叶欹斜偃侧岩壑无光矣又南八十里至凤翔凤翔秦故都也秦虽起西戎有非子者为周孝王主马于汧渭之间马大蕃息封为附庸邑之秦使续嬴氏之祀故今城中有穆公与三良墓余行过之则彼缪之谬而重兴黄鸟之哀焉登城一望见岐及梁山奠其东北岍与吴山亘其西南襟带环合居然一大都防虽其雄伟广博差谢长安而声名礼乐殆逾他郡又城东门外有东湖即大旱不涸花木水竹之胜舟楫壶觞之适无让江乡而凌虚台喜雨亭址在其北陬今则复为荒烟野草如苏长公之台记语矣从凤翔西行七十里为汧阳汧于汉属隃麋县耿况尝封于其邑又有唐人太尉秀实祠汧盖其乡也又西七十里为陇州而吴山在其东南七十里号西镇然在周职方则称岳李义山所称吴岳晓光连翠巘者是也岩石耸峭林木秀阻九峰离立如笋防地而旧志苐称为五峰余为数之实为九数已刻其说于岩壁岂帝命巨灵雕刻凿削特示工巧其胜乃若是耶又东南百余里为寳鸡大散闗在其西南数十里路通褒斜宋与金人百战争得之而石鼓山在县南二十里陈仓山距县东南百十余里志载山上有石类山鸡晨鸣山头则声闻数十里而县因以名县南十五里有曰益门山者所从入蜀道也栈阁盖实自兹始县东南八十里为磻溪溪流注渭旁有石室传为太公所为避纣地东坡为凤翔签书判官时夜逰诗有夜入磻溪如入硖照人炬火落惊猿盖实録也而缪公女弄玉凤女台元真人丘处机清风台皆在县东南六十里外至张三丰庵则在县东三里焉志称三丰洪武癸酉秋七月念日自言当逝留颂以别邑人杨轨山等为置棺敛比葬发视之三丰复生后入蜀见蜀王又入武当山或逰襄邓间永乐中尝遣使寻访竟不遇为宫以待之余他日逰武当亲见成祖所为招三丰手书当不妄去寳鸡东南行数十里为岐山县县西八十五里为岐山中有周公太公召公三庙巍然并峙而岐山之南数里而近则为郿太白山峙其东所谓和尚原五丈原斜谷闗者则分峙其西诵出师未防身先死之句为之泪下若东南五十里则有横渠先生祠其北二十里为郿坞汉董卓所为贮金积谷徼觊富贵无穷者夫张祠董坞相距甚迩而使人贵贱爱恶至与天地隔若此然则吾人百年易尽之身其恶可不遹修厥德也欤又东为扶风汉畿辅地其人则马援傅毅马融诸子望于其乡又东则醴泉咸阳虽非余所守然往来防城必道焉咸阳故阿房宫址褰帷四顾但见苍苍云水离离禾黍滮滮泉流弥近逺尔又北行以望周文武诸陵若汉髙长陵祗遗数大阜近道侧其余环长陵者以百数累累错落率如屋如钟如釜如囷如廪如积不知其为后欤王欤将欤相欤公欤侯欤祗増叹息彼贪且懵者可以悟而省矣
　　与薛方山同年　　　　　　　　　前人
　　使还得公书乃知既已登坛柄事一新号令矣仆未尝游上郡五原之地然知其为近塞光景颇牢落与内地殊苐豪杰出世且欲立功絶域之外正不宜置苦乐于此间也来示登歴十律种种见胸臆不厌繁多仆今着在壁间时倚几坐读焉足当一逺逰也
　　与王保宇郡丞书　　　　　　　冯从吾
　　向得华翰知横渠先生后裔在滦大为吾道一快凤翔太府沈公祖闻之喜甚即具书奉谢并致书永平太府项先生欲得永平一印信公文据以申呈吾省当路便于题请耳沈公笃志理学力以表章先儒为已任国朝二百五十年阙典直待今日良为竒遇吾辈为桑梓先儒尤当竭蹶成之以竟千载不朽之事
　　上延抚岳中丞书【名和声】　　　　　赵彦
　　荒徼残疆年来建钺清肃固已烽烟宁谧乐享太平之业矣夫何昊天不吊旱魃为虐以致饿莩载道饥民走挺始而攘窃以资一饱继而盗粮畜以为已利遂渐至于明火执刅而刼及乡堡渐逼城池髙明自有硕画但某明农家食目覩时事之非不得不过为鳃鳃焉宋先贤有云小盗宜思所以安之大盗宜思所以胜之以今日而论似小盗也在初意亦怜此无知不过冻馁之余姑免须臾死耳予之矜全赐以赈恤孰知愚民愚甚始惧其法既贷以生遂视为利在既逞者既已不死而未逞者何苦束手待毙而不乐一试耶试之者众而一倡百和以王法为不足畏以狂肆为可得计降而复叛者屡见告矣叛而复降者不深罪矣在有司不过曰小盗安之之术也以愚见度之已非小盗矣胜广之徒岂非当日一夫耶后日之事将有不忍言不敢言者缄黙不言非所以为朝廷非所以为乡井尤非所以报知我也叨在帡幪兼缔兰谱世谊宁有忌讳愚者一得并忆某先在山东平妖已试之效为烦清聴可乎今日之抚局已成养疮矣又成诲盗矣某非不念民命之可哀但民愚甚狡不大创之则不惩以台台旌钺所指何异拉朽勦可也抚可也勦抚并用可也如屡降屡叛之卒何难藁首辕门以一警百尧舜之仁不废放诛不然狼子野心以抚为要挟以勦为虚文所谓国法天讨者何在某熟计逺思非为目前计正欲杜乱萌而收全功赖台台造福无既也
　　答刘敬乂论无定河沙书　　【夲朝】谭吉璁
　　来教云朱子楚辞注引沈括笔谈言在延安渡无定河其沙急流人马如行幕上多陷没之患为流沙千里之注似矣及考诸书礼注流沙者不然则无定河之沙非弱水之流沙也明甚顷从波罗转饷归渉谎忽河谎忽者即无定河之上流也得李将军先以人马往来于河中数巡而后敢渡犹必蹑踵而行稍失足即堕陷矣居人名之为溃沙唐舆地广记注云无定河即圁水也后人因溃沙急流深浅不定故更今名较为详实每读宋史见王中正以河东军渡无定河循水北行地皆沙泾士马多陷没窃谓中正奄人躁妄冒进以取溃败亦犹足下所云朱子之注者然而今歴其地乃知沙在水中而非地也益见沈括之有据矣岂非古所云千闻不如一见者乎若北史刁雝表中称薄骨律镇道多深沙轻车载谷二十石必至陷滞则今之榆林城外及清平堡一路皆是而尽名之为流沙也可乎注书固难而作史也亦不易自今以往益不敢妄下笔矣虽然即歴其地而不博讯土人犹不知也使仆非李将军为之乡导则不几又蹈奄人之辙耶易屯之二曰即鹿无虞往吝穷也需之传曰利渉大川往有功也余方在屯之时而需之以养庶其险在前而不陷矣乎辱在同志故敢以所见者进惟再教之
　　与张岫庵邑侯书　　　　　　　　王心敬
　　鄠邑河渠虽不及盩厔之多而水可取用处亦复不少且中间髙亢之地惟西北一乡其余无河之乡亦无不可掘井而灌盖井之为利虽甚防甚缓然十口之家能掘一井亦可灌田四五畆薄收亦可得谷豆八九石更若粪多力勤且可十二三石昔嵗敝乡之旱自二十八年始至三十二年方止当二十八年春某尚从师于二曲窃忆关中丰稔已乆计时或当歉薄即归仿古渠田之法汲井灌田及秋竟旱颗粒无收而某家独有数十石之获及三十年旱愈甚老农且效某所为彼时井灌之田薄者收三石有余厚则四石而上十口之家能灌田三畆得谷十余石合以夏获之留余便可终嵗无饥方今积塲余麦四五日可毕五日之外如无雨泽幸即传谕四乡近水者须备水斗灌种无河泉者须计口掘井务以五口一井为准幸而雨泽及时不过家费三五日工力耳若天道终于亢阳井已掘就便可立行灌溉望明府于此月十五各乡地庭谒时示以定法限其井数刻以时期约以某日巡某乡如令者赏不如令者惩务以十日为度盖自十五至二十五则种谷已迟更迟则地热难下种且虑过迟将来或见伤于早霜也要之小民可与乐成难与图始惟明府留意焉












　　陜西通志巻九十三
&lt;史部,地理类,都会郡县之属,陕西通志&gt;
　　钦定四库全书
　　陜西通志巻九十四
　　艺文十【论説辨考题跋祝祭吊诔杂著】
　　过秦论一　　　　　　　　　　【汉】贾谊
　　秦孝公据殽函之固拥雍州之地君臣固守以窥周室有席巻天下包举宇内囊括四海之意幷吞八荒之心当是时也商君佐之内立法度务耕织脩守战之具外连衡而鬭诸侯于是秦人拱手而取西河之外孝公既没惠王武王防故业因遗策南兼汉中西举巴蜀东割膏腴之地北收要害之郡诸侯恐惧防盟而谋弱秦不爱珍器重寳肥美之地以致天下之士合从缔交相与为一当是时齐有孟尝赵有平原楚有春申魏有信陵此四君者皆明知而忠信寛厚而爱人尊贤重士约从离衡并韩魏燕楚齐赵宋卫中山之众于是六国之士有越徐尚苏秦杜赫之属为之谋齐明周最陈轸昭滑楼缓翟景苏厉乐毅之徒通其意吴起孙膑带佗儿良王廖田忌廉颇赵奢之伦制其兵尝以十倍之地百万之众叩闗而攻秦秦人开闗延敌九国之师逡巡遁逃而不敢进秦无亡矢遗镞之费而天下诸侯已困矣于是从散约解争割地而赂秦秦有余力而制其敝追亡逐北伏尸百万流血漂卤因利乘便宰割天下分裂河山彊国请服弱国入朝施及孝文王庄襄王享国日浅国家无事及至始皇续六世之余烈振长策而御宇内吞二周而亡诸侯履至尊而制六合执棰柎以鞭笞天下威振四海南取百越之地以为桂林象郡百越之君俛首系颈委命下吏乃使防恬北筑长城而守籓篱却匈奴七百余里胡人不敢南下而牧马士不敢弯弓而报怨于是废先王之道焚百家之言以愚黔首堕名城杀豪俊收天下之兵聚之咸阳销锋铸鐻以为金人十二以弱天下之民然后践华为城因河为津据亿丈之城临不测之谿以为固良将劲弩守要害之处信臣精卒陈利兵而谁何天下已定秦王之心自以为闗中之固金城千里子孙万世帝王之业也秦王既没余威振于殊俗陈涉瓮牖绳枢之子甿之人迁徙之徒才能不及中人非有仲尼墨翟之贤陶朱猗顿之富蹑足行伍之间而崛起阡陌之中率罢散之卒将数百之众转而攻秦斩木为兵揭竿为旗天下云集响应赢粮而景从山东豪俊遂并起而亡秦族矣且夫天下非小弱也雍州之地殽函之固自若也陈涉之位非尊于齐楚燕赵韩魏宋卫中山之君鉏耰棘矜非锬于钩防长铩也适戍之众非抗于九国之师深谋逺虑行军用兵之道非及乡时之士也然而成败异变功业相反也试使山东之国与陈涉度长絜大比权量力则不可同年而语矣然秦以区区之地千乘之权招八州而朝同列百有余年矣然后以六合为家殽函为宫一夫作难而七庙堕身死人手为天下笑者何也仁义不施而攻守之势异也
　　过秦论二　　　　　　　　　　　　前人
　　秦并海内兼诸侯南面称帝以养四海天下之士斐然乡风若是者何也曰近古之无王者久矣周室卑防五霸既没令不行于天下是以诸侯力政彊侵弱众暴寡兵革不休士民罢敝今秦南面而王天下是上有天子也既元元之民兾得安其性命莫不虚心而仰上当此之时守威定功安危之本在于此矣秦王怀贪鄙之心行自奋之智不信功臣不亲士民废王道立私权禁文书而酷刑法先诈力而后仁义以暴虐为天下始夫并兼者髙诈力安定者贵顺权此言取与守不同术也秦离战国而王天下其道不易其政不改是其所以取之守之者异也孤独而有之故其亡可立而待借使秦王计上世之事并殷周之迹以制御其政后虽有淫骄之主而未有倾危之患也故三王之建天下名号显美功业长久今秦二世立天下莫不引领而观其政夫寒者利裋褐而饥者甘糟糠天下之嗸嗸新主之资也此言劳民之易为仁也乡使二世有庸主之行而任忠贤臣主一心而忧海内之患缟素而正先帝之过裂地分民以封功臣之后建国立君以礼天下虚囹圄而免刑戮除去收帑汚秽之罪使各反其乡里发仓廪散财币以振孤独穷困之士轻赋少事以佐百姓之急约法省刑以持其后使天下之人皆得自新更节修行各愼其身塞万民之望而以威徳与天下天下集矣即四海之内皆讙然各自乐安其处惟恐有变虽有狡猾之民无离上之心则不轨之臣无以饰其智而暴乱之奸止矣二世不行此术而重之以无道坏宗庙与民更始作阿房宫繁刑严诛吏治刻深赏罚不当赋敛无度天下多事吏弗能纪百姓穷困而主弗收恤然后奸伪并起而上下相连防罪者众刑戮相望于道而天下苦之自君卿以下至于众庶人怀自危之心亲处穷苦之实咸不安其位故易动也是以陈涉不用汤武之贤不借公侯之尊奋臂于大泽而天下响应者其民危也故先王见始终之变知存亡之机是以牧民之道务在安之已天下虽有逆行之臣必无响应之助矣故曰安民可与行义而危民易与为非此之谓也
　　过秦论三　　　　　　　　　　　前人
　　秦并兼诸侯山东三十余郡缮津闗据险塞脩甲兵而守之然陈涉以戍卒散乱之众数百奋臂大呼不用弓防之兵鉏耰白梃望屋而食横行天下秦人阻险不守闗梁不阖长防不刺强弩不射楚师深入战于鸿门曾无籓篱之艰于是山东大扰诸侯并起豪俊相立秦使章邯将而东征章邯因以三军之众要市于外以谋其上羣臣之不信可见于此矣子婴立遂不寤借使子婴有庸主之才仅得中佐山东虽乱秦之地可全而有宗庙之祀未当絶也秦地被山带河以为固四塞之国也自缪公以来至于秦王二十余君常为诸侯雄岂世世贤哉其势居然也且天下尝同心并力而攻秦矣当此之时贤知并列良将行其师贤相通其谋然困于阻险而不能进秦乃延入战而为之开闗百万之徒逃北而遂坏岂勇力智慧不足哉形不利势不便也秦小邑并大城守险塞而军髙垒毋战闭闗据扼荷防而守之诸侯起于匹夫以利合非有素王之行也其交未亲其下未附名为亡秦其实利之也彼见秦阻之难犯也必退师安土息民以待其敝收弱扶疲以令大国之君不患不得意于海内贵为天子富有天下而身为禽者其救败非也秦王足已不问遂过而不变二世受之因而不改暴虐以重祸子婴孤立无亲危弱无辅三主惑而终身不悟亡不亦宜乎当此时也世非无深虑知化之士也然所以不敢尽忠拂过者秦俗多忌讳之禁忠言未卒于口而身为戮没矣故使天下之士倾耳而听重足而立箝口而不言是以三王失道忠臣不敢谏智士不敢谋天下已乱奸不上闻岂不哀哉先王知壅蔽之伤国也故置公卿大夫士以饰法设刑而天下治其强也禁暴诛乱而天下服其弱也五伯征而诸侯从其削也内守外附而社稷存故秦之盛也繁法严刑而天下振及其衰也百姓怨而海内畔矣故周王序得其道而千余年不絶秦本末并失故不长久由此观之安危之统相去逺矣野谚曰前事不忘后事之师也是以君子为国观之上古验之当时防以人事察以盛衰之理审权势之宜去就有序变化应时故旷日长久而社稷安矣
　　徙戎论【节　　　　　　　　　　晋】江统
　　汉都长安闗中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种于闗中居冯翊河东空地而与华人杂处数岁之后族蕃息既恃其肥彊且苦汉人侵之永初之元骑都尉王使西域发调羌氐以为行卫于是羣羌奔骇互相扇动二州之戎一时俱发覆没将守屠破城邑邓隲之征弃甲委兵舆尸丧师前后相继诸戎遂炽至于南入蜀汉东掠赵魏唐突轵闗侵及河内及遣北军中朱宠将五营士于孟津距羌十年之中戎夏俱毙任尚马贤仅乃克之此所以为害深重累年不定者虽由御者之无方将非其才亦岂不以冦发心腹害其肘腋疢笃难疗疮大迟愈之故哉自此之后余烬不尽小有际防辄复侵叛马贤狃忲终于覆败段颎临冲自西徂东雍州之戎常为国患中世之冦惟此为大汉末之乱闗中残灭魏兴之初与蜀分隔疆场之戎一彼一此魏武皇帝令将军夏侯妙才讨叛氐阿贵千万等后因拔弃汉中遂徙武都之种于秦川欲以弱冦强国扞御蜀人此盖权宜之计一时之势非所以为万世之利也今者当之已受其弊矣夫闗中土沃物丰厥田上上加以泾渭之流溉其舄卤郑国白渠灌浸相通黍稷之饶亩号一钟百姓謡咏其殷实帝王之都毎以为居未闻戎狄宜在此土也非我族其心必异戎狄志态不与华同而因其衰弊迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情隙乘便辄为横逆而居封域之内无障塞之隔掩不备之人收散野之积故能为祸滋蔓暴害不测此必然之势已验之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着隂平武都之界廪其道路之粮令足自致各附本种反其旧土使属国抚夷就安集之戎晋不杂并得其所上合往古即叙之义下为盛世永久之规纵有猾夏之心风尘之警则絶逺中国隔阂山河虽为冦暴所害不广是以充国子明能以数万之众制羣羌之命有征无战全军独克虽有谋谟深计庙胜逺图岂不以华夷异处戎夏区别要塞易守之故得成其功也哉难者曰方今闗中之祸暴兵二载征戍之劳老师十万水旱之害荐饥累荒疫疠之灾札瘥夭昏凶逆既戮悔恶初附且欵且畏咸怀危惧百姓愁苦异人同虑望宁息之有期若枯旱之思雨露诚宜鎭之以安豫而子方欲作役起徒兴功造事使疲悴之众徙自猜之冦以无谷之人迁乏食之虏恐势尽力屈绪业不卒羌戎离散心不可一前害未及弭而后变复横出矣答曰羌戎狡猾擅相号署攻城野战伤害牧守连兵聚众载离寒暑矣而今异瓦解同种土崩老幼系掳丁壮降散荡居离析不能相一子以此等为尚挟余资悔恶反善怀我徳惠而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其短长之命而令其进退由已矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逷未鸠与闗中之人戸皆为讐故可遐迁逺处令其心不怀土也夫圣贤之谋事也为之于未有理之于未乱道不着而平徳不显而成其次则能转祸为福因败为功恤困必济遇否能通今子遭事之终而不图更制之始爱易辙之勤而得覆车之轨何哉且闗中之人百余万口率其少多戎狄居半处之与迁必须口实若有穷乏糁粒不继者故当倾闗中之谷以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓寛闗中之逼去盗贼之原除旦夕之损建终年之益若惮暂举之小劳而忘永逸之防惜日月之烦苦而遗累世之冦敌非所谓能开物成务创业垂统崇基拓迹谋及子孙者也
　　三良论　　　　　　　　　　【唐】李徳裕
　　秦穆之杀三良诗人刺之矣春秋讥之矣今不复议惟三良许之以死而前代无议何也且臣道莫显于咎繇孝友莫盛于周公咎繇尚不殉于舜禹二后周公尚不殉于文武二王三良讵可许之死乎如三良者所谓殉荣乐也非所谓殉仁义也可与梁丘据安陵君同讥矣焉得谓之百夫特哉昔荀息许晋献言继之以死君子尤叹斯言之玷不可为也况得以生同荣乐死共埃尘以为忠乎晏平仲言君为社稷死则死之斯言得之矣自周汉迄于巨唐杀身成仁代有髦杰莫不显一身之义烈未有系一国之存亡唯纪信乘黄屋以诳楚赴丹熖而存汉数千年间一人而已汉祚四百由此而兴余谓汉祖封建纪氏宜在萧曹之上报徳未称良可悲也
　　秦论　　　　　　　　　　　【宋】何去非
　　兵有攻有守善为兵者必知夫攻守之所宜故以攻则克以守则固当攻而守当守而攻均败之道也方天下交臂相与而事秦之彊也秦人出甲以攻诸侯盖将取之也图攻以取人之国者所谓兼敌之师也及天下攘袂相率而叛秦之乱也秦人合卒以拒诸侯盖将却之也图拒以却人之兵者所谓救败之师也兼敌之师利于转战救败之师利于固守兵之常势也秦人据殽函之阻以临山东自穆公以来常雄诸侯卒至于并天下而王之岂其君世贤耶亦以得乎形便之居故也二世之乱天下相与起而亡秦不三岁而为墟以二世之不道顾秦亦何足以亡然而使其知捐背叛之山东严兵拒闗为自救之计虽以无道行之而山西千里之区犹可岁月保也不知虑此乃空国之师以属章邯李由之徒越闗千里以搏防而为乡日堂堂兼敌之师亦已悖矣方陈胜之首事而天下豪杰争西向而诛秦也盖振臂一呼而带甲者百万举麾一号而下城者数十又人皆山林倔起之匹夫其存亡胜负之机取决于一战其锋至鋭也而章邯之徒不知固守其所以老其师乃提孤军弃天险渡漳逾洛左驰右骛以婴四合之锋卒致于败而沛公之众扬袖而入空闗虽二世之乱足以覆宗天下之势足以夷秦而其亡遂至于如此之亟者用兵之罪也夫秦役其民以从事于天下之日久矣而其民被二世之毒未深其勇于公鬭乐于卫上之风声气俗犹在也而章邯之为兵也以攻则不足以守则有余周文常率百万之师搏于戏下矣章邯三击而三走之卒杀周文使其不遂纵以搏敌而坐闗固守为救败之师闗东之土虽已分裂而全秦未溃也或曰七国之反汉也议者归罪于吴楚以为不知杜成臯之口而汉将一日过成臯者数十辈遂至于败亡今豪杰之叛秦而罪二世之越闗搏战何也嗟夫务论兵者不论其逆顺之情与夫利害之势则为兵亦疎矣夫秦有可亡之形而天下之众亦鋭于亡秦是以豪杰之起者因民志也闗东非为秦役矣汉无可叛之衅而天下之民无志于负汉则七国之起非民志矣天下皆为汉役者也以不为秦役之闗东则二世安得即其地而疾战其民以方为汉役之天下则汉安得不趋其所而疾诛其君此战守之所以异术也昔者贾谊司马迁皆谓使子婴有庸主之才仅得中佐则山西之地可全而有卒取失言之讥于后世彼二子者固非宜于事机者也亦惜夫秦有可全之势耳虽然彼徒有可全之势而不知至于子婴而秦之事去矣虽有太公之佐其如秦何哉
　　坑冶论　　　　　　　　　　【明】任庆云
  </div>
  <div class="pagination">
   <a href="陕西通志_page458.html">
    上一页
   </a>
   <span>
    ...
   </span>
   <a href="陕西通志_page454.html">
    454
   </a>
   <a href="陕西通志_page455.html">
    455
   </a>
   <a href="陕西通志_page456.html">
    456
   </a>
   <a href="陕西通志_page457.html">
    457
   </a>
   <a href="陕西通志_page458.html">
    458
   </a>
   <span class="current-page">
    459
   </span>
   <a href="陕西通志_page460.html">
    460
   </a>
   <a href="陕西通志_page461.html">
    461
   </a>
   <a href="陕西通志_page462.html">
    462
   </a>
   <a href="陕西通志_page463.html">
    463
   </a>
   <a href="陕西通志_page464.html">
    464
   </a>
   <span>
    ...
   </span>
   <a href="陕西通志_page460.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
