<!DOCTYPE html>
<html>
<head>
    <meta charset="UTF-8">
    <title>重修台湾府志-清-范咸 - 第 92 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志-清-范咸 - 第 92 页/共 109 页</h1>
    <div class="content">
　　以予所见闻，天下名山多矣。嵩、少、衡、华、天台、雁荡、武夷之胜，征奇涉怪，极巍峨、穷幽渺，然人迹可到；泰山触石、匡庐山带皆缘雨生云，黎母五峰昼见朝隐，不过迭翠排空，幻形朝暮，如此地之内山敛锷乎云端、壮观乎海外而已。岂若兹山之醇精凝结、磨湼不加，耻太璞之雕琢、谢草木之荣华。江上之青，无能方其色相；西山之白，莫得比其坚贞。阻绝乎人力舟车，缥缈乎重溟千岭。同豹隐之远害，择雾以居；类龙德之正中，非时不见。大贤君子，欲从之而末由；羽客缁流，徒企瞻而生羡。是寰海内外，独兹山之玉立乎天表，类有道知几之士超异乎等伦，不予人以易窥，可望而不可即也。

　　九日游北香湖记陈梦林

　　丙申秋，予初至诸罗。九月九日，与李君世勋、林君秀民载酒郊垧，思得危峰绝顶以纵目寄怀。山率数十百里之外，远不可即。先是，土人云：『县北里许有湖，修且广，荷方盛开』；未之信也。及是日，偕往观焉。

　　出郭数百武，便见此湖；蜿蜒屈曲，殊有胜概。少选，风从北来，香气蓊勃，如相迎过。渐逼湖，憩舍旁道口；从者曰：『此淡水鸡笼大道也』。绿云委波，红衣鳞次如画。湖面东，自台斗坑凡数折，而汇县治之众流，黛蓄膏渟，广可三、四亩，修如其广数十倍，汉人与土番合筑为陂。其下，西出北社尾，灌田凡数百顷；远山苍翠，列峙于＊岸。循阡陌以东，有地数亩，扼全湖之胜。野竹上逼青霄，参差茅屋；盖园丁所居。移坐竹间，湖清荷直，回环如带；又有牙蕉、檨树、蓼花，风动波摇，东西上下互相掩映，冷冷幽丽。人在香国中，飘乎若出有而入无，荡遗尘而特立也。傍岸有筏，小奚从一番子跳越穿荷以去；篙数寻，或不得其底。园丁为予言，此湖深冬不涸。花之放，度腊乃尽。荷钱新旧相接，亦奇观矣。

　　顾念自有此湖，未有表而出之者；抑不知开凿何时？湖之有荷，又不知始自何时？盖埋没蛮烟瘴雨者几百年，而吾三人今日来游于斯，假碧水之英华、代登高之舒啸，岂可令戏马之台、落帽之山独美千古？然则斯湖也，其可以无名乎？因酹酒而名之曰「北香湖」。以其地居县之北，又中土此时菡萏香消，而此地之荷独与梅菊争奇吐艳于北风凛烈之际，是足以愧夫趋热而恶凉、遇霜而先萎者矣；故曰「北香」也。

　　李、林二君齐拊手曰：『善』。因为记，而二君各系以诗。

　　澄台记台厦道高拱干（榆林人）

　　古者，台榭之作，夸游观而崇侈丽；君子讥之。若夫制朴费约，用以舒啸消忧、书云揽物，斯高人之所不废，亦廉吏之所得为也。

　　台湾之名，岂以山横海峤，望之若台；而官民市廛之居，又在沙曲水汇之处耶？然厥土斥卤，草昧初辟，监司听事之堂，去山远甚。匪特风雨晦明，起居安息之所，耳目常虑壅蔽、心志每多郁陶，四顾隐然，无以宣泄其怀抱；并所谓四省藩屏、诸岛往来之要会，海色峰光，亦无由见。于是捐俸鸠工，略庀小亭于署后，以为对客之地；环绕以竹，遂以「斐亭」名之。更筑台于亭之左隅，觉沧渤岛屿之胜，尽在登临襟带之间；复名之曰「澄」。

　　惟天子德威遐被，重译入贡，薄海内外臣民，共享清晏之福。而余振纲饬纪，分扬清激浊之任；正己励俗，有端本澄源之责焉。当风日和霁，与客登台以望，不为俗累、不为物蔽，散怀澄虑，尽释其绝域栖迟之叹，而思出尘氛浩淼之外，则斯台比诸「凌虚」、「超然」，谁曰不宜？

　　重修府学新建明伦堂记台厦道王之麟（奉天人）

　　今天子神圣，重道崇儒，文教诞敷。凡薄海内外，罔不率俾；诏郡县各立学，从来文治未有若斯之盛者也。台地僻在东南海外，从古未沾王化，罔识宾兴。迨我朝开辟之后，置郡县、立学宫，凡取士之典，皆与内地同；始彬彬称治，为海邦邹鲁矣。

　　余己卯秋，恭膺简命，来监斯土。甫下车，谒夫子庙，环视栋宇朽败，而明伦堂、两庑、启圣祠以及棂星垣牖，缺然不备。又以龙亭置于圣人之前，其规模气象蔑如也。于是急修举，缺者补之、圮者葺之，渐次兴工。越明年，于夫子庙东偏拓地数亩，中为明伦堂，堂后为龙亭库，环以砖墙；东西廊门楼，无不毕举。缔构坚致，彤髹驳蔚，一时称盛。

　　至六月，圣殿为■〈风贝〉风所侵，竟致颓坏。余心恻然！又相与醵金重建。于是诹日兴事，庀材鸠工；经始于十月，告成于十二月。迄今夫子庙、启圣祠巍然、东西两庑以及明伦堂、棂星诸地翼然，庙貌改观。其所以扬圣天子文教之盛、壮海外之观，均于是乎在。而况培人心以厚风俗，首重学校，尤为莅治者之先务哉！

　　台邑明伦堂碑记台湾令陈璸（海康人）

　　予以壬午春，调任台邑。至之翼日，恭谒文庙。礼成，学博黄君世杰率诸生引予入启圣祠前听讲。问所谓明伦堂者，盖旷然一平地也。噫！斯何地也；而可久旷乎哉？自有人类，即有人心；有人心，即有人理；有人理，即若天造地设而有明伦堂。苟斯堂之不立，则士子讲经无地，必至人伦不明，人理泯而人心昧，将不得为人类矣。噫！宰斯邑者何人，风教攸责，而可令斯地久旷乎哉？

　　予用是殚力以拮据、毕虑以经营。越明岁癸未之夏，而斯堂得成。堂凡三间，高、广如式，门楼、前拱、甬道、围墙井列。成之日，用进诸生于堂，而告以斯堂取义「明伦」之旨，为落成庆。乃环顾文庙，又已扫地倾圮；方在选材鸠工、平基定向，为创建文庙之举。适行取铨部命下，而予因是不得尽心竭力于其间。虽然，人之欲善，谁不如我？文庙之成，固有待也。独斯堂之役，费禀于官、役不病民。向之旷然者，今幸岿然其在望矣；义不可无一言以纪。

　　予谓五经与五伦，相表里者也。伦于何明？君臣之宜直、宜讽、宜进、宜止，不宜自辱也；父子之宜养、宜愉、宜几谏，不宜责善也；兄弟之宜怡、宜恭，不宜相犹也；夫妇之宜雍、宜肃，不宜交谪也；朋友之宜切、宜偲，不宜以数而取疏也。明此者，其必由经学乎！洁净精微取诸「易」，疏通知远取诸「书」，温厚和平取诸「诗」，恭俭庄敬取诸「礼」，比事属辞取诸「春秋」；圣经贤传，垂训千条万绪，皆所以启钥性灵、开橐原本，为纲纪人伦之具，而弦诵其小也。愿诸生执经请业，登斯堂，顾名思义；期于忠君、孝亲、信友、夫义、妇听、兄友、弟恭，为端人、为正士；勿或徒习文艺，恣睢佻达，以致败名丧检为斯堂羞，庶几不负予所以首先建立斯堂之意。

　　抑是役也，晨夕指画，督率就工，则黄学博之功固不可以没也。

　　重修府学碑记台厦道陈璸

　　台湾，荒岛也，夫子庙在焉。圣人之教与皇化并驰，固无海内外之隔。而岁久弗治，有自来矣。惟大成殿，岿然为鲁灵光。若启圣祠暨两庑、棂星门，皆倾圮剥落过半；前后庙基被水潦冲啮，陵夷就低，竟为人畜往来杂沓之场。噫！监斯土者何人，而不一駥目伤心于其际乎？

　　予乃商之郡守周君洛书、郡倅洪君石臣暨台令张子宏、凤令时子惟豫、诸令刘子宗枢亟议修葺，佥合词无间言。予曰：『众志既同，是不可后』；遂备由上请两宪。寻得报「可」，即以壬辰冬腊月兴工，委本标千总曾荣董其役。榱桷朽腐者，易之；缺折者，补之；盖瓦级砖之欹斜者，覆正之；墙壁漫漶不鲜者，饰之；基址之坍塌者，增筑之。而夫子之庙，于是焕然易旧焉。启圣一祠翼然起大成殿后，左右列六德斋；祠下名宦祠居左、乡贤祠居右，再列六行斋。曰六德、曰六行，非文学兼德行之士，不得寓焉。东庑下有献官斋、宿房，西庑下有藏器库、有庖湢所。棂星门左右，改置文昌祠、土地祠。其外，则为礼门、为义路，常置扃钥；非旦望及有事二丁不开，更于礼门外数十武表立大成坊为界。周围墙及肩而止，通道之水环绕其下。庙之规模，斯略具矣。至教官廨舍，则于明伦堂后新建三楹，斋、厨等房胥具；门路从东廊出入，无得复如前之寄居启圣祠左右为渎亵。再于明伦堂前两廊分列六艺斋，供诸生肄业之所。是役也，新太守冯君躬暨继至，与有力焉；同城总镇姚公，乐赞其成。计料若干、瓦若干、砖若干、灰若干、匠若干工、小夫若干名，共计若干缗，悉出本道衙门养廉余羡，予所力请于两宪而得之者。不动公帑、不费民财，历三载之勤，得竣厥工。而予不能无一言。

　　凡庙学，非作新之为难，而能默体作新之意为难；亦非作新于始之为难，而能继继承承永葺于后之为难。兹余既新斯学于其始，愿执经士子，咸各思发愤，以通经学古为业、以行道济世为贤，处有守、出有为，无负国家教育振兴庠序之至意。地方有司，亦共以教化为先务；培兹根本地，时省而葺修之，俾有基勿坏。安知荒岛人文，不日新月盛，彬彬称海滨邹鲁也哉！予故详修建始末，并述其意以书诸石。

　　新建朱文公祠碑记陈璸

　　予建朱文公祠既成，或问曰：『海外祀文公有说乎』？曰：『有』。

　　昔昌黎守潮未期月而去，潮人立庙以祀。东波先生为之记云：『公之神在天下者，如水之在地中，无所往而不在也。而潮人独信之深、思之至，焄蒿凄怆若或见之。譬如凿井得泉，而曰水专在是，岂理也哉？若文公之神周流海外，亦何莫不然』！按文公宦辙，尝主泉之同安簿，亦尝为漳州守。台去漳、泉，一水之隔耳；非游历之区，遂谓公神不至，何懵也！矧自孔、孟而后，正学失传；斯道不绝如线，得文公剖晣发明于经、史及百氏之书，始旷然如日中天。凡学者口之所诵、心之所维，当无有不寤寐依之、羹墙见之者；何有于世相后、地相去之拘拘乎？予自少，即知诵习文公之书。虽一言、一字，亦沉潜玩味，终日不忍释手。迨今白首，茫未涉其涯涘。然信之深、思之至，殆不啻所谓焄蒿凄怆若或见之者也。文公之言曰：『大抵吾辈于货、色两关打不透，更无话可说也』；又曰：『分别「义利」二字，乃儒者第一义』；又曰：『「敬以直内、义以方外」八个字，一生用之不穷』。盖尝妄以己意绎之：惟不好货，斯可立品；惟不好色，斯可立命。义利分际甚微，凡无所为而为者，皆义也；凡有所为而为者，皆利也。义固未尝不利，利正不容假义。敬在心，主一无适则内直；义在事，因时制宜则外方。无纤毫容邪曲之谓直，无彼此可迁就之谓方。人生德业，即此数言，略包括无遗矣。他言之警切，胥此类。读其书者，亦惟是信之深、思之至，切己精察，实力躬行，勿稍游移堕落俗边去，自能希贤、希圣，与文公有神明之契矣。予所期望于海外学者如此，而谓斯祠之建无说乎？

　　祠正堂三楹，两旁列斋舍六间，门楼一座。起工于壬辰冬月，至癸巳仲春落成。无动公帑、无役民夫，一切需费悉出予任内养廉余羡。犹虑祠内香火及肄业师生修脯、油灯乏资，议将予拨归郡学■〈鱼逮〉港庄田二十八甲一分租粟供给，岁以为常；经行台湾府转行该学永远遵照。并记以示来者。

　　新建文昌阁碑记陈璸

　　京邑之制，右庙、左学，前殿、后阁。予乃于文公祠后，谋创建文昌阁焉。

　　尝读「文昌化书」中有一二幻语，心窃疑之。既而往复玩味，大指教人以修德积善，与「阴隙文」一篇相表里。于是深信其言之有得于道，不予诬也。按「蜀志」有梓潼县，在保宁府界；离县三十里许，有梓潼帝君庙。予前岁奉命视学西川，得瞻礼祠下。叹天下之文章，莫大乎是。载考「汉史」「天文志」：『斗魁列在文昌星次』；吾又不知文昌之与梓潼是一、是二？殆天人也耶、神耶？孟子曰：『大而化之之谓圣，圣而不可知之之谓神』。姑置弗深论，论其尽乎人以应验于天者可乎！科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求「放心」始。求之窈冥昏默，反荒其心于无用，不如时观象以自省。有如动一念焉，若帝君之予见；发一言焉，若帝君之予闻；措一行焉，若帝君之予视、予指。必谨其独，戒慎恐惧，将所为修德积善者，悉根诸此，学不自此进乎？学进则识进，识进则量进，量进则德修，而福亦随集。由此而登高科、享大名，如持左券！人之为欤？何非天之为也。有志之士，无急求名于世，而务积学于己；亦无徒乞灵于神，而务常操其未放之心，藏焉、修焉、息焉、游焉。

　　登兹阁也，着焉四顾：东峙大山，层峦迭翠，动振衣千仞之思；南望凤山骞腾，隐在几席间；西则洋洋大海，波涛汹涌，风樯出没，变态不可名状；其北有万寿亭穿云而起，君门万里，何日得出此岛与海内诸英浚交游，历金马、上玉堂为一快。以是洗心、以是励志，即以兹阁为不欺闇室之一助可也！若终日昏昏沉沉放其心而不知，或舍近鹜远、或袋窥高，甚或以兹阁为登眺观游之所，则与谋创建者之初心大相刺谬矣！可乎哉？

　　阁制度：高、广、宽、长各若干，一准福州府庠奎光阁体式。会城选匠办料，皆署学事教谕郑长济任劳；海运到台，旦晚督率就工，委该学教授杜成锦、巡捕经历陶宣；先后赞成，则同官同城诸公与有力焉。始于春二月丁亥，成于三月戊申。

　　重修台湾县学碑记偏沅巡抚陈璸

　　忆予以康熙壬午春调任台令，台邑庙学先为伪弁住宅，湫隘弗称；兼岁久屋材朽蠹，已就倾圮。明伦一堂尚在蔓草中，未有议创者。予以为此为政第一事，不可或后；即具状详请各宪，寻得报「可」。乃殚力拮据，首于庙左隙地起建明伦堂，以是年冬杪兴工，越岁三月告成。随改造文庙，增旧地而式廓之；选匠往会城购料，业已平基定向，予忽奉文行取。时在甲申初春，不已，捐金留府库为工费资而去。身虽去而寸心惓惓，每以庙学未成为一憾事也。

　　越七年，庚寅秋，予复谬持使节东来。谒庙循览，规模虽略粗具，而启圣一祠尚仍旧，向与文庙相左，两庑尚不蔽风雨；心焉憾之！先捐俸，委台令周环筑墙以肃内外；因郡庠大费修整，未遑议及邑庠。至乙未春，郡庠幸焕然易旧矣。正在私心经营，而予又忽奉有「补授偏抚」之旨。予曰：『是不可或后』。即星夜鸠工庀材，将启圣祠顺文庙方位改造，两庑撤旧更新；添建名宦、乡贤二祠，为吏治、风俗示劝，以遂夙志焉。

　　虽然，予非有所利乎此而欲自为功也。董子曰：『仁人者，正其谊、不谋其利；明其道、不计其功』。夫建庙修学，正谊、明道之大端，应无出此者。予数年惓惓之苦心，其亦可无复憾也夫！

　　重修诸罗县学记蔡世远

　　诸罗县学，原在善化里之西，茅茨数椽。康熙四十三年甲申，凤山令宋君永清署篆诸罗，因县署移归诸罗山，就〔诸〕罗山议建。丙戌，郡丞孙君元衡摄县事，建大成殿、棂星门。戊子，宋君再署篆，建启圣祠。乙未九月，■〈风贝〉风大作，屋瓦门墙皆倾。今令君贵阳周侯怃然曰：『是吾责也』。是岁十月，兴工修其破坏，大成殿、启圣祠皆易故而新之。建东、西两庑，以祀先贤、先儒；东有名宦祠、西有乡贤祠。又于启圣祠之东建明伦堂、西建文昌祠。附西为学舍，便肄业者。棂星门之外以墙，榜曰「礼门」、「义路」；墙之外为泮池：皆前所未有也。縻白金一千五百有奇，周侯独肩之，不扰民间一丝。丙申六月，告成。

　　世远时应中丞雷阳陈公之招，主鳌峰书院。吾友陈君梦林客游于台，周侯介陈君以书来求记，且曰：『诸罗僻居海外，诸生观化聿新，愿有以教之也』。世远寡陋何知，爰即鳌峰诸友相与砥砺者而告之曰：君子之学，主于诚而已矣。诚者，五常之本、百行之原也，纯粹至善者也，天之所以与我者也。人之不诚者，无志者也；人之无志者，由不能尽其诚者也。诚以立其志，则舜可法而文王可师也。其原必自「不欺」始。程子曰：『无妄之谓诚，不欺其次也。其功由主敬以驯致之』。程子曰：『未至于诚则敬，然后诚也。敬也者，主一无适，以涵养其本原之谓也。由是而谨几以审于将发、慎动以持于已发，则合动静，无一之不诚也。虽然，由明以求诚之方，惟读书为最要』。朱子曰：『读书之法，当循序而有常、致一而不懈；从容乎句读文义之间，而体验乎操存践履之实。不然，虽广求博取，奚益哉』？学者率此以读天下之书，则义理浸灌、致用宏裕。虽然，非必有出位之谋也，尽伦而已矣。孔子曰：『爱亲者，不敢恶于人；敬亲者，不敢慢于人』。吾父子、兄弟，肫然、蔼然尽吾爱敬之忱也，克伐怨欲之心何自而生哉？始于家邦，终于四海，皆是物也。庸近之士，不能返其本、思其终，但以为吾读书、得科名，而吾名成矣；荣闾里、利身家，而吾事毕矣。其幸者，得一第；其不幸者，老死于布褐而已矣。其天资厚而习染轻者，居是官也，犹可以寡过；其天资薄而习染重者，则贪没焉而已矣。夫此身，父母之身也、天地之身也、民物所胞与之身也；以父母之身、天地之身、民物所胞与之身，顾可不返其本、思其终，以贻父母羞、以自外于天地、以为民物所诟病哉？诸罗虽僻处海外，圣天子治化之所覃敷，三十余年于此矣。巨公名人相继为监司、守令其间，风俗日上；萃一邑之秀于明伦堂，相与讲经书之要旨、体宋儒之微言，告之以立诚之方、读书之要、伦理之修，经正理明则词达气充，科名之盛举积诸，此非徒善人之多也。陈君为我言：『周侯清修干固，百废俱兴；引人于善，惟恐不及』。吾知所以长育人材、化民成俗者，必有道矣；又何俟今之赘言哉！

　　周侯名锺瑄，字宣子；贵阳人。登丙子科，以清德文学世其家。

　　重修台湾县学碑记巡台御史黄叔璥（宛平人）

　　岁壬寅，璥奉命巡视台湾。于时■〈寇，女代攴〉乱方息，继以大饥。学宫飘摇飓风霪雨间，颓然欲尽。官斯土者虽目击心伤，不遑及矣。与璥偕来者，贵阳周君锺瑄。前以诸罗令报最为高唐牧，内迁员外郎；至是，以贤能特简令台湾，慎其选也。周君既至，设平粜法以苏郡治、躬运米以赈澎湖，境以内欣欣然更生焉。乃亟鸠工庀材，乃厥旧制。凡殿庑、门垣、生舍，修者修之、筑者筑之。时诏崇先圣五世王爵，为改建五王祠。不费帑、不役民，皆周君节啬俸钱而独任之。始事于癸卯季秋，落成于甲辰仲春；縻白金三百五十有奇。不数时，而庙貌聿新，因请璥为记其年月。

　　璥维学校之设，所以长育人材，一道德、同风俗，教孝、教忠也。学者于此，不能穷其指归而得其要领、身体而力行之，故父教其子、师勉其弟沈溺于词章，庞杂于功利、权谋、术数；所谓人材，不可问矣！道德奚自而一、风俗奚自而同？今台当更化之后，学者蒸蒸然思复于古，知圣贤之所以教人者，其指归、要领，不过欲人尽力于君臣、父子、夫妇、昆弟、朋友之间。父教其子、师勉其弟，日引日上，庶成笃学力行之君子，无徒以词章为梯弋科名之具，无或以功利、权谋、术数以流入于不肖之归，则道德一、风俗同，庶不负国家养士之隆，与贤司牧师旅饥馑之余据拮经营之意，实有厚望焉。

　　是役也，董其事者，本学教谕葛炆；例得书于石。

　　海东书院记巡台御史杨二酉（太原人）

　　圣天子临雍讲学，文教遐敷；岁拨帑金如干于直省各立书院，以造天下士，彬彬乎霞蔚云蒸，称极盛焉。

　　台阳海峤，隶闽之东南郡；相去榕城，约千余里。诸生一仰止「鳌峰」，且不免望洋而叹也。郡学西侧，旧有海东书院，为较士之所。前给谏渔庄单公请以别置考棚，遂成闲廨。岁己未，予衔命巡方，视学来兹，凡一至、再至焉。中多轩楹，可读可栖；明堂列前可以讲，矮屋通后可以爨。意选内郡通经宿儒充教授为良师，允堪作育多士，与「鳌峰」并峙。谋之观察刘公，亦然予言。第以薪水诸费无出，奈何？邑明经施子士安慨然而身任之；先请输稻千斛，仍置水田千亩为久远计。予曰：『是可以入告矣』。逾数月议行，刘公捐俸倡修。一时轩窗爽洁，什器周备，焕如也。郡守钱公亦能加意振作，选诸生中文艺有可观者，得数十人，以实其中；延教授薛仲黄为师，致敬尽礼。观二公所编规约数条，详慎之议，历历可见。

　　夫兴文劝士，采风者之责也；敬事图成，良有司之谊也。抒一家之力、供多士之需，义不泯于乡也；取一人之善、成天下之材，恩必出自上也。尔师生各宜锐志精心，无怠学、无倦教，言语文字之中，申以修己治人之道。渐摩既久，当必有明体致用者出，以膺公辅而扬休明，上慰圣天子棫朴作人之至意，宁云岛屿生色、乡里增荣已哉！予于尔师生有厚期焉。

　　秀峰塔记杨二酉

　　辛酉春，予以及瓜，馆于郡学斋署。西邻泮宫，再西为海东书院；左山、右海，据郡胜概。面迎魁阁，平冈数迭，远近环映。台绅士且以巽位未甚秀拔，议请建浮屠为笔峰，予曰『然』；谋之同事诸公，咸曰『可』。遂各捐俸，卜吉以兴。
</div>
    <div class="pagination">
<a href="重修台湾府志-清-范咸_page91.html">上一页</a><span>...</span><a href="重修台湾府志-清-范咸_page87.html">87</a><a href="重修台湾府志-清-范咸_page88.html">88</a><a href="重修台湾府志-清-范咸_page89.html">89</a><a href="重修台湾府志-清-范咸_page90.html">90</a><a href="重修台湾府志-清-范咸_page91.html">91</a><span class="current-page">92</span><a href="重修台湾府志-清-范咸_page93.html">93</a><a href="重修台湾府志-清-范咸_page94.html">94</a><a href="重修台湾府志-清-范咸_page95.html">95</a><a href="重修台湾府志-清-范咸_page96.html">96</a><a href="重修台湾府志-清-范咸_page97.html">97</a><span>...</span><a href="重修台湾府志-清-范咸_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
