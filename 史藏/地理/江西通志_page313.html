<!DOCTYPE html>
<html>
<head>
    <meta charset="UTF-8">
    <title>江西通志 - 第 313 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 313 页/共 394 页</h1>
    <div class="content">　　南丰军山庙碑　　　　　　　　曾　肇
　　礼山林川谷丘陵能出云为风雨见怪物皆曰神诸侯在其地则祭之又曰山林川谷丘陵民所取财用也非此族也不在祀典夫谷卑于川丘陵卑于山苟有益于人皆蒙报礼矧崇髙广大拔出其而能御菑兴利为一乡一邑之望者其受命天子享有庙食岂非称哉军山南丰之望也考图记其髙十有九里余二百歩其上四峯崛起望之苍然其傍飞瀑一泻千里其下龙穴投以铁石雨輙随注其产竹箭材章利及比壤县固多大山而兹山杰出见于百里之外其势雄气秀若蹲虎兕而翔凤鸾宜其能出云雨见怪物给民财用以为此邦之望也旧传汉呉芮尝攻南粤驻军此山其将梅鋗祭焉礼成若有士骑麾甲之状弥覆山上因号军山邦人祀之盖自兹始唐开元中复见灵迹乃大建祠宇承事益防后其庙屡迁今在旴江之阳距县七里者南唐升元三年之遗趾也阖境祈禳有请輙应歴千余年而封贲未加民以为歉部使者请于朝久之不报元符三年六月上日今丞相曽公布时知枢密院事奏臣南丰人知军山旧为邑望部使者之言不诬愿如其请诏封神嘉惠侯庙曰灵感军山庙命书下临邦人动色相与嘉神之功侈上之赐乃合财力广其庙而新之庙成丞相属其弟肇为之记盖南丰南城旧皆临川属邑南唐始分二县置建武军今号建昌国初改也军在大江极南而南丰又其穷处地迫两粤然其风气和平无瘴氛毒疠之虞水土衍沃飞蝗不至故嵗常顺成而凶饥之灾少民寡求而易足故椎埋鼓铸盗敓之奸眎诸其邻有弗为也自唐末丧乱中原五易姓而此邦恬然兵火莫及逮本朝受命休养生息百四十年户口蕃庻室家丰乐虽八圣徳泽涵濡覆露亦神之幽賛为福使然揆实正名既见裦宠宜有文字以垂无穷故为书本末且缀以诗使邦人春秋歌以祀焉诗曰土膏起兮流泉驶兮牧徂于田偕妇子兮既耕且艺耘且耔兮一嵗之功在勤始兮野无蟊螟塘有水兮非神之力其谁使兮我苞盈兮我实成兮挥鎌铚铚风雨声兮囷仓露积如坻京兮遗秉滞穗富鳏防兮饮食劝酬锁忿争兮傥非神助嵗莫登兮我有室家神所佑兮我有旄倪神所夀兮神之惠我维其旧兮上之报神亦云厚兮酾酒刑牲殽杯丰兮吹箫考鼓声逢逢兮我民荐献无终穷兮千秋万嵗保斯宫兮
　　旌忠愍节庙碑　　　　　　　　朱　子
　　绍熙三年十月己酉信州守臣王自中言臣幸得蒙恩剖符假守支郡视事之日考按图牒窃见故籖书枢密院事张忠文公叔夜故知同州事郑威愍公骧衣冠之藏皆在郡境盖闻在昔靖康之难敌骑长驱都城危迫四靣勤王之兵逡廵前却莫有至者而忠文独以南道之师千里赴难军锋锐甚每战必克乃以庙算犹豫卒不能有成功而﨑岖顚沛之余竭力致死犹以必存宗社为己任事复不就则遂闭口絶食而以身殉焉其后金人分兵西闚闗陜所向降下无不如意则又有如威愍者独以孤臣惫卒婴其乗胜焱锐之锋蔽遮三秦以备巡幸金兵大至邻援四絶知不能守而勇气弥厉誓必与郡俱为存亡城陷之日遂陨其生而不悔是其见危致命杀身成仁皆足以无愧于人臣之义是以圣朝痛悼裦恤屡加立庙赐名著在祀典盖非独以慰忠魂于地下实以昭示万世臣子忠义之大训而吏惰失职修奉弗防忠文虽得即墓为祠以严貌像然僻在永丰灵鹫深山之中既无以侈上恩厉众志至于威愍祭在冯翊者道既阻絶而其故乡玉山东郭有坟无庙行路之人所为怆恻臣不佞尤窃惧焉谨以相地两县之境通涂之侧出留州钱属吏鸠工度为双庙拟则巡逺庻几有以揭防妥灵表劝忠义仰称建炎绍兴明诏之遗防谓宜假以光灵定其名号防书申命以诏无极臣不胜大愿敢昧死请事下礼部太常合议条奏咸谓二臣之庙前已赐额宜因其故合而名之制诏礼官议是其以旌忠愍节之庙为额于是尚书符郡主者施行如章而王侯已召还矣始侯既属役于玉山令芮立言永丰令潘友文又以书来请铭于熹于是两令课功作治如法复使人来申致侯命熹既乐道二公之事又重侯请乃序而诗之俾俟庙成衅而刻焉王侯字道夫永嘉人自少魁垒有奇节尝为夀皇圣帝极陈当世之务夀皇恱其言欲大用之而未及也是其为政知所先务固宜如此其诗曰皇皇后帝降下民君臣之义父子之仁臣之事君防名委质报生以死身岂遑恤若鱼熊掌取舍之间是孰使之其性则然林林之生孰无此性利害刦之或失其正文武张公投命重围拥孤弗遂视死如归侃侃郑公遥遥孤垒城亡与亡其节亦伟方时大变众溃如川二公相望砥柱屹然慷慨临危一心如水实全其天万世不死招魂作主帝有闵书吏惰不称神用弗居孰见孰闻孰嗟孰叹孰烝孰尝孰克用劝守侯请命奠此新宫煌煌巨扁合旧増崇丽牲有碑螭蟠龟负我其铭之过者必下
　　章贡纪功碑　　　　　　　　　朱　翌
　　绍兴二十有二年七月二十三日东南第六将校齐述以八营四千人叛脇制者二千人附贼者又二千人皇帝命龙神卫四厢都指挥使忠州团练使李耕防殿陛之师致讨诏耕曰汝善抚吾师师之在外者汝皆制之立功者视汝奏加厚赏耕至军于狮子冈刘纲以洪州兵驻城之东南崔寕副之张寕以循州兵驻城之南郭蔚副之张训通以鄂州兵驻于北陈敏以福建兵驻于东呼延迪副之邓酢以寕都民兵扼水东王厯陈修年以漕属给饷刋木辇石攻具大兴上仁圣不忍诛屡下金字符赐以生路许从招抚耕遣辨者直谕祸福无自新意乃服袍誓曰圣恩等天地而羣丑罔革耕受钺来南继奉命守兹土其敢旷日即殄灭之无遗种乃已诸军其用命敏筑甬道将毕十一月二十三日天未明耕促云梯天桥径薄东北隅神臂克敌弓交发命中礮十三梢飞石相属敢死士先登诸军扳甓跃而上贼弃城巷战耕督麾下躙之寕蔚戒其军无动更严备以待贼败缒西城训通纲扼其冲半溺于江余转走城南突寕蔚寨士鏖击一贼不得纵耕披灰烬瓦砾立治所敛贼骨筑京观无辜为丛冢等列功状以闻有防耕为观察使纲等迁两秩将士迁一秩减磨勘年有差桐乡朱新仲屏居曲江实隣章贡念诸公勠力一心以克有成功因赣人之请为书本末刻石示后铭曰帝御明堂盖干载坤子视八纮泽倾四瀛有悖于徳始烦震霆章贡迫嵗何悍覆城选将殿庐推毂禁营肆檄外屯勠力合盟猛气斗冲怒颊鲸吞礮飞摧山桥梁殒星椎鼓一誓拏云立登狶突麕奔一迹不存数实辕门鼔歌轰轰崆峒之髙摩天以青维兹赣人既乂且寕笃其忠醇永陶太平
　　元
　　崇仁县孔子庙碑　　　　　　　呉　澄
　　夫学校之设三代至于今数千年矣所以明人伦而善风俗所以育人材而裨正教其闗繋岂小哉而学之尊先圣也自汉以来未有一定之制亦未有通祀之典唐开元间定孔子为先圣庙而衮冕南靣每嵗春秋祀焉由是庙学之礼益备凡有学者必有庙示其尊也抚之崇仁江右壮邑县学据一邑之中近横清涟逺矗苍翠山水之秀鲜俪前五十年遭兵火而毁后买民间旧屋起立为殿为堂茍简取具而已泰定三年冬真定史侯景让来作尹视孔庙敝陋将谋更造邑丞祝彬相与协賛四年春召匠以计未几丞去尹独尸其事既得良材乃于九月壬子兴役十二月己亥竪楹悉撤其旧易以新构用竹木瓦甓暨石若干斧之工千三百锯之工百五十度以工师之度其崇三寻有二尺其广五寻其深三寻有六尺五年三月告成巍巍赫赫大称圣朝崇儒重道宪官勉厉之意侯诚有见于风俗之机政教之本也与其崇仁学产之入嵗用且或不给而克臻是者侯之用心公而用人当也邑人陈祥慷慨有干畧前时倡议修县治之谯楼舆论伟之及是知邑宰之用心于庙学也率先乎众而出金济急代任其劳而市材敦匠又与教官荣应瑞劝在学职员各捐已俸在邑在乡好义之家咸乐致助盖率众而肯先之则有义者孰不愿输其财代劳而肯任之则有职者孰不竞効其力此费之所以办事之所以集也虽然侯之所以新孔庙岂徒然乎将以耸动观瞻振起偷惰居游于学之士于是警发而厚于伦可以端羣下之表仪而优于才可以待公上之选举焉耳况崇仁近世之先逹徳行则有若尚书何公事业则有若佥书罗公博洽则有若侍郎李公奥学则有四呉清节则三谢皆后来之所当晞慕者进而有闻乎孔道则又有光于前夫如是庻几不负邑宰作兴期望之心邑之士其可不勉哉
　　江西等处行中书省照磨李侯平反疑狱之碑
　　李侯名楫字济川鄱阳人自袁州路经歴迁新淦州判官大徳壬寅至官丁未得代明敏公勤精于吏事佐州六年令行政举声誉着闻当路每委用焉朝廷命使者巡行天下章别淑慝临江官吏俱受谴责至新淦侯迎谒应对得宜使者嘉之分遣诣安福永新出吏贜钞以贯记凡三千二百有五十六年之间平反邻州隣县疑狱者四其一新喻民求奸弗获杀死妇人七嵗女在旁并杀之以灭口时暮夜无证左囚不肯伏輙番易牵连无辜七十余人三年不决侯设法鞫问精辨器仗衣服诘囚囚骇然无辞遂伏辜释所罣累欢声如雷其二奉新庖人治庖于豪民之家不返其兄侦伺不得踪迹与谷千斗嘱其兄俾勿讼其兄受劵闻于官豪民结连数人指言其兄已得其弟溺死之尸于某水中焚之以归吏受赇曲是其说鍜錬其兄以为诬告校寘狱将议罪侯视豪民自书与谷之劵曰岂有无歉于中而私贿人者究问乃庖人通豪民家之婢豪民之子见而杀之投其尸于水遂脱庖人兄之所荷校以校豪民之子先系三十有八人悉免一邑称快其三靖安有狱谓甲奸乙妻勒死乙或谓乙与丙交争乙折丙齿惧罪而自经于丙之门检官以死者项后痕不交匝遂定为勒死侯取他文卷叅考有自经死而痕不交匝者又以洗寃録所载自缢者尸下地三尺有炭依其法验之于所缢柘树下掘地二尺五寸果有炭块数十遂定为缢死其四奉新甲告乙盗山地官吏职役人党甲不待乙至掘其父棺乙与甲哄至丙之门而甲之仆丁鬭殴死官谓乙盗侯谓山地纵或侵越谓盗则非也官吏职役擅发乙父之棺以致交哄而遂殴死亦偶中伤而非故杀前二事失出后二事失入累年掩昧至侯始得明允非真见定力不能也侯母夫人年近八十侯出问事归所有平反夫人辄喜年与夫人相若者侯客之升堂把酒为夀善画者作家庆圗赋诗夸扬以娱其亲侯于桥梁道路加意修治州郭外有岳祠倾圯侯曰岳于祀典最重捐已费葺之其他兴滞补敝率此佥亷访司事李公嘉侯荐之曰亷洁详明宜寘风宪今授江西等处行中书省照磨朝廷所以旌能也淦人摭侯平反事实为传又将勒诸石余乃因其传次序其辞而系之以诗曰粤若古者钦恤维刑于昭皇元恻恻哀矜奏谳审详有慎有轻贪人庸夫弗念弗承彼诎孰信彼暧孰明伟哉李侯善治流声有狱未直汝徃司平靡防弗章靡隐弗徴奸狡胆落展如神灵家有慈亲天锡遐龄隂徳之报其昌其荣朂哉李侯徯汝澄清
　　华盖山雷坛碑
　　风雨云雷均之为有功于民也祀典有风雨而无云雷然屈原楚歌有云中君则楚俗固祀云神矣今黄冠师祷祈必礼雷神礼虽先王未之有而可以义起者此也夫吾家之南三十里有山崒然而髙曰华盖能兴云致雨常多迅雷烈风山峯卓立下临悬厓厓石空洞如颐天将雨云气一穟如炉烟直上俄而雷声殷殷由空洞中出以升于天此予之所亲见而雷震之威俗传其神异可骇可怖不可胜计山祠仙灵祷祈不絶儌福之人往往不吝财施祠仙有屋祠雷无坛吾里郑子春命工琢石累坛三成为礼雷神之所考之古礼祀日祀月祀星曰王宫曰夜明曰幽宗皆坛也风师雨师亦于坛而祀以义起之雷为天神其有坛也宜邑二令李粲嘉之而记其事郑之友陈仲为予言其严敬天神之诚予之嘉之犹二令也为作迎享送神之辞俾有祷有祈者歌以祀焉辞曰起岩穴兮行苍防腾腾以上兮逺迩闻声神之来兮雨八纮然大震兮天下惊苏困蛰兮发屯萌翼元化兮趋万灵云收兮日晶神功若无兮藏閟其鸣山共长天兮万古青青
　　袁州大仰山重建太平兴国禅寺碑
　　程文海
　　皇元有天下佛法益尊大天下名山思致崇极以称徳意皇庆元年袁州大仰山重建太平兴国禅寺成有司圗上其事诏加封开山祖师小释迦曰慧慈灵感昭应大通正觉禅师二神曰显徳仁圣忠祐灵济广庆王曰福徳圣仁忠卫康济顺庆王命词臣发扬休烈勒垂坚珉臣某谨按唐宰相陆公希声塔铭师名慧寂世韶州族叶氏文宗朝从沩山大圆师悟曹溪心地直指之奥又从国师忠和尚得元机境智之妙按宜春圗经防昌元年师来自郴遇二白衣神指其地居之方是时国正侮佛法学徒陵迟几不自立而师应七叶之运龙纵此山歴嵗数百其道大暴于天下斯亦奇矣神萧姓伯大分次隆初宅水上游忽夜半风雨迁庙于堵田汉晋以来或淖髙原为田或助官军弭盗御灾捍患神怪不可度已迄今水旱疾疫之祷辄响应庙而祀者几半天下非聪明正直能致然耶神得师而化乃师得神而道益彰故合祠于师之室封秩必俱大徳癸卯冬十有二月乙亥寺灾明年长老希陵图复厥宇冰渉暑歩不懈输币荐货者川至为殿阁各四楼亭各二堂六祠一若方丈众寮若门庑轩庭若庾库庖湢以区计廿有八丹碧焕灿制度宏密广员倍于旧而加美焉攅峯突嶂灵潭徤瀑风景不改于昔而増胜焉十方来者莫不惊异讃叹惝怳四顾而忘归又建栖隐禅院于城南门为出入祝厘之所噫勤矣陵何氏世以儒显金华去为释嗣雪嵓钦师之后为临济十八叶孙外而内峻学禅而行律故施诸其徒则尊严整齐而学成者众示诸行事则感动听信而业树者隆凡三锡命曰大圆佛鉴禅师于戏是道也藏用于体则静无所为推体而用则动无不应慧慈以之承六祖开名山二神以之辅有道惠四方佛鉴以之廓象教法绪其致显累朝宣光圣代北侪泰华南友衡庐岿乎大江之右防而着毁而完岂徒然哉辞曰惟大仰山周八百里据楚之藩昔有神人伯仲赫灵庙食其间在唐武宗粤小释迦至自郴山歴涧絶谷神献异境瓶钵以安躝危跞难道丧不悖既固既完湜湜曹溪益濬而疏流为大川畆涤浍决广洽混防于一原道得其正地得其胜来学日繁后五百年室燬徒隳适启圣元莫盛匪今莫髙匪禅或镌而刓干干佛鉴统一儒释有光厥先扬沩激济恶衣粝食以示学人学人若林直指其心有觉有闻表正失惑遐迩丕变顺风骏奔崇构拓阯髙朗博硕如祗陀园青山为城白云为屯翼翼言言由甲底壬克溃厥成孔勚且勤职司上言天子嘉之景命攸敦于赫慧慈洎于大神鼎峙髙尊灵宫既抗休号允烁尚迪恩纶天经地寕保有无疆夀我圣君太史稽首播颂万亿永殿山门
　　洞阳万夀宫碑
　　圣天子承熙洽尚清静天下之崇老氏号为宫为观者废而兴防而着可数已临江新淦之东二十里有地曰洞阳有山曰皇人之山相传晋许旌阳所游憇有观曰洞阳之观不知始何代传次住持道士郭务元居之郭君秀朗迈越好道术文章大徳六年谒余武昌东游龙虎山见三十八代天师天师奇之授隆兴玉隆万夀宫讲师三年改惠州道判未几迁临江至大四年天师入朝郭君白言弟子所居洞阳地夐尘薄宋淳祐间几废赖住持朱可道力振之今幸遭圣代非有大建树能终保无他乎惟师留意即日更定观额曰洞阳万夀宫取道经天真皇人之语名其山曰天真福地以告元教嗣师师曰宜如天师命皇庆元年上之集贤以闻特降玺书授务元宏道通真崇教法师洞阳万夀宫住持提是秋八月开宫布殿一如玉隆故事官属防恭稚耋賛叹咸韪上之赐嘉君之勤君又曰是徒美其名耳非壮其栋宇无以称上意非广其田畴无以接四方而丰屋大厦贤人逹士闻而效财效壤者不谋而旁集遂尽撤其屋而新之其中曰金阙寥阳之殿东曰开天之楼西曰锦帷之阁亢以重门翼以修廊防有堂燕有室寮次广防庖廪宏固榜其闗曰都仙之府凡为屋若干础费若干缗辟田若干亩曰万仙庄居养并举报称兼至山峙然以大水漾然以浚人于于然而来矣众益喜君之志有成曰不可以不识乃谒文于予余观老氏书其言理身治人之道详矣非今所为者若旌阳则世所谓列仙之流然其功于人甚大施之秩祀也固宜郭君儒者诚能去巫觋之末求清静之本俾天下皭然知老氏之为道如此则是宫也将必以君故名天下亘万世又奚止如今日之观哉重为之辞曰迢迢洞阳巍巍髙山上有元云下有流泉洋洋新宫内明外映昔也何衰今也何盛郭当其世初实病之其师为言天子命之载经载营亦既勤止来游来憩以养以食我观世间孰不可为曷成匪公曷败匪私道以人地以人胜我未克正物孰由正既新尔宫尔田亦丰繄古有言择善而从晨钟杳杳夕鼔考考以祝圣人之夀莫若有道呼役神物诃厉谴慝以徇世人之欲莫若有徳惟道惟徳可以上佐天子跻天下于仁夀之域咨尔洞阳罔有弗钦此非予之言乃老聃氏之心
　　建昌路重建太平桥碑
　　旴居江闽间南北往来必道境上郡东旧有桥横之垒十有三跨梁之楹七十有三中为亭东西为门至元丙子燬焉民病渉构飞桥以济壬辰六月郡侯章公总管赵公帅同僚及郡寓公大家度材鸠工癸巳十一月始事越明年七月落成柱石栋宇髙广宏丽视旧有加惟旴为江闽要处而桥又为旴要处是不可不复落成之曰适际圣天子龙飞之始河海晏清霄垠轩廓郡人名之曰太平既请书于予又以记请予不得辞夫一物废兴莫不有数由丙子至甲午几二十年而桥始复太平之世民有余力一桥虽防可以观治矣其自今始舟车之辐辏商贾之都防千万里重译之逺然而安旷然而四逹凡自此途出者其可不知君上之所赐乎既以谂旴之父老于是乎书且诗之曰惟旴为郡江闽通衢郭东有桥又旴要区前此檐楹星斗可中阨于数或艇或泭而后来者思济舆徒梯梁虽架风雨则虞比来一载木运石驱鴈齿翚飞鬼呵神扶日东西行万武奔趋邦人士语畴昔所无伊谁之功公侯大夫拜稽对扬臣何力乎明明天子泽被吾旴凉飔暖曦晴江漫湖童謡老壤载歌袴襦祝桥夀耉其乐居居臣赋此诗天保嵩呼
　　天华万夀宫碑　　　　　　　　揭傒斯
　　唐贞元中吉州刺史阎侯隐于城东十五里芙蓉峯后传以为仙去其山世为阎氏业子孙世为郡人山髙广可十里俯览郡中诸山或言古仙人浮丘伯及其弟子王郭二人亦尝徃来其处及称山中多光怪儵忽变化甚异延祐三年侯诸孙毅即其地祠浮丘以其二弟子及侯配广殿大庭髙门修廊皆合制度又割田廪有道之士以奉祠事明年郡人曽编修巽申为请于元教大宗师命为天华观至顺元年陞为宫明年正一教主三十九代天师加天华万夀宫并书其颜咸谓君子作始宜具金石刻请为刻辞按庐陵志侯名寀初隐芙蓉后得道山东南三十里之洞岩临江玉笥山志又言承天宫西南十五里南障山葆光观有吉州阎使君别墅后得道衡岳学仙之人固芒忽不可知而戎昱集载送吉州阎使君入道诗此尤足征者浮丘事见列仙传天下髙山絶境有浮丘遗迹要不可诘然古之士君子负徳行材艺不见用于世或著书立言以传其道或躬耕采拾以乐其志或依托佛老以寄其迹若此者世多有之后世至有因之以为富贵利逹之途赫然与王公大人并驰争先者侯之孙自壮嵗抱其才游京师数被荐不合去最后受知集贤诸学士荐为甘肃儒学副提举又翩然叹曰即见用以逾五望六之年驰数千里之地逐尺寸之禄智者不为也曰天华吾故土吾将老焉其犹有乃祖之遗风与其辞曰瞻天华之岩岩兮前青牛而后元武乍蜿蜒而回伏兮忽骞腾而轩翥丹霞烂其髙兮白云缟乎在下俯城郭之鳞蓐兮览平原之膴膴香城郁其在望兮乃巨仙之故居枕墨潭之黕澹兮大江淘而右趍歩灵臯而造神澳兮顾列仙之攸馆浮丘既厌世而髙驰兮阎仙又摈余而不返召青鸾使驾辂兮俾凤皇以调笙抗交龙之云旂兮仍析羽以为旌冀神君之来降兮余将肃其并迎昔孔子欲乗桴以浮海兮老亦度闗而西游知文武之不可以作兮道懔乎其莫留何盛世之孔明兮亦髙蹈而逺引矧兹邑之钜丽兮乃英贤之所蕴君子固难进而易退兮亦因时而显隐神君既有此灵宫兮曰髙明而又爽垲山樷樷以四周兮缭青川之浼浼抚下人而顾懐兮歴千嵗而犹未改起倚槛而浩歌兮将毕景而靡悔
　　临江路玉笥山万夀承天宫碑
　　天下称大名山在大江之西者三曰匡庐曰閤皂曰玉笥玉笥又为天下絶境按道书及图志于洞天则太秀法乐于福地则郁木凡为老氏之宫二为观二十有一而皆统于万夀承天之宫宫在洞天之西三防峰之下玉涧之上云即梅子真隐处汉初覆箱之麓有观曰玉梁相传初为观时天降白玉梁因以为名晋永嘉中徙号于此唐之季道士刘潜谷建老君院观旁曹处明亦建精思院而王处士遂以观为灵寳院南唐保大中从灵寳文质议合三院之田复为玉梁观刘傅陈绍规王傅丁守元姚文质曹傅宋懐徳汪希声皆有道者号玉梁八祖宋大中祥符元年赐观额曰承天宣和初陞为宫宫之众几六千指为支寮五十余而唐宋之君数设金箓醮于此故玉笥之名震天下大观庚寅宫灾各出建坛塲以居寮之存者仅十有三灵寳之支曰超燕浩然水竹养真老君曰仁智玉洞玉山夀玉精思曰清音清隐桐涧道冲云庵建炎绍兴之际管辖刘思齐知宫杨得清始复其宫何道冲何守元继之宫日以修咸淳中管辖李允一之兄珏为閤门宣賛舍人得幸上为请以甲乙传次从之入国朝至元二十六年诏加万夀承天宫给五品章以允一为本宫住持提防兼本路道録与知宫谢景巽谋大新其宫以称上赐景巽乃种树积财以待大徳三年初作东西庑而允一卒刘夀翁周源深刘居敬何应仙等继之皇庆二年夀翁源深建夀春阁主宰三官三殿延祐改元建三门及正纪堂钟楼斋堂庖库之属至顺二年居敬应仙建三清殿费以钜万计居敬及李师周各以私钱五千缗倡之余皆出诸宫中王实仙等木惟栋材得巨檆株于郡人邓守一余皆取之谢景巽所手植者于是栋宇之制金碧之饰象设之严莫不度越于前矣又増饭众之田合新旧为亩万有奇而宫始大备君子曰大江之西虽有三大名山惟此山兼洞天福地之重峰有太白云台羣玉秦望之属三十有三坛有太清太乙曜明白鹤之属三十有九台有东华赤松白云之属十有二谷有彤霞丹阳之属五井有丹砂玉乳醴泉之属十至若三溪八池七潭六原四坞二十四涧皆胜絶之处髙摩天闗深入地轴载之莫究其名穷之莫极其源云雨所都雷电所家金芝灵草之所圃神龙异兽之所窟宅天钟其英地储其灵磅礴扶舆非遗世絶俗乗虗驭景之士不能徧睹也古今隐居得道于此计不可数其幸知名者若秦孔丘明等十人汉梅子真梁杜昙永萧子云唐罗子房罗公逺谢修通刘道平宋沈麟毛得一李思广之徒三十有八人皆磊落奇杰世不常有其不肯名于世者不知其几且神禹大圣也汉武英君也言皆尝应符受箓于此使天下之人披图志听游士谈説孰不延颈稽首矫然如在弱水之外信天下之絶境矣而万夀承天宫实统此山不亦重乎今宫庭之丽不独可称上赐又足以称此山不亦美乎然是宫也兴于汉盛于唐燬于宋虽复于南渡又二百余年以至于今始完且美厥维艰哉为之后者当何如其继也今住持提防是宫者通元冲素明逺法师教门髙士何君应仙也宫之浩然堂邵天麟念其修复之难何刘以上诸老之勤请文刻石余与邵善又尝识何君序已复系以诗曰大江之西洞庭东三山鼎峙争长雄玉笥嵳峩与天通千回万转重复重十人避秦入山中池养十鱼为九龙九人乗龙上虚空赤帝飞入为九嵏四海照耀何烘隆三疏不救莾贼凶曹瞒欺天塞帝聪玉梁白昼随靊霳夀春真人抗灵踪玉坛佳气长郁□璇题翠羽开神宫九霞照地光熊熊急涧鸣玉相撞舂羣峰四合如朝宗承天万年亮天宫太秀幽诡郁木同重岩洞壑守鬼工白猿夜号寳气冲我欲求之白云封金阙先生碧两瞳弟子文咏敬以恭巢云驾雾留飞踪元洲长史白玉容八十二口来相从一入不复世莫逢忽而见之若发防朱宫玉堂绣帘栊青童素女清而丰桃花杏花相映红忽而不见空溟蒙或闻玲玲磬与钟或如金鸡啼晓风何刘沈谢数十公遗声逸响犹沨沨霓旌羽节何当降霞衣飘飘佩琅璁下与世人哀瘝恫身为风牧常先鸿上佐皇羲播时雍还淳反朴服孝忠物不疵疠年谷丰气酣飞上三防峰周览四极摩苍穹前有天柱如华嵩落日照作金芙蓉三峰东出号赤松云台太白相横从羣玉金扇逺更浓两峰相倚如駏蛩紫防髙阁紫霞冲石桥金柱争巃嵸长江外抱如白虹束以惊峡轰奔洪千今万古声淙淙百神歆集元气融超凌蓬莱轶崆峒仙来不来我心忡山中有草名碧茸食之千嵗颜如童我欲求之不可穷愿佩含景从仙翁紫袍白马来两騣夺取神君一尺铜坐阅絶景忘春冬
　　大元勅赐饶州路番君庙文惠观碑铭
　　虞　集
　　番君之有庙于番昜久矣旧庙在郡治之防事故宋郡守范文正公迁之城西北国朝延祐中郡守王都中以其庙之久敝更新之郡人元教大宗师呉全节作芝山道院以主其庙故翰林学士元明善为书其事作迎送神曲以祀神焉郡人以庙隘弗称所以尊敬番君者袁仁庆之别业在永平门外平衍寛阜因元妙观住持王仁近致诸大宗师以为番君庙仍作为宫于其侧以守视之仍改至元之三年自旧庙奉番君之旧像以居仍以梅鋗将军侑食守将吏士各率其属庻士庻民后先奔走不约而集道迎有序至庙具少牢醴币大合乐以飨之民大恱明年大宗师言于朝天子遣使者封奁香织金文之币为之衣以赐勅翰林院画防赐文惠观俾有司勿敢有所挠因命颐神凝素文教真人于有兴及朱道冲方志逺治观事而太常议番君当易名曰文惠王文因汉旧諡而惠者着其流泽故乡之无穷也观以是得名庙有故守臣顔鲁公及范公之祠郡人以为故万户齐某世以其兵守饶亦有别祠前太守今浙省叅政王都中能治郡亦画像而事之而施田度弟子甲乙治观事者志逺也六年九月朔旦天子清暑上都还次懐来集贤大学士不刺失利等用大宗师言新庙之宫宜勒铭有勅以命臣集臣谨按番君事见史防世能言之汉诸侯王惟长沙最久国分而防而庙祠在番昜千数百年不絶得民心者若是其久乎抑神明之感有所在乎昔徐偃之得民避穆王而去之民祠之太末太末之徐皆宗偃李唐时徐氏子孙有守其郡者大新其庙韩愈尝书其实焉呉泰伯世家春秋末呉益大与中国防盟季子之贤仲尼犹称之既亡其后子孙散处盖以国为氏番君又以呉氏兴名最着至徳之传其不可以名称如此哉大宗师从其师受知世祖皇帝事列圣五十余年尊荣安文卿相莫及位特进其号曰真人其大父父有武宗皇帝之锡命若世世祚饶国建立为公于是大宗师因祖父之赐履逺推本于宗家再作番君之新庙极其盛大其亦仿于徐氏之故乎臣集敢不拜手稽首奉诏着铭以遗之其词曰有呉世家于赫番君相是有归克涣其羣江南之东惟番最大洪源盛流彭蠡其汇大纳有容保和以冲含生所资神明来宫额广千里中城听治民之来享出入多制神道尚幽人道尚明别而理之新宫乃成既迁既好嵗久而敝东门有田万神攸萃自堂徂基栋宇言言灵之洋洋来享来安顾瞻故乡孰非吾土随感有见寕滞方所相方度新在我曽孙曽孙孙子思着思存道家之宫以祀上帝则具是依曷有其替文惠之褒人无异辞有炜裳衣天子锡之神之格思食尔旧徳勿私尔邦惠我四国史臣修词丽牲有碑百神敬共明诏在兹
　　玉笥山清真宫碑
　　玉笥山清真宫在临江之新淦实録以为本名羣玉山汉武帝授上清箓于此见有光如笥下之改今名而以上清名宫云宫之始末可知者梁天监中杜昙永与其门人钱文咏来居萧子云以钱百万助成之今有石刻在宫中云是昙永所撰上清碑文而文咏书然其署官文字制作不合疑后人所重立有改易失真者唐长庆中谢修通奉母隐此山实録所着也南唐时皮羽南受知后主刻木为印使佩之以治宫事徐公锴为篆上清宫额此最可传信者矣宋宣和中勅改为清真宫端平丙申主宫事者李希白故给事中大有之孙也郡人重之为请于朝使度弟子得甲乙相次传授乃得涂绍禹鲁道隆皆名家子又有道行法术为时所尊敬故能大其宫而新之益入田租以给众来者日至而宋亡矣自是以来相继治其宫者曰胡永年曽卿胄刘继贤曽季谦张嵩老涂道其方来则欧阳本一聂立仁其人也至元丙戍世祖皇帝尝召卿胄至京师咨问称防留之四年乃得还既而宫之屋日敝于是元贞丙申永年作法堂至大戊申卿胄嵩老又作冲妙堂戊午季谦又作三清殿其后继作日防不懈而宫皆新成三清殿成之明年聂立仁方从元教嗣宗师以其事来告曰未有年而吾宫新则昔之从事于此者多矣然自杜君以来姓名可考者寥寥数人耳则其冺而无闻者无文字金石之托也不可自我之世无以示后人子幸为我铭予既闻而叹曰山川之形势为豪杰所临依众庻所防通者歴歴可见然而忽然之间时徃物异则感慨系之而荒闲寂寞之滨乃有斯人据泉石之极致以相传长久如此乃为次第其说而勒之以铭铭曰太秀之山羣玉之府廓兮有容若笥将贮不键而固匪槖而盈合冲纳和神凭虚生其神孔明维大司命叅我左右宰我众正若瞻紫垣罗络四周表卫中居旋制九州文昌之宫泰阶之上灵气翕张孰执其象伟若降精岿崟峙停焫燎弗轻食于殊庭神君欲来冷风与俱乐出太空合神于无朝阳熙熙夕灏肃肃孰其迎将孰其往复精明粹融潜滋密充自然遂成沴戾不逢穆穆在朝皥皥在野我宫恒新以诏来者
　　勅封显祐庙碑
　　至顺二年夏江西行省以文书白于朝曰吉安守臣言其所统吉水州中鹄乡有神庙食于石砻之里者相传神姓刘氏讳焕盖长沙定王之裔云旧志以为隋时始有庙至唐而益大歴五代及宋灵异甚着建炎初金兵蹂江南隆祐太后入赣避之舟行为石所碍有巨人翼其舟出于险后物色之则神良是也遣人祠谢之自是数百年之间嵗或旱祷之则必有云起其东以为雨有蝗祷之蝗不至其旁近有羣盗犯其境祷之贼恍惚有所见而散去当是时州固县也而郡守之祷之也必具官位姓名谨书祝辞于版而致敬焉勅赐其庙曰孚应庙又封其神曰顺惠侯盖当时之制神灵之有功于民者有司覈实其事以闻始赐庙额又有功则封之以王其号自二字以上累封至八字极矣自入国朝来凡水旱疾疫盗贼有祷无弗应者而神封犹仍前代之旧非阙欤圣朝懐柔百神徳意至渥诏书每下则有司长吏必谨具牲币奉祠境内诸神之在祀典者是以石砻之祭嵗月相望也请更大其封以答神庥而以慰民人敢以为告于是中书下其事礼部礼部移书太常而博士议曰宜因其旧而更其庙号曰显祐庙加封神曰昭烈王吉水州道士某法师提防某观事刘学仙来请书其事而刻诸石又为享神之辞曰坎坎伐鼔石砻之下注醪盈觞解牲在爼神其来思胥乐于舞我东曰瞻云来如雨谁其从之昆弟如侣神固王孙长沙伊祖惠我孔仁亦厉而武是耶非耶来即于所神之享我自我祖父昔侯今王天子之祜裳衣有章丹楹朱户肃肃孔容孰敢予侮驱我疠鬼去我蟊鼠丰我大田寕我屋宇尔妥我依至于终古
　　崇仁县显应庙冲惠侯故汉栾君之碑
　　崇仁县治南望七十里有山焉广大髙厚嶷然其前其巅峻而并鋭能出云雨蓄神明凡水旱灾害之祷无不通焉盖邑之望而吏民之所依也谓之巴山相传东汉栾巴字叔元魏郡内黄人而神仙传云蜀成都人史称巴好道顺帝时给事掖庭仕至黄门令性质直学览经典虽在中禁不与诸常侍交擢拜郎中迁桂阳太守用李固荐拜议郎守光禄大夫与杜乔周举等八人巡行州郡巴使徐州还迁豫章太守郡多山川鬼怪细民尝破赀产以祈祷巴素有道术役鬼神乃悉毁壊旁祀翦理奸巫于是妖异自消百姓始颇为惧终皆安之是时方分豫章郡东地置临汝县则今抚州之境也相传以为巴治妖民尝至此故民间思之不忘以巴之名名兹山云其后尝置巴山郡在县西南四十里遗迹犹有可考而县西门曰巴陵门巴山至县所从入也则山果以巴得名久矣巴后迁沛相征拜尚书顺帝之有司多毁民间墓巴上书切责禁锢还家二十余年用窦武陈蕃荐征拜议郎蕃武之祸以党谪为永昌太守辞病不行上书理蕃武寃下廷尉自杀而相传巴有墓在山下而立祠焉今为广教僧寺而山巅并祠南昌尉梅子真与叔元而唐邓叶二道士配之盖出近世云故宋绍兴二十六年有宣教郎知县事郑圃孙懋为令以告民曰周人以讳事神而名不以山川名山曰巴惧民久以为未安也洞庭有山以洞庭君之所居而谓之君山栾君自豫章为沛相独不可谓之相山乎乃酌酒以告神而神悦暴之于民而民从遂更名相山咸淳元年县寓公朝奉大夫知邵武军事师得遇等言于朝曰县有汉光禄大夫栾豫章之神祠墓存焉其神明在史册守郡有功立朝有节讼陈窦之寃竟以身殉风节凛然可以谓之神明者矣吏民祷祈必应而滛巫瞽史名称鄙野非教民事神之道按祀典崇寕三年赐东明县柏梁桥栾巴庙曰显应庙大观四年封巴为冲惠侯显应庙矣其山颠之祠与梅子真同命得赐妙济灵纯真人之号者则用道家之言也栾君生时灵异甚着人人能道之而斯邑之民有求輙祷有祷辄应千百年以来殆不胜纪国朝大徳丁未予留斯邑是年大旱八月旦迎神至县治大雨连夜后三十四年其旱尤甚苗有未入土者民甚惶惧承直郎逹噜噶齐鄄城宝通遣其簿将仕佐郎舒文琰疾驰诣庙迎神像至县以祷宝通率其属奉迎于西郊祝史未及成礼而沛泽滂沱衣冠尽湿随至邑治雨连三日夜乃止四境以霑足告既而五月又不雨徧祷羣望神在祷中已而六月三日雨十二日雨旬日之间云雨并兴四郊在望者或十里数十里或百里或一日或二日或一时随地而足稽诸旁近最为沾渥焉是时宝通悉力祷祈以为己任斋戒兼旬而不间严屠宰之禁厉不防之俗家有疾苦而不顾身受劳苦而不辞忠翊校尉县丞缙山张荣与簿及典史实协心焉必得雨而后止为吏者其忧民如此其必有以鉴其诚者乎乃序其事而传之为迎享神词曰有敦维崇其阻九陵时翕时舒与云俱兴降丘作神朱绂赤舄尚书邦君司命司直自古在昔于我故懐我识其来尝与雨偕公宇斯穹私宇斯洁神君格思无怒伊恱髙山峻严孚与禴禋惟神不违俯依我人我人何有有尊有俎黍稷既阜酒醴惟醹捭豚为羞有定有羮神来硕歆百物之精神昔故乡父老燕娱千载在斯不醉无起乃大乃神硕产乃生为嘉为乔为栋为楹为美为英寳藏兴殖无有逺迩来被来泽仰其虚矣穹窿休明就其奥矣流动满盈时有序代神不可极曽孙孙子有祀无斁
　　张将军祠碑　　　　　　　　　欧阳元
　　饶之安仁玉真山惠寕庙之左寓祠张将军者宋亡之死士也将军初从江陵守髙逹至元十二年天兵下江陵达降将军帅其徒淮士百人去之洪州是冬洪又降去之信州防儒臣谢枋得守安仁断桥树栅为拒将军闻之帅所从赴谢军谢喜得淮士授诚信郎帐前都提推心膂任之将军感激筹防部署咸获其用十三年二月谍言我师来自江右谢分兵千余人御之既而自饶来攻谢遣为徼将军奋大刀斫杀数人前军稍却后阵大集绕出谢军后于髙冈立帜将军顾见惊溃俄矢中将军马鼻乃歩战死之我师义其人求之仆尸中叹曰壮士壮士取衾覆之将军殁数着灵异邑人祠之水旱疾疫祷之必应儒学教授胡均式入京祷于将军约至京求朝士为文刻祠中乃未暇至顺元年与编皇朝经世大典明年书垂成感寒疾不能执笔友人萧征之惊曰若尝以文字有诺责于神者式遽曰是将军也取珓祝之曰闻书局官欧文监明当候式以祠记属之可乎掷得吉诘朝余果来具以告余曰诺式疾即瘳书来求文遂记之又作迎飨送神诗以遗祠者使并刻之石将军讳孝忠道州人辞曰酾酒兮满壶陈牲兮疈辜神降兮醉饱割牲兮饮酒佩长剑兮荷长殳弓在室兮矢在防生为人兮尽瘁死事殁为神兮降嘏异世世有明主兮咸秩无文不废明祀兮以劝事君神去兮奈何鼔坎坎兮巫屡歌神思奋兮挽天河挽天河兮洒斧斨祛厉鬼兮阜时康民无灾兮物无害歘长啸兮倚天外
　　金谿二孝女祠碑　　　　　　　胡元垲
　　堂三间祀二女子表孝烈垂世教也三百年前县初为镇镇有银塲塲有典吏银耗不能偿将抵吏罪吏惟二女相与谋曰地产已竭银不可得罪不可逃女生何所用惟有投炉焰中一死赎父乗炉火灼焰时同时跃入烂焉见者哀号闻者惊异事闻即日罢塲散冶免吏罪二女子生下里耳不习诗礼之训体不闻珩璜之节一旦孝心所发轻身以死求诸传记未能或之双也于法宜祀今皇帝践祚制诏州县前代义夫节妇议与旌表惟时济南呉公瑾来贰兹邑闻二女子之风曰是不有大于义夫节妇哉盍特祠称明诏乃直旧塲乃峙新庙石钟山在右鹧鸪山在左大徳戊戍四月属役五月落成谓邑士胡元垲曰子非邑之人乎且子老矣及闻习矣笔之以垂厥后予曰二女孝烈不以记而传也公起孝烈之心不可不传也近有以坑冶防献烹炼逾月不得锱铢有害于民无益于官乃叙前因转闻省府事遂寝是二女之孝不特生其父于当时又生此邑民于世世矣公显祠足以契人心之天足以对扬天子丕显休命乃作迎享送神词三章遗乡人歌以祀其词曰招淑灵兮山之阿驾云骈兮两英娥携手同行兮肯予过憇新祠兮乐也婆娑山肴兮野蓛清泉为酒兮明月为烛石钟自鸣鹧鸪自曲风景当年兮太平草木灵之来兮鼓渊渊灵之去兮驾翩翩罏罢焰息兮斯万年我民子子孙孙兮力畋尔田
　　邬子砦巡检方君去思碑　　　　危　素
　　诸州判官县尉巡检之设职捕盗也官甚卑职为甚要巡检尤卑盗之始获多自巡检始其治所当荒山絶海去大府必逺其官无佐贰自非明慎者焉可保其狱之不寃哉议盗之刑重者至于死其可忽诸昔者廷议儒学官在吏部者已多俟代者常十数年许借为巡检逢掖之士徃徃以为一旦去爼豆负弓弩不几于自待之薄者乎然国家之意岂不以为职之甚要则用不可非其才儒者于修已治人素尝习之施之天下犹可矧巡检一方其难易较然矣故有志之士恒不小其官而乐为之固将行其学而已崇卑非所计也彭蠡之泽其浸千里进贤县之邬子砦适当泽滨先是羣盗尝据险自恣行者甚厌苦之九江方君繇艺文监修书被赏典得儒学教授借为是官盗贼肃清官府无事乃作亭湖上以自休读书之暇着为文辞歌咏其官居之乐儒生秀士咸喜从之游其民益知向道彬彬焉趋于礼义他邑之盗亦无敢犯其境矣若是者谓非儒者之效吾不信也闽海元公既辟方君为掾令调将乐县主簿去官之三年里父老属临川邓立以书来京师求为制去思之碑方君笃学甚文而仕日显异时所书者宜多兹其从政之始故请得而颂之方君名积字叔髙其湖上之亭余为记也其诗曰彭蠡之泽钜浸淼弥荒茅篁竹盗贼攸栖劲舻髙桅其来绎绎忧虞孔多讵遑寝食警曹之设厥秩虽卑以去患害以防奸欺猗我方君出自馆阁匪资文章实循矩矱君曰毋亟盗亦吾民何以化之惟义与仁诵诗读书琴瑟在御弗暴弗苛民情悦豫湖波风月清明櫂歌相闻樯影不惊方君去只民思无已述词于碑以劝君子





　　江西通志卷一百二十
<史部,地理类,都会郡县之属,江西通志>
　　钦定四库全书
　　江西通志卷一百二十一
　　艺文
　　明
　　金谿孔子庙学碑　　　　　　　宋　濓
　　金谿县令李子敬修建孔子庙学成庙之殿及防门皆仍其旧罅漏者补苴之黯昧者丹垩之学之论堂庙之西东庑与夫肄业之舍皆新作之论堂为间者三崇二十又二尺纵视崇而弱其二尺横视纵而强其十尺肄业之舍为间者左右各三两庑视舍其数各再倍之经始于洪武七年八月至十月讫功呜呼元季兵乱邑庐尽毁而庙学岿然独存是固有相之道而贤大夫复能汲汲为此可谓知化原者矣助其成者县丞杨干主簿刘祺典史乔思道子敬既相率释奠已使教谕曾易征文于濓濓序其故而系之以诗庙学縁起若三迁之详则旧记存焉诗曰金谿之山翔跃犹龙下有学宫灵气所宗笃生大贤惟我陆子防明本心远探圣髓其道朗融白日青天纎尘不惊万象着悬矧兹乡学可不亟图孰其兴之实邑大夫机动籁鸣泉赴川増其从之者缉缉绳绳三月之间用币告成龙础凤甍文棁丹楹气象改观焕乎文明人亦有言有诗有书有斋有庐式寕其躯匪居之为娯前轨是趋念此小邦文物则衍其气夜发星流虹转学子翩翩期文之显匪文之为勔惟形是践我作我诗为劝甚力圣谟孔彰万古一日有赫其临敬之无斁
　　贑州圣济庙灵迹碑
　　圣济庙者初兴于贑渐流布于四方所在郡县多有之神盖姓石氏名固贑人也生于秦代既没能发祥为神汉高六年遣颍隂灌懿侯婴畧定江南至贑贑时属豫章郡与南粤接壤尉陀寇边婴将兵击之神降于絶顶峯告以克防之期已而有功馆神于崇福里人称为石固王庙唐大中元年里民周谅被酒为魅所惑坠于崖下符爽行贾长汀舟几覆咸有所禳谅即返其庐爽见神来防之于是卜贡江东之雷冈相率造新庙塐石为像奉焉相传庙初建时天地为之晦冥録事呉君暨司戸萧君令康黄二衙官先后徃视皆立化二君亦继亡逮今祀为配神云自时厥后神屡显嘉应州之东北有二洲曰蓝淀曰干渡每当长夏水易涸隐起若冈阜舟楫不通宋嘉祐八年赵抃报政而归适遘焉亟儌灵于庙水清涨者八尺清涨俗谓无雨而水自盈也元祐元年夏五月不雨徧禜山川弗应郡守孔平仲迎神至郁孤台烛未见跋甘霖倾防四年东城灾风烈火炽将延于库庾林顔正佩郡章急呼神曰盍悯我蒸民俄反风灭火六年复灾耄倪遥望雷冈而拜月明如昼忽阴云四合大雨骤至虐焰顿息建炎三年隆祐太后孟氏驻跸于贑金人深入至造水髣髴覩神拥隂兵甚众乃旋绍兴十九年鄱阳许中为郡欲新神之宫召大姓二十人立庭下谕之众推张鋭郭文振心计开敏宜为紏率二人谢不能许乃分一番纸如其人之数书二为正副字杂封之令自得墨者职如书各取其一开之则得书者二人也众以神与心通不日而宫成二十七年禁兵合山寇据城逆命子女玉帛驱辇殆尽高宗命都统制李耕殱之隂霾挟逆风为患士卒弗能前耕私祈焉顷之风顺天朗一鼓而城平自是王师南征无不祠以牲牢乞隂兵为助者淳熙十六年嵗当大比州人士刘文粲以梦征于神梦三十人执高竹而立因更名筌遂入乡选嘉定十年夏大霖雨江水暴溢城不浸者三版民惧为鱼泣祷甚哀水寻退亡害绍定三年黥卒朱先率其徒陈达周进蔡发以叛有防除荆襄监军陈垲提刑江西仍防诸将致讨夜驻庐陵梦神告曰先将窜番禺尔宜速图垲密命胡岩起李强疾趋至贑合三寨兵戮之淳祐七年湖南夷獠曽甲啸聚倡乱声摇江右部使者郑逢辰檄王舜进攻如有神立青霄上凶徒沮骇卒就殄灭九年安远崔文广为变倚石壁作窟穴潼川姚希得来持宪节驻兵守之久且弗拔寇见云中若旗帜飞翻其胆遂落渠魁乃擒景定三年郡有黎氏狱胥吏受赇搒掠良民使之承左司呉革疑焉神告以兆卒白其寃元至元十七年闽卒张彦真入庙舌吐数寸足悬半空自述其隂私颇悉类有人鞫谳之盖神之显灵其事不翅数百而于雨旸疫疠之祷騐者尤伙备见于唐宋碑碣及嘉济实録濓唯各举其著者书之所不书者可以例知也宋寳庆间莆田傅为贑县东尉艳神之为撰为繇辞百章俾人占之其响答吉凶往往如神面语之者此亦隂翊治化之一端也呉杨溥时以神能御菑捍患有合祭法署为昭灵王宋五封至崇惠显庆昭烈忠佑王赐庙额曰嘉济元三易封为防国普仁崇惠灵应圣烈忠佑王复更之以今额其褒扬可谓备矣至若高宗所赐赭黄袍纒丝码碯帯及南唐李煜五龙砚至今犹藏庙中云濓稽诸经国有凶荒则索鬼神而祭之士有疾病则行祷于五祀先王必以神为可依故建是祠祀之制也世之号为儒者多指鬼神于茫昧稍与语及之弗以为诬则斥以为惑不几于悖经矣乎有若神者功在国家徳被生民自汉及今孰不依之虽近代名臣若刘安世若苏轼兄弟若洪迈若辛弃疾若文天祥亦勤勤致敬而弗少怠是数君子者将非儒也耶何其与世人异也濓初被召而起神示以文物之祥后果入翰林为学士心久竒之今故特徇祝史韦法凯之请为撰灵迹碑一通使刻焉或谓髙帝未尝伐粤苐遣陆贾赍玺绶立佗为南粤王濓按传记所载婴之略定豫章在六年庚子佗之称臣在十一年乙巳其未臣之前恶知不来侵境而婴击退之耶恐史家以其事防故畧之尔敢并及之系之以诗曰神雷之冈翠防嵯五螭夭矫含精徽崇祠四阿俨翚飞像变翕赩五采施阴爽袭人动曽飔发祥传自炎刘初粤氛侵徼告防期岂或天星陨魄为降灵于人赞化机以石为氏理则宜大中卜迁墨食龟有声沨沨达四垂风霆号令疑所司斥逐厉鬼旸雨时禾稷穟穟嵗不饥编氓鼓腹酣以嬉建炎火德值中衰宫车驻驆贑水麋完顔黥卒大歩追神兵暗树云中旗卷甲疾走如窜貍莫徭啸呼引獠夷禁军荷祋据城陴屠刘壮健到婴儿威神有赫助王师一殱凶竖无孑遗贡江水落洲如坻巨舟皆胶牢弗移鞠躬再拜叩灵墀赤日火烈云不衣洪涛清涨没石矶阴翊王度功何疑紫泥鸾诰自天题爵为眞王手执圭风马云舆时往来赭袍笼黄帯纒丝五龙寳砚角鬛竒袭藏山中夜吐辉阳阴斡运无端倪焄蒿凄怆如见之休咎有征神所持委以恍惚邈难知奚不来索庭中碑
　　重建绳金寳塔院碑
　　南昌城南有佛刹曰千福相传唐天祐中异僧惟一之所建也经营之初发地得鐡函四周金绳界道中有古劔一舍利三百余颗青红间错其光荧然于是建寳塔取舍利藏焉改千福为绳金塔院落成之日爇栴檀香香气郁结空蒙中僧伽大士显形其上正与塔轮相直万目咸覩疑异僧盖大士之幻化云初郡多火灾堪舆家谓塔足以厌胜之已而果騐宋治平乙巳知军州事程公某以其有关于民鸠钱二十五万修之绍兴庚午尚书张公某来佩郡符复倡葺之一日塔形倒现于冶工游氏家上广下锐层级明朗宝轮重盖一一具足元至正壬寅戎马纷纭院宇鞠为椔翳兹塔瓴甓亦且摧剥殆尽乙巳夏院僧自贵与弟子匡同袍善慧各抽衣盂之资剏库堂于东偏国朝洪武戊申夏四月清泉兰若僧道溟与前三比丘披伽黎衣手执薫炉向塔前发大愿誓尽今生为之持厯走民间施者多应众工皆兴趋附如蚁忽有钜甓自顚坠稠人中咸无所损伤又五色光起塔间围绕良久而没冬十一月塔完塔凡七成成各六棱环以峻宇前敞小殿以奉僧伽太士栏槛坚致洞户玲珑檐牙翚飞宝铎如语己酉春道溟示寂匡等益聚施者之财造释伽宝殿抟土以肖三世诸佛殿后复构屋三楹中塐曼殊师利普贤观自在三尊像庄严岩岫从壁涌出挟以两庑前至于三门门内甃以方池绀緑可鉴一如大伽蓝之制讫功之日则甲寅冬十一月也惟我如来开度门树塔立庙所以使其见像起信信为一切功德母万善皆自此生非徒耸观瞻而已也矧能助地形之胜消弭灾害隂隲生民废而不兴是岂人情也哉道溟之与三比丘精进弗懈终能遂所志而后止非其才有过人者不致是也匡等不逺千余里来请予记因为歴序其事而系之以赞曰稽首大慈父利益于羣生宝塔之所建种种诸方便耸起霄汉间有如苍龙角人有遥观者至诚皈命礼不待登伽蓝已足摄骄慢所以四大海无处不建立异僧何国人杖锡来洪都指地发鐡函中有舍利罗光耀夺人目其数过三百封缄重瘗之树塔鎭其上四众方合礼香雾空蒙中乃见僧伽像作彼慈悯相身被郁多罗手执青杨枝欲开甘露门以解热恼故成坏虽相寻神幻终不灭影倒冶工家下锐而上化导于众生示以顺逆故忽遭戎马兴鞠为椔翳场岿然撼风雨中有不坏者溟等发愿誓加庄严力荧荧五色光出现于塔表万目皆瞻仰以为未曽有施者如川至不日告成功栏楯互周匝洞户各轩敞帝网日交防宝珠仍绚烂绘画诸菩萨以及天龙象拥防于后先生狞若飞动自兹弹指间涌殿及崇阁一一皆现前鎭兹清净域福徧一切处毕方不敢见永无郁攸孽人见有为迹不知皆无为防事归一心无非无上道我今作赞辞笔下起楼阁内有无缝塔光覆大千界一渉思惟间即堕外邪见
　　豫章许韦二君功德碑　　　　　胡　俨
　　豫章许韦二君者晋旌阳令许君江西观察使韦君也按道书许君名逊字敏之其先汝南人汉末其父避地豫章之南昌因家焉敏之自少博学于天文地理隂阳律歴经纬之书靡不贯通尤嗜神仙修炼之术初得西安呉猛所传精修不懈道德日尊乃以晋太康元年起为蜀之旌阳令表忠孝除烦苛开谕善道吏民化服防石变金代民输赋标竹施水病者以苏慈惠之政流闻远迩感慕之至形诸歌谣既而弃官东归游嵩阳闻丹阳有女师谌母者多道术往师之得宝书符劵斩邪飞步之法于是诛海昏巨蟒以除民殃斩江湖老蛟以息水患川泽无罔象之虞山林絶魑魅之怪复冶金作柱以鎭昏垫环千里之间民物奠安其功大矣韦君名丹字文明京兆万年人周大司空孝寛六世孙唐秦州都督琨之元孙太师顔鲁公之甥孙也文明以世胄之华又从学鲁公故其识见才器超于等伦其歴官迁次所至政绩具见唐史及韩文公墓铭今独以其观察江西者书之文明之治江西也罢八州冗食以纾民财教民陶瓦以免火忧筑堤捍江疏斗门以走潦水民不陷溺开濬陂塘以灌田畴而民足衣食又为南北市营以舍诸军嵗旱则募人就工而人不病饥复为长衢夹两营东西七里而人去渫汚凡为民去害兴利殚厥心无遗便所以垂裕于后者其功亦懋矣二君于民功徳若此而报祀不举岂非旷典欤祭法曰徳施于民则祀之能御大菑则祀之能捍大患则祀之由此而言二君之祀于礼为宜然举而行之则存乎其人焉按察使临漳石公璞有猷有为刑清政简乃举二君之事封章上闻遂命礼官具祝册每嵗春秋方面重臣揆时备物祀祠下诸公奉命惟谨许君仍旧观以祀即鐡柱延眞宫也乃作新祠于观中西北以祀韦君噫国之大事在祀与戎表昔贤没世之功德举千载因循之旷典达思慕无穷之人心石公之言朝廷之命一举而并得之矣俨郡人也报本之心同于齐民既书二君之功德又复系之以词曰粤若旌阳天赐非常积仁洁行规圆矩方制锦于蜀岂弟慈祥化金代输民归流亡标竹置水沈疴获康作民父母颂声洋洋解组而归送者褁粮神母授受金箓玉章呼召风霆隂阳翕张毒蟒据穴百里罹殃耄倪蹙頞君心悯伤老蛟变幻江湖茫茫人将鱼鼈绐我愼化犍卧沙匿濳湖湘诛蟒斩蛟神化无方耕桑奠居厥功莫量表表武阳勋公之孙教育外祖鲁公之门高朗振迈出类超羣敭歴中外益茂厥闻爰来豫章观察八州罢除冗食财用以周易茅陶瓦民无火忧筑堤捍江疏窦走潦水患永息民获相保原野瓯窭时罔有秋涤陂濬塘禾稼满篝生遂乐利斯民之休千里湖山惠施仁流元和政绩卓然罕俦简在帝心琢碑以留歴世滋久浮屠遗丘侃侃石公论世尚友昭兹祀典实贻诸后神功休德同垂不朽
　　晋侍中大将军温忠武公庙碑
　　豫章城南有晋侍中大将军温忠武公庙者以公之墓在也公咸和初为江州刺史持节都督征南将军鎭武昌豫章乃江州刺史治所也公至豫章亲祭徐高士之墓仰其风节爱其山川言于朝曰豫章十郡之要宜以单车刺史居之事虽不行而心实重焉故临终之日与陶侃书盖公之葬豫章侃从公之意也后朝廷追公勲德将为造大墓于明元二帝陵之北侃上表并公书得停移葬今庙之后有坎隐然实公之墓故老相传旧碑载墓去庙三十步初庙近排岸司濒于江嵗久为水齧今庙徙墓夷矣而旧碑亦湮没世俗无知者因讹为宋司马温公岂以公尝为刘琨右司马故耶乡人嵗时祀事惟谨有以祀祷者辄不得卜复祷曰庙无碑岂非欲得祭酒之文乎遂得吉卜呜呼公之事载诸史册章章然辉映今古公之精神上下与天地同流亘千载犹一日公岂以余言为足传耶特以余能证其讹耳谨取公之履歴始终大概着于后使读者知公不复讹为涑水先生也按传公讳峤字太真河东太守恪之子也初为都官从事东阁祭酒补上党潞令北平大将军刘琨夫人公之从母也琨请公为叅军复为从事中郎上党太守加建威将军督防前锋军事将兵讨石勒屡有战功琨迁司空以公为右司马属二都倾覆元帝初鎭江左琨以公为左长史檄告华奉表劝进帝嘉之寻拜散骑常侍歴骠骑王导长史迁太子中庶子明帝即位拜侍中转中书令王敦逆谋表补丹阳尹公还都奏之加中垒将军持节都督东安北部诸军事及敦兄王含同钱凤奄至都公烧朱雀桁以挫其锋击含败之封建宁县开国公进号前将军时歴阳太守蘓峻藏匿亡命朝廷疑之公遂有江州之命未几果反公屯浔阳遣督防王愆期西阳太守邓岳鄱阳内史纪瞻等率舟师赴难及京师倾覆公乃遣王愆期奉征西将军陶侃为盟主于是侃率所统与公同赴京师戎卒六万旌旗七百余里直指石头公又于四望矶筑垒以逼贼侃督水军向石头公与庾亮率精勇从白石以挑战时峻劳其将士因醉突战马踬为侃将所斩峻弟逸及其子硕婴城自固贼将匡术以台城来降为逸所击求救于公公从别驾罗洞言进攻榻桁遂破贼石头军奋威长史滕含抱天子登公舟时陶侃虽盟主而处分规畧一出于公及贼灭拜骠骑将军开府仪同三司加散骑常侍封始安郡公邑三千戸议将留公辅政公以王导先帝所优固辞还武昌公先有齿疾至是拔之因中风至鎭未旬而卒年四十二江州士庶闻之莫不相顾而泣帝下册书追赠公侍中大将军持节都督刺史公如故諡曰忠武祠以太牢公之本末如此呜呼公当晋室之微能以劳定国丰功伟绩不独着于王室而豫章之人不受王敦苏峻之祸公之利泽深矣公不弃豫章而妥灵于此豫章之人岂能忘公此所以世世祀公而不絶也公之祀因祭法余故表而出之求余文者邹鹏南复作诗以遗之俾与其乡人歌以祀公其词曰五马浮江典午微中原塞扰竟莫支惟公天授豪杰资毅有猷复有为仗劔南来歴岖﨑翼戴王室昌厥词羣贤满朝挹光仪王事靡盬劳驱驰逆敦凭陵肆侮欺神器振摇纲纪隳防桁扼险计出竒指顾之间含凤披凶峻结约逼郊畿乗舆播越徒嗟咨公复奋身举义旗感激将士张国威羽书四发如星飞征西遂下荆南师指挥岳瞻与愆期白石之役天相之殱厥丑类无孑遗防勲锡爵同三司廷议所留公固辞旋舻南经牛渚矶犀光下烛号蛟螭翩然归鎭曽几时奄忽神游哲人萎远迩闻赴涙涟洏丘墓千载江之湄祠宇虽存人莫知神明昭格于赫曦井邑庇庥民实思有牲载俎酒载巵愿公朝夕无我违
　　清潭集虚观碑　　　　　　　　解　缙
　　新淦玉笥山自秦时有九人者避徒役来隐于此后稍稍防去数百里之间名山胜迹皆其所占若吉水清潭集虚观其一也观额自唐干封元年道士高士宁所奏请前白覆之峯常有白云覆之瀑布垂虹亦传有白云仙者于此得道自观中出而望之如玉笥然观后东山绵延如列屏障世传山顶晋时有杨仙于此冲举石上履迹宛然余尝游而见之观之左有北华山之秀其右则清潭白沙澄江如练有渔人数家濑溅溅如鸣琴长松覆之鸥鹭并集于其间虽画图之工有不能及也但观相传为危仙炼药之所而观前有亭曰南阳以为邓仙而设余尝观玉笥何君六石有太史黄庭坚诗云九仙同日上龙湖尽是骊山所送徒惟有邓君留不去松根搘鼎煮菖蒲亦但云邓君凡丹灶之墟亦皆其所遗也而石又独云何君与诗不相应又疑邓乃何字之误抑二君固在九人之列与夫所谓仙人固能往来人间又以清潭集虚山水之清华若此安知九仙者不尝往来而至于斯欤观之兴造在宋犹盛殿堂楼阁岩岩翼翼长廊曲径与复壁重门相为掩映诚斋杨文节公题字具存余尝过之未尝不周回观览而慨然吊古于斯也其诸老宿若欧阳绍先黄通言李道一刘如云皆能修葺观宇以为其徒庇依入国朝住持道士周若川班首若愚知观李希白郭尚阳皆能自树立观为藂林东西道寮之盛又有过于前者而未有记也永乐五年某征为神乐观舞生以记为请余未暇也又明年而成之奉诏来京师循禋事毕将归具观之始末复以请乃为之记而系以诗曰洞天郁郁仙所都避秦亦有骊山徒九仙同日上龙湖世传此事应糢糊汉皇求仙温诏敷筑坛除道通蜀车玉笥天降仙冠裾环山百里草木荂清潭上有丹鼎炉危仙陟降来此图有唐中叶谁所庐大宁高君起集虚白沙翠竹相萦纡琼林瑶树枝扶疎文节大书照金铺鸾停鹄峙霞采俱塑像俨若天神趋观者起敬生怡愉祈灵集禧灾害除上应列宿斗牛墟万嵗永奠东南隅
　　重修福田明觉寺生佛道塲碑
　　雩都汉县也灌婴城在焉山明川秀地旺物繁德人善教藏席其间如是我闻福田明觉寺去城百余歩环山涖畴胜甲于邑盖福田寺之总名统其间者十而明觉为称首近额也在寺之东偏本始自梁天监至唐末五季有僧姓呉讳文祐家于信丰闻贑之麂山秀异杖锡扳跻蛇驯虎伏树刹而居久而去之遂止于雩是时明觉曰僧伽院文祐主焉人称为呉僧伽云佯狂市肆荤酒无嫌由是为人驱逐一日窜其园竹间大呼竹将为帚未几林竹枯死人始惊异邑人曽德泰垂老无嗣萌意饭之款其门言当有子已而果然有孙德峻者之汀州武平谒定应禅师师曰雩阳有佛僧伽吾法弟也寄之一扇舟还舣岸僧伽迎问而径取之由是昔之笑侮者皈依詈逐者媿悔而皆号为生佛矣至祥符己酉六月遍辞交友无疾而化邑人不忍火之塑而祠焉至于今不坏化之日邑人丘继兹遇于蜀之河梁问言疾应伛偻风趋追之不及继而数有见焉化身髪鬓尝生邑之人士水旱疾疫凡盗兵不测之灾祈感响畣尝有狂贼纵火方然圣寺而灭又时毁寺恍惚遇佛投刃而拜凡此功德利润雩人不可殚纪传之父老刻之金石其可信也已可谓灵也开禧勅封灵济大师嘉熙加封慈祐咸淳加封慧应至于六字可谓显也嗟夫僧伽远矣有作于前有承于后不其大可喜欤自元盛时寺祖师荣昌三传为都纲广御彻今了明师法号秋月姓陈邑之着姓洪武壬戍天子命为僧防以金刚智慧积山海功因有维新撒旧之功于时火自御书阁延烧而生佛岿然独存盖圯坏宜易惟天惟佛所以啓明师成此胜事也故曰不有废者其何以兴非欤善哉于是捐赀不恡叩善咸施殿堂门寝楼观禀湢一新其故初寺有林竹巨竿后已枯死生佛化去有竹生其牀下衍而益茂中絶者久之今郁然满山皆非偶然是可书也旧寺三门有唐咸通三年记李少鸿书宋嘉祐元丰有王鸿记各一通开禧勅封一道石刻具存余初来贑见有坊曰生佛怪而问之少长争言昔吴生佛化来此出门不见因已叹异及来雩阳予友彭君子信偕邑人士孙君思逺倪君直籍籍言其故且曰了明之善承也予质之老成郭公铭善广文黄辅君佑示其所记是用立碑以昭无极词曰西方有佛言湮迹逺中州生佛诸佛之选麂山竒嶥弃而弗阅雩多善人可以诱说猗嗟福田寺将千年有縁明觉佛来处焉放浪佯狂变化无方或亡或存或秽或芗久而益着信及懵庶灭而长存以福其防当其在世慈愍利物捍患御灾有永无歇毎嵗六月不以蒸热塡门轧衜白首髦结来拜祁祁佛毋我违有凭有处了明之为只园布金栴檀作林雩多君子幸聼予箴祸福无门吉凶相寻常如敬佛即佛是心
　　移建饶州府学碑　　　　　　　杨　荣
　　圣人之道穷天地亘古今而益显故圣人之祀亦穷天地亘古今而无间盖其为道大而君臣父子之伦微而日用常行之理不可一日而无者也茍一日无之则人之道几乎熄矣若是则享祀万世与天地相为悠久也不亦宜哉洪惟圣朝疆土之广亘古所无郡邑皆有孔子庙而尊崇之典享祀之仪自汉唐以来未有若是其盛者列圣相承法孔子之道以尧舜之治者先后一揆屡诏天下修理庙学所以隆报本之义也饶江右名邦宋范文正公守郡时建庙学于城东东湖之北迄元之季燬于兵燹其旧址鞠为丘墟旁近之民冒为己业洪武初郡守陶安弗欲穷其民乃即桃源山麓而改建焉中大成殿以祀先圣高明宏敞足称观瞻厯嵗既久风雨震凌日就倾圮宣德改元建安程赐领敎授以修复为己任当事诸君咸赞成之僝木石陶瓦甓百需咸具乃诹日兴作民之富者赀贫者出力趋事赴功庙貌洒然一新视昔加严赐尝以较文闱来京师请予记其事将镵诸石旣记之而复系以诗曰大哉圣道垂千万年祀事之隆隆古则然矧惟圣代兴学育贤春秋二时荐祼益防饶实名郡大江之右有庙翼翼歴嵗滋久猛雨斜风榱摧桷朽弗称具瞻有愧官守丕隆报称厥有明命赫赫若临敢不祗敬僚宷协劳民工趋令易朽为坚支倾以正栋宇山立轮奂翚飞峩峩其严肃肃其仪拜谒有位释奠以时圣神洋洋俨若在兹师表万世先圣之道惟其大者曰忠曰孝咨尔饶士是则是效俯探圣谟仰瞻庙貌粤有贞石勒诗以告饶人勗哉恪遵圣教
　　兴国重修孔子庙碑　　　　　　陈　谟
　　洛阳贾侯思复繇明恕廉勤擢知兴国县视篆既月为呉元年永惟将隆化本必厚教基惟是获上信下恱近来远形之而动神之而宜惟圣训焉是依乃相庙学有其废莫或举者有其敝莫或改者有其违莫或正者大惧无以尊明祀示永久旧制櫺星门孔道抵城濠端直平豁宋元间民侵没且百年望宫墙者窘仄由径不良于履视前尹屡规复屡沮侯力复之防部使者至民复有沮者侯指陈益力使者周观大是之肆得以辟乃加甃焉夹树墙杂植佳木参差蔽亏外伉总门丹碧翚骞内浚泮池芙蕖槐柳停防清漪压以飞梁俯以亭槛观者改观两庑从祀栋宇震凌者易粉墨萧瑟者焕礼殿冕服采色彰施削去不度章数等威折从礼典旧有三程祠伯子叔子立侍仿先师位改侍坐焉旧阙文昌祠规讲堂左筑宫阙像设焉勒孔子像于贞石笾篚俎豆尊罍坫爵百尔器备肄习有斋燕坐有席庖馔有舍祭器有所垣庳者崇薨压者植甃阙者补渠壅者通自一瓦一桷罔或疏圮此一役也侯倡之次年主簿王君继先实来聪敏练达并力一心赞幕胡君德中相协厥成致完致美邑人耸啧叹所未覩每朔望从僚佐引儒彦谈经订史坐堂上既乃人赋诗一躬校工拙厉其不逮以为常聘礼硕师増弟子贠复其身朂其业时与揖让降升饮食谈咏人艳其荣焉及是校官赵炫耆儒李士俊等合辞来谒文刻石惟夫子身虽素王而贤于尧舜位虽大夫而师表百王虽不有天下而以万世为土秦灭弃以覆汉表章以兴圣何心焉其敎曰君子学道则爱人小人学道则易使也有民人社稷者断断乎斯其的也已惟贾侯不鄙其民陶以岂弟动以礼乐均赋役也制役必縁税制税必縁亩防善良也坐彊梁雠杀者尽杀不恕躬化理也讼庭自清竭诚感也甘泽屡降斯可云形爱人之实矣是邑故产英硕最其尤者唐钟绍京宋李先之辈蔚为名臣腾耀史册罔辱圣门今兹济济祁祁不尚有继先哲者乎邑长贰大兴庙学茂育菁莪如是厥效必将表着方来是皆在所宜颂颂曰有文斯庙表兹平川邹鲁是承洙泗是源有倬其道坦坦平平率履以达阶之圣垣沦嚣没溷孰清以汰复古之规侯功是赖抑抑贾侯民懐其爱母尔师尔靡厌靡怠圣门之役羣欢辈趋材良工哲巧殚力输巍巍煌煌素王之居泮水乐只奚斯颂诸衮裳劒履瑶琚玉藻不愆以式其风肆好八埏流虹垂光讲堂孝友张仲来降文昌文翁汉代栖筠唐室迈勋旂常兴学殊迹有美平川章甫深衣时节春秋蚤夜兢持圣训丕融侯德不替刻石庙庭钦于世世
　　东平王庙碑　　　　　　　　　何乔新
　　广昌之东园有祠曰东平王庙者宋咸淳中县令朱汝贤所立以祀唐忠臣张睢阳也按史王讳廵举进士累官眞源令禄山之乱起兵讨贼与贼将令狐潮尹子竒等大小四百余战屡挫贼锋后以孤城援絶力不敌以身死之当是时逆氛起河朔蹂躏河华兵旤蔓延几徧天下而王以区区睢阳扼其冲贼死咋终不敢越西南江淮之间晏然不识兵革者王之功也王之将死也西向再拜曰臣生无以报陛下死当为厉鬼以杀贼道家者流遂谓王受命上帝为瘟部帅察民善恶而赏罚焉其说窈防盖不可究然江淮之民慕王之忠烈且信道流之说故所在立庙水旱疠疫必祷焉其应如响东园之祠其一也永乐甲申庙圮于水正统庚申邑民始修复之时先公为刑部侍郎记之甚详嵗久滋敝天顺八年冬十一月予从兄本坚弟乔福暨耆民呉大成居士掲仲雍大觉寺僧道霖等始合众力而新之中为正殿后为寝室前为饮福之亭越明年夏六月庙成檐楹翚骞金碧绚丽梐枑严整劒佩葳防耆稚耸观以为有庙以来未覩兹盛道霖因予弟乔年求纪其成绩夫王之忠烈无以赞为矣论者或谓王生邓州死节睢阳其平生足迹未尝履江南庙而祀之恐非先王制祀之意是不然宇宙间屈伸变化不可测度者神也神之所以然者气也得其气之刚大灵著者则为伟人发为忠义之业炳然巍然不幸而死其精爽耿耿者不为异物澌尽复为明神无所不之焄蒿凄怆随所在而着见焉若王是已庙食于兹夫何疑哉初王着神南土号封累加其曰东平威烈昭济显庆灵佑王者宋景定元年十一月所封也乃作歌遗之使邦人歌以祀王庶几飚游来格降福于民焉其歌曰桂醑湛兮瑶觞箫鼓鍧兮中堂灵连蜷兮未来渺予思兮睢之阳灵之来兮旗纛缤纷驾赤虬兮骖苍麟霁云先驱兮殿以万春歆我烝尝兮穆且欣嗟天宝兮多屯胡骑閧兮关河昏长蛇在阙兮龙在野怅孰埽兮妖氛灵哀愤兮援戈起弯乌号兮射妖豕北风竞兮西日苍凉力旣竭兮继之以死身虽死兮精爽不亡陟降帝庭兮椉隂阳察民善恶兮降殃祥龙冈之下兮旴之浒松筠萧槮兮緑阴承宇朝出游兮暮来归越千嵗兮毋远兹土屏蟊贼兮驱疠鬼锡我百福兮寿且祉灵之降福兮不那我民报祀兮终古无已
　　重修广昌庙学碑
　　皇帝嗣统改元之三年夏四月同知建昌府事麻城萧侯允恭行部至广昌爰诣学宫祗谒先圣先师顾杗桷摧朽图绘黯昧慨然太息谓广昌名邑耆俊多此出焉而庙学不修殆非我国家崇圣道育俊材之意吾为郡佐与有责焉敢不以修饬为己任乃告太守三山谢公仲仁用图改作议旣克合侯首捐俸金四百八十铢为倡于是县令莆阳叶君茂高丞晋阳李君拳暨学之师生县之义民只若侯意或输之财或助之役奔走承序以后为羞乃僦良匠市羙材斲石为础埏埴为瓴炼蜃为灰筮日奏功始事于大成殿黼坐朱几庙貌孔严旁及两庑拓而大之自羣弟子以及从事诸儒图像惟肖前为正门列以画防外为三门上应櫺星又作先贤祠以祀乡之先正至于斋舍庖庾之属欹侧者正之陊剥者修之丹雘漫漶者饰之侯来莅县躬自督劝众驩趋之不烦执扑经始于是嵗夏六月越明年戊子春三月始考成焉殿庑靓深门闼宏丽多士聚观以为它邑所未有也侯帅令佐师儒舍菜于新宫告成事焉教谕桐庐邵君忠训导英山段君俌湖南王君涣曁学之诸生谓侯嘉惠此邦聿新庙学不可无辞以敭休闻相与伐石置庑下而属乔新书之乔新窃惟鲁僖公作頖宫史克颂焉呉仲庶新潭学王临川歌之今萧侯修学飬士之勤殆无异于鲁公潭守所建立而声歌不作非缺典欤乃具书其成绩于碑而系之以诗以昭示于来世其诗曰盱水之曲奕奕新宫孰经孰营萧侯之功于维萧侯民之父母苏枯龈强惠泽孔厚华轓彭彭戾于我邦念兹庳陋顾瞻徬徨乃防乃图乃戒工徒乃卜乃诹爰兹墍涂有伉维门有翚维殿丹楹藻棁罔諐彛宪我材孔良我役惟时阅嵗乃成匪亟匪迟新宫告成祀事孔明毛牷斯疈黍稷惟馨侯升讲堂衿佩济济或诵或弦亦文亦史侯曰朂哉敬明乃德厥德靡修我心有慼诸生拜手侯训惟休勉哉只服敢遗侯羞丽牲有碑方趺圎首侯之嘉闻百世不朽
　　新城县令陈君政绩碑　　　　　刘定之
　　江西建昌新城县令陈君贠韬以正统辛酉嵗去任至今成化丙戍二十有六年矣新城仕于朝者潘顺傅颙来告曰新城人相与伐木运甓构亭立石以待当代君子书君政绩垂久远敢具録以请予固尝知君者但未悉其在新城之详今旣得之其宜书焉先时新城多黠吏为民害君至任黜退之代以谨愿者邑庠东旧祀李泰伯吕南公诸贤久而祠圮君发公帑益以已俸复建之春秋丁祭后率博士弟子奠献废僧寺田七十余亩弃不耕君请以给贫民无田者邑民为王府校尉物故辄征其家丁代役君请勿代止终其身英宗皆从之版籍旧多诡匿贫富无所考役以不均君综核清详自是兼并无幸免寡弱以息肩逺年流徙复业者五十余家负郭良田濵大溪嵗被水患课民筑堤种榆柳以固之夏防弥望秋熟频仍迄今赖之治讼明决民莫敢欺邻境民亦间以其屈抑求直君早年学诗于翰林检讨陈先生璲登宣德庚戌第及在新城以诗诲庠诸生朔望升堂讲说听者倾服政学之余时延耆儒秀彦访问所缺遗否则静坐焚香鸣琴赋诗以自适盖在新城仅逾三载去新城来永新予永新人也是时已官于京乡人来言君政严奸民猾胥重足屏息曩时蚕食闾井间者今挟赀浮舸南游湖湘北泛江淮平人称快予心善君所为未数月君以知者荐来同考壬戍防试既出院遂简为御史由此新城永新两邑皆以君不得久于其位为歉君为予言员韬在永新傥久亦当和平如新城尔以初至不容不厉绳矩以除旧弊惜去之速不克寛以济猛也君在一时民牧中眞为可称者欤君淛之临海人卒官福建布政使其子选传君经业礼部防试第一人继君为御史按治江西至永新少时从君宦游处也其县丞胡旧亦尝为御史赃污狼籍冀选涵贷之选卒罢其官无所贷而礼貌之如前辈论者多君泽民宜其后效法焉可也故予为新城之人怀君惠者并记之岂独以慰其人之思也哉新城之学而仕者其亦有可矜式于君者矣抑世之有民社责任而于其在位时已见恶于其民甚者羣咻而去之观新城民人之于君又可以自愧而知夫民之本厚必有所不得已而后薄也孟子曰夫民今而后得反之也又何尤焉
　　思贤阡碑
　　吾邑刘楚公沆薨时宋仁宗御篆其墓碑曰思贤之碑故墓前阡曰思贤阡墓下之乡公子孙世居之曰思贤乡乡统于区曰思贤区里统于乡曰遗直里取仁宗挽诗此日悲遗直之语皆着君恩也若贾昌朝墓碑御篆曰大儒元老因之改其乡名曰大儒里名曰元老当时崇待辅相大率类此今公思贤碑刻已缺仆而区乡之名思贤里之名遗直皆为旁近区乡里夺去以为名至于公墓所在子孙所居之区乡里乃复别冒他名惟思贤阡三字笔势竒伟大书深刻于石碑不知何时徙龙腹渡溪濵山麓凿崖石为趺而植之増刻五小字曰孝子段永立盖徙置之者段永也去公墓所逾半舍矣予屡过而问之旁无段墓亦无段其零落已久欲复公墓道盖无难邑之有势位者与吾同志能为助赞一一复之岂非忠厚之风乎
　　泷冈书院祠碑　　　　　　　　邹守益
　　泷冈书院祠为大理丞邹公瑾而作也公当靖难之师及同邑监察御史魏公冕死于位一时若天台方公孝孺临江练公子寕庐陵曽公凤韶分宜黄公子澄皆凛凛然有叩马采薇之风仁宗昭皇帝曰方孝孺等皆是忠臣大哉王言与师尚父义士之称炳炳千古羣臣只若德意罔敢差池诸公咸俎豆乡贤或书院以专祠之正德壬申某归侍易斋大夫疾三年而疾小间大夫命之曰永丰吾宗国也寺丞御史之烈其可以后羣公乃奉命以请于邑之士皆防防相告庠生裴康陈本刘斌陈竒李观可刘希昭萧旦合辞以呈郡守伍君文定督学政田君汝耔协议韪之亟下县立二公木主于乡贤大夫复命曰寺丞公吾同谱也其率族属祠而祀之使从兄守泰入牒于郡郡丞朱君衮分守陈君洪谟廵按李君润符县以入官故址曰东义仓空地为之祠曰公之精爽其尚乐故土乎族之长光缉率子姓元化垂等建堂于中前为邹氏大节祠外为泷冈书院缭之以周垣嵗以祭乡贤之明日洁牲俎而行事立碑庑下使国宁来征文以告来者呜呼人莫贵于自立自立莫大于忠孝忠孝不失以善其身则虽流离顚沛刀锯鼎镬而天下后世犹哀慕而章显之矧于同姓乎若蔑德弃义负国而辱亲则虽尊荣赫秉钧胙土而子孙且羞以为祖矧于天下后世乎爰系之词以诫吾宗词曰昊天生民灿有正命维忠维孝以若恒性祸福无端贞脆有定章其淑慝是为殃庆百尔君子盍以为镜孰无此身奈何弗敬
　　平茶寮碑　　　　　　　　　　王守仁
　　正德丁丑猺寇大起江广湖闽之间骚且四五年于是上命三省防征乃十月辛亥予督江西兵自南康入甲寅破横水左溪诸巢贼败走庚申复连战贼奔桶冈十一月癸酉攻桶冈大战西山界甲戍又战贼大溃丁亥与湖兵合斩首千余俘三千六百有竒释其胁从千有余众归流亡使复其业度地居民凿山开道以平险阻辛丑师旋于乎兵唯凶器不得已而后用刻茶寮之石非以美成重举事也
　　平浰碑
　　四省之寇惟浰尤黠拟官僭号潜图孔亟正德丁丑冬輋猺旣殄益机险阱毒以虞王师我乃休士归农以缓之戊寅正月癸卯计擒其魁遂进兵击其懈丁未破三浰乘胜追北大小三十余战灭巢三十有八俘斩三千余三月丁未回军壶浆迎道耕夫遍野父老咸欢农器不陈于今五年复我常业还我家室伊谁之力赫赫皇威匪威曷凭爰伐山石用纪厥成
　　黄乡保筑城碑　　　　　　　欧阳铎
　　贑江省边郡也其属皆巗邑牙错闽广之间而安远尤僻远编户十里为保者二十七而黄乡尤深阻大防山跨连三省去县治逺旁邑又悬不相及贼穴其中断西南二路蔺石布渠答即无道可间异时掉臂往来莫有问者正德初四出掠县临吉为弗宁朝廷用阳明王公督军务始议征之调集兵夫用叶芳为乡导二年克平芳死有众七千其兄春领之久益纵居民不能完其妻孥壬寅之变戕官杀军而遁东崕虞公守愚适奉简命至有以攻瑕之防献者公笑而不言密与兵备副使薛君甲筹机略竟不烦重兵缚春父子磔于市以叶金抚定其众首贼曽祖华者与金争长金党杀华因而解防者三百人父老咸喜更生而不能无惧公大臣当归天子左右薛大夫行叙迁去如后何其智者则曰鉴事当于其近救患必于其所致往者多故非由官兵不相及然邪今请于黄乡巾处设立廵司督兵以讥増隄备官提卒相与掎角如是则节短而应疾然野宿亦不可常必筑城堡濠堑其外内为公舘营房以待官兵居守又请自县达各保皆立小学聘师为子弟式庶几意与法存以儌惠于无穷相率愬于督府下兵备兵备下县勘议物土田舍皆为称费欲乞诸盐税之余工役则百姓愿尽力瑞金知县赵勲覆之加详焉薛大夫受而欣然曰难得者时易失者机贼平而民情若此机矣督府公明仁爱岂于尔民惜费邪兹有大利者三强梗弹压则有所不敢为惠潮之寇顾后则不敢深入土兵有室家则心系缓急惟吾所用之或曰小学之立文乎哉曰化俗所以弭盗其势缓其功逺矣东崕公受而斟酌焉具本末驿闻得添设廵司乃檄有司出税余斩艾蓬藋建立城堡凡若干丈中为公馆右为廵司小学附馆之左营房附司之右雉堞雄固层峦失险旗帜明鲜鹰隼来翔蕞尔黄乡遂与大县等嗟乎地利之不可已也孙子五事三曰地其言形变详矣然必知变而后得形得形而后利可居也黄乡于法为隘为圮为争为交中更豪杰多矣而莫有议及者事固有待邪闻之治兵如治疾尝之以平剂虽不奏功亦不致斥后而病日深不可治此则养之之过也金石草木鸟兽毒烈之味峻投之病亦峻已然而死亡继之此则决之之过也不求近效不幸后功除疾务尽衞生务周表里司命不必其身之常畱非妙达胍理而诚有爱人之心者不能于乎黄乡之城文武之事具焉方诸除疾衞生尤大且悉室家笑语与伊吾声蝉连相闻岂惟今日将百世实赖岂惟南贑诸邑唯是临吉惠潮汀漳延袤千里可无突门毁垣之虞矣于乎岂非仁人之功哉
　　宋宝庆通判赠敷文阁待制曾忠愍公祠堂碑
　　尹　台
　　宋至咸淳德祐之后天下事殆若破隄坏鄣不知垫溺所从出矣大臣窜身圗免则忘顾主之忠小臣献城乞降则甘事讐之辱反面易心鲜复自立于人道者举四海皆是也独吾庐陵之士倔然以忠义抗振其最显若丞相文信国公固天下后世所共歆慕嗟思其事与天壤俱久长不敝矣乃时先丞相死者又有宝庆通判赠待制泰和曽公世多以丞相就义从容为难能视待制杀身慷慨若少易者不知二公盖易地皆然不当以难易先后论也夫国君死社稷大夫死众士死制相之与君其受事社稷同耳故社稷一日未亡则相不可一日遗其君独死兹信国间关四走流离千里奔赴主后于南北播迁崕海飘泛之外至六年幽絷燕狱人心天命无复或然几防之望然后不得已以其身殉焉斯所谓仁至义尽虽圣人不能易其行者也乃若待制在宝庆则所治有大夫之众而所守有士之制其身与封疆人民相存亡无他畀任可托委者不以慷慨自讫絶欲从容奚就哉故公之判宝庆与并时安抚李公芾之守长沙其事同则死不容或异岂信国所可例概也乎故余以公之死推比信国诚论其心与事之符合不在难易先后之迹也公名如骥字德称举淳祐庚戍进士歴官所至具有功绩用荐判宝庆郡摄守事是时元兵既防临安而湖南城守望风糜溃莫救独长沙宝庆坚掎角相持故公与李公迄着节死一时明年为宋建炎改元太学生上书言公事诏超公五官赠敷文阁待制諡曰忠愍宋旣亡元不为立祠明兴百有余年褒表忠节治丁巳廵按湖广御史曽公昻檄郡守马自然疏言之事下廵抚御史沈公晖议可遂合祀公于宝庆城东参政贺公祠中春秋有司莅事着为令嘉靖壬寅廵抚江西都御史汪公锡复檄泰和令王春泽祀公其乡则始建祠邑东城祠地据澄江快阁之胜盖即公死难时书考功印纸所及者也后十有六嵗丁巳廵抚都御史马公森仍檄郡县春秋严祀公若宝庆勿懈公八世孙忭歴兵科都给事议论风采冠一世数以直谏絓罪竟摈斥不大用而给事之考太守望宏官刑曹时又尝执奏囚谳被诏狱几殆幸言臣疏捄以免太守从孙御史翀与给事同朝仍疏劾权奸死杖下盖公之世九传而三着烈声章章天下人耳目岂非其风之动奋乎远哉及读公家传又知公九世祖安强始以进士提举湖南中因伉直黜废信曽氏忠节所开先其从来久远矣后之登斯祠者覩曾氏歴世风槩将不有劝感兴思发挥其行事庶几公一二流泽不冺乎公事载前志传及罗太史洪先所撰宝庆祠记甚备余故不述着乃嘉今祠之成作迎享送神诗使邦人歌以祀公而并刻之石其辞曰诹吉日兮荐嘉防睇邵原兮矑资水渺蒸湘兮混洞庭跂公之来兮波帆飒其冥冥謇将济兮风曳之怅孰留公兮莫知余悲公驾玉兮挟两虬下上天门兮歴澄江之曲洲明月烂烂兮清风浏浏公神与游兮不知春秋北方之强兮厥种殪灭公驱厉鬼兮为宋馘贼后三百禩兮公神兹显鬯我华风兮俾戎詟逺公追闻逺祖兮从烈孙导忠引节兮乂我邦氓弗弛以兴兮厥亢世世报德始今兮宜永勿怠公祀
　　南丰县铭功之碑
　　南丰县建昌郡东南境称江右壮邑负闽广众山之险防堪巗穹谷上造云天幽箐深林旁入无际以是三省奸游往往聚羣党啸伏其中或时寇扰四出则必指南丰为向往故在成化正德间其邑遭毒刳屡焉顷嵗二省旣更被岛患黠徒因乗隙矫防为难是时南丰之境方晏如民未有以为戒者丁巳冬寇谍忽至逺近荡骇城中外人争逃匿长吏愦莫知为计进士临川令林侯若雨适奉牒有事其邑旣竣将还辕邑缙绅先生曁士若民睹变私筹议侯信卓荦才遇事能防出竒智兹不可攀拥为一邑障邪然惧侯事任无相及脱辞其曷遂遮留计侯闻之蹷然起曰果哉事且迫矣吾即不能为若邑障其忍视吾君之城社烝庶播越哉虽然事集于上下之信而信成于令行之无抑挠吾以身狥若邑诸君必或信之矣抑能许吾令之不终挠行乎皆应曰诺不敢负公以自阽陨灭于是侯下令民有临城不死守谋潜逸者杀无贷令布而逸不复其舍者没若产为士饷于是民皆争乗城誓死守诸先逸者日相次复舍侯乃料城中丁壮曁招募之众计陴广狭歩可立守士一人士五为伍伍有长伍倍为甲甲有总凡长与总各从其队将树帜为表俾相使若臂指简其骁健熟技击者游兵廵徼无敢乱犯者以军律徇昼整旗鼓夜多燎炬备钩冲以御非常节烟礟以齐众力部署旣定上下咸一志惟侯之令行乃十二月辛巳贼举众三千人薄城侯升高临望见士之外视者无一不懐死鬬心曰士壮若此贼安足拒乎俄有报贼徒三瞰高搴旗先登者城外卒立殱之持其馘以献守士因觇贼易与气益倍顷之贼蠭合攻城凿门旁闑甓石溃守者穴其上煆鐡汁投焠之稍遯侯乃缒死士下萧苇纵焚逼贼因大却明日贼大治攻具燔城外庐火延丽谯人且乱侯随方救御竟无患又明日贼分徒五道并进攻势甚蹙侯麾士奋格召猎夫贯毒弩殪其渠比夜使众袭斫其营夺大旗攻械以归甲申贼急造云车飞梯引以临城呼号出角觝防鬼物怪兽状惕众侯顾笑曰贼技不太穷邪矧车高临堑其引动易倾仄苐严备待之耳乃相陴要害各设布棚木栅伏兵械其中计贼梯附城即并力钩掣横斮之示士以必胜算少间贼车果自败守者鼓噪相詈诟贼环怒气沮计莫知所出乙酉乃诡愬祈免实畏乘惰击之尾其后也侯私度不教之民不可令追战许赦以弗死纵之归于是贼党密相戒自后无敢窥南丰矣邑父老咸焚香泣拜曰侯诚生我愿借履鎭邑中立祠报侯德侯固避不之许久之有监司至乃令民列侯位名宦祠中用慰众诵思距今旣八年矣其邑太学生李良翰曽钜辈始来都述丰人意以状谒余文载之碑曰侯功德在邑宜百世俎豆之兹无小大方朝夕致祀祷不有名文镵坚珉其曷用垂永久余曰然吾闻古畏垒之民事庚桑则尝尸祝之于其存也在法不有能御大菑捍大患应祀典者乎林侯之于南丰旣合矣余辱隷太史铭功示后固耳遂不辞二生请特叙侯事撮其槪并系之铭焉侯名润字若雨闽之莆田人余丙辰南宫所校士今任南监察御史风裁岳岳振一时人方大倚其施用铭曰建昌东维南丰肇邑山水纡盘人文秀蔚在宋多贤树休扬勚肆我明兴厥问罔坠士修行业民劝乃穑奠邦歴纪孰蹈反侧在嵗丁巳流寇奄炽我农畔惊我市肆突众三千薄墉以骞集若虓虎踞怒奔前俣俣林侯万夫之望輶车在邑旣戒攸行讯寇棘讧惄焉心忡弭节还斾竟奏肤功儒衣秉麾召众登陴委蛇言笑坐奋厥师从我国良齿其凶倡化孱使抟敺懦俾襄丰人曰嗟贼来遌嘬微我林侯室家其擭丰人曰嗟有城敢睨微我林侯纷窜若遗绎绎旣共我令讫同允铄众志亶坚孰攻砺厥厹矛劔楯森周贼来沸螗觑我悔谋显允林侯繄世鲜俪天活我民俾侯卒事民诵其德士述其功匪侯在邑孰完厥封頟頟之城旣鐍旣扃孰遗乃壮侯猷是经侯去其邑丰人式思尸祝载祀报衎无期太史譔铭俾琢贞石篆告休闻永勒亡极
　　安逺县报功祠碑
　　儒者之效仁义以禔躬礼乐以牖世其推施固有常矣乃若战陈军旅戡祸乱而除凶残抑岂非儒之功用而世或岐而二之何邪夫文事武备仲尼所兼举而不敢懈至行三军必思与好谋而能惧者兹儒者经世成务不以偏长着成能也我战则克庸非慎此以出之也哉明有天下二百年名世翊赞后先绩业旣炳炳在功牒矣列圣深涵浸之泽民物极盛而丰孽蠧因之萌作寇攘奸宄之患盖歴世所不能免者矧我江右襟负江岭之防乃防一郡特据诸境上游介闽粤荆黔之徼隩长山穹谷深林茂箐亘弥入于无际剽猾薮匿其中踪迹诡伏难捕诘啸羣散劫则环四壤皆糜溃而安逺一邑独当蹂躙之冲正德中阳明王公膺防督抚之任爰披榛棘防矢石亲履行间数年始悉诸丑类苖薅而种防之防人咸诵戴其功然在安逺为尤至故建祠尸祝无敢怠忘公去防余四十年宿党寖逋以聚曁嘉靖末厥众遂盘为三巢其称下歴者万数千徒出入三省界中所攻掠殆无宁日大吏惮莫敢撄则托抚为蹔安计其屡叛固无驯致之者中丞尧山呉公旣奉命秉视师乃进诸将吏问故叹曰是安得复蹈往失遗后艰乃絶其招请特疏暴贼罪恶于朝诏合三省之师徂征兵旣大集乃授谋各帅分道而入安逺一路则前令长今郡丞李君多祚主之李素得邑众心旣受约即潜徒出贼所未料其垒合诸师电扫霆击贼荡灭无遗类斩馘系俘至多不可胜校下歴平二巢益震詟靡措公下令殱其凶渠数百辈余竟从招顺弗问于是防诸邑始奠厥攸居而安逺人固自谓防涂炭以卧茵席仰公幸更治若阳明公之重鎭临其土也邑缙绅衿佩集父老子弟谋曰今之有公不犹昔之有阳明邪今昔功同而报异人其谓我民何乃鸠众协工即阳明旧祠撤新之奉公配其右方又谂李君积有德政于邑矧亟从公破贼其劳絶他吏若俾俎豆一堂无以等秩沮报思于义殆可皆曰然遂计所以树示不冺曰必丏文镵之坚珉庶幸久无坏乃因余邑应丞本泉以征辞于余旣逊弗获乃复曰呉公功德信不怍阳明公矣夫二公功德所自出其本不在武事之建立也阳明公以大儒振一代公固闻其风而兴起者着流显绩彬彬皆儒者施用要于仁义礼乐固同条而共贯也诸士思其人不论其世可乎抑礼生而祠之非古也自畏垒之议庚桑氏始也汉有石庆韩棱之祠仅出一时之慕德者曁唐狄梁公宋张文定公继迹乃益章传焉其人固当百世祠之也若今安逺之祠二公岂非后狄张而同揆与在记以劳定国与能捍大患者皆应祀法则兹祠其旣合矣余故乐为之撰列成碑石又着之诗俾邑人士咏歌益永报思于无穷其词曰帝赫有命德罔时竞自我天覆畴敢弗顺有倔甸荒岭峤之间脇闽吭粤厥郡古防崇山堪巗防险互参林箐阒闷豺虺攸攒崔崔安逺逆踵亟残蹂我良甿鞠就屠瘅昔有阳明仗纡衡靖此螗沸奋儒以兵厥螟蠡诞布嘉谷尔耄尔稚含生并育四纪闲闲盗敢余讙谁其嗣者俾长悖顽万徒旅拒掊邑鏖都矧墟若市交刳孰旴显允呉公荷天之宠旣虞逺庸抑怆近讧往誓戎行曰揃岑冈猝披下歴万酋倐僵偃旗仆皷归休将士兆黔匌颡纷讫获事桓桓李令安逺曁命小摩大拊扞邑以靖邑有贤祠言报往功功邪德邪孰轶我公嫓迹阳明活我蒸人我食我饮敢忘夕昕爰长老曁大夫士配德作朋永钦世祀于稽往哲宋张唐狄祠像着德百代靡斁安逺之祠庶其似而刻石以永太史之诗
　　旌表窦氏贞烈之碑　　　　　　严　嵩
　　瑞州府通判姜荣仁甫之妾窦氏死节事闻诏赐碑旌门表之曰贞烈正德七年夏礼部符下省府太守邝侯璠合部吏士耆民言曰自古贞媛烈姬必经变故而后着于史册今观尚书章奏所称不为盗汚死节者山西之郡多至三十二人瑞贼煽乱弥年攻剽淫甚独窦励不可辱之节凛然俦伍间岂威顾身比比然抑造次引决毕命草莽不幸不为人知者或多也頼天子神武殄殱羣凶平乱旣成彰善斯举而妥侑弗饬其奚以激劝于后其度地树落伐石属辞史氏以称明诏褒宠节义之意于是高安令翁素使来谒辞谨按窦名善惠京师崇文坊人也嫁为仁甫妾仁甫以冬官主事出判兴化寻改瑞州华林贼乘间来攻瑞城仁甫方署事亟挈郡符付诸窦出集兵捍贼贼斧垣入窦度不可复脱匿亟潜寘符贼执之又执其子妇恳释之独执窦行高安民盛豹一父子亦在执窦语贼曰此人可遣还报诸官官必以多金来赎贼如其言窦耳语曰我不死者以郡符未白也汝还言于官在某处无念我我即死矣至花坞乡见道旁井绐贼渇求饮遂投井死贼相顾骇叹去六年五月十三日也明日仁甫求以归面如生殡城南僧院今祠在瑞城东迎恩门内志而系之诗诗曰皇降下民厥赋惟均嗟兹窦姬禀德淑灵蒸蒸在门好静寡言爰侍君子守官来筠筠袭寇盗豨突豕奔谿窟林麓啸呼成羣乗间窃发遽侮于垣氛熖翕张载驱啓行仰天大呼有涙盈眶讵敢爱死以汚犬羊繄郡有符君子畀我符存罔负我死其可盘盘者村曰于花坞有冽彼泉实我死所奋身一跃目不见水躬岂匪防义之是取如金出冶如玉全璞如彼松柏挺然聚落古有二窦投崕而陨爰有彩鸾赴流以尽烈烈窦姬匹之曷疚骈美载籍以昭于后惟柱史郡伯抗疏首稽天子亦恻制书炜煌表厥里宅乃相城东作室严严元楹髹门有奕像瞻邦人至止烹牲是祀旨酒旣清笾豆维楚鼓钟送尸款款歌舞天子万年金汤四维邦之清寕人以完嬉尔有室女姢姢秀眉闺闼不出岂识悲思刻辞坚珉以载帝德以扬令芬以示民则
　　复密都统庙碑　　　　　　　　周　相
　　密都统庙者宋咸淳末建原额忠勇元至正年改今额都统宋官密佑领之故称密都统庙云都统庐州人起阁门宣赞舍人统兵鎭抚州咸淳十年元张荣实吕师夔寇抚州都统率众御之及贼至进贤县西贼盛气呼曰降者乎鬬者乎都统怒厉声骂曰鬬者也狗鼠焉敢与我鬬遽麾兵进兵虽寡气吞贼贼辟易十数里至龙马坪连战数十合杀伤相当贼大益兵纵围之数重矢石如雨都统令其部曰今日是我辈死日战或得生部各勉之部悲愤皆殊死战自晨至昃都统面中数矢防之又战血流被面呼声震天身又被四矢三枪众多鬬死无一人降仅余数十人都统竪双刀令众曰视吾双刀突围众曰诺都统轮双刀如惊电贼兵将目不得瞬触刀锋碎额断项鬬肩裂膂飞血赤通道都统先其数十人突既得出徐殿之南走渡桥板防被执贼雄其勇舁之归见其帅宋都防防咄曰壮士拊慰欲降之不屈系之月余终不屈尝骂万硕为卖国贼使我志不得信万硕黄姓江西制置使隂通吕师夔自洪退屯抚致洪抚俱没一日都防命师夔刘槃坐城楼引佑楼下以金符遗之诱以官都统不为动语益不逊槃令佑子说之曰父死子安之佑叱曰汝行乞于市苐云密都统子谁不怜汝也怡然解衣请刑遂死观者尽泣下嗟乎烈哉龙马坪乡人壮其节相与归葬其尸封树其墓立庙祀之相沿三百余年乡人于水旱疾疫必祷祷必应嵗时伏腊必祭祭皆欣欣如子孙之于祖父然观风者不能为请于朝载入祀典春秋遣官已为大失何近年以燬淫祠去之嗟乎伊谁为之无人心一至此哉余观风亦二年髦昬不知侍郎曽前溪旧居龙马坪为余言之且言庙毁墓将犁为田余谢前溪檄有司庙之墓封树之碑之志之铭之使千秋万嵗祀之
　　苏公眉源新成文昌桥碑　　　　汤显祖
　　郡东出数十武絶汝水而梁中于信旴连于淦章冠盖邮驿之使无虚日率以东行为良桥宜广以纡而居人旅子肩摩踵错其亟于斯也固昼夜然矣桥之以石也宋嘉泰始也桥之名文昌也宋宝庆始也而唐季柏倅防冉记乃云汝江趋文昌桥非桥也堰也入元兵燹相仍桥政无所考至嘉靖间守陆公堂与令林公恕卷石易木则其先樔也六十年而金隄复水以全力注桥桥败将尽赵州学所记桥隄足两存者非耶后视败卷乃有土其中水入而隳宜矣守张公试輙募民毁故墪而加大者四数年而丞晋江朱公于赞署即檄驿丞孙耀祖募修其余仍樔为梁成且三年矣而倐以烬公私咸病焉春夏间水暴下桥败石犬牙立破船而漂流卒不可救者嵗常百十人号哭声被岸而莫敢以告以告而莫为缓急者费也天以苏公惠民至而顾视其址曰此岂不可更为耶视帑帑虚募民民劬吾有以处此矣夫民上所使也闻之用地者以利用天者以时而用人者以和不和而强使之千万人不能用也和而使一人焉可也和莫如以道公清微虚逺以道正其体显允疎越以道其用与物无营而与民有经所治官属大夫士下至闾井匹夫匹妇与同忧乐急人之善而寛其过得可而止其容苍然其中穆然未期而士民安之豁如也涤疵导休善气条遂公所起意莫肯用戻于是耆稚士女皆知公有意乎成梁而未知所承也有马之嫠妇人持其半嵗孤儿来诉曰是儿家累千金欲得者众惧无以寘此子公喜而颔曰役其济矣令妇人出而意示其宗老曰财散则孤儿安以为梁谁争彼者乎宗老以语嫠妇人嫠妇人曰谨如命公起曰信哉必若所为府不汝与也立为征匠于开化新安所尝治金隄者以来而择三月良日首事以闻监司莫不允恱公乃进耆老百工而教之曰若知为桥所以固乎宋守王君谠始为石梁而屋之平以板火漏其隙江风扇之不可向扑昨之火犹是也愼无樔与板而以石上下之缩水门之一而増高焉瓮之无以土成无以邸阁虽厉焚无益也中为亭以休而缭其阑以冯若是则水火之猝至而风雨之无时其将免乎皆曰谨如命于是伐石冶鐡排槎鍜灰佣善估谨往来盖十月而水门具逾年而石道平何其快也官无董稽民无劝迫何其佚也桥成而居者连连行者翩翩又何适也髙雄敞鲜旁无蔽亏南望石门金隄北望钟陵剑墟溶溶葱葱开烟翕霞台城参差丰茸万家亦何壮也长云亘施潜飇折螭永无害菑又何固也一时驩舞道幸以为天地人合发于兹不知我公所以执天机立地符起人心者盖有道焉道至而功成而公不言功郡士民与家封君谋所以言者以命予小子谨为记而勒诸碑
　　黄司空庙碑　　　　　　　　　黄在裘
　　豫章城南三里许为南雩雩三面环三祠雩东行数百武迤涧而北极于平田徐孺子墓在焉墓稍南为汉陈司徒蕃祠又西止于江为晋司马温公峤墓墓右为祠近为大族所废东北里许为司空黄公祠仲举太眞事皆表着豫章人人能言之唯黄公起梁陈间南史稍轶祠亦杂秽与诸神庙等虽春秋血祀不异而问司空遗事则豫章莫知为何也新安范公博物朗识治先教化举废兴坠甫下车即修葺澹台孺子诸祠墓所在吊轶景哲啓遐诏来人士翕然向风次复温司马墓归侵祠址修陈司徒祠黄司空祠阐名防实鸠工庀材不朞月而封树増崇庙貌改焕志功德示不忘也三祠鼎然于南雩之间高风在望余忝幸而在事诸祠墓范公业已有记防司空祠成谬以记属余安能为役哉按司空讳法字仲昭新建巴岭人史称其忠义有胆力能距跃二丈日行二百里此之为异已自天授又嫺书疏明簿领为士民所推即所着持居然经世之规侯景之乱公即合徒里闾内为桑梓保障外为建业应援何其烈也时太守贺诩下江州公已监知郡事起名无何陈武帝将入援金陵李迁仕中梗帝命周文育领西昌为备公以兵资文育破迁仕而自屯新淦据豫章上游已而侯景遣于庆攻豫章将揜公不意公卒破于庆杀之自是景终不得窥大江以西大江以西人且较然知有逆顺羣凶不敢相附诸鎭之援俾得自坚公之力也改领高州刺史封新建侯永定二年新呉人余孝顷据豫章与周迪擒孝顷以功授平南将军开府仪同三司已而迪反公又平之内史熊昙朗反金口公又平之累功进爵为大将军领江州刺史光大二年大举北伐公为都督出歴阳大收礟车歩槛之功进兵合肥禁侵掠躬劳抚则又骎骎乎仁义之师矣比加侍中封义阳郡公鎭寿阳薨赠司空諡威豫章人血食之自梁陈以来至今未改也呜呼江州髙州公莅政郡也与豫章不相及豫章人何以祀公盖豫章者交广之襟喉呉楚之要防金陵之门户也豫章不守则金陵受其冲交广之贡赋不入楚蜀之委输必断故公一守豫章而于庆之袭败孝顷之据败昙朗之叛败公虽无煦煦伛拊之政而大有造于豫章者三焉况身犯锋镝履危险出民水火而厝之袵席之安此其为烈又岂一粟一帛之力哉天以豫章赐公千世食邑此所谓御大灾捍大患则祀之宜也灵光岿然高山仰止谨稽首为之铭曰天柱正倾地维纽絶济时艰难非才则烈羿浇争驱梁陈之季蠢彼逆凶窥我神器日月蔽亏宇宙昏防物情大骇荡然无庸挺生英哲实起桑梓誓众勤王指顾摧靡乃援建康乃振西昌新淦旣都羣丑殱亡北伐之师凛凛而制威敌以谋禁掠以义乃奠豫章维公故里没世不忘庙食于此范公为政仁风在兹景仰髙躅复新厥祠兰镫桂醑琴瑟旣具万舞斯闻神其至止愿言祝之福我元元十风九雨隂阳斡旋神亦告余鉴于明德惠我氓兮乃土乃粒
　　龙兴桥碑　　　　　　　　　　邹元标
</div>
    <div class="pagination">
<a href="江西通志_page312.html">上一页</a><span>...</span><a href="江西通志_page308.html">308</a><a href="江西通志_page309.html">309</a><a href="江西通志_page310.html">310</a><a href="江西通志_page311.html">311</a><a href="江西通志_page312.html">312</a><span class="current-page">313</span><a href="江西通志_page314.html">314</a><a href="江西通志_page315.html">315</a><a href="江西通志_page316.html">316</a><a href="江西通志_page317.html">317</a><a href="江西通志_page318.html">318</a><span>...</span><a href="江西通志_page314.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
