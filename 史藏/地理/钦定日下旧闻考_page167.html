<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 167 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 167 页/共 698 页</h1>
    <div class="content">政司经历汤应龙书万历二十六年戊戍赵秉忠榜记无万历二十九年辛丑张以诚榜记无万历三 
十二年甲辰杨守勤榜记无万历三十五年丁未黄士俊榜记无万历三十八年庚戍韩敬榜记无万 
历四十一年癸丑周延儒榜少师兼太子太师吏部尙书中极殿大学士叶向髙撰文通政司知事周 
承禹书万历四十四年丙辰钱士升榜记无万历四十七年己未庄际昌榜记无天启二年壬戌文震 
孟榜记无五年乙丑余煌榜记无崇祯元年戊辰刘若宰榜记无崇祯四年辛未陈于泰榜记无崇祯 
七年甲戍刘理顺榜记无崇祯十年丁丑刘同升榜记无崇祯十三年庚辰魏藻德榜记无崇祯十六 
年癸未杨廷鉴榜碑未立六馆日抄原在城市门今移改朱彝尊原按进士题名其初释褐后即撰记 
立石后乃有迟之一二十年始立石者至万历丙戍己丑则有题名而无记戊戍以后则惟癸丑一榜 
有记而已士大夫论资格日严而忽视题名如此良可叹也补国子监碑亭惟西南隅崇祯庚辰进士 
题名碑下尚可容两碑因又立庚辰科特用题名碑仅容癸未科进士题名碑立于其次更无余地可 
以立碑而明之进士题名止此亦异矣蓟邱杂抄原崇祯庚辰上有厌薄进士之意故将下第举人与 
廷试贡士史惇等一百六十三人吴康侯等一百人尽留特用于是惇等上疏请援进士例谒文庙行 
释菜礼并立石题名阁臣张四知以为不可上命如所请大学士周延儒奉勅撰文太仆寺少卿兼翰 
林院侍书朱国诏奉勅书并篆额工部营缮司郎中王灏监刻今石立于国学中杂记以上二条原在 
城市门今移改臣等谨按国朝题名碑惟顺治壬辰乙未翻译科另为碑刻余则满汉同一碑肇自顺 
治三年丙戍傅以渐榜四年丁亥吕宫榜六年己丑刘子壮榜九年壬辰邹忠倚榜又麻勒吉榜十二 
年乙未史大成榜又图尔宸榜十五年戊戍孙承恩榜十六年己亥徐元文榜十八年辛丑马世俊榜 
康熙三年甲辰严我斯榜六年丁未缪彤榜九年庚戍蔡启僔榜十二年癸丑韩菼榜十五年丙辰彭 
定求榜十八年己未归允肃榜二十一年壬戍蔡升元榜二十四年乙丑陆肯堂榜二十七年戊辰沈 
廷文榜三十年辛未戴有祺榜三十三年甲戍胡任舆榜三十六年丁丑李蟠榜三十九年庚辰汪绎 
榜四十二年癸未王式丹榜四十五年丙戌王云锦榜四十八年己丑赵熊诏榜五十一年壬辰王世 
琛榜五十二年癸巳王敬铭榜五十四年乙未徐陶璋榜五十七年戊戌汪应铨榜六十年辛丑邓钟 
岳榜雍正元年癸卯于振榜二年甲辰陈德华榜五年丁未彭启丰榜八年庚戍周　榜十一年癸丑 
陈倓榜乾隆元年丙辰金德瑛榜二年丁巳于敏中榜四年己未庄有恭榜七年壬戍金甡榜十年乙 
丑钱维城榜十三年戊辰梁国治榜十六年辛未吴鸿榜十七年壬申秦大士榜十九年甲戍庄培因 
榜二十二年丁丑蔡以台榜二十五年庚辰毕沅榜二十六年辛巳王杰榜二十八年癸未秦大成榜 
三十一年丙戍张书勲榜三十四年己丑陈初哲榜三十六年辛卯黄轩榜三十七年壬辰金榜榜四 
十年乙未吴锡龄榜四十三年戊戍戴衢亨榜四十五年庚子汪如洋榜四十六年辛丑钱棨榜皆列 
甲第姓名里贯毎科各立一碑云増圣祖御制祭酒箴予敷文德式礼辟雍允惟祭酒多士攸宗在昔 
有虞命虁教胄洎于成周升彼孝秀抚今区夏遵路陈常海域遣子愿齿胶庠尔长乃司表率匪易木 
绳斯直玉琢斯器烝烝誉髦尔仪是型济济桥门尔训是聆惟亷持躬惟慎率属佻逹其惩戒董其朂 
皇矣谟典如铿金镛阐扬罔尽则效奚从毋矜而华导之诚正毋诡而趋范之孔孟王化丕盛视乎成 
均茍隳厥职曷明人伦儒行克臧汝绩乃效黾勉诏媺助宣声教増皇上御制赐南学碑文士为四民 
之首而太学者教化所先四方于是观型焉比者聚生徒而教育之董以师儒举古人之成法规条亦 
既详备矣独是科名声利之习深入人心积重难返士之所为汲汲皇皇者惟是之求而未尝有志于 
圣贤之道不知国家以经义取士使多士由圣贤之言体圣贤之心正欲使之为圣贤之徒而岂沾沾 
焉文艺之末哉朱子同安县谕学者云学以为已今之世父所以诏其子兄所以勉其弟师所以教其 
弟子弟子之所以学舍科举之业则无为也使古人之学止于如此则凡可以得志于科举斯已尔所 
以孜孜焉爱日不倦以至于死而后已者果何为而然哉今之士惟不知此以为茍足以应有司之求 
矣则无事于汲汲为也是以至于惰逰而不知反终身不能有志于学而君子以为非士之罪也使教 
素明于上而学素讲于下则士者固将有以用其力而岂有不勉之患哉诸君茍能致思于科举之外 
而知古人之所以为学则将有欲罢不能者矣观朱子此言洵古今通患夫为已二字乃入圣之门知 
为已则所读之书一一有益于身心而日用事物之间存养省察闇然自修世俗之纷华靡丽无足动
 念何患词章声誉之能夺志哉况即为科举亦无碍于圣贤之学朱子云非是科举累人人累科举若 
髙见远识之士读圣贤之书据吾所见为文以应之得失置之度外虽日日应举亦不累也居今之世 
虽孔子复生也不免应举然岂能累孔子耶朱子此言即是科举中为已之学诚能为已则四书五经 
皆圣贤之精藴体而行之为圣贤而有余不能为已则虽举经义治事而督课之亦糟粕陈言无裨实 
用浮伪与时文等耳故学者莫先于辨志志于为己者圣贤之徒也志于科名者世俗之陋也国家养 
育人材将用以致君泽民治国平天下而囿于积习不能奋然于圣贤岂不谬哉朕膺君师之任有厚 
望于诸生适读朱子书见其言切中士习流　故亲切为诸生言之俾司教者知所以教而学者知所 
以学増圣祖御制至圣先师孔子赞并序盖自三才建而天地不居其功一中传而圣人代宣其藴有 
行道之圣得位以绥猷有明道之圣立言以垂宪此正学所以常明人心所以不泯也粤稽往绪仰溯 
前徽尧舜禹汤文武逹而在上兼君师之寄行道之圣人也孔子不得位穷而在下秉删述之权明道 
之圣人也行道者勲业炳于一朝明道者教思周于百世尧舜文武之后不有孔子则学术纷淆仁义 
湮塞斯道之失传也久矣后之人而欲探二帝三王之心法以为治国平天下之凖其奚所取衷焉然 
则孔子之为万古一人也审矣朕巡省东国谒祀阙里景仰滋深敬摛笔而为之赞曰清浊有气刚柔 
有质圣人参之人极以立行着习察舍道莫由惟皇建极惟后绥猷作君作师垂统万古曰惟尧舜禹 
汤文武五百余岁至圣挺生声金振玉集厥大成序书删诗定礼正乐既穷象系亦严笔削上绍往绪 
下示来型道不终晦秩然大经百家纷纭殊途异趣日月无踰羮墙可晤孔子之道惟中与庸此心此 
理千圣所同孔子之德仁义中正秉彝之好根本天性庶几夙夜朂哉令图溯源洙泗景躅唐虞载历 
庭除式观礼器濡毫仰赞心焉遐企百世而上以圣为归百世而下以圣为师非师夫子惟师于道统 
天御世惟道为寳泰山岩岩东海泱泱墙髙万仭夫子之堂孰窥其藩孰窥其径道不远人克念作圣 
増圣祖御制四子赞复圣颜子圣道早闻天资独粹约礼博文不迁不貮一善服膺万德来萃能化而 
齐其乐一致礼乐四代治法兼备用行舍藏王佐之器宗圣曾子洙泗之传鲁以得之一贯曰唯圣学 
在兹明德新民止善为期格致诚正均平以推至德要道百行所基纂承统绪修明训辞述圣子思子 
于穆天命道之大原静养动察庸德庸言以育万物以赞乾坤九经三重大法是存笃恭慎独成德之 
门卷之藏密扩之无垠圣孟子哲人既萎杨墨昌炽子舆辟之曰仁与义性善独阐知言养气道称尧 
舜学屏功利煌煌七篇并垂六艺孔学攸传禹功作配臣等谨按孔门四贤并有皇上御制赞但黉宫 
内未经奉谕立石今凖国子监志之例惟载自临雍纪事碑始増皇上御制临雍纪事碑天生烝民若 
有恒性人道立焉亶生聪明神圣作之君作之师以厚其生以正其德纲常之所以不坠伦类之所以 
相维相保于天地间者斯焉是赖古圣王继天立极君师之道兼隆夐乎尚矣继是以来虽代有君而 
克尽其为君之道者盖寡若夫同天地亘今古继往圣开来世特立为师之道于宇宙间者则惟我先 
师孔子一人敬惟孔子集群圣之大成祖述宪章垂教万世使后之帝王建极绥猷得有所遵循以求 
治法道法之大全由之则治悖之则乱大哉孔子功参乎覆载明并乎日月生民以来未有盛焉者也 
我列祖抚御寰区叙彝伦明礼乐諴民阜俗一惟孔子所传之大经大法是矩是式微言奥义悉推阐 
而表章之统绪相承心源符契钦敬追崇之盛典超越往代具在彝章予小子懋学书闱景行志切逮 
寅承丕绪祗奉先猷夙夜兢兢绎思圣道越乾隆三年季春上日躬释奠于先师前期饬官庀材崇饰 
庙貌特命大成殿大成门覆以黄瓦崇圣祠覆以緑瓦称朕慕道崇师至意记曰礼时为大宜次之称 
次之先王之制礼也顺于鬼神合于人心惟其称而已太学者帝王尊师之地尽礼备物以明尊也称 
其德而不为过宜莫大焉抑非以炫耳目之观也钦崇至道敷政教以淑群黎法祖隆师罔敢或斁俾 
薄海内外无一夫不与被圣人之泽斯朕志也夫乾隆四年己未用允廷臣之请勒文纪事以垂示于 
奕世系以诗曰于昭道统渊源三五至圣挺生立极万古赞修删定为帝王师天地悠久斯文在兹惟 
我祖宗惇崇典礼爰谒林庙爰封祖祢予膺鸿绪彝宪是承释奠视学大昕鼓征万仭宫墙圜桥首善 
笙镛斯陈爼豆斯荐耽耽翼翼鸟革翚飞制符宸居金碧流辉丕焕宏模神明所宅玉振金声永扬教 
泽式视兆庶式育才贤光宣文治亿万斯年増御制重修文庙碑记举江淮河济以赞海吾知其不知 
海举嵩岱恒华以赞地吾知其不知地然则举道德仁义以赞孔子者其亦类于是乎夫江淮河济岂 
不为海所纳而不足以形海之大然海固不拒江淮河济以为水也嵩岱恒华岂不为地所载而不足
 以究地之厚然地固不让嵩岱恒华以为土也道德仁义岂不为孔子所垂而不足以尽孔子之量然 
孔子固不外道德仁义以为教也教之义始见于虞书而未有定所夏校殷序周庠学则三代共之是 
国学所昉乎夫三代既有学亦必有教而吾以为孔子立道德仁义之教者何盖三代以前之教非孔 
子不明三代以后之教非孔子不立亦犹江淮河济非海不纳嵩岱恒华非地不载道德仁义非孔子 
不垂也国学始于元太祖置宣圣庙于燕京由元及明代有损益修葺至本朝而崇奉规模为大备列 
圣右文临雍必事轮奂乾隆戊午朕诣学展仪先诏易盖黄瓦聿昭茂典然丹雘虽致饰壮观而上栋 
下宇风雨燥湿历年既久浸欹是虞爰以岁丁亥发帑二十余万特简重臣司其事越己丑仲春告蒇 
工朕亲释奠以落成焉先是言臣有以宜乗此时修复辟雍圜水之制为请者礼官以为三代之制弗 
相沿袭实政不必泥古朕以其言良是遂从之门殿诸额一凖会典皆亲书各悬于其所举大工者必 
泐碑以志故叙其事书之若夫述孔子之言仍以颂孔子是犹绘日月星辰以象天朕有所不能増世 
宗御制诣太学诗礼乐牖民资大化国家造士在斯文临雍观礼崇儒切视学论经养俊殷济济桥门 
龙斾绕雍雍璧水鳯毛纷千官咸庆文明盛还伫同风率土忻増世宗御制仲丁诣祭文庙诗扶植纲 
常百代陈天将夫子觉斯民帝王师法成隆治兆庶遵由臻至淳道统长垂今与古文明共仰圣而神 
</div>
    <div class="pagination">
<a href="钦定日下旧闻考_page166.html">上一页</a><span>...</span><a href="钦定日下旧闻考_page162.html">162</a><a href="钦定日下旧闻考_page163.html">163</a><a href="钦定日下旧闻考_page164.html">164</a><a href="钦定日下旧闻考_page165.html">165</a><a href="钦定日下旧闻考_page166.html">166</a><span class="current-page">167</span><a href="钦定日下旧闻考_page168.html">168</a><a href="钦定日下旧闻考_page169.html">169</a><a href="钦定日下旧闻考_page170.html">170</a><a href="钦定日下旧闻考_page171.html">171</a><a href="钦定日下旧闻考_page172.html">172</a><span>...</span><a href="钦定日下旧闻考_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
