<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 11 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 11 页/共 196 页</h1>
    <div class="content">　　清源泉　亦名“相泉”，在清源山上下洞之间，深不过四五尺，大旱不竭。详见山。
　　藜杖泉　在清源山下洞之前，其泉出之处，自平石之上，深不过一尺，大旱不竭。详见山。
　　乳泉　在藜杖泉之下，宋元祐中，潜江令张总谪居于此，尝取泉炼药，逾年不坏，以为惠山泉殊不及。
　　云根潄玉泉　在清源山之梅岩，详见山。
　　丸泉　在清源山南台岩，石上镌“丸泉”二字。
　　瑞泉　在清源山妙觉岩。详见山。
　　圣泉　在北山瑞像岩后。
　　甘泉　在紫帽山龙潭之侧。
　　灵源泉　在灵源山巅，其泉出于石罅，大旱不竭。
　　灵泉　在象陷山。
　　瑞香泉　在北山狮子峯下兴福院，味极甘美。
　　樟木泉　在二十七都。相传五代周显德中岁旱，祷于庙，一夕雷震古樟木，有泉自木中出，因而成井，故名。
　　石井泉　在溜石镇高甲山，井方广丈余，海潮至其旁，与泉不杂，色莹而味甘。
　　龙须泉　在十六都深沪。详见古迹。

　　池一十有四

　　百源川池　在郡城内东南，府学旁。
　　放生池　在百源川池边，旧皆属光孝寺。有一小涵，水满则二池合而为一，浅则分。
　　唐放生池　在肃清门外西南，水陆寺前。今犹存。
　　宋放生池　在崇阳门前，梦果巷中，即放生桥处。
　　镇西池　在义城门内，阔数亩，深七丈，俗呼“七丈潭”。岁旱不竭，中有小阜如星，与木塔对峙。城西居民以为镇星，富庶以此。
　　何厝池　在城西隅。
　　洗马池　在城西隅菜园下，五代留从効洗马处。宋留忠宣正筑亭其上，为城西众水归汇之处，今亭废池塞。
　　杜厝池　在城北隅。已填为田，今再开凿。
　　金池　在今县学东北。
　　蔡厝池　在城东南隅，明蔡尚书克廉祠门口。今祠废池存。
　　铳池　在南教场尾。
　　洗马池　在南门内天妃宫右畔城兜。
　　番佛寺池　在城南隅。
　　凤池　在郡南关外二十九都和风里。府志：长十余丈，阔三丈，深丈有奇。或云，两池相接，其形似凤。或云，昔有凤栖于池上。其地为池店乡。

　　并三十有八

　　玉泉井　在府学明伦堂露台之东。
　　泮南井　在府学泮池南育英门外。
　　三元井　在今县学内礼殿前露台下右畔西庑中门前。井盖穿三孔。明知县罗名士立石，镌“三元井”三字，其碑高大，又有石蛇。乾隆十四年己巳重新县学，其碑适在西庑门前，故偃置于后崇圣祠边地上。后修祠者不悟，移竖于礼殿后，佳冬梨树下独井北，则谬矣。
　　应魁井　在县学东畔门前之北石栏杆下，久湮。明嘉靖年间，教谕黄桂、卓光谟相继浚。
　　七星井　〔万历府志〕谯楼前各二井，皆两两相对，如斗形。又一在大司丞坊前之西，一在阛阓坊内，一在崇阳门内之西，如斗柄然。按谯楼前各二井，一在生韩古庙左畔，被围店内，不可见；一即在此庙对面街右，近处皆向此汲。时人以此二井为凤眼。一在东街头四科亭前，亭已废，其井甚大，用四栏焉，居人皆汲。一在西街头“多士坊”北人家门首内，时已湮。“多士坊”匾亦失。一在大司丞坊前之西者，查旧废坊无此名。一在阛阓坊内者，即今仕曹半巷中也。一在崇阳门内之西者，亦未见。
　　圣泉井　在崇阳门外西旁。相传旧泉脉屡竭，唐涌泉尊者以杖叩之，自是虽旱不竭，故名。
　　大井　在泉州卫内。相传留从効凿，又名“留公井”。
　　状元井　在晋安驿内，宋为贡院，故名。井盖上镌“状元”二字。
　　状元井　在曾井铺曾井巷奎星楼前。宋状元枢密使曾从龙未遇时，井在门口，凡出人经过，鳌头现井中，数步而止。后人以其止处筑楼，以祀大魁神像，故铺巷以此得名，而里亦称“鳌头”。乾隆丁酉，里人重新其楼，后移魁星于大寺后普安宫，而此楼上祀福德神。嘉庆己巳，裔孙进士中书宝光，会族重修此井，镌“状元井”三字于碑。
　　清玉泉井　在南俊巷旧染局内，其泉清冽。
　　会通井　在肃清门会通坊内，即仕曹巷头。石栏镌“宋元祐戊辰重修绍兴甲戌再修”。井之由来已久，以曾溺人，后拓宫地，掩之。
　　玉泉井　在观下巷公惠坊内，味甚清冽。又宝盖山石塔下有泉，亦名玉泉井，随海潮汐以为盈缩，虽大旱不竭。按：此名与在府学明伦堂者为三。
　　炼丹井　在元妙观内，仙人吴崇岳遗迹。传见方外。
　　溥泉井　在集贤坊内，味甘美。
　　义泉井　在义泉坊内，其泉清冽。
　　赵公井　在义成门奉圣坊内，宋郡守赵令衿凿。
　　真涌泉井　在仁风亭外护安院前，今院废。
　　龙眼泉井　一井双口，故名。
　　离井　二泉俱在三教铺。离井已被人家盖屋，不可见。
　　坎井　在盛贤铺，井盖□孔。
　　清白源井　在鹦鹉山窟顶。
　　旃檀林井　《一统志》：“在承天寺旃檀林之南，味甚甘冽，可炼糖霜。”
　　甘露井　在开元寺戒坛北。〔明黄凤翔集戒坛访甘露井诗〕宝刹旃檀白玉墀，前朝胜迹至今垂。细寻湛露流甘处，犹似禅堂说法〔七〕时。雨过空阶琼液满，风来净土暗香吹。投闲共结东林社，直拟斋心事远师。
　　涅槃井　在仁风门外。唐僧黄涅槃，以卯位忌风，凿此镇之。
　　玉龙井　在北山清源下洞之左。国朝知府怀荫布、知县王勋祷雨有验，勒“灵雨应时”于石。
　　龙湫六井　在罗裳山。有在高原者，有在平地者，泉脉相通，汲一井则诸井之水皆动，时有龙起其处。
　　灵泉井　在灵源山顶。大旱不竭，号师姑井。宋志云，名“吴六娘井”。宋有吴六娘者，居山背凿此，故名。
　　石眠井　在十六都石壁之麓，濒海石堆中。天然如甃，泉甚甘冽，潮长则没，退则味甘如故。
　　石湖三井　在石湖东湾。三井鼎分，其一井圆四丈余，深不可测。
　　鼓雷山龙井　宋庆历间，有龙蟠绕于井。互见山。
　　龙坡井　在永宁卫育英坊内，其泉甘冽。冬夏汲之不竭。
　　卫井　在永宁卫，其泉甘冽，酿酒煮茗皆佳。
　　潮汐井　在紫帽山麓。随潮盈缩，今湮。
　　复井　在狮山崇真寺旁。《闽书》：岁旱不竭，底有石眼。
　　市心保井　在青山下。《闽书》：深可丈余，足一保汲，亦名宝泉。
　　天竺井　在弥陀山下。水甘，旱不枯。
　　佳泉井　在石头街北石宫左。一条如线，味清甘，远近皆汲，大旱不竭。
　　棗园井　在城北，地名棗园。上有三眼。二小一大。汲东一小眼，水尤佳。其冽胜府治诸井水，盖近北山之脉故也。
　　〔万历府志〕东湖切近郡城，侵填且为平地。沙塘、湮浦埭，多为豪家垦田。至如大桥、小桥、吟啸、陈翁诸港，盈塘、洑田、象畔、龟湖等汇，率岁久淤浅，不可潴蓄。顷又有倡议以荧惑有司，欲从金鸡桥凿渠以导大溪之水。殊不知大溪之水，一泄二十里而不可挽，无论南安上游诸乡万姓，断山脉，毁坟墓，废庐里田土，为害之大，其如高冈亢原必不可深，繁费疲力必不能给何？纵万一成之，然自金鸡截流而南，则安溪、永春舟载不通，而二县之民坐困；南安、晋江溪流不至，而二县之源顿竭，泉州郡治亦不成其为郡治矣。其故，由嘉靖乙酉志误于治平坝陂下载此水利一通，则东南一带田亩数万顷皆为上腴之地，谭者遂以为据。王兵备误听之，幸赵抚台严止之，不者，其祸非浅鲜也。《闽书》：南安之水，流合晋江之笋江，以入于海。襟绕郡城，一郡风气也。而说者谓晋江南乡田常旱，七首塘不足赖，欲分一支以入南乡，不知溪小力微，分则两涩。万历间，有治兵使者排众议欲开之，舆情大骇，工竟不就，兵使者坐罢官。

　　附乾隆庚寅修南涂二关水利碑

　　南涂二关，即志所称德济、通淮也。关外有沟，蓄泄潮汐，以资灌溉。附郭田畴，悉赖于是。自陡门渗漏，早无以储，农田失利，有由来矣。邑人国学介宾陈君思聪倡议修筑，就田出资，用济工作，爰请县主。方公色喜曰：“农事关心，甚盛举也。”遂委任于陈君。凡诸工费，陈君皆先输之，以三十二年十一月二十二日兴工。二关外之陡门暨南郊濠沟，兵马司桥等处，宜筑者筑，宜疏者疏，宜治者治，悉心课督，务使旱涝有备。是役也，工甫作而陈君殁。尔时，不惟吾侪感吊，方公且怜惜之，輓君以诗，嘱其胞弟嘉谟君继焉。幸而嘉谟克继兄志，踵成其任，以三十四年二月讫工，共縻白金千有余两。衿耆按产鸠资，事竣时，方公为之立石纪盛事焉。昔郑渔仲父国器，尝鬻田筑洋陂以惠莆人，至今传为义举。若君之昆季，勤修筑，溉田至一万余顷，捐其财，利赖及三十三乡。以今方古，何多让焉？爰泐其事，以志不忘，且为后之乐善者劝。庚寅三十三乡耆老苏廷美等勒石。

　　〔校注〕
　　〔一〕“湖”，原误作“河”。据乾隆《晋江县志》改。
　　〔二〕“泥”，原误作“源”。据乾隆《晋江县志》改。
　　〔三〕原缺“宾介”二字，据乾隆《晋江县志》补。
　　〔四〕原缺“沙”字，据乾隆《晋江县志》补。
　　〔五〕“■〈土甲〉”疑是“岬”之误。
　　〔六〕“之”下疑脱一“水”字。
　　〔七〕“法”字原缺，据乾隆《晋江县志》补。

　　●卷之九　城池志

　　山川邱陵为国之险，而王公所设城池尤要。故《易》戒城隍，《诗》称墉壑，为民计画，至深且远。晋邑以郡城为城，基肇于唐。历代以来，屡广而大，屡增而高，屡培而厚，屡易而坚。沿至国初，尚为翼城之拓。其称闽南巨镇，与会城埒。昔之守国者，可谓未雨绸缪矣。其为池也，子城有内沟外濠，罗城又有内沟外濠，重重环绕。一以限戎马，一以利转运，一以通宣泄，深沟高垒，巩固吾圉。生此土者，恃为金汤；逖于远者，敢生窥伺？地利之雄，其关匪浅。良有司加意抚循，岁时修葺，有备可以无患。所以卫民兴役之道，考于古而得之。志城池。

　　叙城

　　晋江附郡，郡城即晋城。以内外之大小言，有衙城、子城、罗城、翼城之异；以树植及形似言，有刺桐城、葫芦城、鲤鱼城之殊。其称刺桐，当在子城之时；其称葫芦，当在拓西北、东北之时；其称鲤鱼，当在拓罗城、翼城之时。详见下。
　　衙城　即州治垣墙。今提督衙。相传南唐保大中节度使留从効筑。《闽书》即从効开府建牙之地。旧志：宋淳祐中旧址尚存，洪武元年始废为卫。按衙城与罗城皆留氏筑，是后于子城也。然既名城在最内，故先叙之。
　　子城　即今所云四古“古”作“鼓”，非。楼也。筑于唐乾元以前，年月莫考。按县志作贞元以前，非。查《宦绩传》唐赵颐正乾元元年为晋江令，凿沟通舟楫城下，是乾元前已有城矣。贞元尚在乾元二十八年之后。又府志与通志作唐天祐三年王审知筑，更非。观古迹欧阳詹贞元九年《北楼记》自明。盖天祐三年，又在贞元百二十年之后。又续通志本乾隆癸未府志以赵颐正为开元中别驾，恐误。盖与宦绩传不符也。周围三里百六十步。为门四：东曰行春，西曰肃清，南曰崇阳，后人祀王潮于此，〔明苏茂相登崇阳楼谈刺史王潮遗事诗〕鼙鼓中原沸似波，将军闽峤远横戈。匡扶无望唐襄武，保障差强汉尉陀。事定千年无战伐，时清万户有弦歌。英雄遗迹依稀记，暮倚高楼一啸过。北曰泉山。古迹中所云北楼，即泉山门楼。后子城废，泉山门亦废，止存行春、肃清、崇阳三门。元至正间，监郡偰玉立建谯楼于卫南，名曰威远。此本旧志所云，实始建者已莫考。偰公止是与总管府孙大来重修耳，观公署部元总管府条吴鉴记可知。别一楼，非泉山门楼也。子城环植刺桐，故曰桐城。下罗城至宣和二年始用砖石，则子城植桐可知。县志古迹：初筑城时，植桐衢巷夹道有之，言初筑指子城可知。其重修者，行春门于明正德五年灾，知府向一阳重建。〔林俊记〕泉负冈带海，城郭辅郡为固。其内子城。子城四门，其东曰行春。正德庚午，守者弗戒，门毁。夫门阙楼堞岂必专为敌设哉？所以谨表中之防，锢风气，杜奸萌，以与相安于无事。万一敌至，而外城弗守，子城亦足效隘险于一支，以俟夫援兵者之集，斯则权弛举之大都也。甲戌，郡守李侯锐力主废举，佐麦侯莹、熊侯一中承之，建白于大巡胡君士宁，合分宪唐君沛之、查君原博、分藩郑君立之，邻君割赎金始之。比就事，李忧去，向侯一阳代守，继之，佐又继之，僧大渊亦附义以佐凡费。楼观壮雄，扃鐍坚整，绝前之胜以益固。由今之防，骜桀帖驯，怵伏跳梁者之所觊伺，以知郡之为尊，无徒崇尚杰制文伟观而已也。春秋书新作南门，今举其废，而不用其力，殆可无讥也矣。万历丙辰守蔡善继、同知舒有翼重建，天启丙寅约正郭鼎金、男进士必昌、举人必春暨户部主事郭梦詹重修。国朝乾隆己巳，令黄昌遇重修。甲申，守王绶、令方鼎重建，丁酉，令王隽重修。〔自记〕泉州罗城拓于南唐保大，而子城四楼至今犹存其三。邦增式廓而险，不厌重存古迹，所以示后也。顾北楼泉山，久废矣。丽正、萧清再毁而兴，反因之以备极壮丽。惟东楼行春，朴素无改旧规者，郡邑治署在右，晋江邑庠在左，耳目至近，代有增修，故不待其废而更举也。夫东方于时为春，于人为仁，稽古建邦立宅，置官司以为之长，设学校而养其良。环集斯楼，左右映带，夫将使睪然高望，而时发其春生仁育之思，其意为尤厚矣。近年，楼上暂驻防火兵，郡绅士以为非宜，请之。臬宪奇公、郡宪双公，尤皆以为不宜，则相与商之提帅李公，而下其事于余，余乃捐俸购屋居兵，饬斯楼而还之。郡人扫除更张，其殆无异于昔欤！按郡乘载：唐郡守苏公妙莅泉，多惠政，有神鹊，出则集其车盖，归则止于斯楼。明儒陈先生琛又尝读书楼上，成《四书浅说》，事见《紫峰年谱》。是所以置之长，而养其良者，称为循良，拔其类萃，皆于斯楼有明徵也。交修而懋勉焉，今宁异于古所云乎？绅士请记善后，因书此以付诸石。崇阳楼，康熙二十年提督杨捷重建，改门曰丽正，楼曰禄蒸。〔黄志焕记略〕古者都邑之建，设险以守，尤必察形胜而奠丕基，非特擅壮丽之观而已也。温陵，古桐城地，唐谓之清源郡。子城即其四门之旧，东曰行春，西曰肃清，北之泉山于今已废，而是门号为崇阳，则直位于正南，俨设巍楼，翼以栏楯，视东西二楼，盖尤盛焉。历年既久，废置非一。其备载郡乘者，都人志悉之。迨甲寅之变，则遂荡为榛莽矣。夫事之变也，虽听乎天；而时之兴也，必藉乎人。我昭武将军少保杨公，于戊午秋，奉命提师解泉围，甫抵署，即会师漳南。至庚申春，海氛底定，振旅言旋。凡裨益地方事务，罔不次第修举。而于崇阳门楼尤为泉郡命脉所系，亟思鼎建。公之辑绥吾泉也，昔曾以元戎之命，爰驱伏莽而定岩疆，今则以简畀之隆，立出汤火而登衽席。则夫捐槖鸠工，饬材面势，皆公经纶底绩之外，出其绪余，以著安邦绥众之大略者也。今斯楼已告成矣。窗棂洞达，丹艧辉煌，飞檐迥起，黝垩相间。若乃雕甍画栋，坚致精严，石垣巨甓，层累轩豁。颜其北之上曰凝云；北之下曰来青，南之上曰禄蒸；而总之以门，曰丽正。登斯楼，真觉日月吐吞，江山环映，而市廛孔道，烟火万家，咸呈露于舃履之下。至于伐鼓撞钟以警晨昏，下漏数刻以节昼夜，郡之士女易其观听，莫不欢欣颂德。是役也，经始于庚申冬初，落成于是岁腊月。筑之削之，鼛鼓弗胜，公之大愿。终始之时，臬宪张公、刺史蒋公、郡司马苏公、别驾段公、邑侯沈公、提标副参戎诸公，亦咸同心协力，襄诸有成。公讳捷，号元凯。扬州宝应籍，辽东义州人。五十五年毁。十六年知府高霔、知县黄昌遇倡捐五邑重建，改楼曰喜雨。〔庄有恭记〕泉郡中有衙城，古为泉州卫城，今为提帅署，环以城曰子城。四正各有门，南曰崇阳门，旧有楼，康熙辛□，少保杨将军捷因其圮也而修之，改名门曰丽正，楼曰禄蒸。丙申岁，不戒于火，楼尽毁。颓垣废址，不足以壮城池之色。越乾隆庚午，郡绅奉常陈公大玠谋之邑侯，邑侯询之郡侯，又询之提帅，各毅然任兴建事，捐金庀材为郡人士倡。辛未四月，遂募工朴断，是岁雨泽愆期，民情皇皇。迺启土升梁之侯，时雨叠沛，然云霓之望，尚未治也。至于八月，大中丞潘公巡视登临，而雨复降，彻夜滂沱，田野胥沾足，二禾咸登大有，而斯楼适成。郡人悦是祥也，因名之曰喜雨楼。夫古者祈雨则雩以禳之，土木之工，将因之罢役。今乃版筑兴，而雨随降，不必祈于土龙而商霖，可以纪瑞也。昔苏公守扶风有喜雨亭，而郡守韩公亦曾以喜雨名亭。然彼皆游观之所，而斯楼则所以镇山海而耀威武者，获是祥徵以喜雨名之，夫谁曰不宜？且禄蒸之名，有如先谶，雨以润之。改其旧而新是图，以水沃火，其坚固不倾也，必矣。是役也，董工程材，不辞劳瘁者，别驾陈君文辉也。乐事劝公，奉常陈公大玠，及太史洪公科捷、河间大令黄君为汉也。而主其事者，郡侯朱公礼陶、高公霔、邑侯黄公昌遇也。视其成者，提帅吴公进义，今谭公行义也。凡五属贤有司都人咸有力焉。以温陵故恭桑梓地，邮嘱志其颠末，爰不敢辞，因质言如右。又于十七年并建肃清楼。〔高霔记略〕泉之郡治，相传未有罗城七门，先有子城四门。其踞于西者曰肃清，与行春居东，崇阳居南，泉山居北，分隅而列，环植刺桐，谓之桐城。迨后辟罗城，而四门遂为鼓(“鼓”当作“古”)楼。中有不台不榭，敞而临者，为天地春，说者谓土星也，其四门则金木水火也。天地春启双门，又太极两仪以生四象者也。时四门前者已立，而双门由两牌坊得名。坊建自明季，则岂有四象先两仪太极者乎？且亦无谓五德之相生也。故其说，庆历诸志勿详焉。然得此形势，而郡之气象益以光大，人文益以振兴，不綦重哉。辛未之夏，余始下车，见传为土星者，泯焉无存。即四门、鼓(“鼓”当作“古”)楼、泉山久废，行春甫经修毕。崇阳遭回禄，历三十余年，晋邑大尹黄君昌遇方倡捐重营之。而肃清犹仅存遗址。是岁秋中，南楼告竣。适遇抚军潘大中丞巡视闽南，登其上以观全城形胜，深喜重建有功。黄尹遂以肃清楼请，大中丞然其说，面勗余董率以成厥美。爰肩其任，谋之郡治诸绅太常少卿陈公大玠、天官大夫蔡公宾兴、河间大令黄君为汉，劝捐首邑，其外四邑各令，君谕邑之贤而好善者并以其力来助。更得惠绅通守陈君文辉经理之，不半载而工竣。都人士观而乐之，因请余为之记。时在乾隆十有七年秋月之吉。唯泉山及楼尚待兴复云。〔附〕威远楼，明天启丁卯，郡守沈翘楚修。国朝康熙丁未，提帅王追功修。雍正戊申提帅石云倬修。乾隆乙酉提帅马负书修。有三石碑在焉。
　　罗城　亦南唐保大中留从効所筑。周围二十里，高一丈八尺，门凡七。东曰仁风，俗呼东门。西曰义成，俗呼西门。南曰镇南，俗呼南门桥头，近今泮宫口处。北曰朝天，俗呼北门。东南曰通淮，俗呼涂门。西南曰临漳，俗呼新门。曰通津。在傅府前临漳门北。元时废，于临漳门南辟一门曰南薰。先是王延彬于唐天祐间权知军州事，其妹为西禅寺尼，拓城西地以包寺。及陈洪进于宋乾德初领清源节度使，以城东松湾地建崇福寺，复拓其地包之，北之东西隅稍宽，俗号葫芦城。两次拓地虽仍植桐，然已似葫芦矣。宋宣和二年，守陆藻增筑，外砖内石，基横二丈，高过之。绍兴二年，守连南夫重修。十八年，守叶廷珪复修之。淳熙、绍兴中，守邓祚、张坚、颜师鲁相继修。嘉定四年，守邹应龙以贾胡簿录之赀，请于朝而大修之，罗城始固。
　　翼城　则宋绍定三年县志作绍兴三年，误。此从通志。盖绍兴先绍定九十七年。而官职名宦传：游九功系宝庆元年任。自宝庆元年至绍定三年止六年，则情事适合也。守游九功于诸城口增筑甕城各一，东甕城二；复于南城外拓地增筑翼城。东起浯浦，西抵甘棠桥，即临漳门外第一桥。沿江为蔽，成石城四百三十八丈，高盈丈，基阔八尺。后真西山守泉时，刘叔智自建翼城，不知何处。元至正十二年，监郡偰玉立始废罗城之镇。南门径就翼城，周三十里，高二丈一尺。城东西北基各广二丈四尺，外甃以石。南基广二丈，内外皆石。为门七，东西北暨东南西南门，皆沿旧名。惟改南门曰德济。废通津门通志作废通淮门，误。而于临漳德济之间，通志作德济仁风之间，误。建门曰南薰，俗呼水门，无增甕城。而统为今之罗城。明洪武初，指挥李山复增高五尺，基广俱二丈四尺，凡内外皆甃以石。建月城六，惟南薰无月城。门各有楼。又东有楼曰望海，北有楼曰望山。窝铺凡百四十，合全城观之，状如鲤。又于仁风，通淮之间，辟小东门。《闽书》云：门直东湖之嘴，早日初升，湖光潋艳，如鱼饮湖水者然，因号为鲤鱼城。后门塞楼废。自天顺至成化间，都指挥武成、守张嵓、徐源、指挥王濬、王振、王炫、王琨、李珏等，相继修。弘治十三年，临漳门东半里许，水啮城下路数丈，将及城，知府张濂筑二坝障之。嘉靖三年，门楼窝铺多坏，知府高越、同知李缉大修之。三十七年倭寇煽乱，久益猖獗，拥众直抵城下，昼夜戒严，城闭数日。是年府志作三十八年。德济门灾，知府熊汝达重建之。改通淮门通志作南薰门，误。曰迎春，以岁迎春于此，故名。南薰门曰通津，后复名南薰，即水门。并修各月城。兵备万民英复以城北外壕磐石不能通水，乃建小城楼，临壕围以木栅，筑羊马墙以备倭。后倭平无事，嫌压断龙脉，撤去。万历三十二年十一月，地大震，楼铺雉堞倾圮殆尽。副使姚尚德、守姜志礼，请帑金修复。委生员詹仰宪、千户张振宗等董其役，旬月告成。城旧有用砖处，至此尽易以石。国朝顺治十五年，总督李率泰檄各府城，依关东式改造。时提督马得功、兴泉道叶灼棠、知府陈秉直改筑，再拓翼城堞二千三百一十五，月城堞二百有五。每堞长“长”当作“高”。七尺，厚三尺，宽一丈五尺，垛口宽一尺八寸。〔灼棠记〕泉郡罗城，广二万七千三百六尺，高三丈二尺，为门七，甕城六，共二千六百六十九尺。南唐留鄂公从効所筑。宋元以来，代有修缮，规制未备。今海氛不靖，寨游悉废，内港通潮，一苇可薄城下。总督李公疏请修葺，地方文武官绅衿商贾捐赀助工，得三千金，益以俸钱，赀苦不足，而意不敢苟。提背马公赞成之。于是条列五则，详请上台，壮垣墙，更垛式，定料价，均力役，分职掌。垣墙之庳者崇之，薄者裨之。计丈尺以定工程，使会计者知所循也。堞高八尺，广五尺，杪厚盈咫，不任炮攻。守者内累石基，峭而偪，措足其上，为敌所阚。改仿辽左规制，堞下层坐台三尺，厚倍之，登降坐立皆便焉。马道不碍驰驱。堞厚三尺，高倍差，阔丈有五尺。月城少狭，密守御也。界画八字形如便面，中留箭窦如其式。联隙以短垣尺有咫。一夫当之，可左右射，矢石之加，广纵数十武。较旧式口平而隘，阚探无所见。俟敌登陴而后奋挺刃于一击者，功相万已。垣外内皆石垛，砖足三之一。始试之于迎春门建二堞，权物力而综之，佣作十万计。始事逮落成，指屈六阅月，计拆补城垣三百八十九丈，周城筑石台，累垛墙二千三百八十六堵。盖空心炮楼六角，葺城楼六座，炮门炮台一百七十五。朝天门月城加六尺，因羊马墙故址，拓翼城四处，职其事，兴泉道兵备佥事叶灼棠、知府陈秉直，署城守事副将张应诏、城守参将刘应宝、署兴协回某、通判王泽洪、知晋江县丛荫坤，皆自朝暨夕，跋履城头，经营求至。当畚锸所及，外鼓而中虚，势如拉朽。榕根杂树，数百年拥沙崩壁，如虬龙蟠结，斧斤不能摧撼者，徐启石罅，命力士击以铁椎，缚巨缆群曳之，移日而动，不下数千株。蔓草丛茸皆剪伐。其旧堞，二夫绠挽，以次尽踣。自仁风门东北角迤逦而南，折西过北，隳之，旋补。虽一坏一块，不从绳直，必再易焉。求赤腻黄壤和纯灰实之。培土欲坚，购石不计远。甎发于型，润以水，叩之，铿有声。筛簸蜃灰，汰沙碟，舂研捆草，内塓外墁，就燥复垩之。如是者三，俾凝人衅郄，虽风雨鸟鼠，久而不能剥也。施炮之所度，火力所到，而高下损益之。临漳门潮河远上，绕城西北，旧有闸口，以时蓄泄便民载鱼米人城。湮塞圮坏，从士民请修复之。河水淡且不涸，溉锦墩、泉山、福安田千余顷。右半里许，诎一雉，有潮汐涨啮之患，令水师运滨海钜石，议筑翼城扞之。凿堑沟，圆折以杀其冲。规模详备，百堵俱兴。当夫役繁困，辄躬行慰劳，犒之牛酒。虽劝输不继，未敢轻议罢役。卖马毁器，助金钱，藉草千束，织寝荐为之御寒。渥以姜汤，施良药，救疾民。怡然如治家事。勘阅之始，覈直万金。劝省试，杜破冒，故费半而功倍之。乡先生雅意急公，众心有成，迄以竣，縻白金五千八百四十三两。观者讶其俭而疾，谓神物冯之。既而登清源绝顶，回视其下，纡曲如练丝在筐，殆俗传鲤城者是。因命工绘其图，形势广狭，堞楼度制皆肖。郡人以是役有三善焉：讲于农隙而民不劳，一；会海氛他适，闲暇修内事，二；中际伏腊还而罢之，冬燠如春，无烈风淫雨沾裳涂足为苦者，三。城既成，复属绅士耆老于南门之楼，巵酒为寿，讌而落之。爰追始事之艰难，勒石以志，此碑在东门第一重城外北畔第五间店后。康熙三年被水，四年重修。窝铺再增高，厂改为九十有四。敌楼六处，炮台十二位。十七年，海寇围城，德济门一带颇多坍塌。知府张仲举、知县沈朝聘重修。雍正九年奉旨修葺，后又多圮。乾隆五十八年，邑令张炳奉委重修。兹复圮坏，现署府宪袁□又请修，于客岁庚寅年。腊月二十五日才兴工，本年四月刘府回任，续修之。

　　叙池
</div>
    <div class="pagination">
<a href="晋江县志道光本_page10.html">上一页</a><span>...</span><a href="晋江县志道光本_page6.html">6</a><a href="晋江县志道光本_page7.html">7</a><a href="晋江县志道光本_page8.html">8</a><a href="晋江县志道光本_page9.html">9</a><a href="晋江县志道光本_page10.html">10</a><span class="current-page">11</span><a href="晋江县志道光本_page12.html">12</a><a href="晋江县志道光本_page13.html">13</a><a href="晋江县志道光本_page14.html">14</a><a href="晋江县志道光本_page15.html">15</a><a href="晋江县志道光本_page16.html">16</a><span>...</span><a href="晋江县志道光本_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
