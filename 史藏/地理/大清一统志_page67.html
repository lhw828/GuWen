<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 67 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 67 页/共 202 页
  </h1>
  <div class="content">
   钦定大清一统志卷一百二十二
&lt;史部,地理类,总志之属,大清一统志&gt;
&lt;史部,地理类,总志之属,大清一统志,隰州图&gt;
&lt;史部,地理类,总志之属,大清一统志,隰州图&gt;
&lt;史部,地理类,总志之属,大清一统志,隰州表&gt;
&lt;史部,地理类,总志之属,大清一统志,隰州表&gt;
　　钦定四库全书
　　钦定大清一统志卷一百二十三
　　隰州【在山西省治西南五百五十里东西距二百五十里南北距二百九十五里东至平阳府汾西县界九十里西至陜西延安府宜川县界一百五十里南至吉州界一百三十里北至汾州府宁乡县界一百六十五里东南至平阳府临汾县界一百三十里西南至宜州县界一百五十里东北至汾州府孝义县界一百十里西北至汾州府石楼县界五十里本州境东北距一百四十里南北距二百二十里东至汾西县界九十里西至永和县界五十里南至大宁县界六十里北至宁乡县界一百六十里东南至蒲县界七十里西南至永和县界四十五里东北至孝义县界八十里西北至石楼县界五十里自州治至　京师一千七百里】
　　分野天文觜参分野实沉之次
　　建置沿革春秋晋蒲邑汉置蒲子县属河东郡后汉因之三国魏改属平阳郡【李吉甫元和郡县志魏少帝分河东置平阳郡蒲子县属焉】晋因之永嘉元年刘渊都此三年渊徙平阳于此置大昌郡后废后魏延和三年置镇太和十二年置汾州及五城郡孝昌中防后周复置汾州大象元年兼置龙泉郡及长夀县隋开皇初郡废改县曰隰川四年置西汾州总管府五年改隰州大业初府废寻复为龙泉郡唐武徳元年复曰隰州二年复置总管府贞观三年府罢天寳元年改大宁郡乾元元年复曰隰州属河东道五代因之宋仍曰隰州大宁郡金初曰隰州天防六年曰南隰州【金史地理志以北京有隰州】天徳三年仍去南字属河东南路元属晋宁路明洪武二年省州治隰川县入州属平阳府
　　本朝雍正二年升为直州属山西省领县三蒲县【在州东南一百十里东西距一百十五里南北距一百四十五里东至平阳府洪洞县界七十里西至大宁县界四十五里南至平阳府吉州界六十五里北至平阳府汾西县界八十里东南至汾州府临汾县界六十里西南至平阳府吉州治一百二十里东北至霍州赵城县界八十里西北至本州治二百十里汉蒲子县地后魏世祖分置定阳县太和二十一年改曰石城属五城郡后兼置石城郡后周郡废宣帝改置蒲子县因汉蒲子县为名属定阳郡隋开皇五年改属隰州大业五年改曰蒲县属龙泉郡唐武徳二年置昌州贞观元年州废属隰州五代及宋因之金兴定五年升为蒲州元仍曰蒲县至元三年省入隰川后复置属隰州明洪武二年改属平阳府　本朝雍正二年改属吉州九年改属隰州】大宁县【在州西南九十里东西距一百里南北距七十五里东至本州界三十里西至陜西延安府宜川县界七十里南至平阳府吉州界四十五里北至永和县界三十二里东南至蒲县界二十五里西南至吉州界三十五里东北至本州界三十里西北至永和县界三十五里汉北屈县地后魏五城县地后周武帝分置大宁县属汾州隋大业初省入五城唐武徳二年复置兼置中州贞观元年州废属隰州五代及宋因之金兴定五年改属蒲州元大宗三年省入隰川至元二十三年复置明属平阳府隰州　本朝雍正二年属隰州】永和县【在州西九十里东西距一百十里南北距一百十里东至本州界四十里西至陕西延安府延川县界七十里南至大宁县界六十里北至汾州府石楼县界五十里东南至大宁县界七十里西南至延安府宜川县界十五里东北至石楼县界四十五里西北至延州县界九十里汉置狐讘县属河东郡后汉省三国魏复置晋属平阳郡后魏太延二年省北齐后主置永和镇后周宣帝废镇置临河县及临河郡属汾州隋开皇初郡废十八年改县曰永和属龙泉郡唐武徳二年于县置东和州贞观元年州废属隰州五代宋金元因之明属平阳府隰州　本朝雍正二年属隰州】
　　形势堆金奠其脉紫水衍其流左带蒲山右控黄河城因地利险自天成【州志】
　　风俗民性质直劲勇能守而鲜乱乡多厐眉之老【州志】不事商贾勤于耕牧【通志】
　　城池隰州城【周七里有竒高二丈五尺门三濠深一丈唐武徳初土筑明嘉靖间甃甎　本朝顺治康熙中屡修】蒲县城【周一里有竒高一丈五尺门三北依山三面有濠深一丈广八尺唐武徳初土筑明崇祯间甃甎　本朝康熙中重修】大宁县城【周三里有竒高二丈五尺门三濠深七尺元时】
　　【依旧址修筑明隆庆间筑北寨城并东西闗城又筑南门外石堤以障河水本朝顺治康熙中屡修乾隆三十二年重修】永和县城【周三里有竒门四芝水三面环绕无池唐贞观中土筑元至元中重筑　本朝康熙中重修】
　　学校隰州学【在州城西南隅元至元中建明嘉靖中改安国寺为学后复徙旧址　本朝顺治康熙中屡修入学额数十二名】蒲县学【在城中元大徳初建在县治西明天启间迁建今址　本朝康熙中修乾隆十八年重修入学额数八名】大宁县学【在县治西金正隆间建在治西北岗下元大徳初移建东北隅后徙今址　本朝顺治康熙中重修入学额数八名】永和县学【在县治东南唐贞观初建在东门外元至正间改建今址　本朝顺治康熙中屡修入学额数八名】紫川书院【在州城内康熙四十七年建乾隆十四年修又蒲县崇文书院乾隆九年建永和县楼山书院康熙四十六年建州县并设有义学社学　按大宁县北寨旧有书院明知县邵蕙建又图南书院在翠屏山麓康熙中知县王维藩建俱废附记于此】
　　户口【原额人丁一万一千八百八十五又卫所归并屯丁一百一十七又滋生丁三百二十一】田赋【田地五千三百二十五顷五十一畆一分八厘零额徴地丁银三万九千一百四十九两九钱三分零　屯田五百九十二顷六十一畆二分六厘零额徴银九百四两九钱八分七厘零　更名田五顷四十三畆额徴银七两六钱八分八厘零】
　　山川堆金山【在州东一里形如金字故名】白衣山【在州东三十五里盘亘二十里】暖水窊山【在州东六十里山半有泉泉旁有寺】紫荆山【在州东七十里山极髙峻其巅可望五百余里东有寨】饮马山【在州东九十里生草如韭可食】海架山【在州北十五里】神峪山【在州北五十里山西有千佛石洞】暖占山【在州北五十五里】逺望山【在州北元和志一名可寒堆在温泉县西七十里髙五里周回九十五里】五鹿山【在州东南七十里接蒲县界有五鹿大夫庙】石马山【在州东北六十里乐史太平寰宇记在隰川县东北五十里山下有石马因名】下□山【在州东北六十里出木炭相近有石秀才山】屈谷山【在州东北寰宇记在温泉县南髙岭为煎炼緑矾之处　按县志有百花山在故温泉县南在州东北一百三十里当即屈谷之讹】妙楼山【在州西北七十里盘亘二十里石岩髙广内有石室寺前有龙池后有泉旱祷辄应】东神山【在蒲县东五里迤逦数十里下有饮马池】峩嵋山【在蒲县南一里一名南屏山下有圣水泉】梅洞山【在蒲县南四十里一名石头山】孤山【在蒲县北三十里寰宇记在蒲县北三十里黒儿岭下其山不广因号孤山】翠屏山【在蒲县西南一里县志山势耸秀松栢鬰然山半岩下有晋文公祠祠前有泉从石窦涌出有疾者祷而饮之汗出即愈因名曰汗泉】五秃山【在蒲县东北五十里山少草木故名】石门山【在蒲县东北五十里一名神门山又公峪山在县东北七十里】镇闗山【在大宁县西七十里以西临马鬬闗而名】翠防山【在大宁县南数百步髙千仞昕川绕其北麓寰宇记二龙窠在县南三里唐大厯十一年黄龙飬子于此山今半崖上有枯龙形其小龙窠在大龙窠南三百步县志二龙窠在翠防山南髙可百尺石壁有龛深广各丈余】捕狐山【在大宁县北三十里接永和县界即孔山东支也】中岭山【在大宁县东南三十里迤逦与汾西县姑射山相接亦名姑射山】屈山【在大宁县西南一里形势屈曲昕水至此屈而西北流故名】笔架山【在大宁县西南三里五峰耸起若笔架然】石子山【在大宁县西南四十里又名小石山山势嵯峨草木防密】孟门山【在大宁县西南八十里马鬬闗南二十里详见吉州】龙泉山【在大宁县东北旧名东山　本朝顺治间改名】孔山【在大宁县西北四十里郦道元水经注谿口水出孔山山上有穴如车轮三所东西相当相去各二丈许南北直通故谓之孔山在蒲城西南三十余里元和志在县西北二十五里上有穴其深不测故名县志旧亦名风山其山麓有禅峰洞洞东有圣水泉清流悬注汇为碧池常盈不涸祷雨辄应】烈鳯山【在永和县西十五里】马脊山【在永和县西四十里亦名马头山】卧牛山【在永和县南四十里】楼山【在永和县南隋书地理志楼山县有北石楼山元和志在永和县西南二十二里县志北楼山在县南三十五里南楼山在县南六十里两山相对其形如楼】双山【在永和县东南二十五里寰宇记在永和县东二十里二山各髙千余丈峰峦秀异因名双山县志两峰对峙路最险隘有寨】乌龙山【在永和县西南四十五里盘亘七里相传北齐河清间有乌龙】
　　【见此】佶北山【在永和县东北三十五里盘踞十二里近改名为翔鳯山】髙回岭【在州城东南五十里】龙头岭【在蒲县东三里上有龙头印痕】黑儿岭【在蒲县东北寰宇记在蒲县东北五十五里从五鹿山至此长五十里昔有刘黒儿居此】大寨岭【在永和县西三十里】香岩【在永和县西北七十里顶有清泉】石峡【在蒲县东五十里巉石峭立东有石洞】长命谷【在蒲县东北寰宇记在蒲县东　北一里恩多原其谷长十里无水】退过谷【在大宁县东北寰宇记在大寕县东北二十五里耆老云其谷中草牛马食之常瘐故名有水流入日斤川】仙芝谷【在永和县东北五里旧唐书地理志永和县武徳二年移治仙芝谷西县志旧产仙芝草故名仙芝水出此】常安原【在蒲县西南元和志在蒲县西南四十里东西广四十里南北长二十里】升仙洞【在州西北六十里】水帘洞【在州西北七十里悬崖瀑布望若垂帘洞内石穴穿开有石燕时飞出】龙母洞【在蒲县北四十里居羣山中有泉甚甘洌旁产五花花乳石又白衣洞在县东五十里产乳石俱为祷雨之所焉】冰玉洞【在大宁县屈山县志涧水冬结为氷光莹似玉夏月犹有存者】黄河【自汾州府石楼县南流入永和县西七十里河西岸属陜西延安府延川县又南流至大宁县西七十五里河西岸属延安府宜川县又南流入吉州界水经注河水又南左合信攴水又南防石羊水又南合域谷水又南合谿口水又南合蒲川元和志黄河东去大宁县六十里东去永和县六十里州志黄河自石楼县界六十里流至永和闗又六十里至大宁县界又三十里至马鬬闗又南三十里逹孟门壶口接吉州界】蒲水【源出永和县佶北山一名蒲川东南流至州西南合紫川河及蒲峪河又西南流过仵城入大宁县界名昕川又名日斤川西流至马鬭闗入黄河水经注蒲川水出石楼山南迳蒲城东又南厯蒲子县故城西南出黄卢水口又南合紫川水又西南入于河元和志蒲水源出隰川县东北石楼山一名日斤水去大宁县六十步寰宇记日斤川在大宁县从隰川县及蒲县两界来并呼日斤川其水屈曲入黄河县志昕川至大宁县翠防山麓合义亭川石峡巉岩水势湍激西入黄河按水经注及元和志皆以州北者为蒲水而县志则以自隰州来者为紫川河自蒲县来者为蒲河盖以州南有紫川入蒲水遂并上流亦称紫川而蒲县之蒲峪河独擅蒲水之名矣】紫川水【在州东南源出州东山谷中合义泉河至州西南入蒲水水经注紫川水出紫川谷西南合江水江水出江谷西北入紫水紫水又西北入蒲水寰宇记源出隰川县东与黄栌相近州志紫川岸不生草木水不产鳞介以川侧岩石色紫故名】黄卢水【在州北一名黄栌谷水水经注黄卢水防蒲子城南入蒲水元和志黄栌谷水出隰川县东北黄栌谷】仙芝水【在永和县西即古域谷水也水经注域谷水东启荒源西厯长谿西南入于河金史地理志永和县有仙芝水县志仙芝河源出仙芝谷西南流经县西又西南入黄河】第一河【在蒲县南源出平阳府赵城县七佛山西南流入县界亦名东大河至县西合吉州乡宁县之县底河又西北流入大宁县界合义亭河入昕川又东小河源出县北南流至南山下入　东大河又南川河在县南三里北流入东大河】甘露河【在永和县西二十里源出烈鳯山南流入仙芝水】蒲谷川【在蒲县东北西流入东大河寰宇记在县东北五十里从黒儿岭下流入洛阳川　案县志又有乔家湾川发源县东北店儿岭西流至乔家湾而洑至洛阳村再见复西流入东大河盖即蒲谷州水随所在而名之也】义亭川【在大宁县东南源出县南东北流入昕川又名羊求川】索陀川【在永和县东北三十五里寰宇记索陀谷水在永和县西北去县三十里西注仙芝谷马端临文献通考永和县有索陀各县志又有坌口川在县东北二十里榆林川在县西北三十里皆昔人开以灌田俱南入仙芝水】麻束沟【在大宁县东源出捕狐山南流入昕川又有小道沟出县东亦入昕川】东峪沟【在永和县东五里又西峪沟在县西二里又上曲村渠在县北五里皆开以溉田】龙子湫【在州南十里一名瀑布泉出山谷间西南入大宁县界昕川按元和志隰川县南有龙泉疑即此】明月泉【在州北十里石壁苍黒壁间有圆光色白照水如月故名】温泉【在州北二百里唐置温泉县于此】古寳泉【在蒲县北五里】南涧泉【在蒲县东南一里】隠龙泉【在蒲县东南八里侯家庄】灵液泉【在永和县东城下陈循寰宇通志泉上常产并蒂莲建瑞莲亭县志旧有碑云河清二年有龙跃自泉中因立龙王祠于池上遂名灵液今碑无存其水甘羙清冽一城饮此】五花泉【在永和县西门外流入仙芝水】龙洞泉【在永和县西北五里流入榆林川】莲池【在永和县城东隅县志本朝康熙四十六年重濬】
　　古迹蒲子故城【在州东北汉书地理志河东郡蒲子县应劭曰武帝置崔鸿十六国春秋刘渊僭号称汉初治于蒲子后徙平阳又于此置大昌郡以蒲子属焉魏书地形志汾州太和十二年治蒲子城寰宇记汉蒲子故城在隰川县东北一里州志在州东北八十里今为蒲子村盖后周改长夀县时已移治也】长夀故城【在州北隋书地理志后周置县曰长夀开皇初改曰隰川元和志隰川县南有龙泉下隰因以为名寰宇记长夀故城在隰川县北四十里盖隋改隰川县时又移治也】龙泉故城【在州北二里元和志后周宣帝大象元年于今州东百步置龙泉郡隋开皇五年改为隰州大业三年又改为龙泉郡唐武徳元年又为隰州】新城故城【在州东北与汾州府孝义县接界后魏世祖置岭东县太和二十一年改曰新城属吐京郡隋省唐初复置属北温州后省入温泉唐书地理志温泉县武徳三年置新城县贞观元年省寰宇记新城故城在温泉县西南七十里】蒲县故城【在今蒲县西十五里寰宇记周大象元年置蒲子县隋开皇元年移于今县东北三十里故箕城大业二年又移于今县西南二里改为蒲县唐武徳元年移于今里县志在今畧东村古名无意村】大宁故城【在今大宁县南寰宇记大宁县在隰州西南六十八里汉北屈县之地也属河东郡后魏太武帝于今县东南六十里置仵城县寻废周武帝保定元年于废仵城县西三里置大宁县属汾州隋开皇二十年移理废浮图镇即今县理】狐讘故城【在永和县西南元和志永和县本汉狐讘县故县城在县西南三十五里寰宇记曹魏初别置讘狐县后魏太延二年省髙齐武平元年于曹魏讘狐城置临河郡并临河县隋开皇三年废郡十八年改临河为永和县以县西永和闗为名旧唐书地理志永和县武徳二年移治于仙芝谷西　案北齐后主于故狐讘城置永和镇后周宣帝改置临河县及临河郡偹载元和志与隋书地理志合今寰宇记谓郡县亦置自髙齐存以偹考今县治即唐武徳初移治仙】
　　【芝谷者是也】五城废郡【在蒲县东南五或作伍亦作仵魏书地形志晋州五城郡天平中置隋书地理志蒲县有伍城郡周末废元和志　仵城故城在县南六十三里后魏伍城郡是也】隰川废县【今州治旧唐书地理志隰川隰州所理汉蒲子县地隋为隰川县明史地理志隰州洪武初以州治隰川县省入州志隰川县治今为守偹公署】白龙废县【在州西南今为白龙里唐书地理志大宁县武徳二年置白龙县贞观元年省】蒲川废县【在蒲县西北四十里古县村隋书地理志蒲县有后魏平昌县开皇中改曰蒲川大业初省入蒲县】常安废县【在蒲县西南四十里唐书地理志武徳二年置常安县贞观元年省入蒲县】仵城废县【在州南金史地理志隰州仵城县兴定五年升隰州之仵城镇置州志仵城镇在州南六十里有堡盖金末又废为镇也　按此即后魏晋州之北五城】石城废县【在蒲县东南后魏置魏书地形志五城郡石城县世祖为定阳太和二十一年改寰宇记后魏孝文帝于蒲县东南五十里置石城县寻废后周大象元年于石城故县置蒲子县】大义废县【在大宁县南唐书地理志大宁县武聴二年置大义县贞观元年省县志大义故县以县南义亭川为名】楼山废县【在永和县南隋书地理志龙泉郡楼山县后周置日归化开皇十八年改名焉大业末废旧唐书地理志武徳六年置楼山县贞观元年省入永和寰宇记楼山故县在县南十五里因县东楼山为名】蒲城【在州西北春秋晋蒲邑左传僖公四年重耳奔蒲五年公使寺人披伐之逾垣而走披斩其袪遂出奔翟史记魏世家襄王七年秦降我蒲阳萧徳言括地志蒲邑城在隰川县北四十五里蒲水之北亦曰蒲阳州志在州西北五十里俗名斩袪垣】石阿城【在州北史记赵世家成侯十一年秦攻魏赵救之石阿正义盖在石隰等州界】姚岳城【在州北旧志后周保定初州刺史韦孝寛以离石以南数为敌人抄掠欲筑城于险要以拒之而患齐兵来扰使开府姚岳监筑曰计此城十日可毕此距晋州四百里敌军至则城办矣果城之而还后人因谓之姚岳城焉】横城【在州南三十里元和志故横城在隰川县南三十五里隋仁夀四年杨谅作逆遣伪将吴子通屯兵筑城于此横絶蒲川道因以为名】长守城【在州北寰宇记古长守城在隰州北三十五里唐贞元二年袭逐北冀谷山上部落于此置寨下有仙洞直至代州】谷城【在州东北四十里王存九域志隰州有谷成神农氏尝五谷于此州志州东北四十五里合桑村别有尝谷台故址台有元碑】石羊城【在永和县西南五十里寰宇记后魏太武筑置石羊军孝文移军于汉狐讘城其城遂废】吴王城【在永和县西北十里县志有冢髙三十丈其顶有穴极深风吼其中其城遗址尚存】夷吾宫【在大宁县西十里阜城寨相传晋公子夷吾所建】緑矾务【在州东北九域志温泉县有緑矾务文献通考隰州緑矾塲太祖时以地接河东伪境罢之太平兴国八年本州牙吏卜羙请募工造镬煑矾输宫课诏从其请】大观楼【在州城中明万厯四十五年知州储至俊建】聚景楼【在州东四十里义泉镇】青帝楼【在大宁县南翠防山巅】髙览楼【在大宁县北寨之东南隅明隆庆中知县邵蕙建　本朝康熙二十八年因旧址重建种杂树四百株】
　　闗隘黑龙闗【在蒲县东六十里接汾州府临汾县界南北依山中建土城辟东西二门地势险隘明设把总防守今因之】马鬭闗【在大宁县西七十五里唐书地理志大宁县西有马鬭闗县志闗南临黄河明洪武初设为官渡通陜西榆林延绥等路旧有巡司今裁】永和闗【在永和县西七十里隋书地理志永和县有闗官元和志永和县以县西永和闗为名寰宇记在县西南九十五里县志下临黄河渡河即陕西延川县延绥闗旧有廵司今裁把总防守】兴徳闗【在永和县西七十里临黄河有渡通陕西延安府】铁罗闗【在永和县西南七十里临黄河有渡路出陜西延安府宜川县】永宁闗【在永和县西北黄河岸通陜西绥徳州】广武庄【在州北一百里】义泉镇【在州东四十里又州东九十里有张家川镇西五十里置廵司守此有罗真镇俱有堡北七十里有蒿城镇一百一十里有康成镇一百八十里有大麦镇东北一百里有辛庄镇二百里有西曲镇相近又有回龙镇俱有堡】化乐镇【在蒲县东四十里又县东六十里有张村镇七十里有乔家湾镇西二十里有薛闗镇三十五里有古驿镇北七十里有松峪镇】安阜镇【在大宁县西十里】桑壁镇【在永和县东五十里又县北四十里有坌口镇相近又有刘台镇】南孤山堡【在州东但头里又谙真堡在州东谙真里】水头镇堡【在州北九十里即旧寨也宋史地理志温泉县有水头白壁先锋三寨】紫荆寨【在州东七十里紫荆山】小冯寨【在大宁县东五里又县南一里有南寨三十里有南堡寨相近又有东堡寨四十里有鳯落寨西十里有阜城寨二十里有道教寨五十里有罩篱寨相近又有仭梯寨西北孔山巅有髙山寨】北寨【在大宁县城北即旧浮图镇元和志浮图镇齐清河四年筑隋移大宁县理县志作浮图结在北寨之巅寨为元时右丞时权所筑院使李子厚继而据守】石口【在州北七十里元史文宗纪今隰州乌门闗垒石为固州志谓之石口则】
　　津梁通济桥【在州西南三十里蒲水上】横水桥【在州城东北六十里诸山之水防聚于此】南川河桥【在蒲县东南一里】架虹桥【在蒲县南峨嵋山】第一河桥【在蒲县西南翠屏山下】峪川桥【在蒲县北十七里】上石桥【在大宁县西闗又下石桥在县西通泰门外】龙泉桥【在大宁县东北龙泉山下】
　　堤堰　石堤【凡三一在州东南紫水之眉明范守已筑长八十余丈一在蒲县北通防渠明天启三年知县罗永新以渠水逼近县治筑堤堰以资捍俻后渐圯　本朝乾隆十五年知县巫慧】
　　【重建石堤百余丈一在大宁县南门　外明隆庆元年知县邵蕙筑以障河水】通惠渠【在蒲县北明隆庆三年知县韩超然自县北引东小河入城由县治出西城门溉民田】
　　陵墓五代后唐刘训墓【在永和县东南五十里周四百四十步有勅建碑】元韩
　　升墓【在州城北五里东原上欧阳元撰碑】
　　祠庙三皇庙【在州城东三十里合桑村后移于州北街口】伏羲庙【在大宁县东门外金大定三年建】河伯祠【在大宁县西马鬬闗】龙湫神祠【在州南十里龙子湫俗传龙见建祠宋崇宁三年赐额丰济大观四年勅封顺民侯　本朝康熙中重修】晋文公
　　庙【在蒲县西南一里翠屏山上寰宇记在蒲县西南坡上唐武徳三年置县志城内亦有庙】
　　寺观安国寺【在州治西初名龙纪寺唐武徳初建宋至道初改今额】天宁寺【在州北一里旧名天王寺唐建明末废　本朝顺治初释道兴重建】云峰寺【在蒲县西南一里翠】
　　【屏山上乆废　本朝康熙五十一年重建】龙兴寺【在蒲县北五里金泰和二年建明洪武中并兴国清凉二寺入焉】弥陀寺【在大宁县西闗东南隅元至治间建明洪武初并福胜寺入焉】兴化寺【在永和县治西南金明昌五年建明洪武中并昭阳丈八佛二寺入焉】龙
　　岩寺【在永和县南七十里龙岩山宋初勅建】龙泉院【在州东七十里紫荆山旧名普照寺唐建乆圯明有僧掘地得甎上刻宋元祐中重修龙泉院记因募建】祈真观【在州治西金建邱长春尝修炼于此】
　　名宦南北朝魏宇文测【代郡武川人孝武时行汾州事政在简惠颇得人和地接东魏数相抄窃或有获其为冦者多缚送之测皆令解缚置賔馆相见仍设宴放还其国自是东魏人大惭乃不为冦两界并通庆吊时论方之羊叔子】周韩褒【颍川颍阳人汾州刺史先是齐冦数入又废耕桑褒始至防冦来不下属县多被抄掠齐人喜其无偹不能追蹑竟不为营垒褒已先勒精鋭伏北山分据险阻邀其归路乘其怠纵伏击之尽获其众复请一切放还以徳报怨诏许之自此抄兵颇息】唐李琛【宗室子武徳中以襄武郡王镇隰州政寛简人爱便之】狄
　　惟谦【仁杰之后防昌中为隰州刺史有治声】五代汉侯仁矩【隰州刺史至郡决滞讼一日释系囚百余狱为之空民皆悦服】周李谦溥【并州盂人显徳四年权隰州刺史事至郡亟命濬城隍严兵备八日敌果来溥谦溥登城徐步按视战具敌不敢动旬余大发冲车攻城谦溥夜缒死士百余下城袭之敌大扰悉众遁去】宋薛奎【绛州正平人为隰州军事推官州民常聚博僧舎一日盗杀寺奴取财去博者适至血偶涴衣逻卒捕送州考讯诬服奎独疑之白州缓其狱后果得杀人者】金刘汲【大定间由进士为蒲县今政简而清民俗康阜】张翰【大定末以进士调补闗州军事判官有诬兄弟三人为刦者翰亷得状白于州释之】元杨思聪【大定人大徳间为大宁尹政刑清简蝗不入境邑人立碑颂之】明霍毅【蒲城人永乐间】
　　【大宁知县公平忠厚剖决详明以县地硗瘠谕民植桑枣以治生兴利除害民安其业】胡贞【扶风人正统初永和知县修学校筑城郭尝买牛数百头以给耕者贫民赖之】吴智【余姚人正徳中谪知隰州时值嵗歉乃建一仓名曰禄恵仓凡俸有羡余及讼狱之愿输粟者悉贮以振贫乏由是流移渐归又隰士不习戴记智始讲授咸奉为经师】韩超然【临淄人隆庆中知蒲县刚方清介民不忍欺开通会渠以溉民田至今尚頼其利】邵蕙【宁州人隆庆中大宁知县増设闗城广置仓舎又于南北门外筑石堤一带以捍河水民頼以安】葛兰【信阳人嘉靖初知蒲县断狱明允隣邑有不决者咸质成之遇嵗歉仓有余储多所赈救】范守已【洧川人万厯二十九年谪知隰州城负东山麓每山泉暴涨辄为水啮守已于隍外筑堤一百余大以遇水势又改筑州城伐石为基睥睨皆用瓴甓】余建隆【开化人万厯中永和知县操履清贞及致仕束装无具州守临饯忽报地防得古钱一窖守曰此天为亷吏赐也令充资斧建隆弗取徒步而归】罗永新【三河人天启中知蒲县重修石堰以卫民田人咸感之】史掌文【良乡人崇祯中大宁典史时盗贼蜂起掌文至适筑濬城池因督其事咸劝趋之时走山谷捕盗民以少安壬申流冦攻城亟掌文分地而守力屈死之】左中道【崇祯中大宁教谕瑞严有师范流冦破城或以无守土责劝之去中道斥之卒殉难】
　　本朝郭琯【沙河人顺治二年知蒲县性通敏里闬利病无不周知凡有兴举吏不敢问或防词餂之辄大声呵曰汝軰苐奉行文书何得与民事闻者皆咋舌退】王添贵【奉天人顺治六年知隰州姜瓖之变土贼蜂起隰州尤甚添贵率大兵捣其穴贼溃走令还归农将领疑居民従贼议屠城添贵力请始获免事平安辑流亡善政日举隰人徳之】徐士鹗【浙江人顺冶六年大宁县典史姜瓖之乱守城甚力城破与妻子偕死】钟梦豹【宛平人永和县典史姜瓖之变誓以身殉城陥不屈死祀忠烈祠】吴兴祚【奉天清河人顺治十二年知大宁县当流冦蹂后四境凋兴祚捐逋赋辟荒秽约束吏胥俾无得扰民再期民多复业治行称最】梅鋗【宣城人康熙十四年以进士知大宁县严取舎善聴讼诫吏胥不得受百姓一钱吏胥多化之】朱元祫【嘉定人康熙十八年以进士知蒲县邑有垦荒虚课七百余两民以输纳为艰元祫力请得免其政治一时称最】钱以垲【嘉善人康熙四十四年以进士知隰州政尚寛简遗惠在民尝创建紫川书院以便士子诵读其余兴废举坠甚多】
　　人物唐刘和【永和人仕至兵部尚书髙谊伟绩推重当时子训官至丹阳等州观察制置使封开国侯】宋赵友【隰州人七世同居咸平中旌表蠲其课调二百十五】元韩升【隰州人太祖时为本州刺史以策干穆瑚黎署千夫长经畧有功授户部尚书佩金虎符子奭相继为本州刺史　穆瑚黎旧作木华黎今改】王克敬【字叔能大宁人初任浙江左石司都事厯监察御史绍兴路总管两浙盐运使所在务崇寛厚累迁南台治书侍御史以正纲纪自任不阿宗戚声誉益着元统中以江浙叅政请老时称名卿卒封梁郡公諡文肃】明曹需【永和人洪武间由嵗贡除授山东道御史秉正持宪人以真御史称之家居尤清谨】曹鼎【蒲县人成化间父为绥徳州仓大使卒于官贫不能归鼎置榇车中妻引于前而自后推之行至河畔粮絶相向哭忽大风飘树叶满车前探视之得枣数斗遂得糊口扶柩归里人以为诚孝所感】李善【永和人宏治中嵗贡流冦至邑治失守善拒贼力战死子世隆世竒亦被难垂死复苏追贼至临汾获之寸磔以报父事闻特旌义士】史光代【字射墟隰州人万厯中防贡授上蔡主簿累迁郧阳府通判所至皆以勤慎称崇祯间流贼陥州城光代适家居骂贼死兄光前万厯中捐粟千石赈饥与光代同日尽节】安民【字熙寰大宁人有至性事亲能飬志亲病便溺悉手自浣濯居乡醇谨崇祯初以贡授褒城知县号亷平吏六年冦至与城守事城破被执不屈死　本朝乾隆四十一年　　赐諡节愍】张斗辰【字防垣大宁人嵗贡生崇祯间流贼破县城斗辰率众与贼巷战自辰至午力屈被执罹难】
　　本朝李呈祥【字麟埜隰州人明崇祯举人官至兵部郎顺治初任分守大梁道筑河堤数百里开陈桥旧河直南路至今便之再迁武昌及天津道官至工部侍郎皆有亷声】宋斗星【隰州人顺治六年土贼王登宪纠其党攻州之昙索堡斗星率僮仆及乡人捍御已而贼益众不能支间道走汾州请兵三百人兼程至贼退踞老儿山斗星伏兵山侧从数人诱贼贼遽出战伏起乘之贼大乱擒斩无堡获全】李允【字寳山隰州人康熙五年官湖广叅将贼聚湖南七连坪统兵援剿连战三昼夜力竭自尽事闻】冯圣真【大宁人家贫佣作以飬父每馈食至不敢先尝必疾趋执爨供父食乃还佣所或馈少腆即携归以食父主者知之复以食馈其父圣真不肯曰焉有一人佣而二人食者比父卒负土为坟哀毁三年邑令特旌之】
　　流寓明陈敏【交址人宣徳中由监生除大宁训导有学行堪为人师九年迁教谕以老乞休时用兵不得归遂占籍于此仍给原俸终其身】
　　列女元杜氏【大宁人少寡守士割体肉疗姑病】萧某妻赵氏【名哇儿大宁人年二十夫病剧谓哇儿曰我死汝年少若何哇儿曰君幸自寛脱有不可讳妾不独生遂命匠制巨棺夫殁即自经死家人同棺敛焉】明张二羙妻马氏【大宁人崇祯二年冦起被掠絷马于野将汚之泣骂不从贼缚马上载之行不数武力跃堕髙崖贼怒趋崖下碎其尸又刘鳯翔妻冯氏安三益妻张氏俱以骂贼被杀】张斗星妻李氏【大宁人崇祯间冦陥城携室女禄孩同赴井死事闻旌表又马上乘妻曹氏张拱辰妻贺氏及兄拱北妻刘氏俱以冦变义不受辱死】王家材妻宋氏【隰州人明末避流冦砖楼上楼陥宋坠下股折贼执之挥指刺贼目贼怒杀之】李清秀妻员氏【隰州人流贼至被掠骂贼死之又冯钟灵妻郭氏刘兆麟妻冯氏俱被掠不屈死】李呈兰妻冯氏【隰州人年十八闻贼至抱防女投井死又牛友月妻宋氏史记妻杨氏牛大吉妻苏氏俱遇贼赴井死】薛可教妻髙氏【永和人崇祯间流冦破城投城不死】冯氏【永和籍寓蒲县崇祯中嵗大饥人相食夫强其改节冯乃摘耳环市饼和毒食之死】
　　本朝宋徳盛妻王氏【隰州人适徳盛末期遇流冦被掠不屈遂遇害】霍显才继妻郭氏【永和人有姿色早寡富家争欲娶之矢死不从常佩利刅自防以节终年七十余】郭世旺妻李氏【永和人遭嵗荒疫夫将鬻以度日知不能免遂投河死又冯氏夫将卖与秦人不从投缳死】成仁儒妻王氏【隰州人夫亡以节自誓事亲尽孝抚子有成又同邑苏橿妻曹氏夫亡以节称俱乾隆年间先后　旌表】曹孔修妻王氏【蒲县人夫亡守节乾隆年间　旌表】
　　仙释宋曹仙媪【不知何许人尝携防女引一犬至大宁马鬭关息大栁下一日至河求渡舟师拒之媪防笑遂携女引犬步水靣径逹东岸登石龛中俄与女及犬俱化一境大骇为塑像祀有祷辄应】金马守明【永和民家女母夜梦玉童驾鹤自空降于庭曰暂寄汝腹觉而有娠性敏慧不好繁华父母丧为女道士适绛州舎李氏上元日无疾枕肱而逝三日复苏语人曰予暂逰紫府防羣真耳自是不复谷食能前知吉凶疾者不假砭药呵禁顿愈嵗旱蝗祷雨祝灭蝗皆立应元至元中沐浴端坐而逝】明无名僧【嘉靖间住大宁县西道教村土人房芝供食之后火出鼻中焚其躯芝筑龛瘗之】
　　土产蜜【元和志隰州贡白密】蜡【元和志隰州贡黄蜡】麝香【元和志隰州贡】箕栁【蒲县出有数种金丝最佳秋可任为箕】龙须席【寰宇记出温泉县　案唐书地理志隰州土贡胡女布元和志及寰宇记亦载之今州只产青麻一种木棉亦间有之意非此二者所成附记于此】








　　钦定大清一统志卷一百二十三
&lt;史部,地理类,总志之属,大清一统志,归化城六厅图&gt;
&lt;史部,地理类,总志之属,大清一统志,归化城六厅图&gt;
&lt;史部,地理类,总志之属,大清一统志,归化城六厅表&gt;
　　钦定四库全书
　　钦定大清一统志卷一百二十四
　　归化城六防【在山西省北八百九十里东西距四百零三里南北距三百七十里东至藩部四子部落界一百三十八里西至鄂尔多斯左翼前旗界二百六十五里南至朔平府右玉县边城界二百十里北至喀尔喀右翼界一百六十里东南至镶蓝旗察哈尔界西南至鄂尔多斯左翼前旗界一百八十里东北至四子部落界一百十里西北至毛明安界一百七十里至　京师一千一百六十里】
　　建置沿革汉定襄云中二郡地后汉属云中郡后魏初建都于此号盛乐城后置云州领盛乐云中等郡隋复置定襄郡唐置单于大都防府五代后唐时入辽置丰州天徳军属西京道金因之元属大同路明宣徳初筑玉林云川等城设兵戍守后为防古所据嘉靖间谙达【旧作俺荅今改正】筑城于丰州滩采木架屋以居谓之板升【板升汉言屋也】是为西土黙特隆庆间封谙达为顺义王名其城曰归化
　　本朝天聪六年
　　太宗文皇帝亲征察哈尔驻跸归化城土黙特部落悉归顺九年命贝勒岳脱驻守归化城康熙三十五年
　　圣祖仁皇帝自白塔驻跸于此其官制有都统协领等员统理驻牧诸旗雍正元年増设归化城同知二员后省一员乾隆四年増置绥逺城同知一员镇守将军旧驻朔州移驻绥逺城二十五年増置归化清水河萨拉齐和林格尔托克托城通判五员并属归绥道二十九年裁归化城通判共为六防
　　城池归化城【在杀虎口边城外二百里防古名库库河屯周围二里髙三丈南北门各一外郭东西南三靣三门明谙达　归顺改赐今名城西南三十四里为浑津村村南十里外有浑津巴尔哈孙旧城基址城南有黒河向西流】绥逺城【在归化城东北五里周围二千丈髙二丈四尺门四乾隆四年建移右卫建威将军驻其地有碑记云城在归化城之东北五里许大青之山拥其后伊克土尔根巴汉土尔根之水抱其前喀尔沁之水其左红山口之水防其右地势寛平山林拱向实当翁公岭喀尔沁口军营之冲城之门南曰承薫北曰镇寜东曰迎旭西曰阜安】清水河【在归化城西南一百二十里即前明互市清水营之地　本朝乾隆二十五年设通判驻此未筑城】萨拉齐【在归化城西一百二十里有蘓尔哲河经亘其地　本朝乾隆二十五年设通】
　　【判驻此未筑城】和林格尔【在归化城南一百八十里南近边墙即防古五蓝木伦地　本朝乾隆二十五年设通判驻此未筑城】托克托城【在归化西南一百四十里汉云中故城地唐为东受降城辽为东胜州地属西京道明洪武初设左右二卫于此后徙废有旧城在黄河东岸　本朝乾隆二十五年设通判驻此】
　　田赋【归化城田地三百四十二顷四十亩二分三厘额徴粮五百八十八石九斗三升二合清水河田地一万三千四百二十六顷八十二亩九分二厘额徴银二万九千一百三十七两六分一厘萨拉齐田地一千八百三十四顷九十八亩八分五厘额徴粮三千四百二十七石四斗七升和林格尔田地三千六百二十六顷三十六亩五分额徴粮六千三百二十四石九斗五升四合九勺托克托城田地二千三百十五顷五十五亩额徴粮四千一百八石七斗五升二合三勺】
　　山川縁狐山【在归化城西黄河东岸汉书地理志云中郡桢陵縁狐山在西北郦道元水经注縁狐山厯沙南县东北两山之间而出县南六十许里有东西大山山西枕河河水南流】黒山【在归化城界内魏书神防二年车驾东至黒山数军实金史地理志丰州富民有黒山神胡三省通鉴注黒山在振武北塞外即杀虎山明统志在大同府城西北四百十里古丰州境与云内州夹山东西相连】薄山【在归化城界内魏书天兴二年袭髙车还次牛川及薄山并刻石纪功永兴五年自五原还幸薄山登观太祖逰幸刻石颂徳之处于其旁起石坛而荐飨焉】柞山【在归化城西界魏书泰常六年西廵至于柞山遂至于河以上四山皆古名附见】七宝山【在归化城东八十里明统志在大同府城北四百余里山下有金屯兵城或曰即汉五原郡】马鞍
　　山【有三防古名席喇得伯僧一在归化城东一百二十五里一在城西七十里一在城南一百里】五蓝义拍山【在归化城南一百二十里】狼山【在归化城南一百二十里防古名绰农图喀喇】翁公山【在归化城北三十五里有元时建甸城废址按此即隂山也西自河套之北起吴喇忒西境东至归化城东北层峦峻岭绵亘五百余里其间土名不一自西而东连络起伏至归化城北界如白云哲特虎太白拜洪戈尔牛心以东至蟠羊山及五达苏尔哲哈郎乌诸谷皆隂山也翁公势最髙峻】牛心山【在归化城西北一百十里蒙古名巴顔朱尔克九邉图説云东连牛心之堡即此】拜洪戈尔山【在归化城西北一百七十里】蟠羊山【在绥逺城东北六十五里防古名衣马图魏书太祖纪天赐四年北巡自防合陂东过蟠羊山即此】布当图山【在萨拉齐西八十里】太白山【在萨拉齐西八十二里防古名插汉】哲特虎山【在萨拉齐西一百五里】布尔哈图山【在和林格尔地】陶山【在和林格尔地防古名喀喇特木尔】大青山【在托克托城西八十里防古名库库和邵】白云山【在托克托城西一百二十五里防古名插汉俄博】托里冈【在归化城东南一百里】博达木谷【在归化城东一百十里】黒勒库谷【在归化城西七十里谷内尽松栢树】多罗忒谷【在归化城西九十里】鲧谷【在归化城南一百里】舒尔谷谷【在归化城南一百五里】翁公谷【在归化城北二十里】黒水谷【在归化城北二十五里防古名喀喇乌素】乌素图谷【在归化城西北二十里】喀喇克沁谷【在绥逺城东北四十里谷内尽松栢树】峩喜特谷【在绥逺城东北五十五里】羊圈子谷【在绥逺城东北六十六里防古名衣马图】榆沟谷【在绥逺城东北八十八里防古名乌里雅苏台】红螺谷【在绥逺城东北二十里蒙古名五蓝义拍谷内尽松栢树】伊克苏尔哲谷【在萨拉齐地】喀朗乌谷【在萨拉齐西十里】苏尔哲谷【在萨拉齐西七十里地】五达谷【在萨拉齐西一百三十里】黄河【在归化城西南一百六十里托克托城西二十里自吴喇忒界东南流入境又折而南黒河水自东来注之又东南经湖滩河朔即托克托城地紫河水自东来注之又折而西南流入山西偏头闗界水经河水又东过桢陵县东又东过沙南县北从县东屈南过沙陵县西屈而流白渠水注之又南入桢陵县西北又南过赤城东又南过定襄桐过县西河水于二县之间济有君子之名又东南左合一水又南树頺水注之】
　　【又南大罗水注之按今黒河水入河正当黄河东行屈而向南之处】黒勒库河【在归化城西七十里源出黒勒库谷西南流防黒河又昆都伦河在城北六十里源出布鹿图之地西流经翁公山入黒勒库河】黒河【在归化城南二十里防古名伊克土尔根即古白渠荒干水也亦曰金河源出镶蓝旗察哈尔东北七十里海拉苏台坡名喀喇乌素西北流有纳札海河安达河朱喇马台河皆东北来防又西流受北来之徳布色黒河折而南合东来之哲尔徳河始名伊克土尔根河正西流至城南有巴汉土尔根河自北流入又西有西喇乌素呼图克图二水源自杀虎口北西北流合入此河又西流有哈尔几河黑勒库河及十余小水皆自北来流入又西滙为山黛河又西入黄河汉书地理志定襄郡武进白渠水出塞外西至沙陵入河又定襄郡武臯荒干水出塞外西至沙陵入河水经河水屈南过沙陵西白渠水注之注水出塞外西迳定襄武进县故城北西北迳城乐北又西迳魏云中宫南又西北迳沙陵县故城南西迳沙陵湖又有芒干水出塞外南迳钟山山即隂山也其水西南迳武臯县又南迳原阳县故城西又西南与武泉水合又西南迳白道南谷口又西南迳云中城北白道中谿水注之又西塞水出懐朔镇东北荒中厯谷南出隂山西南入芒干水芒干水又西南注沙陵湖湖水西南入于河隋书突厥传大业三年帝亲巡云内泝金河而东北幸启民所居李吉甫元和郡县志榆林县金河泊在县东北二十里周十里元朱思本河源记黄河南流过云内州东胜州与黒河合黒河源自渔阳岭之南正西流凡五百余里与黄河合明统志金河在古云内州东南一百五十里西流入天瑞泊其泥色似金故名又黑河在大同府西北四百里古丰州界源出官山西流入云内州界至东胜州入黄河　按古荒干水在北白渠水在南并厯定襄云中二郡防沙陵湖汉书白渠荒干并言水经言白渠而不言荒干注言荒干合受诸水又似大于白渠以今考之白渠水西流即今大土尔根河也荒干水西南流即所合北来之诸水也其入河之处滙成一湖即沙陵湖也隋唐始有金河之名明统志分黒河金河为二水非也】小土尔根河【在归化城南十里源出城东杜贺伦之地西南流至城西南有札达海河自城西北来防合流入黒河札达海河在城西南一里源出城北朱喇齐地　按小土尔根河即神水湖札达海河即奄达下水海】黄水河【在归化城北一百二十里防古名西拉木伦源出色古尔泉东北流入喀尔喀右翼界】伊克苏尔哲河【在萨拉齐西源出苏尔哲谷东南流入黒河】紫河【在和林格尔地防古名五蓝木伦即古中陵树頺二水也源出察哈尔西南境内察汉音图努衡格尔二河防流为一西流至杀虎口北合边内北来之兎毛河又西至乌蓝巴尔哈孙城西入黄河　按隋书地理志定襄郡大利县有紫河杜佑通典胜州榆林县有紫塞河自马邑郡善阳县界流入皆即此河】丰州滩【在萨拉齐地防古名伊克苏尔哲源出苏尔哲谷东南流防黒河】沙陵湖【在归化城西古沙陵县地受白渠荒干诸水入黄河今名山黛湖黒河之水滙入其内又西流入黄河】色古尔泉【在归化城北一百二十五里】贺兰泉【在归化城西南五十里】宝图泉【在托克托城西一百五里】帽带津【在萨拉齐西七十里】湖滩河朔【在托克托城东十二里黄河东岸按水经所谓君子津即其地康熈三十五年】
　　【圣祖仁皇帝亲征噶尔丹凯旋驻跸于此观黄河测量东西两岸仅濶三十五丈仰射而过五十余歩】古迹盛乐故城【在归化城南汉置成乐县为定襄郡治后汉建武十年省后移定襄郡治善无以县属云中郡汉末废章懐太子曰定襄故城在今胜州界后魏之初建都于此通鉴魏甘露三年鲜卑拓跋力微始迁于定襄之盛乐晋建兴元年猗卢城盛乐以为北都咸康六年什翼犍始都云中之盛乐宫太元十一年代王珪徙居定襄之盛乐二十年珪还云中之盛乐胡三省注按盛乐前汉书作成乐属定襄后汉书作盛乐属云中疑定襄之成乐即云中之盛乐也然魏书帝什翼】
　　【犍三年移都于云中之盛乐明年筑盛乐于故城南八里则已非后汉之盛乐疑定襄之盛乐乃前汉之成乐城云中之盛乐乃后汉之故城也盖建武之初匈奴侵扰民悉内徙其后扫地更为必有非其故处者水经注白渠水西北迳成乐县北魏土地记曰云中城东八十里有成乐城今云中郡治一名石卢城也元和志单于大都防府今为振武节度理所在朔州北三百五十里本汉定襄郡之成乐县也后魏都盛乐亦谓此城武徳四年平突厥于此置云州贞观二十年为云州都督府麟徳三年改为单于大都防府圣厯四年改安北都防开元七年属东受降城八年复置单于大都防府管县一金河县天寳四年于城内置其振武军景龙二年张仁愿于今东受降城置天宝四年节度使王忠嗣移于此续通典唐振武军即汉定襄之盛乐县在隂山之阳黄河之北　按隋始于盛乐改置金河县唐为振武军辽为振武县属丰州金废为镇属富民县以水经注白渠水迳成乐县北推之当在今城之南】桐过故城【在归化城西南濵河汉置属定襄郡后汉末省水经河水南入桢陵县西北又南过赤城东又南过定襄桐过县西河水于二县之间济有君子之名】武进故城【在故盛乐城东南汉置属定襄郡为西部都尉治后汉改属云中郡建安末省水经注白渠水出塞外西迳武进县故城北世祖建武中封赵虑为侯国也】定襄故城【在归化城东汉置属定襄郡后汉改属云中郡建安省萧徳言括地志定襄故城在朔州善阳县北三百八十里　按明统志定襄故城在大同　府西北二十八里乃唐时定襄非汉之定襄也】武臯故城【在归化城北汉置属定襄郡为中部都尉治后汉省水经注芒干水南迳隂山西南迳武臯县　按以水经注推之故城当在城东北界】武城故城【在归化城西南汉置属定襄郡后汉末省魏书太宗纪永兴三年诏尉古真统兵镇太洛城五年自太室南次定襄太洛城水经注太罗水迳武城县故城南十三州志曰武城县在善无西五十里北俗谓之太罗城　按太罗即太洛声之讹也胡三省注通鉴谓太洛即汉之骆县恐非又按骆县故城武要故城亦当在归化城界内】陶陵故城【在归化城界内汉置属云中郡为东部都尉治后汉省】原阳故城【在归化城西汉置属云中郡后汉末省水经注芒干水南迳原阳县故城西】北舆故城【在归化城西界汉置属云中郡为中部都尉治后汉末省水经注武泉水又西屈迳北舆县故城北按地理志五原有南舆县故此加北也按其地在古云中城北武泉县南】武泉故城【在归化城西界史记周勃从髙帝击韩王信于代以前至武泉击胡骑破之武泉北后置县属云中郡后汉末省水经注武泉水出武泉县故城西南西迳北舆县故城南】阳夀故城【在归化城界内汉置属云中郡后汉省　按隋书地理志金河县初曰阳夀盖相近故取名也】武川镇城【在归化城西北后魏置为六镇之一魏书髙祖纪太和十八年八月幸武川镇水经注芒干水西南迳云中城北白道中谿水注之水发源武川北塞中南流迳武川镇城景明中筑以御北狄元和志武川城今名黑城后魏六镇从西之第三镇在东受降城北三百里】大利故城【在归化城西界隋书髙祖纪开皇十九年以突利可汗为启民可汗筑大利城处其部落地理志定襄郡治大利县大业初置带郡有长城有隂山有紫河唐书突厥传贞观十五年思摩帅众十余万渡河设牙于故定襄城其地南大河北白道畜牧广衍龙荒之最壤考括地志定襄郡即故云中郡也隋初置云州后置定襄郡贞观十四年移云州于恒安其故城在榆林县东北四十七里】净州故城【在归化城东北隂山之后金史地理志净州治天山县旧为搉场大定十八年置县又升县为净州为丰州支郡旧志元曰净州路明初废在大同府西北四百二十里】玉林故城【在归化城东南明初设衞永乐初内徙宣徳元年于丰州东南复筑城置玉林卫正统十四年徙于大同右卫城内】云川故城【在归化城西南明初设卫永乐初内徙宣徳元年复于丰州西南筑城置云川卫设官军正统十四年复徙云川卫官军于大同右卫城内又有云川古城在其西】古长城【在归化城北隂山史记匈奴传赵武灵王筑长城自代并隂山下又秦始皇本纪三十三年西北斥逐匈奴自榆中并河以东属之隂山水经注白道岭上有垣若頺基沿溪互岭东西无极疑赵武灵王之所筑也】苏武城【在归化城西北明统志在大同府城西北五百余里相传汉武帝时武出使被畱居此城西有李陵碑】单于城【在归化城西又有单于台汉元封元年勒兵十八万骑出长城北登单于台唐武后永昌初使僧懐义讨突厥刻石单于台元和志台在云中县西北四百余里九边图旧清逺即单于城在兎毛河西北】喀喇城【在和林格尔地又贺通图城在城南八十里五蓝城在城南百五十里浑津城在城西南四十四里以上四城今无考】云中故城【在托克托城地史记赵武灵王置云中雁门代郡汉书地理志云中郡治云中县后汉书光武帝纪建武二十六年遣中郎将段郴受南单于玺绶令入居云中魏志建安二十年省云中郡魏书地形志云州领云中郡水经注白渠水又西南迳云中故城南故赵地秦始皇十三年立云中郡县曰逺服矣元和志云中故城在胜州榆林县东北四十里赵云中城秦云中郡也　按古云中在隂山之南黄河自西来折南流之处即今归化城以西托克托城地汉时云中郡治云中县定襄郡治成乐县两地东西相距止八十里初不相混也后汉始以成乐定襄等县属云中及后魏初都盛乐号云中于是定襄有云中之名至隋以云中置定襄郡大利县而云中有定襄之名然相去不逺犹近故地自唐以马邑郡云内之恒安镇置云州云中郡及云中县又于忻州置定襄郡定襄县于是云中定襄之名移于古雁门太原二郡去故地始逺今谓大同为云中又太原府有定襄县皆唐以后所名非旧郡也】咸阳故城【在托克托城地汉置属云中郡后汉末省水经注大河东迳咸阳县故城南】桢陵故城【在托克托城地汉置属云中郡为西部都尉治后汉省水经注河水南入桢陵县西北注縁狐山厯沙南县东北两山二县之间而出县在山南北去云中城一百二十里按桢陵与沙南县隔河相对桢陵在河东岸】沙陵故城【在托克托城地汉置属云中郡后汉末省水经河水东过沙陵县北从县东屈南过沙陵县西注白渠水迳沙陵县故城南西注沙陵湖　按其地有沙陵湖近今黒河入黄河处】东受降城【在托克托城地黄河东岸唐景龙二年张仁愿筑元和志东受降城本汉云中郡地在榆林县东北八里今属振武节度东北至单于都防府一百二十里东南至朔州四百里西至中受降城三百里北至碛口八百里唐书地理志寳应元年节度使张惟清以东城濵河徙至绥逺烽南元史地理志即今东胜州是也大同府志在府西北五百里内】丰州故城【今托克托城即辽丰州地本汉定襄郡地辽置丰州天徳军治富民县属西京道金因之元至元四年省县入州属大同路明初废大同府志丰州富民城在府西北五百里近葫芦海　按辽金时丰州在今归化城地西去隋唐丰州八百余里辽史地理志误袭旧文谓即隋唐丰州元史从之殊为失考辽史又云本汉五原郡】
　　【地今考汉五原郡在黄河北辽丰州与大同接壤乃汉定襄郡地辽史以隋唐丰州有五原之名遂谓即汉之五原郡耳】东胜州故城【在托克托城地黄河东岸本唐东受降城地辽置东胜州属西京道辽史地理志东胜州武兴军隋置胜州改榆林郡唐贞观五年于南河地置决胜州故谓此为束胜州太祖神册元年破振武军胜州之民皆趋河东州废晋割代北来献复置金史地理志东胜州国初置武兴军有古东胜城领东胜县元史地理志唐张仁愿筑三受降城后以东城濵河徙置绥逺烽南即今东胜州是也金初属西夏后复取之元至元二年省寜边州之半入焉旧有东胜县四年省入州大同旧志东胜城在大同府西北五百里与故胜州隔河相望明洪武初改建左右二卫兵民皆耕牧河套中永乐初移入畿辅其地遂墟　按故城在归化城西南一百四十五里湖滩河朔渡口即今之托克托城也唐之胜州在黄河西本隋之旧未闻移置河东亦无东胜之名辽史所言未知何据】白道【在归化城北魏书太宗纪泰常四年西巡云中逾白道北猎野马于傉孤山水经注芒干水西南迳白道南谷口有长城背山面泽谓之白道岭沿路惟土穴出泉挹之不穷隋书髙祖纪开皇三年卫王爽破突厥于白道唐书李靖传突厥颉利走保铁山靖自白道袭之颉利亡去张寳相擒以献又地理志云中有隂山道出兵路乐史太平寰宇记白道川当原阳镇北欲至山上当路有千余歩地土白如石灰色遥去百里即见之即隂山路也从此以西及紫河以东当隂山北者惟此道通方轨自外道皆小而失次者多】云中宫【在归化城界内水经注白渠水西迳魏云中宫南魏土地记曰云中宫在云中城东四十里按此即后魏云中之盛乐宫也】广徳殿【在归化城北隂山后后魏建魏书太平真君三年行幸隂山之北南秦王杨难当朝于行宫先是起殿于隂山殿始成而难当至因名曰广徳焉水经注塞水出怀朔镇东北荒中南流迳广徳殿西山下余以太和十八年从髙祖北巡届于隂山之讲武台自台西出南上山山无树木即广徳殿所在也】君子津【在托克托城西南黄河东岸水经河水于桢陵桐过二县间济有君子之名注昔汉桓帝十三年西幸榆中东行代地洛阳大贾赍金货随帝后行夜迷失道往投津长田子封送之渡河贾人卒死津长埋之其子寻求父防发冢举尸赀货一无所损其子悉以金与之津长不受后闻于帝帝曰君子也即名其津为君子济济在云中城西南二百余里魏书昭成帝建国二十五年南巡至君子津世祖始光四年诏报金吾桓贷造桥于君子津元和志胜州河濵县黄河在县东一十五歩渡河处名君子津明统志在故东胜州界】
　　祠庙文庙【在归化城内雍正元年建】苏武庙【在归化城南明正统末额森挟上皇至小黄河苏武庙旧志在平鲁卫西北额森旧作也先今译改】格根汗庙【在归化城北天聪六年】
　　【太宗文皇帝亲征察哈尔驻跸归化城悬敕谕庙中禁侵毁】
　　陵墓后魏金陵【在古盛乐城西北后魏永兴二年道武于盛乐金陵其后明元太武文成献文四帝皆葬于此】青塜【在归化城南二十里防古名特木尔乌尔虎通典金河县有王昭君墓辽史地理志丰州有青塜即王昭君墓大同府志汉明妃墓在府西五百里古丰州西六十里塞草皆白惟此独青故名汉书匈奴传竟寜元年呼韩邪来朝自言愿壻汉氏以自亲元帝以后宫良家子王嫱赐单于后其子雕陶莫臯立王昭君死黒河岸朝暮有愁云怨雾覆塜上】
　　寺观兴福寺【在归化城南门外顺治七年建康熙三十一年改今名】崇夀寺【在归化城南门外顺治七年建康三十三年改今名】永寿寺【在归化城南门外康九年建三十二年改今名】大明寺【在归化城东四十里金大定七年建今毁碑塔尚存】延夀寺【在归化城西北二十五里康熙二十九年改今名】白塔【在归化城西四十里顺治九年建】万卷华严经塔【即大明寺塔髙二十丈七级有金世宗时阅经人姓氏】
　　烈女
　　本朝杨正之妻黄氏【清水河人调奸不从羞忿自尽于乾隆四十年　旌又萨拉齐李顺之妻钟氏力拒强暴□伤身死李大有妻赵氏被诬不甘捐躯明志和林格尔张环之妻白氏贾文元妻王氏并以贞烈捐躯俱乾隆年间　旌】
　　土产黄羊　雉　兎　葡萄【实之旁环绕有小葡萄俗名公领孙】梨　石碌　碾玉沙　不灰木　地蕈















　　钦定大清一统志卷一百二十四
&lt;史部,地理类,总志之属,大清一统志,山东全圗&gt;
&lt;史部,地理类,总志之属,大清一统志,山东全圗&gt;
&lt;史部,地理类,总志之属,大清一统志,山东省表&gt;
  </div>
  <div class="pagination">
   <a href="大清一统志_page66.html">
    上一页
   </a>
   <span>
    ...
   </span>
   <a href="大清一统志_page62.html">
    62
   </a>
   <a href="大清一统志_page63.html">
    63
   </a>
   <a href="大清一统志_page64.html">
    64
   </a>
   <a href="大清一统志_page65.html">
    65
   </a>
   <a href="大清一统志_page66.html">
    66
   </a>
   <span class="current-page">
    67
   </span>
   <a href="大清一统志_page68.html">
    68
   </a>
   <a href="大清一统志_page69.html">
    69
   </a>
   <a href="大清一统志_page70.html">
    70
   </a>
   <a href="大清一统志_page71.html">
    71
   </a>
   <a href="大清一统志_page72.html">
    72
   </a>
   <span>
    ...
   </span>
   <a href="大清一统志_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
