<!DOCTYPE html>
<html>
 <head>
  <meta charset="utf-8"/>
  <title>
   咸淳临安志 - 第 150 页/共 177 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   咸淳临安志 - 第 150 页/共 177 页
  </h1>
  <div class="content">
   初名长寿庵续充　德寿宫张和国坟改赐和国庵　庆元六年移请今额
　　　　　三藏塔院
绍兴初三藏法师法道在城建千佛阁寺是为子院法师之塔在焉
　　　　　崇亲资福院
在九里松奉张淑妃香火
　　　　　崇寿院
在九里松
　　　　　天申万寿圆觉院
旧为修证了义法师塔院　绍兴初　旨重建圆觉院
高宗皇帝御书寺额归云堂扁及三昧正受四大字阁扁
寿皇圣帝赐　御书圆觉经及　御书圣制诗二首【见　　御制门】 
两朝皆　临幸有　御座　御榻
理宗皇帝御书清凉觉地四大字为方丈扁又有御书千字文碑及苏文忠书华严破地狱偈碑
题咏【吴宝谟钢诗二首梵室香飘隔竹闻壁闲肆笔烂奎文山深翠辇经行处犹卧从龙数点云　地偏境静人无事雨后风柔物可情山乌定知琴意好倚花浑不作春声】
　　　　　时思荐福寺
在九里松石人岭下为
宪圣慈烈太皇太后家坟寺
高宗皇帝御书时思荐福之寺及观音心经一卷
太皇太后圣驾一再　临幸　御书金刚经题其后云比缘重建天竺时思荐福寺宝塔既成敬书此经寘于塔中永以为镇所集功德用祝光尧寿圣宪天体道性仁诚德经武纬文太上皇帝圣寿无疆
今上皇帝寿历延鸿又
恭圣仁烈皇后志云恭睹
宪圣慈烈皇后所书金刚般若波罗蜜经仰见毗赞之暇留神翰墨遵奉佛果宜其克享高寿石本藏诸天竺灵山寺臣妾追慕　圣意欲为印造以结善缘所刊之石立于塔院屋壁不佳未便于印造抑亦谫薄虑或击损由是摹勒别石敬广其传所集洪因仰荐
圣神上品受乐仍及　皇图永固教乘兴隆俯及嫡兄绵延寿考寺有宜对亭通云亭双珠亭
题咏【靖逸叶绍翁云讲罢闲来立矮拦袈裟衣薄翠光寒请师莫起云屏想只作当年面壁看○北山杜汝能诗云知山不厌高处更营亭对面开诗景当空列画屏药生香草异盖结古松灵见说师斋暇时来此读经】
　　　　　隆亲永福院
在灵隐寺西充随　龙温国夫人成氏香火院
庆元六年赐今额
　　　　　明惠院
开运二年建旧名定慧　治平二年改今额见充吴越国忠懿王并贤德顺睦孙妃功德院
　　　　　普圆院
天福二年吴越王建旧名资严　大中祥符元年改今额古迹有石笋白砂泉邺公庵【熙宁元年谏议大夫祖无择出守于杭爱石笋之胜僧云知喻公之意结草为庵取公封国以为名云知有歌】 
赵清献公题名【南阳公赵抃致政之十日同东堂法云景德三禅师上天竺讲主净师游邺公庵洎群峰韬光庵抵暮记此　元丰己未仲春二十三日壬戌】 
题咏【僧云知邺公庵歌云呼猿涧西藏石笋丹桂苍松达鹫岭几年陈迹绝纤埃一旦佳名出清景山家时喜来五马相携款曲空（上山下品）下遂许诛茅结小庵异日功成伴潇洒庵成可以资静观目前直见江湖宽邺公政简每频到试茶笑傲浮云端物外似忘轩冕贵此中深得林泉意野人陪着病维摩游息自同方丈地芳猷从此流千载且得而今光胜概○赵循道宿普圆寺二首芒（革奚）侵晓踏青霜九里松阴引兴长云雾浅深山变态风烟舒卷水晶光千（上山下品）寒月笼疏薄一笛西风度渺茫短艇不来人意懒谁知搔首正相望　仙中鹤氅与云轻晚出（上山下品）梯最上层复复陇头归去雁阴阴松下远来僧风吹寒水光成迭木落重峦碧有棱行到湖边归兴尽画桥临水与谁凭】
　　　　　北资圣院
天福二年吴越王建旧名大明　大中祥符元年改赐今额
　　　　　保宁院
天福三年吴越王建旧额保安无量寿院　治平二年改今额
　　　　　法安院
在灵隐寺西天福三年吴越王建旧额广严唐长庆中有诗僧结庵于院之西自号韬光常与乐天倡和　大中祥符元年改今额　乾道九年充咸安郡王士铢功德院
赵清献公题名【元丰二年己未二月十二日壬戌资政殿大学士太子少师南阳郡公赵抃阅道谒韬光庵主佑光】 
苏文忠公题名【苏轼张（王寿）杨杰王喻　元佑五年二月二日同游韬光】 
题咏【白侍郎长庆四年正旦请韬光斋云白屋炊香饭荤膻不入家滤泉澄葛粉洗手摘藤花青芥除黄叶红姜带紫芽命师相伴食斋罢一瓯茶○韬光不赴云山僧野性好林泉每向岩阿倚石眠不解栽松陪玉勒谁能引水种金莲白云乍可来青嶂明月难教下碧天城市不能飞锡去恐妨莺啭翠楼前○僧如璧如琳访渊公不值诗云紫蕨伸拳笋破梢杨花飞尽绿阴交道人开户不知处黄栗留鸣鹊在巢○兴化黄顺之云瘦藤拄到古韬光分得山僧半榻凉幽鸟一声春梦断湿云漠漠护残香○杨蟠诗寂寞庵前草春深鹿自耕老僧垂白发山下不知名○郭功甫诗逢人寂无语结草自栖禅但见岩花笑厖眉不记年】
　　　　　庆安院
在行春桥南元系水陆庵　嘉定十五年充麦岭旌德显庆寺廨院
　　　　　显慈集庆教寺
在九里松　淳佑十年创赐贵妃阎氏充香火院锡今额寺扁殿阁亭堂诸处皆
理宗皇帝御书规制瑰杰金碧照映为湖山寺宇之冠
咸淳临安志卷之八十
　志〔六十五〕
　　寺观六
　　　寺院〔城外四〕
　　　　自飞来峰至上竺
　　　　　景德灵隐寺
在武林山东晋咸和元年梵僧慧理建旧名灵隐景德四年改景德灵隐禅寺灵隐天竺两山由一门而入陆羽记云南天竺北灵隐有百尺弥勒阁莲峰堂白云庵千佛殿巢云亭延宾水阁望海阁
孝宗皇帝尝　御制诗倾赐住持德光【见　　御制门】 
理宗皇帝御书觉皇宝殿及妙庄严域大字又　御制千佛赞以赐【见　　御制门】 又有梁简文石像记司空相国诗般若证论序嵩岳珪大师影堂记法眼禅师赞莲峰堂诗并记冷泉池记并诗赐田记僧遵式五峰合涧六诗不悉载
太傅平章贾魏公龙泓洞题名【咸淳丁卯七月十八日贾似道以岁事祷上竺回憩于此客束元吉俞昕张濡黄公绍王庭从子德生侍期而不至者廖莹中】 
记文【罗处约撰寺记天地体也乾坤用也体不可以常寂故以神而为名川不可以终动故以静而为本是以境得之而为胜地心得之而为妙道斗牛之下有郡曰钱塘浙水之右有山曰武林居山之寺曰灵隐其得境之胜地乎居寺之徒曰禅侣其得心之妙道乎观其群山环倚一峰中断平湖鉴物洪涛骇人云生若趋石怪欲语陆羽记东晋咸和初有梵僧慧理由天竺而至叹曰兹山灵鹫之一峰耳何代飞来乎所携白猿复识其处睨彼故地同乎新丰繇是金布其田宝新其剎憩莲华之石翻贝叶之文洞深有天（上山下品）垂为室晋宋已降贤能迭居碑残简文之词牓蠹稚川之字唐大历六载复新其大壮焉谢亭岿然袁松多寿土运之季国霸为钱云措之规则又过矣绣桷画栱霞晕于九充藻石雕楹花垂于四照修廊重复潜奔溅玉之泉飞阁岧峣下瞰垂珠之树风铎触钧天之乐花鬘搜陆海之珍有若碧树芳枝春荣冬茂翠岚清籁朝融夕凝呼猿风闭卧龙石老会汉南王籍彼土宇归我昌朝　雍熙之二载郡之四众请月禅师为之首师印可禅那深得其髓越明年春仆自苏台抵杭郡弭盖灵鹫濯缨冷泉山光洗心松声娱耳坚（王民）虽揭好辞未刊余斐然者也月禅师俾文其事噫节彼灵山奠兹吴土秀极而为万状翠锺而成一色乍耸而还伏将趋而却屹岂造物者奇诡其势与心而符契哉不然胡以不为世咫尺而若在溟涬俾仁者乐之其得静之理乎矧如来密印犹饮光而传达摩山达摩而付南能厥后大有宗师竞分枝派太虚无状而楞严谓三界忽生湛寂本如易义称万物自动故众生昧如如之性住我我之所执指为月瞪目成花不有导师孰为法眼若言真于妄则二妄以斯同破有归无则一边而为见故融其妄法是名真空真空不空斯为妙有虽扬眉举足则当体涅盘三界四生则为心境界栖禅于此者其殆庶几乎伟哉是境也其将以静为君乎是心也其得本来无物乎所谓得天地之体乾坤之用体用无原水波圆融故若境若心以寂静摄实观道之妙乎或曰以兹山得静之理斯不诬矣言飞来之事何其怪哉余则曰怪神之端子真不语者也盖以力乘大教翼戴衰周俾季世之人信道弥笃嘻太极剖而为天地游魂贤而知鬼神岂非语怪者耶因不自揆而昼之犹季路之率尔也碑而铭之曰灵鹫一峰飞来竺干非夸娥负神妙难筌非巨灵擘圣功自然谁识其异慧理明为翠微之前曹溪之禅隐不违俗静本乎天四时群籁万古寒泉因书真石用纪千年】 
题咏【白乐天留题天竺灵隐两寺在郡六百日入山十二回宿因月桂落醉为海榴开黄纸除书到青宫诏命催僧徒多怅望宾从亦徘徊寺暗烟埋竹林香雨落梅别桥怜白石辞洞恋青苔渐出松闲路犹飞马上杯谁教冷泉水送我下山来　灵隐寺红辛夷花诗紫粉笔含尖火焰红燕脂染小莲花芳情香思知多少恼得山僧悔出家○杨巨源送章孝标归杭州诗曾过灵隐江边寺独宿东楼看海门潮色银河铺碧落目光金柱出红盆○权载之天竺灵隐二寺主诗石路泉流两寺分寻常钟磬隔山闻山僧半在中峰住其占青猿与白云○潘逍遥宿灵隐寺诗遶寺千千万万峰满天风云打杉松地炉火暖黄昏睡更有何人似我慵○林逋同运使陈学士游灵隐寺寓怀诗山壑气相合旦暮生秋阴松门韵虚籁铮若鸣瑶琴举目群状动倾耳百虑沈按部既优游时此振衣襟泓澄冷泉色写我清旷心飘飖白猿声荅我雅正吟经台复丹井扪萝尝遍临鹤盖青霞映玉趾苍苔侵温颜照槁木直性驯幽禽所以仁惠政及物一一深洒翰嶙峋壁返驾旃檀林回睨窣堵峰天半千万寻　梅侍读询十咏并序云杭州灵隐山天下之泉石刺史白乐天赏之心不斁没去数百年林泉有羞色我持百里权暇日访林泉爱之不忍去茹笔屡成篇收揽造化工尽驱诗思中十题四百字他山愿磨砻且欲纪遗咏非矜文翰功他年遂招隐来此观奇踪　灵隐寺诗千峰凌紫烟中有梵宫阙灵眄极幽栖尘心自超越松黄发春霭桂实坠秋月争得谢世人兹焉老华发外有水台盘翻经台冷泉亭莲花石飞来峰呼猿（石间）炼丹井龙泓洞高峰塔诗各见本门○苏文忠公游灵隐寺次韵君不见钱塘湖钱王壮观今已无屋堆黄金斗量珠运尽不劳折简呼四方宦游散其孥宫阙留与闲人娱盛衰哀乐两须臾何用多忧心郁纡溪山处处皆可庐最爱灵隐飞来孤乔松百丈苍髯须扰扰天下笑柳蒲高堂会食罗千夫撞钟击鼓喧朝晡凝香方丈眠（毛瞿）（毛俞）绝胜絮被缝海图清风时来惊睡余遂超羲皇傲儿蘧归时栖雅正毕逋孤烟落日不可摹　立秋日祷雨宿灵隐同周徐二令云百重堆案掣身闲一叶秋声对榻眠床下雪霜侵户月枕中琴筑落阶泉崎岖世味尝应遍寂寞山栖老渐便惟有悯农心尚在起占云汉更茫然○孙雄飞灵隐莲峰堂诗堂开金色界梵客为钩帘山影碧侵座水声清遶檐粉云埋石脚珠露泣松髯终拟携孤笛凭栏唤玉蟾○杜泽子民游隐竺二寺诗饱闻胜迹冠禅林一径盘回古木阴秀岭飞从西域远桃花流出武陵深月中桂子有时落物外天香无处寻俗吏自惭尘土面强乘佳兴一登临】
    　　　下竺灵山教寺
在钱唐县西一十七里隋开皇十五年僧真观法师与道安禅师建号南天竺唐永泰中赐今额五代时有五百罗汉院后废　大中祥符初改赐灵山寺　天禧四年复天竺寺额　绍兴十四年
高宗皇帝改赐天竺时思荐福寺额为　吴秦王香火院　庆元三年
太皇太后有旨下竺名剎不欲永占可复元额为天竺灵山之寺　宝佑二年改赐天竺灵山教寺为额有
御书阁藏
累朝宸翰
仁宗皇帝六曰龙凤曰国泰民安曰升祠曰佛曰安曰佛法
高宗皇帝四曰天竺时思荐福之寺曰天竺灵山寺曰枕流亭曰适安亭
宪圣慈烈皇太后二曰金刚经曰般若蜜多心经宁宗皇帝二曰净土九品观堂曰　神御之殿
理宗皇帝八曰无量寿佛宝阁曰天竺灵山教寺曰金光明三昧堂曰瑞光之塔曰灵应大法师曰灵应正觉大法师曰灵应正觉广济大法师曰灵应正觉广济普照大法师有枕流亭【在　御园内有无竭泉】 七宝普贤阁香林洞【岩下石洞通人往来天竺出茶号香林茶】 曲水亭【一曰流杯亭有水台盘】 回轩亭【在曲水亭侧昔有之】 西岭草堂日观庵七叶堂登啸亭【即旧志观风亭访古亭】 客儿亭【已见武林山】 跳珠泉枫木坞大悲泉石梁翻经台【谢灵运与僧于此将北本涅盘经翻为南本】 天香亭【在山绝顶望海阁之旧址　咸淳三年　太傅平章贾魏公领客来游命筑亭其处为名曰天香客王庭书扁】 重荣桧【在光明忏堂后隋氏所植大十围高数丈枯于兵火　大中祥符闲复茂盛】 石面灵桃【在翻经台侧生石上结实甚大　政和闲归京师】 神尼舍利塔【隋仁寿二年遣僧慧诞赍神尼所嘱舍利于此造塔发土得石函一因用寘所赍舍利石函其中不差分寸人咸异之】 有旃檀观音瑞像记海月大师塔铭西岭和尚行状慈云禅师真赞及行业赞真观大师石龛诗不悉录淳佑志云大凡灵竺之胜周回数十里而岩壑尢美实聚于下天竺灵山寺自飞来峰转至寺后诸岩洞皆嵌空玲珑莹滑清润如虬龙瑞凤如层华吐萼如皱縠迭浪穿幽透深不可名貌林木皆自岩骨拔起不土而生传言兹岩产玉故腴润能育焉其闲唐宋游人题名不可殚纪殊使览者顾景增怀云
太傅平章贾魏公题名【贾似道比以岁事祷灵隐迄幸有年饭僧已因过此山吴子聪东元嘉丘复亨俞昕廖莹中张濡黄公绍王庭从焉子德生诸孙蕃世侍僧法照德宁时举妙宁俱　咸淳三年岁丁卯十月望】 
记文【胡文恭公宿撰寺记粤若能仁出现圆教流通观音机缘密契于中土善财参礼偏历于南方曹溪传于一心天台宗于三观度门迭启丛林相望异香旃檀居多于此岸大乘气象兼茂于他邦岂非离之明巽之聪性为般若尢锺于东南者虖天竺寺者余杭之胜剎也飞来峰者武林之奇巘也晋有梵僧慧理指此山乃灵鹫之一小岭耳不知何年飞来至此挂锡置院初曰翻经隋开皇中法师真观增广之改为天竺寺其后大比丘昙超道标领徒唱教名在僧史唐末盗起寺焚略尽吴越王镠因即旧址建五百罗汉院　大宋之兴名山精舍申易嘉号锡名曰灵山　祥符中州人联牒丛叩府下请大士遵式领其众演天台教观式公辩博明解远近向慕智者之学自是益振天禧初文穆王冀公临州一见加礼为奏复天竺旧额遄承可报冀公亲题其榜笔力殊劲且有敕旨许作十方讲院主持还　朝又表其高行赐号慈云仍施钱万缗为营佛殿雄（口户）赫敞岌然翚飞未几侍郎胡公继典是郡又捐己俸助作三门分施峻廊翼其左右檀施风偃莫不喜舍于是裒合众施环构群宇殿之后曰法堂其右曰僧堂曰金光三昧堂曰老宿堂其左曰厨曰库曰浴院曰延寿堂及东西缭廊六十楹井匽舂硙之所最凡百二十余区皆匪亟而成观感以化至于金像模肖莫不奇特又造旃檀观音像置三昧堂中慈相穆如智者之遗法也初寺有桧树枯死至是柯叶复茂众目之曰重荣桧乃兰若中兴之兆慈云告老庵于东岭传寺事于明智大师祖韶韶公亦宿植德本密资觉力延栖海众宴坐道场二纪有余百事无旷　天圣中　两宫外护三宝焉依清净之风大流率土吉祥之地首眷兹山乃诏　干元长宁二节度僧各一　明道至　皇佑闲二遣近珰黄元吉舍施檀香缕金佛菩萨罗汉等像五十二身释迦文殊普贤阿难迦叶琥珀像五身又施西天灵塔佛骨舍利白□等仍　赐飞白御书六轴　飞白御书扇子等且有　中旨每岁增度行者一人韶公钦承　圣施寅奉墨宝于法堂后建御书阁三栋以虔香火阁之东西建方丈二十区北敞虚槛正而鹫石名胜游士多至其下又于殿之前建钟经二台东西对峙三门之左构五百罗汉院右建天台教藏院后曰看经堂北曰泗洲菩萨殿后曰茶堂亭轩房牖之类亦百有二十余区兹又明智吁诸檀而续之也前后轮奂表里华洁钟梵通于霄汉金碧照于岩谷新涧春夏众声琤然灵峰蚤暮云气馥若疑神物之有护信灵仙之所隐大哉佛以无生之心体无边之行愿应现三界拔济众生殚土木之庄严未有以称其德盛金石之篆刻不足以究其功居之者当感被王灵念承法荫思耕凿之苦省肯构之劳开发大心绍续慧命以三摩奢为净体以六波罗密为妙用渡河沙之众图报佛恩宣海潮之音荅扬　帝力绪余妙利延被有情则此寺之崛兴与兹山之共敝韶公以某雅尘禁职缅慕宗乘见托以文且记其事至于龙潭猿涧一丘一壑之胜则有陆鸿渐山记在焉今但记其置寺之本末云○强祠部至撰寺记天竺寺东晋竺惠院始建曰翻经院至隋开皇真观居之因广规遂为寺而更以今名昙超道标承之而处巢寇之乱旋罹兵火庄严之地鞠为煨烬迨钱氏荒吴土起其废而新之　真庙在宥罢寺为院易榜曰灵山　祥符闲慈云遵式师以道风法器为缁俗钦向迎置其内日讲教观学徒诜诜方袍游夏由是佛垄之道西矣未几相国王冀公(钦若)镇杭雅闻师名延见府署道契（左月右上勿下口）合一言忘形冀公不知圭衮之所以为泰慈云不知瓶屦之所以为约也因开陈废兴愿复旧额公剡奏列上俞诏随下乃洒翰为题其榜既而呼主藏者取缗若百万俾新殿宇后数年贰卿胡公则复守此邦继发信誓乃立三门傅以两廊于是慈云始有意于兴作矣而王侯输金闻者自劝不俟诱督争相委赀乃作法堂以演畅佛旨忏堂以六时行道洁香积之馔蓄蒲塞之供作厨堂库院就燕寂濯昏垢作僧堂浴室金碧互映目为宝所已而慈云夏腊高矣乐退岩屋传其事于门人高弟明智祖韶师记慈云之世凡栋宇之作一百有七楹而明智孤标独行克遵师业有来斯进故远迩之学者满门不妄履城阈而四众熏善若户到而躬化不尝势公卿而荐绅闻谊皆引重而争慕曷从而得之盖曰道在而已耳于是作慈云之所未作成慈云之所欲成檀信乐施不谋胥协乃建教藏院以聚本经礼也建延寿院以养病（□巠）仁也建冀公祠宇不忘外护义也建慈云真堂不忘先禀孝也是四善皆释子之难能者而明智兼有焉　明道岁王人左藏黄副使元吉将命过杭得师欢甚因还侍上恳求御书愿赐为藂林荣　皇佑改元始赐飞白字凡六轴乃度正位构层阁以安之所以尊帝笔而华佛祠也于戏浮屠氏能严奉其本师张大其本教者或稀矣况能尊天子之书哉明智是举抑又能释子之难者嗣事甫二纪而栋宇之作减慈云者纔二楹翚檐鸳瓦焜耀净域膜拜赞绕咸起恭向信东南之福壤而龙象之道场也唐白宫傅作冷泉亭记独以灵隐为最胜今禅剎讲宇迭相为雄使好事者谈泉石佛宫之盛必以天竺灵隐为称首不其韪欤噫皆曰杭人喜奉佛往往浮屠氏之居有颓墙弊庑不足庇风雨而豪右过之不肯一钱者岂奉佛之心有胶耶抑居或非其人无术以动之耳以是知非明智弗克萌杭人之善心非杭人弗克毕明智之能事盖相须济尔寺成韶师以书抵予曰我先禀慈云肇图构葺未讫事而去至韶始成之先正修譔尝欲记吾寺未作而公亡愿执事者成之予获书慨然且念韶能继其师之志构是寺予忍无辞以成先子志反为韶媿哉遂勉而为之记至和元年某月某日记○范文正公天竺日观大师塔记师钱塘人也姓仲氏名善升十岁出家十五通诵法华经十七落发受具戒客京师三十年与儒者游好为唐律诗且有佛学　天禧中诏下僧录简长等注释　御制法音集师预选中书毕诏赐师名遂还故乡公卿有诗送行师深于琴余尝听之爱其神端气平安坐如石指不纤失徽不少差迟速重轻一一而当故其音清而弗哀和而弗淫自不知其所以然精之至也余尝闻故谕德崔公之琴雅远清静当代无比如师则近之矣　康定中入天竺山居日观庵曰吾其止乎不下山者十余年诵莲经一万过　皇佑元年予至钱塘就山中见之康强精明话言如旧一日遣侍者持书谢余曰吾愿足矣将去人世必藏于浮图之下愿公记焉又一日侍者来告曰师化矣其门人中霭等葬师于塔复以师之言求为之铭铭曰山月亭亭兮师之心山泉泠泠兮师之琴真性存兮孰为古今聊志之兮天竺之岑】 
题咏【白乐天七叶堂诗郁郁复郁郁世热何时毕行入七叶堂烦暑随步失檐雨稍霏微窗风正萧瑟清宵一觉睡可以消百疾　翻经台诗一会灵山犹未散重飞贝叶有来由是名精进纔开眼岩石无端亦点头○薛谏议映曲水亭诗台盘疏石渠激流环四而夏屋有余清羽觞随意转宾告醉言归主称欢未倦虽非禊饮辰岂谢兰亭燕○姚起居铉翻经台诗康乐悟元机寂寥此栖息经翻贝叶文台近莲花石○梅学士询水台盘诗鹤发山中人疏泉凿幽石如凭青玉案分递白云液泠泠溅雕俎瑟瑟穿吟席醉坐三伏中烦衿自消释　翻经台诗灵运曾此台冥心住幽寂重绎叶上书深藏林中迹遗文传竹素野蔓侵苔壁登览殊未休苍山日将夕○周次元观激水诗拳石耆婆色两青竹龙驱水转山鸣夜深不见跳珠碎只作檐闲滴雨声○东坡和云道眼转丹青常于寂处鸣早知雨是水不作两般声○参寥子与愚上人宿天竺夕阳山气蔼葱葱路转松阴复几重行过石桥人未见数声先听寺楼钟　稽留峰北好林泉珍重幽栖得所便柏子烟中能宴坐想无余习可攀缘　霜压帘栊露泫条银河影转斗垂杓清言共失三更梦错恨芙蓉漏易消　陪司马才仲节推诸君游天竺西郊久不雨草木无余青薄云弄秋晖山色时晦冥超然五词客文采披华星联翩过吾庐车盖纷满庭相携访灵鹫细路通（上山下品）扃攀翻幽桂丛衣襟袭芳馨绝境异人世吾诗岂能名诸豪追丛下妙语逾琼英愿言一挥写乐事良难并高空堕海日归骖尚能停○古刻桂子诗并序上嗣统之六祀　天圣纪号龙集丁卯秋七八两月望舒之夕寺殿堂左右天降灵实其繁如雨其大如豆其圆如珠其色白者黄者黑文者时有带壳者壳味辛识者曰此月中桂子也州牧右谏议大夫胡公则同太常博士秘阁校理陈公诂太常博士孙公昱暨冠裳好事者皆封呈咸奇之旧俗所传月坠桂子惟天竺素有之唐天宝中寺前一子成树今月桂峰在焉刺史白公居易诗云宿因月桂落醉为海榴开注云天竺有月中桂子落灵隐多海榴花又东城桂诗曰子堕本从天竺寺根盘今在阖闾城又刺史卢公辅句云远客偏求月桂子老僧不志石莲华凡才士好以诗游胜概者到兹鲜不以月中桂子为奇句焉予居是山兴复废寺十有二载始此一见之耳因取之播种林下浃旬而甲坼弥月而盈寸虽柔条未抽而绿叶可识信东平庭际淮南小山固不可以同日而语明年春移白猿峰下古回轩亭环亭而植凡二十有五株仍改亭为月桂亭作诗二章一章十二句一章八句刻石是亭之侧敢告后贤　桂子诗云丹桂生瑶实千年会一时偏从天竺落祇恐月宫知出海光轮满当轩玉树危支婵娟含素影凌乱下空墀泉客珠连泣秋荷露忽垂林闲僧共拾犹诵乐天诗　种桂诗嫦娥有深意飞桂白云关为惜仙家树移栽佛国山蟾宫人苦折鹫岭世稀攀他日岁寒里松杉相倚闲○杨诚斋寒食雨中同舍约游天竺十六绝呈陆务观游山不合作前期便被山灵圣得知只等五更倾一雨三更犹是月明时　笋舆冲雨复冲泥一径深深只觉迟孤塔忽从云外出寺门渐近报侬知　住山何敢望他僧只是游山也不曾可惜一条杉桧路都将湿了不教行　破雨游山也莫嫌却绿山色雨中添人家屋里生松树穿出茅檐却覆檐　小溪曲曲乱山中嫩水溅溅一线通两岸桃花总无力斜红相倚卧春风　老桧如幢翠接连山茶作塔绿萦缠山僧相识浑相忘不到山中十五年　三峰小石一方池下有机泉仰面飞坐看跳珠复抛玉忽然一喷与檐齐　清远溪中小闸头遮栏溪水不教流山僧为我放一版溅雪奔雷怒未依　城里哦诗枉断髭山中物物是诗题欲将数句了天竺天竺前头更有诗　忽见金丝袅绮疏又惊寒食到来初不知折尽西湖柳插遍长安万户无　禅房寂寂水潺潺涧草岩花点缀开忽有仙禽发奇响频伽来自补陀山　雨里得（上囱下心）（上囱下心）怨出郊晴时不出却谁教西湖北畔名园里无数桃花只见梢户户游春不放春只愁春去不愁贫今朝道是游人少处处园亭处处人　若道寻春被雨催如何随处两二杯晚晴晓雨如翻手有底亏侬不好来　万顷湖光一片春何须割破损天真却将葑草分疆界葑外垂杨属别人　轿顶花枝尽闹装游人未暮已心忙无端更被千株柳展取苏堤分外长○太傅平章贾魏公天竺山行旧题山北山南雪半消村村店店酒旗招春风过处人行少一树疏花傍小桥　天竺通元庵分韵得闲字十里高松树松边屋数闲客同终夜话心是一般闲灯色难禁雨秋声不离山明朝分袂去尘事又相关○黄初庵升香林洞诗日射岩扉晓雾开杖藜拄石破苍苔一双蛱蝶随人去知是香林洞里来】 
【东坡虔州天竺寺诗引云予年十二先君自虔州归谓予言近城山中天竺寺有乐天亲书诗云一山门作两山门两寺元从一寺分东涧水流西涧水南山云起北山云前台花发后台见上界钟清下界闻遥想吾师行道处天香桂子落纷纷笔势奇逸墨迹如新今四十七年予来访之则诗已亡有石刻存耳据此则乐天诗非为杭作故旧志不收但坡公赠杭州上天竺辩才二诗一云想见南北山花发前后台一云南北一山门上下两天竺又皆采乐天语姑附着于此以俟知者】
　　　　　灵鹫兴圣寺
在下天竺北慧理法师卓锡之地开运二年吴越王建旧名灵鹫　大中祥符八年改今额　嘉熙元年重建　淳佑十二年又建灵山海会之阁
理宗皇帝御书扁有理公岩龙泓洞【已见山川门】 滴翠轩九品观堂东坡祠堂
苏文忠公题名【杨绘元素鲁有开元翰陈舜俞令举苏轼子瞻同游　熙宁七年九月二十日】 
记文【楼扶重修寺记云灵隐前天竺后名与天壤齐介两山闲一兰若曰灵鹫窦石涧泉嵌空合流中分而兼有之考诸志实维晋理法师卓锡之始理咸和初自西天来见兹山而惊曰是中天竺国灵鹫山之小岭不知何年飞来佛在世日多为仙灵所隐今此亦复尔耶乃披荆榛乃辟梵庐地以人而显至今岩以理名访其塔犹在更唐表章至吴越尊尚至　国朝驻跸隐竺之价日高而是剎几芜废不治犹齐鲁之邾莒缁素怆焉闻于神皋　嘉熙元年秋妙选吴僧行果主之始至喟然曰吾少长兹境目击而心悯之院无大小也人无古今也是山则前日之旧也吾其勉成之越明年作山门易向而南明年两庑成又明年观堂成位置合宜事可则而物皆可久也雅靓邃修丹碧夺目规画一出其手内外备矣始欲筑丈室建宝阁尽挹乎四山之秀不求诸人而闻者乐施不知其役而见者兴敬于是灵鹫复粲粲余爱山水成癖坐冷泉憩香林屡尝造其庐月异而岁不同难矣哉修鳞泳波茂树当道径窈桥横真使人意消于烟霏空翠之表吁颠而不扶危而不持圣门之所深叹孰谓浮屠氏其专如果哉果北峰暮年之法子兄事古云晦（上山下品）溯其源已不凡谦而有常其心休休然士之寓者客而游者入出一待之以礼察其色久不倦视其橐匪有余此益有大过人者起废细行也愿力宏固有家法在遂书】 
题咏【唐人题灵鹫诗灵鹫名山万古名几回无事遶廊行殿前流水晴尢急塔上春云晚自生鹤傍经床听梵语鸟窥斋砵候钟声我来借得蒲团坐归去闲眠梦亦清○汤侍郎汉诗四首灵鹫古道场摄乎大国闲一日忽翚飞四顾无腼颜　引泉已成沼对石宜破窗他年涧上桥为子书春淙(取东坡两涧春淙一灵鹫之句)　南涧静者徒小试扶颠手期毕栋宇工拂衣入（上山下品）岫　问禅去灵隐听讲去天竺还有无求人来寻灵鹫宿○王枢密埜登新阁诗山从西域来寺自东南有林泉既奇秀岩穴更深黝世僧奋空弮经始不已久俄然幻杰阁丹碧照林薮相辉灵隐前更胜天竺后理公坐（厔去至改圭）屋千岁骨已朽坡翁昔曾游遗句今在否洞猿不待呼清昼时一吼○尚书潜说友手中鸟啄食诗灵乌浑觉不相猜啄食翩翩手上来自笑老躯顽似石被渠认作出生台○黄初庵诗屋畔危岑耸佛青客归僧定掩云扃洞猿窣窣循墙过几上偷翻贝叶经】
　　　　　中竺天宁万寿永祚禅寺
开皇十七年千岁宝掌禅师从西土来此山入定建立道场按　太平兴国元年钱氏建寺旧为崇寿院　政和四年改赐今额
南渡初有摩利支菩萨感应因命增广殿宇以　禁中所奉佛像赐焉【有感应事迹刊于寺】 有华严宝阁　宝佑五年赐钱重修　御书扁
记文【王给事信华严阁记并书钱塘南北山为浮屠氏居者大小几四百所而授禅家学者三灵隐净慈地雄势重易起人乡慕心故凡事随欲辄办惟中天竺萧然孤立乎上下二大剎之闲虽在昔为名山而前后因陋就简往往不克自振粤僧法华来主丈席奋然提空拳于人所不敢为之中而自谓能昌宗风于几坠之地闻者笑之余亦讶其不量力也　淳熙十四年被　旨祷雨大士道过其门则杰阁岿然群目惊异僧帅其徒要于路请观之摄衣同登金碧璀璨中设千叶卢舍那像立文殊普贤二菩萨于其旁五十三善知识布列左右而翼以钟经二台四山环焉如拱如卫高欲蹑雪俯疑临渊石梁横陈清流激湍气象（坏去土改王）富非曩所见余问之曰师何力办此诚不易法华曰未也吾将与佛殿而东之方丈法堂廊庑皆撒其故度材计工不办不已言若大而夸而已事明验人所乐施余不敢以为诞法华请记岁月日经始于癸卯之夏而落成于丙午之秋深辞之不可世言释氏子能凿空建事而竟于成归于其立志果用力专然亦凭佛愿力乃克有济法华身若不胜衣言语无缘饰而短小精悍胆大如斗能动人如此岂非其一念所起勇猛精进足以感发人之善心不然人以为难何为之遽而成之易也法华起而言曰寺闿荒于千岁宝掌禅师生于周威烈王之十二年至唐显庆二年而化盖住世千七十有二年维记可考也法华洒埽于兹岁在己亥冬十一月望之夕梦一僧来桂子堂额耸貌古金环贯耳自言为千岁和尚昔尝居此今汝能建立吾道兴矣言讫不见晨兴集大众焚香作礼像前而致祷焉此其愿力也法华何能为余虽未敢遽信其说然观千岁归寂之偈尝有他生复来之语法华之梦不为无据譬如为山进以一篑亏以一篑法华其勉之】
　　　　　上天竺灵感观音寺
后晋天福四年僧道翊结庐山中夜有光就视得奇木命孔仁谦刻观音像会僧勋从洛阳持古佛舍利来因纳之顶闲妙相具足钱忠懿王梦白衣人求治其居王感寤乃即其地创佛庐号天竺看经院　咸平初郡守张去华以旱迎大士至梵天寺致祷即日雨自是遇水旱必谒焉　天圣中僧诜梦像浮空而行出小山曰吾欲憩此明日僧寂至语梦协乃谋徙今处乳窦峰矗其前白云狮子中印诸峰左右环拱　嘉佑末守沈礼部文通以为天竺起于司马晋时踰七百载而观音发迹西峰甫及百年遂分为二所谓上天竺也大士以声音为佛事非禅那所居即谢去住持智月以辩才法师元净为其主仍请于　朝以教易禅赐名灵感观音院时曾鲁公公亮为相实奖其事既而蔡端明襄出守鲁公以钱十万为扁委蔡公为书之盖鲁公　庆历闲道杭同行僧元达至天竺瞻礼中途见衣素妇人谓达曰上座同曾舍人来耶舍人五十七入中书语讫无所见已而如其言事具石刻元净乃益凿山辟地增广殿宇鲁公又以经五千二百三十卷遗元净即西庑为藏　熙宁中诏岁度僧一　朝廷每遣中使谒者致香币岁给大农钱作佛事而公卿贵人致币祈祷者旁午于道　绍圣二年郡守陈轩请于　朝诏以一路祠庙施利缮修精舍　靖康初郡迎大士祷雨于法惠寺属有狄难僧道元秘大士像于井【寺后废今为台谏宅第二位厅事前庑下有观音泉恐即其处】 贼退瓦砾中忽铿然有声始知井所在得圣像归之院　绍兴五年
高宗皇帝尝临幸
孝宗皇帝初即位以久雨降香致祷即日霁
上喜甚赐内府宝玉三品明年
御制大士赞【见　　御制门】 乾道三年　淳熙二年　翠华一再临幸殿及门扁咸锡　奎章改院为寺又赐金币创十六观堂法轮宝藏仍命
皇太子大书二扁
理宗皇帝赐大士应梦画像书心经其上仍赐
御制赞及殿记【并见　御制门】 又尝书唐太宗所制圣教序及白玉秉炉以赐如应真阁超诸有海广大灵感观音教寺广大灵感观音宝殿诸扁皆
奎画也已上并贮于云汉之阁　景定二年今
太傅平章贾魏公施田二千亩作佛供自为记寺内堂轩亭馆几五十所内秋芳阁
高宗皇帝车驾尝憩焉它不悉载寺之外有肃仪亭【辨才建蔡襄名】 梅峰庵琮老桥杨梅坞金佛桥复庵流虹涧梦泉植杖亭谢屐亭凝翠泉观音泉【在大上殿北其味甘专以瀹茗】 云液池
记文【鲍钦止代陈轩撰灵感观音碑绍圣二年轩自合肥移守钱塘明年奏疏于　朝曰臣所领州之西偏湖山之胜甲于天下而天竺山在焉自五代时僧翊得奇木不能名刻为观音菩萨像僧勋又以佛舍利内置顶闲其后像见光怪与人作福祥远者载金石近者口相传不绝不复概举臣自去秋视事民方荐饥今年春夏雨弥月不止吴兴苦卑连岁水灾父老日夜忧惧臣即率官属躬祷像下冲雨入山衣帽沾湿渠决坏道从者皆涉比臣之还天宇开霁纤云不兴白日正中清风穆然邦人合爪叹息既又舆致城中作佛事与民祈禳已而雨旸有时农不告病稼穑旆旆遂为丰年实兹像之庇此土也所不可忘臣切考图志惟天竺山粤自晋末尝为道场逮　圣朝天圣始分上下方而观音像所在历载崇奉在　治平中赐号灵感因以名寺在　熙宁中许寺岁度一人为僧　朝廷每遣中谒者走香币其所封识用　御府宝玺盖严恭如此惟是殿宇之建垂六七十年日就颓弊不足以揭虔妥灵宜有加饰臣不胜大愿愿给祠部空名度僧牒数十道货缗钱市材僦工撤而新之不唯俾东南之人永有瞻式傥遇水旱祸灾吏不能力者亦庶几有所控告臣皇恐以闻奏下尚书礼部礼部则以敕令从事许裒一路祠庙施利以充其费于是毗陵胡公宗哲番阳张公绶偕为转运副使特主其事乃得钱五百万民乐施者又若千万是役也凡在见闻智者献谋巧者出技富者荐货贫者效力良材密石尽山泽之选经始于某年某月而某年某月告成为殿屋若干闲高明奥深严翼宏大复辟其前楹以为忏堂金碧丹垩之饰炳焕夺目至于香火之具瓜华之供无物不备睟容妙相巍然益尊过而礼者怳若梵天帝释之居又疑身在图画或以谓三昧力所变幻也盖如是而后足以侈　上之赐而显扬菩萨之威灵以慰夫邦人父老之心四年某移金陵住持某大师某以书来乞铭将作石以诏于后既为撰次其本末又为之赞云白衣仙人无住着补陀落迦眇云海为大导师安乐国（焱欠）然遍应河沙剎世闲热恼或有闻曾弗旋踵垂覆护众生心念非一种皇皇不足常有求如饥须食渴须水顾亦何从满其愿我观圣心等太虚其视万物犹一物细视一物如一身是身四大犹不有万物何能作留碍殊功妙用济十方欲求功用不可得群生归报可两忘尔固无余我无欠尝观瑞像现宝光如净明珠时白赤留犁虎魄杂苍玉荧煌璀璨照眉宇山颠或见初日升匹素曳空烟缥缈凡夫颠倒作思惟须臾变灭无复初非空非色非有无菩萨应世亦如是堂堂秘殿表东南山君海王尽同向观音智力不思议佛子当作何等观○洪内翰迈撰寺碑华藏世界毗卢觉海万亿河沙诸佛菩萨均以大慈能仁阐豁悲愿为出世导师而随念融摄从闻思修使末劫有生恃戴瞻仰如在其上者唯观音大士为然自给孤灵山胜身赡部兜率毘耶之宫补怛落迦之谷薄于无量无垠魔区鬼窟未有不□赫示化畅宣正机而放大光明觉有缘众接物利人因病施药直若家至户到者唯钱唐上天竺为然故其肇始于道翊师示梦于钱忠懿显祠于　咸平浮像于　天圣易十方于妙臻还旧贯于元净尘尘剎剎久而（罕去干改木）昭于是有灵感美名之锡当时宝光示现浚发兆祥如赤珠如火燧如流离虎魄如苍玉或粲绚屋翼或隮升山颠衍为朝阳飞烟匹练绛采轩匼寒青上挹霄汉湛然虚明之盛普照四天知制诰吕夏卿龙图阁学士沈文通宝文阁待制陈轩纪载于前可覆视也遭靖康孽火鞠为灰烬蒿目浅智意其复初为难人天护承否极必泰　大驾南巡守正临是邦绍开中兴宁济方夏虽　英谟雄烈大业得以凭借然窈冥沕穆菩萨焉依凡请雨谒晴不嫌于屡故六七十载昭事愈饬传序　三圣年增岁加锡銮和铃荐枉法驾捐内帑金币俾建经钟二楼会法安僧之堂罗汉之阁水陆之宇视所应为次第崇立孝宗创于西北隅启十六观赐之玉缶觚彝珠宫金相宝冠璎珞价直数十万缗　亲制赞文特书两扁终之以法轮宝藏　圣安太上亦揭贲云章今皇帝又申永作天台教寺之旨凡禅律贤首慈恩异宗毋得窥觎更易然后学者知所蒙赖是教也本于智者建化以妙为宗以如为体以法华三珠为极致以赡养国士为依归以止观为修证之要荡一切尘以空而观立一切法以假而观究一切性以中而观以五时八教判释如来一代训典迄于无生真谛超最上乘教海渊深义天高远业空缘废理胜惑亡等于太虚无恶不断厥今水精之域圆满清净其门皇烨如其堂殿穹如其观阁耸如其厢荣邃如群居常寂以智导迷人知选佛之场定在是矣先后住持者曰惟日曰若讷曰师觉曰妙珪皆擢录教门实称僧中龙象珪遣信求记本末不置既书之而又系偈言其词曰北山镇钱塘三竺立分鼎西峰居上头气与下中异越其舍卫国千亿踰缮那南无观世音的以何年至至今无作相在此由在彼虽自西徂东而实未尝动法门元不二一一成菩提应生无住心了不滞空有长松径九里飞来横绝之境象非人寰是真佛世界以我清净眼普鉴阿耨尘白日当空虚岂复留纤翳皇居尺有咫天近圣泽深多罗莲华台不与昔时似　高皇屈万乘　孝祖亲制文玉觚宝缾彝冠珞粲珠琲价直百千万庄严不遗力谁言佛土遥小叩则小应炎天六七月要雨雨登来乃至请晴霁随念便获感左方十六观摄彼散乱心天台妙教宗永永传真谛荡荡水精域化乐侔天宫太上及　今皇瞻敬更无极咨汝白足士思报君佛恩善修成法身一证一切证譬如杭巨海龙骧驾高樯无风送吹嘘难拟彻彼岸珍宝秘幽谷虎豹严卫守无人为我先可到不可致菩萨具方便总持观十方沉沉大道场誓愿遍应物紫金光结聚若非烟非云阐宏慈悲心为汝众生父念我四天子与佛俱有缘拈花笑世尊咸透第一义功施无尽藏护国并相民剎那弹指闲闻见悉成佛惟日暨讷觉于今妙珪师稽首大士前洗我绮语罪○楼内翰钥十六观堂记　嘉定改元岁在戊辰四月乙巳被命祷雨于上天竺山住持左右街僧录妙珪有请曰公顷年直学士院时尝许以修造记既而去国遂求于内相洪公今公既再入　朝而寺之十六观堂崇成愿求记文以践前言余何辞余四明人也城中延庆教院为东南最盛处尝读谏议忠肃陈公所为净土院记云元丰中比丘介然修西方净土之法不卧三年谓其同行曰我等各据一室成此胜缘来加众而室不增多寺之西隅尚有隙地得檀施钱二千余万为屋六十余闲中建宝阁立丈六弥陀之身夹以观音势至环为十有六室室各两闲外列三圣之像内为禅观之所殿临池水水生莲华不离尘染之中豁开世外之境自是更七寒暑无一不如其志初介然燃手二指誓必成此　元符三年三月落成之日复燃三指以增净誓于是见闻欢喜净习之士无有虚位期满者去发志者来依胜境而获善利者不知其几何人也了翁洞明教观其序大略如此抑闻介然愿心深切当时一木一石微至砖甓皆以大悲咒历历咒之而后授匠者　建炎兵燹城郭焚荡寺亦不存独所谓净土院者至今坚致如故闲一至其处几于未施敬于民而民敬者上天竺山以观音大士功德殊胜四民所钦　孝宗皇帝留心内典　乾道三年二月　驾幸此山修供大士赐缗钱二万俾建此室遂写延庆规模以为之严净精妙过者必肃又尝命建于　禁中　退朝余暇多燕坐其上或引禅律高僧设斋讲道非人闲所可及也　光宗皇帝时在潜邸奉　旨书额自此四方修梵行者接迹其中然物必废兴不离乎数　开禧二年七月二十六日灯灺为灾悉以煨烬珪公竭力营建成于期年又过于旧金碧辉映称其所谓净土之说得　旨再摹　光宗御书揭之山去都城最远幽邃秀润固已素离尘染况又为此净处坐进此道者可不勉乎余去已告老不谓复为此来珪公住山十有七年建立胜事又作复庵于山之南为归老计道俗归向日领三数百众修进不倦　累朝眷遇至今不衰余非久于此者将复寻延庆之游又不能如了翁推明九品十伦之旨特以珪三请之勤为书其实以遗之○陆待制游复庵记　嘉泰二年上天竺广慧法师筑退居于寺门桥南名之曰复庵后负白云峰前直狮子乳窦二峰带以清溪环以美箭嘉木凡为屋七十余闲寝有室讲有堂中则为殿以奉西方像设殿前辟大池两序列馆以处四方学者炊爨湢浴皆有其所床敷巾砵云布鳞次又以为传授讲习梵呗之勤宜有游息之地以休其暇日则又作园亭流泉以与学者共之既成命其弟子了怀走山阴镜湖上从子求文以记岁月予告之曰进而忘退行而忘居知趋前而昧于顾后者士大夫之通患也故　朝廷于士之告归每优礼之而又命有司察其尢不知止者以励名节而厚风俗士犹有不能决然退者又况物外道人初不践是非毁誉之途名山大众以说法为职业愈老而愈尊愈久而人愈归之虽一坐数十夏何不可者如法师道遇　三朝名盖万衲自　绍熙至　嘉泰十余年闲　诏书褒录如日丽天学者归仰如泉赴壑非有议其后者而法师慨然为退居之举倾竭橐装无所顾惜虽然以予观之师非独视天竺之众不啻弊屣加以岁年功成行着遂为西方之归则复庵又一弊屣也死生去来无常子老甚矣安知不先在宝池中俟师之来语今日作记事相与一笑乎○平章贾魏公施田记释氏法施为无量施舍特粗迹尔啬于子者率以是借口似道不谓然直谓捐甚爱而空所有则可以是求福田利益则不可捐而空之在我不失为廉如求所利于已第见为贪贪廉系行己界限所贵乎明辨于利与善之闲也似道自以身徇国以来第见夫仁可成生可舍平日所自有者一不得视为己物而莫甚于己未之冬汔于庚申之春命之短长直在屈仲肘闲当是时母子骨肉离散它抑可知已人能于此发深省则身且非我有而何有于外物外物不摄于心则好货财私妻子之念自可顿悟贪风绝而廉道兴矣然是心也人固或存于艰急之时而不能不忘于安逸之日以艰急而存以安逸而忘曾是以为悟乎斯心斯语似道常于侍侧及之吾母重有感焉一日命似道曰汝能作施舍功德否苟能是汝固为真廉又将以善承吾志为孝似道奉　命唯谨会辛酉春似道所建石桥寺昙华亭成实宦未达时尝于斯地有心则逮今酬之所撤旧材积于亭侧一日昼晦风雨大作及少弛则若有物徙而之他者寸尺不复存矣及供五百圣僧茶茶瓯中一一现异花犹夫常也中现四字其文曰大士应供聚观者神之岂将有所动悟于似道耶夏五月常雨为灾　上命近臣诣上天竺祷大士导迎致于明庆寺似道尝精祷许饭千僧亡何获嘉应以六月二十八日往谢且酬既遂事佛光法师请于似道曰寺田已损僧饭将绝僧非谷粟不生活饥将奈何内沟若己公志也似道为之动于是蹶然思外物之何有体吾　母之所命溯大士之有缘亟辍吴中伏腊之田为亩二千永作常住供养亦曰空诸所有非以是求福田也吾儒家法福惟自求布施求福何以异于市贾之利合而动不惟非所以自待所以待　大士也宜不如此吾侪小人朝不谋夕相时射利皇恤厥德似道惟于坡老之言知所涵泳惟　大士证明若曰为善必获福厥应的不爽愿以此功德回向于　君亲亦惟　大士证明】 
题咏【东坡赠上竺辩才师诗南北一山门上下两天竺中有老法师瘦长如鹳鹄不知修何行碧眼照山谷见之自清凉洗尽烦恼毒坐令一都会男女礼白足我有长头儿角颊峙犀玉四岁不知行抱负烦背腹师来为摩顶起走趁奔鹿乃知戒律中妙用谢羁束何必言法华佯狂啖鱼肉雨中游天竺灵感观音院诗蚕欲老兮麦欲黄前山后山雨浪浪农夫辍耒女废筐白衣仙人在高堂　八月十五日天竺山送桂花分赠元素云月阙霜浓细蕊干此花元属桂堂仙鹫峰子落惊前夜蟾窟枝空记昔年破祴高僧怜耿介练裙溪女清妍愿公采撷纫幽佩莫遣孤芳老涧边　闻辩才师复归上天竺以诗问信云道人出山去山色如死灰白云不解笑青松有余哀忽闻道人归鸟语山容开神光出宝髻法雨洗浮埃想见南北山花发前后台寄声问道人借禅以为诙何所闻而去何所见而回道人笑不荅此意安在哉昔年本不住今者亦无来此语竟非是且食白杨梅又吊天竺海月辩师诗欲寻遗迹强沾裳本自无生可得亡今夜生公讲堂月满庭依旧冷如霜生死犹如臂屈伸情锺我辈一酸辛乐天不是蓬莱客凭仗西方作主人　欲访浮云起灭因无缘却见梦中身安心好住王文度此理何须更问人○孙雄飞上天竺诗行穷湖上径迤逦到林峦地瘦马蹄涩水清山骨寒楼台栖树杪钟磬闹云端自笑利名役未能来挂冠】
　　　　　弥陀兴福教院
淳熙初慧光法师若讷奉　旨拨赐上天竺空闲山地用衣砵刱建
孝宗皇帝御制若讷顶相赞又赐　宸翰三【并见御制门】 绍熙三年　御书弥陀兴福教院为额后充
  </div>
  <div class="pagination">
   <a href="咸淳临安志_page149.html">
    上一页
   </a>
   <span>
    ...
   </span>
   <a href="咸淳临安志_page145.html">
    145
   </a>
   <a href="咸淳临安志_page146.html">
    146
   </a>
   <a href="咸淳临安志_page147.html">
    147
   </a>
   <a href="咸淳临安志_page148.html">
    148
   </a>
   <a href="咸淳临安志_page149.html">
    149
   </a>
   <span class="current-page">
    150
   </span>
   <a href="咸淳临安志_page151.html">
    151
   </a>
   <a href="咸淳临安志_page152.html">
    152
   </a>
   <a href="咸淳临安志_page153.html">
    153
   </a>
   <a href="咸淳临安志_page154.html">
    154
   </a>
   <a href="咸淳临安志_page155.html">
    155
   </a>
   <span>
    ...
   </span>
   <a href="咸淳临安志_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
