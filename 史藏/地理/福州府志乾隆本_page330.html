<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 330 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 330 页/共 388 页
  </h1>
  <div class="content">
   潘　柄　字谦之。怀安人。今侯官县。父滋，黄榦少尝受业。柄年十六，即有志于道，偕其兄植往事朱子于武夷，朱子悉以所学授之。尝言：凡人之心，不存则亡，而无不存不亡之时，故一息之顷，不加提省，则沦于亡而不自觉。天下之事，不是则非，而无不是不非之处。故一事之微，不加精察，则陷于恶而不自知。”又言；“人之为学，固不可以不博，尤不可以不约。颜子曰：‘夫子博我以文，约我以礼。’博而不约可乎?”遂取圣贤格言为训，又以吕氏《乡约》隐括继其后，凡存心养性之道，律己治人之方，条目具列，终身所行不出于此。著《易解》、《尚书解》，学者尊为瓜山先生。兄植，字立之，工文，不赴场屋，专以务实为学。《道南源委》
　　陈孔硕　字肤仲，侯官人。祖禧，父衡，皆为朱子所称重。孔硕刻志立学，好古道，以圣贤自期。尝从张栻、吕祖谦游。祖谦死，心丧三年。复与兄孔夙从学朱子于武夷，甚为所器重。盖孔硕能于心性上致力，故朱子尝贻书云：“婺州朋友，专事闻见，而于自己身心，全无功夫。彼陆学固有似禅处”，每劝学者兼取其善云。又朱子答孔硕书云“所谓涵养也，只要应事接物，处之不失此心，各得其理而已，亦即学规之意。盖勖之也。”登淳熙三年进士，调婺州户曹，又调处州教授。以所闻于三先生者，诱进后学，多所成就。知邵武县，再知瑞金县，创坛壝，新文庙，置社仓。除吏部驾阁，累迁将作监丞，礼部郎中，知惠州，提举淮东常平。嘉定间，金人来袭，遣子韦华募死士，合监军击破之，移曹广西。后丐祠，主千秋鸿禧观，累召不起，进秘阁修撰卒。以子韦华贵，赠太子太师，金紫光禄大夫，候官县开国男。孔硕素性严毅沉静，利禄不动其心，出入中外垂二十年，不肯少变。忤史弥远，而与叶适最友善。著有《中庸大学解》、《北山集》三十卷行于世。学者称北山先生。子韦华自有传。《问学录》参《福建通志》
　　林宪卿　字公度，怀安人。从朱子游，朱子称其忠信，勉以学问。朱子没，嗜学益笃。为人色温气和，择言谨行，乡里化之。死无子，乡人即以其所创存斋祠之。其徒吴宗万、林士蒙皆知名《福建通志》
　　林夔孙　字子武，古田人。从朱子学，朱子曰；“子武甚有思量。”命作堂长，尝与讲论一阴一阳之谓道，及继善成性之说，朱子善之。党禁起，学者惧祸，更事他师，夔孙仍从朱子，讲论不辍。朱子易箦之际，谓夔孙曰：“道理只是如此，且须做坚苦工夫。”嘉定七年，以特奏名授某县尉。所著有《书本义》、《中庸章句》、《蒙谷集》。《福建通志》
　　林师鲁　号芸谷，古田人。朱子门人，其父与朱子之父善，临终手笔数百言，戒其家治丧，无用浮屠法。师鲁品行纯笃，讲学得朱子遗规，林用中师事之。《闽书》
　　程若中　字宝石，古田人。从朱子学，躬行无伪，礼度不违。子孙侍侧，虽盛暑衣冠肃然不怠。著有《槃涧集》。嘉定十六年特奏名。《道南源委》
　　林大春　字熙之，古田人。朱子门人，尝题云：“仲尼再思，曾子三省，予何人哉，敢不修整?”号慥斋，家世宗尚理学，子孙以文行世其家。正德《府志》
　　余　偶　字占之，古田人。朱子门人，学问敬敏，吕祖谦、黄榦相与往复讲明义理，著有《克斋文集》《福建通志》参《闽书》
　　林用中　字择之，别号东屏，古田人。始入学，辄叹曰：“吾当求所谓明德新民，止至善者，以毕吾志。”遂弃举业，从朱子游，朱子称为畏友。凡答友人书，不曰：“择之通悟修谨，嗜学不倦。”则曰：“讲论精密，务求至当。”不曰：“温厚谨敏，知所用心”，则曰：“思愈精，操持愈密。”与蔡元定齐名。张栻守潭州，朱子偕用中往访之。有《南岳唱酬集》。石墩宰尤溪，延掌学政，仅为一往，后不复出，终身不求仕进。赵汝愚帅闽日，常亲造问政焉。邑宰洪天锡表其门曰：“通德学者。”称草堂先生，著《草堂集》。弟允中，字扩之，亦受业朱子，朱子称其晦外而明于内，朴外而敏于中。《道南源委》
　　林学蒙　字正卿，一名羽，永福人。初从朱子游，后卒业于黄榦。伪学禁起，筑室龙门庵下，讲明性命之旨。陈师复守延平，作道南书院，聘为堂长。朔望设讲席，执经贴然，座下者常百余人。及师复去任，学蒙亦引归，诸生挽留之，不可。生平识趣高明，文足以发义理，行足以激贪懦。凡所讲论《易说》，朱子皆然之。著《梅坞集》。《福建通志》参《道南源委》
　　郑文遹　字成叔，闽县人。嘉泰甲子贡士，闻黄榦得朱子之学，往师之，力学得其所传。既俱登朱子之门，朱子嘉之。命编次《丧礼》，尝观周子《太极图》而悟性善之旨，著有《易学启蒙或问》、《春秋集解》、《丧礼长编》、《庸斋集》等书。《福建通志》参《道南源委》
　　林　存　字以道，闽县人。受业真德秀之门，其学以敦行为本。举嘉熙二年词科，累官吏部侍郎，兼直学士院。时朝廷以参知政事蔡杭擅去国，勉留不还，诏除职予祠，存奏寝其命。宝祐五年秋，明堂执绥，备顾问，称旨，除礼部尚书，提纲史事，累迁同知枢密院事，终湖南安抚使，知潭州。正德《府志》
　　陈如晦　字日昭，长乐人。从黄榦游，尝读真德秀《夜气箴》，作曰；“须见得冬为四时之夜，夜乃一日之冬，便是自家向晦入息处，又见得造化发育之妙，便是自家事物周旋处。于此敬义，夹持动静交养，则两得之矣。”遂次其韵为《生意箴》。德秀得之，亟加称赏。以赵汝腾荐，充经筵，不果。授本州教授，卒。所著有《论语问答》及《讲义》、《文集》。子觉伯别有传。《闽书》
　　朱子门人无事实可纪者，附记姓名：萧长夫，闽县人；黄杲，字升卿，闽县人；程深父，古田人；林好古，古田人；林仁贵，永福人；林学履，永福人；陈士宾，字彦志，闽清人。又闽县郑昭先，候官郑性之，长乐郑申之，俱朱子门人，并见《列传》，兹不重入。
　　　　元
　　吴　海　字朝宗，闽县人。隐居不仕，学周、程、张、朱之学，一时名人，如贡师泰、林泉生、蓝晦、王翰皆雅重之。初承父命，欲徙居东鲁，逡巡二十余年，而道路不通，乃自号鲁生。或讥曰：“子自拟两生乎?”答曰：“非也。吾将居鲁，取其名也，质鲁，取其义也。且吾学仲尼之道，谓之鲁生，不亦可乎?若以为不可，则更曰鲁客，志未得反乎鲁也，又何议乎?”明初，部使者欲荐于朝，力辞不赴。居家采摭古今孝子、顺孙、节妇，烈女，与兄弟之相友爱，娣姒之能和睦者，附以感应祸福，名曰：《命本》，以教乡里。又著书，言杨、墨、佛、老为六经之贼、管、商、申、韩为治道之贼，遗事，外传为史氏之贼，芜祠，荒说为文章之贼，名曰：“书祸”，宜悉取其书而禁绝之。使天下晓然知正道，慕邹、鲁之风。为文严整正大，雄健雅奥，而归诸理。自谓资质愚昧，平日所为，鲜能不悖于理，颜所居为“闻过斋”，而为箴曰：“夫过而人告之者，幸也，过而不闻，不幸也，告之而不受，受之而不悔，悔之而不改，是自弃也。海虽不敏，忍自弃乎?”著《闻过斋集》八卷，学者称闻过先生。[HT6SS]《道南源委》
　　　　明
　　郑守道　字用行，侯官人。学务穷理，笃于躬行。尝主白鹿洞教事，著《太极图说意》并《易乾坤上下系辞解》、《大学讲章》、深思精诣，能阐周、程之秘，有功来学。《道南源委》

卷之五十九
　人物十一儒林
　　

　　　　宋
　　王　回　字深父，侯官人。敦行孝友，质直平恕，造次必稽古人，不为小廉曲谨以求名誉。举进士，为卫真簿。有所不合，称病自免，作告友曰：“古之言天下达道者，曰君臣也，父子也，夫妇也，昆弟也，朋友也。五者各以其义行，而人伦立；其义废，则人伦亦从而亡矣。然而父子、兄弟之亲，天性之自然者也，夫妇之合，以人情而然者也；君臣之从，以众心而然者也。是虽欲自废，而理势持之，何能斩也？惟朋友，举天下之人，莫不可同，亦举天下之人，莫不可异，同异在我，则义安所卒归乎？是其渐废之所繇也。君之于臣也，父之于子也，夫之于妇也，兄之于弟也，过且恶，必乱败其国家，国家败，而皆受其难，被其名，而终身不可辞也。故其为上者不敢不诲，为下者不敢不谏。世治道行，则人能循义而自得；世衰道微，则人犹顾义而自全，间有不若，则亦无害于众焉耳。此所谓理势持之，虽百代可知也。亲，非天性也；合，非人情也；从，非众心也。群而同，别而异，有善不足与荣，有恶不足与辱。大道之行，公于义者，可至焉。下斯而言，其能及者鲜矣。是以圣人崇之，以列于君臣、父子、夫妇、兄弟，而壹为达道也。圣人既没，而其义益废，于今则亡矣。夫人有四肢，所以成身，一体不备，则谓之废疾。而人伦缺焉，何以为世?呜呼!处今之时，而望古之道，难矣。姑求其肯告吾过也，而乐闻其过者，与之友乎。”退居颖州，久之，不肯仕，在廷多荐者。治平中，以为忠武军节度推官，知南顿县，命下而卒。回在颖川，与处士常秩友善，熙宁中，秩上其文集，补回子汾为郊社斋郎。弟向。《宋史》
　　向　字子直。为文长于序事，戏作《公默先生传》曰：“公议先生，刚直任气，好议论，取当世是非辨明。游梁、宋间。去颍，弟子任意对曰；‘先生无复念去也。弟子从先生久矣，亦各厌行役。先生舍颍为居庐，必有生计?主人公贤，遇先生不浅薄，今又去之，弟子未见先生止处也。先生岂薄颍邪?’公议先生曰：‘来!吾语尔。君子贵行道信于世，不信贵容，不容贵去。古之辟世、辟地、辟色、辟言是也。吾行年三十，立节循名。被服先生，究穷六经，顽钝晚成，所得无几。张罗大网，漏略零细。校其所见，未为完人。岂敢自忘，冀用于世。予所厌苦，正谓不容。予行世间，波混流同。予誉不至，予毁日隆。小人凿空，造事形迹，侵排万端，地隘天侧。诗不云乎?谗人罔极，正人明恕。故未见疑，不幸去我，来者谓谁？谗一日效，我终颠危，智者利身，远害全德，不如亟行，以适异国’语已，任意对曰：‘先生无言也，意辈弟子尝窃论先生，乐取怨憎，为人所难，不知不乐也，今定不乐。先生知所以取之乎?先生聪明才能，过人远甚，而刺口论世事，立是非，其间不容毫发，又以公义名，此人之怨府也。《传》曰：议人者不得其死，先生忧之是也。其去未是。意有三事，为先生计。先生幸听意，不必行，不听，先生虽去绝海，未见先生安也。’公议先生僵舌不语，下视任意，目不转，移时卒问。任意对曰：‘人之肺肝，安得可视?高出重泉，险不足比。闻善于彼，阳誉阴非，反背后憎，诋笑从横，得其细过，声张口播，缘饰百端，德败行破，自然是人，贱彼善我。意策之三，此为最上者也。先生能用之乎?’公议先生曰：‘不能，尔试言其次者!’对曰：‘捐弃骨肉，徉狂而去，令世人不复顾忌。此策之次者，先生能用之乎？’公议先生曰：‘不能!尔试言其又次者。’对曰：‘先生之行己，视世人所不逮何等也，曾未得称高世，而诋诃蜂起，几不得与妄庸人伍者，良以口祸也。先生能不好议而好默，是非不及口而心存焉。何疾于不容，此策之最下者也。先生能用之乎?’公议先生喟然叹曰：‘吁，吾为尔用下策也!’任意乃大笑，顾其徒曰：‘宜吾先生之病于世也。吾三策之，卒取其下者矣。’弟子阳思曰：‘今日非任意先生，不可得留。与其徒谢意，更因意请去公议为公默先生’。弟同，字容季，性纯笃。亦善序事，皆早卒。仕止于县主簿。《宋史》
　　陈祥道　字祐之，闽清人。治平进士，尝著《礼书》百五十卷，近臣以闻，哲宗诏尚书给笔札抄录，除国子监直讲，迁馆阁校勘，兼太常博士，终秘书省正字。其《礼书序》略曰：“臣尝考六艺，百家之文，以究先王礼乐之迹。凡寓于形名度数者，必辨其制；凡藏于道德仁义者，必发其蕴。发愤二十年，著成《礼书》总一百五十卷。其于历代诸儒之论，近世子聂崇义之图，或正所失，或补所阙，庶几古人之仿佛，可以类推，藏诸巾衍，非敢以施当代。”又有《论语句解》与《礼书》并行于世。《闽书》
　　陈　旸　字晋之，中绍圣制科，授顺昌军节度推官。徽宗初，进《迓衡集》以劝导绍述，得太学博士，秘书省正字。礼部侍郎赵挺之言，“旸所著《乐书》二十卷，贯穿明备，乞援其兄祥道进《礼书》故事给札。”既上，迁太常丞，进驾部员外郎，为讲议司参详礼乐官。魏汉津议乐，用京房二变四清。旸曰：“五声十二律，乐之正也；二变四清，乐之蠹也。二变以变宫为君，四清以黄钟清为君。事以时作，固可变也，而君不可变。太簇、大吕、夹钟，或可分也，而黄钟不可分。岂古人所谓尊无二上之旨哉?”时论方右汉津，绌旸议。进鸿胪、太常少卿、礼部侍郎，以显谟阁待制提举醴泉观。尝坐事夺，已而复之。卒年六十八。《宋史·儒林传》
　　李　复　字履中，闽县人。记博而醇，尝论《孟子集义》养气之义，谓：“其动必由理，故仰不愧，俯不怍，无忧无惧，而气自充。舍是则明有人非，幽有鬼责，不慊于中，气为丧矣，故曰：‘无是馁也’”。朱子叹曰：“履中独得大旨”。又曰：“近世之论，多以过高失之，甚者或流于老、庄而不知。不若此说之为得也。”著有《潏水集》。《道南源委》
　　林之奇　字少颖，侯官人。弱冠从吕本中学，将试礼部，行至衢州，以不得事亲而返。学益力，登绍兴辛未进士，历官校书郎。朝廷欲令学者参用王安石《三经义说》，之奇言：“王氏《三经》，率为新法地。晋人以王、何清谈，罪深桀、纣，本朝靖康祸乱，考其端倪，王氏实负王、何之责。正所谓邪说谣辞之不可训者。”或传金人将南侵，之奇作书抵当路，言“金人知我重于和，常以虚声喝我，而示我欲战之意，非果欲战，所以坚我和。我欲与和，宜无惮战，使权在我。以痺疾乞外，由宗正丞提调闽舶，参帅议，遂以祠禄家居。吕祖谦往受学焉。有《尚书集解》、《春秋周礼论》、《论语讲议》、《论语注》、《孟子讲议》、《杨子解义》、《道山记》、《闻拙斋集》行世，学者称拙斋先生。卒谥文诏。从子子冲。《宋史儒林传》参《福建通志》
　　冲　字通卿，学问德业，有声乡里，从游者数百人。为南丰簿，邑民交颂。时太守陈岐请修礼乐，书成，周必大，杨万里称其精密。子耕，能传家学。正德《府志》
　　李　樗　字若林，闽县人。与林之奇俱受业于吕本中，后领乡贡。其学以孝弟忠信、穷经力行为主。及门之士，皆浑厚质实，志尚修洁，黄榦称之，曰：“吾乡儒学彬彬，以文词行义为后进宗师，若林，其杰然者也。”著《毛诗解》，学者称迂斋先生。《闽书》
　　王　普　字伯照，闽县人。礼、乐、律、历、莫不精深，登进士第，官至侍郎。朱子尝评福州前辈明礼者三人，普为最，刘藻次之，任文荐又次之。藻字昭信，著《易解》五卷，有曰“见险而止为需，见险而不止为讼，能通其变为随，不能通其变为蛊。”终布衣。文荐，字远流，著《六经章句》，登绍兴进士，官秘阁修撰，王十朋称其直道立朝。《福建通志》参《道南源委》
　　陈长方　字齐之，长乐人。父侁，字复之，擢进士第，娶吴人林旦女，与陈了翁交从甚密。了翁谪廉州，侁以书贺之，至千余言，由此得罪。又从游酢学，得治气，养心，行己，接物之要。长方生长外家，从王苹游，绍兴中举进士，授江阴教授，寻归居吴中步里，终日闭户，研穷经史，著书名《步里客谈》及《春秋礼记尚书传》、《汉唐论》，俱行世，学者称唯室先生。弟少方，字同之，亦端慧不群，孝宗朝为东宫讲官，号二陈。《中吴纪闻》、《苏州府志》合纂。
　　王　谊　字正仲，福清人。苹从子，家苏之吴江，师事苹门人杨邦弼。以学行鸣于时。秦桧当国，忌天下能者，谊因发愤为《罢相对》以剌之，为其仆所告，桧怒，贬象州。十年乃归。遂不复仕，著《春秋类书》纂《苏州府志》
　　曾逄震　字诚叟，闽县人。耻为场屋之交，从朱子学，胸中涣然，洞见道体，经史百家，无不窥究。隐居道山。家有无，不问也。尝自编录其诗文，名《月林丑镜》。《闽书》参《福建通志》。
　　蒋康国　字彦礼，古田人。登绍兴三十七年进士，官饶州司法。尝从朱子讲学，朱子《楚辞集解》多资之，学者称鼎山先生。《道南源委》
　　卢孝孙　玉溪，闽县人。奉亲孝养，笃志好学，研究伊、洛之书，深契其旨。著书立说，发明见于《性理大全》，学者宗之，卒葬藤山。《福建通志》
　　陈舜申　字宋模，连江人。淳熙间，登进士第，历官知漳浦县，有惠政。入为著作郎，转对切直，称旨，会有忌者，出管武夷冲祐观。起参议淮阃，未赴卒。著《易鉴》、《四书解》、《浑灏发旨》、《审是集》、《兵书订解》、《南唐余事》、《高齐文集》。子德一，自有传，见《文苑》。《福建通志》参《道南源委》
　　陈德豫　字子顺，连江人。好学通博，登淳熙十四年进士。调建州户曹，试教官首选，分教宣城。时禁程氏学，遗文皆令焚毁，德豫取郡学所藏，护持惟谨。改京教，累迁诸军粮料院。岁旱求言，德豫上封事，以讳天变、讳人言为致旱之由，乞去二讳以回天意。光宗嘉纳之。历武学、太学宗学博士，抗疏论事，议者以为识时务。累迁著作郎，会外国僧人入觐，锡予甚丰，乃历陈梁武之失，即日有旨，出僧人于国门之外。终大理卿。著有《讷斋稿》。[HT6SS]《道南源委》
　　林亦之　字学可，福清人。盛年挟策游四方，卒不契，去之红泉，谒林光朝，师之三十余年，遂为高弟。光朝卒，莆人推亦之嗣讲席。光朝之学，一本躬行，亦之户外，履几半于师。或劝其著书，答之诗曰：“讲学红泉不著书，只将心学授生徒。”赵汝愚帅闽，辟入东井书堂，待以宾礼，上其学业于朝，命未下，卒。学者称网山先生，一曰月鱼先生。景定间，林希逸追举其贤，赠迪功郎，赐谥曰文介。子简，字绮伯，莆中刘克庄少师之。[HT6SS]《闽书》
　　陈　藻　字元洁，福清人。师林亦之，得林光朝经学之传，为时通儒，一时学者皆从之游。藻家贫，笃志于学，不求人知，课妻子耕织勤生务本。出与诸生弦诵，登山临水而已，故号乐轩。所著有《语孟》、《庄子》、《杜诗解》、《乐轩集》。及卒，门人林希逸请于朝，赠迪功郎，谥文远。正德《府志》
　　林希逸　字肃翁，号鬳斋，福清人。师事陈藻，藻之学出于林亦之，亦之出于林光朝，授受有源。登端平乙末进士，为平海军推官，以清白称。迁秘书省正字，入对，乞信任给谏，又乞早决大计以慰人望，理宗皆开纳之。历兴化军，首诏学者云；“自南渡后，洛学中微，朱、张未起，以经行倡东南，使知圣贤心，不在训诂，皆自莆南夫子始。初疑汉儒不达性命，洛学不好文辞，使知性与天道，不在文章外者，自福清两夫子始。”因立三先生祠，并锓其文以传。莆南夫子者，谦之也；两夫子者，亦之、藻也。景定四年，举亦之及藻为有道之士。又举林遇幼承父泽，奉亲不仕，并乞褒崇。诏树表书谥，并祀学宫。历司农少卿，终中书舍人。著《易讲》、《春秋正附篇》、《考工记解》、《竹溪》十一篇。纂林洵仁传。
　　　　元
　　敖继公　字君善，长乐人。精研经史之学，而尤长于《三礼》。以《仪礼》一经，郑氏旧注疵多醇少，因详为删定，取贾疏及先儒之说，补其阙文，更附以己见，名曰《集说》，甚为明赡，盖能不以艰词奥义自诿者。元大德中，寓居吴兴，坐小楼，足不下梯，吴士多从之游。赵子昂，其弟子也。以江浙平章高彦敬荐，为信州教授。纂《通志堂经解序》。
　　欧阳亻光　字以大，长乐人。隐居著述，动循礼法，学者师焉。著《四书释疑》、《五经旨要》、《性理字辨》、《格物启蒙》、《忠孝大训》、《女范幼学》等书。子潮，举莆田教谕，通《五经》，称五经先生。《福建通志》参《闽书》
　　　　明
　　郑　旭　字景初，闽县人。居家孝友，有信义，贯通《五经》百家诸史，与王偁、林志友善。以学行，辟为国子掌仪。明太祖选德望十人，使傅东宫，旭居第二。后谪云南吏目。建文中，起为高安训导。所著有《诗经总旨初学提纲》、《咏竹稿》等书。《纂刘鹤翔撰传》
　　林　志　闽县人。初生时，父梦宝志入室，因取名焉。及四五岁，母口授经书，辄能记诵，十岁日记数千言。从王偁游，偁奇之。时出论辩，见锋芒以折长者，偁曰：“此非所以求益。”为字曰，尚默。因痛自克治沉潜，涵浸学问，久而益富。永乐中，乡会试皆举第一，殿试第二，授翰林院编修，预修《性理》及《四书五经大全》、《历代名臣奏议》，书成，受赐赉，升修撰，历官右谕德，兼侍读。宣德元年，预编《两朝实录》。志善事父母，汤药必亲尝，丧葬谨礼，待宗族有恩。在官恭勤趋事。其学究博经史百氏、星历、医卜，咸得领要。为人刻厉深切，后学多从质问。著《周易集说》。《福建通志》
　　叶朝荣　字良时，福清人。应隆庆改元恩贡，授九江通判。洁己恤民，负逋毕登，佐榷关，秋毫不染，免商缗无算。台使者贤之，令摄瑞昌令，有疏河功，再摄彭泽，有修城功。擢知养利州，筑城，建学，凿塘，垦田，暇则与诸生谈说经术，敦勉理学，州俗一新。卒之日，书卷数函、衣裳数袭而已。士民立祠祀之。生平淡薄勤苦，惟读书宗理为务，《四书》、《五经性理》、《纲鉴》，默诵如流，至老无一字遗忘。尤精于诗，自言“吾说诗不在文字”，于治乱兴衰之故，灿若指掌，《五经》奥义具在其中，苟有用我，举此可行也。《道南源委》子向高，自有传。

卷之六十
　人物十二文苑
　　

　　　　唐
　　王鲁复　字梦周，连江人。博学能诗，贞元、大历间献诗，得从事邕府。志气高迈，尝谒郎中皇甫湜，久未获见，移书让之，曰：“韩文公接贤乐善，孳孳不倦，公师其文，安可不师其道乎?自此当携酒吊退之墓，不及门矣。”湜乃谢之。在京师闻台省有疑狱，白时相请鞫之，不数日得其情。正德《府志》
　　陈通方　闽县人。贞元十年第四人登第。时属公道大开，采掇孤俊，通方年二十有五，得与其选，时论荣之。与王播同年，因期集，拊背一语，播憾之。后播为正郎，判监铁，通方穷悴求之，播不甚给。时李虚中为副使，通方以诗求汲引，云：“应念路傍憔悴客，昔年乔木幸同迁”播不得已，荐为江西判官，顾其佳名杰作，流传人间，不能抑也。纂《唐诗纪事》。
　　陈　诩　字载物，闽县人。贞元十三年及第。三府交辟，德宗览卷异之，官终户部员外郎，《唐书》官户郎中。知制诰。《唐书·艺文志》诩有《诗集》十卷，今弗传。先是，上以泾源兵乱，车驾迁兴元，及还长安，西掖有柳，春瘁而秋荣，诩乃献《瑞柳赋》以寓其意。帝览之，大悦。诩以此声名藉甚。《闽南唐雅》
　　邵楚苌　字待伦，闽县人。贞元十五年，试《信及豚鱼赋》、《行不由径》诗登第，授校书郎。侍中马燧有亭侈丽，楚苌作《马侍中亭子歌》述之，马以为愧，遂毁其亭。由是诗名益振。《闽南唐雅》、《闽书》合纂。
　　陈去疾　字文医，侯官人。元和十四年及第，得告还家。观察使裴义特礼异之，名其乡曰“桂枝”。今福州南门桂枝坊，去疾旧居也。后为邕府副使，卒。有诗一卷。《闽南唐雅》
　　欧阳衮　字希甫，闽县人。宝历元年进士，与项斯齐名，官监察御史。二子琳、玭。琳字端卿，咸通七年及第，官至侍御史。玭，咸通十年进士，官至书记。正德《府志》参《闽南唐雅》
　　林简言　字欲讷，福清人。少有文名，太和四年进士，官终漳州剌史。简言慕韩退之之为人，上书自通。所著有《汉武封禅论》。正德《府志》参《闽书》
　　萧　膺　字次元，侯官人。开成三年登第。是岁，闽中同举者三人，朝士诗云：“几人天上争仙桂，一岁闽南折四枝。”自是，闽号为文儒之乡。官至大理司直。万历《府志》参《闽书》
　　郑　讠咸　字申虞，闽县人。会昌二年及第，文笔峭绝，与同县林滋，詹雄齐名。雄工诗格，书笔兼高，滋长词赋，而讠咸长于文，号闽中三绝。又时人为之语曰：“滋赋讠咸文”。讠咸累官国子司业，刑部郎中，郢、安、邓三州剌史。滋字原象，闽县人。会昌三年及第，累官兵部郎中，王铎辟为判官，有《望九华山》诗，世人传之。雄字伯镇，布衣也。《闽书》
　　陈　镛　字希声，侯官人。大中元年及第。学精史传，文类西汉。后复应史科，终鄂州剌史。[HT6SS]正德《府志》
　　林　杰　字智周，侯官人。六岁赋《王霸坛》诗，人争诵之。大中四年，举童子科。观察使崔干礼异之，副使郑立为作《奇童传》。年十七卒。《闽书》
　　王　棨　字辅之，福清人。咸通二年及第，复中宏词科，陈黯为序送之曰：“鳞之圣龙，羽之瑞凤。凤非四翼，龙非二首。所以异者，惟希出耳。”盖是时最重宏词科也。累官水部郎中。《闽书》
　　林　讠胥　闽县人，博学善属文。养高不仕，搜采异闻作《闽中记》十卷。正德《府志》
　　郑　隐　字伯起，福清人。咸通时，累辟府幕，有时名。《闽书》
　　连　总　字会川，闽县人。咸通九年及第。以赋笔典丽，为温庭筠所称。正德《府志》
　　张　莹　字昭文，连江人。大顺元年进士。词赋高丽，绰著时名。有《月宫赋》、《四灵赋》，人竞传诵。仕至礼部尚书。少有诗云：“一箭不中鹄，五湖归钓鱼。时来鳞羽化，平地上云衢。”后人因名其里曰“中鹄”。正德《府志》
　　陈　鼎　福清人，大顺二年及第，为校书郎，有时名。《闽书》
　　黄　璞　字德温，其先固始人。晋室南渡，随徙侯官，登大顺二年进士，调尚衣监主簿。乾宁初，改崇文馆校书郎，致仕。璞善为诗歌，一时撰著，藩镇间传诵之。黄巢寇建州时，军中谣曰：“逢儒辱，师必覆。”及入闽，过璞家，令曰：“此儒也，毋辱之。”灭炬而过。所著有《雾居子》及《闽川名士传》、《文集》二十卷。”子仁藻，著作郎；仁渥，太子正字；仁渭，著作佐郎。从弟滔，御史里行，与璞同时馆职，号一门五学士。庶子仁沨，擢武举。璞所居，人称黄巷，后徙莆田，人曰黄巷山。《闽书》按：《三山志》，黄诜，字仁泽，登乾宁二年拔萃科，璞之子，终左宣议郎，节度巡察判官。始迁长溪白林。有二子，长慕华，自白林迁翁潭，官至水部员外郎；次慕风，自白林迁侯官，官至给事中。
　　黄　滔　字文江。乾宁二年，崔凝知贡举，得及第进士张贻宪等二十五人，昭宗覆试武德殿，黜落者众。滔被留。光化中，除四门博士。朱梁移国，因归闽，不复西。以监察御史里行，充威武军节度推官。王审知据有全闽，而终其身为节将者，滔规正有力焉。中州名士避地于闽者，若李绚、韩偓、王涤、崔道融、王标、夏侯淑、王拯、杨承休、杨赞图、王倜、归传懿辈，悉主于滔。有《泉山秀句集》、及《文集》行世。洪迈序滔文：“赡蔚典则，策扶教化。诗清淳丰润，若与人对语，郁郁有贞元、长庆风。《祭陈、林先辈》诸文、悲怆激越，《马嵬馆娃》、《景阳水殿》诸赋，雄新隽永，使人读之，如身生是时，目摄其故。”杨万里称：“滔诗与韩偓，吴融辈并游，未知何人徐行后长者也。”《闽书》
　　沈　嵩　闽县人。乾宁三年进士，与罗隐齐名。归省过临安，钱镠留掌书记，奏授秘书少监，简较兵部尚书。后为元瓘丞相，书檄表多出所撰。卒谥文献，有集二十卷。纂《闽书》
　　翁承赞　字文饶，福清人。父巨隅，荣王府咨议参军。承赞登乾宁三年进士，擢宏词科，任京兆府参军。天祐元年，以右拾遗受诏册王审知为瑯琊王。梁开平四年，复为闽王册礼副使。寻擢右谏议大夫，福建盐铁副使，就加左散骑常侍，御史大夫，因相闽。闽王赐其乡曰“文秀”，里曰“光贤”，又赐漆林庄曰“昼锦”。有《诗集》及《宏词》等集二十卷。赞劝闽王建四门学，以教闽士之秀者，自号狎鸥翁。长兴三年，终福唐官舍，葬淮安新丰乡。弟承裕，举光化中进士。子鉴载、希愈，宋时皆入仕。《闽南唐雅》参《十国春秋》
　　卓　云　长乐人。乾宁四年及第，时称名士。《闽书》
　　郑希颜　闽县人，举进士。时值昭宗新平内难，闻放新进士榜，喜甚，诏选中有孤贫屈人以名闻，特敕授官。杜德祥以曹松、王希羽、刘象、柯崇及希颜塞诏。是时，希颜以诗卷及第，年逾耳顺矣。时谓五老榜。《闽书》
　　　　五　代
　　林　鼎　字涣文，闽县人。父无隐，以诗名于时，寓居明州慈溪，鼎从焉。鼎善属文，能书，钱镠以为观察押衙，寻充其子元瓘幕府。元瓘袭国，署镇海军掌书记，节度判官，掌国教令，拜丞相，恒极言政事之不逮。卒谥贞献，有《文集》数十卷。万历《府志》参《闽书》
　　余　璀　字琨美，一名赐，古田人。仕南唐为左拾遗，善唐律，有《拾遗集》。后家将乐。子仁椿，仕员外郎，历永贞令，尝捐田建学，以训乡族子弟。《闽书》
　　　　宋
　　黄夷简　字明举，福州人。在钱俶幕中陪樽俎者二十年。宋开宝初，赐俶开吴镇越功臣，俶遣夷简谢于朝，上谓夷简曰：“归与元帅言，朕已于薰风门外建离宫，规模宏壮，不减江浙，赐名礼贤宅，以待李煜与元帅，先朝者即赐之。”夷简归告俶，遂称疾于安蹊别业。咸平中归宋，召试翰林院，迁光禄少卿。大中祥符，授检校秘书，监平江军节度副使。逾年卒。夷简善属文，尤工诗，有“宿雨一番蔬甲嫩，春山几焙茗旗香”，为世所称。《宋史》、《玉壶清话》合纂。
　　林　陶　闽县人。景德四年中词科，累官比曹员外郎。后迍邅不达，终于乡里。著《元统》二十卷，文旨精博。《闽书》
　　陈简能　字知柔，闽县人。渊懿有士操，为古文辞，词简而理精。祥符中及第，历泉、建数幕府。子序，字次公，景祐五年及第，终惠州都曹。《闽书》、正德《府志》合纂。
　　蔡蒙叟　闽县人。博通古今，隐居教授，弟子从远方至者常满。谏议陈从易洎里中显达者十余人，皆北面焉。郡守李欣荐授本州助教。年八十余卒。号贞白子，著《绳子》三卷，凡五十七篇。《闽书》
　　吴千仞　字仪之，侯官人。师事蔡蒙叟为高弟。文雅风流，乡邦仰之。累官太常博士，知虔州，卒。《闽书》
　　谢伯初　字景山，闽县人。当天圣、景祐间，以诗知名。欧阳公谪夷陵时，伯初为许州法曹，寄以长韵，欧阳公称其佳句无愧唐贤，而叹其仕宦不偶，困穷以卒。《闽书》
　　黄非熊　永福人。庆历间，读书三岛村，因得方广岩之胜。扪萝辟洞，作十咏传于世。后养高不出，自号南溪处士。《闽书》
　　黄　鳌　连江人。六岁能诗，应声响答，无不中的。应童子举，赐进士出身。《闽书》
　　俞咸熙　闽县人。少应举不偶，遂闭户穷经，终于家。性尚凝静，操履纯洁，乡邦称为长者。著有《文集》十卷。万历《府志》
　　林洪范　闽县人。博通经传，属文宏丽，构思敏捷，著《诸经义方》数十卷。《闽书》
　　林　开　福清人。为秘书给事，著《王命秘诀》一卷。《闽书》
　　郑叔豹　福清人。元祐间，上兵器图、宗祀书、明堂制度及酌享冕服之仪数卷。兄叔熊，亦好谈兵。万历《府志》
　　陈之邵　字才仲，侯官人，操履方平，博学好问，尤长于诗。为长乐簿，持廉惠下，治水利有功。官终朝奉大夫，宗正少卿。《闽书》
　　刘　诜　字应伯，福清人。中进士第，历莆田主簿，知庐江县。崇宁中，进军器大理丞，大晟府典乐。诜通音律，尝上历代雅乐因革及宋制作之音。又言：“今燕乐之音失于高急，曲调之词至于鄙俚，恐不足以召和气。宋火德也，音尚徵，徵调不可阙。臣按古制，旋十二宫以七声得正徵一调，惟陛下裁取!”徽宗曰；“卿言是也，五声阙一不可。徵招角招，为君臣相说之乐。此朕所欲闻，卿宜典司之!”他日，禁中出古钟二，召诜按于都堂，诜曰：“此与今太簇，太吕声协”。命取大晟钟扣之，果应。又曰：“钟，击之无余韵，不如石声。《诗》所云：‘依我磬声’者，言其清而定也。”复取以合之，声益谐。历宗正、鸿胪、卫尉、太常寺少卿。纂《续因革礼》，卒。诜居母丧尽礼，有双芝生墓侧，人以为孝感。《宋史》
　　黄邦俊　永福人。父远，举进士，知莆田县。邦俊，政和二年进士，累迁大理丞，后知英州。著《真阳共理集》二卷，《胥训告文》三卷，纂《韵谱》六卷，《强记集》八卷。正德、万历二《府志》合纂。
　　郑　首　字晋信，福清人。强记能文，新颁《通鉴》，有鬻于门，一夜辄默识之。宣和二年，年十九，魁乡荐。南渡大赦，首以赦书不文，别撰之，遣弟子二百人驰宣水南山下，躬效县官跪拜。乡人借地架屋，首戏答之，曰：“疆土日隘，无可借者。”被讦赐死。所著有《六经解》、《榕溪集》。《闽书》
　　陈若冲　字德用，福清人。绍兴二年进士，以经学、词章为汪彦藻、柳彦质，李邴，赵鼎所知。自号乐全，所著有《蓝溪集》，万历《府志》
  </div>
  <div class="pagination">
   <a href="福州府志乾隆本_page329.html">
    上一页
   </a>
   <span>
    ...
   </span>
   <a href="福州府志乾隆本_page325.html">
    325
   </a>
   <a href="福州府志乾隆本_page326.html">
    326
   </a>
   <a href="福州府志乾隆本_page327.html">
    327
   </a>
   <a href="福州府志乾隆本_page328.html">
    328
   </a>
   <a href="福州府志乾隆本_page329.html">
    329
   </a>
   <span class="current-page">
    330
   </span>
   <a href="福州府志乾隆本_page331.html">
    331
   </a>
   <a href="福州府志乾隆本_page332.html">
    332
   </a>
   <a href="福州府志乾隆本_page333.html">
    333
   </a>
   <a href="福州府志乾隆本_page334.html">
    334
   </a>
   <a href="福州府志乾隆本_page335.html">
    335
   </a>
   <span>
    ...
   </span>
   <a href="福州府志乾隆本_page331.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
