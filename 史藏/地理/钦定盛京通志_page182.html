<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 182 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 182 页/共 330 页</h1>
    <div class="content">　　赐祭葬如例巴海父子俱镇守吉林宁古塔绥辑有方深
　　得民心
　　萨布苏姓富察满洲镶黄旗人顺治初年由骁骑校擢协领皆在吉林康熈十六年四月
　　圣祖仁皇帝以长白山为本朝
　　肇迹发祥宜崇秩祀
　　勅遣内大臣觉罗武穆纳侍卫费雅什塞防礼索鼐前往瞻视至吉林欲选曾往者导引弗可得宁古塔将军巴海令萨布苏率兵二百携粮三月以随循温徳亨河陆行七日至札伦果河复乗舟由斡穆呼河逆流二日至佛多和河顺流一日抵额音陆路为林所阻翼日萨布苏率兵伐木开路行三十余里陟山巅升树而望又行数里登高峯望之遣人还告武穆纳等望见片片白光即长白山计相距止百余里矣武穆纳等后一日至复开路行一日诘朝又行云雾塞径恍惚有鹤鸣六七声寻声疾走因得鹿蹊密林丛翳进至山麓跪诵
　　勅旨毕云雾忽开有路可登半山石砌若平台五峰环拱南一峯稍下如门山水左流有松花江右流为大小额音河中潭不流者周三十余里由潭边陟山五十余丈香树纷郁黄花灿烂徧地积雪即向所望见片片白光也萨布苏曰此地人迹罕到不宜乆留遂叩拜而返有羣鹿自山奔坠时竚立视者七人鹿适仆其七萨布纳谓武穆蘓曰此山灵所赠也令从者絷之以行不数十步囬首瞻望已云雾漫山矣仍由额音行十五日乃还吉林武穆纳等还奏十七年擢萨布蘓宁古塔副都统二十一年将讨俄罗斯遣萨布蘓往视水陆路径是年建木城于黑龙江呼玛尔二处调宁古塔兵一千五名往造战船运礟具以萨布蘓同将军巴海统之二十二年萨布蘓与巴海奏言黑龙江呼玛尔距雅克萨城尚逺若驻兵两处则势分道阻且过雅克萨有尼布楚等城罗刹倘水陆运粮增兵救援更难为计宜乗其积贮未备速行征勦一俟造船毕度七月初旬能抵雅克萨即统兵直薄城下疏入
　　圣祖谕曰宁古塔兵未谙行军纪律将军与副都统又不能齐心巴海可留守吉林萨布蘓同宁古塔副都统瓦礼祐领兵前往俟抵彼相度形势奏请酌行寻允王大臣等议额苏哩在黒龙江呼玛尔之间可以藏船且有田陇旧迹宜建木城令萨布蘓瓦礼祜统兵驻守十月以萨布蘓为黑龙江将军十一月疏言前自罗刹来归之宜畨鄂噶番锡圗颁三人効力勤劳宜与新投诚之吉礼固哩鄂佛那西等酌给官职以示鼓励得
　　防授宜番骁骑校余授七品官其新投诚之鄂佛那西等赐裘帽令驰驿赴萨布蘓军前酌遣招抚二十三年二月疏报宜番等抵罗刹界招抚二十一人以归二十四年五月萨布蘓等军于雅克萨城南集战船于城东南列红衣礟于城北夹攻之先积柴城下为焚城状城中大惊其头目额哩克舍穷蹙乞降先是萨布蘓等屡奉
　　圣祖恩谕行军不可多行杀戮至是与朋春等宣上恩徳额哩克舍垂涕稽颡谢引六百余人徙去我军毁
　　雅克萨城捷
　　闻
　　圣祖谕议政王大臣曰大兵迅速征行破四十年盘踞之罗刹于数日之间今雅克萨城虽已克取防御决不可疎应于何地驻兵弹压其速议具奏寻
　　允所议以副都统温岱那秦驻守黑龙江萨布蘓移驻墨尔根建城防御二十五年正月萨布蘓奏侦知罗刹复至雅克萨筑城盘踞请于氷消时督修战舰相机进勦
　　圣祖谕曰罗刹复筑雅克萨城若不速行扑灭势必积粮坚守圗之不易其令萨布蘓暂停墨尔根处兵迁移家口速修船舰统宁古塔等处兵赴勦其黑龙江城酌留奉天兵守之八月萨布蘓奏言臣等围雅克萨城已三面掘壕筑垒壕外置木桩鹿角分汛防御城西对江另设一军于未流澌时泊船东西两岸令堵截尼布楚援兵至流澌时即藏船上流之港内以资守御九月俄罗斯察罕汗遣使上疏纳欵乞撤雅克萨之围
　　圣祖谕以别遣使来议地界
　　命萨布蘓撤围城兵列舰结营二十八年四月俄罗斯使臣费耀多啰等至尼布楚与内大臣索额圗等定议令俄罗斯自毁雅克萨城徙其人去以吉尔巴齐河北岸为彼界立碑垂示久逺二十九年萨布蘓以前此索伦总管安珠瑚等所种官田二千余晌分给墨尔根兵丁屯种三十一年同宁古塔将军佟寳奏建齐齐哈尔城及白都讷木城以科尔沁所进献之锡伯卦勒察达瑚哩壮丁万四千有竒分驻二城编佐领上三旗并设防守尉防御等官先是有黙尔哲勒屯长扎努喀布克托请内附因于墨尔根编四十佐领号为新满洲三十四年萨布蘓奏于墨尔根两翼各设一学设助教选新满洲及锡伯索伦达瑚哩每佐领下幼童一名教习书义是为黑龙江建学之始萨布蘓为将军在任年乆经理地方事务谙练明敏深得军民之心其平定罗刹及建兴黑龙江学时称其有文武干济之才
　　沃内姓性佳满洲正黄旗人顺治三年随端重亲王博洛征明屡立战功授一等轻车都尉世职康熙十二年擢
　　盛京将军抚兵恤民缮治城郭并
　　奏设各城防御得
　　防允行沃内在任数年训练士卒严整有节制十四年察
　　哈尔布尔尼叛
　　圣祖命沃内同宁古塔将军巴海固守边界境内晏然安珠瑚姓尔佳满洲正黄旗人先世居苏完父阿喇穆任佐领顺治元年随睿亲王多尔衮至山海闗击流贼李自成力战阵亡
　　恩加云骑尉世职寻令安珠瑚袭随征湖南山东及舟山海贼屡立战功康熈六年擢宁古塔副都统十年増设吉林乌拉副都统调安珠瑚任之时安珠瑚与宁古塔将军巴海奏迁松花江新满洲扎努喀布克托等各姓户口于所属境内编四十佐领令扎努喀等分辖其众十七年
　　圣祖谕巴海暨安珠瑚实心任事抚辑新满洲户口咸令
　　得所下部议叙旋擢
　　盛京将军十九年疏请裁金州巡检改为金州营设守备千总等官以招徕民户五百余丁选兵百分习骑射标鎗鸟鎗又请于沿边展界二十余里设栅隘口移兵防守疏并下部议行二十一年
　　圣祖诣盛京
　　巡行边地见立界处枯骨多暴露者
　　谕安珠瑚徧察瘗之二十二年以疾乞休安珠瑚任将军时缮城郭兴屯田招来逺人兴利除弊皆有成效至今旗民追念其徳感佩不已
　　张尚贤辽东人顺治十一年知辽阳府事时
　　国初新设有司地方辽濶多招来流徙之民尚贤拊循有道一二年中遂致殷富后陞奉天府尹凡新设州县皆遵尚贤教令户口日増民人乐业去官后辽人为立祠于城西嵗时祀之
　　王国安葢平人康熙二十八年任奉天府尹廉静不扰三十七年再任晋兵部左侍郎卒入名宦先是国安抚浙省整饬漕务清理税革陋规建隄闸具有条制杭城兵民杂处营债素为重累国安捐金代偿焚劵息争浙人徳之亦祠名宦
　　王克寛汉军正白旂人少聪颖兼通满汉文字
　　国初授尚阳堡四品官凡以罪徙者皆焉克寛除科济贫苦一时流移之人咸得其所及奉天建郡县流徙俱赦为民克寛改授佐领尤善其职常命子国卿建养生堂安置孤贫施粥及棺木及雇乳妪育婴孩凡受生全之恵者不可殚述
　　徐廷玺汉军正白旗人康熙三十四年任奉天府丞次年擢任府尹有干济才抑奸暴扶善良振兴礼让旗民大和至今称良吏者犹不忘徐府尹云吕履恒河南新安人进士康熙五十年任奉天府府丞奉天两府科岁考例以府丞代其事履恒简拔寒素接引后学考道论文无倦意一时士子鼓舞奋兴文风大振刻有留都文萃内多观风月课赏识之作至今传诵不衰
　　梁世勲陜西三原人康熙时为奉天治中时有防御兵借住民房之议世勲视屋大小均给之又编为保伍调置有法民赖以安
　　范时崇汉军镶黄旗人忠贞公承谟子也康熙二十三年任辽阳州知州寛简爱民凡征收钱粮并无火耗时议拨民屯田民多迁徙时崇以本境地屯种有余请不他徙以故辽阳州民得安生业后陞浙闽总督有惠政闽人思之从祀道山忠贞公祠又刘贞胡祚逺陈学海先后任辽阳俱有徳政百姓奉牌祀本州城隍庙
　　刘文亮汉军镶黄旗人顺治十五年袭父承义佐领仍驻锦州招民十八年设府州县康熙元年以孔允桧知锦县事邑人以文亮父子乆莅兹土并有恵泽不忍他属凡讼狱者犹奔控于文亮曰非刘青天不能决府尹徐继炜以
　　闻奉
　　防以文亮带佐领衔兼知锦县而调孔允桧于开原文亮莅任招民入籍为之度邑居给牛种课勤惰而劝相之县境多旗庄侵占地文亮正其畛界为民立印册预杜侵夺故无兼并之患又设义学延师以教文风自此始振有上驷院总管因缉逃盗妄系边民数百入关文亮闻之兼程追及之于永平与争是非系者乃归至今父老犹能道其事


　　钦定盛京通志卷五十七
　　钦定四库全书
　　钦定盛京通志卷五十八
　　歴朝人物【一】
　　汉
　　晋
　　前燕【附】
　　北魏
　　北齐
　　北周
　　隋
　　唐





　　钦定盛京通志
　　歴朝人物
　　【臣】等谨按辽为古营州域风厚土博长白巫闾之雄秀三江二辽之浩瀚磅礴郁积间气钟灵士生其间英伟魁硕维岳降神生甫及申有由然也两汉六朝纪载简略传不数人洎乎辽金创业佐命之材屏藩之彦接踵继起山川灵秀应运而兴岂偶然欤臣等博考史传征信采辑谨志歴朝人物第二十三







　　钦定四库全书
　　钦定盛京通志卷五十八
　　歴朝人物【一】
　　汉
　　王闳乐浪邯人七世祖仲自琅邪迁至东汉初为郡三老更始败土人王调杀郡守刘宪自称大将军乐浪太守建武六年光武遣太守王遵将兵击之至辽东闳与郡曹吏杨邑等共杀调迎遵皆封为侯闳独让爵帝竒而征之道病卒
　　王景字仲通闳之子少学易遂闚众书又好天文术数显宗时有荐景能理水者诏与将作谒者王呉共修浚仪渠乃不复为害永平十二年议修汴渠引景问理水形便景陈其利害应对敏给帝赐景山海经河渠书禹贡圗发卒数十万遣景与王呉治渠隄起荥阳至千乗海口千余里景度地势凿山截涧防遏冲要疏决壅积十里立一水门令更相回注无复溃漏之患隄成选御史建初八年迁庐江太守先是百姓不知牛耕郡界有楚孙叔敖所起芍陂稻田景至乃驱率吏民修起芜废教用犂牛由是垦辟倍多境内丰给又训令蚕织为作法制初景以六经所载皆有卜筮而众书错糅吉凶相反乃纪众家数术文书冡宅禁忌堪舆日相之属适于用事者集于大衍元基云
　　李久辽东人安帝时海贼张伯路寇东莱为青州刺史法雄所破逃还辽东久率乡勇等共斩之辽地以宁
　　晋
　　李字宣伯辽东襄平人父信早丧甫有知识即以丧礼自居又以祖敏浮海不知所终设木主事之举孝亷防北军事迁乐平侯相政尚清简入为吏部郎铨综亷平赐爵闗中侯迁御史中丞恭恪直绳百官惮之泰始初拜尚书转太子少傅拜侍中加特进俄迁尚书令虽歴职内外儿病贫无以市药帝闻赐钱十万诏拜司徒简亮持重称为任职卒諡曰成孙志嗣爵
　　前燕【附】
　　高诩辽东人善天文有权畧永嘉之乱避地隠居建武初慕容廆收揽豪杰诩杖防见之曰霸王之资非义不济今晋室虽微人心犹附宜遣使江东示有所尊廆即遣长史王济浮海诣建康劝进后廆承制以诩为郎中令及皝嗣进诩元莬太守皝破慕容仁复辽东欲尽坑其民诩谏止之皝又谋伐宇文逸豆归诩曰必克但不利于将及进战克之诩中流矢卒
　　张统辽东人以乐浪带方二城与高句骊主乙弗利相拒连年不解乐浪王遵説统归廆廆为之置乐浪郡以统为太守遵防军事后高句骊将如奴子据河城寇掠辽东统掩击擒之
　　韩夀辽东人太兴二年慕容廆进据棘城宇文大人悉独官率兵十万逼城廆使召其子翰于徒河翰请于廆曰彼众我寡易以计胜今城中之众足以御寇请为奇兵于外伺其间而击之内外俱奋破之必矣若合兵为一使彼得专意攻城非防之得且示众以怯恐士气不战自沮廆犹疑心夀进言曰悉独官有慿陵之志将骄卒惰军不坚固若竒兵猝起掎其无备必破之防也乃聴翰留徒河翰果出竒兵破悉独官尽俘其众
　　北魏
　　安同辽东人其先祖曰世高汉时以安息王侍子入洛厯魏至晋避乱辽东遂家焉同性端荘明惠好长者之言登国初魏太祖徴兵于慕容垂同奉使称防从征姚平于柴壁进计截汾曲为南北浮桥乗西岸筑围姚兴至遂不能救以功封北新侯明元即位命同持节循察并定二州宣诏抚慰问其疾苦纠举守宰不法郡国肃然及太武监国以同与长孙嵩奚斤崔宏等八人共聴政同在官明察长于校练家法脩整为世所称卒赠高阳王諡恭惠
　　安难同之子幼有巧思初从杜超南伐以功为清河太守世祖时诸将频征和龙皆以难为长史凿山堙谷省力兼功迁给事中复以军功赐爵清河子
　　安原同之子雅性矜严沈勇多智明元时镇抚云中寛和爱下甚得众心蠕蠕犯塞辄摧破之赐爵武原侯太武即位拜驾部尚书进爵河间公安颉原之子辨慧多防略最有父风太祖初为内侍长令察举百僚纠刺无所避宜城王奚斤追夏主赫连昌至安定马疫粮乏为所败颉时为监军欲决死战斤言马少欲待救骑颉曰兵疲力屈士有饥色不一决战则死在旦夕何救之可待等死当战死宁可坐受囚乎斤犹不从颉与尉眷等谋选骑待之昌来攻垒颉出力战擒昌送京师赐爵西平公攻宋拔洛阳溃虎牢招降万余户颉为将善绥士众及卒降者无不叹惜神防四年赠王爵諡曰襄
　　屈恒字长生昌黎徒河人沈粹有局量太宗时以破平凉功赐爵济北公防宗在东宫恒领太子少傅内外称平世祖委以太政车驾出征常居中留镇与卢鲁元俱赐甲第卒赠征西大将军諡曰成卢鲁元昌黎徒河人寛和有雅度明元时以忠谨给侍东宫太宗亲爱之及即位以为中书侍郎鲁元益谨肃内外臣工莫不敬惮性多容纳与人交掩恶美公卿咸亲附之太祖征赫连昌亲追击入其城门鲁元随以出入有保防功迁太保録尚书事赐第于宫门南卒赠襄城王諡曰孝
　　高道悦字文欣辽东新昌人初为谏议大夫正色当官不惮强御孝文时诏嘉其蹇谔以为主爵下大夫太和问车驾将由水路幸邺已诏都水回营构材以造舟檝道悦表谏以为阙居宇之功作游嬉之用损耗殊倍又深薄之危古今共慎于是车驾遂从陆路行道悦在官俨然难犯宫官上下咸畏惮之卒赠散骑常侍諡曰贞侯长子显族拜给事中亦以忠厚见称
　　李元防辽东襄平人晋司徒八世孙少有武功躯干雄伟须长二尺以魏平齐后随父懐庆南奔为裴叔业司马叔业归魏元防賛成之景明初为齐州刺史封广饶伯州内饥俭表请赈贷蠲其赋役
　　高崇字积善父潜自高丽归魏赐爵阳闗男居辽东崇少聪敏以端谨称景明中袭父爵除洛阳令为政清断发摘不避强御吏民畏其威风县内肃然尝谓人曰孔门四科徳行为首人能立身约已不防典训斯亦足矣卒赠沧州刺史諡曰成【谨案阳闗男北史作开阳男】
　　高谦之字道让崇之子少事后母以孝闻及长专意经史天文圗纬之书多所该涉袭父爵孝昌初行河隂令先是有人囊盛瓦砾指作钱物诈市人马者逸去谦之伪枷一囚于市宣言是前诈马贼今欲刑之遣腹心宻察市中私议有二人相见防然曰无复忧矣遂执之悉获其党寻正河隂令损益治体多为故事时佞幸宠要皆嫉谦之除国子博士与袁翻常景郦道元温子升等咸申欵旧好施赡防言诺无亏以父舅氏沮渠蒙逊曾据凉土国书漏缺乃修凉书十卷行于世后为李神轨所谗赐死永安中赠营州刺史諡曰康
　　高防之字道穆崇之子少聪敏学涉经史所交皆名俊幼孤事兄如父母正光中为御史纠摘不避权豪孝荘即位除太尉长史加前将军及元颢逼虎牢或劝孝荘赴闗西恭之曰闗中荒残何可往请车驾北度循河东下号诏诸军一向虎牢一赴河内为犄角势孝荘然之夜至河内令恭之作诏书布告逺近于是四方知乗舆所在孝荘复辟除御史中尉仍兼黄门恭之外执直绳内防机宻凡益国利人之事必以奏闻谏争无所顾惮改铸钱货编次圗典选用御史皆当世名流人服其有知人之鉴后为尔朱世隆所害太昌中赠雍州刺史高子儒字孝礼崇之孙元颢入洛孝庄北巡子儒逾河至行宫备陈元颢败在旦夕孝庄以为大慰已意授秘书郎进司徒中兵防军袭爵兴和中四方多有流民子儒为梁州北豫西兖三州检户使安集甚众
　　窦瑗字世珍辽西辽阳人系出扶风平陵汉大将军武曾孙崇为辽西太守遂家焉瑗仕魏为太常博士从尔朱荣东平葛荣封容城伯乞以封让兄叔珍宣武时为廷尉卿及释奠开讲与温子升魏季景李业兴并为摘句天平中除广宗太守有清白称转中山太守为吏民所懐累迁至大中正兼廷尉卿贫窘如布衣齐献武王颁书州郡尝称瑗政绩以为劝励卒諡曰明
　　北齐
　　可朱浑元字通元辽东人寛仁有武畧少与齐神武相知后从尔朱天光平万俟丑奴等有功为宇文泰所疑遂归神武累功拜司空封扶风郡王元平生用兵持重未尝负败皇建初配享文襄庙廷弟天元亦有将畧便弓马封昌阳县伯天保初位位尚书卒諡恭武
　　按可朱浑元旧志以为不应滥入人物但北齐书既有列传且称元自云辽东人应存之以备考
　　北周
　　豆卢宁字永安徒河人骁果善射魏永安中从尔朱天光破万俟丑奴赐爵灵夀男周文时来归从擒窦泰破稽胡与东魏战于芒山皆有功进范阳郡公周保定四年卒初宁无子养弟永恩子勣及生子赞亲属皆请赞为嗣宁曰兄弟之子犹子也终不易时以此多之
　　李弼字景和辽东襄平人六世祖根【北史作振】仕慕容垂为黄门侍郎祖贵丑平州刺史父永大中大夫弼少有大志膂力过人属魏室丧乱尝云大丈夫会须平寇难安社稷以取功名安能借阶资求荣位乎魏永安元年从尔朱天光讨破赤水蜀以功封石门县伯又与贺拔岳讨万俟丑奴万俟道洛王庆云皆破之弼恒先锋陷阵贼咸畏之曰莫当李将军天光赴洛弼因侯莫陈悦太昌初除南秦州刺史随悦征讨屡捷及悦害贺拔岳周太祖宇文泰讨悦弼勒所部归泰仍令弼以本官镇原州太统中从平窦泰又从平农与齐神武战于于沙苑以功拜特进十四年讨北稽胡平之迁太保加柱国大将军孝闵践祚封赵国公弼每征讨朝受命夕便引路畧不问私事秉性沈雄有深识故能以功名终卒年六十四諡曰武配食太祖庙廷
</div>
    <div class="pagination">
<a href="钦定盛京通志_page181.html">上一页</a><span>...</span><a href="钦定盛京通志_page177.html">177</a><a href="钦定盛京通志_page178.html">178</a><a href="钦定盛京通志_page179.html">179</a><a href="钦定盛京通志_page180.html">180</a><a href="钦定盛京通志_page181.html">181</a><span class="current-page">182</span><a href="钦定盛京通志_page183.html">183</a><a href="钦定盛京通志_page184.html">184</a><a href="钦定盛京通志_page185.html">185</a><a href="钦定盛京通志_page186.html">186</a><a href="钦定盛京通志_page187.html">187</a><span>...</span><a href="钦定盛京通志_page183.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
