<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 7 页/共 13 页</h1>
    <div class="content">　　二十六日西六里北转山开东西两界东界山自东突西凡五六峯西面悉平剖下坠排列而北若五老西向涧由中北向去北六里东界突山既尽坞大开东望一尖峯回立中空如合掌悬架众峯间空明下透合处仅凑徒杠千尺白云正东映危峯脇可借名香炉瀑雪不复辨为山为云也自桂林来所见穿山甚众虽髙下各奋若此剜空出云者得未曽有又北十二里抵银村二十七日北五里为歹村乃丹州极北哨由此西去两日程曰罗猴为泗城东北境都泥上流所经也歹北五里至山界与贵州下司分界处粤西西北境止此余粤西游亦止此











　　徐霞客游记卷四下
<史部,地理类,游记之属,徐霞客游记>
　　钦定四库全书
　　徐霞客游记卷五上
　　明　徐宏祖　撰
　　西南游日记七【贵州】
　　戊寅年三月二十七日自南丹北鄙歹村易骑入重山中渐履无人之境五里逾山界岭【南丹下司界】又北一里逾石隘是为艰坪岭其石极嵯峨其树极防宻其路极﨑岖黔粤之界以此而分南北之水亦由此而别然其水亦俱下都泥则石隘之脊乃自东而西度尽于巴鵞之境而多灵大脊犹在其东也北下一里就峡西行一里始有田塍又半里峡转北坞始大开又北一里有村在西坞中曰由夷此中诸坞四靣皆高不知水从何出然由夷村南石壁下有洞东向细流自畦中淙淙入透山西而去固知大脊犹在东也至此南丹差骑辞去由夷人始许夫骑乆乃不至促久之止以二夫负担去余独坐其栏从午至暮始得骑西北二里至山寨则寨人已送担亦前去乃由其东上岭越脊北下一里行壑中又北一里再越岭脊下行峡中壑圆而峡长南北向皆有脊中亘无泄水之隙而北亘之脊石齿如锯横锋竪锷莫可投足时已昏黒跃马而下此骑堪托死生也越脊直坠峡底逾所上数倍始知前之圆壑长峡犹在半山也峡底有流从南脊下溢遂滔滔成流随之西向行共里许有村在南山麓担夫已换去又骑而西半里担夫又已去盖村人恐余止其家故亟换之行而又无骑换骑夫不肯前予强之暗行西北半里有溪自东而西横堰其中左右渊深由堰上北度马蹄得得险甚又西转过一村半里由村西而北向逾岭始与双担同行暗中呼声相属不辨其为石为影也共二上二下遂行田塍间共五里过一寨排门入居人颇盛半里复排一门出又行田塍中一里半叩门入旧司门以内茅舍俱闭莫为启乆之守一启户者无茅无饭而卧　上下二司者即丰宁司也濒南界者分为下司与南丹接壤二司皆杨姓兄弟也而不相睦今上司为杨柚强而有制道路开治盗贼屏息下司为杨国贤地乱不能辖民皆摽掠三里之内靡非贼窟其东有七榜之地地寛而渥鸳鷔尤甚其叔杨云道聚众其中为乱首人莫敢入　旧司者下司昔日司治也为上司所破国贤移居寨上【按丰寕二司皆贵州都匀府属其兄弟相贼而莫问岂覊縻之道固应然耶】寨在南山之麓与旧司南北相对中隔一坞然亦无竒险也
　　二十八日平明起雨霏霏下余令随夫以盐易米而炊余以刺索夫扵南寨国贤避不出托言与上司不合不敢发夫止许防送者两三人送出境余饭而待之送者亦不至乃雇夫分肩行李从旧司北向逾岭共三里余下至饿鬼桥有小水自东北注西南小石梁跨其上御人者毎毎横行扵此又北二里逾岭已为上司界下岭二里有村在西坞而路东有枫木树对之又东北逾岭二里有村在东坞其前环山为壑中洼为田村倚东峯有石崖当村后路循西岭与村隔垄相向始敢对之息肩又西北逾岭二里转而西南于是峡大开南北相向南山下村居甚稠北山则大路倚之西行五里路复西北逾岭盖此地大山在东北路俱縁其西南上虽有升降然俱上多下少逶迤以升者也又西北二里逾岭路北有廻亘层叠俨若天盘龙髻崖半有洞门西向数十家倚之路乃北转又一里越其西冈北向下西冈者大山分支西突为盘髻其下横冈西度者也西冈之北山又东西排闼北望西山一圆高挿头矗然倚天之柱其北石崖廻防即上司治所托也东界土山即路所循而行者共北五里路与西界矗柱对又北二里忽山雨大至担夫停担各牵笠蔽雨余持伞亦蔽一挑忽有四人持镖负弩悬剑櫜矢自后奔突而至两人趋余伞下一人趋頋仆伞下一人趋一夫笠下皆勇壮凶狞似避雨又似夹持余甚恐问余何往余对以都匀问余求烟余对以不用久之雨不止而势少杀余曰可行矣其人亦曰可去余以为将同往而前者及予行而彼复止余益知其必非良人然入其吻而不下咽其心犹良也更北半里转而西又一里余有营当两界夹中阜上壁垒新整由其下又西一里入上司南门有土垣环绕门内即宿铺【江西人自下司至此居舎中各半土半栏】时雨过街湿余乘湿履遂由街北转而西有巨塘滙其内西筑堤为堰鹙为驰道甚整又北半里直抵囤山东麓北向入一门有石隙一缕在东麓下当其尽处凿孔如盂深尺许可贮水一斗囤上下人俱以盎候而杓之盖其水甘冽逈异他水余杓而尝之果不虚也由此循囤麓转入北峡峡中居人甚多皆头目之为心膂寄者又编竹架囤扵峡中由北峡西向行已入囤后有脊自西北连属于囤乃囤之结蒂处也脊东峡中有洞倚囤麓其门北向甚隘而深有二人将上囤余问此洞深否云其洞不深上至囤半有大洞颇深而有水须以炬入由下仰眺囤上居舎累累惟司官所居三四层皆以瓦覆以垩饰囤险而居整反出南丹上也余乃随其人拾级上囤其级甚峻而甃凿开整竭蹶而上共半里折而东有楼三楹跨路间乃囤半之隘闗也洞在中之后前为楼所蔽不可见有男妇各一炊中楹下二人指余入遂登囤去余索炬于炊者则楹后即猪栏马栈践之下洞洞门北向洼坠而下先是令一夫随行至脊下不敢登予乃独上然囤上之形可以外了而见惟此洞为楼掩非身至不知也仍由旧路里余返宿舎则已薄暮矣炊饭亦熟遂飡而卧二十九日由上司出南门仍渡门东小水之东北行一里蹑土山而上四里逾土山西度之脊其西石突兀至此北尽逾脊西北行一里半岭头石脊复夹成隘门两旁石骨嶙峋由隘西出转而东北下半里下抵坞中又北一里复越土山西下脊是为上司独山州界于是下岭循东山行又二里有村在西山坞中为苴查村其处东西两界皆土山中开大坞有水自北来界于坞中绕苴查之东乃西向破峡去循东界山溯水北向行又三里水分二支来一自西北一自东北如了字防于中枝山尽处西北者较大路溯东北行一里半始渡之于是中支山东麓得坛子窰村乃土官防氏之族也村北溪中在碎石时涸时溢又东渡之东北上冈头共里许有土环遗址名曰闗上而无居舎又东北一里水尽坞穷于是蹑岭其岭甚峻三里北逾其脊隘中砥石如铺两旁有屼立是名鸡公闗其脉自独山州西北绕州治东南过此又东南度六寨之东而下蛮王者也脊西南水下苴查而入都泥脊东北水由合江州下荔波而入龙江从脊东北眺则崇山蜿蜒列屏扵前与此山遥对成两界中夹大坞自西北向东南下山即转北行一里抵坞转东即有小水东南下又东一里逾陟岗阜忽有溪自西北注东南水于此复出为龙江上流矣渡溪东上于是升陟坡垅东北行坞中五里有数家之村在东北山下从其前复转入西峡北一里过一脊始北向下岭其下甚深半里抵其麓始知前所行俱在山上也又北行坞中一里半有大溪汪然自西峡层山中出东注而去亦由合江州而下荔波思恩者历石壑而渡其北又縁西界支陇共里为羊角寨【乃防氏之砦也在西山麓】又北三里有小水自西坡东注渉之又北二里入独山州之南隘门其州无城一土知州一明知州土官防姓所属皆土人【即苗仲】明官多缺以经历署篆所属皆客户予所主者江西南昌人黄南溪也其人忠厚长者家有楼可栖盖是州虽无城而夹街楼房连属俱有瓦盖无复茅栏牛圏之陋矣
　　三十日平明饭出独山州北隘门西北向循西界山行六里有小水亦自西坡东注渉之北又二里北坞渐穷山脊自东界西度南转乃路转东北涧中小水北流渡涧循东界山峡间东北上又二里有水溢路旁石穴间甚冽【其侧有防氏修路碑】从此扳石磴东北上岭雨大至一里半北登岭隘是岭由东南度西北乃祖山从其东北分裂众枝其直东而去者为黎平平崖之脊东南分支而下者为黎波罗城之西北分支而下者度此稍北即西转南走而环扵独山之西度鸡公岭而南为蛮王多灵之【独山州南二十里有山尖起立扵众山之中是名独山州之所以得名也】又东北行山峡间乃下共二里有涧自东谷走深崖中两崖石壁甚逼涧嵌其间甚深架石梁其上为深河桥过桥复跻崖而上登岭而北有小水自东北防石崖而下渉之复升岭共一里遂由峡中北行又二里乃下东北行下壑中有村在东山下由其前少转西北共二里有溪自东北来渡之溯其西岸东北逾岭二里一水自东北来一水自西北来东北者较大于西北于是渉西北水縁中支山而上东北三里而登其岗饭扵岗上乃稍下又北逾岭而下夹坞中共三里又上有溪自南峡北向下坠深潭中潭小而高此西北小溪之源也又北逾岭一里半下渡深壑中有涧自西南峡中来至此南向西转此东北小溪之源也渉之西南登岭半里而上循岭半西南行二里过兎塲西出嘉坑闗随小水西下由夹中行五里两夹山多石崖突兀路侧有泉涌穴出又西二里水坠南峡去路逾北坳上有寨在东岗之巅由其西北度脊南北俱有洼中坠环塍为田直抵其底水皆自底西向透石穴者也又西逾岭一里出隘口其上石骨棱峭皆作嘘云裂蕚之势又西北下峡中一里转而西半里西出峡是为独山州与胡家司分界【胡家司即都匀长官司】于是山开南北洋中有大溪自北而南是为横梁循溪东转南半里抵南崖崖下有卖粉为饷者以盐少许易而飡之随溪南岸西行道路开整不复以蜀道为苦溪北有崇庙在高树间人家田陇屡屡从断防而出共六里过坞里村又西一里其水南曲乃西渡之从溪西岸南行半里为卭母村由村前西转坞复东西开而其村重缀岗阜瓦舍高耸想亦胡家司之族目也西二里其水北曲复西渡之又西北一里其水西曲又北渡之从北岸悬崖西行一里半有水自西来防乃麦冲河也即溯河西行二里入麦冲堡南隘门而宿是晩雷雨大作彻夜不止
　　四月初一日平明起雨渐止饭间闻其西有桃源洞相去五里须秉炬深入中多幡盖缨络之物觅主人之不得曰第往闗上可西往也遂北向出隘门溯溪东防行忽石壁涌起岸东势极危削溪潄之南路溯之北咫尺间人倚穹崖下循迅神骨俱悚三里转入东坞其北有小立路隅当麦冲河南下之冲有岩北向曰观音洞又北半里曰麦冲闗问所谓桃源洞者正在其直西大峯之半相望不出四里外闗之东有真武阁南向正与观音洞门对乃停行李于阁中觅火炬扵僧将往探之途遇一老者曰此洞相去不逺但溪水方涨湍急不可渡虽有者不能为力而况漫试乎余乃废然而返取行李西南越而下抵河东岸溯之北共一里溪自西北山腋来路从东北山腋上遂与麦冲河别当坡路潦迹间有泉泛泛从下溢起孔大如指以指探之皆沙土随指而溷指去而复溢成孔乃气机所动而水随之非有定穴也一里转上后峡遂向东入又一里峡更东去路复从北峡上其处石嶙峋度脊甚隘越隘北下坞中被垅盈坞小麦青青乔麦熟粉花翠浪从此遂不作粤西芜态【粤西独不蓺麦】脊东西乱水交流犹俱下麦冲者又东一里转而北有坞南北开洋其底甚平犂而为田【此处已用牛耕不若六寨以南之用概橇矣】波耕水耨盈盈其间水皆从崖坡防下而不见有浍濬之迹二里有村颇盛倚西下曰普林堡又北一里逾岭而上石复度峡而下转而东平行石岭间一里东下盘窝中有小石峯圆如阜盘托而出路从之径窝东入峡一里复北向岭一里遂逾土脊之上此脊当为老龙之干西自大小平伐来东过谷防包阳之间又东过此东南抵独山州北又东为黎平平崖之脊而东抵兴安南转分水龙王庙者也越脊北下峡壁甚隘一里下行峡中有水透西南峡来入北随峡去渡之傍涧西涯行有岐路溯水西南峡则包阳道通平浪平州六洞者也随水东北行峡中又三里转而东其峡渐开有村在南山间曰下石堡又北二里过一巨石桥涧从桥下西北坠深峡中而去路别之东北逾岭升降二重又二里越岭下则东南山坞大开大溪自西北破峡出汤汤东去是曰大马尾河以暴涨难渡由溪南循山崖东行溪流直捣崖足一里东抵堡前观诸渡者水涌平胸不胜望洋之恐坐乆之乃解衣泅水而渡从北岸东向行水从东南峡去别之乃东北逾岭而下共三里东渡小马尾河复东北升岭一里半越岭脊东下一里半出山峡山乃大开成南北坞东西两界列山环之大河汤汤流其间自北而南溯溪西岸循西界山北行一里路傍即有水自西峡南向入溪渉之又北二里有石梁跨一西来溪上度之从梁端循峡西入是为胡家司即都匀长官司也以名同本郡故别以姓称又北一里有村在西山崖上曰黄家司乃其副也又北行田塍间五里度西桥又北半里入小西门是为都匀郡城宿逆旅主人家为沈姓亦江西人
　　初二日晨起作书投都匀四尊张【勉行四川人】乃散歩东入郡堂堂乃西向蟒山者又东上东山麓谒圣庙见有读书庑东者问南臯邹总宪戍都时遗迹曰有书院在东门外内问郡志其友归取以示甚略而不详即大小马尾之水不书其发源并不书其所注其他可知载郡八景俱八寸三分防子非此地确然特出之竒也此地西门大溪上有新架石梁垒石为九门甚整横跨洪流乃不取此何耶
　　都匀郡城东倚东山西瞰大溪有高冈自东山西盘而下临溪堑溪自北来西转而环其东城圆亘冈上南北各一门西有大小二门东门偏扵山之南城后环东山之巅其上有楼可以舒眺
　　郡西对蟒山为一郡最高之案郡治文庙俱向之其南峯旁耸有梵宇在其上须拾级五里而上以饭后雨作不及登谓之蟒者以峯头有石脊蜿蜒如巨蛇今志改为龙山
　　九龙洞在城东十里按一统志有都匀洞在都匀长官司东十里前门北向后门南向当即此洞今志称为仙人洞二下注云一在城东一在城西殊觉愦愦
　　水府庙在城北梦遇山大溪南下横其前一小溪西自蟒山北直东来注下有白衣阁倚崖悬危壁上凭临不测上有梵音洞西向为门洞无他致止云其中石佛自土中出者为异耳
　　初三日下午自都匀起程二十里至文德宿
　　初四日三十里麻哈州又十里干溪宿
　　初五日麻哈大堡又十里干埧哨又十五里平越卫初六日歇平越
　　初七日宿店
　　初八日雇贵州夫行至崖头宿
　　初九日新添饭至杨寳宿
　　初十日龙里宿
　　十一日二十里至鼓角三十里至贵州
　　十二日止贵州防古佛寺
　　十三日止贵州寓呉慎所家
　　十四日晨饭扵呉遂出司南门度西溪桥西南向行五里有溪自西谷来东注入南大溪有石梁跨其上曰太子桥【此桥谓建文君得名然何以太子之也】桥下水涌流两厓石间冲突甚急南来大溪所不及也渡桥溯南来大溪又西南三里有一山南横如列屛扵前大溪由其东腋北出路从其西腋南进又南行峡间二里歴东山之嘴曰堰塘其西南有两骈起其东即屏列山之侧也又三里过双骈东麓而出其南渐闻溪声遥沸东望屏列之山南迸成峡溪形复自南来捣峡去即出其东北腋之上流矣第路循西界山椒溪沿东界麓溯行而犹未觌靣耳又南二里始见东溪汪然有村在东之下曰水边寨又南三里曰大水沟有一二家在路侧前有树可憩焉又南渐升土阜遂东与大溪隔已从岭上平行五里北望双骈又三分成笔架形矣南行土山峡中又一里出峡循折而东则大溪自西南峡中来至此东转抵东峯下乃折而北去有九巩巨石梁南北架溪上是为华犵狫桥乃饭扵桥南铺肆中遂南向循东峯之西而行皆从土坡升陟路坦而寛九里见路出中冈路东水既东北坠峡下路西水复西北注坑去心异之稍上冈头则路东宻箐廻环有一家当其中其门西临大道有三四人憇石畔因倚杖同憇则此岗已为南北分水之脊矣盖东西两界俱层排闼而此岗中横其间为过脉不峻而坦其南即水南下矣是云独木岭【或曰头目岭昔金筑司在西界尖下而此为头目所守处】从岭南下依东界石山行五里复升土岭渐转东南岭头有一洼中坠从其东又南向而上共二里乃下一里则有溪自西北峡中出至此东转有石梁跨之是为青崖桥水从桥下东抵东界山乃东南注壑去经定番州而南下泗城界入都泥江者也于是又出岭南矣度桥而南半里入青崖城之北门其城新建旧纡而东今折其东隅而西就尖峯之上城中颇有瓦楼阛阓焉是日晴霁竟日夜月复皎
　　青崖屯属贵州前卫而地则广顺州所辖北去省五十里南去定番州三十五里东北去龙里六十里西南去广顺州五十里有溪自西北老龙脊发源环城北东流南转是贵省南鄙要害今添设总兵驻扎其内
　　十五日昧爽出青崖南门由岐西向入山峡【南遵大路为定番州】道五里折而南又西南歴坡阜共五里有村在路北山下曰蓊楼木树防宻小水南流从西入山峡西山宻树深箐与贵阳四靣童山逈异【自入贵省山皆童然无木而贵阳尤甚】西北入峡三里遂西上陟岭一里逾岭西下半里有泉出路旁土中其冷彻骨南下防壑去又西下半里有涧自此峡来横木桥扵上其水南流去路西度之复北上岭一里逾脊西有泉淙淙随现随伏西北行两山夹中夹底平洼犁而为田而中不见水又西北半里抵西脊脊东复有泉淙淙亦随现随隠盖此中南北两界俱穹而东西各亘横脊脊中水皆中坠不见洼底故洼底反燥而不潴越西脊而下西北二里路北有悬泉一缕自山脊界石而下路南忽有泉声淙淙成涧想透穴而出者半里转而西行又半里得一村在北山下曰马铃寨路由寨前西向行忽见路南涧已成大溪随之西半里又有大溪自西峡来二溪相遇遂合而东南注壑去此水经定番州与青崖之水合而下都泥者也于是溯西来大溪之北岸又西向行二里为水车坝坝北有土司卢姓者倚庐北下坝南有塲在阜间川人结茅塲侧为居停焉坝乃自然石滩横截涧水飞突其上而上流又有巨木桥架溪南北其溪乃自西广顺来【广顺即金筑安抚司乃万厯二十五年改为州添设流官】由溪北岸溯流入为广顺州道由溪东岸逾岭上为白云山道随溪东南下为定番州道乃饭于川人旅肆送火钱辞不受遂西南一里逾岭又行岭夹中一里半乃循山南转半里又东转入峡半里峡穷乃东南扳隘上其隘萝木防宻石骨逼仄半里逾其上又东南下截壑而过半里复东南上其岭峻石宻丛更甚半里又逾岭南下随坞南行一里是为八垒其中东西皆山南北成壑亦有溪坎坠成眢井而南北皆高水不旁泄者也直抵壑南则有横截壑口西骈隘如阈东聨脊成岭乃东向陟岭上一里逾其脊是为永丰庄北岭即白云山西南度脊也乃南向下山又成东西坞有村在南山下与北岭对是为永丰庄从坞中东向行二里得石磴北崖上遂北向而登半里转而西半里又折而北皆宻树深丛石级迤有巨杉二株夹立磴旁大合三人抱西一株为火伤其顶乃建文君所手植也再折而西半里为白云寺则建文君所开山也前后架阁两重有泉一坎在后阁前楹下是为跪杓泉下北通阁下石窍不盈不涸取者必伏而杓故曰跪云神龙所供建文君者中通龙潭时有双金鲤出没云由阁西再北上半里为流米洞洞悬山顶危崖间其门南向深仅丈余后有石龛可傍为榻其右有小穴云为米所从出流以供帝者而今无矣左有峡高迸而上透明中架横板犹云建文帝所遗者皆神其迹者所托也洞前凭临诸翠浪千层环拥廻伏逺近皆出足下洞左搆阁祀建文帝遗像【阁名潜龙胜迹像昔在佛阁今移置此】乃廵方使胡平所建前瞰遥山右翼米洞而不掩洞门其后即山之絶顶逾而北开坪甚厰皆层篁耸木亏蔽日月列径分区结静庐数处而南京井当其中石脊平伏岭头中裂一隙南北横不及三尺东西濶约五尺深尺许南北通窍不可测停水其间清冽异常而不减不溢静室僧置瓢杓之予初至见有巨鱼戯水靣见人掉入窍去波涌纹激半晌乃定穴小鱼大水停峯顶亦一异也以其侧有南京僧结庐住静故以南京名今易老僧乃北京者而泉名犹仍其旧也是日下午抵白云庵主僧自然供飡后即余登潜龙阁憇流米洞命阁中僧余北逾脊观南京井北京老僧迎客坐庐前萟地种蔬有蒿菜黄花满畦莺粟花殷红千叶簇朶甚巨而宻丰艶不减丹药也四望乔木环翳如在深壑不知在众山之顶幽旷交擅亦山中一胜絶处也对谈乆之薄暮乃返自然已候扵庵西复具飡啜茗移坐庵后石壁下是日自晨至暮清朗映彻无片翳之滓至晩隂雨四合不能扵羣玉峯头逄瑶池夜月为之怅然
　　十六日夜闻风雨声抵晓则风霏霏予为之迟起饭后坐小待霁欲往探龙潭零雨不休再饭乃行仍从潜龙阁逾岭至南京井从岐东北入深箐中耸木重崖上下窈穿防透壁非复人世共五里则西崖自峯顶下嵌深坠成峡中洼停水渊然深碧防石脚而入不盈不涸真万古潜渊千峯閟壑也其峡南北约五丈东西约丈五东崖低防空下者约三丈西崖耸防空下者十数丈水中深不可测而南透穴弥深盖穿山透腹一峯中直西南透为南京井东南透为跪杓泉者也崖上乔干密枝漫空笼罩又东北扳崖东南度壑皆窈之极壑东有遗茅一龛度木桥而入为两年前匡庐僧住静处今茅空人去将度木披之而山雨大作循旧径返深蔼问落翠纷纷衣履沾透再过南京井入北僧龛僧钥扉往白云惟雨中莺粟脉脉对人空山娇艶宛然桃花洞口逄也还逾潜龙阁自然已来候阁旁遂下庵瀹茗炙衣晩飱后雨少霁复令从由庵东登岭角循之而北一里出其东隅近山皆伏其下遥山则青崖以来自龙里南下之支也稍北下深木中度石隙而上得一静室其室三楹东向寥廓室前就石为台缀以野花室中编竹缭户明洁可爱其处高悬万木之上下瞰箐篁丛叠如韭畦防防隔以悬崖间以坑堑可望而不可陟故取道必迂从白云盖与潜龙阁后北坪诸静室取道皆然更无他登之防径也此室旷而不襍幽而不閟呼吸通帝座寤寐絶人寰洵栖真之胜处也静主号启本滇人与一徒同栖而北坪则独一老僧也白云之后共十静庐因安氏乱各出山去惟此两庐有栖者十二庐旁各有坎泉供勺因知此山之顶皆中空醖水停而不流又一竒也晩白云暮雨复至自然供茗炉旁篝灯夜话半晌乃卧
　　十七日晨起已霁而寒悄颇甚先是重夹犹寒余以为隂风所致有日当解至是则日色皎然而寒气如故始知此中夏不废炉良有以也
　　白云山初名螺拥山以建文君望白云而登为开山之祖遂以白云名之一统志有螺拥之名谓山形如螺拥而不载建文遗迹时犹讳言之也土人讹其名为罗勇今山下有罗勇寨土人居罗勇而不知其为螺拥土人知白云山而不知即螺拥山夷地无徴沧桑转盼如此白云山西为永丰北岭即余来所逾岭也东则自滇僧静室而下即东隤頽然下对青崖皆为絶壑前则与南山夹而成坞即余东北来登级处也后则从山顶穷极窈北抵龙潭下为后坞即余来时所经岭南之八垒者也此其近址也其逺者东抵青崖四十五里西抵广顺三十里东南由蓊贵抵定番州三十里北抵水车坝十五里
　　白云山中有元色白色诸猿毎六六成行轮朝寺下【据僧言如此余早晩止闻其声】又有菌甚美大者出龙潭后深箐仆木间玉质花腴朶径尺即天花菜也【又有小者名八担紫土人呼为茅枣云南甚多】自青崖而西有司如之流其西又有马铃寨东溪其西又有水车坝西溪皆南流合扵定番而皆自石洞中涌出至白云南又有蓊贵锣鼓洞水及撒崖水皆为白云山腹下流皆合扵定番州其南又有水埠龙【在白云南三十里有仙人洞其北五里又有金银洞白牛崖】其上流亦自洞涌出而南注扵都泥江则此间水无非洞出者矣
　　东南山脊蜿蜒自龙里西南分支南下廻绕如屏直抵泗城界此即障都泥而南趋者其山廻环而东中围丹平平州诸司即麦冲横梁诸水南透六洞而下都泥以此支环之也
　　老龙之脊自广顺北东序上寨岭东过头目岭又东北过龙里之南又东过贵定县西南又东过新添卫之桫木寨乃东南转环蟒山之南东过为普林北岭又东抵独山州北乃东趋黎平南境而东度沙泥北岭以抵兴安分水
　　贵州东三里为油凿闗其水西流西十里为圣泉北岭其水东流北十五里为老鸦闗其水南流为山宅溪南三十里为华犵狫桥其水北流四靣之水南最大而西次之北穿城中又次之东为最微俱合扵城南薛家洞东经襄阳桥东北抵望风台从其东又稍北入老黄山东峡乃东捣重峡而去当与水桥诸水同下乌江者也十八日辞自然师下山一里半抵山麓西一里半有数家在南麓为永丰庄皆白云寺中佃户也由其前西向尖峡中去是为广顺州道由其前西去南转是为定番州道由其前北向逾岭是为土地闗道先是自然为余防所从曰由广顺安顺西出普定其道近而两顺之间【广顺知州栢兆福欲归临清安顺土知州近为总府禁狱中】苖蛮伏莽可虑不若西北由东基出平坝抵普安多行四十里而地僻苖驯可免意外余思由两顺亦须三日行走平坝路迂而行多亦三日可达普安遂不西行而北逾岭其岭即白云山之西陲也共一里越其北有坞东北向东南界即白北龙潭之后西北界即南岭所环转北而东属扵龙潭东之下者其中平坞一壑南北长二里水亦中洼下坠两旁多犂为田是名八垒北竟坞中乃北逾石岭共半里下北渡独木桥有坞自东北向西南是为干沟横度之北上半里是为土地闗下闗半里凿石坎停细流一盂曰一碗水行者以口就而啜之又西向一里半出峡由其北循山东北转为水车坝道由其西截坞直行一里半有村在北山下是为谷精从村西转又截坞而下一里转入山峡有溪自南而北即从北峡转而东去是水车坝之上流也其流自广顺州东北老龙南谷来者渡之又西越山坡旋下泝西来小流入其流东注南来大溪即同之直向南去路溯溪南山峡逼仄时扳石上下二里余乃西渡此水从其北西向又半里其北削崖高穹有洞上缀其门南向遂从其下西逾坳坳间石骨棱厉逼属南山廻视前溪在其下不知从何而出即水车坝水亦流自穴中者不知即指此水抑谓南来大溪也逾坳西稍下约一里有路交为十字其南北皆从山岭上下有石磴逶迤乃广顺违贵省道也其东西即逾坳而西下峡中者从峡西下半里又闻水声潺潺有水深自坑底东注坳下信乎即坳东透穴之水矣溯之山坞复开有村在西山下是为东基下寨从其前转而东北则下寨山之北突也循之一里又西北转则西界山纯削为石而东界则土脊迤又北二里有村当北冈之上是为东基上寨寨中悬小支尽处皆瓦房非他苖寨所及由寨西北向半里有泉飞流注腋由寨东而出寨当其中小支左右皆崇冈峻峡寨后复环一坞良畴层倚焉皆此泉之所润而透扵东坳之下者也蜿蜒上跻者一里从岭上复北逾顶者半里下至坞中望北峯夹立甚高其下有坞自西北来者即上寨后注腋之水从水车坝而南去者也其下有坞向东北坠者即坞中东分之水从华犵狫桥而北出者也其坞甚平中犂为田从田塍北上又东北升岭半里逾头而饭于是北望遥山开伏数里外石峯屏列俱不能与此山并峻矣北下甚坦半里路分两岐一从东北行者为野鸭塘出平坝道遂从西北下山一里抵山下沿陂陀西行渐有小水俱从东北去二里复溯水入峡一里复陟岭而上又二里遂西过野鸭塘有堡数十家在南山下其前有塘潴水直逼北山然东西皆高不知从何而泄即所谓野鸭塘是也绕堡前西南行半里望西北山崖间有洞高穹其前陇复有洞伏扵下乃呼担夫少停行李路隅余独从西岭横陟之半里遂陟下洞之上陇不甚高然四靣皆悬削不可下复稍西下山麓东向行遂得下洞洞门南向门下稍洼其左透崖东岀另辟一门门东北向其后旋壑下防四靣寛圆虽洼而不闇既上遂透东门而出稍下从峡中西陟上洞洞门东向前有垒石为垣后亦中洼而下然不甚深其上悬崖虽高中扄之玲珑乳柱之夭矫反不若下洞也既出复从峡中下转前陇之嘴而西又经下洞前则前麓皆水草沮洳东与野塘相连而此即其上流也忽闻水声潺潺自下洞前石根透出歴沮洳之坞而东潴扵野塘者也又从西岭下半里仍抵路隅呼担与顾奴遂西縁山坳行西望三攅列外又有峯绕之心以为异又西四里有寨在南山下又绕其前循之左转西南半里又逾一坳于是西行峡中其峡南北两界排闼而前北即所望三峯攅列者但在其内下望反不可见南则有崖高削上有一石侧垂石色独白而状如羊是为羊吊崖逾坳至此又一里矣其北崖中断忽露顶上之峯盘穹矗竪是为唐防山盖即前望三峯至是又转形变象耳按志唐防在省城南八十里天生桥在金筑司北三十里今天生桥在唐防东北三十里是天生桥去省反近而唐防反逺不知当时何以分界也自然言建文君先驻唐防后往白云志言其处可以避兵亦幽閟之区矣又西一里余有峡南向下是为猪槽堡路直西逾小脊而下三里则坞开南北路交十字扵中乃横截之渡一小水半里有堡在西山上曰栁家堡又北半里又有堡在北陇上于是循其右复西上岭一里将及岭坳有泉淙淙自土穴出其色乳白浑而不清逾岭下共二里复坞开南北仍横截之有涧在坞中其水甚小潴而不流似亦北去者又西一里复上岭其岭南北石峯骈夹中通一坳甚逼一里越坳而西见西壑中堰水满陂始以为东出而实不流之波也循之又西一里则大坞扩然西去陂堰横障而北又北循之有村在北山之嘴曰狗塲堡乃汤吏部之佃苖也村西平畴一坞为膏腴之壤欲投之宿村人勿纳曰西去二里有村亦汤氏佃丁其中可宿乃复西循平畴北陇行一里余有石界平坞中削骨擎空亦独秀之峭而险者透北峡而西又半里复得一村入叩之其人闭户遁去又西得一堡强入其中茅茨陋甚而临处与猪畜同秽盖此地皆苖熟者虽为佃丁而习甚鄙令人反忆土蛮竹栏为上乘耳
　　十九日昧爽促苖起作饭忽担人亦呼之余心以为异谓从来懒不肯起今何以人呼亦呼也盖此人名王贵为靖州太阳坪人先是三里抵蓝涧彼同数人自后尾至告曰予侪欲往庆逺苦此路不通迂路又太逺闻叅府以兵送行故特来附带余怜而纳之途中即以供应共给之及抵庆逺彼已去及逰南山复遇之遂日日来候予愿随往滇中余思自庆抵南丹有夫可送至贵州界恐无担负欲纳其一人因与之约曰予此地尚无所用汝然既随予亦毎日予工价一分若遇负担处毎日予工价三分半彼欲以二人从后闻其侪在南山洞中以絮塞牧牛童子口予心疑之而王贵来言诱童子非伊乃同行者彼已另居扵庆已请独从随至麻哈遂渐傲慢以櫈伤予足及抵贵州见予欲另觅夫复作悔过状甚堪怜予复用之至是早起忽不见观余所藏路费亦竟窃之去矣自予行蛮洞中以数金藏盐筒中不意日乆为彼所窥乃不失扵蛮烟虺毒之区而失之就担遵涂之日徒有怅怅而已既明担夫窃赀已去无可奈何求苖子送出平坝不及三十里索价甚遁去不肯出盖苖习素不送客予求之他苖其人曰彼好意宿汝奈何以担累之须自负去二三里抵九家堡即有送者遍求之其语皆然予无可奈何饭而束担与顾仆共擡而前行由狗塲西苖堡截坞堰南过一里逾岭西下又过一苖堡益转而南又逾一岭半里乃西向下半里有溪汪然自南而北始为脊北第一流乃北合洛阳桥下水东经威清而下乌江者溪上旧有石桥已圯其东半渉水而渡其西半是为九家堡乃苖之熟者也至是已近午矣始雇得一夫担而行复西北上陇六里有村在西山下曰二家堡从其东盘山嘴而北北界山逺辟旷然直东遥见高在四十里外者即志所云马鞍山威清之山也路复循南山之北西向入峡二里出峡有村在南山下曰江清其处山坞大开平畴中拓东有石离立即与南山夹而为所从之峡者也由村东北向抵二石峯下其突屼南靣削崖廻裂而无深洞西面有洞在半其门西向亟止苖子令停担下予先探其南靣无岩可入惟西南下细流汩汩向麓下窍中出遂从其上跻入洞洞顶甚平间有乳柱下垂若帷带飘揺其内分为三层外层即洞门之前旷若堂皇中有圆石如堆旋而成者四五丈之内即防空而下其下亦平整圆拓深约丈五而大倍之从其上下瞰亦颇光明盖洞门之光既从上倒下而其底北裂成隙亦透明扵外似可挨入而未及也是为下层下层之东其上复深入成洞与外层对第为下防所隔不能竟达由外层南壁扳厓而上东透入腋列柱如门颇觉幽暗而玲珑嵌空诡态百出披窍北下遂达中层则外层之光仍中射而入其内千柱缤纷万窍灵幻左甚深入而窈窕莫穷前临下层如在楼阁亦贵筑中所仅见者方扳陟不能去而苖夫在下呼促不已乃出洞而下从洞前北行升陟塍陇二里有东溪自西而东溯之西行有桥十余巩横跨其上是为洛阳桥乃新构而成者桥下流甚大自安顺州北流至此曲而东注威清又北合陆广志所谓的澄河是矣度桥北又溯流而西抵水之北来东折处遂从岐北向溯小溪行始由溪东已渉堰由溪西已复西北逾岗五里抵铜鼓山坞南辟北界石峯耸立皆有洞或高或下随而出西界则遥山自北而南蜿蜒如屏连裂三洞其门皆东向而南偏最高敞其前有数十家当其下即铜鼓寨也是洞名铜鼔洞按志铜鼓山在威清西四十五里以方隅道里计之似即此山然其地去平埧仅五里不平埧而威清何也其洞高悬峻裂内入不甚深而前多突耸之石环牖分门反觉窈窕其右重壁之上圆穴一规北向高穹扳崖登之其中上盘空顶下坠深穽土人架木铺竹为垫俨然层阁顶东透明穽内复有穴自下层出入土人置扉穴前晩则驱牛马数十头藏其中正岩之后有裂窍西南入滴沥垂其内不絶渐转渐隘而暗似向无入者乃出时有一老者予洞前余欲并探北中洞老者曰此洞浅不足观有南洞在高崖上且大路可由可一登之乃循洞麓西转不数十歩则南果有洞出崖端其门南向其下依崖而居者犹环之为庐乃从庐后跻级上洞门悬嵌弥高前垒石为垣若雉堞形内深五丈余而无悬突之石扩然高朗其后洼防而下者一二丈然俱靣阳而土人置廪盈其间其左腋裂窍北下渐狭而卑土人曰与东洞通想即垂沥不絶处也亦以黒暗不暇入时頋仆与苗子担前行已乆予恐其不之待遂下山循麓西上半里逾坳则頋仆与苗夫犹待扵此其坳当西界蜿蜒屏列之中脊不甚高而石骨棱棱两旁骈峙甚逼过隘西下坞中洼其西复有坳环属盖南北夹起危峯而东西又两脊如属垣洼中有小水牧者浸牛满其中度洼半里又逾脊西下约一里有岐直下西坞者通平埧南上之道循岭北越岭角者为往平埧道乃西北上岭者一里逾岭角而北又北下者一里又逾岭西北一里与大道值循大道稍北遂西度田塍共半里逾小桥入平坝东门半里转而南乃停担肆中是晩觅得安庄夫市小鲫佐酒时方过午坐肆楼作记
　　平坝在东西两山夹间而城倚西山麓城不甚雄峻而中街市人颇集鱼肉不乏出西门数里有圣泉亦时涸时溢以迂道不及往
　　二十日早飡随担夫出平埧南门循西山麓南行二里有石坊当道其南丛山横列小溪向东峡去路转西峡入三里又随峡南转又二里上石子岭逾岭为石子哨又七里过水桥屯又五里为中火铺又二里西上坳从坳夹行一里为杨家闗又西三里为王宋堡乃东转四里为石佛洞洞门西向不深有九石佛甚古【其处西抵大茅河为安酋界约五十里】又南五里平坞间水分南北流是为老龙过脊又南五里为头铺又南二里西入山坳逾之出其西又南行三里过一堡又二里上陇入普定北门一岐自东北来者广顺道一岐自西北者大茅河诸闗隘道普定城垣峻整街衢宏濶南半里有桥又南半里有层楼跨街市集甚盛
　　二十一日出南门西南行十五里为杨家桥有堡为杨桥堡又南十里为中火铺又南一里抵龙潭山下转入西峡西八里有哨转南七里为龙井铺又南七里过哑泉大路从东南下山绕山南入安庄东门小路越岭西而南下度小桥抵安庄西门安庄后倚北峯前瞰南陇而无南门惟东西两门出入西门外多客肆余乃入憇焉遂入西门过伍徐二卫舍为言此间为安邦彦所荼毒残害独惨人人恨不洗其穴然以天兵临之荡平甚易而部院朱独主抚以致天讨不行而叛逆不戢今正月终犹以众窥三防河以有偹而退三防河者又安庄西五十里一水西北自坞撒一水西南自老山中合并东北行故曰三防东经大茅陆广乌江与安限为天堑者惟此今设总兵官驻其地时朱总督已毙舆尸还越而按君冯士晋为四川人余离贵省日亦亲临陆广廵歴三坌将由安庄抵安南伍君曰按君此行亦将廵察要害分布士卒为勦除之计非与朱为比者不识然否普定卫城内即安顺府所驻予先闻安顺止土知州而宦籍有知府节推至是始知所驻在普定也
　　安庄卫城内即镇寕州所驻其公署在南城内叚公祠之东湫敝殊甚庭有古杉四株大合两人抱岂亦国初之遗耶
　　安南卫城内即永寕州所驻考一统志三卫三州旧各有分地卫俱在北州俱在南今州卫同城欲以文辖武实借武卫文也但各州之地俱半错卫屯半沦苖孽似非当时旧境矣
　　三卫之西为水西所苦其东又诸苖襍据惟中一道通行耳
　　段公名时盛天启四年任镇寕道云南普名胜叛踞阿迷州叚统兵征之死扵难故州人立祠祀之而招魂扵望水亭之西【今普名声之子犹据阿迷州】
　　二十二日五鼓大雨达旦予少憇逆旅下午霁独南遵大路一里逾岭由岐东下半里入双明洞此处山皆廻环成洼水皆下透穴地将抵洞忽坞中下裂成坑濶三尺长三丈深丈余水从其东底溢出即从其下北去溢穴之处其上皆环塍为田水盈而不渗亦一竒也从此西转则北山遂南削为崖西山亦削崖北属之崖环西北二靣如城半规先抵北崖下崖根忽下嵌成洞其中贮水一塘渊碧深即外自裂坑中潜透而滙之者从崖外稍西即有一石自崖顶南跨而下其顶与崖并起而下辟为门高濶约俱丈五是为东门透门而西其内北崖愈穹西崖之环驾而属者亦愈合西山之南复分土山一支掉臂而前与东门外崖夹坑而峙昔有结高垣垒石址架阁扵上北与东门崖对以补东向之隙而今废矣由东门又数十歩抵西崖下其崖自南山北属扵北崖上皆削壁危合下则中辟而西通高濶俱三倍扵东门是为西门此洞外之双明也一门而中透已竒两门而交映尤异其西门之外山复四环成洼高若列城水自东门外崖北渊间又透石根溢出西门之东其声淙淙从西门北崖又透穴西出门之东西皆有小石梁跨之以北入洞水由桥下西行环洼中又透西山之下而去西门之下东映重门北环坠壑南倚南山石壁氤氲结为龛牖置大士像焉由其后透穴南入石窍玲珑小而不扩深可十余丈而止此门下南壁之竒也北接北崖石屏中峙与南壁夹而为门屏后则北山中空盘壑极其宏峻屛之左右皆有小石梁以分达之屏下水环石壑盘旋如带此门下北壁之竒也北壁一屏南界为门北界为洞洞门南临此屏中若树塞遂东西亦分两门南向水自东门下溢穴而出潄屏根而入则循屏东而驾为东桥而东门临之又溢穴出西门下循屏西而架为西桥而西门临之此又洞内之双明也先从西门度桥入洞顶高十余丈四旁平覆如幄而当门独旋顶一规圆盘而起俨若寳盖中穹其下有石台中高而承之上有两圆洼大如铜鼓以石击之分清浊声土人诧为一钟一鼓云洞西北盘亘亦多垂柱裂隙俱廻环不深东南裂隙下高逈亦如西门而掩映弥深水流其前潆洄作态崆峒清泠各极其趣遂逾东桥仍出西门下由其前南向而上直跻崖根复有洞东向高濶俱三丈而深十丈洞后北转遂上穹而黒然不甚深矣洞中干朗有僧栖之而中置金仙像乃扣僧索笔携炬同下穷西门大士后小穴并録壁间诗返寓已暮







　　徐霞客游记卷五上
　　钦定四库全书
　　徐霞客逰记卷五下
　　明　徐宏祖　撰
　　西南游日记八【贵州】
　　二十三日雇短夫遵大道南行二里从陇头东望双明西崖其下犹透明而东也洞中水西出流壑中从大道下复西入山麓再透再入凡三穿岩腹而后注扵大溪盖是中洼壑皆四靣山环水必透穴也又南逾阜四升降共四里有堡在南山岭头路从北岭转而西下又二里有草坊当路路左有茅铺一家又西下升陟陇壑共七里得聚落一坞曰白水铺已为中火铺矣又西二里遥闻水声轰轰从陇隙北望忽有水自东北山腋防崖而下捣入重渊但见其上横白濶数丈翻空涌雪而不见其下截盖为对崖所隔也复逾阜下半里遂临其下流随之汤汤西去还望东北悬流恨不能一抵其下担夫曰是为白水河前有悬坠处比此更深予恨不一当其境心犹歉歉随流半里有巨石桥架水上是为白虹桥其桥南北横跨下辟三门而水流甚濶每数丈輙从溪底翻崖喷雪满溪皆如白鹭飞白水之名不诬矣度桥北又随溪西行半里忽陇箐亏蔽复闻声如雷余意又竒境至矣透陇隙南頋则路左一溪悬捣万练飞空溪上石如莲叶下覆中剜三门水由叶上漫顶而下如蛟绡万幅横罩门外直下者不可以丈数计捣珠崩玉飞沫反涌如烟霞腾空势甚雄厉所谓珠帘钩不卷疋练挂遥峯俱不足以拟其壮也盖余所见瀑布高峻数倍者有之而从无此濶而大者但从其上侧身下瞰不免神悚而担夫曰前有望水亭可憩也瞻其亭犹在对崖之上遂从其侧西南下复度峡南上共一里余跻西崖之巅其亭乃覆茅所为盖昔望水亭旧址今以按君道经恐其停眺故编茅为之耳其处正靣揖飞流奔腾喷薄之状令人可望而不可即也停憩乆之从亭南西转涧乃环山转峡东南去路乃循崖拾级西南下又升陟陇壑四里西上入坞有聚落一区在东山下曰鸡公背土人指其东南上有洞西北向外门如竪而内可容众有鸡公焉以形似名也其洞东透前山而此坞在其后故曰背余闻之乃贾勇先登冀一入其内比登祗有一道西南上随之迤扳跻竟无旁岐已一里登岭头矣是为鸡公岭坳中有佛宇问洞何在僧指在山下村南已越之而上矣担夫亦至遂逾岭西向下半里抵壑中又半里有堡在南陇曰太华哨又西上逾岭而西又一里乃迤西南下甚深始望见西界遥峯自北而南屏立如障与此东界为夹互相颉颃中有溪流亦自北而南下嵌壑底望之而下一下三里从桥西度是为闗岭桥越桥即西向拾级上其上甚峻二里有观音阁当道左阁下甃石池一方泉自其西透穴而出平流池中溢而东下是为马跑泉乃闗索公遗迹也阁南道右亦有泉出穴中是为哑泉人不得而尝焉余勺马跑甘冽次扵惠而高山得此故自竒也但与哑泉相去不数歩何良楛之异如此由阁南越一亭又西上者二里遂陟岭脊是为闗索岭索为闗公子随蜀丞相诸葛南征开辟蛮道至此有庙肇自国初而大扵王靖逺至今祀典不废越岭西下一里有大堡在平坞中曰闗岭铺乃闗岭守御所所在也计其地犹在山顶虽下未及三之一也至才过午夫辞去余憩肆中
　　二十四日晨起以乏夫为虑忽有驼骑至尚余其一遂倩之议至交水以筐囊装马上令之先行余饭而后行西南七里上北斗岭一里西逾其脊有亭跨其上西望崇山列翠又自北屏列而南与东界复颉颃成夹夹中亦有小水南去从岭西下二里抵夹坞中有聚落倚其麓是为北斗铺【闗岭为中界髙山而北斗乃其西陲二界髙岭愈西愈高】由铺西截坞横度二里乃西向拾级上迤峯头五里逾一坳东眺闗岭已在足底有坊跨道曰安普封疆是为安庄哨【自闗岭为镇寕永寕分界而安庄卫之屯直抵盘江皆犬牙相错非截然各判者】又西上峯峡中三里崖木渐合曰安笼铺【又永寕属】按志有安笼箐山安笼箐闗想即此问所谓安笼守御所土人云在安南东南三日程此属普州又非此矣按此地在昔为安氏西南尽境故今犹有安庄安笼安顺安南诸名盖安氏之地昔以盘江为西堑而今以三防为界三防以南盘江以东为中国奋卫者仅此耳由铺西更南上一里逾岭稍下有坞中洼又西半里则重夹坑下坠北去盘岭侧西度坑坳又半里复拾级上二里有庵跨道是为象鼻岭由其西度脊甚狭南北俱削壁下而成坑其上濶仅五六尺如度堵又宛转北跻再过一脊共三里陟岭头则此界最高处也东瞰闗岭西俯盘江以西两界山俱若列屏扵下如川字分行而拥之者岭西又盘坞为坪结城其间是为查城即所谓鼎站也【有查城驿属南安　鼎站为西界高山而白云寺乃其西陲亦愈西愈高】乃望之西北下共二里半而税驾逆旅赵店【江西人】时驼骑犹放牧中途予小酌肆中而返憩肆中
　　其地为盘江以东老龙第一支南分之脊第二支为闗岭第三支为鸡公背支南下形如川字而西支最高然其去俱不甚长不过各尽扵都泥江以北其界都泥江北而走多灵者又从新添东南分支下都匀南环独山州北又东南度鸡公闗而下者也
　　其地东南为慕役长官司【李姓】东北为营顶长官司【罗姓】西北为沙营长官司【沙姓时沙土官初故其妻即郎岱土酋之妹郎岱率众攻之人民俱奔走于鼎站】沙营东北为郎岱土酋东北与水西接界与安孽表里为乱攻掠隣境上官惟加衘饵不敢一问也按是岭最高西为查城东为安笼箐皆絶顶廻环而成犹在众山之上也一统志永寕之安笼箐闗正指此普安之安笼千户所在安南东南三日程者即与广西之安隆长官司接界乃田州白隘所由之道在普安安笼千户所当作安隆与广西同称不当作安笼与永寕相溷也
　　鼎站之峡从东北向西南其东南即大山之脊而查城倚其西北亦开一峡而去乃沙营土司道也其泉源亦自东北脊下穿站街而西南坠峡底西南峡脊亦环接无隙遂从其底穿山腹西去当西注盘江者矣
　　二十五日自鼎站西南行一里余有崖在路右上下各有洞洞门俱东南向而上洞尤空濶以高不及登路左壑泉已成涧随之南半里山廻壑尽脊当其前路乃上跻水则自其下入穴盘折二里逾坳脊是为梅子闗越闗而西路左有峡复坠坑而下东西径一里而西复廻环连脊路循其上平行而西复逾脊始下陟二里又盘坞中山西南转二里复西北上一里是为黄土埧盖鼎站之岭至此中降又与西岭对峙成峡有土山中突而连属之其南北皆坠峡下中踞若埧然其云黄土埧者以此有数家倚西山而当其坳设廵司以稽察焉又上逾岭脊共五里为白云寺于是遂西南下迤四里途中扛担络绎车骑相望则临安道母忠以钦取入京也司道无钦取之例其牌如此当必有説按母川人本乡荐岂果有卓异特逹圣聪耶然闻阿迷之僭据未复而舆扛之纷纭实繁其才与操似俱可议也又至坞底西北上一里为新铺由铺西稍逾岭头遂直垂垂下五里过白基观观前奉真武后奉西方圣人中颇整洁时尚未午驼骑方放牧在后余乃入后殿就净几以所擕纸墨记连日路纪盖以店肆杂防不若此之净而幽也僧檀波甚解人意时时以茶蔬米粥供下午有象过二大二小停寺前久之象奴下饮濒去象輙跪后二足又跪前二足伏而后升既而驼骑亦过予方草记甚酣不暇同徃又乆之雷声殷殷天色以云幕而暗辞檀波以微礼酬之固辞不受初余以为去盘江止五里耳至是而知驼骑所期旧城尚在盘江上五里亟为前趋乃西向直下三里有枯涧自东而西新搆小石梁跨之曰利济桥越桥度涧南又西下半里则盘江沸然自北南注其峡不濶而甚深其流浑浊如黄河而甚急万山之中众流皆清而此独浊不知何故【余三见此流一在武宣入栁江亦甚浊一在三镇北罗木渡则清一在此复浊想清乃壑时也】循江东岸南行半里抵盘江桥桥以鐡索东西属两厓上为经以木板横铺之为纬东西两厓相距不十五丈而高且三十丈水奔腾扵下其深又不可测初以舟渡多溧溺之患垒石为桥亦多不能成崇祯四年今布政朱【名家民云南人】时为亷宪命普安防击李芳先【四川人】以大鐡练维两厓练数十余条铺板两重其厚仅八寸濶八尺余望之飘然践之则屹然不动日过牛马千百羣皆负重而趋者桥两旁又高维鉄练为栏复以细练经纬为纹两厓之端各有石狮二座高三四尺栏练俱自狮口出东西又各跨巨坊其东者题曰天堑云航督部朱公所标也其西者题曰【四字缺文】傅宗龙时为监军御史所标也傅又竪穹碑题曰小葛桥谓诸葛武侯以鉄为澜沧桥数千百载乃复有此故云余按渡澜沧为他人乃汉武故事而澜沧亦无鉄桥鉄桥故址在丽江亦非诸葛所成者桥两端碑刻祠宇甚盛时暮雨大至不及细观度桥西已入新城门内矣左转瞰桥为大愿寺西北循崖上则新城所环也自建桥后増城置所为鎻钥之要云闻旧城尚在岭头五里急冐竭蹶跻级而登一里半出北门又北行半里转而西逶迤而上者二里雨乃渐霁【新城内所上者峻城外所上者坦】西逾坳循右峯北转又半里则旧城悬岭后冈头矣入东门内有总府镇焉其署与店舎无异早晩发号用喇叭声亦不金鼓之声无有也【青厓总兵姓班三坌总兵姓商此间总兵姓胡添设虽多而势不尊矣】是夜宿张斋公家军人也
　　二十六日驼马前发余饭而出旧城西门始俱西南行从岭坞升降五里有一二家在南陇下为保定铺从其侧西上岭渐陟隆崇三里忽有水自岭峡下循峡而上峡中始多田塍盖就水而成者【时已挿莳矣】又上二里是为凉水营由营西复从山坞逶迤而上渐上渐峻又五里遇驼马方牧余先发将逾坳坐逾坳下石间少憩望所谓海马嶂者欲以形似求之忽有人自坳出负罂汲水由余前走南岐去余先是望南崖廻削有异而未见其岐至是亟随之抵崖下则穹然巨洞其门北向其内防空而下甚宏其人入汲扵石隙间随处而是皆自洞顶淙淙散空下坠土人少凿坯承之水从洞左悬顶下者最盛下有石台承之台之侧凿以贮汲者洞从右下者最深内可容数百人而光明不閟然俱无旁隙别窍若堵墙而成者也出洞仍由旧路出大道登坳即海马嶂有真武阁跨坳间余入憩阁间取笔禇记防则驼马前去久之乃行其内即为海马铺去城十里矣其防北两日半程为小米马塲有堡城下临盘江隔江即水西地南两日程为乖塲河水涨难渡即出之所也又西循南岭而行见其坞皆北向坠然多中洼而外横亘者连西又稍上二平脊共三里则北度而矗者其甚高是为广山其上李芳先新结浮屠为文曲星盖安南城东最高之巅也又西二里为茶庵其北有山欹突可畏作负隅之势者旧名歪山今改名威山余望之有异而亟扵趋城遂遵大路而西又三里复逾一阜又二里税驾于安南城之东闗外陈贡士家
　　二十七日驼马已发余后饭问知城东五里由茶庵而北有威山山间有洞从东透西又有水洞其中积水甚深其前正瞰卫城遥指其处虽在山巅然甚近也乃同顾仆循昨前道五里东抵茶庵遂由岐北向入山一里抵山左腋则威山之脉自北突而南南耸而北伏南削而北垂东西皆亘崖斜骞而南上从南麓复起一小亦如之入东峡又一里直抵山后则与东过脊防也由脊北下甚深而路芜由脊西转循山北之半西行路芜而磴在循之行则北坞霾雾从坞中起弥漫北咫尺不可见而南靣威山之北惟行处犹朗而巅亦渐为所笼西行半里磴乃南上拾级而登者半里则之北靣全为雾笼矣乃转东北上则东崖斜骞之上也石脊甚狭由东北上西南如扳龙尾而升复见东南外澄霄丽日遥山如靛余所行之西北则弥沦如海峯上下皆入混沌若以此脊为界者盖脊之东南风所从来故夙霾净卷脊之西北风为脊障毒雾遂得以为窟穴予夙愿一北眺盘江从来处而毎为掩至是适登北岭而又为雾掩造化根株其不容人窥测如此扳脊半里有洞在顶崖之下其门东向上如合掌稍洼而下底寛四五丈中有佛龛僧榻【遗饭犹存而僧不知何徃】两旁颇有氤氲之龛其后直透而西门乃渐狭而低亦尖如合掌其门西径山腹而出约七丈余前后通望而下不见者以其高也出后门上下俱削崖叠石路縁崖西南去十余丈复有洞西向门高不及丈而底甚平深与濶各二丈而洞后石缕缤纷不深而幻置佛座其中而前建虚堂已圯其前直瞰卫城若垂趾可及偶雾气一吞忽漫无所覩不意海市蜃楼又在山阿城郭也然此特洞外者也由洞左旁窍东向入其门渐隘而黒扳石阈上其中坎砢欹嵌洼窦不一皆贮水满中而不外溢洞顶滴沥下注水池如襍佩繁铿锵逺近洞内渐转东北势似宏深渊坠既水池高下无可着足而无火炬遥烛惟从黒暗中聴其遥响而已余所见水洞颇多而独此高悬众峯之顶又潴而不流无一滴外泄向所望以为独石凌空而孰意其中乃函水之具耶出洞仍崖而北入明洞后门抵前洞从僧榻之左有旁龛可登扳而上之则有隙西透若而岐为两其后复有洞门西向在崖路之上其门颇敞第透隙处双楞逼仄只可外窥不能穿之以出耳先是予入前洞见崖间有镌三明洞三字者从洞中直眺但见前后而不知旁观更有此异也下洞由旧洞三里出茶庵适按君冯以专廵至从来直指廵方不逾闗岭盘江冯以特命再任故歴闗隘至此耳时旌旗穿闗逾坳瞻眺之空山生色第随其后抵安南不免徒骑杂防五里之程乆乃得至乃饮扵陈氏肆中遂入东门西抵卫前转南而出南门南向行岭峡间共平上二里有脊自西北度东南度防东平为塍西忽坠坑深下有水自坑中唧唧出路随之西循北崖下随即所谓乌鸣闗也【乌鸣闗在安南卫】土人呼为老鸦闗西向直下一里有茶庵跨路隅飞泉夹洒道间即前唧唧细流至此而奔腾矣庵下崖环峡仄极倾防之势又曲折下半里泉益溢道有穹碑题曰甘泉胜迹其旁旧亦有亭已废而遗址丰碑尚在言嘉靖间有僧施茶膳众由岭下汲泉甚艰一日防地得之是言泉从僧发者余忆甘泉之名旧志有之而唧唧细流实溢扵岭上或僧防引至此不为无功若神之如锡卓龙移则不然也又拾级西南下一里下抵峡口循西崖之口转而西行北则石崖排空突屼上压南则坠壑下盘丘垤纵横皆犁为田虽升降已多犹平行山半也又西半里有泉自北崖裂隙间宛转下注路经其前为架桥横度泉落扵桥内复从桥下防峡去坐桥上仰观之崖隙欹曲泉如从云叶间堕出或隠或现又瀑布一变格也循崖又西迤平上两过南度之脊渐转西北共五里为乌鸣铺复西北下峡间一里余有小水一自东峡来一自北峡来各有石梁跨之合扵路左而东南去度两石桥又西南上岭一里从岭头过一哨有数十家夹道又从岭上循北界大山西向行其南复平坠成壑下盘错为田甚深其南遥山与北界环列者耸如展屏而北角独尖竪而起环此壑而东度土脊一枝遥属扵北界大山所遇岭头夹哨处正其北属之脊也余先日从海马嶂西即遥从岭隙见西缭绕而此独方顶逈出如屏问骑夫江西坡即此否对曰尚在南余望其坳入处反在北心惑之至是始知其即东向分支之脊也路虽对之行而西坡实在其北循北岭升降曲折皆在半行又西北二里西南二里直坠坡而下者二里縁岭西转者一里是为纳溪铺盖在北崖南坠之下虽所下已多而犹然土山之脊也由铺西望则东西山又分两界有水经其中苐此两界俱支盘陇错不若闗岭之截然屏夹也复西南下一里半有水从东崖坠坑而出悬细若马尾从其北路亦坠崖下又二里而抵坞中巨桥三门跨两陇间水从东一门涌而北出其西二门皆下平为田岂水涸时耶其水自西南诸峡中各趋扵桥之南坠峡而下经桥下北注而出扵盘江上流岂纳溪之名以此耶度桥复西北上岭是曰江西坡以岭在溪之西也路从夹冈中透壁盘旋而上一里出夹复拾级上一里得茅庵在坡之半又北上拾级半里抵岭头其北有夹坞尚高东望纳溪铺之缀东崖者高下正与此等于是又西向平陟岭间二里挟南峯转循其西又西向行半里则岭上水多左右坠又东北下转则一深堑甚逼自西南坠东北若划山为二者度小石梁而西又西北逾岭头共一里而入西坡城之东南门是为有嘉城
　　二十八日出西坡城之西北门复西向陟岭盘折而上二里始升岭头其北岭尚崇循其南而西又二里望西北一甚近而更耸有雾笼其首以为抵其下矣又西一里稍降而下忽有脊中度左右复中坠成峡分向而去其度脊濶仅二尺长亘二三丈而已为东西聨属之蒂始知西坡一山正如一芝侧出东西径仅十里南北两垂亦不过二三十里而此则其根蒂所接也度脊始上云笼高又二里盘之南是为纳铺数十家后倚高南临遥谷前所望方顶屏列之正亘其南指而询之土人曰是为兎塲营再南为新安二所【新为新城所安为安笼所即与广西安笼土司为界者】由铺之西半里有脊自山前坞中南度复起山一支绕扵铺前脊东西流水俱东南入纳溪桥之上流者第脊西之流坠峡南捣甚逼又稍北循崇山而西半里有脊自南岭横亘而北中平而不高有堡楼峙脊间是为保家楼【已为猓猡哨守之防】其脊自西南屏列而来至此北度东起而为高峯即倪纳后之雾笼者西亘而成石崖即与来脊排闼为夹坞者由脊北循石崖直西行夹坞之上是为三条岭西四里石崖垂尽有洞高穹崖半其门南向横拓而顶甚平又有一斜裂扵西者其门亦南向而门之中有悬柱焉其前坞中水绕入西南峡路乃稍降复西上岭坳共三里为芭蕉闗数十家倚北山南突之坳间水绕突峯之南复北环闗西而出过闗则坠峡而下复与水遇是为普安东境之要害然止铺舎夹路实无闗也由其西降峡循水路北重崖层突多赭黒之色闻有所谓吊崖观音者随崖物色之二里见崖间一洞悬踞甚深其门南向而无路乃扳陟而登则洞门圆仅数尺平透直北十余丈而渐黒似曽无行迹所入者乃返出洞口则满地白骨不知是人是畜也仍扳崖下又西有路复北上崖间其下门多牛马憩息之所汚秽盈前其上层有垂柱空其端而置以小石大士乃出人工非天然者复下循大路随溪又西一里溪转北向坠峡去于是复西陟坡阜共六里而至新兴城【自芭蕉闗而来所降不多而上亦不逺其坞间溪犹出山上也】入东门出西门亦残破之余也【有碑为天启四年都御史乌程闵公所复】中有坐镇守偹【是晩按君宿此】又西行岭峡间二里连逾二岭脊皆自南北度者忽西开一深壑中盘旋为田其水四靣环亘不知出处路循东峯西南降一里又转东南上半里逾岭脊而南乃西南下一里西抵坞中闻水声淙淙甚急忽见一洞悬北崖之下其门南向而甚高溪水自南来北向入洞平铺洞间深仅数寸而濶约二丈洞顶高穹者将十丈直北平入者十余丈始西辟而有层坡东坠而有重峡内亘而有悬柱然渐昏黒不可扳陟矣此水当亦北透而下盘江者出洞徴洞名扵土人对曰观音洞徴其义以门上崖端有置大士像扵其穴者也洞前溪由东南峡中来其峡底颇平大叶蒲丛生其间淬緑锷扵风前揺青萍于水上芃芃有光循之西南半里又西穿岭隙间渐循坡蹑脊二里有一二家在北下其前防溪纵横水由西南破壑去路由西北循岭上一里出岭头是为蔺家坡西南骋望环山屏列甚遥其中则巅簇簇盘伏深壑间皆若儿孙匍匐成行无与为抗从此乃西北下直降者二里有庵缀峯头曰罗汉松以树名也自逾新兴西南岭羣翠色茸茸山始多松然无乔枝巨本皆弱干紏纒垂风拂雾无复吾土凌霄傲风之致也其前又西南开峡以峡中直下者三里转而西平行者一里有城当坳间是曰板桥铺城城当峡口仰眺两界山凌空而起以为在深壑中矣不知其西犹坠坑下也路在城外西北隅而入宿城中之西门
　　二十九日出板桥城之西门北折入大路遂拾级下有小水自右峡下注逾其左随之行一里则大溪汪然自西南转峡北注有巨石梁跨其上即所谓三板桥也今已易之石而铺犹仍其名耳桥上下水皆濶独桥下石峡中束流急倾涌其水西北自八纳山发流经软桥又西南转重谷间至是北捣而去亦深山中一巨壑也越桥西溯溪北崕行溪由西南谷来路入西北峡去于是升降陇坳屡越冈阿四里直西山皆旷然平伏独西南一石峯耸立路乃不从西平下反转南仰跻半里盘石峯东南有石奋起路右首鋭而湾突肩齐而并耸是曰鹦哥嘴又西转而下者一里半有铺肆夹路曰革纳铺【土音纳俱作捺至是而始知所云捺溪倪捺皆纳字也惟此题铺名】又从峡平行縁坡升降五里有哨舎夹路曰软桥哨由哨西复坠峡下遥见有巨溪从西峡中悬迅东注下峡一里即与溪遇其溪转向南峡去路从溪北溯溪循北山之麓西行二里有巨石梁南北跨溪上即所谓软桥也余初疑冉姓者所成及读真武庙前断碑始知为软想昔以篾为之今已易之石而犹仍其名耳度桥而南遂从溪南西向縁南崖而上其跻甚峻半里平眺溪北山俱纯石而緑树縁错成文其中忽有一瀑飞坠自顶直挂峡底縁南崖西上愈上愈峻而北眺翠纹玉瀑歩歩回首不能去上二里峡底溪从西北而出岭头路向西南而上又一里过真武庙【按君自新兴而来越此前去】由其西南行遂下坞中又西南共四里两越小岭而下有峡自东南达西北又两界山排闼而成者其中颇平逺有聚落当其间曰旧普安按君饭扵铺舘予复先之而西北由坞中行东北界山逶迤缭绕不甚雄峻西南界山蹁跹离立复露森罗峡纵离逺然两头似俱连脊中平而无泄水之隙者又西三里有石峯中起分突坞间神宇界其下曰双山观【按君自后来复越而前去】又西一里则西脊回环扵前遂坞穷谷尽坞底有塘一方滙环坡之麓四旁皆石森森绕塘亦多石片林立亦有突踞塘中者于是从塘西南上廻坡一里登其脊又宛转而行岭头岭左右水俱分防深谷北出者当从软桥水而入盘江上流南流者当从黄草坝而下盘江下流又西向从岭头升陟其上多中洼之宕大者盘壑为田小者坠穴为阱共五里为水塘铺乃饭于庙间过铺西下岭逶迤山半又五里为高笠铺南向行陇间逾一平岭西南下又五里有小溪自北峡来石桥南跨之度其南北门街夹峙岗上逾岗南下始成市有街西去为云南坡大道直南又一小溪自西南峡来石桥又南跨之桥南即为普安城州卫俱在其中【按君已驻署中矣】其城西半倚山脊东半下临东溪南北二门正当西脊之东麓而东门则濒溪焉南门外石桥则三溪合扵北径东门而西环城南又南去而注扵水洞者北门外石桥第一桥即云南坡之水绕城西北隅而为堑东下而与北溪合于城东第二桥即小溪自西北来者一统志所云目前山之水也第三桥即小溪自北来者一统志所云沙庄之水也三溪交防扵城之东北合而南去是为三一溪经城南桥而入扵水洞其城自天启初为水西叛逆诸蛮应之攻围一年而破【后云南临安安南土官沙姓者奉调统兵来复】至今疮痍未复然是城文运为贵筑之首前有蒋都宪今有王宫詹【名作逺】非他卫可比州昔惟土官【姓龙其居在八纳山下统十二小土司今土官名子烈年尚少】后设流官【知州姓黄】并治焉州东北七十里有八纳其山高冠一州四靣皆石崖崭絶非一径盘旋而上约三十里【龙土官司在其下】其顶甚寛平有数水塘盈贮其上软桥之水所由出也土人音以纳为但而梵经有叭呾哆之音今老僧白云【南京人】因称叭呾山遂开大丛林而夷地逺隔尚未证果州南三十里有丹霞山其山当丛之上更起尖卓立扵中西界有山一支西南自平夷卫屏列而北迤为云南坡而东下结为州治西屏之中其最高处曰睡寺山正与丹霞东西相对其东界有山南自乐民所分支而北当丹霞山南十里西界屏列高山横出一支东与东界连属合并而北天矫丛防西突而起者结为丹霞山东北耸突而去者渐东走而为兎塲营方顶之山而又东北度为安南卫脉其横属之支在丹霞山南十里者其下有洞曰山岚洞其门北向水从洞中出北流为大溪经丹霞山之西大水塘坞中又北过赵官屯又东转而与南板桥之水合由洞门溯其水入南行洞腹者半里其洞划然上透中滙巨塘深不可测土人避冦以舟渡水而进其中另辟天地可容千人而丹霞则特防众山之上石峯峭立东北惟八纳山与之齐抗八纳以危拥为雄此峯以峭防擅秀昔有帝宫天启二年毁扵蛮冦四年不昧师【徽州人】复鼎建毎正二月间四方朝者骈集日以数百计僧又捐赀置庄田环山之麓【歳入谷三百石】而岭间则种荳为蔬【嵗可得荳三十石】以供四方但艰扵汲水寻常汲之岭畔往返三里皆峻级遇旱则往返十里而后得焉五月初一日余束装寄逆旅主人符心华寓【兰溪人】乃南抵普安北门外东向循城行【先是驼骑议定自闗岭至交水至是予欲往丹霞彼不能待计程退价余仓卒収行李其物仍为夫盗去穷途之中屡遭拐窃其何堪乎】复随溪南转过东门又循而抵南门有石梁跨溪上越其南水从西崖向南谷路从东坡上南岭西眺水抵南谷崖环壑絶遂注洞南入时急扵丹霞不及西下二里竟南上岭从岭上行又二里逾岭转而西其两旁山腋多下坠之穴盖其地当水洞东南其下中空旁透下坠防皆透穴之通明者也又西南一里路右一峡下迸有岩西南向其上甚穹乃下探之东门有侧窦如结龛门内洼下而中平无甚竒幻遂复上南行又一里逾岭脊遂西南渐下行坡峡间一里过石亭垒址其南路分两岐由东南者为新安二所黄草坝之径由西南者则向丹霞而南通乐民所道也遂从西南下从岭峡中平下者二里东頋峡坑坠处有水透崖南出余疑为水洞所泄之水而其势颇小上流似不雄壮从其西遂西南坠坑而下一里抵壑中则有溪汪然自西而东注小石梁跨其上曰南板桥【以别扵北大道之三板桥也】其下水则西自石洞出即承水洞之下流至是而复透山腹也水从桥东又合南峡一溪东向而去东北合软桥下流出北板桥而东与盘江合其南峡之溪则自大水塘南山岚洞来二溪一北一南皆透石洞而出亦竒矣越南板桥南一里溯南来溪入南峡转而西行峡中又二里则有坝南北横截溪上其流涌坝下注濶七八丈深丈余絶似白水河上流之瀑但彼出天然而此则人堰者也坝北崖有石飞架路旁若鹢首掉虚而其石分窍连枝玲珑上透嵌空凑合亦突崖之一竒也又西三里路縁北崖而上西越之而下共半里山廻水转其水又自南向北而来者其先东西之峡甚束至是峡之成南北者渐寛又循溪西崖南向行一里南逾一突觜则其南峡开而盘成大坞南望有石梁横跨溪上半里度石梁而东遂东南上坡始与南来之溪别东上半里过一村又东半里转而南稍下共半里逾小溪而上过赵官屯遂由屯村北畔东南入坞二里复上岭一里转峡处有水飞坠山腰循山觜又西转而南半里随峡东入又半里峡中有水自东峡出即飞瀑之上流也小石梁跨峡而南石碑剥落即丹霞山建桥记文也由桥南西向盘岭为大水塘之道由桥东向溯水而入其下峡中箐树防宻水伏流扵下惟见深緑一道迤谷底又东半里内坞复开中环为田而水流其间路循山南转半里入竹树间有一家倚山隈结庐下瞰壑中平畴而栖予以为非登山道矣忽一人出呼予由其前稍转而东且予东南登岭乃下耕坞中去及予跻半里复西入樵径其人自坞中更高呼稍东遂得平道其防四山廻合东北皆石山突屼而余所登西南土山则松隂寂歴松无挺防之势而偃仆盘曲虽小亦然遂借松隂以手掬所携饭抟而食觉食淡之味更长也既而循坡南上者半里又入峡西上者一里又南逾坳脊间半里其坳两旁石东西涌起而坳中则下防成井灌木丛翳其间杳不可窥已循东峯之南又转而东南盘岭半里其两旁石峯又南北涌起而峡中又下防成洼又稍转东北路成两岐一由北逾峡一由东上余不知所从乃从东向而上者其两旁石峯复南北涌起半里陟其间渐南转又半里南向跻其坳则两旁石又东西涌起越脊南始见西南一峯特耸形如天柱而有殿宇冠其上乃西南下洼间半里复南上冈脊廻望所越之脊有小洞一规其门南向其西有石峯如展旗其东冈之上复起乱峯如涌髻而南冈则环脊而西遂矗然起丹霞之柱焉其中廻洼下防底平如镜已展土为田第无滴水不堪挿莳由冈西向跻级登级縁峯西石崖其上甚峻已而崖间悬树宻防无复西日之烁直跻半里始及山门其门西北向而四周笼罩山顶时僧方种豆陇阪间门闭莫入乆之一徒自下至【号照尘】启门入余遂以香积供既而其师影修至遂憇余阁中而饮以茶蔬影修又不昧之徒也时不昧募縁安南影修留予乆驻且言其师在必不放余去以余乃其师之同乡也予谢其意许为暂留一日
　　初二日甚晴霁余时徙倚四靣凭逺眺与影修相指防其北近山稍伏其下为赵官屯渐逺为普安城极逺而一峯危突者八纳也【相去已百里】其南稍下而横脊拥其后为山岚洞极逺而遥遥隠隔者乐民所之南与亦佐县为界者也其西坠峡而下为大水塘坞中自南而北山岚洞之水北出南板桥者也隔溪则巨峯排列亦自南而北所谓睡寺山矣山西即亦资孔大道而岭障不可见其东仅为度脊上堆盘髻之峯稍逺则骈岫丛防迤东北去为兎塲营方顶山之脉者也山东南为归顺土司【普安笼土司之属与粤西土司同名】越其东南为新安二所黄草垻诸处与泗城接界矣是日余草纪阁中影修屡设茶候供以鸡葼菜藟浆花【藤如婆婆针线断其叶蒂輙有白浆溢出花蕋每一二十茎成一丛茎细如髪长半寸缀花悬蒂间花色如淡桃花连丛采之】黄连头皆山蔬之有风味者也
　　初三日饭后辞影修影修送予以茶醤【粤西无醤贵州间有之而甚贵以盐少故而是山始有醤食】遂下山十里北过赵官屯十里东北过南板桥七里抵普安演武塲由其西横岭西度一里望三一溪北来有崖当其南知洞在是矣遂下则洞门北向迎溪前有巨石坊题曰碧云洞天始知是洞之名碧云也【土人以此为水洞以其上有佛者为干洞】洞前一巨石界立门中门分为二路由东下水由西入入洞之中则扩然无间水循洞西路循洞东分道同趋南向十余丈渐昏黒矣忽转而东水循洞北路循洞南其东遂穹然大辟遥望其内光影陆离波响腾沸而行处犹闇闇也盖其洞可入处已分三层其外入之门为一层则明而较低其内辟之奥为一层则明而弥峻当内外转接处为一层则暗而中坼稍束如门高穹如桥耸豁不如内层低垂不如外层而独界其中内外廻眺双明逈然然从暗中向瞩其顶又有一圆穴上透其上亦光明开辟若楼阁中函而无从腾空而上也东行暗中者五六丈而出则堂户宏崇若阿房未央四围既拓而峻发弥甚水从东南隅下捣奥穴而去光从西北隅上透空明而入其内突水之石皆如踞狮泛鳬附壁之崖俱作垂旂矗柱盖内奥之四隅西南为转入之桥门西北为上透之明穴东南为入水之深窍而独东北廻环逈邃深处亦有穴高悬其前有眢窟下坠黒暗莫窥其底其上有侧石环之若井栏然岂造物者恐人暗中失足耶由窟左循崖而南有一石脊自洞顶附壁直垂而下防隆起壁者仅五六寸而鳞甲宛然或巨或细是为悬龙脊俨有神物浮动之势其下西临流侧石畦每每是为十八龙田由窟右循崖而东有一石防亦自洞顶附壁直垂而下细纹薄影是为蛇退皮果若遗蜕粘附之形其西扳隙而上则明所悬也其高悬二十丈峻壁峭立而多侧防错锷縁之上跻则其门扩然亦北向而出纵横各三丈余外临危坡上倚峭壁即在水洞之东但上下悬絶耳门内正对矗立之柱柱之西南即桥门中透之上层也余既跻明旋下观悬龙蛇脱仍由防桥下出饭扵洞门石上石乃所镌诗碑防人取以为台以供饮馔其诗乃张涣沈思充者诗不甚佳而涣字极遒活可爱镌碑欲垂乆逺而为供饮之具将磨漶不保矣亟出纸笔録之仍入内洞欲一登防桥上层而崖壁悬峭三上三却再后仍登明东南援矗柱之腋透出柱南平视防桥之背甚坦而近但悬壁无防上下俱无扳践咫尺难度于是复下而出洞日已下舂因解衣浴洞口溪石间半载夙垢以胜流浣濯之甚快也既而拂拭登途忽闻崖上歌笑声疑洞中何忽有人廻瞩之乃明外东崖峭絶处似有人影冉冉余曰此山灵招我不可失也先是余闻水洞之上有梵龛及至索之无有从明外东眺层崖危耸心异之亦不见有扳縁之迹及出水洞觅路旁有小径隠现伏草间又似上跻明者以为此间乃断崖絶磴耳不意闻声发閟亟廻杖上跻始向明之下旋转而东拾级数十层复跻危崖之根则裂窍成门其门亦北向内高二丈余深亦如之左有旁穴前透多裂隙垂楞僧以石窒之为室右有峭峡后坼上颇氤氲盘结而峻不可登洞中有金仙三像一僧栖其间故防者擕樽罍就酌扵此非其声余将茫茫返城不复知水洞之外复有此洞矣酌者仆从甚都想必王翰林子弟予过眺而过之下山循溪溯流二里有大道即南门桥遂从南门入蹑山坡北行城中荒敝甚草舎离离不复成行东下为州署门廨无一完者皆安酋叛时城破鞠为丘莽至今未复也出北门还抵逆旅是晩觅夫不得卧【按君是早反辕矣】
　　初四日觅夫不得扵逆旅稍散歩北寺惟有空楼层阁而寂无人焉乃搆而未就者还闷闷而卧
　　初五日仍不得夫平明微雨既止而云油然四布是日为端午市多鬻蒲艾者雄黄为此中所出然亦不见巨块市有肉而无鱼余闷坐逆旅囊中钱尽不能沽浊醪解愁回想昔年雉山之乐已分霄壤
　　初六日夜雨逹旦夫仍不得既午遇金重甫者麻城人也贾而儒索观予诸公手卷为予遍觅夫竟无至者初七日囊钱日罄而夫不可得日复一日不免闷闷是日金重甫言将往荆州余为作书寄式围叔下午彼以酒资奉虽甚鲜而意自可歆
　　初八日夫虽有至者而恶主代为掯价即符也钱为所窃去力阻以去下午得骑亦重价定之无可奈何也【余所遇恶人如衡阳刼盗狗塲拐徒并此寓窃钱去者共三番矣此寓所窃初疑为骑夫后乃知为符主也人之无良如此夫刼盗拐徒无论如南寕梁冲宇寳檀僧并此人俱有害人之心予以万里一身脱其虎口亦幸矣】初九日平明以行李付骑别金重甫乃行是早云气秾郁从普安北门外第一溪桥北循西峡入过税司前渐转西南皆溯小溪西岸行西山崇隆小瀑屡屡从山巅悬注南五里始西南登坡是为云南坡初二里稍夷又一里半甚峻过一脊而西复上坳共一里为马鞍岭越而西遂循岭西向西南行于是升降在岭头盘折皆西南俱不甚高深五里稍降坞中为坳子哨【先是毎处有打哨之苦此为第一哨今才奉宪禁并扵一处过无问者】又南越一坳大雨淋漓仍前升降大峯之西冐雨又十五里而至海子铺山坞稍开颇大中有水塘即所谓海子也有小城在其南是为中火铺普安卄二哨俱扵此并取哨钱过者苦焉【先各哨分取今并取于此】哨目止勒索驼马担夫见余軰亦不甚阻挠余乃入城饭扵市复出南门南向登山五里遇驼马方牧扵山坡雨复大至余乃先行升降高下俱依东大山而南两旁多眢井坠坑不辨水从何出又五里为大河铺有水自铺东平防坡下漫流峡中路随之而南天乃大霁忽云破露见西南有山甚高【土人云为黒山】云气笼罩时露一班直上与天齐望而趋五里大河之水已渐坠深堑似从西北坼峡去路东南縁岭透峡东下则山环坞合间中洼为塘水满其中而四靣皆高不知出处又东透坳下坞间又复洼而成塘与前虽有高下而潴水莫泄同之又东縁南峯而转越其东则东坞大开深盘逺错千塍环壑扵下度其地在丹霞山南山岚洞西南余谓壑底水即北透山岚者徴之土人云西峯下有入水洞水坠穴去不知所出从西峯稍下共五里是为何郎铺越铺南又上岭仍依东岭行廻望云笼高峯已在西北时出时没兴云酿雨皆其所为虽山中雨不齐而众山惟瞻其马首者循东岭南下峡中有溪自南而来溯之行其东岸共五里路忽由水渡西岸而暴雨涨流深涌莫能越方欲解衣赴之忽东山之上有呼者戒莫渡招予东上岭行余从之遂从莽棘中上东岭已得微道随之南二里得北来大道果从东岭上降者盖渉溪者乃西道从岭者乃东道水涸则从西水涨则从东也西流之中有一线深坑涸时横板以渡兹涨没无影非其人遥呼几不免凴河之险矣从东岭下一里则大道西濒溪道中水漫数寸仍揭而溯之一里有石梁跨溪上其溪自西南抵东山之麓至是横折而西从梁下抵西山之麓乃转北去盖其源发扵西南火烧铺西分水岭【按志分水岭在普安西南百二十里即此】北流经此又北抵黒山何郎之南不知所泄即土人亦莫能悉也石梁西麓有穴纷骈纵横如亦字故名其地曰亦字孔今讹为亦资孔乃土音之溷也梁南半里即为亦字孔驿有城倚西山下而水绕其东焉比至雷雨大作宿扵西门内周铺
　　记游太华山
　　出省城西南二里下舟两岸平畴夹水十里田尽萑苇满泽舟行深緑间不复知为滇池巨流是为草海草间舟道甚狭遥望西山绕臂东出削崖排空则罗汉寺也又西十五里抵高峣乃舍舟登陆高峣者西山中逊处也南北山皆环而东出中独西逊水亦逼之有数百家倚山临水为迤西大道北上有傅园西上五里为碧鸡闗即大道临安寕州者由高峣南上为杨太史祠祠南至华亭太华尽扵罗汉即碧鸡山南突为重崖者盖碧鸡山自西北亘东南进耳诸峯由西南亘东北两山相接即西山中逊处故大道从之上置闗高峣实当水埠焉南一里饭太史祠又南过一村乃西南上山共三里山半得华亭寺寺东向后倚危峯草海临其前由寺南侧门出循寺南西上南逾支陇入腋共二里东南升岭岭界华亭太华两寺中而东突者南逾岭西折入腋凑间上为危峯下盘深谷太华则高峙谷东与行处平对然路必穷极西腋后乃东转出腋中悬流两坠石窟幽峭险仄不行此径不见也转峡又东盘山嘴共一里俯瞰一寺在下壑乃太平寺也又南一里抵太华寺亦东向殿前夹墀皆山茶南一株尤巨异前廊南穿庑入阁东向瞰海然此处所望犹止及草海若濙濙浩荡观当更在罗汉寺南也遂出南侧门稍南下循坞西入又东转一里半南逾岭岭自西最高处东垂下有大道直上为登岭道截之东南下复南转遇石嶙峋南拥輙从其北东向坠土坑下共一里又西行丛石中一里复上蹑崖端盘崖而南见南崖上下如房燕窝累累欲坠者皆罗汉寺南北庵也披石隙稍下一里抵北庵已出文殊岩上始得正道由此南下为罗汉寺正殿由此南上为朝天桥桥架断崖间上下皆嵌崖此复崭崖中坠桥渡而南即为灵官殿门北向临桥由殿东侧门下扳厓蹑峻愈上愈竒而楼【供纯阳】而殿【供元帝】而阁【供玉皇】而宫【名抱一】皆东向临海嵌悬崖间每上数十丈得斗大平崖輙杙空驾隙成之故诸殿俱不崇巨而防云缀石互为披映至此始扩然全収水海之胜南崖有亭前突北崖横倚楼楼前高栢一株撑空漾翠并楼而坐如坐桅樯上不复有崖石下借也抱一宫南削崖上杙木栈穿石穴栈悬崖树穴透崖隙皆极险峭度隙有小楼粘石端寝龛炊灶皆具北庵景至此而极返下朝天桥谒罗汉正殿殿后崖高百仞崖南转折间泉一方停崖麓乃朝天桥迸缝而下者曰勺冷泉南逾泉即东南折其上崖更崇列中止潆坪一缕若腰带下悉隤阪崩崖直挿海底坪间梵宇仙宫【雷神庙三佛殿夀佛殿闗帝殿张仙祠真武宫】次第连缀真武宫之上崖愈杰竦昔梁王避暑于此又名避暑台为南庵尽处上即穴石小楼也更南则庵尽而崖不尽穹壁覆云重崖拓而更合南絶壁下有漪兰阁址还至正殿东向出山门凡八折下二里抵山麓有村氓数十家俱网为业村南即龙王堂前临水海由其后南循南崖麓村尽波连崖势愈出上已过漪兰旧址南壁愈拓削一去五里黄石防挂壁下土人名为挂榜山再南则廻崖突嘴巨石垒空嵌水折成壆南复分接屏壁雄峭不若前而兀特离竒又开异境三里下瞰海涯舟出没石隙中有结茅南涯侧者亟悬仄径下得金线泉泉自西山透腹出外分三门大仅如盎中空洞悉巨石嵌仄不可入水由盎门出分注海海中细鱼溯流入洞是名金线鱼鱼大不逾四寸中腴脂首尾金一缕如线为滇池珍味泉北半里有大石洞洞门东瞰大海即在大道下崖倾莫可坠必迂其南始得逶迤入即前所望石中小舟出没处也门内石质玲透裂隙森柱俱当明处南入数丈輙暗覔炬更南洞愈崇拓共一里始转而分东西向东上三丈止西入窈窕莫极惧火炬不给乃出上山返抱一宫问山顶黒龙池道须北向太华中乃南转然池实在山南金线泉絶顶以此地崖崇石峻非扳援可至耳余輙从危崖歴隙上壁虽峭石峯多棱悬跃无不如意壁纹琼葩瑶茎千容万变皆目所未收素习者惟牡丹枝叶离披布满石隙为此地絶遘乃结子垂垂外緑中红又余地所未见土人以高逺莫知采鍳第曰山间野药不辨何物也扳跻里余遂蹑巅则石蕚鳞鳞若出水青莲平散竟地端渐侧锷而南惟西南一峯最高行顶四里凌其上为碧鸡絶顶顶南石蕚骈丛南坠又起一突高少逊之乃南尽海口山也絶顶东下二里已临金线泉之上乃于耸崖间观黒龙池而下
　　记滇中花木
　　滇中花木皆竒而山茶山鹃为最山茶花大逾碗攅合成毬有分心卷边软枝者为第一省城推重者城外太华寺城中张石夫所居朶红楼楼前一株挺立三丈余一株盘垂几及半畆垂者重枝宻干下覆及地所谓柔枝也又为分心大红遂为滇城冠山鹃一花具五色花大如山茶闻一路迤西莫盛扵大理永昌境花红形与吾地同但家食时疑色不称名至此则实有红艶果不减花也
　　记防顔洞
　　临安府顔洞凡三为典史顔姓者所开名最着余一至滇省毎饭未尝忘钜鹿也遂由省中南过通海县防县南之秀山上一里半为灏穹宫宫前巨山茶二株曰红云殿宫建自万厯初距今才六十年山茶树遂冠南土又南抵临安府城南临泸江此江西自石屏州异龙湖来东北穿出顔洞而合郡众水亦以此洞为泄水穴也于是觅一防者扵城东接待寺顔洞大道当循城而南度泸江桥首从寺前隔江东北小路行遂不得渡泸江东观三溪防合处由寺北循塘防东行塘东皆红莲覆地宻不见水东北十五里度赛公桥水自西北来东南入泸又五里上山为金鸡哨哨南泸江防诸水由此东入峡峡逼甚水倾东抵洞口尚里余望洞顶石崖双壁如门对峙洞正透其下重岗廻夹之不可得见求土人入皆曰水涨流急此非防时若两月前水涸可不桥而入今即有桥亦不能况无桥耶桥非一处毎洞中水深处輙架木以渡往例按君来防架桥费且百金他费亦百金土人苦之乘普酋兵变托言洞东即阿迷境叛人尝出没此遂絶官长防洞者余必欲一至洞门土人曰须渡江南岸随峡入所谓泸江桥大道也始悔为者误乃舎水洞觅南明万象二陆洞从稍东下坡复上山登顶东瞰峡江环峡东入洞门即在东峡下予所登山处正与其上双崖平对门犹为曲掩但见峭崖西向涌水东倾捣穴吞流之势已无隠形矣东北三里逾岭脊下山二里则极东石壁危耸如环半城下开洞门北向余知有异从之直下一里抵峡中又一里半抵东壁下稍南上洞门廓然上大书云津洞盖水洞中门也防顔洞以云津为竒从前门架桥入出后门约四五里暗中傍水行中忽辟门延景其上又絶壁为环故自竒絶余不能入其前洞而得之重崿絶巘间且但知万象南明不复知有云津也诚出扵意外遂瞰洞而下洞底水从西南穴中来盘门内而东复入东南穴去余下临水湄径之水濶三丈洞高五六丈而东西当门透明处径可二十丈但水所出入直逼外壁故非桥莫行出水西穴渐暗不可逺窥东为水穴处稍旁拓隔水眺之中垂列乳柱缤纷窈窕复上出洞外上眺东南北三靣俱环壁无可上仍西出旧道北上山东一里逾岭已陟东壁廻环上岭坞中东向一里其地南北各起层石崖时突万象洞即在北崖上乃者妄谓在南崖下直下者一里抵南崖一洞东向高四丈水从中涌出两崖角起前对为峡水出洞破峡势极雄壮盖水洞后门也又东二里抵老防村问诸途人云万象洞在西北岭上即前所从下山处洞甚深歴降而下底与水洞通余欲更至洞门晩色已合去宿舘尚十里念此三洞慕之数十年趋走万里乃至而叛夷阻之阳侯隔之太阳促之人又误之生平防屐斯为最阨矣










</div>
    <div class="pagination">
<a href="徐霞客游记_page6.html">上一页</a><span>...</span><a href="徐霞客游记_page2.html">2</a><a href="徐霞客游记_page3.html">3</a><a href="徐霞客游记_page4.html">4</a><a href="徐霞客游记_page5.html">5</a><a href="徐霞客游记_page6.html">6</a><span class="current-page">7</span><a href="徐霞客游记_page8.html">8</a><a href="徐霞客游记_page9.html">9</a><a href="徐霞客游记_page10.html">10</a><a href="徐霞客游记_page11.html">11</a><a href="徐霞客游记_page12.html">12</a><span>...</span><a href="徐霞客游记_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
