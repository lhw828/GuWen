<!DOCTYPE html>
<html>
<head>
    <meta charset="UTF-8">
    <title>云南通志 - 第 135 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 135 页/共 164 页</h1>
    <div class="content">　　钦定四库全书
　　云南通志卷二十三
　　流寓
　　滇云万里难逾蜀道蹑履而至者鲜矣然自汉唐以来贤士大夫或宦游而买支遁之山或避地而筑少陵之室清风髙躅有足挹者若夫晦迹从亡批鳞遣戍精诚所贯薄日月而感风雷稽彼芳踪顽防懦立不且与苍山滇海竝垂不朽乎其他骚人羁客如雍陶贾岛辈大雅不羣逺投蛮徼亦空谷足音也志流寓
　　云南府
　　汉
　　苏文达【籍贯未详东汉建武丙辰从伏波南征交阯事平瘴疾发不能归及愈遂为散人遨游山水明帝永平戊午来滇至新罗邑即今安宁与郡主阿树罗为友殁树罗立庙祀之相传安寜温泉乃其所开云】
　　唐
　　贾余绚【蜀人善属文尤长于书寓云南西爨王碑其手书也】
　　闾邱均【成都人与陈子昻杜审言齐名武后时官博士寻罢后从唐九徴为管记南中碑碣多出其手西爨王碑暨河东州刺史王仁求碑其撰文也有临水亭诗载艺文志】
　　贾岛【字阆仙范阳人能诗寓云南有送雍陶入蜀诗载艺文志】
　　雍陶【成都人寓昆明有送裴璋还蜀诗载艺文志】
　　明
　　刘谨【山阴人洪武中父戍云南兄又以督运死京师谨六嵗问家人曰云南在何方家人以西南指之辄朝夕向西南遥拜年十四瞿然曰云南虽万里天下岂有无父之子哉治装寻父歴六月抵云南艰辛万状遇父于逆旅相持号恸俄而父患疯痹欲以身代戍而国法戍边者惟十六以上嫡长男始得更替于是复归携伯兄子往而兄子亦尚孱不得代又复归悉鬻家赀以往盖三往返云南始得归其父焉】
　　王绅【字仲缙义乌人赠学士祎之子也宋濂一见奇之曰华川有子矣蜀王聘之教授蜀郡绅痛父奉使死难遗骼未返邱陇白王走云南恸哭行求奠酒于死所仰天一号几絶滇人感怆称王孝子建文即位召为国子博士修太祖实録因上言父死节状赠祎官赐諡文节后改諡忠文明文臣有諡自祎始】
　　唐循仲【浙江淳安人长于诗洪武中父宗喜戍滇未行卒兄凯仲例当代戍循仲悯兄无倚愿与偕行居数载兄以疾终循仲竟哀痛而殁人皆悲之】
　　楼琏【金华人以明经歴官蓝田县知县广东道御史洪武间谪戍云南后诏还有居夷集】平显【字仲微杭州人洪武间应孝弟力田为广西藤县令降主簿寻谪戍于滇博学能文西平侯沐英请于朝除伍籍为墪宾着有松轩集】
　　费良弼【呉兴人洪武初以苏州太守谪戍来滇每旦擐甲执殳登陴风雨罔懈西平侯沐春礼遇之为建庖室于城铺之侧以防军一人置爨忽数日坚卧不起西平遣人其疾弼曰疾痛则无宫车已晏驾矣后十余日哀诏果至盖夙精天象也初崇正门在西南直下羊市街弼言其不利因改辟于东寻召为博士】
　　冦鼎【字良用偃师人年十二能诗随父比部郎克仁戍滇后以文学举郡庠博士不就着有池蛙余响启防韵畧】
　　逯昶【字光古懐庆人洪武初戍滇通经术能诗赋着有方外集】
　　陈谦【字以逊苏州人寓昆明别号禾斋能诗有禾斋集】
　　苏珵【号信庵池州人寓昆明能诗有信庵集】
　　董菩【字徳善号蒲石生鄞县人寓昆明能诗着蒲石集】
　　刘有年【字大行沅州人洪武中以明经荐拜监察御史寻辞职养母忤防罚输通州站役检阅仪礼逸经十八篇上之命付史馆建文中起知太平府有治声北平师至有年不迎安置昆明与王忠文子绅道义相许黔国知其贤遣子就学常有寓轩诗曰乾坤间气中物各有所寓俯仰观宇宙万物森然具鸿鴈翔朔南蜉蝣寄朝暮轩居悟深情于焉几居处啸傲心独明其中得真趣后交阯平起擢按察司佥事卒于官】
　　郑旭【字景初闽县人洪武十一年以学行荐为国子堂仪上幸太学亲选才徳兼备者十人以傅太子旭居第二后以蜚语谪云南建文时起高安学训导卒旭精心经学着有诗经总防初学提纲咏竹稿等书】
　　朱琳【字士林泰兴人洪武间以诗累安置云南】
　　李俨【字民望籍贯未详永乐间湖广佥事以忤防戍滇寓晋寜为人刚正里有争悉质之卒以客终】耿琦【字慎安凤阳人太学生明初泗国公耿再成孙都督耿忠子正统间游于滇卜居晋宁雅好诗书不乐仕进卒葬州东万松山黔国公为置墓田碑记子孙世居于州】
　　王昙【字梦云号芸窻山阴人博学通经史尤工于诗正统间代父从军云南人延为塾师教诲里闬子弟皆知向学着有芸窻吟稿】
　　刘福成【字以徳别号元崖山人浙江开化人善风角推歩正统初从王骥征麓川再从侯璡征贵州多所赞画冦平予之官不受附籍宜良年八十余卒】
　　黄良卿【字廷正号硐山江西抚州人博学能诗嘉靖间游宜良乡人延为师一时士大夫多出其门】
　　陈振琦【号二韩黄岩人博洽能诗尤精钟繇书法结社为文一时风雅宗之崇祯末年任安宁州守后弃官居宜良今凤山之原有二韩先生墓】
　　邓凯【江西吉安人明末旧臣后祝发为僧寓居昆阳州守童复晊为结庵于旸光寺后以诗自娯时或狂啸痛哭居数年还籍】
　　曲靖府
　　明
　　彭纲【籍贯未详治间以翰林谪戍曲靖有才名郡中学者师事之多所成就】
　　诸葛元声【不知何许人万厯间名为诸昌贞至郡以卖笔为业一日见郡中诸生防课阅其艺曰诸公文固佳但题防尚未透彻援笔改正数艺羣相推服因请入书院教授生徒所着有咏水集五经阐蕴诗雅词林等集后与弟元敬归故乡】
　　熊周【字六有江西临川人淹贯经史兼工书画万厯间游学至陆凉州人士从受业者为文皆有法度可观由是生徒日众遂家焉提学范允临见其文奇之有学冠全滇质非凡品之目】
　　呉侯【江南江宁人明光禄寺卿弃官游滇寓居罗平大洒马邑为人端方高洁着有纷游草惟晖堂等集】
　　王有诏【字世纶蜀人明末随父宦黔中因流冦陷蜀举家被害寓宣威读书谈道性情和蔼年九十余虽盛暑必整衣冠能作小楷如米粒大匀净端庄森然可法人称有古君子风】
　　潘昌【字燕如号裕庵浙江山阴人博学能文尤长于诗弱冠挟策入都不遇放怀山水到处辄有题咏明末寓宣威与郡刺史王鼎相友善郡人士学诗词者皆师事之着有方城草滇南草数十卷】
　　临安府
　　明
　　王奎【字景常松阳人洪武初任懐逺教谕累擢山西右参政以事谪戍临安博洽多才诗文高古滇士多从之游后召还修高庙实録迁翰林侍读永乐间陞学士有南诏玉堂稿】
　　韩宜可【字伯时山阴人洪武间山西布政同王奎谪戍临安行谊纯笃能诗文一时士大夫多尊礼之使子弟受学后陞都御史临安立二贤祠以祀】
　　王文徳【山西文水人由进士洪武间除岷府长史王不法遂弃官游滇家于河西】
　　解守【江南句容人为诸生有文名洪武二年选为邑训导被诬谪戍河西洪武三十二年以军中通经儒士召入翰林除江西袁州府训导欲大用防北平兵至以建文旧臣仍发戍所居教授邑士多出其门】
　　常升【怀逺人开平王遇春次子袭封开国公以抗北平师安置临安寻以忧死】
　　常继祖【升子永乐间安置临安携其祖像以随寻召至京赐钞币遣归生子寜寜生复治五年録功臣后曰常遇春佐皇祖定天下有大功今其子孙降在氓朕甚不忍其加恩承祀乃以复为南京锦衣卫指挥使嘉靖间又封升裔孙元振为懐逺侯】
　　李灏【字仲和临川人天顺间入滇至石屏与学正王骥诗文倡和给事中罗晟敬礼之】赵友能【籍贯未详官御史以事谪通海结独秀轩于秀山古松下王奎有记】
　　杨明哲【清江人孝廉成化间由四川丹棱教谕左迁石屏河泊所益肆力于文诸生执经问字屦常满焉所着有述古集】
　　阎闳【山东临清人嘉靖初吏科给事中谪防自县丞寓建水作正已堂记后召还闳在临安探岩穴之胜今有山洞即以阎名】
　　尹革【河南人嘉靖间任兵科给事中时杨慎以议礼谪戍革上疏諌亦被斥为太和县丞因寓防自遂家焉】
　　赵雪涛【江西人多技能先世宦滇因遇变流落临安隠于市计所得足一日费即闭门赋诗书学董其昌甚工后游鸡足山莫知所终】
　　刘孝思【字维则湖广攸县人能诗明末入滇至石屏州牧闻其贤馆焉抱疾自知不起取所着诗文尽焚之众于南坛之阳】
　　呉鼎【江南人官礼部因流冦之变托迹缁衣歴览名胜寓居防峩著作甚富】
　　毕山人【初不言其生平明末游至石屏爱异龙湖岛遂寓焉常为人相地有奇验一日危坐语人曰予逝矣防书籍诗草焚之尚遗有手钞阴符南华诸书今州西有毕山人墓】
　　黄河清【号陆终子湖广江夏人因流冦阻于滇初寓临安东门市后慕石屏山水之胜遂往栖焉精易学星算尤长于诗多感慨激烈之致卒葬州西黒龙坡】
　　澂江府
　　元
　　伊喇【防古人官右丞游滇至澂江爱华蔵寺山水遂卜居其地以诗书自娯足不履城市卒葬于寺之半山】
　　明
　　张澥【河汾人元末举进士授迪功郎洪武中因事南迁寓于澂江以文学名】
　　王昭【字仲彰贑县人官陜西监察御史洪武间以言事谪戍河阳教授生徒多所成就】李彦和【长兴人洪武间谪戍于澂能诗文邑人士多从受学】
　　李恂【彦和子工词翰居教授士林重之】
　　刘茝【字文季四川富顺人明翰林寓居河阳工诗文风流豪放乡士大夫多从之游着有爱莲轩集萍滇信笔】
　　本朝
　　陈文伟【江西举人流寓路南有学识尤精于易学者各得其】
　　武定府
　　明
　　程济【绩溪人建文时官编修精邵子先天之学北平兵入帝落发从水闗出济易服为道人随帝至滇未几遍游蜀粤吴楚而往来尝住武定狮山济委曲翼衞歴四十载供给使令聴顺无忤尝奉命述从亡藏之山岩名从亡随笔正统间从帝还京入大内乃叹曰今日方终臣职矣复还滇焚庵散徒今狮山有建文祠与像并祀从亡诸公】
　　郭节【连州人建文帝旧臣也帝出亡节变姓名号雪舫和尚因寻帝至滇常振衣千仞出袖中一册朗诵不知何书见人至仍贮袖中避他处每登狮山盘陀石上亦取袖中册读之去来或经年后不知所往】
　　黄直【常州人累官侍中改按察使建文帝出亡直遁游防庆间永乐七年入滇访帝偶遇冯防于市一见愕然相持入山哭语移日且言此后无复相见至十年复入滇与防防同还病于途帝自衡山归见之】
　　冯防【黄岩人官刑部司务永乐元年从建文帝出亡至滇止永嘉寺变姓名称马二子或马翁或塞马先生寻奉命去十年复至滇时帝先出游衡山访防防不遇题诗寺壁云夜梦何奇特龙飞天汉津朝回沧海曲夕过滇池滨光雯皆五色蜿蜒无损鳞渊田变化间张主借高旻比见黄直来相持哭宻语竟日即铲诗去帝闻防至滇亦还于途间萧寺庑下见二病者即防与直也俄俱死葬于寺东帝题其石曰两忠之墓】
　　叶希贤【松阳人】杨应能【杞县人建文时叶官御史杨官吴王府教授建文帝将出亡发高帝遗箧有僧牒衣具三帝与叶杨遂分牒祝发为僧帝名应文叶名应贤杨仍名应能叶杨与程济等终始随帝备歴诸险以永乐元年至滇永嘉寺后徙居永昌白龙庵帝与程济东行留二人守庵及帝还庵为有司所毁叶杨等遂从帝游浪穹构茅庵于赤壁山下程济筮之得剥之坤济曰剥尽而顺吉也然龙战之词有凶永乐十年三月杨卒四月叶卒并庵东】
　　程亨【泽州人检讨建文从亡臣同入滇省】
　　焦云【籍贯未详永乐六年同黄直至滇七年从建文帝东行】
　　史仲彬【吴江人为徐王府宾初建文帝出亡曰吾今往滇南依西平侯彬曰不若且止于是至呉江主彬家两阅月由襄阳廖平家乃抵滇时永乐元年正月也二年帝复至彬家留三日制衣履而去八年彬偕程亨郭节来滇寻帝各献方物十五年彬复赴滇遇帝于大喜庵二十二年彬来滇访帝相值旅舍因同至彬家宣徳九年帝以防稽之游至吴江时彬已死帝慰劳其子悲悼乆之】
　　谢秉【字石生浙江山阴人明末守武定勇于为民不避权贵解官后贫不能归武民爱戴迎居和曲西村后卜居禄劝念多村因家焉寻卒元谋令马之鹏为立墓表】
　　元江府
　　明
　　周官【江西人美手仪能诗工草书性刚直敢言明末弃官游滇从临安入元江一时士人多所请正后卒于郡】
　　本朝
　　邓魁春【号梅庵江西抚州人学问综博能读百氏书尤工制举业顺治元年游学至元江教授生徒宏奨后进郡中人士多所成就】
　　大理府
　　唐
　　杜光庭【青城人寓滇以文章教防氏尝书防诏徳化碑精妙有法卒防学士爨泰葬之于玉局峯麓其子死葬腾冲龙凤山清平官张罗疋并为立庙按宋居白幸蜀记光庭杜陵人游成都青城山年八十五卒于蜀苐旧志载光庭卒葬又实有据并存其説以备叅考】
　　郑回【籍贯未详西泸令为南诏所获尊以师礼使教其子弟后説南诏归唐】
　　明
　　汝南王有勲【周王橚次子永乐中封汝南王得罪于父文皇遣至云南居大理能诗文所着有无为寺记】
　　邹衢【湖广兴国人永乐初任鹤庆府经历廉介不茍秩满不能归寓于赵州子孙蕃衍世有科第】穆孔昭【不知何许人天顺间寓居浪穹善吟咏逢人辄教以孝弟所居不蔽风雨非力不食作竹枝词寓化导乡俗之意】
　　谢廷菃【号古溪四川富顺人嘉靖间吏科给事中言事谪太和县尉以风节称】
　　许鸿【字子羽福建人明末宦滇后因兵乱卜居太和之古生能诗兴至辄携一觞于水边柳下吟咏自适先是遇兵变断其右掌以左腕书能作懐素大草鸿以左腕自号人亦称为左腕云】
　　汪蛟【字辰初徽州人明末宦滇以中原多故避乱至榆爱太和古生傍水因侨寓焉博学工诗为人简静有志操后归黄山】
　　朱蕴鉴【武昌人明末宦滇值沙定洲孙可望之变遂祝髪为僧名不错字衷白结庵于浪穹县之标山题曰楚云坐卧三十年惟与唐泰相往来善奕工吟咏】
　　徐祖【号霞客江南江隂人性好游览遍历天下名胜崇祯间游至宾川爱鸡山之胜遂止焉着鸡山志四卷后以病归】
　　楚雄府
　　明
　　黄辅【巴县人成化间以举人任南安学正后寓广通聚徒讲学士类赖其陶成卒知县蒋哲营葬于东山今其子孙犹在南安】
　　蒋良珙【湖广黔阳人崇祯乙亥拔贡任新化知州有威惠声后署南安篆值土酋普沙煽乱抚辑甚劳及流冦入滇弃官隐遁于嘉之竹箐冦帅闻其廉能屡遣使征之坚节不屈寻卒】
　　姚安府
</div>
    <div class="pagination">
<a href="云南通志_page134.html">上一页</a><span>...</span><a href="云南通志_page130.html">130</a><a href="云南通志_page131.html">131</a><a href="云南通志_page132.html">132</a><a href="云南通志_page133.html">133</a><a href="云南通志_page134.html">134</a><span class="current-page">135</span><a href="云南通志_page136.html">136</a><a href="云南通志_page137.html">137</a><a href="云南通志_page138.html">138</a><a href="云南通志_page139.html">139</a><a href="云南通志_page140.html">140</a><span>...</span><a href="云南通志_page136.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
