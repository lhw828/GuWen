<!DOCTYPE html>
<html>
<head>
    <meta charset="UTF-8">
    <title>浙江通志 - 第 51 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 51 页/共 787 页</h1>
    <div class="content">　　丁山　万歴湖州府志在县南三里一山独隆起东主山　万歴湖州府志在县东北三里一名百僚山侯景围台城将军沈恪以拒战功封东兴侯即家焉山腰有小石穴贮水清冽冬夏不竭名老鸦潭山之东有五子石相传有仙人常弄石于此【张羽登德清百寮山诗湖乡风景三秋后佛界轩窗四望开碧水翻从城里过青山直到县前来鱼商酒市晴偏集钓艇莲舟晚共回自古登高能作赋坐中谁是昔贤才】
　　茅山　吴兴掌故在县东北十五里
　　葛山　旧浙江通志在县东北十八里
　　敢三山　嘉靖湖州府志在县东北二十里山有三峰其中峰曰敢山其左曰龙山其右曰鳯山其下有敢山漾
　　上兰山　下兰山　万歴湖州府志在县北五里许二山相连山之阳夷坦唐天寳间常置临溪县
　　小山　旧浙江通志在县西十八里界武康
　　金鵞山　吴兴掌故在县西五里汉述善侯沈戎葬其下有金鵞飞集三鸣而去因名今山之阳三村名上初鸣中初鸣下初鸣以表鵞异也
　　方山　万歴湖州府志在县西北十二里山形方正爲邑诸山之宗逆而上则爲大壮岭以南诸山顺而下则爲官庄坞以北诸山羣峰环合百寮山居其中爲县治又分而下则爲上下兰诸山云
　　金紫山　万歴湖州府志在县北十八里郡城丁氏葬此山后赠金紫光禄因名
　　蠡山　治湖州府志在县东北一十五里旧传范蠡之故居在焉
　　齐眉山　吴兴掌故在县东北三十五里入东记云后汉青州刺史姚恢与海昏侯沈戎卜居柯田山恢女是戎子妇密报戎戎先居之恢因囚女于此山山东有漾亦名囚女漾今人改山名爲齐眉山
　　德清山【一名乌山】　万歴湖州府志在县东四里昔乌巾善酿居此天寳六年以县名改山爲德清有两峰前曰殿子峰后曰省山峰
　　果山　名胜志在新市鎭之南宋淳祐间宰相游佀尝爱其山水及谢事遂占籍居焉佀蜀人也以蜀有果山因垒石作山以拟之山前有桃源洞
　　赤土山　治湖州府志在县南二百步父老相传云昔有望气者谓此山有贵人气遂凿断后圃今马厄河是也
　　余不溪　万歴湖州府志在县东【详附郭山川】李宗谔图经云水清澈余则不故名【倪瓒余不溪词余不溪水涵绿苹微风吹波蹙龙鳞看山荡桨不知远两防桃花飞接人溪廻路转松风急竹林华房霞气湿忽逢道士颀而长疑是韩国张子房相期飘拂紫烟里下揽沧溟浮玉觞钱鎭余不前溪诗苕水从南来眞源自天目始出才涓涓蛙跳雀可浴东风桃花水一夜高于屋百里下吴兴一泛更一曲青山浮水靣处处居可筑草元伊谁亭名花间踈竹自昔称余不佳名岂虚辱】
　　龟溪　名胜志龟溪一名孔愉潭即余不溪之中流也学圃藼蘓孔愉少时尝经行吴兴余不亭见人笼龟于路买而放之余不溪中龟中流左顾者数过及封此亭侯铸印而印龟左顾三铸如初印师以闻愉悟取而佩焉愉卒后龟啣巢木置于此至今号龟啣树溪名龟溪【畱青日札孔愉放龟左顾遂作一鼎其文曰孔敬康鼎沉之于水卽今德清县龟溪】
　　大海漾　嘉靖湖州府志在县东十五里
　　苎溪漾　治湖州府志在县东二十五里濶数百顷山墟名云以贡苎得名南防有蔺相如庙北防有青州刺史姚恢囚女城
　　西葑漾　万歴湖州府志在县东三十五里其水清澈蚕时村民多取以缫丝莲蒲杂生苇桞相映亦江乡一胜处也
　　蒋湾　治湖州府志在县东南三里大溪之傍荷叶浦　治湖州府志在县东北二十五里【葛天民荷叶浦中诗急雨捎荷分外竒珠玑狼藉锦纷披下塘六月关心处西塞扁舟入手时却傍青芦深处宿还思白石去年诗平生浩荡烟波趣月淡风微只自知徐贲过荷叶浦诗粼粼水溶春淡淡烟销午不见唱歌人空来荷叶浦无处寄相思停舟采芳杜】
　　蜃潭　嘉靖湖州府志在县东布政分司之前溪流至是滙而爲渊相传蜃所濳也
　　仙潭　治湖州府志在县东南新市鎭隋道士陆修静常自此潭没数月乃出故名宋葛书思常监鎭有仙潭杂咏刻石在墨妙亭
　　半月泉　名胜志在县东北三里石壁山下晋咸和间梵僧名昙者过其地指山石曰是中有泉乃卓庵其处凿石罅如半月果得泉清凉甘美名曰灵泉后名半月泉【吕祖谦修半月泉疏断崕吐月才出半规古甃涵星尚怀全璧乆矣寳奁之废时哉玉斧之修防此寒清祓其氛翳名高诗社再传和仲之符价重帝城复植文饶之运苏轼游半月泉诗请得一日暇来游半月泉何人施大手劈破水中天】
　　瀑布泉　嘉靖湖州府志在县东越山僧院
　　武康县
　　云岫山　万歴湖州府志在县东十里有烟霞洞林麓之胜号称洞天
　　狮子山　武康县志在县东北五里【互见归安县】
　　封山　吴兴掌故在县东十八里防风氏所封之地又名风渚山吴康侯封山记唐天寳六年更名防风山
　　禺山　嘉靖湖州府志在县东南三十里防风氏所都也一云夏帝禺常南廵狩至此【太平寰宇记仲尼曰汪芒氏之君守封禺之山言防风治此二山也】
　　计筹山　吴兴掌故在县东南三十五里越大夫计然于此筹国计其中有岩幽窅而夷旷曰白石洞天【戴表元升元观记计筹山当余英之东南越大夫计然常登此山筹度面势以营隐居乆之道成仙去】治湖州府志其地与临安县分界俗谓之界头山葢计界筹头声相类也【黄石翁计筹山中寄句曲山人诗松花落粉啼子规山人燕坐春昼迟石泉岂非大韶乐日色犹是鸿荒时筠篮竹杖烟中语青纸丹书林下诗应谢钱唐旧知识白云独往无还期】
　　铜官山　嘉靖浙江通志在县西北二十五里唐名武康山昔吴王濞采铜于此山下有二坎号铜井余英溪之水出焉旁有石燕洞其燕亦视春秋分爲隐见与巢燕相同
　　鳯咮山　治湖州府志在县北五里按余英志云其山有三一在县北首枕郭林溪爲鳯咮一在县东北怀德里爲鳯翅一在县东南千佛寺侧爲鳯尾
　　金山　嘉靖湖州府志在县南三十里旧传有人掘地得金故名其土色赤其上有泉产金鱼
　　石城山　名胜志在县西南三里赤眉之乱邑人垒石御守因以名山
　　覆舟山　万歴湖州府志在县西南二十五里有巨石横亘如覆舟状山有马头坞晋咸和七年石勒将韩雍冦吴兴诏遣西中郎将赵引攻之于马头坞即此
　　箬岘山　武康县志在县西南二十七里俗呼箬岭银山　万歴湖州府志在县西五里又名永安山吴名县爲永安以此
　　白鹄山　吴兴掌故在县西北十里高六十五丈一名鹊山
　　招贤山　万歴湖州府志在县西北七里郭文隐居之地
　　响应山　名胜志在县西八里其上有大响岩小响岩人经此山者随语应声山下有龙湫曰碧玉潭唐于頔宋葛胜仲皆有题刻有定光院在岩腹中小池上有濯缨亭又有一壑轩后沿石磴抵谷中有断崕瀑布二十余丈
　　崵山　治湖州府志在县西二十七里山墟名云昔有崵氏居此山
　　石峤山　吴兴掌故在县西南七里山顶有石峤长丈余下有石峤村
　　独孤山　吴兴掌故在县西北七里世传唐独孤及宰是邑作亭其上故名
　　计岘山　武康县志在县西北二十五里计然尝居此故名
　　大泉山　太平寰宇记在县西北三十五里山上有长流泉傍多沃壤可耕又名唐锤山
　　莫干山　嘉靖湖州府志在县西北二十七里旧传吴王铸剑之地【详见乌程县】
　　石山　万歴湖州府志在县北二十里旧有沈道防石山精舍
　　铜岘山　武康县志在县西北五十里余英溪发源于此【详见安吉州】
　　沈璧山　吴兴掌故在县东北十五里山有九峰逶迤相接沈氏自东阳徙居于此
　　仙台山　万歴湖州府志在县东北十八里即黄陇山黄初平炼丹之所有羊没坞初平尝牧羊羊伤其草木乃叱之羊遂化爲石
　　【谨按列仙传初平叱石成羊事在金华羊没坞云云恐非实也但纪载相沿录之存疑可耳】
　　独苍山　万歴湖州府志在县东三十里旧传为县主山来自鄣南天目之脉山下今亦成鎭昔郡设永宁仓歳有水患有异人指此山土取筑之可免果如其言【西吴里语山与乌程卞山俱爲吴兴主山故称苍卞】
　　烟霞坞　名胜志在县东七里唐刘颖士秀叔别业中有龟岩岩前瀑泉声激如雷谷口梅花绵亘数里有桥亭名曰挂云
　　风渚湖　万歴湖州府志在县东南一十七里一名巽渚一名封渚一名九里湖一名下渚湖余英志云防风氏在封禺两山之间故名【毛滂下渚湖诗春渚连天濶春风夹防香飞花渡水急垂桞向人长远岫分苍翠微波映渺茫此身萍梗尔泊处即爲乡】
　　前溪　晏公类要在县南一百步晋车骑将军沈充家于此乐府有前溪曲充之所制【详附郭山川】
　　余英溪　治湖州府志在县西一十三里即前溪上流沈约宗族所居之旁也【详附郭山川】
　　封溪　治湖州府志在县东一百步源出于前溪潴爲风渚湖古所谓风渚也
　　阜溪　嘉靖湖州府志在县北七里自三桥埠东流二里防于沙溪
　　双溪　武康县志在县西北四十五里发源铜岘山流入余不溪
　　阮公溪　晏公类要在县西一十七里梁陈故事云石英寳防稽人寓武康生女有殊色天监元年选爲采女生元帝爲修容赐姓阮氏拜其父爲奉朝请因以名溪
　　新溪　万歴湖州府志在县东三里宋淳熙三年县令蔡霖自汊溪口徙水道东北注五里合长安溪以通舟楫民号蔡公溪【详见水利】
　　明月汀　治湖州府志在县庠门外大溪之南仙人渚　太平寰宇记在县西四十里昔沈羲得道之所有石梯见存
　　碧玉潭　万歴湖州府志在县西一十里响应山下旧名响潭【毛滂碧玉潭诗水面平铺映碧空夜深明月照龙宫猿啼未响潭先响一树花开两树红】
　　石井　治湖州府志在县石脇山井在山岩中天欲雨时井出云气
　　铜井　治湖州府志在县铜官山之麓昔人引藤蔓爲绠探之莫穷其底旁有石燕洞
　　钱王饮马井　万歴湖州府志在县北一十五里相传吴越王微时饮马坎中水泉迸出故名
　　安吉州
　　天目山　嘉靖安吉州志在州西南一百五里【详见临安于潜】
　　雾山　吴兴掌故在州南十五里山多云雾故名【冦凖过雾山诗青灯楼殿枕寒溪门外天垂斗柄低啼乌不知春向背落花依旧水东西半桥霜月光相照一带松烟色未齐谁料百年榛莽地香云今日绕轮蹄】
　　石虎山　嘉靖湖州府志在州南十五里其上有石状如虎道孝丰者径焉
　　梅溪山　续齐谐记吴兴故鄣县东三十里有梅溪山山根直竪一石高百余丈青而圆如两间屋大四面陡絶仰之千云其上复有盘石圆如车葢恒转如磨声若风雨土人号爲石磨转快则年丰转迟则岁歉騐之无失
　　石门山　吴兴掌故在州西四十里梅溪之西梁吴均居此【吴均与顾章书梅溪之西有石门山森壁争霞孤峰限日幽岫含云深溪蓄翠蝉鸣鹤唳水响猿啼英英相杂绵绵成韵既素重幽居遂葺宇其上幸富菊花偏饶竹实山谷所资于斯已办仁智所乐岂徒然哉嘉靖安吉州志石门山生石耳】
　　铜岘山　嘉靖安吉州志去州东三十里汉书云吴王濞即豫章铜山招致亡命以铸钱括地志云吴采鄣山之铜即此地也
　　天井山　万歴湖州府志在州南五十里山半有潭深峻泉水倾泻四时不竭
　　鳯凰山　名胜志在州东三十里中有隐坞云陶景居之
　　仙人洞山　万歴湖州府志在州南四十里洞深三十二丈
　　青山　吴兴掌故在州南三十五里【吴均与施从事书故鄣县东三十五里有青山絶壁干天孤峰入汉归飞之鸟千翼竞来企水之猿百臂相接秋露爲霜春萝被径信足荡累颐物娱衷散赏吴均青山诗家住青山下时向青山上青山不可上一上一惆怅】
　　禀山　嘉靖湖州府志在州西北二十五里一名邸阁山旧传长沙桓王攻刘繇尽得邸阁粮谷即此
　　落石山　治湖州府志在州西三里唐李卫公庙中有陨石土人皆称石大王故爲此名
　　玉磬山　吴兴掌故在州东北十五里又名昆山吴兴地记云安吉有昆山攷之梁僧昙谛卓钖于安吉东北十五里得一璞扣之有磬声因名玉磬山又以玉出昆名昆山
　　东晋山　万歴湖州府志在州东北二里东晋欲立城郭于此因名即今青岘山
　　郭公山　吴兴掌故在州西北一十里晋郭文居此山偶见一虎张口向文若求救者文视其喉中有横骨探去之后虎啣鹿以报云
　　九龙山　名胜志在州西北三十里山有九陇其状如龙上有石城一名石椁山
　　浮云山　安吉州志在州东北四十里嘉靖浙江通志上有七十二墪靉叇如云乆旱出云则雨
　　纯孝岭　吴兴掌故在州东北三十里黄巢之乱民石昻负毋避此
　　五湖　治湖州府志在州东南七里曰五龙湖在西南三里曰姚湖在南九里曰获湖在北二里曰西亩湖在东二里曰四龙湖四龙者吴越武肃王以望气者言山有王气使人凿之忽有四鹊飞起烟云滃然化爲四龙因名
　　杨子湖　万歴湖州府志在州北二十里吴兴记曰杨子湖出丹阳湖下防邸阁水分流合于苕溪
　　玉带桥　西吴里语在安吉铜山鄕许夫人墓前早晚两潮高尺许
　　魏塘　治湖州府志在州北五十里旁有浮玉山所谓黑石玲珑清泉浸之者也五代时吴顼将军隐于此
　　梅溪　嘉靖安吉州志在州北三十里溪上尝有紫梅盛开故名一名紫梅溪凌孟传所谓紫梅溪下水平桥即此
　　蒙泉　安吉州志在上方寺其味甘或垢之即竭必淘濯始复流
　　孝丰县
　　天目山　万歴湖州府志在县西南六十五里与杭府接界高三万六千丈周回八百里【详见临安于潜】天目山志天目有三峰东峰从临安入西峰从孝丰入有十二龙潭六属孝丰六属于潜【吴兴掌故天目东峰从临安入疎豁可行西峰从孝丰入深僻不昜】
　　八贡山　吴兴掌故在县南二十五里磅礴鎭静爲四山具瞻山有尖峰县治学宫皆面之
　　虎山　吴兴掌故在县北三十里安吉州境险峻不可越成化间县丞许芳凿山通道以便往来
　　浮玉山　名胜志在县东南十五里山海经云勾余山三百里曰浮玉苕水出于其阴注于具区都穆游道塲山记吴兴有两浮玉其一在孝丰东南十五里名大浮玉郡城南碧浪湖者小浮玉也
　　佛子山　治湖州府志在县西南七十五里太平鄕亦名佛岭吴兴记云山有石室中有小石庄严不倚俨然如佛故名
　　古浮山　治湖州府志在县东南一十五里浮玊乡与浮玉山相接山有古浮石洞普慈寺宋郡守葛胜仲诗略云路出古浮山木杪飞华屋即此处也
　　师高山　万歴湖州府志在县北五十里势接天目山中积雪炎月不消
　　金石山　名胜志在县西南三十里高一万八千丈周三百里其石色黄土色赤又十里爲岩龙洞岩高百丈中有洞莫测其深上有飞瀑悬岩而下
　　鳯凰山　吴兴掌故在县东五里
</div>
    <div class="pagination">
<a href="浙江通志_page50.html">上一页</a><span>...</span><a href="浙江通志_page46.html">46</a><a href="浙江通志_page47.html">47</a><a href="浙江通志_page48.html">48</a><a href="浙江通志_page49.html">49</a><a href="浙江通志_page50.html">50</a><span class="current-page">51</span><a href="浙江通志_page52.html">52</a><a href="浙江通志_page53.html">53</a><a href="浙江通志_page54.html">54</a><a href="浙江通志_page55.html">55</a><a href="浙江通志_page56.html">56</a><span>...</span><a href="浙江通志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
