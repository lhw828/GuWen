<!DOCTYPE html>
<html>
<head>
    <meta charset="UTF-8">
    <title>浙江通志 - 第 446 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 446 页/共 787 页</h1>
    <div class="content">　　朱亮祖【吾学编六合人以指挥使会胡深讨陈友定攻桐庐余杭至杭州降潘元明陞浙江行省参知政事守杭帅马步舟师讨方国珍徇下仙居诸县进兵温州国珍子明善拒战击败之方氏父子降送建康为征南副军洪武三年封永嘉侯】
　　呉干臣【献徴录定远人太祖伐张士诚以指挥使従大军徐达率马步舟师由港口取湖州干臣勒竒兵出旧馆扼之战大防事平遂留戍焉时方国珍据明州未下以为征南副军従御史大夫汤和往平之洪武元年海寇叶陈二姓聚劫兰秀山干臣调兵立勦之三年封靖海侯】
　　费聚【吾学编濠人太祖下长兴为永兴翼副元帅守长兴平呉陞永兴衞指挥使讨方国珍下温台庆元由海道进取福州洪武三年封平凉侯】
　　胡徳济【王鸿绪胡大海传字世美不详其何许人大海率以归太祖従攻婺州为诱兵大破元师于梅花门外擒其季弥章太祖以徳济为枢密院同佥守信州会大海为英所害而处州降李祐之亦杀耿再成以叛张士诚闻浙东乱遣其吕珍寇诸全徳济自信州往救之乗懈得入城与知州栾凤院判谢再兴分门守夜过半出敌不意选甲士斫珍营珍士马大惊扰相蹂躙死者无算珍遂遁去擢浙江行省参知政事移守新城士诚李伯升率步骑大入寇徳济闭城门戒士勿轻鬬乞师于李文忠文忠驰抵敌营敌皆披靡城中兵乗之斩甲首数万燔烧营落数十伯升遁擢浙江行省右丞未防改左丞移镇杭州】
　　夏毅【嘉靖浙江通志字仲毅従太祖伐婺州取之以毅为金华衞指挥领兵戍焉金华栝苍苗兵反杀守胡大海耿再成等衢州或谋应之毅设方畧讨贼遂定其乱毅静中而寛外修武备慎赏罚兴学劝士政令一新在镇数十年训练抚绥恩威兼济兵民赖之】
　　刘成【史槩灵壁人以统兵总管従耿炳文定长兴为永兴翼左副元帅数佐炳文败士诚兵李伯升以十万众来攻城中兵仅七千冦结九寨为楼车下瞰城中运土石填濠成引数十骑出西门击败之擒其宋元帅转至东门敌悉兵围之遂战死赠懐远军立庙长兴】
　　费子贤【嘉靖浙江通志不知何许人太祖命诸规取湖州子贤率兵取武康克之寻破安吉命子贤筑城守焉张士诚出兵来攻为子贤所败士诚复遣兵八万攻安吉子贤所部仅三千人竟溃其兵湖州遂平以功陞指挥同知时有张徳者与子贤同守安吉其功亦足尚云】
　　孙虎【史槩夀州人太祖遣従诸军下于潜昌化安辑严州诸暨以功授千戸克新城取桐庐皆与有劳陞海寜衞指挥副使嘉兴盗起虎领兵捕斩之従征沙漠战死追封乐安郡伯】
　　徐司马【嘉靖浙江通志字従政扬州人太祖养子授金华衞指挥同知陞杭州都指挥使为政以恵爱为先所至抚绥士卒拯恤贫困甚得人心尤敬士大夫公暇退居一室萧然如韦布家无余赀人皆贤之】
　　王恺【史槩字用和当涂人太祖召为掾胡大海戍兰谿命与定议取婺克衢擢左司郎中总制衢州军民事调度兵食有方常遇春屯兵金华郡侵民恺械而挞诸市遇春来譲对曰民者国之本军天子股肱肯令伤其本乎挞一部而民安计军所乐闻也境内饥疫出粟赈之全活无算劝兴学校士皆悦服太祖分省于婺控浙东大海治军旅民事悉以委恺时力役无艺令民自实田数粮多者为里正寡者为副通验其粮均赋之有一斗者役一日贱与贵皆无茍免金华猾胥潘立道操一邑田赋之柄缘为奸利廉其罪状寘于法苗军乱害大海拥恺出恺责以大义被杀追封当涂男】
　　李质【嘉靖浙江通志字文彬徳庆人太祖命为浙江行省参知政事质以承流宣化为己任振纪网正风俗劝农桑兴学校举遗贤防民在任三年恵流两浙】
　　耿忠【嘉靖浙江通志凤阳人洪武二年以羽林衞指挥使奉命往两浙聴讼访察官吏问民疾苦时绍兴三衢金华秋旱农事不登有司阻民告灾忠以疏闻民皆徳之】
　　王铭【史槩字子敬和州人以管军百戸従常遇春与呉军战湖州之弁山再战旧馆已又战乌镇凡大小战数十功多擢长淮衞指挥佥事移温州铭上疏曰臣所领镇岸大海而控岛夷城池楼橹仍陋袭简非独不足壮国威猝有风潮之变捍御无所势须改为于是缮城浚濠悉倍于旧又加筑外垣起海神山属郭公山首尾二千余丈宏敞壮丽屹然东浙巨镇厯右军都督佥事】
　　刘丞直【献徴录字宗弼赣县人洪武已酉召拜浙江按察司佥事时方国珍初降丞直按部惩其尤梗法者一道肃清按浙三年以疾归】
　　王濂【献徴录字习古定远人洪武初浙江提刑按察司佥事巡行郡县见贪墨蠧民者必击去之余则务存大体观风宣化而已帝下诏求直言濂厯述灾伤病民竟为罢征】
　　安然【李因笃安然传字资善祥符人洪武五年授浙江布政使崇礼教黜奸顽十一年海潮齧江岸为患然亲率丁夫伐石砌筑堤成民得安居陞御史大夫】
　　单安仁【献徴录字徳夫濠人太祖时为提刑按察司副使巡行浙东时悍帅横敛民名曰寨粮安仁一寘于法金华民有讼其邑丞受白金者安仁曰颇闻丞贤尔奈何诬之即图白金短长圎方来上复命诸左证图之人人殊安仁曰是非诬耶众环目相顾无一语遂以其罪抵讼者告讦之风为衰陞按察使仕至兵部尚书】
　　王钝【嘉靖浙江通志字士鲁太康人元进士洪武中为浙江布政持身亷介莅政勤敏吏胥慴服尝伐石以捍江涛民免垫溺嵗旱祷雨即应忧民不遑寝食民咸徳之】
　　熊鼎【史槩字伯颖临川人太祖初平浙西授徳清县丞除中书考功博士上诏浙西民输粮京师鼎曰国家都金陵以浙西为根本而遽困之农作方兴仆仆道路茍一年失耕害不浅矣上悦即罢之立浙江按察司以为佥事分部台温二郡温有邪师曰大明教造饰殿堂甚侈民之无业者咸归焉奏毁之散其众为农平阳州吏目杜乙赃罪事发下鞫同知以下皆服罪独知州梅谥廷辨不已民数百遮门外争知州无辜鼎进民询之叹曰法以诛罪吾敢身畏谴而诛无罪人乎释谥以情闻上可其奏宁海强民陈德仲以憾支解黎异异妻屡诉无为白之者一日览其牒忽有青蛙立案上曰蛙非黎异乎果异则止勿动吾复尔寃蛙如言明日逮陈讯得实诛之凡事未便者皆为奏改两郡民洒然如更生始两郡旱既至辄雨民曰此熊使君雨也陞山东按察副使】
　　甘霖【江南通志字沛之髙淳人洪武中以荐召入问其名曰甘霖因曰浙江大旱汝往霖之授左参政既至梦神告曰某地有泉可济民渴旦往俨若梦境掘之果得大泉同僚属祈祷大雨随至仕至江西布政】
　　龙镡【西江志字徳刚万载人选入南宫髙帝召对嘉其能特授浙江按察使嵗洊饥俸赎俱蠲济各郡以不避权贵为忌者所中迁长州知县后靖难师起不屈死】
　　赵羾【泳化编字云翰祥符人洪武举人浙江右参政剸繁治剧事无凝滞捕海寇有功地方赖之仕至刑部尚书】
　　唐胜宗【史槩濠人従太祖积功进都督同知封延安侯洪武十四年浙东山寇叶丁香等作乱命总兵讨之擒贼首并其党三千余人】
　　张文【嘉靖浙江通志六安人従徐达征浙西克湖州旧馆诸处厯陞浙江都指挥佥事在任克修军政一方赖以安堵】
　　武徳【王鸿绪武徳传安丰人授千戸隶李文忠麾下従文忠取于昌化克严州进万戸苗军元帅杨完者军乌龙岭徳请曰此可袭而取也即袭完者覆其营従文忠取兰溪克诸暨又攻绍兴先登陷阵蒋英叛金华贺仁徳叛处州従文忠定金华又従攻处州遇仁徳于刘山战败之还师守严改管军百戸击破呉兵于诸暨文忠遣击江山盗抚定之进管军千戸移守衢予世袭最后従靖海侯呉干臣巡海上干臣以徳可任令守平阳在任八年致仕】
　　孙成【成化杭州府志徐州人少骁勇以功累官至浙江都指挥使浙江海濵每有岛夷患成修器械严守备谨烽堠海波靖息而持守廉介莫敢干以私】
　　王玘【嘉靖浙江通志字孟石安肃人洪武末为浙江案察司佥事振肃风纪务询民瘼属司畏惮民防其恵】
　　易英【嘉靖浙江通志字以和沣州人洪武末为浙江布政司参议政尚寛平明大体奨励儒生务期成效公务之暇手不释卷】
　　樊镇【明一统志字君辅考城人洪武进士厯官浙江左参政赋性刚直廉干勤敏大得时誉】王良【史槩字天性祥符人建文初为刑部左侍郎坐问燕军较罪末减出为浙江按察使谒岳鄂王墓誓曰茍愧步武非人也成祖即位以前事颇徳之乃召良使者至良执下狱诘旦出期斩以徇众劫之去良坐堂上集诸司印九悉縢置于箧携归入门谓妻曰我分应死顾思所以处汝未决尔妻曰君男子乃为妇人谋乎馈良食食已抱其子自投于池而死良殡殓毕积薪闭戸命妾抱幼子往某佥事家以宗祀为托遂举火以印投之与家人同赴火死正徳戊寅接察司梁材即司门内东南水鉴亭为祠祀之榜曰忠节】
　　夏原吉【吾学编字维喆湘阴人乡荐游太学授户部主事建文即位陞户部右侍郎进尚书永乐元年呉浙大水原吉行视言浙西诸郡苏松最居下流常湖嘉三郡土田髙多下少环以太湖绵五百里纳杭湖宣歙诸山水注淀山诸湖入三泖顷浦港湮塞滙流涨溢伤害苗稼拯治之法宜浚呉松诸浦港泄其壅淤以入于海并相度地势各置石闸以时启闭每嵗水涸时修圩岸以御暴流上従之役夫凡十余万原吉布衣徒步日夜经画盛暑挥葢去曰众赤体暴日中吾何忍嵗饥奏发粟三十万石赈济二年还朝复出治水水泄农田大利进少保谥忠靖】
　　虞谦【分省人物考字伯益金坛人洪武中由国子生厯任杭州知府建文中请限僧道田人无过五亩余以给贫民从之永乐初巡抚浙江察廉纠贪上言数十事多见施行仁宗即位擢大理卿】
　　刘子辅【嘉靖浙江通志庐陵人自太学生擢监察御史永乐初巡按浙江三年不见声色善者爱之横者畏之时按察使周新独持风裁不茍许与乃数数称子辅为贤陞广东按察使】
　　辛彦博【嘉靖浙江通志洪武末为浙江按察使永乐中迁布政使有善政不尚苛暴得吏民之心】李素【分省人物考平谷人永乐中任浙江按察司副使发奸摘伏下无遁情用刑平而恕于民不扰仁宗召为右副都御史】
　　周新【名山蔵字志新南海人永乐中任浙江按察使初至界见羣蚋飞马首尾之榛中得一尸身余一钥一小錍识新曰布贾也收取之既至使人大市市中布一一騐其端与识同者皆留之鞫得盗召尸家人与布而置盗法新坐堂有旋风吹叶至异之左右言此木城中所无一寺去城差远独有之新曰其寺僧杀人乎往树下发得一妇人尸有商人自逺夜归抵舍置金丛祠石罅中旦取无有也商白新新曰有同行者乎曰无有语人乎曰不仅语小人妻新立命械其妻考之得其盗则其私也新行部防服视属县触县官收系狱遂尽知其县中疾苦明日县人闻按察使来共讶不得新出狱曰我是县官大惊当是时周廉使名闻天下锦衣指挥纪纲使千戸缉访浙中作威受赇会新入京遇诸涿即捕系千戸涿狱千戸逸出诉纲纲即诬奏新上怒逮之至抗声陛前曰按察使擒治奸恶陛下所命也臣奉诏书死死不憾矣上怒命戮之临刑大呼曰生作直臣死作直鬼是夕太史奏文星坠上不悦问左右周新何许人对曰南海上曰岭外乃有此人一日上见绯衣而立者问为谁对曰臣周新也上帝谓臣刚直使主浙江城隍为陛下治奸贪吏言已不见新姿干髙伟好学能文所至贫民寃系闻之皆喜奸徒猾吏则战魄落胆称生阎罗云】
　　赵本【旧浙江通志字居仁溧水人永乐中海溢塘圮以右通政督浙西苏松等九府水政躬行海上指授布置并工修筑坚厚完固至今赖之】
　　罗亨信【广东通志字用賔东莞人永乐进士授工科给事中视浙水灾奏蠲嘉兴海盐崇徳税粮五十余万石仕至左副都御史】
　　周敏【成化杭州府志字好学沔阳人永乐中任浙江按察司副使性明敏遇事立断鞫讯狱讼洞察情伪狴无滞狱】
　　叶恕【江西通志字如心乐平人永乐进士拜御史适浙江温州银矿大发廷议须以法官临之遴选恕往比至规画有条尤冰檗着声继按浙江振吏治肃纪纲所至郡境晏然】
　　严烜【闽书字熙叔懐安人永乐进士浙江按察司佥事处州徐子举乱其党连坐者五十余人烜讯无辜悉散遣奉诏考察庶僚中有毁之者遂乞教职便养得金华府教授】
　　熊槩【汤斌熊槩传字元节丰城人永乐进士洪熙初以布政使巡视应天苏松常镇嘉湖杭八府宣徳初擢大理寺卿巡视如故海盐民史庆真以罪戍逃归易名平康暴横滋甚御史捕之遁去会赦还益聚党八百余人槩捕诛之已悉捕豪恶数十辈械至京论如法于是奸宄怙息诸衞所粮运不继军乏食槩以便宜诸府赎罪米四万二千余石赡军乃闻于朝帝允行之都御史劾槩作威福縦兵扰民帝使人廉之无所得益任槩槩亦自信诸当兴革者皆列以闻时屡遣部官至江南造纸市铜铁槩言水涝民饥乞罢之迁都察院右都御史】
　　呉讷【泳化编字敏徳常熟人洪熙元年除监察御史巡按浙西表陆宣公里修岳鄂王墓断秦桧碑人仰其风】
　　林硕【嘉靖浙江通志字懋闽县人永乐进士以御史巡按浙江宣徳初为浙江按察使有中官裴可力督事浙江汤千戸以贿结之因势渔猎百姓驱迫郡县硕至振举宪法旌别善恶汤惧不容谗硕于裴裴亦惧遂诬奏硕诽谤及阻格诏防上遣追硕至亲问硕言臣往巡按浙江小人多不便臣今陞按察使小人设谋造诈欲去臣以自便臣实无诽谤语即命驰驿复任】
　　胡轸【成化杭州府志字敬同丰城人永乐进士任浙江都转运盐使司运同持身廉俭一毫不妄取于人常俸不给至鬻园蔬足之请托不行商旅被恵每出人争趋言愿为犬马走因肩其轿行挥不去陞浙江按察司副使提学士人宗之】
　　黄泽【闽书字敷仲闽人永乐进士宣徳初浙江左布政使奏罢无徴米六十万石停止温处二府平阳丽水等七县银冶嵗额银九万两在任九年劾罢不职郡县吏五十七人】
　　戴同吉【嘉靖浙江通志长泰人永乐进士宣徳初为浙江布政司右参议旬宣尽职上言五事一曰明学校之教二曰严边境之备三曰慎守令之选四曰敦劝士之典五曰立劝惩之法言甚切至帝嘉纳之】
　　孔文英【嘉靖浙江通志字世杰安化人永乐进士宣徳初擢浙江道御史黄岩县有健讼者搆揑齐民三千人相聚诪张为非文英奉勅鞫问一讯即得其情立遣诖误者独械首讼一人治之中外服其明果】
　　许亨【献徴录字士通定远人以父廕为指挥佥事累进都指挥使镇浙江海寇时或窃发亨择人守屯堡时训练寇遂屏迹嵗调兵士运漕给京师分番更代立为成规以是劳逸均而餽饷及期拜左军都督佥事卒于官】
　　许铭【嘉靖浙江通志南昌人永乐进士宣徳初为浙江按察司副使持宪严明人不敢干以私兴利除害民皆感服】
　　严孟衡【西江志字衡中分宜人永乐进士浙江按察副使莅任前一夕胥吏不戒于火案牍燬孟衡自引辜受罚运砖逾年有白其枉者赦复职时法网稍密孟衡悉心平反一牍中至理寃滥数十人迁四川右布政使】
　　陈镒【嘉靖浙江通志字有戒呉县人永乐进士擢御史陞浙江按察副使用法寛平临事简易民信爱之宣徳间陞都御史諡僖敏】
　　杨昺【湖广通志字文昭崇阳人永乐进士宣徳四年为浙江按察司佥事分按浙西贼据百丈山芦弄洞频出金衢剽掠昺夜梦神人赠诗云影入菱花秋月里人如枯草夕阳边乃识于心曰贼在吾目中矣诘朝亟捕之围山得贼首余皆解散金衢以安擢广东按察使】
　　马谨【献徴录字慎言新乐人宣徳进士以御史按浙所至克振风裁贪猾屏迹大学士杨士竒以冰霜铁石比之时以为确论官至副都御史巡抚河南】
　　周忱【世法录字恂如吉水人永乐进士宣徳五年巡抚直江南正统六年兼巡抚嘉湖二府时海盐筑捍海塘一郡七县合役万夫费万计皆出忱度支海不能为患浙江当造海船五十艘忱召问都匠言一艘须米千石忱以成大事不惜小费第减二十石奏于朝报可忱宇量寛才识通敏莅事精勤临民和易性尤机警筹画诸郡钱谷巨万一屈指无遗算每会计视地丰凶为缓急而张弛之调剂变通民无逋负官有余积进工部尚书諡文襄】
　　王翺【畿辅通志字九臯盐山人永乐进士正统初擢都御史巡抚浙江拊善摧奸政声大着后位至吏部尚书諡文肃】
　　焦宏【汤斌焦宏传字克明叶县人永乐进士正统六年为戸部右侍郎时倭寇数犯内地命往浙闽苏松饬兵备御宏奏缘海衞所宜画疆分守不得互诿増设城堡戍卒周嵗交代勿逾时日以均劳逸尝亲厯衞所廉察军吏得其营私废公状请分勅御史巡视闽浙使惩戢奸顽益严武备皆见施行时有言开浙江银塲者命往勘之宏知其害民乃言矿脉消长无时开塲之后恐滋奸伪卒年五十八】
　　张骥【史槩字仲徳安化人永乐举人正统中巡抚浙江初庆元人叶宗留与丽水陈鉴胡以盗矿为业七年遂为乱散掠浙江江西福建境上而遂昌贼苏牙俞伯通剽兰谿与相应骥遣金华知府石瑁击斩牙等抚定其余党而鉴胡已杀宗留骥命丽水丞丁寜率老人王世昌等赍榜入贼巢招之鉴胡遂偕其党六十余人出降骥在浙江甚有建树民追慕之】
　　俞士悦【汤斌俞士悦传字仕朝长洲人永乐进士正统四年任浙江布政司参政初至佯若不解事者羣吏易之越数日尽得其奸猾状发摘若神吏大惊倭寇犯境修乍澉二浦城以备之迁河南右布政使仕至右都御史】
　　杨瓉【史槩蠡县人永乐进士擢浙江右布政使平陶得二之乱景泰二年以湖州诸府官田赋重请均之民田赋轻者而严禁飞诡之弊诏与镇守侍郎孙原贞督之田赋称平】
　　轩輗【汤斌轩輗传字惟行鹿邑人永乐进士正统时以御史清理浙江军政劾不职官四十余人迁浙江按察使妻执井爨所着寒暑一布袍居常蔬食不过一豆问或具鸡黍闻者惊异在任与周新齐名闻亲丧隔宿即行同寮追送不及服除擢副都御史巡抚浙江时土寇呉金八等攻掠城邑輗亲督士与战平之福建贼罗丕廖宁八攻劫尤溪渐抵浙境輗授方畧捕其渠魁贼遂解散天顺初为刑部尚书帝召见曰昔浙江廉使考满家具仅一竹笼是汝耶輗顿首谢仕终左都御史】
　　李俊【畿辅通志字文英定兴人以明经荐擢御史正统十三年差董浙江银冶会处州贼起俊勦捕俊败之街亭桥越三日贼首来刧镇守太监李徳惧欲走俊叱止之明年贼围处州俊募敢死士八百人为子临城射殪衣红者一人出城奋击破之因请降都御史张楷不受贼复惊变俊洒泣誓众众感奋出死力大破之躬擐甲胄十有二日事解脱胄发尽秃仕至山西按察使】
　　陶成【名山蔵字孔恩郁林人由举人累官浙江按察司佥事九载考绩民诣阙乞留陞本司副使正统七年倭寇东海成预布丁令板海淖中贼舣舟跃岸尽被刺朴伏兵四合殱而焚之十三年处州贼叶宗留等为变逼金华之兰谿成执渠魁戮党与数百人乃分遣招抚得降者二千余人宗留等还遁入处及温台山谷间成抵寨谕之留垒中七日皆感悔出降独余党陶得二者不受抚遁入山谷久之复出攻武义武义故无城栅木而已得二以緼束薪使人先匿入栅中而自率众外攻栅成与都指挥崔源驱兵出战贼従中烧栅为内应力战不支遂遇害赠浙江布政司参议】
　　呉升【分省人物考字亨晦懐宁人宣徳进士擢工科给事中正统癸亥闽浙矿徒为盗陞浙江参议督兵往辑至则扑其党廉其失机都指挥以下数人奏置之法众乃股栗不二载贼屏息政绩着闻】
　　黄裳【汤斌黄裳传字元吉曲江人正统进士授监察御史言浙江寜绍台疫宜蠲租赈恤従之巡按两浙见民遭水患奏请赈恤后殁于土木】
　　朱英【名山蔵字时杰郴阳人正统进士授监察御史处州贼叶宗留反其党周明松等四出摽掠遣英与中官守要地时勦冦大军尚驻金华英至径趋处州榜谕脇従降者甚众以计生致明松等数人械至庆元诛于市贼平还京陞右副都御史巡抚甘肃】
　　陈璇【魏骥陈璇传字在玑凤阳人登进士第为浙江按察使寛不縦猛不残浙人懐徳或谓璇少击抟风璇曰法贵禁人不犯不従禁而罹于法某亦何尝少贷耶后赴阙军民数千人填衢塞巷挽留之马不能前璇驻于城之宗阳宫一宿黎明取间道而去】
　　汪琰【西江志字廷用乐平人正统进士以御史按浙病涝辄发粟赈贷婺富民私隣妇而杀其女狱无证有乌为怨声琰廉之即乌所止处得其尸论如法擢山东副使】
　　耿定【明一统志和州人浙江布政司参议正统未处州盗起定领兵勦捕率先督战死于兵赠浙江按察司副使】
　　王晟【明一统志字景昭郓城人浙江按察司佥事正统时温处盗起晟往讨之战死赠江西布政司参议】
　　李庆【献徴录字积善沔阳人国子监生正统时擢浙江都转运盐司运使两浙盐利为他运司甲巨商豪贾投劵者踵相躧于庭庆严簿书时出纳絶请谒有持劵请盐者按嵗月先后给之权贵请托谢絶不顾在官二年嵗课三倍】







　　浙江通志卷一百四十七
<史部,地理类,都会郡县之属,浙江通志>
　　钦定四库全书
　　浙江通志卷一百四十八
　　名宦【三】
　　总辖
　　明【下】
　　孙原贞【汤斌孙原贞传名瑀以字行徳兴人永乐进士累官浙江布政使正统未浙闽盗起景泰初原贞图上方畧深入擒其魁而温州余贼犹未灭拜原贞兵部左侍郎镇守浙江捣其巢俘斩贼首陶得二等招抚三千六百余人复分兵勦平余寇奏析丽水青田地増设云和宣平景宁三县建官置戌盗患遂息浙官田赋重原贞请均于民田轻额者赋得以平进兵部尚书镇守如故未防移镇福建已复镇浙江所至有劳绩在浙江尤着】
　　刘广衡【献徴录字克平祥符人永乐进士正统中以郎中往浙江预备荒政遍厯郡邑区画得粟数百万石为四仓以储之督劝有司筑陂塘抑豪强拯困事集而民不扰累陞右副都御史景泰时浙江福建民郑懐冒王孝忠等作乱特勅广衡驰往督兵捕之广衡察其啸聚之故以山有银场连亘深僻贼得以潜伏其中即命伐山通道具奏设县治以便巡视患遂息守臣以所获贼属俱论逆广衡覈其实得首恶十人余悉縦之天顺初陞刑部尚书】
　　贾恪【祥符文献志字惟恭祥符人正统进士以御史理浙江银课时处州冦发严设备御民赖以安寻命巡按浙江荐廉能锄奸顽洗寃泽物克称其职】
　　谢鶱【献徴录字鹏举太平人登进士第拜监察御史督察盐课于浙风纪大振无敢私贩者有冢宰子弟怗势犯之悉置于法时处州盗起躬入贼巢谕散其党计擒其酋一方遂宁】
　　白圭【汤斌白圭传字宗玊南宫人正统进士迁浙江布政使值叶宗留乱后力请奏蠲逋赋浙人以安官至兵部右侍郎諡恭敏】
　　黄誉【闽书字廷永莆田人正统进士景泰初任浙江按察司佥事时有内官陈姓者至宁波市舶縦其义儿为暴百姓闻誉至皆来赴诉誉捕讯如法立毙杖下寻擢湖广参政】
　　邝彦誉【湖广通志字美中临武人英宗时荐举知钱塘县厯陞浙江按察司佥事浙饥金华等郡民强发富豪粟官不能禁彦誉便宜发官廪赈之不足则贷于素封民遂帖然太湖贼啸聚率众讨平之晋广东按察使】
　　孙珂【献徴录字廷珍福山人景泰进士以御史按浙适嵗大比珂监其事宿顿革行部一尚威严凛然人莫敢犯所至伸寃抑除奸豪官至大理寺丞】
　　梁楘【献徴录字叔车泰和人天顺间任浙江左布政使为政不动声色惟亷惟谨以率之利兴害除民仰之如神明尊之如父母述职赐宴礼部卒于官】
　　邢宥【献徴录字克寛海南人正统进士天顺时知台州府府吏旧皆僦屋以居而新参者辄入公费金宥即府治东辟地免新参金令自治屋寻以事就逮父老有怀金窃餽者宥曰吾无用此谢絶之后陞浙江右参政擢佥都御史理两浙盐罪伪造引私贩渠魁数十人官给煎盐具俾濵海民兼主之山居者出米给焉民两利之盐赋无亏】
　　李颙【献徴录字思诚博罗人正统进士授浙江左布政使钱塘江溢冲齧隄岸坏民田庐颙治之人赖以安廉静寡欲厯官中外皆着政绩为时所称】
　　和维【献徴录字振纲河阴人仕浙江按察司佥事贩丝民有值刼者亡其刀独鞘在权贵者遂诬机戸姜等刼曰用丝刧丝维召贩者问曰若丝何验曰嚢上印广昌郡字于是密遣逻旁邑至海宁插秧人禈上有字执讯之具服问刀所在曰在新宫桥下取验之实贩者所亡刀权贵人大慙】
　　韩雍【嘉靖浙江通志字永熙长洲人正统进士天顺未以兵部右侍郎出为浙江防政素望服人在浙兴利除害靡不允当仕至右都御史諡防毅】
　　朱绅【陜西通志字公垂河州人景泰进士天顺中浙江按察副使巡督海道兴学校筑海堤立义冢赈贫施药重名节有靖海蜚声之誉转贵州布政使】
　　梁昉【广东通志字景熙顺徳人景泰进士授萧山知县礼贤兴学治甚有声三载擢御史迁浙江按察司佥事善击断不避权势发奸摘伏豪猾远徙卒于官生平廉介不名一钱】
　　刘孜【汤斌刘孜传字显孜万安人正统进士天顺中以右副都御史巡抚江南十府财赋自周忱立法后代者多纷更孜首访忱遗迹斟酌行之成化元年杭嘉诸府运粮佥补富户孜疏请罢焉召拜南京刑部尚书】
　　刘釪【江西通志字伏和安福人天顺进士成化初任浙江提学副使精鉴得士科条肃然儒风丕振迁按察使聴讼明允剖疑发庭中称平】
</div>
    <div class="pagination">
<a href="浙江通志_page445.html">上一页</a><span>...</span><a href="浙江通志_page441.html">441</a><a href="浙江通志_page442.html">442</a><a href="浙江通志_page443.html">443</a><a href="浙江通志_page444.html">444</a><a href="浙江通志_page445.html">445</a><span class="current-page">446</span><a href="浙江通志_page447.html">447</a><a href="浙江通志_page448.html">448</a><a href="浙江通志_page449.html">449</a><a href="浙江通志_page450.html">450</a><a href="浙江通志_page451.html">451</a><span>...</span><a href="浙江通志_page447.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
