<!DOCTYPE html>
<html>
<head>
    <meta charset="UTF-8">
    <title>江南通志 - 第 329 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 329 页/共 731 页</h1>
    <div class="content">　　汉宋均字叔庠安众人建武中迁九江太守郡多虎患均到退奸贪进忠善虎东渡中元元年山阳楚沛多蝗飞至九江境辄东西散去【后汉书本传】时苗钜鹿人建安中为寿春令始之官用黄牸牛驾车岁余生一犊及去谓主簿曰令来时本无此犊是淮南所生也留之而去【后汉纪】
　　晋刘颂字子雅广陵人武帝时为淮南王相在官严整甚有政绩旧修芍陂岁用数万人豪强兼并孤贫失业颂使计工受直百姓歌其平惠【晋书本传互见州府人物】
　　南北朝宋垣防之字彦宗桓道人元嘉中为钟离太守王谟攻滑台防之百舸为前锋虏牵谟水军大艚连以铁锁三重絶防之路防之中流而下以长柯斧断锁惟失一舸余舸并全【宋书本传】
　　齐沈文季字伯达武康人官尚书右仆射魏军南侵明帝遣文季镇寿春文季入城严加守备魏军遁百姓无所损【齐书本传】
　　梁曹景宗字子震新野人梁天监五年魏拓跋英攻钟离诏景宗往援击破之【梁书本传】
　　隋赵轨洛阳人为寿州总管长史芍陂旧有五门堰芜秽不治轨更开三十六门灌田五十余顷【隋书循吏传】
　　元孝矩洛阳人拜寿州总管髙祖赐玺书曰杨越氛祲侵轶边鄙争桑兴役不识大猷以公志存逺略故令镇边服懐柔以礼称朕意焉【隋书本传】
　　唐员半千字荣期齐州人为濠州刺史不专任吏所至礼化大行【唐书本传】
　　张镒字季权河南人大厯中刺濠州政条清简延经术之士讲教生徒比去州升明经者四十人李灵耀反镒团乡兵严守御【唐书本传】
　　张万福元城人防从征有功赐名正德宗时李正已反屯兵埇桥江淮漕船不敢逾涡口乃以万福刺濠州帝曰先帝改尔名者所以褒也朕谓江淮草木亦知尔威名若从所改恐贼不晓是卿复赐旧名万福驰至涡口驻马于岸悉发漕船贼兵倚岸熟视不敢动【唐书本传】
　　李逊字友道为濠州刺史时观察使多额外浮敛逊一不应【唐书本传】
　　侯固大中间濠州刺史奏乞增植桑无加税有石刻在定逺县门【旧史】
　　五代李延邹鄱阳人濠州録事叅军郭廷谓降周时命草降表延邹责以忠义廷谓以兵胁之延邹投笔曰大丈夫终不负国为叛臣作降表遂遇害【南唐书郭廷谓传】
　　宋王郁临江人为濠州判官临没谓家人曰吾歴官五十余年慎于用刑活人多矣后其有兴者乎【宋史王钦若传】
　　张式字景则建安人天禧时知濠州州人缢其妻而以自杀告狱既具式诘之立伏人以为神终身不营田宅得禄即以置书曰子孙业此足矣【南畿志】魏琰字子浩知寿州盗杀寺童子有司执僧笞服琰防知其寃脱械纵之一府争以为不可后数日得真盗【宋史本传】
　　呉奎字长文潍州人至和二年知寿州专以仁恕及民事至立断吏民久而思之【宋史本传】
　　张升字杲卿韩城人尝守濠州升忠信清俭不受私谒分俸禄以赡九族【宋史本传】
　　陈尧佐字希元阆州人知寿州岁大饥尧佐自出米为糜以食饥者于是吏民皆争出米所全活者数万人【宋史本传】
　　曾致尧字正臣南丰人知寿州州近京师诸豪大商结权贵号为难治致尧居岁余敛手不敢犯人亦莫见其以何术而然也既去寿人遮留以一骑二卒逃去过他州犹有追之者【欧阳修曾公神道碑铭】盛修已通判宿州建炎三年盗入宿修已被执不屈为所害【南畿志】
　　康允之建炎中知寿春府渠贼丁进聚众万余人攻城允之率军民固守贼解围去奏至髙宗谓辅臣曰此郡守得人之效也【南畿志】
　　徐瑞益金华人为虹县尉张邦昌伪诏至县令以下迎拜宣读如常仪独瑞益不赴向子諲言于朝为易文资【南畿志】
　　邵青绍兴中为兵马钤辖濠州陷青巷战死之【南畿志】
　　连南夫应山人髙宗时守濠州旧有东西二城濠水经其间入淮南夫决濠水由城西径达于淮合二城为一【南畿志】
　　杨照濠州将官金围城急照跃上角楼刺贼俄中流矢卒有统领丁元者呼其徒毋负国一舟二百人皆鬭死【宋史忠义孙晖传】
　　王阮字南卿江州人绍熙中知濠州请复曹玮方田修种世衡射法日讲守备与边民访北境事终阮在濠无南侵患【宋史本传】
　　王霆字定叟东阳人理宗朝知濠州节浮费籴粟买马以备不虞寻差知安丰军臣寮上言王霆在濠人甚安之不宜轻易诏再守濠职事修举【宋史本传】李庭之淳祐中为两淮制置司叅议官议栅清河五口增淮南烽火一百二十及知濠州复城荆山以备淮南凡所筹措皆切中机宜【宋史本传】赵士嶐字景瞻淮南西路兵马钤辖驻寿春剧贼丁一箭众号十万攻城三旬不退士嶐募军中敢死士与之谋选壮士数百出贼不意击走之【宋史本传】
　　元王庭玉字国寳清苑人至元十五年授招信路总管府达噜噶齐崇教化劝农桑励风俗境内称治【南畿志】
　　李良祐为灵璧县尹县经兵燹城郭为墟至元二十四年复立县良祐相度形势内廨外市皆所经始【灵璧县志】
　　安汝明宁晋人延祐中宰定逺兴利除害三年土田辟戸口增盗息赋均民无劳役【定逺县志】严忠信东昌人知濠州政尚严明大兴学校【南畿志】谷杲字明之至治二年为安丰路总管有能声【南畿志】
　　哈喇字元素赐姓金至顺间为钟离县达噜噶齐平反寃狱政为诸邑最【南畿志】
　　呉升字起东黄岩人至正间尹虹县性防洁才具亦优士民称之【虹县志】
　　张谦字文益髙唐人至正六年安丰路总管岁饥赈防有方多所全活【南畿志】
　　明蒋子杰奉化人洪武初任知府寛严相济惠政甚多【南畿志】
　　乐徽洪武初知虹县政教修举百废皆所兴造【虹县志】
　　乐瓒阳城人洪武初知临淮县防干赋均役平【临淮县志】
　　郑真鄞县人洪武中教谕临淮多方造士防晋王之国道经临淮召讲春秋真开陈大义王甚喜【南畿志】
　　杨浩江陵人永乐中知府事律已无私御下有道【凤阳府志】
　　杨镛永乐中知懐逺县防谨爱民迁知沂州百姓攀留【懐逺县志】
　　阎斌干州人宣德四年授临淮县丞尽心抚字吏民爱服将代相率诣上台乞留在官二十三年终始一节【临淮县志】
　　何诚字则明莆田人正统元年知虹县清慎慈惠士民爱戴秩满父老三百余人诣阙请留防以疾卒百姓行号坐哭如丧考妣【虹县志】
　　杨瓒正统间知凤阳府持身防介莅政公勤入觐上赐袭衣褒劳【凤阳府志】
　　白玉后军都督府同知成化元年守御凤阳修复芍陂兴水利至今赖之【广舆记】
　　章鋭字元进鄞县人成化二十一年知府事持已公勤谳狱精审修学宫刻中都志纲举目张得为政大体【凤阳府志】
　　刘槩济宁人成化间知寿州发奸摘伏豪黠屏迹禁师巫斥淫祀招延名儒振兴黉序尤讲御荒之策量道里逺近分设预备仓又建石桥置义塜古良牧无以过焉【寿州志】
　　曾大有字世亨麻城人治中知定逺县凡黉舍官廨城郭坊市悉为增拓修治扑灭妖贼孔布等一境晏然【定逺县志】
　　呉九功云南后卫人正德元年知临淮县莅政清平存心慈爱行取赴阙士民追送留鞭悬于县门之左【临淮县志】
　　杨麓字孔瞻德州人正德二年知定逺县创建砖城民赖保障【定逺县志】
　　陈伯安黄陂人正德六年以御史谪知灵璧县时流寇杨虎拥众来攻伯安被执不屈贼义而释之归益图守御之计增髙城若干尺凿河广八里以环其外全邑借屏障焉【灵璧县志】
　　蒋贤陇州人正德六年授灵璧主簿杨虎入寇贤与指挥钱英率民兵扞御被执大骂不屈皆遇害【南畿志】
　　赵楷嘉靖间知凤阳县身服布袍出入跨一羸马从役二三人不畏强御豪猾望风敛迹三日一至学宫拔弟子之秀者廪给之多所成就【凤阳县志】刘熇字德辉完县人嘉靖四年知定逺县时大饥疫邑里萧然熇拊循三年逃者以集居者以饶【定逺县志】
　　刘天民字希尹歴城人嘉靖四年知寿州崇奬节孝惩刈顽梗立乡社以厚风俗北门石桥久圮增修二百余丈积谷三万石备荒【寿州志】
　　林大槐莆田人嘉靖四十五年知懐逺县持身清约日食止一蔬修复陂塘积贮仓粟卒于官无以为殓士民悼之【懐逺县志】
　　张渊江西人隆庆五年知凤阳县毎节省岁支公费及兊运余米以代百姓之不能输者加意恤民而严于驭吏以蜚语劾去吏有进藏中镪为道里费者笑曰吾肯以官休易操耶斥不受【凤阳县志】陈永直蒲州人万厯中授捕盗通判执法甚严初至获剧盗折其胫沈淮水中四境肃然【凤阳府志】王存敬号明洲确山人万厯三十年知懐逺县凶荒频仍亟图休养垦荒赈饥仁声腾于逺迩【懐逺县志】黄克缵晋江人万厯中知寿州爱民礼士而不避权要常语寮佐曰受职自有定分名节千古不磨申请编派等则名曰一条编至今赖之【寿州志】贾应龙安阳人万厯三十一年知临淮县县自国初为凤阳府治后府移凤阳而县仍名为附郭凡公事皆与凤阳一例协办民吏重困应龙始申请免之又调两驿夫马皆得均平【临淮县志】
　　陈泰交莆田人万厯四十四年尹灵璧首革催头包揽之弊除河夫马戸外帮与里甲各色科扰流亡复业者数千家【灵璧县志】
　　张中蕴永嘉人万厯四十八年知懐逺县性亢直居官不携眷属一绨袍数年不易歴知凤阳府【凤阳府志】
　　范绍裘字次濂防稽人天啓丙寅任粮马通判署司李事摄凤阳临淮篆所至以防能称时镇守太监刘镇建魏珰生祠于临淮绍裘絶不为屈世尤服其劲节【凤阳府志】
　　朱国相榆林人署正留守事乙亥流贼张献忠由寿春攻凤阳国相率营兵接战于上窰山生擒贼骑二人射死甚众顷之贼万骑俱至矢如猬集遂自刎死时留守中卫指挥陈道亦力战死之【凤阳府志】
　　张国翰凤阳卫指挥崇祯八年流贼攻城督众力战退之十七年刘良佐叛兵攻城又募敢死士缒城出战城以得全【凤阳府志】
　　顔容暄漳州人复圣裔知凤阳府流贼犯境遣兵同朱国相接战及闻败暄冠带坐堂上骂贼不屈贼杀之火其尸于堂阶石上血渍成形宛如其像郡人立塜建祠祀焉【凤阳府志】
　　庄祖谊成都人崇祯十五年知懐逺县甫下车即设计擒崔干两剧贼以卓异闻【懐逺县志】
　　李彬呈贡人崇祯十五年知定逺县当流寇蹂躙之后总镇黄得功移镇定逺彬为修城练兵广储积造火器招抚流移协力防持民甚赖之【定逺县志】
　　国朝史记功满洲人顺治初年知凤阳府疮痍之后以抚绥为事轻徭省役劝课耕桑民皆乐业【旧通志】张纯熙真定人顺治间进士授凤阳推官严明有守猾吏不敢营私权要请属槩拒不应以持正称【旧通志】
　　张啓泰长山人顺治初知凤阳县当兵革之后抚育黎元奬拔士类人咸徳之【旧通志】
　　潘登贵字天章嘉定州人顺治二年知懐逺县时兵戈甫定民气未复登贵寛和镇静一以噢咻为治境内安焉【旧通志】
　　张尔翮富平人顺治二年知虹县缮城池严守备赋税劝谕输纳征比不苛预备粮糗以给往来士马民不知扰
　　王棐字再旦长山人顺治三年知寿州州频经寇乱庐舍萧条棐一意休养厘剔弊蠧翦除强暴为民捍患御灾又加意造士礼髙年使谕民为善居数月政化大行
　　王业北平人顺治四年知寿州下车防胥蠧为民害者立除之一境称快六年洪水骤至城门不得阖业挺身跃入瓮城水中一手持重赏一手持刀云用命闭门者即给赏不用命者诛一时并力闭门亿万人得免沈溺
　　李大升字木生猗氏人顺治十年守寿州莅政精敏境内水利久湮为重修芍陂塘躬督畚锸田畴资以灌溉清里甲革耗羡诛鉏奸蠧捐赀修学建东西斋舍集诸生奬诲之一科获隽者十有三人为州中盛事
　　聂士贞字元次监利人康熈七年知定逺县先是邑苦逋赋或株系无辜士贞尽行省释令以限完纳逋戸感德输赋倍早期年流民尽归田亩垦辟因崇学校奬节义优耆老恤防独事简民安鞭笞不用以忧去官士民号泣遮留三日方出境


　　江南通志卷一百十七
<史部,地理类,都会郡县之属,江南通志>
　　钦定四库全书
　　江南通志卷一百十八
　　职官志
　　名宦【七　颍州一府滁和广六泗五州】
　　颍州府
　　汉何敞字文髙平陵人永元间为汝南太守以寛和为政遣儒术大吏案县显孝弟有义行者及举寃狱辄以春秋断之修濬鲖阳旧渠垦田增三万余顷【后汉书本传】
　　宋登字叔阳长安人汝隂令为政明能号为神父【后汉书儒林传】
　　徐字圣通为汝隂令县多大姓怙强骩法至防其尤者擒治之风俗一变【后汉纪】
　　虞延字子大陈留人建武初除细阳令毎岁时伏腊辄遣徒系归家并应期而还有囚于家被病自载诣狱既至而死延率吏掾殡于门外百姓感悦【后汉书本传】
　　陈重字景公宜春人为细阳令布政有异化【后汉书独行传】
　　三国魏卢毓字子家涿郡人谯郡太守文帝以谯旧乡大徙民充之以为屯田土地硗瘠百姓穷乏毓愍之表徙民于梁俾就沃衍【魏志本传】
　　南北朝宋李熙国鲖阳令元嘉三年遣大使巡行四方散骑常侍孔黙之等上言熙国在事有方民思其政乃与宋县令成浦各赐绢三十疋谷二百斛特示奬赉以劝于后【南史】
　　何道山桑令元嘉初文帝遣大使巡行四方王歆之等上言山桑令何道自少清防白首弥厉应加褒赉以劝于后【南史】
　　北魏刘模信都人太和初守颍州寛猛相济有治声后遂家于颍【颍州志】
　　唐栁寳积永徽中颍州刺史修椒陂塘溉田三百顷【旧史】
　　李岵颍州刺史兴利除害得民庶心【旧史】
　　李繁泌子敬宗朝由文馆学士出为亳州刺史境内剧贼为患繁有机略出兵捕斩之【唐书本传】杨凝字懋功农人汴帅董晋表为判官亳州刺史缺晋以凝行州事增垦田决圩堰筑堤防水患以息【唐书杨凭传】
　　五代王祚并州人周显德初为华州刺史改镇颍州均部内税租补实流徙以出新籍州故有通商渠距淮三百里岁久湮塞祚疏导之遂通舟楫郡无水患【宋史王溥传】
　　宋王旭字仲明大名人知颍州荒政修举【宋史王祐传】刘涣髙安人志尚髙洁天圣中为颍上令持正不阿以忤上官弃去隠庐山之阳欧阳修作庐山之诗以美之【南畿志】
　　晏殊字同叔临川人以礼部尚书罢知颍州手植双栁于西湖后人思之为建双栁亭【南畿志】李迪字复古鄄城人景祐二年知亳州有亡卒羣剽城邑发兵捕之久不得迪至悉罢所发兵侦知贼匿处潜遣壮士擒斩以徇【宋史本传】
　　欧阳修字永叔庐陵人皇祐元年知颍州塞白龙沟蓄水西湖灌田以为民利又建书院俾颍人咸知向学【宋史本传】
　　蔡齐字子思胶水人以戸部侍郎出知颍州卒后颍人见其故吏犹号泣思之【宋史本传】
　　段少连字希逸开封人仁宗时知防城县少连才具通敏事无大小剖决如流尤厉风节不为权要所挠【宋史本传】
　　赵宗道字子渊嘉祐四年京西大饥转运使请择贤郡守以苏灾黎宗道被选知颍州赈给存劳不遗余力疮痍渐起流亡以复【南畿志】
　　苏颂以集贤校理知颍州仁宗山陵调发仓猝颂为度土产有无髙估缓期官自为市民不知扰而课最他郡颍人德之【宋史本传】
　　张知白字用晦沧州人知亳州御史王嘉言知白守道循公当官不挠【宋史本传】
　　宋庠字公序雍邱人治平元年以使相判亳州庠所至以镇静为治【宋史本传】
</div>
    <div class="pagination">
<a href="江南通志_page328.html">上一页</a><span>...</span><a href="江南通志_page324.html">324</a><a href="江南通志_page325.html">325</a><a href="江南通志_page326.html">326</a><a href="江南通志_page327.html">327</a><a href="江南通志_page328.html">328</a><span class="current-page">329</span><a href="江南通志_page330.html">330</a><a href="江南通志_page331.html">331</a><a href="江南通志_page332.html">332</a><a href="江南通志_page333.html">333</a><a href="江南通志_page334.html">334</a><span>...</span><a href="江南通志_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
