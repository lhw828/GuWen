<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 28 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 28 页/共 61 页</h1>
    <div class="content">　　清胡德琳修，周永年纂。德琳临桂县人，乾隆十七年进士，三十五年任东昌府知府，四十年去，四十二年复任。永年字书昌，历城县人，乾隆三十七年进士，官至翰林院检讨。生而好学，尝弃产营书，凡积五万余卷，乃约曲阜桂馥，筑借书园于历城，以开图书外借之始；其终生虽好学而不著书。按本志沿革，东昌在汉时为东郡、鲁郡、清河、平原四郡地，唐为博、魏、贝等州地。元始置东昌路，明洪武时改为府，清仍之。此志修时，领州县凡十四。府志创于明永乐时，万历二十八年王命爵又修府志二十二卷。此志继万历《王志》重纂，按德琳序谓：“于康熙五十年孙公元衡，欲延卫园先生刘淇修之，以忧去不果，后金公启洛又修之，稿垂成而去任，稿亦旋散。”据此则此志为《万历志》后首成之书也。按其体例，卷首列总纪一篇，杂撮历代故实，摭拾皆琐事，卷末又有杂缀一篇，实与总纪无异，而缀致琐细尤繁，如此编法，殊无伦次。地理志所记山川，未详源委，古迹、陵墓亦未引征考证，颇多讹误。惟经籍、金石二门，著录郡人著述碑志文字颇多，可资参考。

　　博平县志五卷清康熙三年刊本(北京图书馆藏)

　　清堵嶷纂修。嶷汉阳人，顺治十二年进士，康熙元年任博平知县。按本志纂修表，列为堵嶷重纂，进士张翕补修，教谕孔员昆校，邑人张至善、傅学元采集。阅其书以知《堵志》实出于张翕手笔，嶷仅加重订而已。翕荏平人，又纂有《荏平县志》。按博平秦为博陵县，汉改名博平；唐、宋时属博州管辖，元、明以后为东昌属邑。博平当南北朝及金、宋之时皆为分疆要邑，地当兵冲，其阨运固不能免，以故文献无存焉。及明正德间知县胡瑾始修县志八卷，万历辛卯知县华汝梅延邑人冯训又为重纂。此志则仍因《冯志》旧本，而补七十余年之事。其书体例诡异，多采旧志原文，而不注明系引旧志。其所记市井贩厕鬻隶走卒，多缨帽缃鞋，纱裙细袴。全为万、隆间服饰风尚也。道光间杨祖宪修县志，亦仍其陋习，不脱明人风气。至光绪间李维城修县志，始脱旧志陋习。

　　冠县志六卷明万历三十七年刊本(北京图书馆藏)

　　明谈自省修，杜华先纂。自省南直隶(今江苏安徽地)丹徒县人，万历三十二年进士，三十三年任冠县知县。华先字孝卿，冠县人，万历十一年进士，授行人，官至湖南按察副使。冠县为春秋时晋冠氏邑，自晋三分属魏，汉为清渊县，西晋改名清泉；隋开皇六年析清泉置冠氏县，属魏州；元升为冠州，明洪武二年改为冠县，属东昌府。嘉靖二十四年始成县志五卷，纪载简约，华先踵之纂成此志。其书考信自三代迄明，分为星野建置志、山川城池志、公署祠祀志、秩官师儒风俗物产志、户口田赋马政志、人物选举貤封志、古迹志、艺文志八类。顾其编例，殊无纲领，皆以志标篇名，亦属未妥；但纪载绝少遗漏，为邑人赵光远所为捃摭搜集焉。

　　高唐州志七卷明嘉靖三十二年刊本(北京图书馆藏)

　　明金江纂修。江字孔殷，义乌县人，嘉靖中官高唐州同知，尝傚宋濂《浦阳人物记》例，著《义乌人物志》二卷。按本志所述，《高唐州志》天顺庚辰学正卢瑞始成志六卷，嘉靖壬午知州王大化又作《后志》二卷。此志乃继前后二志重纂，其志类为图四，为表三，为记二，为志、为述、为传各一，总为六纲，凡四十一目，又附目十一，体裁臻备。按其所叙高唐沿革，春秋时为齐邑，其名见载于《左传》《孟子》，杂出于《史》《汉》及辞赋家之言。汉为县属平原郡，隋改属博州，唐时曾改为崇武县，寻复为高唐。五代、梁时又改名鱼丘县，后晋为齐城，后汉又复为高唐。元时升为州，领高唐、夏津、武城三县，明省高唐县入州属东昌府。观其编法铺陈记述，而无引征考证。所纪州之政典故实，亦欠稽考史志，高唐见于史乘故事甚繁，而此志采撷为何如此之缺略也。

　　青州志十八卷明嘉靖四十四年刊本(天一阁藏)　

　　明杜思修，冯惟讷纂。思字子睿，鄞县人，嘉靖三十五年进士，历任州县十余年，升青州知府，著有《考信编》七卷。惟纳字汝言，临朐县人，嘉靖十三年与兄惟重同榜举人，十八年又同榜登进士。授宜兴知县，调魏县，升蒲州知州，历官扬州同知，松江督赋，陕西按察佥事、陕西右布政使，江西左布政使。终身以著述为事，辑《古诗纪》百五十六卷，《古逸诗》百三十卷，所著文曰《冯光禄集》十卷。青州自隋、唐以来治益都，元为益都路，明为青州府，曾一度为山东布政司所。郡志据《明史·艺文志》所载有锺羽正《青州风土志》四卷，《山东通志》载曹珖有《青州考》，均成于此志之前。按此志修时青州领益都、淄川、临淄、博兴、高苑、乐安、寿光、昌乐、临朐、安邱、诸城十一州县。其书编例，首例总记上下二篇，统记一郡千数百年之事，次例志、考、传、艺文，分叙领属州县，条次极具法度，当时推为山左名志。今传本天一阁所藏者，存卷一至卷八，卷十二，卷十六，卷十八。北京图书馆所藏者，缺卷十二、卷十五至十八，二书合配犹不臻全，是为憾事。

　　颜山杂记四卷清康熙五年刊本(上海图书馆藏)

　　清孙廷铨纂。廷铨字伯度，又字枚光，号沚亭，益都县长孝乡人，明崇祯庚辰进士，入清以荐授河间府推官，擢吏部主事，历官内秘书院大学士，卒谥文定。此志廷铨述其乡里之山川、风土、物产、古迹、旧事、轶闻；以长孝乡之颜山而名，故曰《颜山杂记》。分山谷、水泉、城市、官署、乡校、风土、岁时、长城考、物产、物暴、遗文诸门，书首无例目，书内分篇亦芜杂无序，体裁次佳；然其叙一方之事物，则纤细无遗矣。《四库全书提要·存目》著录此记谓：“益都有颜神镇形势险阨，明代尝建城设官以治之。”而此记自序谓：“今颜山上古长城，乃齐、楚之防塞。”《四库提要》谓其为考核之踈。但此记《长城考》非无考据焉，断城始于战国所筑，《四库提要》谓是明时之物。廷铨明人，岂不能考据明时筑城事耶？夫城池代有兴建，当不可断为最后兴建之时为是。不然则我国之长城，只可为明时所建，而岂不可谓为战国秦时之物欤。此《四库》不重视志乘之一证也。按廷铨著有《沚亭删定文集》，有《颜山杂记手稿题辞》一文，此记未收入，此文为此记刊成后所作也。《沚亭删定文集》刊成于此志刊后二十余年，廷铨又重纂二稿，而未见刻本也。

　　乐安县志二十卷清康熙六年重锓明万历三十一年刊本(北京图书馆藏)

　　明孟楠修，蒋奇鎛纂。楠字伯茂，大名府濬县人，万历二十六年进士，三十一年任乐安知县。奇镈乐安县人，万历己卯科经魁。按《乐安县志》始创于明成化间知县沈清，嘉靖丙午县人李舜臣又重纂。此志增补嘉靖旧志而作，有邑人赵秉忠序谓：“始增订于张四维，校正于张孔思，笔削而告成事则蒋奇镈，综理提调以付剖劂，则邑令孟楠也。”其书凡二十门，皆首有小序，后有论赞，卷前有图四页。如论水利、论土化、论荒施、论马政、论物产、论风俗、论经术诸门，皆书考之体，凿凿典雅。沿革所载谓：“乐安本汉千乘县也，地割于广饶。言乎隋以前，千乘与乐安其实易以淆，言乎隋以后，千乘与广饶其地乍不辨。”然据瞿宣颖《方志考》，雍正山东《乐安县志》条谓：“乐安西汉千乘郡之千乘县，而无据。《方舆纪要》则以为汉齐郡之广饶县。清胡朏明《禹贡锥指》说也，隋移千乘县治于此，唐曾置乘州，旋废，金天眷中改今名。”宣颖之说，是按乐安、《雍正志》建置，但按本志所载《嘉靖志》李舜臣序谓：“引《水经注》之《淄水注》曰：淄水又东北迳广饶县故城南，言故当有新城。今城北二十里外有故城址，是郦道元时广饶县城。然又未知为千乘欤，则又未知为乐安欤，汉千乘县者，河所从以入海也。”按此则乐安为汉千乘县之地，亦未必无据焉。又此志人物，首载欧阳生及儿宽，二人皆为汉千乘县人。欧阳生字和伯，事伏生受《尚书》，而授儿宽。宽复授伏生子世，世传至曾孙高，高传子阳，阳传子地馀。以中庶子授太子经，世为博士，元帝时地馀侍中贵幸至少府，卒，帝赐钱百万。后其子政为王莽讲学大夫，由是《尚书》有欧阳氏学。乐安为欧阳学派之所自出，至明时若孙整、阎宽、蒋旸、徐道、陈纶、李舜臣诸儒皆言《尚书》之学闻于时，皆为乐安人也。

　　昌乐县志八卷明嘉靖二十七年刊本(天一阁藏存卷一至卷三)

　　明朱木纂修。木字守愚，常熟县人，嘉靖二十三年进士，二十四年任昌乐知县。按沿革，昌乐为汉营陵县北海郡治所，隋、唐为营丘，宋始改名昌乐；明时属青州府。邑事始见载邑人高凌云之《古青郡邑志三略》及木任知县，遂命凌云再搜罗故实，自为去取笔削，编成此志。总分八纲，文简事核，义例谨严，由是昌乐一邑之故实备矣。

　　临朐县志四卷明嘉靖三十一年刊本(天一阁藏)

　　明王家士修，冯惟敏纂。家士字汝希，河南光山县人；正德十一年举人，嘉靖二十六年任临朐知县，任满升滦州知州，时号鲁省贤令。惟敏字汝行，临朐县人，嘉靖十六年举人，谒选直隶涞水知县，历任镇江府教授，保定府通判，致仕后自号海浮山人。所著诗文典雅核实，著有《山堂词稿》四卷，《击■〈巩上木下〉余音》四卷。按临朐为春秋时齐之骈邑，汉名临朐，属齐郡；东汉属齐国，晋属东莞郡，南北朝时为昌国县。隋初改名逢山县，大业间复名临朐，属北海郡。唐、宋属青州，金析置穆陵县，元并为益都，明为临朐县，属青州府。按临朐县志今存以此志最古，光绪十年知县姚延福修《临朐县志》序言此志已不存矣，然《天一阁藏书目》著录此志，何云不存。按此志编次，卷前有临朐县邑内图，县境内图。分类四，曰风土志，凡一十八目；曰官政志，凡一十目；曰人物志，凡一十二目；曰杂志，凡八目。以物产入于风土。临朐明时有银矿，为富豪开采，富豪依财势抗官，有司莫可追理。按此志惟敏序谓：“邑有三大害，凿然不易为治也。”三大害者，按本志艺文志所载，惟敏《矿硐议》谓为矿徒枪手及诡赋，矿徒恃富豪之势虐矿工；枪手者为护矿兵，其害与矿徒相表里；诡赋者，则富豪拒纳赋税也。当时临朐护矿枪手设有一千八百名，而矿工人数虽未见详载，则必多于枪手数倍，以此可知明时临朐矿场规模之大也。

　　临朐编年录七卷清抄本(上海图书馆藏)

　　纂人未详。临朐县志今存者，有嘉靖、康熙、乾隆、光绪诸志，皆用“志类”编纂。此书体用编年，又未见于著录。编年方志，始于明嘉靖时黄光升修《长兴县志》二卷，任德修《随州志》二卷，今惟《任志》犹存。按此书首列临朐二千余年来之邑名，曰骈邑、曰郱、曰昌国、曰盘阳、曰零武、曰逢山。又其疆域半及者，曰朱虚、曰穆陵、曰西安、曰郚城、曰盖、曰琅玡。又其传闻疑似者，曰东阳、曰桑渎、曰臧马、曰虚水、曰朱阳、曰校。以下编年记载，自黄帝元年至清雍正四年，共四千四百二十三年，于邑之沿革、建置、赋役、职官、选举、物产、杂事皆按年插入，事繁者又为之注，考清代编年志书，存者惟见此书耳。

　　安丘县志二十八卷明万历十七年刊本(徐家汇藏书楼藏，卷一卷七卷十抄配)

　　明熊元修，马文炜纂。元字子贞，光州人，万历十二年进士，翌年授安丘县知县。文炜字仲韬，安丘人，嘉靖四十一年进士，授确山知县，历任德安、云梦、孝感，官至江西巡抚。所著有《雁门集》一卷，《淮阳杂录》二卷。此志初为邑人刘希孟执笔，未竟稿；再属笔于文炜，告成于万历己丑。书分为纪、考、表、传四纲，纪一、考十、表五、列传十二，每纲皆有小序。总纪一篇，叙一邑编年之史，体例得宜。补以历代地理沿革封建诸表，综核详明，法度严整。惟人物诸传，琐分为十二，殊不免芜杂矣。然明人修志，体例能臻此境者，是为难得耳。书末附康熙《续志》二十五卷，是为任周鼎修，王训纂。大致依前志体例，惟去其地理、封建、俷德三门。为《四库全书提要》所讥曰：“地理封建，本无可续；如俷德不至，害及一邑。”

　　诸城县志十二卷明万历三十一年刊本(北京图书馆藏刊本存卷七至十二，上海图书馆藏抄本全)

　　明王之臣修，陈烨纂。之臣字任吾，陕西潼关卫人，万历二十三年进士，授沾化知县，万历二十九年调知诸城知县。烨字光宇，诸城县人，嘉靖四十一年进士，授工部虞衡司主事，升员外郎，出知同州知州，真定府知府，南京刑部郎中，延安府知府，官至陕西定边道兵备副使。按本志沿革，诸城为春秋时莒、鲁之地，战国为齐下邑；秦为琅玡郡治，西汉至元魏，为东武邑，迄隋始名诸城，属高密郡。自唐迄元均属密州，明洪武省密州，并入诸城县，遂为青州府领县。又凡例云：“永乐中始有县志，仅数十页，所纪者惟洪武及永乐初年事。至嘉靖甲寅，县教谕王应斗又为纂辑，亦多缺漏，时邑令为唐山祝天保也。”此志烨用嘉靖王应斗《志稿》体例，其于建置因革，迄历代遗文，凡七十四篇，而无大纲领目，每篇有序有跋，其辞雅饰可诵。其书偏重文词，而于事实缺少考证。

　　登州府志二十二卷清顺治十七年刊本(徐家汇藏书楼藏)

　　清施闰章纂。闰章字尚白，号愚山，宣城人，顺治六年进士，康熙己未召试博学鸿词，授翰林院侍读，历官江西布政司参议，山东提督学政按察佥事。此志闰章官学政按察佥事时所作。闰章以诗文名于时，与宋琬时号南施北宋。琬亦尝撰《永平府志》与闰章之《登州府志》并称清初才士杰出之作。按其书凡例云：“本之《水经注》，杜氏《通典》，《齐乘》《一统志》《山东通志》，仍以泰昌旧府志参之。”按其时嘉靖旧志已亡，而八属邑志亦未备，纪载难免阙漏。其书凡二十二卷，一星野灾祥、二沿革疆域形胜山川、三城池公署、四学官祀典、五武备、六乡都坊市桥梁宫室、七古迹陵墓寺观、八物产风俗、九户口田地赋役驿传、十兵事海运、十一封建宦迹、十二十三职官、十四十五辟举科贡封荫武弁、十六十七人物、十八流寓列女仙释、十九至二十一艺文、二十二杂志。按其分条目琐碎，体裁不纯，所载典章制度、武备兵事、有关郡之大事，非漏缺则简略。惟所载古迹甚繁，而附会亦多，又往往近在百年以内，故家园亭、仙释碑碣，强为附丽，尤属猥杂。而闰章自序谓：“若夫蓬莱三岛，蜃楼海市之观，神仙恍惚恠幻；此固骚人达士之游目骋心，临风自得者，非志所能尽也。”按其书以其记琐事之汜滥，而闰章犹恐未尽也乎？然其所长者亦有之，若物产纪及龙刍、方竹，登州今无，而赖此可考。若《通志》误以东海、祝其为在府境，亦赖本书而纠正也。又观其序论诸篇，彬雅可诵，盖出闰章手笔，而以其体裁则颇见疏解，而自谓讨论于顾氏亭林，恐未必然也。总评此志，是为骚人文士之书，至于卓然史裁，则犹未逮也。

　　蓬莱县志八卷清康熙十二年刊本(徐家汇藏书楼藏)

　　清高岗纂修。岗字仑侯，滦州人；顺治十六年进士，康熙六年任蓬莱知县。蓬莱枕山负海，一丘一壑，莫不耸峙环抱，万里澄波，丹崖仙境，见称史册。然其境万山连续，皆童山不产，故其民以渔为生。按沿革蓬莱初为镇，隶黄县，唐始置县。旧无邑志，有之自此志始。其书分为八纲，二十七目，为岗所议例，体例简括。而修志姓名表题蔡永华修，疑有窜乱。此志乾隆间有补刻本，原本则罕见之。

　　黄县志十八卷清康熙十二年刊本(北京图书馆藏)

　　清李蕃纂修。蕃字锡征，通江人，举人，康熙九年任黄县知县。按黄县为唐先天中分蓬莱县之黄冠村立县。明以来为登州府属县。考其邑乘原委，据乾隆知县袁中立修县志序谓：“创于嘉靖辛丑知县贾璋，一修于崇祯庚辰知县任中麟，再修于康熙癸丑知县李蕃。”李蕃之志即此志，按蕃本志序谓：“与同官豫章肃子介庵，关中姚子瑞石，暨学博张子袭弼，商确参酌。”故此志非出于蕃一人之手。阅书中分纂，又有范廷凤、门可荣、王一较诸人。黄县明志今则无存，存者以此本最古，且传本绝少也。其书以风俗及乡都，纪述较详，风俗言黄民为生者，惟贸易为计，而妇女尤勤纺织。乡都记县有四都，莱都则极小，积合都而不及别都之一大社。乾、卢、平三都，亦有小社，不及大社之一甲大。以记清初乡里制度，都以下有社，社以下分甲。如此之类，可考古代乡里制度之绝好材料。

　　福山县志八卷明万历四十六年刊本(湖北省图书馆藏)

　　明宋大奎修，郭如泰纂。大奎陕西延长县人；贡生，历任获嘉知县，武定知州，万历四十三年调任福山知县。如泰福山县人，儒学生。此志为如泰编次，刘弘任为之删订，郭尔郊为之校正。书凡地里、建置、贡赋、职官、宦绩、人物、恩纶、文翰、杂志九门，子目凡七十有二，体裁尚为简核。按其沿革谓：“福山春秋时属齐郡，汉为东莱县之两水镇，以清洋、大姑二河汇于左故耳。迄金阜昌二年始建为县，隶登州，取西北境之福山为名焉。”福山为邑之主山，山多名胜，金刘豫尝登临之，视为福地，遂名福山，又以名县。燕台在其县南，于古遂为名胜地。

　　招远县志十二卷清顺治十七年刊本(北京图书馆藏)

　　清张作砺修，张凤羽纂。作砺顺治十七年招远知县。凤羽招远县人，事迹皆未详。招远旧为掖县之罗峰镇，金天会二年始析地置县，属莱州。明初升登州为府，割莱州之招远、莱阳隶焉。县志此本为首创，乃取郡州志之涉及县事者，辑录成篇，而未有摭撷征考。书分星野、山川、学宫、风俗、物产、赋役、职官、科贡、人物、艺文诸门。海滨僻邑，纪载无几耳。此志原本今存者无几矣。流行本为道光二十六年重刻本。

　　莱州府志八卷明万历三十二年刊本(北京图书馆藏)

　　明龙文明修，赵耀、董基纂。文明江西永新县人，万历十七年进士，二十七年任莱州府知府。耀字见田，掖县人，隆庆五年进士，选庶吉士，历官至河南提学佥事，浙江提学副使，山西参政，阳和按察使，巡抚辽东右佥都御使。所辑有《古文隽》一书。基掖县人，万历八年进士，官刑部主事，南京礼部主事，升员外郎、南京光禄寺少卿。莱州置州始于唐，明时升为府，领县五、州二、掖县、平度、潍州、昌邑、胶州、高密、即墨。府志创于明嘉靖乙未郡人毛文简所纂，此志为继《毛志》重纂。书首列考异；卷一列图凡九，表三，卷二至卷八，自星野至艺文，凡五十三篇，无大纲统目。卷二山水附海运考一篇，记海运始自元初，从平江刘家港入海；卷五列帝迹贤哲二篇，帝迹纪汉孝武帝刘彻初封胶东王于此，后七年立为皇太子，再三年即皇帝位。又记蜀昭烈帝刘备，为中山靖王之后，献帝时为密丞，后帝于蜀。此篇仅载二帝，寥寥数十言而已。贤哲记吕祖谦为东莱人，吕祖谦外，又记周治长、郑玄，皆不用传记体例，记述散无法度。艺文志所收吕祖谦文及有关纪载吕氏家世之文居多。按此志体例文笔，未能臻于至善，其书原刻本，今存无几矣，民国二十八年赵耀第十三世孙琪，以铅字重印，首页有吴佩孚题签曰《重刊万历莱州府志》。

　　潍县志九卷清康熙十二年刊本(北京图书馆藏)

　　清王珍修，陈调元纂。珍陕西临潼县人，举人，康熙十一年任潍县知县。调元字巽甫，号鸥盟，潍县人，明崇祯十六年进士，授宁津知县，以歼盗功，擢刑科给事中。入清为行人司司正，即致仕归。《潍县志》昉于明万历癸酉，为邑人刘廷锡所纂。按本志刘应节序谓：“旧有志，岁漫灭不可读。”则万历前已有志矣。此志为调元里居时所纂，其体裁悉依《万历志》，所续者自万历癸酉至康熙壬子间之事，癸酉以前增补者极少。志中引录古事泛及齐国之事，多为附会。又其书第九卷题为《续潍县志》，是为列女志也，因旧志未立此门，故题曰《续志》，于体例论，殊若不妥。因此志是为重纂，不过沿用旧志体例，不可以续志标其篇。按潍县置治，始于隋开皇中置潍州，明洪武中降为县，隶莱州府，清因之。县东北有潍水，源出琅玡山之箕屋，流县东迤入海；为潍县之襟带，县亦因是得名。

　　昌邑县志八卷清康熙元年刊本(北京图书馆藏)

　　清党丕禄修，李肇林纂。丕禄字秀钟，陕西郃阳县人，举人，顺治十四年任昌邑知县。肇林昌邑人，贡生，仕夏津县训导。按沿革，昌邑为汉北海郡都昌县地，宋建隆中始易名昌邑。县志可考者，为明万历戊寅知县侯鹤龄始修，此志为肇林与邑人杨炅同纂，成于顺治辛丑，卷前有丕禄及邑人于沛霖二序，丕禄序谓：“杨子多记往事，谈上下数十年遗踪旧迹，瞭若眉列；出所藏残志一篇，数多手纪。”按其语，此志乃改编杨炅私志而成，而杨炅志稿成于明时。此志率从其旧例，如涉及明朝若君国等字样，仍用顶格抬头。所纪忠臣孝子烈女，有多忠于明者。艺文多选明人著述，录清人所著，只有八景诗数首，纂者颇有民族气节。其体例凡八门，至于子目分隶未尽妥协，天文一门，所析分目，则多为强附。卷帙简短，故实无多。

　　胶州志八卷清康熙十二年刊本(南京图书馆藏)

　　清孙蕴韬修，高国槱纂。蕴韬汉军正红旗人，官生，康熙十九年任胶州知州。国槱胶州人，生员。按沿革，胶古介国也，自春秋鲁僖公二十九年，介葛卢来朝觐，始隶中土。其见载于《春秋传注》曰计、曰介、曰介根，皆胶之古名。秦曰黔陬，汉曰计亓，自魏、晋迄隋、唐、五代又复称黔陬，宋改为胶西县。金时分设三镇，曰梁乡、曰张仓、曰陈邨；元始置胶州，领三县，曰胶西、曰高密、曰即墨；明省胶西县隶莱州府，清仍之。明万历十九年知州余邦辅延郡人赵慎始纂州志，康熙十三年蕴韬又成此志。其书采摭揣摩，皆出国槱一人之手，于古事搜撷繁博，弃取考核，尚为严审。人物志所收董仲舒、费直、庸谭、张敞，皆为胶人，但征引犹未得实，如土贡物产，非胶产亦滥载之，不免虚构失实。志成后张谦宜作《州志别本》，正其所失，可谓能力矫其浮滥之弊者也。

　　即墨志十卷明万历七年刊本(北京图书馆藏)

　　明许铤修，杜为栋纂。铤号静峰，武清县人，万历二年进士，六年任即墨知县。为栋祥符县人，举人，万历六年任即墨教谕，升陕西洛南知县。即墨志原委未可详考，按本志为栋序谓：“原述作《墨志》，旧本莫考，其稿之传于今者，范周、解孙手笔也，今志多因之。”则此志纂时，犹有范周之志，为栋因之纂成新志，分编者有周都。书分地理、建置、田赋、户口、秩祀、官师、选举、人物、杂志、艺文十门，子目凡六十四。按即墨为周时之夷国，春秋时入齐，名曰即墨；隋开皇十六年置即墨县；唐、宋以来其名未改。其地三面濒海，右伏马按，北至灵峰，二劳拱其南，天柱维其东，形胜险要。今之青岛为县境之一岛，距县治一百里，自明以来为海防通商之地。按本志序称：“即墨之跷，车毂击，人肩摩。”其于明时已为熙攘海市，此志杂志、艺文二篇记之甚详。

　　武定州志二卷明嘉靖二十七年刊本(天一阁藏)

　　明刘佃修，刘继先纂。佃安福县人，嘉靖二十三年进士，官至武定知州。继先字敬虚，武定人，嘉靖辛卯举人。武定在汉为乐安国，唐置棣州；明永乐初以避讳，改为乐安州，宣德中平高煦，以旌功改名武定，属济南府，领阳信、海丰、乐陵、商河四县。此志为州志首创，其体裁极佳，摉隐抉幽，事迹灿然。万历间邢侗重修州志，称之为文献之宗。

　　阳信县志十卷清康熙二十一年刊本(北京图书馆藏)

　　清周虔森修，张璥纂。虔森字天予，武进县人，由捐贡为阳信知县。璥字霞城，阳信县人，拔贡，任广东潮州府海阳县知县，居官六年，以亲老请归，年仅四十三，所著有《怀归集》《岵吟集》。阳信县属乐陵郡，本志沿革，以为汉厌次县地也。县志创于明嘉靖十一年知县徐九皋，万历十三年知县朱大纪再修。此志踵《朱志》重纂。其书分类凡十，其编次以天文次于沿革之后，岁时附于典礼之后，风俗附于户口之后。乾隆《阳信县志》凡例议为不妥。如此类次，明人所修州县志尝见焉，此志乃沿袭旧志体例耳。艺文志载虔森《驱■〈虫予〉蚊文》一篇，■〈虫予〉蚊者害苗之虫，为禾稼之蟊贼，古之县令创导除虫，是为难得焉。按此志摭采虽繁，以东方朔为厌次人也。既以为厌次人，而朔之事迹不加搜采，不免有疏漏之病。

　　乐陵县志八卷清顺治十七年刊本(北京图书馆藏)

　　清郝献明修，胡岳立纂。献明万全卫人，顺治十二年进士，十五年任乐陵县知县。岳立字万仞，慈溪县人，与献明同年举进士。游华山道经历下，献明留修县志。按沿革，乐陵置县自汉始属平原郡，东汉建安中置乐陵郡，以县属之。晋移郡治厌次，为乐陵国。刘宋改国为郡，隋废郡，以县属渤海郡。唐初属棣州，后属沧州，武德四年析饶安地置鬲津县，贞观元年省。宋熙宁中徙治咸平镇，明洪武中又徙治富平镇，为今县治所。县志始于万历辛丑知县王登庸所修。此志继《王志》重纂，总分六门，以体裁过简而不详；惟记山川之名胜，景迹之大观为详备。户口之生息，土壤之黑赤亦备。叙乡都之分区与名称，仍明洪武初制焉。此志载县分东西南北四路，每路分若干约，每约复领若干庄，为县疆理制，与清初他县有不同。

　　肥城县志二卷清康熙十一年刊本(徐家汇藏书楼藏)

</div>
    <div class="pagination">
<a href="稀见地方志提要_page27.html">上一页</a><span>...</span><a href="稀见地方志提要_page23.html">23</a><a href="稀见地方志提要_page24.html">24</a><a href="稀见地方志提要_page25.html">25</a><a href="稀见地方志提要_page26.html">26</a><a href="稀见地方志提要_page27.html">27</a><span class="current-page">28</span><a href="稀见地方志提要_page29.html">29</a><a href="稀见地方志提要_page30.html">30</a><a href="稀见地方志提要_page31.html">31</a><a href="稀见地方志提要_page32.html">32</a><a href="稀见地方志提要_page33.html">33</a><span>...</span><a href="稀见地方志提要_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
