<!DOCTYPE html>
<html>
<head>
    <meta charset="UTF-8">
    <title>姑苏志 - 第 29 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 29 页/共 70 页</h1>
    <div class="content">　　书院凡六设官主教事者四【学道文学和靖甫里】子孙奉祠事者二【文正鹤山】今唯文正鹤山存而鹤山又为廵抚公署乃以后屋为祭所云
　　学道书院为吴公言偃立初在府城东北隅【今长洲县学南】宋咸淳五年知府赵顺孙营度武状元坊北普贤子院故址未成去黄镛继之奏以学道为额选言氏与先贤后及民间俊秀教之别建殿曰燕居以奉先圣建堂曰师友渊源斋凡四曰正己选贤问礼知本拨官田以赡士又别为育材庄专充孔顔言氏子孙费【非土著者不预】六年落成镛行释菜礼山长陈宗亮升堂讲学道爱人之义堂讲顔尧焕胡应清分讲论孟衣冠森列聴者充然【陈宜中记昔者夫子讲道齐鲁之郊从游多北方之士由勾吴之墟登圣门者独吴公子游一人今常熟其故里也故有祠紫阳先生尝记之矣而郡则未讲非前此司人风者阙欤今枢宻赵公顺孙守吴甫欲经始而召余友黄侯镛继之鸠工度材命元僚陈宗亮董其事三越月而堂成请于朝扁以学道书院取爱人易使之义而属余记之余按公以文学列四科嘉言善行可传者不一独以二语乃亲得于圣人而见于用复以印可于圣人者思昔三代盛时圣教流行满天地之间无非道举天下之人无非学康衢童子如咏舞雩中林武夫如见大賔汉广游女如在汶上由后世言虽若未尝学问而其所得所见训诂章句岂能传之哉流风未逺列国遗民途歌巷咏发乎情而止乎先生之泽夫子拾其断句残篇而存之非但疏越遗音寥寥于后而其吟咏性情于辞意之外亦非寻行数墨者所能知也道在天地终古常新何昔能为天下公而今几为君子隠邪此余所以慨然正学絶续之际想歌之声而不可得闻犹幸登斯堂者能有感于命名之义人心未丧斯文或因之而兴起也欤】七年常琳于堂西建先贤祠【祀顔曽思孟左次澹台子羽两序列周程以下九贤】元初僧杨总统据为僧司田悉夺去至元二十九年山长祖宗震金徳修共买徐贵子桥髙氏园第改创【即今书院】儒职刘徳刚诉复学田不果今废国朝嘉靖二年知府胡缵宗阅郡乗载书院者四今独存文正鹤山为祠余悉结民庐乃以景徳废寺改建书院其前为门扁曰东南邹鲁仪门曰学道书院塞门曰学得精华堂曰学孔堂塑吴公言子像于其中夹以两廊各有三十余号舎其后又为堂三楹堂后有楼曰歌楼楼前各有屋三楹公每课士频莅此地学道爱人之防谆复不勌一时文学勃兴甲于东南识者盖亦知有自云院之东因割隙地为文恪公祠
　　文学书院在常熟县行春坊内元至顺三年县人曹善诚建有司上其事省部准设山长翰林待制杨刚中记宣慰使王都中题扁今废
　　甫里书院唐鲁望先生之故第在府城东南【今长洲县治东】元元统二年裔孙徳原请于郡以己赀建书院有宣圣殿明伦堂大小学二斋设山长主教事今废
　　文正书院在禅兴寺桥西咸淳中郡守潜说友立祠祀公拨公田三百余亩以公大宗子孙主奉祠事歳时率僚属致祭元至正六年总管吴秉彛奏公有道学功请改祠为书院【李祁记吴郡祀范文正公旧矣自公贵显时置义田义学以淑其族之人公殁而子孙世守之不废然而未有专祠也咸淳甲戌郡守潜公说友始请建祠而割田以供祀事公之子孙亦世守之不废然而未冇书院也至正丙戌郡守吴公秉彛建议请以书院易祠佥宪赵公承禧按行吴中是其议遂得请于行省行省上之中书中书议以兹事有闗世道且不设教官而以其子孙之居嫡者世主之于事便乃下从其请公八世孙文英适主祠事竭力殚虑改制増扩亦既宏且逺矣祁时佐领江浙儒学以公事来谒祠下式指其成众谓不可以无纪而祁也幸际其防宜为文辞既不获则取其家传而征之公之生当宋端拱己丑其殁也以皇祐壬辰至潜公为守时二百二十年天下郡县凡公之所至防其泽而闻其风者率为公立祠而于吴独为缺典至吴公为守时又七十年他郡县且有以祠为书院者矣而于吴尚仍旧规盖吴为公父母之邦公之父祖坟墓在焉子孙居焉族之人比屋而羣处焉所以表异而褒崇之者宜有加于他郡而反若不及者是宜贤郡守之有请也是宜庙堂之上之从之也昔公以正大之学卓冠羣贤以忠义之气振厉天下其功之被当时而泽后世者固不可徧举其切而近者则公于所在开设学校以教育多士至吴郡则以己地建学规制崇广迨公之子恭献公复割田以成公之志当是时天下郡县未尝皆置学也而学校之徧天下自公始若其举泰山孙氏于贫窭中使得以究其业延安定胡公入太学为学者师卒之泰山以经术大鸣于时安定之门人才辈出而河南程叔子尤遇赏拔公之造就人才已如此其后横渠张子以盛气自负公复折之以儒者名教且授之以中庸卒之闗陜之教与伊洛相表里盖自六经晦蚀圣人之道不传为治者不知所尊尚寥寥以至于公而后开学校隆师儒诱掖劝奬以成就天下之士且以开万世道统之传则公之有功名教夫岂小哉夫以公之有功名教如此则后世之宗而祀之为学校以广之固宜与夫子之道相为无穷盖夫子之道与天地为无穷而公之功则与夫子之道为无穷也此书院之所以立也】国朝列于祀典子孙世守其所
　　和靖书院祀宋尹肃公初公读书虎邱西庵题斋曰三畏嘉定七年士人黄士毅请于知府陈希绘像祀之端平二年胡淳请即其地为学仓司曹豳因奏立书院以和靖为额斋凡四曰三省务本朋来时习提举马述建君子堂嘉熈四年提举陈振孙作藏书堂景定二年陈淳祖建曹豳祠堂咸淳初提举李芾建燕居堂以奉先圣建时习斋持敬亭元初为云岩寺僧所据延祐元年始移置今所【在长洲县治东乌鹊桥北即宋常平提举司故址】郡守道通重建殿庑门堂总若干间今废国朝嘉靖二年郡守胡纉宗又以吴县学生多在湖山徃复险阻然憇寓假赁靡所宁止弗称养士遂因学后有龙兴寺改复书院堂宇庑舎仍旧而脩饰之其后吴尹汪旦以肃公専祠当在虎邱乃请于廵按御史何春以后堂三楹置义夫马瑢木主其中
　　金乡书院在西市坊内亦国朝郡守胡纉宗以长洲学诸生多家川泽来则就□防莫获栖息乃示永定寺僧曰僧残寺废今改建书院庶寺废而僧存遂因殿宇为门庑亭馆穷乡僻处始入城郭者若宁家焉
　　鹤山书院在南宫坊内宋魏文靖公了翁之赐第也公蜀人仕至参知政事学者称为鹤山先生端平三年理宗亲书鹤山书院四字赐之元至顺元年曾孙起即故居教学奉祠【虞集记昔者儒先论道统之传自伏羲神农黄帝尧舜禹汤文武周公至于孔子而后学者传焉顔子没其学不传曽子以其传授之圣孙子思而孔子之精防益以明着孟子得以扩而充之后千五百年以至于宋汝南周氏又深有取于曾子之学以成己而教人而张子厚氏又多得于孟子者也顔曽之学均出于夫子岂有异哉因其资之所及而用力有不同焉者尔然则所谓道统者其可以妄议乎哉朱元晦氏论定诸君子之言而集其成盖天运也而一时小人用事恶其厉已倡邪説以为之禁士大夫深蹈其祸而学者公自絶以茍全及其禁开则又皆窃取绪余徼幸仕进而已论世道者能无防然于兹乎方是时蜀之临卭有魏华父氏起于白鹤山之下奋然有以倡其说于摧废之余拯其弊于口耳之末故其立朝惓惓焉以周程张朱四子易名为请尊其统而接其传非直为之名也及既得列祀孔庙而赞书乃以属诸魏氏士君子之公论固以与之矣及我圣朝奄有区夏至于延祐之歳文治益盛仍以四君子并河南邵氏洓水司马氏新安朱氏广汉张氏东莱吕氏与我朝许文正公十儒者在从祀之列魏氏曽孙曰起者隠居吴中读诏书而有感焉曰此吾曽大父之志也何幸亲复见诸圣明之朝哉今天下学校并兴凡儒先之所经厯徃徃列为学官而我先世鹤山书院者临卭之灌莽莫之翦治其侨诸靖州者存亦无几而曽大父实吴先庐在焉愿规为讲诵之舎奉祀先君子而推明其学虽然不敢专也泰定甲子之秋廼来京师将有请焉徘徊久之莫伸其説至顺元年八月乙亥皇帝在奎章之阁思道无为博士柯九思得侍左右因及魏氏所传之学与其孙起之志上嘉念焉命臣集题鹤山书院着记以赐之臣闻魏氏之为学即物以明义反身以求仁审夫小学文艺之细以推致乎典礼防通之大本诸平居室陋之隐而充极于天地鬼神之着俨然立朝之大节不以夷险而少变而立言埀世又足以作新乎斯人盖庶几乎不悖不惑者矣若夫圣贤之书实由秦汉以来诸儒诵而传之得至于今其师弟子所授受以颛门相尚虽卒莫得其要然而古人之遗制前哲之绪言或者存于其间盖有不可废者自濓洛之説行朱氏祖述而发明之于是学者知趋乎道徳性命之本廓如也而从事于斯者诵习其成言惟日不足所谓传文多识之事若得畧焉则亦有所未尽者矣况乎近世之弊好为卤莽其求于此者或未切于身心而攷诸彼者曽弗及于详博于是传注之所存者其舛譌抵牾之相承既无以明辩其非是而名物度数之幸在者又不察其本原诚使有为于世何以征圣人制作之意而为因革损益之器哉魏氏又有忧于此也故其致知之日加意于仪礼周官大小戴之记及取诸经注疏正义之文据事别而録之谓之九经要义其志将以见夫道器之不离而有以正其臆说聚讼之惑世此正张氏以礼为教而程氏所谓彻上彻下之语者也而后人莫究其説以兼致其力焉昔之所谓卤莽日以弥甚甘心自弃于孤陋寡闻之归呜呼魏氏之学其可不讲乎今起之言曰起幸其身逢圣天子文治之盛追念先世深惜旧名起将于斯与明师良友教其族人子孙昆弟及乡党州闾之俊秀庶乎先君子之遗意而魏氏子孙世奉其祀事精神血气之感通亦于是乎在其有托于永久而不坠也不亦悲乎臣之曽大父实与魏氏同学于蜀西故臣得其粗者如此敢辄书以为记】







　　姑苏志卷二十四
　　钦定四库全书
　　姑苏志卷二十五　　　　　明　王鏊　撰
　　兵防
　　吴非用武地而滨江带海亦东南要陲也宋元兵防颇详自归附后朝廷立制守城备倭分列营寨又置廵检司以事察捕今具述之而旧迹稍存其槩云
　　指挥使司有三
　　苏州卫指挥使司吴元年立
　　天兵平张氏即以所俘士建卫命指挥使吴良掌之中军都督府所辖五千户所共统军士五千六百名其署在饮马桥西即宋府仓基元淮南行中书省左中二千户所在正堂东右前二千户所在正堂西镇抚防在中门西经歴司在堂右旗纛庙在中门东镇抚司狱在卫治西北谷市桥西军器局在卫治内西左千户所营在葑门内
　　右千户所营在阊门内
　　中千户所营在盘胥二门内
　　前千户所营在娄齐二门内
　　后千户所分立为嘉兴守御千户所
　　卫仓在西北隅即元百万仓基国初指挥使吴良置今附永丰仓
　　教塲在北城下报恩寺后内有将台上有演武防
　　太仓卫指挥使司吴元年立命指挥同知朱文掌之前军都督府初设十千户所共统军士万一千二百名洪武四年并为左右中前后五所卫署在太仓城中镇民桥西即元水军都万户府经歴司在正防东知事防在正防西武成王祠在仪门东
　　军器库在卫治西
　　镇抚防在卫治西【内有司房监房】
　　左右二千户所俱在卫东南
　　中千户所在卫西南
　　前千户所在卫东
　　后千户所在卫东南
　　仓在卫西二百九十步洪武二十年指挥髙晓建教塲在小北门内中有将台上立演武亭
　　镇海卫指挥使司洪武十二年分太仓卫官军之半命指挥佥事曹胜掌之前军都督府统左右中前后五所卫署在太仓城内武陵桥北即元市舶提举司也军器库在防后武成王祠在防东南
　　经歴司在卫西
　　镇抚防左右司房俱在卫西监房在卫东南
　　左千户所在卫西北
　　右千户所在卫西南
　　中千户所在卫东
　　前千户所在卫东北
　　后千户所在卫西
　　教塲在小北门内与太仓卫教塲相连内有将台上有演武防
　　守御千户所有二
　　崇明守御千户所洪武二年立中军都督府统军士一千一百二十名永乐十四年倭入冦发镇江镇海二卫军士千余以百户十员率之来御遂本所守城其旧戍兵发属水寨备倭治署在惠政坊有东西吏房
　　镇抚司防在所堂西南
　　百户所在所门内
　　教塲在城东北三里内有将台上有演武防
　　吴淞江守御千户所在嘉定县东南四十里洪武十九年荥阳侯郑遇春与镇海卫指挥朱永建中军都督府二十二年千户周杰复建谯楼防门仓库初元以分镇万户府为治所后撤造太仓军储仓委镇海卫官并差军更畨守御至是乃有定居军器局在所东南
　　演武塲在所西北内有将台上有演武亭洪武二十四年千户杨建
　　寨有五
　　白茆寨在常熟县东北九十里海口天顺五年镇守都指挥使翁绍宗奏置毎春夏苏州卫分委指挥一员千户二员百户四员领军士四百余人至此操练备倭置船四艘巡哨官军俱至秋末还卫又立教塲备官医疗疾成化十八年都指挥郭鋐复立营寨二十一年又造官防皷楼军房
　　刘家港寨今称水寨在刘家港海口即娄江也去昆山县东七十里与嘉定接境河北岸元置分镇万户府至正初又于江南北岸各立万户府共三衙国朝罢万户府置巡检司三毎司设弓兵百名又立烽堠六正统初金山有警侍郎周忱都指挥翁绍宗议此为吴地喉襟乃设寨苏州卫分委指挥一员千户二员百户四员领军士五百人海船八艘巡哨备倭又开教塲操练悉如白茆制成化十八年都指挥郭鋐增立城堡防房
　　青浦寨二在嘉定县东南四十五里八都青浦洪武十九年镇海卫指挥朱永建堡城髙一丈六尺广二丈五尺阔一丈周回一百八十步镇海卫分委指挥一员千户二员百户四员领军士四百人守备一与前堡对峙洪武三十年太仓卫指挥刘源奏建令太仓卫拨官军守备如前正统初翁绍宗遣太仓官军守崇明遂委镇海卫官军兼管绍宗又与巡抚周忱累加修筑增造官防军房
　　水寨在崇明沿海本处千户所委千百户领军士一千人管驾船出海巡哨
　　营有二
　　长沙营在崇明县东北四十五里海中为土堡一内设烟墩一座上为二铺戌卒二十名瞭望分委千户一员百户二员军士二百人驻劄守备官防营房皆具
　　明威坊营在崇明县治西明威坊内太仓卫分委指挥一员千户二员百户四员领军士四百人驾备倭船十艘守备【指挥官防下百户分防军房咸备】又小船十马八十四正统八年翁绍宗奏置
　　墩台有二百三十四【巡检司者各系其下】
　　崇明县沿海共七十一处环东南北海岸毎处相距二里筑土垒髙五丈周围二十丈上建屋一间军士五人五束昼夜守望正统初翁绍宗置
　　烟墩在崇明县其制大畧同前【围四十丈】沿海八座
　　上港　　　　南海　　　　曽姚港
　　张家港　　　下界防港　　大套
　　清潭港
　　西沙十座【卢志作东沙】
　　下桩港　　　东滑　　　　钟家窊
　　出水套　　　鰕港　　　　水窦港
　　南大港　　　陈八港　　　沈防浜
　　潭子港
　　巡检司有二十九
　　吴塔巡检司在齐门外蠡口旧在吴塔移此【管阊门下塘山塘并娄齐二门外】
　　陈墓巡检司在陈湖东【管葑门外独墅大姚至甪直浦已上属长洲县】
　　木渎巡检司在县西二十七里木渎镇【管阊胥盘三门外木渎横塘新郭三镇】
　　横金巡检司在县西南四十二里横金村【管二都三都并沿太湖地】甪头巡检司在县西南八十五里洞庭西山上【管洞庭西山】东山巡检司在洞庭东山成化中巡抚王恕奏置【管洞庭东山已上属吴县】
　　石浦巡检司在县东南四十里防川乡七保石浦镇宋祥符间设国朝洪武间于真如观署事二十二年巡检舒琇始建景泰二年移置千墩浦口烟墩十一座石浦口　　　夏驾口　　　陆巷泾
　　唐梨泾　　　新塘口　　　张浦口
　　刁防舍　　　太直港口　　诸天浦口
　　潭港口　　　千墩浦
　　巴城巡检司在县西十五里朱塘乡三保髙墟村洪武三年置今徙置真义村烟墩十二座
　　状元泾　　　绰墩　　　圆村
　　真义　　　　夏尖　　　景村
　　黄巷　　　　李长坟　　新村
　　严家桥　　　俞港村　　徐公桥【已上昆山县】
　　白茆廵检司在县东北九十里抵海洪武初置烟墩十一座
　　白茆港口　　新河　　　　北港
　　金泾　　　　唐浦　　　　旧衙前
　　双浜　　　　义塘　　　　长亳
　　芝塘　　　　河舍
　　黄泗浦巡检司在县西北八十里抵扬子江烟墩九座
　　顾沙港　　　黄泗浦港西　洋抝
　　新庄港　　　奚浦港　　　西洋浦
　　黄港　　　　小陈浦　　　黄泗浦港东
　　福山港巡检司在县北四十里北抵扬子江东抵海烟墩十座
　　墅桥　　　　新妇　　　　陈浦
　　福山港口　　顶山　　　　龙王庙
　　曹桥庙　　　曲塘　　　　兴福
　　兴塘泾【卢作新塘】
</div>
    <div class="pagination">
<a href="姑苏志_page28.html">上一页</a><span>...</span><a href="姑苏志_page24.html">24</a><a href="姑苏志_page25.html">25</a><a href="姑苏志_page26.html">26</a><a href="姑苏志_page27.html">27</a><a href="姑苏志_page28.html">28</a><span class="current-page">29</span><a href="姑苏志_page30.html">30</a><a href="姑苏志_page31.html">31</a><a href="姑苏志_page32.html">32</a><a href="姑苏志_page33.html">33</a><a href="姑苏志_page34.html">34</a><span>...</span><a href="姑苏志_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
