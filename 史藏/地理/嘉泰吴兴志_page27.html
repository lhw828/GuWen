<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 27 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 27 页/共 35 页</h1>
    <div class="content">沈崇傃字思整吴兴武康人也父怀明宋兖州刺史崇傃六岁丁父忧哭踊过礼及长事生母至孝家贫常佣书以养天监二年太守柳恽辟为主簿崇傃从恽到郡还迎其母未至而母卒崇傃以不及侍疾将欲致死水浆不入口昼夜号哭旬月殆将气绝兄弟谓曰殡葬未申遽自毁灭非全孝道也崇傃心悟乃稍进食母权瘗去家数里哀至辄之瘗所不避雨雪每倚坟哀恸飞鸟翔集夜恒有猛兽来望之有声状如叹息者家贫无以迁厝乃行乞经年始获葬焉既而庐于墓侧自以初行丧礼不备复于葬后更行服三年久食麦屑不噉盐酢坐卧于单荐因虚肿不能起郡县举至孝梁武闻即遣中书舍人慰勉之乃诏令释服擢补太子洗马旌其门闾崇傃奉诏释服而涕泣如居丧固辞不受官乃除永宁令自以禄不及养哀思不自堪未至县卒
沈峻字士嵩吴兴武康人也家世农夫至峻好学与舅太史叔明师事宗人沈麟士门下积年昼夜自课睡则以杖自击其笃志如此遂博通五经尤长三礼为国子助教兼五经博士于馆讲授听者常数百人及中书舍人贺琛奉敕撰梁官乃启峻及孔子袪补西省学士助撰录书成入兼通中书通事舍人出为武康令卒官峻子文阿
沈文阿字国卫性刚强有膂力少习父业研精章句祖舅太史叔明舅王慧兴并通经术而文阿颇传之又传采先儒异同自为义疏通三礼三传位五经博士梁简文引为东宫学士及撰长春义记多使文阿撮异闻以广之绍泰元年入为国子博士寻领步兵校尉兼掌仪礼自太清之乱台阁故事无有存者文阿父峻梁武帝时常掌朝仪颇有遗橐于是斟酌裁撰礼度皆自出之及陈武帝受禅文阿辄弃官还武康帝大怒发使往诛之时文阿宗人沈恪为郡请使者宽其死即面缚锁颈致于上前上视面而笑之曰腐儒复何为者遂赦之所撰仪礼八十余条春秋论语礼记孝经义记七十余卷经典大义十八卷并行于时儒者多传其学
沈约字休文吴兴武康人也少笃志好学昼夜不释卷母恐其以劳生疾常遣减油灭火而昼所读夜辄诵之遂博通群籍善属文济阳蔡兴宗闻其才而善之及为郢州引为安西外兵参军兼记室兴宗尝谓诸子曰沈记室人伦师表宜善师之及为荆州又为征西记室带关西令齐初为征虏记室带襄阳令所奉主即齐文惠太子太子入居东宫为步兵校尉管书记直永寿省校四部图书时东宫多士约特被亲遇每旦入见景斜方出时王侯到宫或不得进约每以为言太子曰吾生平懒起是卿所悉得卿谈论然后忘寝卿欲我速兴可恒早入梁武帝在西邸与约游旧建康城平引为骠骑司马帝曰我起兵于今三年矣功臣诸将实有其劳然成帝业者乃卿与范云也梁台建为散骑常侍吏部尚书兼右仆射及受禅为尚书仆射封建昌县侯又拜约母谢氏为建昌国太夫人奉策之日吏部尚书范云等二十余人咸来致拜朝野以为荣约性不饮酒少嗜欲虽时遇隆重而居处俭素立宅东田瞩望郊阜尝为郊居赋以序其事寻加特进迁中军将军丹阳尹侍中特进如故十三年卒官年七十三谥曰隐约左目重瞳子腰有紫志聪明过人好坟籍聚书二万卷都下无比少时常以晋氏一代竟无全书年二十许便有撰述之意宋泰始初征西将军蔡兴宗为启明帝有敕许焉自此踰二十年所撰之书方就凡一百余卷条流虽举而采缀未周永明初遇盗失第五帙又齐建元四年被策撰国史永明二年又兼著作郎撰次起居注五年春又被敕撰宋书六年二月毕功表上之其所撰国史为齐记二十卷天监中又撰梁武记十四卷又撰迩言十卷谥例十卷文章志三十卷文集一百卷皆行于世又撰四声谱以为在昔词人累千载而不悟而独得胸襟穷其妙旨自谓人神之作武帝雅不好焉尝问周舍曰何谓四声舍曰天子圣哲是也然帝竟不甚遵用
沈旋字□□□□□也袭爵位司徒右长史太子仆射以母忧去□因蔬食辟谷服除犹绝（禾亢）粱终于南康内史
沈众字仲兴旋之弟也好学颇有文辞仕梁为太子舍人时梁武帝制千文诗众为之注解与陈郡谢景同时召见于文德殿帝令众为竹赋赋成奏之手敕答曰卿文体翩翩可谓无忝尔祖累迁太子中书舍人
沈恪字子恭吴兴武康人也深沈有干局文帝袭东阳州刺史张彪以恪监吴兴郡武帝受禅时恪自吴兴入朝武帝使中书舍人刘师知引恪令勒兵入因卫敬帝如别宫恪排闼入见武帝叩头谢曰恪身经事萧家来今日不忍见此事宁受死尔决不奉命武帝嘉其意不复逼宣帝即位除平越中郎将都督广州刺史恪未至岭前刺史欧阳纥举兵拒险不得退兵荒之后为特进金紫光禄大夫卒
沈炯字初明吴兴武康人也祖瑀梁寻阳太守父续王府记室参军炯少有俊才为当时所重仕梁为尚书左户侍郎魏克荆州被虏甚见礼遇授仪同三司以在东恒思归国恐以文才被留闭门却埽无所交接时有文章寻即弃毁不令流布尝独行至汉武通天台为表奏之陈己思乡之意其夜梦至宫禁之所兵卫甚严炯便以情事陈诉闻有人言甚不惜放卿还几时可至少日便与王克等并获东归历司农卿御史中丞陈武帝受禅加通直散骑常侍表求归养诏不许文帝嗣位又表求去诏答曰当敕所司相迎尊累使卿公私无废也初武帝尝称炯宜居王佐军国大政多预谋谟文帝又重其才欲宠贵之会王琳入寇东境帝欲使炯因是立功乃解中丞加明威将军遣还乡里收徒众以疾卒于吴中
沈洙字宏道吴兴武康人也祖休季梁余杭令父山卿梁国子博士中散大夫洙少方雅好学不妄交游通三礼春秋左氏传精识强记五经章句诸子史书问无不答仕梁为尚书祠部郎时年二十余大同中学者多涉猎文史不为章句而洙独积思经术吴郡朱升会稽贺琛甚嘉之及升琛于士林馆讲制旨义常使洙为都讲沉重字德厚吴兴武康人也性聪悟专心儒学博览群书尤明诗及左氏春秋梁元帝之在藩也甚钦异之及即位遣何武迎重西上魏平江陵重留事后梁萧言累迁都官尚书重学业该博为当世儒宗后周大象中来朝京师隋开皇二年卒赠开府仪同三司
姚察字伯审吴兴武康人也吴太常卿信之九世孙也父僧坦梁太医察幼有至性六岁诵书万余言不好戏弄励精学业十二能属文僧坦精医术知名梁代二宫所得供赐皆回给察兄弟为游学之资察并用聚蓄图书由是闻见日博年十三梁简文帝时在东宫盛修文义即引于宣猷堂听讲论难为儒者所称大建初补宣明殿学士寻为通直散骑常侍报称于周江左耆旧先在关内者咸相倾慕沛国刘臻窃于公馆访汉书疑似者事十余条并为剖析皆有经据臻谓所亲曰名下定无虚士着西聘道理记还补东宫学士迁尚书祠部侍郎旧魏王肃奏祀天地设宫悬之乐八州之舞尔后因循不革至梁武以为事人礼缛事神礼简古无宫悬之文陈初承用莫有损益宣帝欲设备乐付有司立仪以梁武为非时硕学名儒朝端在位咸希旨注同察乃博引经籍独违群议据梁武为是当时惊骇莫不惭服仆射徐陵因改同察议其不顺时随俗皆此类也后历仁威淮南王平南建安王二府咨议参军初梁室沦没察父僧坦入长安察蔬食布衣不听音乐至是凶问因聘使到江南时察母宫氏丧制适除后主以察羸瘠虑加毁颓乃密遣中书舍人司马申就宅发哀仍敕申专加譬抑察既累居忧职斋素日久因加气疾后主尝别召见为之动容命停长斋令从晚食察自居显要一不交通尝有私门生不敢厚饷送南布一端花练一匹察谓曰吾所衣着止是麻布蒲练此物于我无用既欲相款幸不烦尔此人逊请察厉色驱出自是莫敢馈遗陈亡入隋诏授秘书丞别整成梁陈二史又敕于朱华国阁长参文帝知察蔬菲别日独召入内殿赐果菜指谓朝臣曰闻姚察学行当今无比我孚陈惟得此一人后母杜氏丧解职在服制之中有白鸠巢于户上仁寿二年诏除员外散骑常侍晋王侍读炀帝即位授太子内舍人及改易衣冠删定朝式预参问对大业二年终于东都遗命薄葬以松板薄棺纔可容身土周于棺而已葬日止鹿车即送厝茔北不须立灵置一小床每日设清水一杯祭日设斋食菜果任家有无不须别经营也察至孝有人伦鉴识冲虚谦逊不以所长矜人专志著书白首不倦所著汉书训纂三十卷说林十卷建康二锺等记各一卷文集二十卷所撰梁陈史虽未毕功隋开皇中文帝遣中书舍人虞世基索本且进临亡戒子思廉撰续
沈颙梁典云武康人也隐居小山小山在武康之北征散骑常侍不就弟顗亦有兄之风累征不起时人嘉之
右梁人
　　陈人 
胡颖字方秀吴兴人也伟姿容性宽厚梁末除豫章内史陈武帝镇京口齐遣郭元建出东关武帝令颖率府内骁勇随侯瑱于东关大破之后从武帝袭王僧辩又随周文育于吴兴讨杜龛武帝受禅兼左卫将军天嘉元年除散骑常侍吴兴太守卒官谥曰壮后二年配享武帝庙廷
沈君理字仲伦吴兴人也美风仪博涉有识鉴陈武帝镇南徐州君理致谒深见器重后为吴郡太守以干理见称弟君高字季高少知名性刚直有吏能为广州刺史甚得人和弟叔迈亦方正有干局位通直散骑常侍
章华字仲宗吴兴人也好学善属文后主时除大巿令非其所好乃辞以疾后上书极谏书奏后主大怒斩之沈德威字怀远少有操行以礼学自名梁太清末遯于天目山筑室以居虽处乱离而笃学无倦天嘉元年召出都为国子助教每自学还私室讲授道俗受业数百人南史儒林传沈德威以礼学自命吴兴沈文阿王元规少从受业
钱道戢字子韬吴兴长城人也父景深梁汉寿令道戢少以孝行着闻及长颇有材干陈武帝微时以仲妹妻为武帝辅政道戢随文帝平张彪于会稽以功拜东徐州刺史永安县侯天嘉元年为临海太守侯安都之讨留异道戢帅军出松阳以断其后异平以功拜都督衡州刺史领始兴内史后与章昭达讨欧阳纥纥平除左卫将军大建二年又随昭达征江陵以功加散骑常侍后为都督郢州刺史与仪同黄法□攻下历阳因以道戢镇之卒官谥曰肃子逸嗣
章昭达字伯通吴兴武康人也性倜傥轻财尚气少时遇相者谓曰卿容貌甚善须小亏则当富贵梁大同中昭达为东宫直后因醉坠马鬓角小伤昭达喜之相者曰未也侯景之乱昭达率乡人援台城为流矢所中眇其一目相者见之曰卿相善矣不久当富贵台城陷昭达还乡里与陈文帝游因结君臣分侯景平文帝为吴兴太守昭达杖策来谒文帝见之大喜因委以持节恩宠超于侪等陈武帝谋讨王僧辩令文帝还长城招聚兵众以备杜龛频使昭达往京口禀承计划僧辩诛后杜龛遣其将杜泰来攻长城昭达因从文帝进军吴兴以讨龛龛平又从讨张彪于会稽克之累功除定州刺史时留异拥众据东阳武帝患之乃使昭达为长山令居其心腹天嘉元年追论长城功封新乐县侯寻随侯安都拒王琳昭达乘平虏大舰中流而进先锋发拍中贼舰王琳平昭达策勋第一二年除都督郢州刺史周迪据临川反诏昭达便道征之迪败走征为护军将军改封邵武县侯四年陈宝应纳周迪共寇临川又以昭达为都督讨迪迪走昭达乃踰岭讨陈宝应与战不利因据上流为筏施拍其上坏其水栅又出兵攻其步军方大合战会文帝遣余孝顷出自海道适至因并力攻之遂定闽中盖擒留异宝应以功授镇军将军开府仪同三司欧阳纥据岭南反诏昭达都督众军征之纥闻昭达奄至乃出顿沂口聚沙石盛以草笼置于水栅之外用遏舟鉴昭达居其上流装舰追迫以临贼栅又令人衔刀潜行水中以斫竹笼笼篾皆解因纵大舰突之大败纥擒之送都广州平进位司空大建二年征江陵时梁明帝与周军大蓄舟舰于青泥中昭达分遣偏将钱道戢程文季乘轻舟焚之周又于峡口南岸筑垒名安蜀城于江上横引大索编苇为桥以广军粮昭达乃命军士为长戟施接船上仰割其索索断粮绝因纵兵攻其城降之三年于军中病薨赠大将军昭达性严刻每奉命出征必昼夜倍道然其所克必推功将帅厨膳饮食并同群下将士亦以此附之每饮会必盛设女伎杂乐备羌胡之声音律姿容并一时之妙虽临敌勿之废也四年配享文帝庙廷
沈不害字孝和吴兴武康人也幼孤而修立好学陈天嘉初除衡阳王府中记室参军兼嘉德殿学士自梁季丧乱至是国学未立不害上书请崇建儒官帝优诏答之又表改定乐章诏使制三朝乐歌词八首命二十四行之乐府后为国子博士领羽林监敕修五礼掌策文谥议等事大建中位光禄卿通直散骑常侍东尚书左丞卒不害通经术善属文虽博综经典而家无卷轴每制文操笔立成曾无寻检汝南周弘正常称之曰沈生可谓意圣人乎着五仪礼一百卷文集十四卷子志道
右陈人自宋至陈四代之诸邑视晋无大更幸而人物视古为盛其事迹见于史传者亦繁既已登载其它亦不出于五姓之系又附见着姓下今不别录
　　隋人 
沈光大业中帝伐辽召诣行在所光誓曰若不能建功立名当死于高丽寻与贼力战拜朝请大夫后死于江都之难时年二十八见统记
右隋人郡至隋而再废诸县分属苏杭等州其名者特四年尔人物牢落如此无足怪也
　　唐人 
钱起唐史云吴兴人与河中卢纶鄱阳吉中孚南阳韩翃广平司空曙苖发崔峒耿纬夏侯审李端皆能诗齐名号大历才子天宝中举进士与郎士元俱有声时语曰前有沈宋后有钱郎终考功郎以后事并见唐史
沈伯仪湖州吴兴人武后时为太子右谕德议郊丘配祀礼请以高祖配圜丘方泽太宗配南北郊高宗配五天帝又元万顷等议诗昊天章二后受之易荐上帝祖考有兼祀义高祖太宗既光配五祀当如旧请奉高宗历配焉自是郊丘三帝并配焉云伯仪历修文馆学士续图经曰唐书云湖州吴兴人疑乌程为县史氏不书旧经载郡治乌程吴兴两县但不得废置之详耳
钱九陇宇冰业湖州长城人父文强为吴明彻裨将与明彻俱败彭城入隋以罪没为奴故九陇事唐公善骑射常备左右兵起以功授金紫光禄大夫从战薛仁杲刘武周累擢为右武威将军从平洛阳佐皇太子建成讨刘黑闼魏州力战破贼以功最封郇国公改巢国卒谥曰勇陪葬献陵
徐齐（日冉）字将道湖州长城人八岁能文太宗召试赐所佩金削刀举弘文生调曹王府参军累进西台舍人咸亨初诏突厥酋长子弟得待东宫齐（日冉）上书谏以为毡裘冒顿之裔解辫削衽使在左右非所谓恭慎威仪以近有德任官惟贤才左右惟其人之义又长孙无忌以纔死家庙毁弃齐（日冉）言于帝曰齐献公陛下外祖虽后嗣有罪不宜毁及先庙今周忠孝公庙反崇饰踰制恐非所以示海内帝寤有诏复献公官以无忌孙延主其祀齐（日冉）善文诰帝爱之令侍皇太子及诸王属文子坚徐坚字符固幼有敏性沛王闻其名召见授纸为赋异之十四而孤及壮宽厚长者举秀才及第为汾州三军事圣历东都留守杨再思王方庆共引为判官方庆善于礼乐尝就质疑晦坚为申释常得所未闻属文典厚再思每目为凤阁舍人样与徐彦泊刘知几张说修三教珠英时张昌宗李峤总领弥年不下笔坚与说专意综撰条汇初立诸儒因之乃成书累迁给事中封慈源县子□□中宗怒韦月将欲即斩之坚奏盛夏生长请须秋乃决时申叙者亦众得以榜死太平公主用事武攸暨屡邀请坚坚不许又以妻岑羲女弟固辞机密转太子詹事曰吾非求高逃祸耳羲败不染于恶元宗改丽正书院为集贤院以坚充学士副张说知院事帝大酺集贤幔舍在百司上说令揭大榜以侈其宠坚见遽命撤之曰君子乌取多尚人从上泰山以参定仪典加光禄大夫坚于典故多所谙识凡七当撰次高选卒年七十余帝悼惜遣使就吊赠太子少保谥曰文子峤徐峤字巨山开元中为驾部员外郎集贤院直学士进中书舍人内供奉河南尹封慈源县公父子相次为学士自祖及孙三世为中书舍人
孟郊字东野湖州武康人少隐嵩山性介少谐合韩愈一见为忘形交年五十得进士第调溧阳尉县有投金濑平陵城林薄蒙翳下有积水郊闲往坐水旁裴回赋诗郑余庆为东都留守署水陆运判官余庆镇兴元奏为参谋卒年六十四张籍谥曰贞曜先生郊为诗有理致最为愈所称然思苦奇涩李观亦论其诗曰高处在古无上平处下顾二谢云吴兴诗有湖州敢解述请一首
沈传师吴兴统记云德清县人贞元十九年进士及第二十年登制科儒学文艺为一时冠图经云吴兴统记所载如此必有所本而唐史以为苏州吴人岂后所徙耶宋王文公作沈主簿墓表云武康之族类久至唐有既济者为礼部员外郎生传师为尚书吏部侍郎当是时虽已割武康为德清文公盖推本言之证据必确史氏所传不无误也以后事并见统记
包融吴兴人制举擢第有才名官至集贤院学士融子何起居舍人佶刑部侍郎时有同郡万齐融与会稽贺朝河内荆臣悉富才学名冠当时时谓包万荆贺见统记又云融乌程人唐书艺文志包融注云润州延陵人亦如沈传师唐书云吴人恐后所徙也
沈怀文吴兴人举孝廉为休宁主簿丁母忧三年庐墓侧手植松柏二千株每一号恸众鸟为之哀鸣翔集墓木山中旧多虎自此乃绝统记云唐人时又有沈峤乌程人乡举秀才丁父忧六年庐墓不栉不沐咸酸不入口哭则欧血刺血书经年三十二岁有文集十卷又有沈景筠乌程人母惧雷及卒葬宅西每雷发则奔至墓所辄号哭云景筠在此贺知章为撰孝德传事见沈氏家谱又有于元损父母卒庐墓四十三年坟侧生芝草九茎武后诏表门闾又有施廷皎安吉福乡人自长寿二年三代共居大历六年敕旌表门闾阔七尺五寸高一丈二尺又有陈承坚年九岁大中三年母亡葬后庐墓所坟前生芝草三茎敕旌表门闾见统记
沈综吴兴武康人年十四察孝廉上吏部尚书严挺之主铨衡书于厅壁时又有沈志廉年八岁诵尚书毛诗通大义年四十察孝廉官至大中大夫并见统记
沈务本吴兴人务本官至给事中子利宾利宾子志志子达四世进士及第又有沈希义进士及第性刚直尝渡京口江船欲覆乃拔剑叱怒风为之息又沈颂亦进士第又有沈如筠有正声集诗三百首有曰阴阳燕旧都美人花不如吏部侍郎卢藏用常讽诵之
沈孝澄吴兴武康人学通九经官至国子博士子山之通礼传训诂官至校书郎山之子豪之通诗礼举孝廉皆以儒术著名又有沈存诚贞观中进士及第官至钱唐尉沈房大历中进士及第官至监察御史沈待聘官至弘文馆学士沈士弼东宫博士沈雅溧阳令沈大礼濮阳令沈庠监察御史沈徽偃师尉并以儒学著名
褚冲吴兴长城人学通礼易乡贡明经授奉化簿辞官归耕观察使李栖筠表授国子助教赐绯清河房惩天水阎伯筠并师之
沈征先贤传云沈法兴之孙太子文学承家之子博学知古隐江口山峰孝弟力田累征不起县令韦承庆改其所居为茂德乡
沈长封沈氏家传云长封吴兴武康人唐乡贡秀才历婺州金华尉金华有亭松子涧者昔黄初平葛法刘凌等悉居是涧长封结茅种朮携家隐居着道书数百卷卒
右唐人唐初为县四后又置德清三百年闲人物见于史册者反不逮昔盖唐都长安东南人物之仕显者率迁迩焉岁久而为土著如姚思廉元崇吴太常卿时之后也谱系甚明唐史传思廉云京兆万年人元崇云陕州人此类众矣宜其人物之寥落也仰惟我宋列圣相仍加意教育本郡人物视古为盛高宗龙渡驻跸临安实为凭辅寓公益多声华相望史不辍书而国史尊门疏远不得而见乡先生之行实愚陋未能尽知尚有俟于续编也
吴兴志卷十七
宋谈钥撰
　贤贵事实下
　　乌程县
据旧图经所载七人吴吾粲晋王谈潘综吴逵齐丘灵鞠丘迟丘仲孚以今所录加汉钱让沈喻沈仪吴徐详晋吴庆之宋丘泉之齐丘寂之太史叔明又陈武宣章后羊缉女佩任事见郡志贤贵事实下以本县之境自秦至吴合与长兴归安三邑自晋以来分合不常故并附之郡 【宋朝人物载附于后】 
叶参字次公国初州人业儒者寡参卓然自立咸平中登第为举子倡景佑中自兵部郎中出守乡郡金部尚书王雅正作诗送之三司度支韩琦太常丞吕公绰薛绅秘书丞余靖曾公亮皆有诗饯其行今刻石郡庠叶清臣字道卿参之子天圣三年擢进士第二人不踰数年践西掖北门之选训章炳蔚驰誉当世父参知本郡公志便省亲以太常丞集贤校理知宣州拜亲于郡治桑梓荣焉公自为诗在墨妙亭
叶梦得字少蕴参之族人年二十一中进士第初为议礼选编修官对便殿徽宗异之除祠部郎累迁至翰林学士诏令得体建炎中召为户部尚书上疏论金贼利害凡数万言除左丞再知建康移军屯要害立庐室民皆复业以崇庆军节度使致仕尝筑室卞山号石林遂归老焉有易传书传春秋传春秋谳论语释言孟子通议又有文集奏议自序燕语避暑录岩下放言家训金石类考老子解审是集行于世
张先字子野登进士第诗格清丽尤长于乐府有云破月来花弄影浮苹破处见山影无数杨花过无影之句时号为张三影李公择守吴兴招子野及杨元素陈令举苏子瞻刘孝叔集于郡圃号六客晚岁优游乡里常泛扁舟垂钓为乐至今号张公钓鱼湾公仕至都官郎卒年八十九葬卞山多宝寺之右有文集一百卷惟乐府传于世
贾收字耘老有诗名喜饮酒其居有水阁曰浮晖李公择苏子瞻为州与之游唱酬极多子瞻常游何山道场山回值风雨舣舟于浮晖命官奴秉烛埽风雨竹于壁闲或刻之石今在墨妙亭收素贫东坡每念之尝写古木怪石书其后以赠耘老云今日舟中霜寒十指如悬槌适有人致嘉酒遂独饮一杯醺然径醉念贾处士贫甚无以慰其意为作古木怪石一纸每遇饥时辄一开看饱人否莫若吴兴有好事者能为君月致米三石酒三斗终君之世者当便以赠之不尔可令双荷叶收掌 【双荷叶耘老侍姬】 须添丁长以付之也 【添丁耘老之子】 苏去公作亭以怀苏名之有诗一编号怀苏集
贾安宅字居仁收之从孙年十八入太学升上舍二十二廷试魁天下召对除校书郎累迁至户部侍郎兼太上皇帝潜邸赞读建炎中以旧学为给事中封驳无所回避历仕三朝累司文柄其所选抡皆得成材徽宗尝手诏奖谕之子选详明典故通达法理今为刑部侍郎吴倜字公度邃经术妙言语幼补太学为第一崇宁五年群试礼部又中第一吴兴素号多士自开宝迄是年未有魁礼部者至倜乡人荣之仕至删定官所在又莫不敬礼
芮晔字国器乌程人与弟晖力学起家号二芮同入太学占选舍上游同登绍兴戊辰第在馆学雍容儒雅人推重之后为司业四方学者为得所师晚岁诗益奇有文集藏于家晖今为兵部尚书
胡仔字符任父舜陟官至法从叔舜申舜举为郡守皆能知名仔少无宦情自号苕溪渔隐留心吟咏取自古诗人所作考之传记为丛话百卷行于世弟仰今为郎官见旧编
沈清臣字正卿登绍兴丁丑进士第上书论谏官不当用归正人语侵时宰贬封州放还隐居城南号晦岩刱书堂以来四方学者召入迁至皇子嘉王府翊善丐祠即所居沼圃筑亭揭阁目曰潜溪多所赋咏后以秘阁修撰终于家
　　归安县
□□□□□□沈伯仪其余并互见乌程宋朝人物附载于后
朱临登皇佑元年进士第尝从安定先生学及安定殁以其学为乡邦学者所崇儒风日盛仕至秘书丞有学田记宣化院记传于世
刘述字叔孝登景佑元年进士第为温州守民俗婚嫁以资币相高述为裁制之为三第阶等过时者有罚入为侍御史知杂事大臣新用事置条例司述与刘琦钱顗力诋之又新制谋杀人自首者减等坐述又奏长恶惠奸不可启乞重议被劾司马光上疏申救不报谪居江左曾孙岑亦中第绍兴中至户部侍郎倜傥高义人多称之
刘一止字行简述之族孙登宣和三年第为绍兴府教授太守翟汝文闲出所为文属之定槁绍兴初召试除校书郎为类试考官众启得文章典重者一止袖出一卷曰是宜第一及揭榜乃张九成众甚厌服后为给事中封驳不避权贵致仕归年八十三卒为制诰有体诗典丽乐府尤工有类槁五十卷苕溪集三十卷传于世从弟宁止亦中第至法从立朝鲠亮建炎中论疏多剀切
莫君陈字和中从安定先生学登嘉佑二年第熙宁中新置大法科首中其选甚为王安石器重御家严整如官府东坡有西湖跳珠轩诗赠莫同年即君陈也长子砥字彦平智识疏通尝知永嘉生徒颇众而养士额少公为增额士感之为立生祠子伯虚为郎继守温立思齐堂为文以记其事后知常州和气所召春有瑞梅甘露夏麦秀两歧秋禾合颖皆瑞应也后退居里社注意佛书撰修行净土书法门华严经意并刊行于世又释楞严圆觉经意藏于家诸孙蒙法科进至刑部侍郎漳登进士第今为郎漳子柯戊戌年登进士第
莫磻字彦辅君陈第二子有子曰伯镕字器之少有高世志年五十即归休以迎师教子为事子三人曰济曰汲曰冲皆有俊声擢进士第时号三莫后济冲又中博学宏词科济温粹和易而立朝鲠亮毅然不可移为给事中封驳有声尝知温州以儒雅饰吏事为明州长史辅以正道后知泉州所至皆称循良磻有孙曰澄庚辰登进士第亦知名于时
俞汝尚字退翁以字行登庆历二年第尝为益州新繁令御史员阙驿召至都下以疾力辞后为青州佥判致仕还乡滕甫有送行诗云清明冲节是身谋御史郎官不肯留回首轩裳双脱屣放怀天地一轻沤卞云苕月柴门静菱雨苹风野艇秋仰羡冥鸿空自媿区区图报未知休归逾年卧病夫人视之公曰人生七十者稀吾与夫人皆过之可往矣夫人曰我先去退翁曰善后三日夫人黄氏沐浴化去退翁自为文志墓明日召诸子曰我行矣俄而隐几而终高邮孙觉撰墓表秦观书
姚舜仁字令由元丰八年登第为太学正召对称旨除馆职迁库部员外郎进明堂定制图并叙上赐对褒奖降诏可其奏又撰明堂训解一卷拟复上之而疾弗果后兄舜哲表进以成其志
沈该字守约归安人 【王志】 父时升兄调皆中第该亦以上舍释褐处乡里以和易谦退称每出人喜见之日为三大夫绍兴八年金人在淮泗遣使请和上疏论之朝奏夕召后为礼部侍郎出知潼川夔府召还除参知政事旧吴兴丁身岁输三十有奇公奏减五分之四乡人德之公邃于易撰小传六卷其说以左氏变卦为文尝进之高宗降诏褒奖今刻石于其私第又有文集五十卷律诗三百五十篇杂着一百篇
周操字符持气岸磊落登绍兴乙卯第知徽州黟县以忤权要出职后除国子学录尝论对上意欲兴武学以问操操历以本朝建置之因对遂兼武学博士后历言路升入座及为詹事东宫加礼敬焉有奏议二百篇藏于家 【见旧编】 
葛邲字楚辅孝宗时同知枢密院事光宗时升右丞相配享光宗庙廷
　　长兴县
吴兴自钱林于汉元始中隐于平望乡陂门里梓山其名已显及晋陈达悦其山水乃遂家焉后达生陈高祖传世者五一时人物之盛表表可纪已载贤贵事实及唐钱九陇徐齐（日冉）徐坚及其诸女相继于后事亦书贤贵事实下宋朝人物附见于此
刘谊字宜翁许安世榜中丙科熙宁中持节南方请罢买沈香减盐价凡四十余事帝诏辅臣曰刘谊论事有陆贽之风王安石锐意新法谊上疏极谏其不便坐是废黜从异人授出世法遂隐三茅山十年不出有诗云曾跨江西使者鞍旧言谗上使休官三茅得梦全清瘦头发鬅鬙布袄宽东坡自峤南以书问道曰或有外丹已成可助成梨枣者望不惜分惠又曰先生笔端有口足以形容难言之妙轼亦眼中无翳必能洞晓不传之意有文集三十卷奏议四十卷今传于世
刘焘字无言宜翁次子未冠游太学与陈亨伯俱以八俊称会试史官策或戏之曰子平时好论将教授以破题乎焘即下笔曰秉史笔者权犹将也君命有所不受焉众叹服东坡知元佑三年举读其文曰必岩谷闲苦学者中第三人廷对又中甲科东坡荐焘文章典丽可备著述科帅中山时以蜜渍荔枝遗之诗末章云诗清真合与君尝归朝赵民彦尝云在虏中饱观君文尤善书笔势遒迈山谷谓江左复生羊欣薄绍之矣在馆中时被旨修阁帖十卷所谓续法帖者是也尝注圣济经编修道史有遗文五十卷号南山集
刘（王玉）字希范宜翁之侄幼入太学时道乡先生邹浩在谏垣以直言窜谪后召为旧职（王玉）以书规切之京师传诵比韩愈诤臣论登进士第累官至主客郎靖康初诣中书极论天下事除中书舍人建炎初以资政殿学士同知三省枢密院事累疏陈守御之策时党籍子孙尚未录用公悉奏任之有吴兴集二十卷奏议五卷藏于家
刘度字汝一博览强记内翰汪藻奉祠领日历寓居西寺一见异之以制科表荐登绍兴己丑第后历台谏辛巳岁虏人叛盟条陈三策大驾巡边留居谏省上即位抗疏陈春秋正始之道去国居里贫无戚戚之态有传言鉴古五十篇杂文三十卷藏于家见旧编
施元之字德初官至左司谏
刘三杰字汉臣累至台谏后为台端擢为吏部侍郎
　　武康县
武康人物旧图经所载沈劲以下二十七人余英志黜其二 【沈众姚绍】 而增十有五而八为近世之名卿士则自唐以前为三十有四而统记所载沈伯仪等九人则又不志去取犹有未尽今摭史传所载自吴以下总三十七而三十一为沈姓焉时尚未分德清也以故因史传所书曰武康人合于郡之贤贵事实下宋朝人物附载于后
成无玷字士（壳去几改王）登进士第建炎中自删定官除知鄂州守御遵古兵法都督张俊荐之朝太上皇帝累赐御札奖谕未几靺（革葛）孛堇围之甚急无玷坚守堇竟引去后因晨起巡城霜滑坠足而卒
刘上英字冲发以上舍擢第为温州教授方寇之扰士大夫皆遯去士英独留聚官兵保甲守御州赖以全后通判太原金人大入与将王禀坚守自乙巳冬至丙午秋城中食尽王禀赴火自尽士英战死见旧编
施巨字大任官至参知政事
　　德清县
德清县在武康未析之前人物并见武康志自唐天授已析之后如沈传师统记以为德清人唐史又以为不然及本朝王文正公作墓表其言自有证今附之德清人物
沈严字叔宽幼负器识善属文大中祥符八年中礼部第四人廷试甲科国家兴山泽之利主计荐公监洪州武宁茶场兼领本邑事吏畏其廉民爱其慈及卒贫不能葬太守滕元发葬于县之永和乡范文正公与之同年为铭其墓
沈管字次律严之族人父彦明叔彦声皆登第管少游学深于春秋为文章尚气节尤好吟咏后至燕云提举郭药师败粘没罕势甚炽士大夫皆束手管独毅然不屈虽临以刀刃终不变逃归诣阙献策不用着南归录以摅忠愤遂还里中自号柯田山人终老焉子正度今为郎
沈与求字必先管之从父中何木榜第为杭州仪曹胥吏畏其刚介召试授馆职后为侍御史迁中丞风采耸动一时中兴台纲之振始于此为吏部尚书铨选清明为翰林学士诏令有西汉风骨后除参知政事进知枢密院有龟溪集三十卷传于世
沈介字德和彦声之孙年十八登进士第又中博学宏词科除秘书省正字后为中书舍人以次对出知平江府召归上疏甚剀切备言虏人必为患明年虏犯两淮乃以兵部尚书为荆湖制置使风采震耸边郡再知平江一知成都皆繁剧郡为政绰有余暇豪猾敛避平生奏议及著述皆未编次见旧编
沈夏字得之尝为蜀帅孝宗时佥书枢密院事
李彦颖字秀叔孝宗朝两为参知政事独当国柄
　　安吉县
图经载施咸等八人许颐于数吴均共十一人统记载共三十一人施十五人　万十四人　吴二人据三国志朱治然绩各有功业已载郡图经宋朝人物附载于后
吴可几好古博雅与弟知几相继登进士第时号二吴可几仕至太常少卿着千姓编凡论姓氏所出□□□□□于世知几至郎官尝守其父屯田郎墓三年平地出泉人皆异之号孝子泉见旧编
沈枢字持孝官至太子詹事
　进士题名
郡之登进士科者唐至宋初无题名嘉佑八年知州事张田始刻石于郡学经史阁下之右序自庆历二年本州岛及游学之士咸追书之尔后相继不绝至崇宁二年后止书本州岛之士政和八年以来又阙不录绍兴三十年提点本路刑狱吕广问摄郡事乃属教授陈叔达并录刻焉淳熙二年教授虞俦又附载其在祖父昆弟之登科者名于下今录如右
庆历二年杨寘榜　俞可　俞尚　臧纬　刘达
庆历六年贾黯榜　陈舜俞　李轲
皇佑元年冯京榜　卢秉　刘握　丁伯初　朱临　沈伸　姚舜谐　丁錞　陈枢　徐绛　周之彦
皇佑五年郑獬榜　周景贤　李恂　沈振　周之道　莫士光
嘉佑二年章衡榜　张修　施硕　莫君陈
嘉佑四年刘辉榜　陈皓
嘉佑六年王俊民榜　陈几　姚安世
嘉佑八年许将榜　俞温父
治平二年彭汝砺榜　吴彖　范彖　刘坞
</div>
    <div class="pagination">
<a href="嘉泰吴兴志_page26.html">上一页</a><span>...</span><a href="嘉泰吴兴志_page22.html">22</a><a href="嘉泰吴兴志_page23.html">23</a><a href="嘉泰吴兴志_page24.html">24</a><a href="嘉泰吴兴志_page25.html">25</a><a href="嘉泰吴兴志_page26.html">26</a><span class="current-page">27</span><a href="嘉泰吴兴志_page28.html">28</a><a href="嘉泰吴兴志_page29.html">29</a><a href="嘉泰吴兴志_page30.html">30</a><a href="嘉泰吴兴志_page31.html">31</a><a href="嘉泰吴兴志_page32.html">32</a><span>...</span><a href="嘉泰吴兴志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
