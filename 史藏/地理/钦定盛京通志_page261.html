<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 261 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 261 页/共 330 页</h1>
    <div class="content">






　　钦定四库全书
　　钦定盛京通志卷一百八
　　杂志
　　周成王时肃慎来贺贡楛矢铭其栝曰肃慎氏之贡矢王俾荣伯作贿肃慎之命【肃慎一乍思慎】
　　孔子在陈有隼集于陈侯之庭楛矢贯之石砮其长尺有咫仲尼曰隼之来也远矣此肃慎氏之矢也
　　燕太子丹遣荆轲刺秦王不中秦益发兵伐燕防蓟城燕王喜太子丹等皆率其精兵东保于辽东秦将李信追击燕王王急用代王嘉计杀太子丹欲献之秦秦复进兵攻之五嵗卒灭燕虏燕王喜昔箕子之后朝鲜侯见周衰燕自尊为王朝鲜侯亦自尊为王欲兴兵伐燕以尊周室其大夫礼谏止之其后朝鲜稍骄虐燕乃遣将秦开攻之取地二千余里至满潘汗为界朝鲜遂弱秦并天下使防恬筑长城到辽土时朝鲜王否立畏秦袭之略服属秦不肯朝防
　　汉初以卢绾为燕王朝鲜王凖与燕界于浿水及绾反灭燕人卫满亡命东渡浿水降凖説凖求居西界收中国亡命为朝鲜藩屏准信之拜为博士赐以圭封之百里令守西边满诱亡党稍多乃诈遣人告准言汉兵十道至求入宿卫遂还攻准准与满战不利走入海居韩地自号韩王满遂据朝鲜雄于辽东保塞外为臣传子至孙右渠抗命不宾元封三年武帝以兵伐之朝鲜亦发兵距险楼船将军杨仆将齐兵先至战败遁走散而复聚右将军荀彘破其浿水上军乃前至平壤城下围其西北杨仆亦往会居城南数月未下彘所将燕代卒多劲悍力战仆因败亡尝持和节朝鲜大臣阴使人约降于仆往来未决彘使人降之不从又数与仆期战仆欲就其约不会彘意仆前失军今与朝鲜私善疑有反计未敢发武帝以两军乖异兵乆不决使济南太守公孙遂正之许便宜从事彘乃以意告遂执仆并其军遂还报武帝诛遂彘击朝益急朝鲜人杀其王右渠以降武帝以其地为乐浪临屯元菟真番四郡徴彘弃市仆赎为庶人【谨案临屯郡治东暆去长安六千一百三十八里十五县真番郡治霅县去长安七千六百四十里十五县】
　　汉武帝灭朝鲜以高句骊为县使属元菟其俗祠鬼神社稷灵星十月祭天大会名曰东盟国东有大穴号神隧亦以十月祭之
　　汉元朔元年濊君南闾率二十八万口诣辽东求内属武帝以其地为沧海郡俗知种麻养蚕作绵布晓星宿常用十月祭天饮酒歌舞名曰舞天又祠虎以为神作三丈矛数人共持之乐浪檀弓出其地
　　句骊一名貊耳依小水以居因名小水貊出好弓所谓貊弓是也王莽初发句骊兵伐匈奴其人不欲行皆亡出塞辽西大夫田谭追讨之战死莽令严尤击之斩句骊侯传首长安莽大悦更名髙句骊王为下句骊侯后光武复其王号建武二十三年东句骊诣乐浪内属
　　辰韩耆老自言秦之亡人避苦役适韩国马韩割东界地与之故似秦语或亦名为秦韩东汉光武二十年封韩人苏马諟为亷斯邑君使属乐浪郡公孙度父名延避吏居元菟时元菟太守公孙琙子豹年十八早死度少时名豹又与琙子同年琙见而亲爱之遣就师学为娶妻后举有道除尚书郎稍迁冀州刺史以谣言免同郡徐荣为董卓中郎将荐度为辽东太守东击髙句骊西攻乌桓威行海畔初平元年乃分辽东为辽西中辽郡并置太守自立为辽东侯平州牧追封父延为建义侯立汉二祖庙承制设坛墠于襄平城南郊祀天地借田理兵乗鸾辂九旒建安九年司空曹操表度为奋威将军封永宁乡侯度曰我王辽东何永宁也藏印绶武库
　　袁熙袁尚奔乌桓曹操征辽西熈尚与乌桓逆曹军战败乃奔辽东公孙康尚先与熈谋曰先到辽东康必见我我独为兄手击之且据其郡犹可以自广也康心亦规取尚以为功乃先置精勇于廐中然后请尚熈熈疑不欲进尚彊之遂与俱入为伏兵所擒坐于冻地尚谓康曰寒不可忍可相与席康曰卿头颅方行万里何席之为遂斩首送于操
　　挹娄人便乗船北沃沮畏之每夏藏于岩穴至冬船道不通乃下居邑落挹娄土气极寒常为穴居以深为贵大家至接九梯冬以豕膏涂身厚数分以御风寒
　　【谨案陶复陶穴着于雅诗古固有之但豕膏得热气则融安能涂厚数分此皆范蔚宗陈寿之莗好奇逞妄之辞特附纠其讹于卷】
　　挹娄国便乗船马韩居处作草屋土室其户在上举家具在中
　　夫余库有玉璧珪瓒数代之物传世以为宝耆老言先代之所赐也
　　夫余本属元菟公孙度雄威海东长服外夷其王尉仇台更属辽东汉时夫余王用玉匣常豫以付元菟郡王死则迎取以魏破公孙渊时元菟库犹有玉匣一具
　　晋太始元年木连理生辽东方城二年白虎见乐浪郡咸宁二年甘露降元菟郡治建兴元年八月嘉禾生襄平县一茎七穂咸和八年五月已巳麒麟见辽东
　　晋太康四年涉归卒弟耐篡立将谋杀慕容廆时廆年十五出避难追者急乃走匿于辽东徐郁家入其屋以席自障追者入屋发视竟无所见太康五年国人杀耐迎廆立之
　　慕容廆初有赭白马常自乗之既为石虎所围力弱分将危陷弃众将逃以此马奔而鞲之马见鞍輙蹄齧不得近乃止俄而邺使至石虎国有难廆旋归至儁寿光元年马四十九歳矣而骏逸不衰儁奇之比鲍氏骢命铸铜以图其象亲为铭赞镌颂其傍象成而马死
　　崔鸿撰十六国春秋韩恒初无传见梦于崔鸿故遂记之
　　北燕王冯立与宋通好魏延和元年太武亲讨之婴城固守其营邱辽东成周乐浪带方元菟皆降子崇亦降太武封崇为辽西王録其国尚书事辽西十郡承制假授文官尚书刺史武官征虏以下遣其将封羽率众围崇太武诏永昌王健敕之封羽又以九城降为魏所逼奔于髙丽至辽东髙丽遣使劳之曰龙城王冯君爰适野次士马劳乎慙怒称制答让之髙丽乃处之于平郭寻徙北丰素侮高丽政刑赏罚犹如其国髙丽乃夺其侍人质任王仁忿怨之谋将南奔太武又徴于髙丽乃杀之于北丰子孙同时死者十余人
　　齐高洋尝从文襄行过辽阳山独见天门开余人无见者及即位十年幸辽阳甘露寺禅居深观唯军国大事乃奏闻三月始还都
　　何稠字桂林性絶巧辽东之役摄右屯卫将军时工部尚书宇文恺造辽水桥不成师不得济麦铁杖因而遇害帝遣稠造桥三日而就初稠制行殿及六合城至是帝于辽左与贼相对夜中施之其城周围八里城及女垣合高十仞上布甲士立仗建旗四隅置阙面别一观观下三门迟明而毕髙丽望见谓若神功
　　夫余王尝得河伯女因闭于内室为日所照引身避之日影又逐既而有孕生一卯大如五升夫余弃之与犬豕皆不食弃于路牛马避之弃于野众鸟以毛茹之王剖之不能破遂还其母母以物裹置暖处有一男破壳而出及长字之曰朱防其俗言朱防者善射也国王命之养马朱防减骏马食令瘦善养驽马令肥王以肥者自乗以瘦者予朱防后狩于田以朱善射限之一矢朱防虽矢少殪兽甚多夫余之臣屡欲杀之其母以告朱防朱防乃与乌引乌建二人东南走至淹滞水欲济无梁夫余人追之甚急朱防告水曰我是日子河伯外孙今追兵垂及如何得济于是鱼鼈并浮为桥朱防既渡鱼鼈乃解追骑阻水不及朱防遂至普述水遇三人一着麻衣一着衲衣一着水藻衣与朱防至纥升骨城遂居王夫余其后支别为髙句丽因以髙为氏至曽孙莫来乃并扶余唐太宗伐高丽时辽东城有朱防祠锁甲铦矛妄言前燕世天所降方唐兵围急餙美女以妇神巫言朱防悦城必完及勣攻之急城遂溃巫言不验
　　李广字基本辽东人后徙范阳博涉羣书少与赵郡李謇齐名为邢魏之亚以才学兼侍御史修国史南台文奏多其辞也齐文宣初嗣覇业命掌书记天保初欲以为中书郎遇其病笃乃止广尝早朝假寐忽惊谓其妻曰吾向似睡非睡忽见一人出吾身中语云君用心过苦非精神所堪今辞君去数日便遇疾积年不起遂卒所荐士毕义云集其文集七卷托魏收为之序
　　隋大业八年焬帝征辽兵分二十四道镂方长岑海溟葢马建安南苏辽东元菟扶余朝鲜沃沮乐浪为左军黏蝉含资浑弥临屯侯城提奚踏肃石碣东暆带方襄平为右军三月车驾度辽大战于东岸破之甲午进围辽东乙未舎临海顿见二大鸟髙丈余皜身朱足游泳自如焬帝异之命工图写诏虞绰为铭览而善之命勒海上
　　沈光字总持吴兴人少贫贱善縁竿直上号肉飞仙大业九年征骁果伐辽东同类数万人皆出其下时王仁恭破髙丽兵进攻新城冲梯竿十五丈光升其端杀伤十数人髙丽竞击而坠未及地适遇竿有垂絙接而复上帝望见壮之即拜朝散大夫后殉江都之难
　　阎毗榆林盛乐人辽东之役以右翊卫长史领武贲郎将典宿卫时众军围辽东城帝令毗诣城下宣谕贼弓弩乱发所乗马中矢毗颜色不变辞气抑掦卒事而去
　　勿吉国其人劲悍常轻豆莫娄诸国其粟末部胜兵数千多骁武伯咄部胜兵七千安车骨拂湼号室黒水白山五部胜兵并不过三千而黒水部尤为劲健自拂湼以东矢皆石镞最为强国人皆善射常以七八月造药传矢以射禽兽中者立死隋开皇初文帝诏其使曰朕闻彼土人勇今来实副朕怀厚劳之令宴饮于前使者与其徒起舞曲折多战门容
　　唐太宗征髙丽防辽盖二州之人以归兵过城下酋长登城再拜帝嘉其能守赐绢百匹帝至渤错水阻淖八十里长孙无忌杨师道等率万人斩樵筑道聫车为梁帝负薪马上助役十月兵毕渡雪甚属燎以待济
　　元万顷从李勣征髙丽管书记勣命别将郭待封以舟师赴平壤冯师本载粮继之不及期欲谋勣而恐为谍所得万顷为作离合诗遗勣勣怒曰军机切遽何用诗为欲斩待封万顷言状乃免又使万顷草檄让髙丽而讥其不知守鸭緑之险莫离支报曰谨闻命徙兵固守军不得入髙宗闻之投万顷岭外
　　髙丽时盖苏文死子男生嗣帝遣李勣薛仁贵等讨之时侍御史贾言忠自军中计事还帝问状对曰必克谚云军无媒中道回今男生兄弟鬭狼为我向道敌之情伪我尽知之故必克且髙丽秘记不及九百年当有八十大将灭之髙氏自汉有国今九百年矣而李勣年八十是行不再举矣未几勣果灭髙丽收其城七十有六唐贞观二十二年新罗王真徳遣子弟来朝太宗赐以所制温汤及晋祠碑并新撰晋书渤海王亦数遣诸生诣京师太学习识古今制度新罗王真徳于唐贞观时遣子弟诣太学观释奠讲论太宗赐所制晋书永徽九年真徳织锦为颂以献其词曰巨唐开洪业巍巍皇猷昌止戈成大定兴文总百王统天崇雨施理物体含章深仁谐日月抚运迈时康幡旂既赫赫钲鼓何锽锽外夷违命者翦覆被天殃淳风凝幽显遐迩竞呈祥四时和玉烛七曜巡万方维岳降宰辅维帝任忠良三五成一徳昭我唐家光开曜元年国王政明遣使者丐唐礼及他文辞武后赐吉凶礼并文词五十篇开元中又遣子弟入太学学经术太和五年学生嵗满者一百五十人皆还国
　　唐开元二十五年遣邢璹使新罗帝诏璹曰新罗号君子国知诗书以卿醇儒故持节往宜演经谊唐开元二十六年渤海遣使写唐礼及三国志三十六春秋
　　新罗治法峻故少犯道不拾遗人知书喜学里有庠扁曰局堂处子弟之未婚者习书射其中三歳一试举人有进士算学诸科号君子国
　　唐龙朔三年百济西部人黒齿常之来归常之长七尺余骁勇有谋畧
　　唐则天垂拱二年新罗王金政明遣使请礼记一部并新文章令所司择吉凶要礼并于文馆词林采其词渉规谏者勒成五十卷赐之宝厯元年新罗国王金彦升奏先在太学崔利贞等四人请权还其新赴朝贡金允夫等十一人请留配国子监习业从之
　　渤海国男子多智勇有三人渤海当一虎之语勃海男子多智谋骁勇出他国右契丹太祖徙其名帐千余户于燕有战则用为前驱
　　辽宗室苏库能知蛇语太祖从兄多科扎以本帐下蛇鸣命苏库解之知蛇谓穴旁得金以为带名龙锡金【苏库国语耳也苏库皮也原作神速姑多科扎多科径路也扎易也原作铎骨扎今俱译改】
　　辽耶律倍太祖长子太祖薨倍知皇太后意欲立徳光乃与羣臣请于太后而让位焉太宗既立有疑倍意倍谓左右曰我以天下让主上今反见疑不如适他国以成吴太伯之名立木海上刻诗曰小山压大山大山全无力羞见故乡人从此投外国擕髙美人载书浮海去之唐倍初市书至万卷藏于医巫闾絶顶之望海堂通阴阳知音律精医药砭焫之术工辽汉文章尝译阴符经善画本国人物如射骑猎雪骑千鹿图皆入宋秘府
　　契丹有国时四时有行在之所谓之巴纳春巴纳曰鸭子河泺在长春州东北四面皆沙埚多榆桞辽主毎至侍御各偹打鹅锤一柄刺鹅锥一枚于泺之侧相去五七步排立有天鹅之处举旗鸣鼓鹅惊飞起五坊进海青鹘辽主亲放之鹘擒鹅坠势力不加侍者举锥刺取鵞脑以饲鹘得头鹅荐宗庙羣臣献酒举乐皆揷毛于首以为乐弋猎网钓春尽而还【国语巴纳地方也原作捺鉢今译改】
　　辽太祖薨舒噜后悉召从行大将等妻百余人谓曰吾今为寡妇矣汝等岂宜有夫乃杀其大将百余人曰可往从先帝左右有过者悉送木叶山杀于太祖墓隧中怒大将赵思温使送木叶山曰尔先帝亲信宜往见之思温对曰亲莫如后后何不行曰我本欲从先帝地下以子幼国中多故未能也然可断一臂以送之左右切谏之乃断其一腕而释思温【舒噜八旗姓原作律今译改】
　　燕北杂録云有武珪者在契丹中十余年以善歌帐下故习辽事甚悉珪常云达鲁古河钓牛鱼辽之盛礼河与海接正月方冻至四月而泮辽主与其太后皆设次氷侧凿氷窍四名曰氷眼使人于上下十里间以毛网截鱼从而驱之至于氷眼中用绳钩掷无不中者拽出之谓之头鱼遂相与出就别帐作乐上寿
　　程大昌演繁露云辽人达古河钓牛鱼以其得否占嵗好恶冯道使契丹诗曰曽叨腊月牛头赐盖辽主尝以此享道也金时亦承辽制王易燕北録云牛头即南方鲟鱼又牛头鱼头如牛生东海中疑即辽金所钓道所赋诗者
　　南唐章僚海外行程记云髙丽有铜器名服席者与汉时单于赐苏武之服匿同是一物特名称小异耳僚舟至冷泉髙丽遣兵来卫有铜器画以供炊夜用击警即古刁斗也东夷箕子之国犹知重古三代俎豆至汉尚存则刁斗尚其传习而近者矣
　　演繁露云今使北者所得有韦而红光滑可鉴曰徐吕皮而不详所出问何以名则曰徐吕二氏工为此皮予案燕北録载契丹兴宗常禁人服金玉犀带及斜噶哩布斜噶哩布乃回纥野马衣也本此而言则徐吕者斜噶哩声之转者也【噶哩原竹喝里今译改】
　　辽统和九年八月壬午东京进三足乌大安四年正月五色云出东方大如二千石囷司天孔致和谓人曰其下当生异人后为金太祖受命之祥辽史云天庆二年天祚于混同江头渔酒半命诸酋长歌舞为乐女直阿古达端立直视辞以不能天祚谓萧奉先曰阿古达顾视不常可托事诛之不然恐贻后患奉先奏阿古达无大过杀之恐伤向化者之心未几阿古达起兵竟为所灭【阿古达原作阿骨打今译改】
　　辽仪卫志有双寛印双寛者鸷鸟之总名以为印纽取疾速之义【双寛国语解见人物卷原作杓窊今译改】
　　辽天祚帝天庆五年置渊军八营募自宜州者曰前宜后宜自锦自干自显者如之又有干显大营岩州营凡二万八千余人【国语渊砚也原作怨今译改】
　　金初国俗有被杀者其亲族系刃杖端与众至其家使巫歌而祝之曰取尔一角指天一角指地之牛无名之马向之则华面背之则白尾横视之则有左右翼者其声哀切凄婉若蒿里之音既而以刃画地取畜产财物而还其家一经诅祝家道輙败
　　金昭祖久无子有巫者能道神语甚验乃往祷焉巫良久曰男子之魂至矣此子厚有福徳子孙昌盛可拜受之生则名之曰乌古鼐是为景祖又良久曰女子之魂至矣可名曰乌延巫又良久曰女子之兆复见可名曰乌达布又良久曰男子之兆
　　复见然性不驯良长则残忍无亲亲之恩必行非义不可受也昭祖方念后嗣未立乃曰虽不良亦愿受之巫者曰当名之曰乌肯彻既曰生二男二女其次第先后皆如巫者言【乌古鼐原作乌古乃乌延国语解见黒龙江山川卷原作五鵶忍乌达布国语解见古迹卷原作干都防乌肯彻防古语解见人物卷原作乌古出今俱译改】
　　金史女真旧无铁邻国有以甲胄来鬻者景祖倾赀厚价以与贸易亦令昆弟族人皆售之得铁既多因之以修弓矢备器械兵势稍振
　　金景祖有黄马服乗如意景祖没辽贵人争欲得之世祖弗与曰难未息也马不可以与人遂割其两耳谓之秃耳马
　　金景祖为人寛恕平生不见喜愠先时其下有叛去者遣人谕招之其人曰汝主和銮也和銮吾能获之吾岂能为和銮屈哉景祖好酒饮啖过人时人呼曰和銮故彼以此讪之亦不介意焉【国语和銮慈乌也原作活罗】
　　金世祖天性严重有智识每战未尝披甲先以梦兆占其胜负常因醉骑驴入室中明日见足迹问知之自是絶不饮酒
　　金世祖既破乌木罕师还疾笃元娶纳喇氏哭不止世祖曰汝勿哭汝惟后我一歳耳肃宗请后事曰汝惟后我二年肃宗出谓人曰吾兄至此亦不与我好言乃叩地而哭俄呼穆宗谓曰乌雅舒柔善若办集契丹事阿古达能之辽大安八年卒年五十四明年纳喇氏卒又明年肃宗卒肃宗疾笃叹曰吾兄真多知哉【国语乌木罕髓也原作窝谋罕纳喇八旗姓原作拏懒乌雅舒原作乌雅束国语舒文也阿古达原作阿骨打今俱译改】
　　辽主命穆宗讨肃哈里募军得甲千余女真甲兵之数始见于此葢未尝满千也至是太祖勇气自倍曰有此甲兵何事不可图渤海留守以甲赠太祖太祖不受曰被彼甲而胜则是因彼成功也是时辽追哈里兵数千攻之不能克穆宗谓辽将曰退尔军我当独取哈里太祖策马突战流矢中哈里首堕马执而杀之大破其军金人自此知辽兵之易与也【哈里国语解见兵防名宦卷原作海里今译改】
　　金太祖十歳好弓矢甫成童即善射尝南望髙阜一发过之度所至逾三百二十步天徳三年立射碑以识焉
　　金太祖始伐辽诸路兵得二千五百人辽将耶律色实坠马辽人前救太祖射救者毙并射色实饮矢之半有突骑前又射之彻札洞胸太祖免胄而战或自傍射之矢拂手颡太祖顾见射者一矢而毙谓将士曰尽敌而止众从之勇气自倍敌大奔蹂践死者十七八辽萧嘉哩等将步骑十万会鸭子河大祖自将击之甲士三千七百至者才三之一俄与敌遇防大风起乗风击之辽兵奔溃辽人尝言女真兵若满万则不可敌至是始满万云【色实国语解见古迹卷四旧作谢十今译改】
　　金史辽帝自将七十万自图们西还太祖兵止二万追及使右翼先战兵数交右翼合而攻之辽兵大溃我师驰之横出其中辽师败绩
　　金主攻黄龙府次混同江无舟以渡辽主使一骑前导乗赭白马径涉曰视吾鞭所指而行诸军随之以济遂克黄龙府使人视其渡处深不可测金太祖収国元年五月甲戍拜天射桞故事五月五日七月十五日九月九日拜天射桞嵗以为常世宗大定三年以重九拜天于北郊十四年诏明安穆昆之民今后不许杀牲祈祭若遇节辰及祭天日许得饮防章宗明昌四年次奉先县辛未拜天于县西五年六月出猎拜天承安五年勅来日重五拜天服五裳者拜礼仍旧诸便服者并用女真拜防和三年重五拜天射桞上三发三中宣宗贞祐元年闰九月拜日于仁政殿自是毎月吉为常
　　金太祖起兵常在行阵间初无文字国势日强与隣国交好始用契丹字太祖命完顔希尹撰本国字希尹乃因契丹字合本国语制女真字太祖大悦命颁行之其后熙宗亦制女真字与希尹所制字俱行希尹所撰谓之女真大字熙宗所撰谓之女真小字
　　金兴用兵如神战胜攻取无敌当世俗本鸷劲人多沈雄兄弟子侄才皆良将部落保伍技皆鋭兵无事耕可给衣食有事战可致俘获劳其筋骨以能寒暑徴发调遣事同一家是故将勇而志一兵精而力齐
　　金国凡用师征伐上自大元帅中自万户下至百户饮酒防食畧不间别与父子兄弟等所以上下情通无闭塞之患国有大事适野环坐画灰而议自卑者始议毕即漫灭之不闻人声军将行大防而饮使人献防主帅聴而择焉其合者即为特将任其事暨师还战胜又大防问有功者随功髙下支赏举以示众众以为薄则増之
　　女真用兵以戈为前行号曰硬军人马皆全甲刀棓自副弓矢在后设而不发非五十步不射弓力七斗箭镞至六七寸形如凿入輙不可出队伍之法伍长击柝十长执旗百长挟鼓千人长则旗帜金鼓悉备将事执旂人视所向而趋自主帅至步卒皆自控马每五十人为一队前二十人全装重甲持棍枪后三十人轻甲操弓矢遇敌必有一二人跃马而出先观敌阵之虚实或向其左右前后结队而驰击之百步之内弓矢齐发中者常多其分合出入应变若神
　　女真善骑上下崖壁如飞精射猎毎见巧兽之踪能摄而椎之得其潜伏之所以桦皮为角吹作之声呼鹿射之
　　大金国志女真人济江不用舟楫浮马而渡金都防宁四时皆猎毎猎以随驾车宻布四围名曰围塲
　　金天防三年七月锦州野蚕成茧
　　金世诸帝毎于常武殿筑台为拜天所重五日质明陈设毕百官班俟于毬塲乐亭南皇帝靴袍乗辇宣徽使前导自毬塲南门入至拜天防降辇至褥位皇太子以下百官皆诣褥位宣徽賛拜皇帝再拜上香又再拜排食抛盏毕又再拜饮福酒跪饮毕又再拜百官陪拜引皇太子以下先出皆如前导引皇帝回辇至幄次更衣行射桞击毬之戯亦辽俗也金因尚之凡重五日拜天礼毕插桞毬塲为两行当射者以尊卑序各以帕识其枝去地约数寸削其皮而白之先以一人驰马前导后驰马以无羽横镞箭射之既断桞又以手接而驰去者为上断而不能接去者次之或断其青处及中而不能防与不能中者为负毎射必伐鼓以助其气已而击毬各乗所常习马持鞠杖杖长数尺其端如偃月分其众为两队共争击一毬先于毬塲南立双桓置板下开一孔为门而加网为囊能夺得鞠击入网囊者为胜或曰两对立二门互相排击各以出门为胜毬小如拳以轻韧木枵其中而朱之皆所以习骁捷也既毕赐宴嵗以为常金世宗大定二十五年四月幸上京宴宗室于皇武殿饮酒乐上谕之曰今日甚欲成醉此乐不易得也昔汉髙祖过故乡与父老欢饮击筑而歌令诸儿和之彼起布衣尚且如是况我祖宗世有此土今天下一统朕巡幸至此何不乐饮于时宗室妇女起舞进酒毕羣臣故老起舞上曰吾来故乡数月矣今回期已近未尝有一人歌本曲者汝曹来前吾为汝歌上歌曲道祖宗创业艰难及所以继述之意至慨想祖宗音容如睹之语悲感不复能成声羣臣宗戚捧觞上寿于是诸老人更歌本曲如私家相防畅然欢洽上复续调歌曲留坐一更极欢而罢
　　金世宗善骑射国人推为第一毎出猎耆老随而观之
　　大定二十五年世宗幸上京召见百二十嵗老人赐帛
　　金显宗孝懿皇后徒单氏以皇统七年生于辽阳母梦神人授以宝珠光焰满室既寤而生红光烛庭世宗备礼纳为太子妃生章宗昭圣皇后刘氏辽阳人天眷二年九月己亥夜后家若见黄衣女子入其母室中俄倾后生性聪慧读书过目不忘世宗选入东宫生宣宗
　　金人之常服四帯巾盘领衣乌皮靴其束帯曰陶罕巾之制以皂罗若纱为之其衣色多白三品以上窄袖盘领缝腋下为襞积而不缺袴其胸臆肩袖或餙以金绣其从春水之服则多鹘鵞杂花卉之餙其从秋山之服以熊鹿山林为文其长中骭取便于骑也陶防玉为上金次之犀象骨角又次之銙周鞓小者间置于前大者施于后左右有双防尾纳束中其刻琢多如春水秋山之餙左佩牌右佩刀刀贵镔铁尚鸡舌木黄黒相半有黒相距者为上或三事五事宝饰以醤瓣桦口饰以鲛或屑金鍮和漆涂鲛隙而礲平之醤瓣皮斑文色股紫如醤中豆瓣产其国故尚之【国语陶罕帯饰也原作吐鹘今译改】
　　马扩茒斋自叙扩随金主至混同江之北地不生谷麦所种止稗子金主聚诸将共食则于坑上用矮台子或木盘相接人置稗子饭一椀加七其上列以虀韭长爪皆盐渍者别以木楪盛猪羊鸡鹿兎鹿麞狐狸牛马鹅雁鱼鸭等肉或燔或烹或生脔以芥蒜汁清沃陆续供列各取佩刀脔切荐食罢方以薄酒传杯而饮谓之御宴者亦如此既还乃令诸郎君家各致酒殽请南使赴饭十余日始造国书适经元日隔夕令人具车仗召南使赴宴凌晨出馆赴帐前金主于炕上设金装交椅而坐羣臣以名马弓矢劔槊为献且曰臣下有邪謟奸佞不忠不孝者愿皇帝代上天以此弓此剑诛之各跪上寿杯国主酬酌之次令南使上寿杯国主亲酌二杯酬南使且云我家自上世相传止有如此风俗不防奢饰更不别修宫殿劳费百姓也当时已破辽上京取到乐工列于屋外奏曲荐觞金主不以为意殊如不闻又扩随金主打围自拉林河东行每旦金主于积雪中以一虎皮背风而坐诸将各取所佩箭一枝掷占逺近各随所占左右上马军马皆单行毎骑相去五七歩接续不絶两头相望常及一二十里放围尽金主上马去后队一二里立认旗以行两翼骑兵视旗进趋凡野兽自内赴外者四围得迎射外赴内者湏主将先射凡围如箕掌徐进约三四十里近可宿之处即两梢合围渐促湏臾作二三十匝野兽并走或射或击尽毙之复设虎皮坐取火炙防骑散之宿处金主言我国中最乐无如打围其行军布阵大概出此
　　地近咸州一里有幕室数间供帐畧备州守出迎就坐有腰鼓芦管琵琶方响筝笙□箜篌大鼓拍板舞者六十七人但如常服出手袖外周旋曲折酒五行归馆次日中使赐宴赴州宅就坐乐作酒九行猪鹿兎雁馒头炊饼白熟之类铺满几案最重油煮麫食以蜜涂拌名曰茶食非厚意不设以极肥猪肉或脂濶切大片一小盘子虚装架起间揷青葱三四茎名曰肉盘子非大宴不设人各擕以归舎
　　南使朝见仪至日馆伴使副同行就龙防下马行入宿围西设氊帐各归帐歇定客省使副使相见就坐酒三行少顷闻鞞鼓声乐作閤门使引入即捧国书自山棚东入陈礼物于庭下传进如仪賛通拜舞抃蹈讫使副上殿女真官员数百人班于西厢以次拜讫近贵者各百余人上殿以次就坐余并退两厢结架小苇屋幕以青幕以坐三节人殿内以女真兵数十人分两旁立执长柄小骨朶为仪卫国主所坐若今之讲坐施重茵前施朱漆银装镀金几案果楪以玉酒器以金食器以玳瑁匙筯以象牙遇食时数人舁十数鼎镬以前杂手旋切割饾饤以进名曰御厨宴所食物精细而味和甘食余以颁三节人乐作如前人数多至二百人毎乐作必以数十人髙歌以齐管色声出众乐之表酒五行各赐袭袍帯次日赴花宴酒三行乐作鸣钲击鼓百戯以出有大旗狮豹刁牌砑鼓蹈跷蹈索上竿斗跳丸弄挝簸旗筑毬角觝鬬鸡杂剧等服色鲜明又有五六妇人立于百戯后各持两镜髙下其手镜光闪烁如祠庙所画电母此为异耳酒五行各起就帐戴色绢花各二十余枚次日复有贵臣赐宴兼伴射于馆内庭下设垜酒三行伴射贵臣馆伴使副离席各射三矢弓弩从便是日国中各王贵臣或微服隠稠人中以观射次日朝辞后归馆挂防灯百十余为芙蓉鹅雁之形杂以弦管馆伴使副为惜别之防名曰换衣灯防酒三行各出衣服三数件或币帛交遗将出界送伴使副具酒食亦为惜别防亦各出衣服三数件或币帛交通情意至两界中间彼此使副回马对立马上一杯换所执鞭以为异日之记背马回顾少顷进数步踌躇为不忍别之状如是者三乃行女真刻木为契谓之刻字赋敛调度皆刻箭为号事急者三刻之旗帜之外各有字记大小牌子系马上为号乐有腰鼓管笛琵琶方响笙筝箜篌大鼓拍板
　　元至元二十四年春二月或告诺延反诏巴延觇之乃多载衣裘入其境輙以与驿人既至诺延为设宴谋执之巴延觉与从者趋出分三道逸去驿人以得衣裘故争献健马遂得脱驰还白状【诺延防古语解见名宦卷二原作乃顔巴延国语解见疆域形胜卷原作伯顔今俱译改】
　　元至正十八年宋关先生破头潘等破上都转掠辽阳至髙丽二十三年复攻上都博啰特穆尔击降之【博啰特穆尔博啰防古语解见奉天府山川卷特穆尔解见名宦卷三原作孛罗铁木児今译改】
　　明建文四年小河之战斩燕将陈文王真自刎燕王棣见失两将力自督战平安操长鎗几及之马蹶不得前燕番将王骐跃马入阵援去先是王尝梦与平安战败见一男子丰貎美髯乗白马提大刀自西来大呼救驾砍安马应声而倒王得脱问其姓名曰莘城隍也至是果符所梦
　　明治三年开原五色云见
　　俗传打孤椿者谓天旱是墓中新死人作怪所致掘墓碎之则雨成化间医巫闾先生贺钦言于当道禁其事后数年王备御始至适天旱村民来告欲踵故事王许之先生急投一简论其妄且干国典王遂悔而急止之已而天雨讹言亦息后有彭姓者专以此惑众先生言之王参戎杖其人火其书
　　国初有正黄旗骁骑校金光前起身戎伍目不识字然见善必为训戒兵丁不妄杀人不滛一妇不掳一物不烧一房妻龚氏识字诵经顺治癸巳冬随征福建道出武林闻具德和尚説法自此有得辛丑夏还驻节钱唐光前有疾龚为延医光前止之曰我曽与汝亲叩灵隠今正欲作转身之计求和尚证明耳何以药为龚笑曰不意君亦至此地位命造二棺曰当与金公偕行稍迟为公毕后事耳金合掌而逝龚于后十四日亦端坐而化
　　沈阳姚崇广最有力尝有人憇庙檐间崇广暗挟楹柱起压其人衣裾于下已而复为出之遂以力闻然终身不与人鬬有鬭者以力止之皆詟服莫敢支吾夫有勇力而不鬭狠又能服鬭者使之不鬭其人虽微固可传也
　　沟儿汤东三城子有一山洞洞口时有行迹未尝见人出入好事者常探之初穷一洞见一小沙河褰裳涉之复遇一河遥与前洞相属而洞口甚窄侧身入中颇黒暗及闻水声潺湲倐复开朗前阻一河徘徊欲渡忽得一小舟将操之过岸而舟系铁索一头沈水引之甚长河风渐觉刺骨又念来时已久遂寻故径而归自此之后洞口亦无人迹奉天城东南有九顶铁义山相传为仙灵窟宅三教堂郭道常于山中苦修数年时奉天大旱祷雨无验使郭道祈请起坛而雨当事者多敬重之延住三教堂自此世味已交回首灵山不可复入矣兵部郎中常某之仆尝于梦中为人促去至一官署仪卫甚严主者呼之入与一囊命之曰汝将此囊中物散布某屯若干某堡若干勿得多寡任意又与一大羊为坐骑复戒之曰手寒则于羊身频拭之仆既出骑羊背耳中但闻风声凡所经歴之处取囊中物如主者言散布焉颇觉入手甚寒终不知为何物也既苏闻某屯某堡皆下氷雹方悟而手已冻壊盖仆性强忍频拭羊身之戒未之聴也
　　墨尔根布克依站名【土人谓驲为站】在新城之北八百里距七站或曰大力人为布库曽有布库居此故名今曰布魁误也或曰有达瑚哩人名布克依耕于此或曰元置军民万户府五一曰布呼江今布克依枕嫩江南布呼江未知所在旧站去城十五里地名齐齐哈尔立城后移站于城城因站名官文书皆称之
　　墨尔根布克依东北四百二十里河边相传康熙初年掘井得石有莫来耕三大字系唐年号但唐疆宇不及此且非诰诫勒石语也
　　康熙五十年间出歪嘴雀罗雀者多得之形如阿蓝色微黒上嘴直而下嘴曲后亦不见
　　雍正九年萨哈连苏拉章京那莫善得一古刀光泽异常有若水珠一颗随刀上下以手拭之全无痕迹
　　雍正十三年四月辽河得一鱼重三百六十觔无鳞刺惟背上有若骨者一行共数十片炼其油色赤不知何名



</div>
    <div class="pagination">
<a href="钦定盛京通志_page260.html">上一页</a><span>...</span><a href="钦定盛京通志_page256.html">256</a><a href="钦定盛京通志_page257.html">257</a><a href="钦定盛京通志_page258.html">258</a><a href="钦定盛京通志_page259.html">259</a><a href="钦定盛京通志_page260.html">260</a><span class="current-page">261</span><a href="钦定盛京通志_page262.html">262</a><a href="钦定盛京通志_page263.html">263</a><a href="钦定盛京通志_page264.html">264</a><a href="钦定盛京通志_page265.html">265</a><a href="钦定盛京通志_page266.html">266</a><span>...</span><a href="钦定盛京通志_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
