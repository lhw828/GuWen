<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 40 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 40 页/共 61 页</h1>
    <div class="content">
　　清王庭修，毕琪光纂。庭字迪庵，湖广汉川人；贡生，康熙间任太湖知县。琪光邑人，廪生。太湖县位皖、鄂之交，自刘宋始置县，因其地古有太湖得名，岁久淤塞，湖之迹渐泯。邑乘创修于明成化甲辰知县王珍，嘉靖庚申知县王杰重修；清顺治癸巳知县李世洽又修之，康熙癸丑知县王崇曾重修，癸亥知县章时化再修。此志因《章志》约略增修而成，而越时仅十有三年，其所增补者不多耳。惟订正《章志》之误缺甚详。康熙时太湖县所纂三志中，以此志为最备。

　　徽州府志十二卷明弘治十五年刊本(天一阁藏)

　　明彭泽修，汪舜民纂。泽字济物，号幸庵，陕西籍，湖广长沙人；成化二十三年进士，授工部主事，升刑部郎中，出知徽州知府，历升都御史，官至兵部尚书。舜民字从仁，婺源县人；成化十四年进士，授行人，历官江西佥事，云南屯田副使，仕至右副都御史。所著有《静轩行稿》《增援类编》《通鉴总目》等书。徽州古新安郡，梁太守萧箴撰《新安山水记》，舆地之书自此始。其后王笃撰《新安记》。唐有《歙州图经》，宋初有《新安广记》，宋大中祥符时，李谔撰《新安图经》，淳熙间罗愿撰《新安志》，端平乙未李以申又为《续志》，嘉熙中姚源为《新安广录》，淳祐间郑宗增《续录》，今惟罗愿《新安志》犹存。修于元者，有洪焱祖《延祐新安后续志》，于明有洪武丁巳朱同《新安府志》，景泰中知府孙遇为之《增录》，成化中知府周正又为《续编》。是编继周正《续编》后重修，成于弘治壬戌；据舜民序谓，与弟天民、生民，于丁内艰时共纂，非出舜民一人之手。观其书体裁，尚为妥备，惜此本遭虫损破碎，不能卒读。但徽志今存者，则以罗愿之志为古，而无原刻；以版本言，则此书最旧矣，今传原本此书外，上海图书馆藏有一部。

　　徽州府志二十二卷明嘉靖四十三年刊本(上海图书馆藏)

　　明何东序修，汪尚宁纂。东序字崇教，山西猗氏县人；别号肖山，徽州知府。尚宁徽州府人，事迹未详。观此志编例欠佳，分类繁冗，不若弘治府志体例臻备矣。惟可取者，卷前列秦鄣郡治图，附有图说。考鄣郡治在故鄣县，今长兴县西南地，有城头村是也(据朱镇《故鄣考》)。徽州于秦汉时为鄣郡、丹阳之属邑，故载此图。此图绘古长江分流，一系下东至青山，又分南北二支，皆入太湖。青山在今长兴境内，而此河久淤塞，故鄣古城在青山南麓，亦久陷没矣。近人沙彦楷先生作《南江上游考》，观此图锥定此河为《禹贡》南江之上游。清胡渭作《禹贡锥指》，尝三临其地，以文献无征，不敢断定南江故鄣在此焉。抑或胡渭未见此志也。次又列汉丹阳郡县图，图中绘丹阳郡治，及领县治，更明南江之所在焉。汉改秦鄣郡为丹阳郡，治初在故鄣县，后迁宛陵。

　　歙志三十卷明万历三十七年刊本(上海市文物保管委员会藏，现藏上海图书馆)

　　明张涛纂修。涛字元裕，湖广黄陂县人；由工科给事中，调任歙县知县。歙为徽州府附郭县，旧志无可考；有之自此志始。其书体例，分总纪、考、表、传、载纪、艺文、杂记七门。总纪载邑之沿革，自秦定荆南地为鄣郡，领县五，郡治故鄣，歙为次县。汉元封二年改鄣郡为丹阳郡，领县十七，郡治宛陵，歙为第十六县，使都尉分治之。刘宋为新安郡领邑，隋改新安为歙州，领黟、歙、海宁三县；宋开宝间改歙州曰徽州，治于歙，元明因之。县境有黄山一名黟山，高二千一百八十仞，北倚九华，西拓彭蠡，南接广信，左挟浙江，右起桐汭。世传黄帝与容成子、浮丘公，炼丹于此。唐天宝六年改黟山为黄山；其峰三十六，溪源二十四，洞十二，岩八。

　　歙县志十二卷清康熙二十九年刊本(上海图书馆藏)

　　清靳治荆修，吴苑纂。治荆辽东人；荫监生，康熙九年任歙县知县。苑邑人，康熙二十一年进士，官国子监祭酒。歙县志创修于万历间知县张涛，其后修于天启间载东旻，顺治间宋希肃，及此志凡四。按此志体例，分图说、建置、星野、疆域、学校、户口、官司、选举、人物、艺文十类，子目共三十有九。其凡例云：“务求确实，不使为浮华所掩。”而乾隆《歙县志》凡例谓：“《靳志》则语尚彫鎪，文崇装饰，故有游山纪异之讥。”则自违其例，破碎大体矣。歙县赋繁人盛，执笔修志者，欲弃华就简，有恐遗漏而未尽；故不善于史法者，每多犯于彫鎪浮华之病。兹阅此志，以体例论，附寺观于学校，义有不合，隶古迹、丘墓于疆域，则位置失当；又疆域于府县分界，亦未明晰。沿革以歙为汉故障治，考证有误。于人物分标名目，殊有过于细别。记山川不言支派原委，则琐陈猥琐，事多不经，尤非志法也。

　　岩镇志草四卷旧抄本(上海图书馆藏)

　　清佘华瑞纂。华瑞号西麓，歙县人，纳资捐儒林郎州同。岩镇在歙县城东二十五里，其乡旧名永昌，明洪武二十四年改曰永丰。镇在歙县、新安之间，规方十里；自明嘉、隆以来，巨室云集，比屋鳞次，遂成巨镇。按此志华瑞从郡邑志书，及诸族之家谱，得其实迹录之，记载止于清乾隆丙辰岁；同邑贡生程佶，为助校阅，订定体裁。其书编次分元、亨、利、贞四集，元集分原始、形势、山水、建置、桥梁、祠祀。亨集分道院、名园、名贤传、文苑传、宦业传、隐逸传、儒行传、孝友传、义行传、节烈传。利集分宦业续传、武功补传、儒行续传、孝友续传、义行续传、节孝续传、女贞传、文苑传、艺文上。贞集分艺文下、补遗，补遗析选举、逸事、迂谈三目。按岩镇前已有旧志矣，此志续补至乾隆丙辰止。

　　休宁县志八卷明嘉靖间刊本(上海市文物保管委员会藏，存卷一至六，现藏上海图书馆)

　　明宋国华纂修。国华江西奉新县人；嘉靖二十三年进士，授休宁知县。休宁自歙县分置，迄唐武德元年始易今名。县志创修于明成化乙巳，弘治四年邑人程敏政重纂，正德辛巳教谕黄彦重修未成。此志为国华官休宁时，属庠生吴宗尧、金时中、金洪、徐良玉、汪堦编纂，成于嘉靖丁未。其书体例，分天文、舆地、官政、人物、词翰、杂志六类，编次尚为明晰，惜此书已残缺，北京图书馆藏二至八卷，可以并全。

　　休宁县志八卷明万历三十五年写刊朱印本(上海市文物保管委员会藏，存一至三卷，现藏上海图书馆)

　　明李乔岱纂修。乔岱字东山，陕西洋县人；万历二十九年进士，授休宁县知县。此志为乔岱官休宁时重修，属邑生胡九臯、邵辉、程涓、胡斗玑、金鼎■〈釒亥〉、范檞、金世忠、余玉言分曹纂辑。其书体例，为纲者八，曰舆地、曰建置、曰食货、曰官师、曰选举、曰人物、曰艺文、曰通考，子目五十有九，卷前列图六，刊刻精致。此本存三卷，与北京图书馆所藏残本可以并全。

　　祁门志四卷明万历二十八年刊本，清顺治九年补版(南京图书馆藏)

　　明余士奇修，谢存仁纂。士奇字才伯，广东东莞县人；万历二十六年进士，二十七年任祁门知县。存仁字大池，邑人。祁门建县始于唐，属新安郡，新安于明时为畿内地，而祁门号称岩邑。祁志自元至顺癸亥汪元相始纂，嗣后明永乐辛卯黄汝济又为《祁门志》；正德庚辰谢大涵继而重修，此志以前已三修矣。其志体例，分地理、山川、土产、官师、宦达、名儒、武功、民行、士行、女贞、良牧、艺术、县宇、城池、秩祀、乡市、赋税、灾祥、古迹、寺观、书籍诸门，分门琐碎，排列亦无绪次，绝无编例，书中纪载亦属寥寥，惟今存祁志刻本以此书最古。

　　黟县志八卷清顺治十二年刊本(北京图书馆藏)

　　清窦士范修，徐道昌纂。士范字方海，陕西蒲城人；顺治六年进士，八年任黟县知县。道昌华亭县人，贡生，顺治十一年任黟县训导。黟之名甚古，秦置鄣郡，领五县，故鄣、歙、黝、秣陵、溧阳；汉属丹阳郡，三国属新都，改名黟。明正德间陈九畴创修黟志，万历间王家光增修；二志于明末兵燹版书具失。此志士范官黟时，与道昌纂成，其书体例分地理、食货、建置、职官、选举、人物、艺文、通考八门，而以恤政列食货，祀典列建置，体例未为确当。且所立通考一门，以藩封、古迹、仙释共纳之；又建置志有宫室一目，而所载为书院及教堂、相儒堂之类；二者分门，尤非体裁焉。惟地理志叙山川，则概括清晰；黟县山起楠木岭，由休宁、婺源界之三天子都岭而来，故多为黟地。岭东北为天潜山岭，西北为黄荆庵山，又西北南屏山；山在县南十里，山形方整如屏。南屏为南干诸山之祖山，其西为顶游山，其东为林历山；林历高三百仞，周十里，三面壁立，径危仄。黟县川流有六，曰章山南水，曰牛泉山水，曰横江水，曰潘山水，曰金村水，曰鱼亭水。其所述山川源委，瞭若指掌。

　　绩谿县志十二卷明万历九年刊本(北京图书馆藏)

　　明陈嘉策纂修。嘉策字与偕，号葵心，福建晋江县人；万历二年进士，授任绩谿知县，任满升大理寺评事去。绩谿县志，创修于明成化中，侍中侍御李宗仁谪官绩谿时，属汪源学所纂，未成中辄。弘治辛酉知县程佐时，属邑人戴骝，取其所录稿而增修之，书成于弘治壬戌；正德辛巳知县陈约又重修。此志嘉策官绩豁时，属教谕何棠、江先省，训导胡以征、王楷，邑人汪秀成、汪士达、张应丁、胡华中、胡献芹、郑汝■〈石萬〉、章春、周觉先诸人所采辑。其书体例，分舆地志、建置志、食货志、恤政志、学校志、武备志、祀典志、职官志、选举志、人物志、艺文志、杂志十二门，目七十有三。按其所列志目，分次未为确当；以祥异、古迹、丘墓、艺术、寺观、仙释，皆入杂志，志例乖舛。建置志叙沿革，谓绩谿古歙华阳镇，自唐大历初析置为县，以县北有乳溪与徽溪相去一里并流，离而复合，有如绩马因名。叙形势，绩谿在宣、歙之交，东有大鄣山之固，西有大会山之雄；扬水襟其南，小从山障其北；厥山峭厉，厥水清激，境多穷林邃壑，美泉怪石。叙乡都，明置七乡，仁慈、新荣、新安、遵化、宣政、杨山、修文，凡二十五都。食货志纪物产，蔬之属有地蚕，即泽兰，根肥白，足节大如三眠蚕；冬月掘之取食，亦曰地筍。果之属，载花红，称林禽。又载羊枣，即丁香柿，非枣也。乃柿之小者，初生色黄，熟则色似羊矢。

　　宁国府志十卷明嘉靖十五年黎晨刊本(天一阁藏，存卷一至四。上海图书馆藏，存卷五至七)

　　明李默纂。默字时言，瓯宁人；正德十六年进士，历官吏部郎中，以事谪宁国府通判。复迁广东佥事，官至吏部尚书。后为赵文华诬陷，下狱瘐死。万历中追复原官，谥文愍，事迹具《明史》本传，著有《建宁人物传》《孤树裒谈》《群玉楼集》等书。此志为默谪居宁国时，与宣城县儒学训导王宠、南陵知县钱照、泾县知县胡永成、宁国县知县劳绍科、旌德知县杜镗、太平县儒学教谕袁成能同纂，嘉靖十五年知府黎晨为之校刊。其书体例，卷一郡地图，列秦鄣郡县图、汉丹阳郡县图、晋宣城郡县图、隋宣城郡县图、唐宣州县图、宋宁国府县图、元宁国路县图、皇明宁国府县图、宣城南陵县图、泾县图、宁国县图、旌德县图、太平县图，卷二制置纪，卷三秩统纪，卷四次舍纪，卷五表镇纪，卷六职责纪，卷七防圉纪，卷八人文纪，卷九禋祀纪，卷十杂纪，书首有南畿学政闻人铨序。

　　泾县志十卷首一卷清乾隆二十年刊本(徐家汇藏书楼藏)

　　清王廷栋修，钱人麟纂。廷栋字隆吉，大定人；乾隆十七年举人，官泾县知县，凡十一年，升黄州府知府。人麟号铸庵，江苏武进县人，官至翰林院侍读学士。泾县以泾水得名，宋嘉定庚午邑令王栐撰《泾川志》十二卷，邑乘自此始。明宣德间，邑人左顺又修县志八卷，成化丙申，训导曹迁增纂县志十卷，嘉靖壬子，邑人王廷干重纂县志十一卷。清顺治丙申，知县习全史修县志十二卷。是编继《习志》重修，始于乾隆壬申，告成于乙亥。其书凡十类，曰封域、曰营建、曰学校、曰禋祀、曰食货、曰官师、曰选举、曰人物、曰艺文、曰摭遗，子目凡七十三。封域叙沿革、山水、古迹等项，而所纪封域，则寥寥数行，有轻本重末之感焉。物产隶于食货，记泾以产纸名，世称宣纸，有金榜、潞王、白鹿、澄心堂、罗纹、卷帘、连四、公单诸品。按此志安徽省博物馆藏本，另附志余二卷，此部则无。

　　南陵县志十六卷清嘉庆十三年刊本(故宫博物院图书馆藏，上海图书馆藏刻本卷一、抄本全)

　　清徐心田纂修。心田江西奉新县人；嘉庆六年进士，八年任南陵知县。南陵志始创修于宋淳熙间邑令郭尧，明嘉靖间知县钱熙、万历乙酉知县沈尧中，又先后修之。清顺治丙申知县杨必达修县志四卷，雍正丙午知县宋廷佐修县志十六卷。此志为心田官南陵时，继雍正《宋志》重修；同纂辑者，有邑举人刘杓、王赐炡，贡生戴标、刘梦清、章兆祥等。其书目次，卷首序例及图，有城治图、山水图、圩坝图，卷一舆地志，卷二学校志，卷三武备志，卷四营建志，卷五食货志，卷六职官志，卷七选举志，卷八至卷十人物志，卷十一至卷十五艺文志，卷十六职官志。按地理志叙建置沿革，征引颇繁，与通志府志，参互考证，并注明所征书名。邑建置自梁始置南陵县，治赭圻，隋唐为镇戍；后复置县属宣州，宋以来属宁国府。县辖乡九，下长林、上长林、智信、进德、再淳、澄清、梅根、金陵、新美，统都凡三十七，里八十一，市镇有清弋、江镇、马家园镇、麻桥镇、工山坊镇、牧家亭镇、鹅岑镇、三里店镇、马仁渡镇、黄墓渡镇、许村埠镇、奎潭镇。纪山川形势，缕分源委，以籍山为城内主山，朗陵山、工山多胜迹。水龙山有泉自山巅石岩喷出，高五尺许，若涛涌而下，赖以灌田。灵岩山有二石洞：一洞风出，夏异凉，一洞水出，产无骨鱼。川有中港、西港，经县治之前，以西溪、合河、小淮河、青弋江为邑之主流，水利以赖焉。食货志，述田赋、户口，又述及漕运、盐法、积贮、徭役、物产。职官、选举用表，首项叙设官原委、制科始末也。艺文志仿《汉书·艺文志》，备列著述各集，次录诗文，皆实关土俗民情，山川事迹，足备征考。

　　宁国县志四卷明嘉靖二十八年刊本(天一阁藏)

　　明范镐纂修。镐贵溪人，举人，嘉靖间宁国县知县。宁国为宁国府属县，府县同名。正德癸酉知县谢赐创修志稿，乙卯知县王时正又延邑进士梅鹗编辑成篇。嘉靖乙酉知县董槐，延邑举人袁泽重为搜访增纂，丁亥巡按李俨檄宁国府郡幕胡子亚，及司教王皥，继拟以义例，厘订草稿；及镐任知县，亲为笔削付梓。自创修及刊成，其间历数十年而成书，何以修志书如此之难也。兹阅此志，体裁简约，去取笔削，颇为慎重。而顺治《宁国县志》序，议此志编次杂沓，行文散漫，实未必然也。

　　旌德县志十卷清乾隆十九年刊本(徐家汇藏书楼藏)

　　清李瑾修，叶长扬纂。瑾四川新都县人；举人，乾隆十三年任旌德知县。长扬字定湖，苏州人，官翰林院编修。旌德于唐永泰七年析太平县之一乡建县。其地介万山中，峰叠润清，风景绝佳；旌水贯其境，故又称旌川。《宋史·艺文志》载李瞻《绍兴旌川志》八卷，是为邑志之始。明成化、万历又重修县志，书皆不传，清顺治丙申杨光溥重修县志犹存。此志长扬纂成于乾隆壬申，距《杨志》且百载，而中无重修之者。其书体例，定为十类，序次分目，皆具条贯；其后继修县志者，大抵依据其体例。

　　太平县志十卷明万历八年刊本(北京图书馆藏，存卷一至六。天一阁藏，存卷七至十)

　　明张廷榜纂修。廷榜字登材，龙溪县人；万历元年进士，二年任太平知县。按沿革，太平置县，自唐天宝间始。唐以前为泾县地，置县后，与泾县并属宁国府，迄明未更。据本书载邑人陈宣序云：“邑故有志，成于正德庚辰。”按正德间知县朱守创修县志，距此志之修六十年矣。此志为廷榜官太平县时，与教谕吴逵，训导陈寰、徐云，县丞甕秉忠，典史李本德，及邑人陈宣、崔惟植、周恪、陈天德编纂。

　　池州府志十二卷明正德间写刊本(上海图书馆藏)

　　明何绍正修，孙溥纂。绍正字继宗，浮安县人；弘治十五年进士，正德十二年任池州知府。溥字溥清，贵池县人，事迹未详。池州古名池阳，唐始名池州。按本志何绍正序谓：“池州旧有志，汉唐以前，修纂者逮无考。宋端平乙未，修于郡守王公伯大；逮元二百余年，寥落无闻。及我国朝又八十年，正统戊辰修于郡守叶公恩，又三十余年，成化戊戌修于常公显，又十八年，弘治丙辰再修于陈公良器，至辛酉绣梓于祁公司员。”按其序所述，池志源流梗概已具矣。此志为溥与章栋所纂，成于正德十三年。其书体例，分图、地理、宫室、食货、惠政、祀典、职制、选举、人物、恩典、寺观、祥异、集诗、集文十四门。

　　池州府志九卷明嘉靖二十四年刊本(天一阁藏)

　　明王崇纂修。崇字子谦，号后山，任丘县人；嘉靖十四年进士，二十三年由刑部郎中出任池州知府。池州志至此志已经六修，今惟正德《何志》犹存。此志创稿于嘉靖壬寅，知府柯实卿延郡进士章世昭，及贡生胡大武所纂；稿成，付东流名士宋邦辅裁正，邦辅以乡邦故难处，辞却之。及崇莅池州，亲为校易润饰，以一统志例，立纲凡八，曰舆地篇、曰风土篇、曰建置篇、曰田赋篇、曰祀典篇、曰官秩篇、曰人物篇、曰杂著篇，析目凡七十有二。按其编次，以祥异、仙释隶于杂著，殊欠志例；艺文所收诗文过多，不免冗滥。如九华、齐山、贵池、石城，为池州府之奇观，历朝文士题咏甚多，实不胜尽录。此志艺文竟收数十家，以唐裴度《厅壁记》、刘禹锡《九华山歌》，颇能道池州形胜竞秀，神采奇异；余者皆无可取也。若风土、建置、田赋、祀典诸篇，为一郡之要典，而所录则寥寥无几。舆地篇沿革考，谓“池州古曰池阳，唐始名池州”，又引《太平寰宇记》云：“以地有贵池故名。”又引《秦本纪》及《广记》所载：秦以其地置鄣郡。”此志谓治于湖州长兴县西境地。按朱镇《故鄣考》谓：“方山区十九庄，有村曰城头上，属长兴四安镇；盖古故鄣县城也。初于秦为鄣郡治，隋开皇九年县省入绥安；未几筑四安城，而故鄣之名亦掩。”故鄣城在长兴之说，始见《括地志》云：“故鄣城在长城西南八十里。”《括地志》魏王泰所撰，去省故鄣仅四五十年，其城当尚未湮。张守节《史记正义》、杜佑《通典》，相承皆无异词。自唐李吉甫《元和郡图志》，始以故鄣归安吉。宋元迄明，皆以《梁书·州郡志》《元和郡县图志》为据，以故鄣归安吉。明嘉靖间顾应祥纂《长兴县志》，志沿革，取《史记正义》以邑为故鄣地。兹阅此志亦取《史记正义》之说，以故鄣在长兴也。此志舆地沿革考又谓：“汉以鄣郡改丹阳郡，治姑熟。今当涂县北境地，于晋始迁建康；汉元封二年废池州，置石城县，属丹阳郡，郡治迁建康，别置宣城郡石城隶之；迄六朝未更，隋开皇元年改郡为州，石城属宣州；寻废入南陵，九年复于石城之故址置秋浦县，仍属宣州。大业元年复称郡，唐武德四年改郡为州，以秋浦、南陵二县，别置池州，治秋浦，池州之名自此始焉。南唐升池州为康化军，领贵池、建德、石埭三县；宋复为池州，开宝七年益以升州之铜陵、青阳，太平兴国三年复益以江州之东流。元为池州路总管府，属江浙行中书省、江东道宣慰司。明改为池州府直隶南京，领县六，贵池、青阳、铜陵、石埭、建德、东流。按此志舆地沿革，考据甚详，旁证浩博，明修志书，咸谓疏于考证之学，此志是为卓越之作也。

　　贵池县志四十四卷清道光二十六年刊本(上海图书馆藏)

　　清漆日榛纂修。日榛新昌县人，道光元年任贵池知县。贵池旧志，宋有《秋浦志》，明有正德《贵池县志》，及刘廷銮《贵池掌故》。清顺治丁酉李愈昌纂《贵池县志略》，康熙壬申梁国标纂《贵池县志》，乾隆乙丑谢锡伯又为《续志》，诸志皆极简略。是编则搜罗颇广，为邑人桂超、万包林、蒋淦生等采辑，日榛笔削成篇。其体例，分舆地、食货、学校、武备、职官、选举、人物、艺文、杂类九门，子目六十。书中纪载，据注详明，新采增入事物，则注明于采访册，颇具编法；但其书文不贯通，欠于文学气味，似公牍然焉。

　　铜陵县志八卷明嘉靖四十二年刊本(天一阁藏，存卷一至七，上海图书馆藏，存卷八)

　　明李士元修，沈梅纂。士元字会宗，号石台，浙江慈溪县人；嘉靖十六年举人，四十一年任铜陵知县，著有《石台集》。梅钱塘县人，嘉靖举人，嘉靖四十一年任铜陵县教谕。铜陵县志，据本志凡例云：“县志自永乐一修，弘治一修，正德一修，嘉靖一修，凡经四集。”此志乃嘉靖时士元官铜陵所修，志例编次，县图四、地理志、建置志、禋祀志、田赋志、官师志、选举志、人物志、艺文志八类。地理志沿革门云：“东汉置宣城郡，铜地为南陵县之铜官镇，齐、梁时置冶炼铜，立场于铜官山下，去镇十里。唐置义安镇，南唐保太九年改义安为铜陵，移治于江浒帅，古之铜官镇也。地属升州，宋因之，元置池州路，铜陵属之；明初属宣州，洪武辛丑复隶池州。”山川门云：“铜官山在五松山南；昔取铜赋，南唐封利国山，置监于下；后改为铜官场，岁久之铜场废。”

　　石埭志八卷明嘉靖二十六年刊本(北京图书馆藏)

　　明黄蓥纂修。蓥字默斋，赣县人；嘉靖举人，嘉靖二十三年任石埭知县。此志蓥官石埭时所纂，按其自序云：“观旧志版籍弗存，兹役也，讨论者邑人李忠柱、时芳、施容、陈秋芳也；草创者训导冯光浙、刘文举也，修饰润色者蓥也。”据黄序言，石埭嘉靖以前已有志，今佚无可考，存者此志为古。其书定例凡八类，例简词核，考订详确。地理志沿革门谓：“石埭为古陵阳、石城、泾县地，在陵阳山前；三国吴置石埭场于此，属宣城。梁大同十年以场置石埭县，因县境溪源，有三石横亘溪上如埭，故名。今县治在陵阳山前，成化时移此也。”山川篇载：“陵阳山在县治北五里，高三百五十丈，广二十五里；西北自青阳县倪田岭，迤逦九凤岭而来，三峰卓列，如翰如屏，为一邑之镇。东一峰属太平县，西二峰隶本县。俗称此山为石埭天寿山，故邑人多寿，昔汉阳令窦子明炼丹其上，有丹台丹井犹存。”

　　太平府志四十卷清康熙十二年刊本(沙彦楷先生藏，存卷二十五至三十七)

　　清黄桂修，宋骧纂。桂字汉柱，三韩人；康熙初任太平府知府。骧字龙谿，高邮人，太平府儒学教授。太平府为宋之姑孰，历代名胜地也。宋淳熙间林桷撰《姑孰志》五卷，已久佚；明钟城《弘治太平府志》二十卷，实为郡乘之肇端。嘉靖十九年祝銮又纂府志十二卷，此二志外，又见日本内阁文库《汉书目录》，载明刻本甘东阳《太平府志》三卷。此志增辑《嘉靖志》后百五十余年之事，其书体例，凡二十八门，而无大纲。调查此书原本稀见，光绪二十一年知府周炳曾以木活字重印，今传本亦不多见。此本原刻则绝无仅有之物也，此本外，惟北京图书馆有藏，亦为残本耳。

　　东流县志十二卷明万历三年刊本(天一阁藏)

　　明陈春修，汪文纂。春字同宇，浙江仁和县人；举人，隆庆六年任东流县知县。文字凤山，邑人；嘉靖七年贡生，任感恩县知县，调广西灌阳县，升云南维摩州知州。东流南唐建县，宋元因之，明时为直隶池州府属县。正德十四年知县李浑，与教谕谢明创修县志，隆庆间知县陈观民，欲重修不果。是编为汪文及教谕张凤翼，训导陈道、李魁，纂成于万历甲戌。其书定例，为图二，为纪六，为状二，为考九，为传五，子目凡二十四，附目又十有九。为文简严有体，艺文载汪文撰《建城议状》谓：“东流向无城池，垂七百年，建城为此始。”此状并记载城之大小，地占积方多少，城围多少；高深之数，及用石用砖之大小数量。及工役工日，会计支费，施工竣工情状等，一一具述，可为古代营建史料观也。

　　芜湖县志十四卷清康熙十二年刊本(上海图书馆藏)

　　清马汝骁修，葛天策纂。汝骁辽东人；荫生，康熙九年任芜湖县知县。天策邑人，诸生。芜湖志乘，昉防于元王梠创修邑志五卷，明景泰间黄用逊续修县志八卷，嘉靖三十六年又重修，天启间胡茂学以邑事见闻记录，辑成《志略》，诸书皆佚。此志为汝骁官芜湖时，奉檄纂修，延邑人天策等采辑；体裁照当时部颁修志格式，共列二十七门，附目三，文笔为出天策与朱有章手，魁期三月成书，以故搜罗未广，考订不详，编次亦繁简失裁。按沿革谓：“汉武帝元封六年废鄣郡，置丹阳郡，领县十七，芜湖居其一。晋成帝咸和四年，于芜湖侨立南豫州；哀帝兴宁元年以芜湖隶宣城郡，移郡治于芜湖。宁康二年上党百姓南渡于芜湖，侨立上党郡襄垣县以处之。宋初属升州，兴国二年改属太平州。元改太平州为路，县仍旧；洪武三年县直隶京师。”芜湖为南北通道，自晋永嘉南迁，流民集于此地者甚众，故多侨立郡县。而芜湖濒大江，山川秀丽；有嵚嵚空洞，而耸秀含灵者，则白马诸峰。有平湖似镜，而烟寒碧落，峙若峨眉者，则大小荆山，故芜城亦是江南风景之地。按本志山川门，所叙河山之原委甚详；芜湖诸山，自郡南二十里凤凰山之脉，迤延入芜湖北境，复西起为神山，为铸山，是为山之来龙。右出而西者，为赭山，为黄山，为福山；支垅别出江滨者，为驿山，为碛矶，为薤菜矶。左出而南者，为柳家山，是为县后诸山，皆长河以北之界也。而赭山为最大，直赭山之南，相望几三十里，为白马山之脉。左出而东者，为葹■〈艹陸〉山，为石硊山，石硊河出焉。山分二歧，东以南为郭家山，东以北为磴根山，为孤山，又东北为大别山，■水出焉，尽丹阳之滨。支脉别出湖水者，为灵垛；支脉别出江中者，为■〈石梟〉矶。■〈石梟〉矶在县西南七里大江中，高十丈，周九亩七，矶南有石穴，广一丈，深叵测；盖■〈石梟〉所居者，上有灵泽夫人庙，即孙夫人祠。按倪嵩《■〈石梟〉矶山志》，谓夫人为汉昭烈帝，配吴孙权之女弟焉；自蜀归吴，道銮江，帝崩哀殒，遂葬此山。其后刘淮撰《灵泽辨疑记》，疑其非也。

　　繁昌县志十八卷清康熙十四年刊本(徐家汇藏书楼藏)
</div>
    <div class="pagination">
<a href="稀见地方志提要_page39.html">上一页</a><span>...</span><a href="稀见地方志提要_page35.html">35</a><a href="稀见地方志提要_page36.html">36</a><a href="稀见地方志提要_page37.html">37</a><a href="稀见地方志提要_page38.html">38</a><a href="稀见地方志提要_page39.html">39</a><span class="current-page">40</span><a href="稀见地方志提要_page41.html">41</a><a href="稀见地方志提要_page42.html">42</a><a href="稀见地方志提要_page43.html">43</a><a href="稀见地方志提要_page44.html">44</a><a href="稀见地方志提要_page45.html">45</a><span>...</span><a href="稀见地方志提要_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
