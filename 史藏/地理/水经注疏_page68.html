<!DOCTYPE html>
<html>
<head>
    <meta charset="UTF-8">
    <title>水经注疏 - 第 68 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 68 页/共 77 页</h1>
    <div class="content">[二〇]「町山出银、铅……今俗本盘字误也」　按：《文选 蜀都赋》「金沙银砾」刘《注》作「盘町山」，则作「盘」不自《华阳国志》始。（「今俗…误也」一句，今据台北本删。）
[二一]「《晋志》作铎，《齐志》作骠」　按：今标点本均已校改作「镡」。
[二二]「盖应氏本作醊矣」　按：《御览》九百八十一引《地理风俗记》文，正作「醊」，不作「祀」。
[二三]「郁，芳草也，百草之华，煮以合酿黑黍，以降神者也……一曰，郁人所贡」　按：阮氏《校勘记》十八引《经义杂记》：「《说文 鬯》部：郁，芳草也。一曰郁鬯，百艹之华，远方郁人所贡芳艹，合酿之以降神。郁，今郁林郡也。」与应劭说同。
[二四]「全云：四十卷末作侵黎。赵、戴改同」　按：此《校记》误。原文「侵」讹作「浸」，全氏据四十卷末
作「侵黎」，改「浸」作「侵」，赵、戴改同。今订正。（今据台北本改「据」为「云」，删「赵、戴改同」。）
[二五]「《汉志》但有封阳县，不载封水」　按：杨《疏》云：「郦《注》盖补班氏之阙。」是也。师古《汉书 注》引应劭曰：「在封水之阳。」县盖以水为氏。下文熊氏辩之。
[二六]「日南郡北向视日邪」　按：「邪」原作「也」，赵本作「也」，朱、戴但作「邪」，也、邪古通用。今改。
[二七]「飞梯云桥」　按：「桥」原作「楼」，沈钦韩《疏证》云：「飞梯云桥，疑是云梯飞桥。」沈说有据。《御览》三三六《攻具上》引《太公六韬》云：「城中有云梯飞楼。」又云：「云梯飞楼，《注》曰：视城中也。」然则当作「云梯飞楼」。云梯亦见《墨子》。陈琳《武军赋》亦云：「飞梯行临，云阁虚构。」今改「楼」为「桥」。
[二八]「鸣咆命畴」　按：沈钦韩改「畴」为「俦」，是也。
[二九]「交趾太守杜慧期」　按：《通鉴》本、《晋书 安帝纪》作「慧度」，《梁书》作「慧期事」，《梁书 诸吏传》言慧期行九真郡事。《晋书 地理志》交州领交趾郡、九真郡。义熙九年杜慧度为交州刺史，慧期为交趾太守，行九真郡事也。
[三〇]「始加 为影」　按：原「三」当作「 」，《注》音杉。今订。
[三一]「杨迈母怀身……金色光起」　按：《御览》引文较完整易读，文云：「梦人铺杨迈金席，与其生儿，儿落席上，金色光起。」今据增「生儿」两字，乙「光色」作「色光」。
[三二]「父子共名」　按：此或与后来西俗，国君同名而别以一世、二世，未可知也。
《水经注疏》卷三十七
　　后魏郦道元撰
　　　　　　　　　宜都杨守敬纂疏
　　　　　　　　　　　　　　　　　　　　门人枝江熊会贞参疏
　淹水　　叶榆河朱作水，全，赵作水，戴改河。夷水　　油水

　澧水　　沅水　　 水
淹水出越巂遂久县徼外。守敬按：《山海[《海内》]经》，有巴遂山绳水出焉。《汉志》越嶲郡遂久，绳水出徼外。《说文》则作淹水，此《经》同，盖因字形近而传写者异。水即今金沙江也，源出卫地巴萨通拉木山，东南流经四川西，皆古徼外地。至云南中甸厅入边，则遂久县地也。汉置县，属越巂郡，后汉因。蜀属云南郡，晋因，后废。在今中甸厅金沙江之北。
吕忱曰：淹水，一曰复水也。守敬按：桂馥云，疑复水当为姑复水。盖以淹水径姑复县也。
余谓复水或是绳水之误。
东南至蜻蛉县。戴蜻改青。会贞按：不必改，详见《江水注》一仆水下。
县有禺同山，其山神有金马、碧鸡，光景儵忽，民多见之。汉宣帝遣谏大夫王祭之，欲致其鸡、马，道病而卒，是不果焉。会贞按：自县有禺同山以下，《华阳国志》四文。青蛉禺同山有金马、碧鸡，见《汉志》。《汉书 王传》，方士言益州有金马碧鸡之宝可祭祀致。宣帝使往祀，于道病死。皆常氏所本。《后汉书 西南夷传 注》，禺同山在州扬波县。《寰宇记》载禺同山于姚州姚城县，当在今大姚县境。乃《明史 地理志》谓昆明东有金马山，与西南碧鸡山相对，乃后人傅会。王《碧鸡颂》曰：敬移金精神马缥碧之鸡。朱《笺》曰：王《碧鸡颂》曰，持节使者敬移金精神马彯彯碧鸡，归来归来，汉德无疆，黄龙见兮白虎仁。归来归来，可以为伦。归来翔兮，何事南荒也？戴改缥碧之鸡，作缥缥碧鸡。会贞按：《后汉书 西南夷传 注》引《碧鸡颂》，作骠碧之鸡，[一]骠、缥形近与郦所见本同。朱《笺》所据则见《文选 刘孝标＜广绝交论＞ 注》胡刻《文选》作剽剽，戴盖但依《笺》改，而变彯彯为缥缥也。故左太 《蜀都赋》曰：金马骋光而绝影，碧鸡儵忽而耀仪。会贞按：赋见《文选》，影作景，耀作曜。
又东过姑复县南，守敬按：汉县属越巂郡，后汉、蜀因，晋属云南郡，后废。在今永北厅东南。东入于若水。守敬按：《若水》篇见前，《汉志》以绳水为正流，故言若水入绳水，《经》以若水为正流，故言淹
水入若。
淹水径县之临池泽，全云：《汉志》越巂郡姑复县，临池泽在南。又青蛉县，临池 在北。泽之与 ，不知何以分也？赵云：按 即泽也。二县地界以此而分。《方舆纪要》，姑复废县在四川会川卫南。沈约《志》云南有东西二古复县，即汉姑复县。青蛉废县在云南姚州大姚县北。守敬按：《续汉志》姑复，《注》引《地道记》作盐池泽。赵氏谓汉姑复、青蛉之界以泽分，甚是，惟引宋云南之东、西古复则非故县地。陈澧曰，临地泽即今永北厅程泽也，姑复近鸦龙、金沙，二江合流处，大泽惟程海。而东北径云南县西，东北注若水也。守敬按：汉县属益州郡，后汉属永昌郡，蜀、晋为云南郡治。晋、宋、齐、梁因。大宝后荒废，在今云南县南八十里。今金沙江自中甸厅东南流，经丽江县、鹤庆州、宾川州、永北厅、姚州，至会理州西，与鸦龙江合，即《经》淹水入若之道。如郦所 ，似误以今出姚州南，东北流入金沙江之大姚河当之。然大姚河远在古云南之东，不能径其西，不尽合也。
益州叶榆河，出其县北界。守敬按：当作叶榆河出益州叶榆县北界，《经》变文书之，为避复省字耳。《汉志》作叶，《续汉》、《晋》、《宋》、《齐志》作楪，汉县属益州郡，后汉属永昌郡，蜀属云南郡，晋因，后属东河阳郡，宋、齐、梁因，大宝后荒废。在今太和县东北。《华阳国志》四，叶榆有河，[原衍州字。]《续汉志 注》同，即《经》所谓叶榆河也。《通鉴》隋开皇十七年，《注》西洱河即叶榆河。今西洱河源出渡穹县北罢谷山，即故叶榆县之北境。屈从县东北流，守敬按：《经》首言叶榆河出叶榆县，即今之西洱河，下言过不
韦，出益州，入牂柯西随，过交趾 泠入海。即今蒙化之阳江，东南流曰大厂河，曰礼社江、曰沅江、曰河底江，至越南为龙门江，入富良江以入海。《经》原不误。惟今阳江与西洱河不通流，或是伏流复出，或是郦氏所见图籍有误微异耳。今水东南流，北字盖传钞偶差。陈澧乃谓此指今云南县之一泡江，东北流入金沙江。下过不韦县乃指今大厂江，并谓二句之闲各有阙文，似非。
县故滇池叶榆之国也。会贞按：滇及叶榆见《汉书 西南夷传》、《史记》作楪，是二国。颜《注》地有滇池，因名滇，此言故滇池叶榆之国，岂以叶榆亦滇境乎？汉武帝元封二年，使唐蒙开之，以为益州郡。会贞按：《汉书 武帝纪》，元封二年，遣将军郭昌、中郎将卫广发巴蜀兵平西南夷未服者，以为益州郡。《华阳国志》四，晋宁郡下亦云，本益州也，元鼎初，属牂柯越巂，元封二年，叟反，郭昌讨平之，因开为郡。而于宁州下先云，武帝拜唐蒙为都尉，开牂柯。盖郦所本。益州郡治滇池，见《温水》篇。郡有叶榆县，县西北八十里，朱脱八字，赵同，戴增。有吊鸟山，会贞按：《明一统志》，凤羽山在浪穹县西南三十里，旧名罗浮山，蒙氏改名。《方舆纪要》凤羽山即吊鸟山。众鸟千百为群，共会戴改共作其。鸣呼啁哳，每岁七八月至，十赵作集。六七日则止。一岁六至，雉雀来吊，夜燃火伺取之。朱伺讹作而，赵同，戴改。其无嗉不食，似特悲者，以为义鸟，朱无鸟字，《笺》曰：脱一鸟字。赵增。则不取也。俗言凤凰死于此山，故众鸟来吊，因名赵增曰字。吊鸟。朱《笺》曰：郭义恭《广志》作吊鸟山，在县西北八十里；作
每岁七月八月晦望至，集六日则止，岁凡六至。又《九州岛要记》云，一岁必一度大集，是凤皇死也。李彤《四部》云，吊鸟山，俗传凤死于上，每岁七月至九月，群鸟常来集其处。会贞按：《注》此条全本《广志》。《续汉志》楪榆，刘《注》引《广志》比朱《笺》尤详，作八十里，作每岁七月八月晦望至集六日则止，岁凡六至同，又作伺取作义鸟。朱氏引《广志》，又引《九州岛要记》、李彤《四部》者，因此七八月云云，《广志》既异，二书尤异，历举以表异同也。惟《寰宇记》姚城县下引《九州岛要记》云，岁凡六大集。弄栋县下云，一岁必一度大集，不引《要记》。朱偶误。朱引李彤见《御览》九百十五，又二十五引李彤，九月下有晦望二字，参观之，是七、八、九三月，每晦一至，望一至，三引六至，以岁计即每岁六至，作一岁一度集者误。然则《广志》八月二字当作至九月三字，此七八月至十六六字，当作七月至九月晦望至集九字，七日，疑当依《广志》作六日。县之东有叶榆泽，会贞按：《汉志》叶榆，叶榆泽在东。《续汉志》刘《注》引《地道记》，亦云有泽，在县东。今曰洱海，在太和县东。叶榆水所锺而为此川薮也。赵云：《禹贡锥指》曰，《蔡传》述程大昌之论曰，樊绰以丽水为黑水，恐其狭小，不足为界。其所称西洱河者，郄与《汉志》叶榆泽相贯，广处可二十里，既足以界别二州，其流又正趋南海。又汉滇池即叶榆之地，武帝初开滇、巂时，其地古有黑水旧祠，夷人不知载籍，必不能附会。而绰及道元皆谓此泽以榆叶所渍得名，则其水之黑，似榆叶积渍所成。且其地乃在蜀之正西，又东北距宕昌不远。宕昌即三苗种裔，与三苗之 于三危者，又为相应，其证莫此之明也。而傅同叔非之。杏溪之识，远过九峰矣。叶榆本蛮语，与中国文义不同，安知为榆树之叶？泽以榆叶所渍得名，检郦《注》无此言，盖亦出樊绰。
韩安节云，此说尤不通。源之黑或由榆叶所渍，若流去数千里，其色尚不变，有是理乎？且他处黑水甚多，未闻皆有树叶落其下也。宕昌国唐为宕州地，州南至扶州四百一十里，北至岷州二百五十里，盖古梁州之北界。而程氏云，叶榆河在蜀之正西，东北距宕昌不远。计宕昌西南距大理，凡三千余里，而犹谓之不远，岂生不见图籍乎？且叶榆县在益州西七百余里，县东有叶榆泽，其下流虽径滇池县南，而未尝有黑水之称，安得谓其所祠即黑水之源哉？一清按：叶榆，范《史》滇王、哀牢《传》俱作楪榆，章怀《注》云，楪或作蝶，则此水果非因榆叶所渍致黑足以折九 之妄，而拄樊生之口矣。樊绰，唐咸通中为安南都护蔡袭从事，着《蛮书》十卷，见《唐书 艺文志》。
过不韦县。
县故九隆哀牢之国也。有牢山，守敬按：《明一统志》谓之九隆山，今山在保山县西十里。其先有妇人，名沙壹，朱作台，赵同。《笺》曰：《后汉书》作沙壹。戴改壹，又引《华阳国志》作壶，以表异同。守敬按：《御览》三百六十一引《益部耆旧传》作壹。居于牢山。捕鱼水中，触沈木，若有感，因怀孕，产十子。后沈木化为龙出水，九子惊走。小子不能去，朱小讹作一，赵据黄本作小。戴改同。守敬按：明抄本作小。背守敬按：《华阳国志》作陪。龙而坐，龙因舐之。朱舐讹作 ，《笺》曰：《后汉书》作舐。戴、赵改。其母鸟语，谓背为九，谓坐为隆，因名为九隆。戴云：按《华阳国志》作元隆，云元隆犹汉言陪坐也。及长，诸兄遂相共推九隆为
王。后牢山下有一夫一妇，生十女，九隆守敬按：《后汉书》有兄弟二字。皆以为妻，遂因孳育，皆画身像龙文，衣皆着尾。守敬按：《后汉书 注》，以上见《风俗通》，今本无之。九隆死，世世不与中国通。汉武二十三年，王遣兵戴增来字。守敬按：无来字自通。乘箄船南下，攻汉鹿茤民。朱箄作革，下同，又下字下衍水字。又茤讹崩，下同。《笺》曰：《后汉书》云，建武二十三年，其王贤粟遣兵乘箄船南下江汉，击附塞夷鹿茤。《注》云，箄音蒲佳反，缚竹木为箄以当船也。茤音多。戴仍革删水。赵改箄，仍水并改茤。鹿茤民弱小，将为所擒，于是天大震雷疾雨，南风漂起，水为逆流，波涌二百余里，箄船沉没，溺死数千人。后数年，复遣六王，将万许人攻鹿茤。鹿茤王与战，杀六王，哀牢耆老共埋之。其夜，虎掘而食之。明旦，但见骸骨，惊怖引去。乃惧，谓其耆老小王曰：赵耆老移谓其上。守敬按：小字衍，当承王遣兵句，只作一王字，移乃惧上方合。哀牢犯徼，自古有之。今此攻鹿茤，辄被天诛。中国有受命之王乎？何天佑之明也。即遣使诣越巂奉献。朱诣作道，奉作奏，《笺》曰：道，一作诣。戴改诣，改奉。会贞按：明抄本作诣。黄本作奉。求乞内附，长保塞徼。汉明帝永平十二年，置为永昌郡。朱昌讹作永平，《笺》曰：当作永昌。《汉 郡国志》，明帝永平十二年，分益州置永昌郡。戴、赵改昌。守敬按：自县故九隆以下，本《后汉书 西南夷 
哀牢传》，参以《华阳国志》四。郡治不韦县，守敬按：《续汉志》永昌郡下，先书不韦，《华阳国志》，不韦，故永昌郡治。汉置县，属益州郡，后汉、魏、晋为永昌郡治。宋省，齐复置，[《志》昌讹建。]属永昌郡，梁末荒废。在今保山县北三十里。盖秦始皇徙吕不韦子孙于此，故以不韦名县。沈氏曰：常璩云，武帝置不韦县，徙南越相吕嘉宗族于此，因名不韦，以章其先人之恶，非秦徙也。守敬按：《蜀志 吕凯传 注》引孙盛《蜀世谱》，初，秦徙吕不韦子弟宗族于蜀。汉武帝开西南夷，置郡县，徙吕氏以充之，因曰不韦县。郦本孙盛，但有脱文耳。《后汉书 注》并载孙、常说，盖两存之，《一统志》则谓常说近是也。北去叶榆六百余里，赵无余字。榆水不径其县，戴、赵榆上增叶字，下同。会贞按：上作叶榆水，此但作榆水，下又作叶榆水者一，作榆水者五，盖郦氏故意错出，不然，何脱叶字如此之多也？戴、赵不察耳。自不韦北注者，卢仓、禁水耳。守敬按：《若水》篇 兰仓水、禁水，并误。
榆水自县南，径遂久县东，又径姑复县西，与淹水合。又东南径永昌邪龙县，守敬按：汉置县，属益州郡，后汉属永昌郡，蜀属云南郡，晋因，后省。齐复置，仍属云南郡，梁末荒废，在今蒙化厅境。县以建兴三年，刘禅分隶云南，守敬按：《华阳国志》四，云南郡，蜀建兴三年置。盖置郡时改隶之。于不违县为东北。
东南出益州界。
叶榆水自邪龙县东南，径秦臧县，朱臧讹作藏，县下有也字，《笺》曰：孙云，《汉志》作秦臧，赵仍藏删也，戴改臧删同。守敬按：县详《江水注》一布仆水下。南与濮水同注滇池泽于连然双柏县也。朱滇作填，无池字，《笺》曰：《汉志》濮作仆，填作滇。连然、双柏二县名。赵改仆，依《汉志》改滇，增池字。戴仍濮，改、增同。会贞按：《华阳国志》四作濮水，濮、仆通用。仆水详《江水注》一。而陈澧云《水经》无《仆水注》，亦不言仆水所出，盖失检《江水》篇耳。叶榆与濮水同流，为今之大厂河，本东南流。如郦所叙，是自今新平县西东北流，经易门县，安宁州，至昆明县入滇池，又东径呈贡县、宜良县，绝八达河，又东经路南州、师宗县，再绝八达河，又南径邱北县、文山县、安平厅，下入越南。脉水寻梁，殊非关究，此必不能为郦氏回解者，盖所见之图谬耳。榆水自泽，又东北径滇池县南，朱径讹作流，戴改，赵流下增径字。守敬按：县详《温水》篇。又东径同 县南，守敬按：两《汉志》作 ，[二]《宋》、《齐志》作并。汉县属牂柯郡，颜《注》引应劭曰，故同 侯邑。后汉属同。蜀属建宁郡，晋咸宁时省，后复立，仍属建宁郡，齐同，梁末荒废。当在今宜良县东。又东径漏江县，守敬按：汉置县，属牂柯郡，后汉因，蜀省，晋武帝复立，属建宁郡，宋、齐因，梁末荒废。当在今路南州东。伏流山下，复出蝮口，谓之漏江。守敬按：《蜀都赋》刘《注》漏江在建宁，有水道，伏流数里复出，故曰漏江。《华阳国志》四，九十里出蠙口。数里、九十里异、蠙口与此蝮口异。左思《蜀都赋》曰：漏江洑流溃其阿，汨若汤谷
之杨涛，沛若蒙泛之涌波。守敬按：《蜀都赋》李善作伏流，五臣作洑流。《楚辞》，日出于阳谷，入于蒙泛。诸葛亮之平南中也，战于是水之南。守敬按：《蜀志 诸葛亮传》，建兴三年春，率众南征。其秋，悉平。《注》引《汉晋春秋》，亮在南中，所在战捷。榆水又径贲古县北，会贞按：汉置县，属益州郡，后汉因，蜀属兴古郡，晋因，后废。疑即今弥勒县。东与盘江合。盘水出律高县东南盘町山朱《笺》曰：盘町当作町。《汉 地志》云，益州律高县，西，石空山出锡，东南，町山出银、铅。《注》云，音呼鵙反。赵、戴改。孙星衍曰：案《玉篇》、《广韵》俱无字，未知师古何所据而为此音，合从此作盘。守敬按：《续汉志》作，与《汉志》合。《蜀都赋》刘《注》作盘，与此合，当两存之。汉县属益州郡，后汉因，蜀省，晋咸宁元年复置，为兴古郡治，宋属兴古郡，齐因，梁末荒废。当在今弥勒县境。《南中志》之盘江，即今北盘江，《蜀志》之盘江，即今南盘江。[俱见下。]郦氏之所谓盘江，出律高者，今无其水。核其所 ，似今弥勒县之巴甸河，自西南而东北，倒流入叶榆者，纵川土流移，何至如此之甚？此亦必郦氏所据之图误也。东径梁水郡北，贲古县南，朱《笺》曰：梁水字误，当作卑水。《汉 地志》，越巂有卑水县。赵云：案《温水注》云，温水上合梁水，自下有梁水之称，是以刘禅分兴古之盘南，置郡于梁水县也。《宋志》，梁水太守，晋成帝分兴古立。《晋书 王逊传》云，分永昌为梁水郡，盖西晋废而东晋复置耳。若卑水是县名，越巂之去南中，道里隔越，朱氏误矣。会贞按：梁水郡详《温水》篇，《晋书》分永昌当依《宋志》作兴古。卑水县详《若水》篇。水广百余步，深处十丈，甚有瘴气。会贞按：《续汉志》
宛温，《注》引《南中志》，县北三百里有盘江，广数百步，深十余丈，此江有毒气。《御览》七百九十一引《永昌郡传》略同。王先谦谓盘江即可渡河，则是今之北盘江，源非此地也。郦氏就所叙盘江牵合之耳，下放此。朱之反，朱讹作裒，赵同，戴改。李恢追至盘江者也。守敬按：《蜀志 李恢传》，先主薨，朱反叛于牂柯，雍闿跋扈于建宁。恢案道向建宁，被围于昆明，恢出击，破之，追逐北，南至盘江。盘、盘同。谢锺英云，按今南盘江也。建武十九年，伏波将军马援上言：从 泠出贲古，击益州。臣所将骆越万余人，戴骆越乙作越骆。会贞按：不必乙，说见《温水》篇。便习战 者二千兵以上，弦毒矢利，以数发，矢注如雨，所中辄死。愚以行兵，此道最便。盖承藉水利，用为神捷也。守敬按：此条及下条引马援说，乃援征交址时事，而范《书》本传皆不载，当本他家《后汉书》。盘水又东径汉兴县。守敬按：蜀置县，属兴古郡，晋因，宋废。当在今广西州境。山溪之中，多生 竹，桄榔树，树出 ，而夷人资以自给。故《蜀都赋》曰： 竹缘岭；又曰：有桄榔。朱《笺》曰：《博物志》云，蜀中有树名桄榔，皮里出屑如 ，用作饼饵，谓之桄榔 。《魏王花木志》曰，桄榔出兴古国者，树高七八丈，其大者一树出 百斛。《临海异物志》云，桄榔木外皮有毛，似栟榈而散生，●绠，渍之不腐。守敬按：左思《蜀都赋》 有桄榔，接云， 竹传节于大夏之邑，不言 竹缘岭。今所传盖改定之本。朱所引俱见《御览》九百六十。按《蜀都赋》刘《注》， 竹出兴古盘江以南，竹中实而高节，可以作杖。《华阳国志》四，梁水、兴古、西平三郡少谷，有
桄榔木，可以作 ，以牛酥酪食之，人民资以为粮。盘水北入榆水，诸葛亮入南，赵增中字。战于盘东朱作中，《笺》曰：宋本作盘东。戴、赵改。守敬按：明抄本作东。是也。
入牂柯郡西随县北为西随水。会贞按：两《汉》、《晋》、《齐志》作隋，《宋志》作随，汉县属牂柯郡，后汉因，蜀属兴古郡，[《宋志》、《太康地志》属兴古。]后属梁水郡，[《华阳国志》四。]宋、齐、梁因，后荒废。阮元《云南通志》，当在今广南南境，及越南界内。《经》称牂柯西随者，三国魏人作《经》，仍本汉制，于蜀、吴之改隶不照也。《经》叶榆水之道，即《汉志》仆水之道，仆水至来唯入劳水，东至糜伶入海，即叶榆水入西随过糜泠入海也。盖前汉之来唯后汉废为西随县地，[三]俗因以县名水，谓之西随水耳。惟县远在水东，不得言入县北，北当西之误，又以郦氏每言某水入某县例之，北字或是衍文。又东出进桑关。
进桑县守敬按：《汉志》作桑，《续汉志》、《魏志 少帝纪》、《晋志》作乘。汉县属牂柯郡，后汉因。蜀属兴古郡，后废。《云南通志稿》，在今越南交冈境。牂柯之南部都尉治也。水上有关，故曰进桑关也。守敬按：《汉志》，南部都尉治，有关。故马援言从 ，朱作麋，上下同，《笺》曰：宋本作麊。戴改 。会贞按：戴改是也，见《江水注》一。泠水道出进桑王国至益州贵古县，转输通利，盖兵车资运所由矣。全云：《汉志》牂柯郡西随县麋水西受徼外，东至麋泠入尚龙溪，过郡二，行千一百六里。都梦县，壶水东南至麋泠，入尚龙溪，过郡二，行千一百六十里。益州来
唯县劳水出徼外，东至麋泠，入南海，过郡二，行三千五百六十里。是皆所云麋泠水道也。而壶水独无闻。守敬按：马援从 泠水道出进桑，是由富良江水道上溯，然至益州贲古，中隔温水，盖兼用陆路转输，故云兵车资运所由。自西随至交址，戴改趾，下同。会贞按：不必改，见《江水注》一。崇山接险，水路三千里。
榆水又东南，绝温水，会贞按：此即《温水》篇所谓径来唯县东而仆水右出者也。而东南注于交址。
过交址 泠县北，分为五水，络交址郡中，至东界复合为三水，朱《笺》曰：东界一作南界。戴改南。会贞按：非也。《注》述《经》文亦作东，则东字不误。东入海。
《尚书 大传》曰：尧南抚交址，于《禹贡》荆州之南垂，幽荒之外，故越也。《周礼》南八蛮，雕题，交址有不粒食者焉。守敬按：《周礼 职方氏》称八蛮，《礼记 王制》，南方曰蛮，雕题、交趾，有不火食者矣。此参合为文。《春秋》不见于传不通于华夏，在海岛，守敬按：《说文》，海中有山可依止曰岛。《禹贡》孔《传》，海曲谓之岛，此则海曲也。人民鸟语。守敬按：《后汉书 南蛮西南夷传论》，兽居鸟语之类。秦始皇开越岭南，立苍梧、南海、交址、象郡。守敬按：《史记 始皇本纪》，三十三年，略取陆梁地，为桂林、象郡、南海三郡。《南越
传》同，无立苍梧、交趾郡事。二郡实汉武所置，然则当云立桂林、南海、象郡，此苍梧交址四字，乃桂林二字之讹衍也。汉武帝元鼎二年，始并百越，启七郡，守敬按：《汉书 武帝纪》定越地，以为南海、苍梧、郁林、合浦，交址、九真、日南、珠 、儋耳九郡。在元鼎六年　此作二年，乃传钞之误。九郡亦有作七郡者，只数南海至日南。因珠 、儋耳二郡置于元封元年，在后也。此云启七郡，与《 水》篇所指同，互详彼篇。于是乃置交址刺史以督领之，初治广信，所以独不称州。时又建朔方会贞按：《汉志》，武帝攘郄胡、越开地斥境，南置交址，北置朔方之州。颜《注》引《胡广记》，汉既定南越之地，置交址刺史，别于诸州，令持节治苍梧，分雍州置朔方刺史。明已始开北垂，朱明作郡，《笺》曰：旧本作明。赵仍，戴改。遂辟交址于南，为子孙基址也。戴址改址。赵云：案《后汉书》章怀《注》引《舆地志》，其夷足大指开析，两趾 立，指则相交。址与趾同，古字通用。然则非因武帝置郡而有子孙基址之说也。此盖袭应劭《汉官仪》之文。会贞按：《汉官仪》曰，始开北方，遂交于南，为子孙基址也。亦见《光武帝纪 注》。考《海外南经》有交胫国，郭《注》，言脚胫曲戾相交，所谓雕题、交趾者也。《淮南 墬形训》有交股民，高《注》，交股民，脚相交切。《广韵》引刘欣期《交州记》，交址之人，足骨无节，卧者更扶始得起。《通典》、《元和志》、《寰宇记》略同，[四]然则应说诚非也。 泠县，汉武帝元鼎六年开，都尉治。会贞按：见《汉志》。《交州外域记》曰：朱州讹作址，戴、赵改。越王令二使者典主交址、九真二郡民，守敬按：《史记 南越传 索隐》，《广州记》云南越王尉
佗攻破安阳王，令二使典主交址、九真二郡人，同。后汉遣伏波将军路博德讨越王。路将军到合浦，越王令二使者赍牛百头，酒千锺，及二郡民户口簿，诣路将军。乃拜二使者为交址、九真太守。朱此下有主字，赵同，戴删。诸雒将主民如故。全云：案交址长称西于王，见《汉书 功臣表》左将黄同斩之，不称越，亦非迎降者。《晋书地道记》谓南越侯织封羸 侯，亦非也。守敬按：《史记》路博德附《卫青传》，但言以卫尉为伏波将军，伐破南越。《南越传》但言伏波军至番禺居西北面，遣使者招降，城中皆降伏波。越相吕嘉、王建德亡入海，伏波遣人追之，得建德及嘉。交址郡及州本治于此也，州名为交州。会贞按：《元和志》，汉元封五年，置刺史，名曰交址。刺史以别于十二州，建安八年，张津为刺史，士燮为太守，共表请立州，[五]自此始称交州。《注》就汉言，州名为交州。当作名为交址，然交址剌史实交州也。故《汉志》言交址等郡属交州。此亦变称交州。《续汉志 注》引《交广春秋》，交州[变称同。]治羸 ，元封五年，移治广信，是汉初州治羸 。《元和志》亦云，汉交趾剌史理羸 ，交址郡治羸 ，详下。羸 属交址郡，故《注》系州郡治于此耳。后朱雒将子名诗索， 泠雒将女名征侧为妻，赵云：按索妻犹言娶妇。范《史 南蛮西南夷传》云，嫁为朱鸢人诗索妻，亦谬之甚矣。会贞按：章怀《马援传 注》又沿蔚宗之误。下云将诗起贼，又云马援讨侧诗溪究，则但名诗无疑。《寰宇记》称交州风俗，索妇之人，未婚前，先送槟榔二盘，女食尽则成亲。乃此索字之确证。赵说是矣。惟失检《寰宇记》，未指实索字耳。侧为人有胆勇将诗起贼，
朱诗讹作妻，戴改。赵据黄本改云：盖征侧将其夫作贼也。守敬按：明抄本作诗。攻破州郡，服诸雒将，皆属征侧为王，治 泠县，得戴改复。交址、朱此址字及下交址精兵作趾。会贞按：黄本俱作址，本篇全同。九真二郡民二岁调赋。[六]后汉遣伏波将军马援将兵讨侧，诗走入金溪究，全云：按金溪，范《史》作禁溪。章怀《注》引《越志》作金溪穴。赵云：按穴乃究字之误。守敬按：《温水注》引竺芝《扶南记》，山溪濑中谓之究。洪颐 谓究，蛮夷附落名，非也。章怀曰，其地今 [原误岑。]州新昌县。三岁乃得。守敬按：章怀引《越志》二年乃得之，《舆地广记》亦作二年。据《援传》言明年斩侧，则作二是。尔时西蜀 遣兵共讨侧等，悉定郡县为令长也。
山多大蛇，名曰髯蛇，长十丈，围七八尺，常在树上伺鹿兽。鹿兽过，便低头绕之，有顷，鹿死，先濡令湿讫，便吞，头角会贞按：《御览》九百三十三引此作合头角噉之，此有讹脱。又九百六引《永初山川记》，髯蛇吞鹿，至角乃止。《寰宇记》武平县下引《交趾记》，蚺蛇吞鹿，率至角止。异。骨皆钻皮出。会贞按：《御览》九百六引《南中八郡志》，麋泠县深山中，有大蛇，长数丈云云，与此正略同。山夷始见蛇不动时，便以大竹签签蛇头至尾，杀而食之，以为珍异。会贞按：《淮南 精神训》，越人得蚺蛇，以为上殽。故杨氏《南裔异物志》曰：赵云：按《隋书 经籍志》，《交州异物志》一卷，杨孚撰。髯惟大蛇，既洪且长。采色驳荦，其文锦章。
食豕吞鹿，会贞按：《御览》九百三十三引豕作灰误。《续博物志》八引作犬异。腴成养创。宾享嘉宴，是豆是觞。言其养创之时，肪腴甚肥。搏之，以妇人衣投之，则蟠而不起走，便可得也。
北二水：朱北讹作此，赵同，戴改。左水东北径望海县南，建武十九年，马援征征侧置，守敬按：《马援传》，建武十九年，援奏请分西于县置，后汉属交趾郡。吴、晋、宋、齐、梁因。在今越南境。又东径龙渊县北，守敬按：县详下。又东合南水。水自 泠县东，径封溪县北。守敬按：县亦建武十九年援奏请分西于县置，后汉属交趾郡，吴属武平郡，晋、宋、齐因，梁陈闲省。在今越南境。《交州外域记》曰：交址昔未有郡县之时，土地有雒田。其田从潮水上下，民垦食其田，因名为雒民。设雒王、雒侯，主诸郡县。县多为雒将，雒将铜印青绶。守敬按：《通鉴》汉建武十五年，《注》引《交州外域记》至此，稍略。后蜀王子将兵三万，来讨雒王、雒侯，服诸雒将，蜀王子因称为安阳王。后南越王尉佗举众攻安阳王。守敬按：《史记 南越传 索隐》，《广州记》交趾有骆田云云，与《交州外域记》略同。据《广州记》，安阳王治封溪县，故郦氏引《交州外域记》于此。《寰宇记》平道县下引《南越志》，雒作雄。安阳王有神人，名皋通，下辅佐，为安阳王治神弩一张，一发杀三百人。南越王知不
可战，却军住武宁县。按《晋太康记》县属交趾。朱无属字，《笺》曰：一本作县属交址。戴、赵增。全云：九字《注》中《注》。守敬按：吴置县，属交趾郡，晋、宋、齐、梁因。在今越南境。越遣太子名始，赵越上增南字。降服安阳王，称臣事之。安阳王不知通神人，遇之无道，通便去，语王曰：能持此弩王天下，不能持此弩者亡天下。通去，安阳王有女名曰眉珠，赵改眉作媚，云：《南越志》作媚珠。戴改同。守敬按：《日南传》作眉珠，与此同。《舆地广记》亦同。见始端正，珠与始交通。始问珠，令取父弩视之。始见弩，便盗以锯截弩讫，便逃归报越王。戴、赵越上增南字。南越进兵攻之，安阳王发弩，弩折，遂败。安阳王下船，径出于海。今平道县后王宫城见有故处。守敬按：《书钞》一百二十五引刘欣期《交州记》，安阳王者，其城在平道县之东北。《元和志》，安阳王故城在宋平县东北三十一里，盖昔交州之地。《寰宇记》引《南越志》，安阳王治交趾，其国城在今平道县东，其城九重，周九里。《晋太康地记》县属交址。全云：九字《注》中《注》。越遂服诸雒将。赵越上增南字。守敬按：《御览》三百四十八引《日南传》，《寰宇记》交趾县下引《南越志》， 安阳王事，与《交州外域记》有详略异同。马援以西南治远，路径千里，分置斯县。治城郭，穿渠，通道戴改导。溉灌，以利其民。会贞按：《马援传》，援奏言西于县远界去庭千余里，请分为封溪、望海二县。又援所过辄为郡县治城郭云
云，郦氏则皆专指封溪言也。县有猩猩兽，形若黄狗，又状貆●。人面，头颜端正，善与人言，音声丽妙，如妇人好女。对语交言，闻之无不酸楚。其肉甘美，可以断谷，穷年不厌。会贞按：《周书》王会，狌狌若黄狗，人面能言。《类聚》九十五引《广志》，猩猩似狟。《尔雅 释兽》郭《注》，状如  。《韵会》，貆通作狟。《集韵》， 亦作貆。字书无●字， 即●也。《吕氏春秋 本味》，肉之美者，猩猩之唇。此条后半所 ，多为群书所未详，足见郦氏搜采之博，又《后汉书 哀牢夷传 注》，昔有人以猩猩饷封溪令，令问饷何物？猩猩自于笼中曰：但有酒及仆耳。无他饮食。尤封溪猩猩之切证，而郦氏不载。又东径浪泊，马援以其地高，自西里进屯此。守敬按：《马援传》，十八年军浪泊，既平交址，谓官属曰，吾从弟少游曰，士生一世，但取衣食裁足，斯可矣，致求盈余，自苦耳。当吾在浪泊、西里闲，虏未灭时，毒气熏蒸，仰视飞鸢跕跕堕水中，念少游语，何可得也！《通鉴 注》，浪泊在交趾封溪县界，马援以其地高云云。《一统志》，在交州府东关县，一名西湖。又东径龙渊县故城南，又东左合北水。朱北讹作此，赵、戴改。建安二十三年，赵云：案《 水》篇《注》作二十二年。会贞按：建安中，交州自广信迁番禺。或作十五年，或作十六年，[七]说见《 水》篇。彼篇谓二十二年，迁州番禺，是讹文，且与迁州龙编无涉。赵氏援以表异同，乃误之误矣。立州之始，蛟龙蟠编于南、北二津，朱于下衍水字，赵同，戴删。故改龙渊，以龙编为名也。守敬按：《宋志》，交州刺史，汉武帝元鼎六年，开百越，交趾刺史治龙编。献帝建安八年，改曰交州，治苍梧广信。十
六年，徙治南海番禺。及分为广州，治番禺，交州迁治龙编。《晋志》略同，是《注》所云立州者，自番禺迁州于此也。又《元和志》龙编县下，立县之始，蛟龙蟠编于江津之间，因以为瑞而立县，[八]则立州当作立县。如《注》说，改龙渊为龙编在建安时。而两《汉志》皆作龙编。《通鉴》晋义熙七年，《注》以为师古、章怀避唐讳改渊为编。《方舆纪要》说同。然《晋》、《宋》、《齐志》皆作编，岂尽唐人改乎？今越南河内省治。卢循之寇交州也，交州刺史杜惠度，赵改惠作慧，下同，云：惠，《晋书》作慧，古二字本通用。《论语 释文》云，小慧，鲁读慧为惠，可证。戴改同。会贞按：《魏书 岛夷传》作惠度。率水步军，晨出南津，朱步下无军字，戴、赵同。会贞按：《宋书》有军字，今增。《元和志》、《寰宇记》军字倒错，在水步上。以火箭攻之，烧其船舰，一时溃散，循亦中矢赴水而死。朱水讹作火，赵据《晋书》改，戴改同。于是斩之，传首京师。惠度以斩循勋，封龙编侯。会贞按：《宋书 良吏杜惠度传》文，亦略见《晋书 卢循传》，赵所据也。刘欣期《交州记》曰：龙编县功曹左飞，曾化为虎，数月，还作吏。既言其化，亦化无不在，牛哀易虎，不识厥兄，守敬按：《淮南子 俶真训》，昔公牛哀转病也，七日化为虎。其兄掩户而入觇之，则虎搏而食之。高诱《注》，公牛氏，韩人。转病，易病也。当其革状，安知其 变哉？其水又东径曲昜县，朱《笺》曰：孙云，曲昜作当由昜。《汉志》，交趾郡有由昜县。赵云：按《汉志》、《续志》、《晋志》，皆作曲昜，昜，古阳字，无作由昜
者。守敬按：《汉》、《晋》、《宋志》作昜，《续汉》、《齐志》作阳。汉县属交趾郡。后汉、吴、晋、宋、齐、梁因。在今越南境。东流注于 郁。朱 作浪，《笺》曰：当作 。戴、赵改。《经》言于郡东界，复合为三水，此其一也。全云：当作此其二也。二水谓南水、北水，其次一水谓中水，合之为三水。戴改二。会贞按：一字不误，全未明郦《注》之旨，说乃大误。惟《经》言分为五水，后合为三水。《注》有分流之五水，而合流只二水，与《经》不符。按其次一水至稽徐县，泾水注之，而泾水入稽徐县，乃不言注次一水，而言注于中水，显有夺误，当作入稽徐县注于次一水，又东注郁，此其二也。盖上北二水合为一水，此次一水合泾水为一水，下中水、南水又合为一水，各注郁，方足三水之数。其次一水东径封溪县南，又西南径西于县南，守敬按：汉县属交趾郡，后汉、吴、晋、宋、齐、梁因。《后汉书 注》，故城在交州龙编县东。在今越南清化府境。又东径羸 县北，又东径北带县南，又东径稽徐县，泾水注之。水出龙编县高山，会贞按：《初学记》八引刘澄之《交州记》，龙编县有高山，泾水之所出。东南流入稽徐县，朱徐作度，赵据《汉志》改，戴改同。注于中水。中水又东径羸 县南，朱《笺》曰：羸 音莲篓。会贞按：两《汉》、《宋》、《齐志》作羸，《晋志》作 ；两《汉》、《晋》、《齐志》作 ；《宋志》作娄。汉县为交址郡治，后汉属交址郡，吴、晋、宋、齐、梁因。《元和志》，在宋平县西七十五里。在今越南河内省西。《交州外域记》曰：县本交趾郡治也。朱县本
讹作本县，戴、赵乙，会贞按：《旧唐志》，汉交趾郡治羸 。后汉移治龙编。《寰宇记》同。足证《交州外域记》指前汉言也。《林邑记》曰：自交址南行，朱记曰下有县本二字，赵删县字，戴并删。都官塞浦出焉。会贞按：《温水注》言，交址郡南都官塞浦。其水自县东径安定县，守敬按：《汉志》、《晋志》作安定，《续汉志》、《魏志 少帝纪》、《宋志》、《寰宇记》宋平县下引《交州记》作定安。[九]疑安定是至《蜀志 张嶷传》之安定，乃安上之误，与此无涉。汉县属交址郡，后汉、吴、晋、宋因，齐废。在今越南境内。交趾程安县。北带长江，江中有越王所铸铜船，潮水退时，人有见之者。会贞按：《续汉志》定安，《注》引《交州记》，越人铸铜为船，在江潮退时见。《书钞》一百三十七引称越王铜船。《御览》七百六十九引尤详。其水又东流，隔水有泥黎城，言阿育王所筑也。会贞按：《寰宇记》宋平县下引刘欣期《交州记》，泥黎城在定安县东南，隔水七里，阿育王所造塔、讲堂尚在。泥 城详《河水注》一。又东南合南水。南水又东南，朱作北，赵同，戴改南。径九德郡北。《交州外域记》曰：交址郡界有扶严究，守敬按：《吴志 孙皓传》，建卫三年，诸将破扶严，置武平郡。《元和志》，平道县本扶严夷地，吴时开为武平郡，并立平道县。即此究所在也。在郡之北，隔渡一江，即是水也。江北对交址朱县，朱北讹作水，戴同。赵据黄本改。会贞按：明抄本、吴本并作北。《元和志》朱江在龙编县北，即楪榆水之一源也。本此《注》。又东径浦阳县北，又东径
无功县北。朱《笺》曰：无功，《汉志》作无切。戴、赵改切，下同。守敬按：《续汉志》、《后汉书 马传援》、《安帝纪》、《后汉纪》七、《旧唐志》并作功，此不当改。汪远孙谓县为武帝所开，不当以无功名，亦臆揣之辞。若然则无功又何解？《读书杂志》二，凡隶书从力之字，或讹从刀，故功讹作功。[《汉尉卫衡方碑》，克亮天功。]然则此县乃功功形近致讹也。汉县属九真郡，后汉因，后废，在今越南清化以北。建武十九年九月，马援上言：臣谨与交址精兵万二千人，与大兵合二万人，船车守敬按：船车当作楼船。大小二千艘，自入交趾，于今为盛。十月，援南入九真，至无功县，贼渠降。进入余发，朱《笺》曰：余发，县名。渠帅朱伯弃郡，亡入深林巨薮。犀象所聚，群牛数千头，戴改群作羊。时见象数十百为群。援又分兵入无编县，王莽之九真亭。全云：六字《注》中《注》。至居风县，帅不降， 斩级数十百，守敬按：当作数千百。九真乃靖。朱作清，《笺》曰：当作靖。戴、赵改靖。守敬按：十九年进此，援击九真贼征侧余党事。《马援传》，援将楼船大小二千余艘，战士二万余人，击自无功至居风，斩获五千余人，峤南悉平。比此详为略，此本他家《后汉书》。其水又东径句漏县，县带江水，江水对安定县，《林邑记》所谓外越安定、纪粟者也。朱安定下衍县字，戴、赵删。会贞按：《温水注》引《林邑记》称外越安定，又引《记》称外越记粟。县江中有潜牛，赵删县字， 下增水字，云：刘昭《郡国志 
注》引《交州记》作有潜水牛。守敬按：赵增非也。刘《注》引《交州记》，有潜水牛，上岸共 ，角软，[下有脱文。]还复出。此《注》文略同，盖本《交州记》。考《文选 西京赋》馽潜牛，《注》引《南越志》，潜牛形角似水牛，《初学记》二十九引《广志》、《寰宇记》军宁县下引《南中八郡志》、《酉阳杂俎续集》八并作潜牛。《交州记》当同，故此作潜牛。刘《注》衍水字，[《舆地广记》同。]正当据此以订其误。赵反依增，疏甚，疏甚！形似水牛，上岸 ，角 还入江水，角坚复出。又东与北水合，又东注郁，乱流而逝矣。此其三也。平撮通称，同归郁海，故《经》有入海之文矣。
　夷水
夷水出巴郡鱼复县江。
夷水即佷山清江也，水色清照，十丈分沙石，朱脱石字，《笺》曰：《后汉书 南蛮传 注》引此云分沙石。守敬按：《御览》七百八十五引亦有石字，而《通鉴》唐武德四年《注》引无石字，则脱在宋、元间矣。《御览》六十引袁山松《宜都记》，其水十丈见底。蜀人见其澄清，因名清江也。赵云：按应劭曰，夷山在夷陵西北。又云，夷水出巫，东入江，然夷水之源最远。《方舆纪要》云，源出蛮中，南流名柘林溪。经天池、洛浦，名黔黎溪，南至金洞、唐崖入黔江县，名黔江。又云，黔江自贵州思州之上费溪发源，经五十八节名滩，至黔州境，分流入黔江县界为施州江，入湖
广施州卫，谓之清江　是也。水源之远如此，是以善长不记其所出，而以佷山清江为限。至应劭所云夷山，似因夷水得名，大类常璩漾山、漾水之殊目，不足为据。《江水》篇《经》云，江水又东南过夷道县北，夷水从佷山县南，东北注之。《注》云，夷道县为二江之会，是夷水出江入江。而胡朏`　云，禹循江而南且东，以至于巫山，乃不出三峡，而 夷水以东，且南逾澧水、沅水以至于衡山。《导江》云，东别为沱，又东至于澧，则不经三峡可知。又云，夷水首出鱼复江，[一〇]尾入宜都江，行五百余里，是以荆州之沱也。古时自巴入楚，避三峡之险，皆由此路。《史记》张仪说楚王曰，秦西有巴蜀，大船积粟，起于汶山，浮江以下，至楚三千余里。舫船载卒，一日行三百余里，不至十日而拒扞关，扞关惊，则从境以东尽城守矣。黔中、巫郡非王之有。此言舟师自夷水以入楚也。《楚世家》肃王四年，蜀伐楚，取兹方，于是楚为扞关以拒之。《水经注》，江水自江关东径弱关、扞关，盖大江出三峡，径弱关，江沱出佷山，径扞关，划然两道。仪言浮江以下拒扞关则不径巫峡明矣。夷水受江处，不知何时日就湮塞。后汉建武中，公孙述遣将田戎等，乘枋箄下江关，拔夷道，夷陵。光武命岑彭、吴汉伐之，泝江而上，则皆取道于三峡而不复由夷水矣。盖其时水已浅狭，不胜战舰。自后荆、梁用师，未有不由峡江者。然郦《注》云河梁裁得通船，则后魏时犹存。下逮唐初，建始之北，遂成断港。故章怀注《西南夷传》、《寰宇记》、《明一统志》不复知此水出西北奉节之大江，而以为西南施州卫之山源。然自《汉志》已不言首受江，未知何故？班氏疏略颇多，《水经注》源委详明，而又有张仪之言为证，无可疑者，禹导江自梁入荆，必浮此水也。东樵此言，较宛溪为核。然则夷水
乃跨有荆、梁之沱，《禹贡》所记二州，指此已备，纷纷郫江、玉轮江、 江、枝江，皆后起之名耳。守敬按：《汉志》汶江、郫县、枝江下皆称江沱，江原之 水、华容之夏水、石城之分江水，并言首受江，而巫县夷水不云首受江，其非自江出可知。乃《水经》江水下谓东过鱼复县南，夷水出焉。此《经》直谓出鱼复县江。郦氏于《江水》篇但以县为夷溪解之，此《注》亦不叙其出江，盖不以《经》为然。不谓胡渭等竟指为荆州之沱也。余尝由清江上溯，至长阳之资邱，舟行止此，其间滩险以数十百计，两岸山峡壁立处，较巫峡又狭数倍。由资邱以上，则崎岖更甚。其水有悬崖数十丈若瀑布者，必不可通舟。若古时又有江水并流，势必漫山溢谷，非惟险逾三峡，将沙渠、佷山之间，无居民矣。今按大江夔巫南岸之水，惟巫山之观渡河，与建始之蒲潭溪相近，而中隔大石岭，观渡北流，蒲溪南下，安能逾岭相通？观渡之上有大溪河，由瞿塘入江，源出十二关，与建始之龙溪亦相近，而关岭重迭，亦断无通理。胡氏悍然此说者，以郦《注》于夷水有捍关，与张仪说相符，不知此悍关特在江之南岸，近夷水，故郦于《江水》篇中亦载之。所谓临江据水者，临大江，据夷水也。以今准之，当近野三关，非必江由此溢出，且张仪云，浮舟至捍关以下，纵不由三峡，岂不可以出陆路？乃以上附《禹贡》，下议班氏，谬矣。昔廪君浮土舟于夷水，据捍关而王巴。守敬按：巴氏子务相后为廪君，浮土舟于夷水，详下文。捍关，廪君浮夷水所置，见《江水注》。是以法孝直有言：鱼复捍关，临江据水，实益州祸福之门。守敬按：《蜀志 法正传》正曰，鱼复与关头实为益州祸福之门。按言今二门悉开，则关头指略阳之关城，与鱼复各一地。然鱼复、关头对举，则鱼复亦当指关言，故郦氏钞变其辞，直称鱼复捍关，又以为临江据水也。
夷水又东径建平沙渠县，朱脱渠字。赵增云：《晋志》，建平郡统沙渠县。戴增同。会贞按：《元和志》，吴分巫县立沙渠县，至梁、陈不改。今本《齐志》脱此一叶，《补梁疆域志》建平郡亦失载。沙渠县，即今恩施县治。县有巫城，会贞按：《通典》施州，七国时，楚国巫郡之地。清江县，汉巫县地。清，江即故沙渠，故此城以巫名，在今恩施县境。水南岸山道五百里，朱水字在南岸下，赵水上增临字全、戴移水字于南岸上。其水历县东出焉。
东南过佷山县南。
夷水自沙渠入县，[一一]戴、赵入县乙作县入。会贞按：《注》承《经》，过佷山县之文，云夷水自沙渠入县，此县字指佷山，谓自沙渠入佷山县也。《注》中言入某县者甚多，戴、赵不察耳。水流浅狭，裁得通船。东径难留城南，城即山也。独立峻绝，西面上里余，得石穴。把火行百许步；得二大石碛， 立穴中，相去一丈，俗名阴阳石。阴石常湿，阳石常燥。每水旱不调，居民作威仪服饰，往入穴中，旱则鞭阴石，应时雨，多雨则鞭阳石，俄而天晴。相承所说，往往有效，但捉鞭者不寿，人颇恶之，故不为也。东北面又有石室，可容数百人。每乱，民入室避贼，无可攻理，因名难留城也。会贞按：《书钞》一百五十八引袁山松《宜都记》，自盐水西北行五十余里，有一山，独立峻绝，名为
难留城。《寰宇记》，武落锺离山，一名难留山，在长阳县西北七十八里。引盛弘之《荆州记》难留山北有石室，可容数百人，常以此室僻崄不可攻，因名为难留城。西北有石穴，把火行百余步，有二大石，相去可丈余，名为阴阳石，阴石常湿，阳石常燥，旱则鞭阴石，应时雨，雨则鞭阳石，俄而晴。但鞭者不寿，复不得称名，人颇惮之。《御览》五十二引《荆州图》载阴阳石，作鞭阳石则雨，鞭阴石则晴，误。《长阳县志》，难留城山在县西二百余里。《一统志》则从《寰宇记》说。昔巴蛮有五姓，未有君长，俱事鬼神，乃共掷剑于石穴，约能中者奉以为君。朱奉讹作举，戴改，赵据黄本改。守敬按：明抄本作奉。巴氏子务相乃中之。又令各乘土舟，约浮者当以为君，惟务相独浮，因共立之，是为廪君。乃乘土舟，从夷水下，至盐阳。盐水有神女，谓廪君曰：此地广大，鱼盐所出，愿留共居。廪君不许，盐神暮辄来宿，旦化为虫，群飞蔽日，天地晦暝。积十余日，廪君因伺便射杀之，天乃开明。廪君乘土舟，下及夷城。夷城石岸险曲，其水亦曲，廪君望之而叹，山崖为崩。廪君登之。上有平石，方二丈五尺，因立城其傍而居之，四姓臣之。死，精魂化而为白虎，故巴氏以虎饮人血，遂以人祀。守敬按：自昔巴蛮以下，本《后汉书 南蛮传》惟石岸险曲至因立城其傍而居之数语，参以崔鸿《蜀录》文，引见《书钞》一百六十。盐水即夷水也。全云：按《江水》篇夷水出
夷溪，盐水出巫溪，今此合为一。守敬按：巫溪之盐水在江北，此夷溪之盐水在江南，郦氏何尝合之为一。全自不审耳。《后汉书 南蛮传 注》亦云，施州清江县水，一名盐水。又有盐石，即阳石也。朱即下衍盐字，戴、赵删。盛弘之以是推之，疑即廪君所射盐神处也。会贞按：《后汉书 南蛮传 注》引盛弘之《荆州记》，昔廪君浮夷水，射盐神于阳石之上。考《御览》七百八十五引《世本》，廪君立阳石上，望青缕而射之，盐神死。是盛所本。将知阴石，是对阳石立名矣。朱知下衍是字，戴、赵删。事既鸿古，难为明征。
夷水又东径石室，在层岩之上。石室南向，水出其下，悬崖千仞，自水上径望见。朱径作径，赵同，戴改。每有陟山岭者，扳木侧足而行，莫知其谁，村人骆都，小时到此室边采蜜，见一仙人，坐石 上，见都，凝瞩不转。都还招村人重往，则不复见。乡人今名为仙人室。袁山松云：都孙息尚存。朱作孙昔尚孝，《笺》曰：孝当作存。戴、赵改息，改存。会贞按：明抄本作息。据山松所说以上，亦《宜都记》文。
夷水又东与温泉三水合。大溪南北夹岸，有温泉对注，夏暖冬热，上常有雾气，疡疾百病，戴改疾作痍。浴者多愈。会贞按：《初学记》七引《荆州记》，佷山县出温泉。[一二]又引袁山松《宜都山川记》，佷山有温泉，注大溪，百纔暖，冬则大热，上常有雾气，百病久疾，入此水多愈。
泉在今长阳县西。父老传此泉先出盐，于今水有盐气。会贞按：《南蛮传 注》引《荆州图副》，有温泉，古老相传，此泉原出盐，于今水有盐气。夷水有盐水之名，此亦其一也。
夷水又东径佷山县故城南，守敬按：汉置县，属武陵郡，后汉属南郡，蜀属宜都郡，吴因。晋太康初改曰兴山，寻复故名，仍属宜都郡，宋、齐、梁因。在今长阳县西六十里州衙坪。县即山名也。守敬按：佷山在今长阳县西北八十里。孟康曰：音恒。出药草恒山。[一三]今世以银为音也。全氏曰：孟康曰以下十七字，《注》中《注》。守敬按：《汉志》孟康《注》至恒山止，段玉裁曰，孟《注》不可读，当作读如恒山之恒出药草，写者□之。郦氏云，今世以银为音。此今音，非古语也。古语佷读恒，如鲖之读纣。旧武陵之属县。南一里即清江东注矣。南对长杨溪。溪水西南 穴，穴在射堂村东六七里，谷中有石穴，清泉濆流，三十许步朱濆作溃，《笺》曰当作濆。戴仍，赵改。复入穴，即长杨之源也。守敬按：此袁山松《宜都记》文，引见《书钞》一百五十八《长杨县志》，治西六十里南 溪，即《水经注》长阳溪也。其源汇龙潭坪、雪山河二处水于南流洞入穴，潜行七八里，至龙坑始见，三十许步复入穴。水中有神鱼，大者二尺，小者一尺。居钓民钓鱼，先陈所须多少，拜而请之，拜讫，投钓饵。戴改钓作 。得鱼过数者，水辄波涌，暴风卒起，树木摧折。水侧生异花，路人欲摘者，皆当先请，不
得辄取。朱辄作扳，《笺》曰：宋本作辄。戴、赵改辄。会贞按：明抄本作辄。此亦《宜都记》文，引见《御览》四十九稍略。《长阳县志》，龙坑西南穴一澄潭，深莫测。居民恒如潭钓鱼，大者二尺，小者数尺，名杨鱼，即《水经注》所谓神鱼也。但云钓者先陈所须多少，今不然矣。水源东北之风井，山回曲有异势，穴口大如盆。袁山松云：夏则风出，冬则风入，春秋分则静。余往观之，其时四月中，去穴数丈，须臾寒栗，朱作慓，《笺》曰：当作栗。赵改栗，戴改飘。守敬按：《天中记》二引此作栗。言至六月中，尤不可当。朱言作卒，戴同，以卒至二字属上。赵据黄本改言。守敬按：明抄本作言。《天中记》引此同。往人有冬过者，置笠穴中，风吸之。经日还涉杨溪，朱作经月还步杨溪，戴、赵同。守敬按：黄本月作日，《天中记》引此亦作日。又《御览》二十二、七百六十五引盛弘之《荆州记》叙风井，并作经日还涉长阳溪，足证此月字误，步亦涉之误。至长杨溪此作杨溪，或从省，盖郦氏称水名，往往增字省字耳。得其笠，则知潜通矣。守敬按：《御览》四十九引《宜都记》，宜杨山有风井，穴大如瓮，夏出冬入。有樵人置笠穴口，风 之，后于长杨溪口得笠，则知潜通也。不如此详。《长杨县志》龙坑东二里许，名麻柳溪，溪北山形曲屈，山足一洞穴，长五六尺，下一圆口，大如盆。时冬月，洞内响如暴风拔树。置木叶洞口，吸之入，虽物重亦然。土人云：夏则风出，冬则风入，二八月间，无风亦无声。其水重源显发，
北流注于夷水。此水清泠，会贞按：明抄本作泠，又黄本、吴本作冷，证以下文，疑冷字是。甚于大溪，纵暑伏之辰，尚无能澡其津流也。守敬按：《长阳县志》，龙潭潜流山中，三四里许，出穴北流，曲曲注于夷水，冬温夏冷，异于他水。县北十余里有神穴，平居无水，时有渴者，诚启请乞，辄得水。或戏求者，水终不出。守敬按：此袁山松《宜都记》文，引见《书钞》一百五十八《御览》五十四穴在今长阳县西北。县东十许里至平乐村，守敬按：村在今长阳县西。又有石穴，出清泉，中有潜龙，每至大旱，平乐左近村居，朱平乐下有村字，赵同，戴删。辇草秽着穴中。龙怒，须臾水出，荡其草秽，傍侧之田，皆得浇灌。会贞按：《书钞》一百五十八引盛弘之《荆州记》略同。从平乐顺流五六里，东亭村北，会贞按：在今长阳县西。山甚高峻，上合下空，空窍东西广二丈许，朱窍作徼，全、赵同，戴改。高起如屋，戴乙作起高，赵仍。中有石 ，朱 讹作林，戴、赵改。甚整顿，傍生野韭。人往乞者，神许，则风吹别分，随偃而输，朱《笺》曰：孙云，当作揃，下同。戴仍，赵改揃。会贞按：《御览》九百七十六引此文，两输字并作拔，又考《御览》九、《事类赋注》二引《荆州图》，佷山县山下有石 ，傍生野薤，入往乞者，神许则风吹别分，随偃而翦，不得过越。当是郦所本，翦与揃同作拔者，后人臆改，至输，则误字。不得过越，不偃而输，辄凶。往观者去时特平，暨处自然恭肃矣。
又东过夷道县北。
夷水又东径虎滩，岸石有虎像，故因以名滩也。会贞按：《长阳县志》，虎坐岩在县西十五里虎浪滩上，蹲踞如活虎，天成雄骏，不可端倪。
夷水又东径釜濑，其石大者如釜，小者如刁斗，会贞按：《西溪丛语》引《宜都山水记》，佷山溪有釜滩，其石大者如釜，小者如钴 。范成大《骖鸾录》钴鉧，[《正字通》鉧同 。]熨斗也。[一四]今釜濑滩在长阳县东八里。形色乱真，惟实中耳。朱惟实讹作杂石，赵据孙潜校改，戴作惟实。守敬按：明抄本作惟实，《西阳杂俎》十载釜濑同。
夷水又东北，丹水注之。朱丹作有，戴、赵同。守敬按：下言丹水北注于夷水，此有与丹形近，为丹之误无疑。今订。其源百里，出西南望州山，朱出上有与丹水三字，戴、赵同。守敬按：此句正 丹水所出，不得谓别有水与丹水同出，则与丹水三字为衍文无疑，今删。山形竦峻，峰秀甚高。东北白岩壁立，西南小演通行。登其顶，平可有三 许，上有故城，城中有水，登城望见一州之境，故名望州山，俗语讹，今名武钟山。山根东有涌泉成溪，下注丹水，天阴欲雨，辄有赤气，故名曰丹水矣。朱下注丹水上有即丹水所发也五字，戴、赵同。守敬按：《类聚》七引盛弘之《荆州记》，夷道县西南九十里，有望州山，四面壁立，登此
见一州内，东有涌泉，欲雨，辄有赤气，故名丹水，似山根东之泉，即丹水源。然考《御览》十五引《荆州图》曰，宜都郡望州山[原注，袁山松《宜都记》曰武钟山。]山根有涌泉成溪，溪注丹水。则山根东之泉，乃别一水。此，《注》即丹水所发也五字，亦为衍文无疑。今有大梁山，在宜都县西南八十里，县境诸山无高于此者，即古望州山。今汉阳河自长乐县东北流，与梁山南北二水会，此注盖以梁山二水，一为丹水源，一为泉流也。丹水又径亭下，有石穴甚深，未尝测其远近。穴中蝙蝠，大者如乌，多倒悬。朱讹作大者悉多倒悬，《笺》曰：悉一作如乌。赵悉下增如乌二字。戴删者字，改悉作如乌。会贞按：明抄本悉作如乌，此条袁山松《宜都记》文，引见《书钞》一百五十八，亭下作亭下村。疑此脱村字。如乌作如鸟，与《御览》九百四十六引此同，当误。《玄中记》曰：蝙蝠百岁者倒悬，得而服之，使人神仙。按《御览》九百四十六引《玄中记》，百岁伏翼，[即蝙蝠。]其色赤，止则倒悬。千岁伏翼，色白，得食之，寿万岁，又崔豹《古今注》，蝙蝠五百岁，色白脑重，集则头垂，故谓之倒折，食之神仙。穴口有泉，冬温夏冷，赵云：按此处有脱文，盖言泉水有鱼，故下有秋藏夏游之文。秋则入藏，春则出游。民至秋，阑断水口，得鱼，大者长四五尺，骨 肉美，异于余鱼。未详所出。丹水又径其下，积而为渊。渊有神龙，每旱，村人以●草[一五]投渊上流，朱●讹作芮，戴同，赵改菵。守敬按：《御览》九百三十引此作●，本《宜都山川记》。鱼则多死。龙怒，当时
大雨。守敬按：《御览》七十引《宜都山川记》曰乡下村有渊，渊有神龙云云。丹水又东北流，两岸石上有虎 甚多，或深或浅，皆悉成就自然，咸非人工。丹水又北注于夷水，守敬按：今汉阳河东北流，至宜都县西入清江。水色清澈，与大溪同。夷水又东北径夷道县北而东注。守敬按：县详《江水》篇。
东入于江。
夷水又径宜都北，东入大江，守敬按：《寰宇记》，陈天嘉元年，于汉夷道县城东，置宜都县。非道元所及。以《江水》篇照之，知谓宜都郡，盖郡治在夷道县东四百步。此《注》 夷水东北流，先径夷道，后径宜都，适合也。都下当脱郡字。今清江自恩施县东流，径长阳县，至宜都县北入大江。有泾渭之比，亦谓之佷山北溪。水所经皆石山，路无土岸。其水虚映，俯视游鱼，如乘空也。浅处多五色石，会贞按：《御览》六十引袁山松《宜都记》大江清浊分流，[句有脱文。]其水十丈见底，视游鱼如乘空，浅处多五色石。冬夏激素飞清，[一六]傍多茂木空岫，静夜听之，恒有清响。百鸟翔禽，哀鸣相和，巡颓浪者，不觉疲而忘归矣。
　油水
油水出武陵孱陵县西界，守敬按：《汉志》南郡高成下作繇水，云南至华容入江，不言所出。《说文》，油水出武陵孱陵西，《水经》本之。繇、油音同，实一水也。乃段玉裁分繇、油为二，以华容在江北，谓繇水亦在江北，讥郦氏以江南之油水当繇水为谬，失之。
县有白石山，油水所出，会贞按：《隋志》澧阳有油水，盖隋省孱陵入公安，而澧阳亦分孱陵地也。《方舆纪要》油河在公安县西北三里，当即出今松滋县西南之界溪河。陈澧乃以界溪河当洈水，而以松滋之三冈湖水当繇水，不知洈水出高成在北，繇水出孱陵在南也。东径其县西，与洈水合。水出高城县洈山，[一七]赵城作成。东径其县下，东至孱陵县入油水也。会贞按：《山海经》，洈水出宜诸之山，南流注于漳水，见《漳水》篇，非此水也。《汉志》高成县洈山，洈水所出，东入繇。汉置县，属南郡，后汉省，在今松滋县南。今水出县西南八十里，起龙山，东流至公安县界，入界溪河。
东过其县北。朱此五字接上《经》西界下，《笺》曰：据宋本补五字。戴五字移此，赵依赵琦美本移同。
县治故城，守敬按：汉置孱陵县，属武陵郡，后汉同，吴属南郡，晋属南平郡，宋同。齐为南平郡治，梁同。在今公安县西二十五里。王莽更名孱陆也。朱陆讹作陵，赵据《汉志》改，戴改陆。刘备孙夫
人，权妹也，又更修之。守敬按：《蜀志 先主传》建安中，群下推先主为荆州牧，治公安。孙权稍畏之，进妹固好。《舆地纪胜》孱陵故城，又名孙夫人城，引《元和志》云，在公安县，相传此乃刘备妻孙夫人所筑。夫人，权之妹，疑备，故别作此城，不与备同住，是谓孙夫人城即县城，与此《注》合。《方舆纪要》又引《元和志》，孙夫人城在孱陵城东五里。其城背油向泽。朱此《注》与上《注》连为一条，戴、赵改。
又东北入于江。守敬按：《说文》作东南入江，与《汉志》作南略同。《水经》作东北，独异。故陈澧谓或汉末改流。而钱玷改《汉志》之南作东，盖以《汉志》为误，然不应许亦误也。
油水自孱陵县之东北，径公安县西，又北流注于大江。会贞按：公安县详《江水》篇。油水入江为油口，亦见《江水》篇。其地在今公安县东北。今界溪河自松滋县东流，至公安县东南，会虎渡河，南入澧水。
澧水出武陵充县西历山，会贞按：《后汉书 章帝纪 注》引此，历山下有之北二字。《汉志》武陵郡充县，历山，澧水所出。后汉县亦属武陵郡，吴属天门郡，晋废，见下。《舆地纪胜》引《元和志》，故充城在慈利县西二百四十里。则在今永定县西。今澧水二源，北源出桑植县西北山，曰两家源河。南源出永顺县西北山，曰上洞河，东北入桑植境，与北源合。《经》言出充县西，盖指南源言也。东过其县南。
澧水自县东径临澧、零阳二县故界。水之南岸，白石双立，厥状类人，高各三十
丈，周四十丈。古老传言，昔充县尉与零阳尉共论封境，因相伤害，化而为石，东标零阳，西揭充县。守敬按：《一统志》二，尉岩在安福县西，误，当在今慈利县西，永定县东。充县废省，临澧县即其地，临澧县之故治，朱无充县二字，县即其地县字，在地字下，临澧县之故治澧作封。全、赵删废省临澧四字，改作后即地为临澧县之故治。戴增充县二字，而改临封作即充。守敬按：《御览》一百六十九引《荆州图记》，澧阳县西百三十里，澧水之南岸，有白石双立，状类人形，高各三十丈，周回等四十丈。古相传昔有充县左尉与零阳[原误陵，下同。]尉，共论疆界，因相伤，化为此石，即以为二县界首，东标零阳，西揭[原误碣。]充县。充县废省，今临澧县则其地也。为郦所本，今据订。又改临封作临澧，以句属下，则无不合矣。戴、赵凭臆删改，皆非。临侧澧水，即为县名，戴改即作故。守敬按：《宋志》临澧县，太康四年立。据《荆州图记》，充县废省，临澧县即其地。宋本《寰宇记》晋省充县，立临澧县，则晋但有临澧县，《晋志》充县、临澧并载，失之。晋属天门郡，宋、齐同，后废。在今永定县西。晋太康四年置。
澧水又东。茹水注之。水出龙茹山，水色清澈，漏石分沙。会贞按：《初学记》八引《荆州记》，茹溪，源出茹龙山，水极清澈，与此作龙茹异。宋本《寰宇记》茹又作洳。《注》叙此水于娄水之前，当在今慈利县西。《一统志》谓在安福县西，非也。庄辛说楚襄王所谓饮茹溪之流者也。会贞按：《楚策》，庄辛谓楚襄王曰，蔡圣侯之事，因是以南游乎高陂，北陵乎巫山，饮茹溪流，食湘
波之鱼。茹水东注澧水。朱注作流，《笺》曰：克家云，当作东流入澧水。赵据孙潜校，流下增注字。改流作注。
</div>
    <div class="pagination">
<a href="水经注疏_page67.html">上一页</a><span>...</span><a href="水经注疏_page63.html">63</a><a href="水经注疏_page64.html">64</a><a href="水经注疏_page65.html">65</a><a href="水经注疏_page66.html">66</a><a href="水经注疏_page67.html">67</a><span class="current-page">68</span><a href="水经注疏_page69.html">69</a><a href="水经注疏_page70.html">70</a><a href="水经注疏_page71.html">71</a><a href="水经注疏_page72.html">72</a><a href="水经注疏_page73.html">73</a><span>...</span><a href="水经注疏_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
