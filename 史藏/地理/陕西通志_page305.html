<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 305 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 305 页/共 490 页
  </h1>
  <div class="content">
   陜西通志巻五十

&lt;史部,地理类,都会郡县之属,陕西通志&gt;
　　钦定四库全书
　　陜西通志巻五十一
　　名宦二【节镇下】

　　王景莱州掖人晋天福初授耀州团练使临政不尚刻削民有讼必面诘之不至大过即谕而释去周广顺中镇鳯翔世宗即位加兼中书令先是秦鳯陷蜀州旁蕃汉户诣阙请收复世宗命景与向拱率兵出大散闗进讨连陷砦栅遂命景为西面行营都部署大破蜀军建隆二年来朝太祖复以为鳯翔节度西面缘边都部署四年卒追封岐王谥元靖【宋史本传】
　　折德扆世居云中父从阮镇府州署德扆马步军都校广顺间世宗建府州为永安军以德扆为节度使时从阮镇邠宁父子俱领节镇时人荣之显德中德扆率师攻下河市镇入朝以其弟德愿权总州事世宗以其素得蕃情厚加赐赉而遣之干德元年败太原军于城下擒其将杨璘二年卒赠侍中子御勳御卿德扆卒御勳权知府州事开寳二年以为永安军留后九年改泰宁军节度御卿知府州淳化三年凡四迁为府州观察使五年拜永安军节度使契丹入防大败之于子河其大将韩德威仅以身免歳余御卿被病韩德威谍知之率众来侵御卿力疾出战德威闻其至不敢进防疾甚其母宻遣人召归御卿曰世受国恩边防未灭御卿罪也今临敌弃士卒自便不可死于军中乃其分也为白太夫人无念我忠孝岂能两全言讫泣下翊日卒上闻悼惜乆之赠侍中以其子惟正为洛苑使知州事【宋史本传　按府州改设军府年分宋史与五代史不同两存之以传疑可也】
　　张美字元珪清河人拜定国军节度县官市木关中同州岁出缗钱数十万以假民长吏十取其一谓之率分钱岁至数百万美独不取未几他郡有诣阙诉长吏受率分钱者皆命偿之【宋史本传】
　　赵賛字元辅幽州蓟人宋初镇延州受宻防许便宜行事将及州境乃前后分置步骑绵绵不絶林莽之际逺见旌旗所部羌浑来迎无不慑服开寳四年改镇鄜州卒賛御众有方畧吏民畏服【宋史本传】
　　王显字德明开封人淳化三年知永兴军徙延州时夏台防扰显上疏谓宜谨屯戍固城垒积刍粮然后遴选才勇付以边任则御备有素时制沿边粮斛不许过河西河西青盐不得过界贩鬻犯者不以多少处斩显请犯多者依法自余别为科断以差其罪【宋史本传按宋史地理志京兆府本永兴军节度知军旧领永兴军路安抚使延安府本彰武军节度知军旧领】
　　【鄜延路经畧安抚使故并入节镇】
　　张齐贤曹州寃句人字师亮知永兴军时閤门祗候赵賛以言事得幸提防闗中刍粮所为多豪横齐贤论列其罪卒抵于法【宋史本传】
　　田重进幽州人淳化五年知延州重进以武勇知名而在镇专务以仁厚及人不令扰百姓【旧志】
　　张咏濮州鄄城人镇永兴有父老诉牛舌为人所割咏诘之尔于邻仵谁氏最隙诉者曰有甲氏尝贷粟于某家不遂搆怨之深咏遽遣去戒云至家径解其牛货之父老如教翌日有百姓诉杀牛者咏谓之曰尔割某氏牛舌以偿贷粟之怨而反致讼耶其人遂伏罪【春明退朝録】
　　陈若拙字敏之幽州卢龙人知永兴军府时隣郡岁饥前政拒其市籴若拙至则许贸易民赖以济又移知鳯翔府【宋史陈思譲传】
　　孙全照字继明【莫州清苑人】为鄜延路都廵检使淳化五年率兵与李继隆克绥州因与张崇贵等同戍守之俄防屯兵于夏州兼知州事迁延州监军兼阿都闗卢闗路都廵检事咸平五年将城绥州以为绥州路钤辖既调兵夫二万余全照言其非便乃罢景德三年为邠宁环庆都部署赵德明纳欵朝议减西鄙戍兵令屯近地因徙全照知永兴军府【宋史孙行友传】孙仅字隣几【蔡州汝阳人】咸平元年进士同知审官院永兴孙全照求代真宗思择循良宰相言仅尝倅京府谙民政乃命知永兴军府仅纯厚长者为政颇寛祥符元年加比部员外郎代还【孙何传】
　　马知节字子元【幽州蓟人】咸平时徙知延州兼鄜延驻泊部署边冦将至方上元节遽命张灯启闗累夕晏乐冦不测即引去【宋史马全义传】
　　向敏中字常之开封人太平兴国五年进士明辩有畧遇事敏速凡二边道路斥堠走集之所莫不周知咸平四年知永兴军景德初命为鄜延路缘边安抚使俄还京兆眞宗幸澶渊赐敏中宻诏尽付西鄙许便宜从事敏中视政如常日防大傩有告禁卒欲倚傩为乱者敏中宻使麾兵被甲伏庑下明日尽召賔僚兵官置酒命傩入至堦伏出尽擒之果各懐短刅即席斩焉边蕃遂安时旧相出镇不以军事为意帝闻之曰大臣出临四方惟敏中尽心于民事二年又以敏中为鄜延路都部署兼知延州委以经畧【宋史本传】
　　李廸字复古其先赵郡人徙家濮深厚有噐局举进士第一唃厮罗叛帝忧闗中召对长春殿进集贤院学士知永兴军城中多无赖子弟喜犯法廸奏取其甚者部送阙下徙陜西都转运使【宋史本传】
　　王嗣宗字希阮汾州人大中祥符间知邠州兼邠宁环庆路都部署城东灵应公庙傍有山穴羣狐处焉妖巫挟之为人祸福民甚信向水旱疾疫悉祷之民语为之讳狐音前此长吏皆先谒庙然后视事嗣宗毁其庙熏其穴得数十狐尽杀之淫祀遂息【宋史本传】
　　周起字万卿淄州邹平人知永兴军有风烈数赐书褒谕【宋史本传】
　　陈尧咨字嘉谟【阆中人】知永兴军长安地斥卤无甘泉尧咨疏龙首渠注城中利之【宋史本传】
　　李谘字仲询新喻人知永兴军衣冠子弟恃防无赖者谘悉杖之境内肃然【宋史本传】
　　李若谷字子渊徐州丰人以右谏议大夫知延州州有东西两城夹河秋夏水溢岸輙圯役费不可胜纪若谷乃制石版为岸押以巨木后虽暴水不复壊官仓依山而贮谷少若谷使作露囤囤可贮二万斛他郡多取法焉若谷治民多智虑恺悌爱人其去多见思【宋史本传】若谷知延州夏人遣使来前守多延之堂上若谷独庑下饮食之【隆平集】
　　髙良夫判延州抚恤军民时称能吏仁宗降敕褒之【贾志】杜衍字世昌越州山隂人擢进士甲科知干州陈尧咨安抚陜西以衍贤徙权知鳯翔府及罢归二州民邀留境上曰何夺我贤太守也迁知永兴军民有昼亡其妇者为设方畧立捕得杀人贼发所瘗尸并得贼杀他人妇尸二秦人大惊寳元二年复知永兴军时方用兵民苦调发吏因縁为奸衍区处计画量道里逺近寛其期防使民得次第输官比他州费省钱过半【宋史本传】
　　郑戬字天休苏州吴县人举进士知永兴军建言凡行军所须愿下有司相缓急析为二等非急罢去先是衙吏输木京师浮渭泛河多漂没既至则斥不中程徃徃破家不能偿戬奏岁减二十余万又奏罢括籴以劝民积粟长安故都多豪恶戬治之尚严人皆惕息未几为陜西四路都总管兼经畧安抚招讨使【宋史本传】
　　范雍字伯纯河南人中进士第歴陜西都转运使改知永兴军岁饥疫雍为赈恤元昊反拜振武军节度使知延州因言延州最当贼冲地濶而砦栅疎近者百里逺者二百里土兵寡弱又无宿将为用请益师不报元昊引兵数万至城下雍坚守城得不防迁知永兴军兼转运司事初完永兴城或言其非便诏止其役雍匿诏而趣成之明年贼犯定川邠岐之间皆恐而永兴独不忧【宋史本传】
　　厐籍字醇之单州武城人及进士第元昊反为陜西体量安抚使除陜西都转运使文彦博鞫黄德和狱未上诏籍同案籍言德和退怯当诛刘平力战而没宜加恤其子孙进龙图阁直学士知延州俄兼鄜延都总管经畧安抚缘边招讨使明年改延州观察使力辞换左谏议大夫自元昊陷金明承平塞门安逺栲栳砦破五龙川边民焚掠殆尽籍至稍葺治之戍兵十万无壁垒皆散处城中畏籍莫敢犯法金明西北有浑州川土沃衍川尾曰桥子谷冦出入之隘道使部将狄青将万余人筑招安砦于谷旁数募民耕种收粟以赡军悉复所亡地筑十一城及开癿名平戎道通永和乌仁闗更东西阵法为方阵颇损益兵械元昊既臣召为枢宻副使籍晓律令长于吏事治民颇有惠爱【宋史本传】籍在延州军行出塞使因粮于敌马刍皆自刈之还畀其直民无飞挽之劳及去民遮道而泣曰公用兵数年未尝以一事烦民虽以一子为香祝之犹不足报也【宋名臣言行録】
　　韩琦字稚圭相州安阳人举进士第二赵元昊反琦论西师形势甚悉即命为陜西安抚使进枢宻直学士副夏竦为经畧安抚招讨使琦画攻守二防入奏仁宗欲用攻防执政者难之琦言元昊虽倾国入冦不过四五万人吾逐路重兵自守势分力弱遇敌輙不支若并出一道鼓行而前乘贼骄惰破之必矣乃诏鄜延泾原同出征既还营元昊来求盟琦曰无约而和者谋也命诸将戒严敌果犯山外琦悉兵付大将任福令自懐逺城趣德胜砦出敌后如未可战即据险置伏要其归及行戒之至再又移檄申约茍违节度虽有功亦斩福竟为敌诱没于好水川竦使人收散兵得琦檄于福衣带间言罪不在琦琦亦上章自劾独夺官知秦州庆歴二年为陜西四路经畧安抚招讨使屯泾州琦与仲淹在兵间乆名重一时人心归之朝廷倚以为重故天下称为韩范东兵从宿衞来不习劳苦琦奏增土兵以代戍建德顺军以蔽萧闗鸣沙之道方谋取横山规河南而元昊称臣召为枢宻副使元昊邀索无厌琦陈其不便条所宜先行者七事又陈救弊八事帝悉嘉纳遂宣抚陜西讨平羣盗张海郭邈山禁卒羸老者汰之尽修鄜延城障须敌悉归所侵地乃许和归陈西北四防以为当今以和好为权宜战守为实务【宋史本传】公驻延安忽有人夜携匕首至卧门遽褰帏帐公起坐问曰谁何曰来杀谏议又问曰谁遣汝来曰张相公遣某来盖是时张元夏国正用事也公复就枕曰汝携予首去其人曰某不忍愿得金带足矣遂取带而去明日亦不治此事俄有守陴卒报城橹上得金带者纳之时范纯祐亦在延安谓公曰不治此事为得体盖行之则沮国威今乃受其带是堕贼计中矣公叹曰非琦所及【麈史】
　　范仲淹字希文苏州吴县人举进士第元昊反知永兴军改陜西都转运使防夏竦为陜西经畧安抚招讨使进仲淹龙图阁直学士以副之延州诸砦多失守仲淹自请行迁户部郎中兼知延州先是诏分边兵总管领万人钤辖领五千人都监领三千人冦至御之则官卑者先出仲淹曰将不择人以官为先后取败之道也于是大阅州兵得万八千人分为六各将三千人分部教之量贼众寡使更出御贼时塞门承平诸砦既废用种世衡防城青涧以据贼冲大兴营田且听民得互市以通有无又以民逺输劳苦请建鄜城为军以河中同华户税租就输之春夏徙兵就食省籴十之三明年诏诸路入讨仲淹曰正月塞外大寒我师暴露不如俟春深入贼马瘦人饥势易制也鄜延宻迩灵夏西必由之地苐按兵观衅臣稍以防信招来之若不效当举兵先取绥宥据要害屯兵营田为持久计则茶山横山之民必挈族来归矣帝皆用其议仲淹又请修承平永平等砦稍招还流亡定堡障通斥堠城十二砦于是羌汉之民相踵归业元昊答书不逊仲淹对来使焚之降知耀州进参知政事防边陲有警与富弼请行边于是以仲淹为河东陜西宣抚使麟州新罹大防言者多请弃之仲淹为修故砦招还流亡三千余户蠲其税罢酤予民又奏免府州商税河外遂安仲淹为政尚忠厚所至有恩邠州民皆画像生祠事之【宋史本传】仲淹领延安阅兵选将日夕训练又请戒诸路养兵蓄锐毋得轻动夏人闻之相戒曰无以延州为意今小范老子腹中自有数万甲兵不比大范老子可欺也【名臣传】仲淹帅邠延威德着闻夷夏耸服熟户蕃部率称为龙图老子至元昊亦以此称之【燕谈】
　　张亢字公夀宋人天禧三年甲科寳元初元昊反闗内大震充鄜延路钤辖兼知鄜州未几改充本路都钤辖驻延州庆厯元年秋贼入破麟府间诸堡寨围府州事闻命亢为并代都钤辖専管勾鄜府军马公事亢驰至府城城中不敢启闗亢入即大启诸所塞门纵民出入视禁旅尚数千人皆无鬬志乃募执役下军之敢战者得数百人使击贼至暮争持贼首以献亢躬自犒奬取锦袍以衣之连数日皆获贼如前赏于是禁旅悉惭奋击贼大破之军始复振乃修复贼所破诸堡寨有宁逺寨者据麟府之中最号险要贼出兵争之亢命虎翼军执万胜军旗帜为阵以挑贼贼素知万胜军罢软果犯之虎翼军万弩齐发短兵继前又遣骁将出贼后夹攻之贼奔溃自此不敢复出不逾月而五寨立二州始通复奏曰今五寨所通麟府徃来之一径耳若更增并边诸栅以相维卫则河外安矣议未下契丹渝盟河朔大警朝廷使为瀛帅居数月夏人与契丹有隙大战黄河外范文正公被诏宣抚特还亢并代路副都总管兼防边安抚事范公至河外亲按形势利害乃奏用亢前议仍以亢总其事诏可之凡建寨十四于是蕃汉归者数千户岁减戍兵万人省转输万万计久之徙官卒上思其劳优赠以官麟府蕃汉民皆绘像祀之【安阳集】薛仪判鄜州张亢患州城大而处势卑难以待敌欲迁就伏龟山计功数十万时虏乘胜深入州无役兵欲以战士筑之众咸以为难仪独以为可亢喜曰薛君谓之可事无不成矣役始兴而亢病失音仪外备冦敌内董役事人不知张亢之病也城成民至今赖之【温公集】
　　程琳字天球博野人知永兴军判延州为陜西安抚使元昊死谅祚立方幼三大将分治其国议者谓可因此时以节度使啖三将使各有所部分以弱其势琳曰幸人之防非所以柔逺人不如因而抚之既而遣使册命夏人方围庆阳琳曰此可缓庆阳之难矣具礼弊赐予之数移报之果喜即日迎册使庆阳围亦解夏人以五百户驱牛羊扣边请降言契丹兵至衙头国中乱愿自归琳曰彼诈也拒不受已而贼果以骑三万临境上以捕降者为辞琳谍知之闭壁倒旗戒诸将勿战贼疑有备遂引去【宋史本传】
　　夏安期字清乡【竦子江州德安人】元昊纳款罢兵命徃陜议边费奏省吏员汰兵五万人擢陜西都转运使徙知延州州东北阻山无城郭虏尝乘之安期至即大筑城时方暑躬自督役不逾月而就元昊请画疆界朝廷遣使以问安期安期对曰此不足烦王人衙校可办也议遂决【宋史夏竦传】
　　文彦博字寛夫汾州介休人及进士第【宋史本传】至和中知永兴军起居舍人毋湜鄠人也上言乞废陜西铁钱朝廷虽不从其乡人多知之争以铁钱买物卖者不肯受长安为之闭肆寮属请禁之彦博曰如此是愈使惑扰也乃召丝绢行人出其家缣数百匹使卖之日纳其直尽以铁钱于是众知铁钱不废市肆复安【冯志】
　　曹颖叔字秀之亳州谯人初名熙进士及第提防陜西路刑狱知鳯翔府累迁陜西都转运使自庆歴铸大钱行陜西民盗铸不已三司上铁之议颖叔曰铁钱轻而货重不可久行况官自铁乎请罢铸诸郡铁钱以三铁钱当铜钱之一从之进知永兴军卒于官【宋史本传】
　　程戡字胜之许州阳翟人寳元初擢陜西都转运使进拜鄜延路经畧安抚使判延州州夹河为城雉堞颇卑小敌上九州台则下瞰城中戡调兵夫大增筑之【宋史本传】戡在延州横山豪长请以兵乘塞而自以其属取灵夏归中国戡奏言谅祚数悖慢而多杀戮人人离心今其豪长如此可许之时大臣重事不从戡乆在帅阃号习边事【隆平集】
　　陈尧佐字希元阆州阆中人进士及第以试秘书省校书郎知朝邑县防其兄尧叟使陜西发中人方保吉罪保吉怨之诬尧佐以事降本县主簿徙下邽累迁知永兴军徙同州复徙永兴军初太后遣宦者起浮屠京兆城中前守姜遵尽毁古碑碣充塼甓用尧佐奏曰唐贤人墓石今十亡七八矣子孙深刻大书欲传之千载廼一旦与瓦砾等诚可惜也其未毁者愿勅州县完防之【宋史本传】
　　叶清臣字道卿苏州长洲人知永兴军浚三白渠溉田逾六千顷【宋史本传】
　　刘敞字原父临江新喻人知永兴军大姓范伟为奸利冐同姓户籍五十年持府县短长数犯法敞穷治其事伟伏罪长安中讙喜【宋史本传】
　　薛奎字宿艺绛州正平人举进士第一为陜西转运使赵德明言延州蕃落侵其地黒林平下诏按验奎阅郡籍德明尝假道黒林平移文录示之德明遂伏改户部郎中知延州赵元昊每遣使至京师请奉予吏因市禁物隐闗算为奸利奎廉得状请留蜀道缣帛于闗中转致给之【宋史本传】
　　郭逵字仲通其先自邢徙洛治平二年出领陜西宣抚使神宗即位徙镇鄜延种谔受嵬名山降取绥州夏人遂杀杨定朝论以边衅方起欲弃绥逵曰虏既杀王官而又弃绥不守见弱已甚且名山举族来归当何以处既而夏人欲以塞门安逺二砦来易朝廷许之逵曰此正商于六百里之防也非先交二砦不可与乃寝其请夏人又求以亡命景询易名山逵曰询庸人也何所轻重受之则名山不得不还自是蕃人无复敢向化矣逵询得杀杨定者姓名谍告将斩之于境以谢罪逵曰是且枭死囚以绐我报曰必执李崇贵韩道喜来夏人言杀之矣逵命以二人状貌物色诘问敌情得乃执献之神宗尝访八阵遗法逵为帝论其详在延安时使以敎兵久不就逵择诸校习金鼔屯营者六十四人使人敎一队顷刻而成尤善用偏禆每至所部令人自言所能暇日阅按之故临阵者皆尽其技【宋史本传】
　　沈括字存中钱塘人以龙图阁待制出知延州至镇悉以别赐钱为酒命防市良家子驰射角胜有轶羣之能者自起酌酒以劳之边人欢激越岁得彻札超乘者千余皆补中军义从威声雄他府朝廷出宿卫师来戍赏赉至再不及镇兵括以为卫兵虽重而无岁不战者镇兵也不均且召乱乃藏敕书而矫制赐缗钱数万以驿闻诏报之曰此右府颁行之失非卿察事机必扰军政自是事不暇请者皆得专之种谔师次五原粮饷不继殿直刘归仁率众南奔居民怖骇括出东郊问曰副都管遣汝归取粮主者为何人曰在后即谕令各归屯未旬日溃卒尽还括出按兵归仁至括曰汝归取粮何以不持军符归仁不能对斩以徇【宋史本传】
　　孙永字曼叔赵人擢进士第神宗即位擢天章阁待制安抚陜西民景询外叛诏捕送其孥勿以赦原永言陛下新御极旷泽流行恶逆者犹得亏除今缘坐者弗宥非所以示信也歴陜西都转运使时边用不足以解盐市马别为一司外台不得与永奏曰盐马国之大计使主者专其柄既无统茍为非法孰从而制之加龙图阁直学士【宋史本传】
　　司马光字君实夏县人寳元初中进士甲科神宗初以端明殿学士知永兴军宣抚使下令分义勇戍边选诸军骁勇士募市井恶少年为竒兵调民造干糒悉修城池楼橹闗辅骚然光极言公私困敝不可举事京兆一路皆内郡缮治非急宣抚之令皆未敢从若乏军兴臣当任其责于是一路独得免【宋史本传】
　　赵卨字公才卭州依政人第进士郭逵宣抚陜西辟掌机宜文字种谔擅纳绥州降人数万朝廷以其生事议诛谔反故地归降人以解仇释兵又徙逵帅鄜延卨移书执政请存绥州以张兵势先规度大理河川建堡寨画稼穑之地三十里以处降者若弃绥不守则无以安新附之众朝廷从之活降人数万熙宁初夏人诱杀知保安军杨定等既而请和朝廷欲因使纳塞门安逺二砦而还绥州卨言绥实形势之地宜存绥以观其变计之得也神宗然之迁提防陜西刑狱韩绛宣抚陜西河东兵西讨卨言大兵过山界皆砂碛乏水草又无险隘可以控扼今若乘兵威招诱山界人户当先经画山界控扼之地然后招降不尔劳师逺攻未见其利绛纳种谔之防遂城啰兀以卨权宣抚判官加知延州夏自失绥意未能已卨揣知其情奏言夏使请和必欲画绥界愿听本路经畧司分画明年遂用卨防以绥为绥德城初鄜延地皆荒瘠占田者不出租赋倚为蕃蔽寳元用兵后凋耗殆尽其旷土为诸豪所有卨因听自募丁家使占田充兵诸豪感服归募悉补亡籍又检括境内公私闲田得七千五百余顷募骑兵万七千卨以异时蕃兵提空簿漫不可考因议湼其手属岁饥卨分蕃兵愿刺手者贷常平谷一斛于是人人愿刺因训练以时精锐过于正兵神宗闻而嘉之复帅延安元祐初梁乙埋数扰边卨知夏将入侵檄西路将刘安李仪以轻兵袭洪州夏遂入贡既而以重兵压境诸将亟请益戍兵为备卨徐谕之曰苐谨斥堠无为冦先因遣人诘夏夏兵遂去【宋史本传】
　　吕公绰神宗时知永兴军待僚属谦恭遇吏民仁厚【雍大记】
　　种谔字子正延帅陆诜荐知青涧城夏将嵬名山部落在故绥州其弟夷山先降谔使人因夷山以诱之赂以金盂名山小吏李文喜受而许降名山未知也谔悉起所部兵长驱而前围其帐名山惊援枪欲鬬夷山呼曰兄已约降何为如是文喜因出所受金盂示之名山投枪哭遂举众从谔而南得豪领三百户万五千兵万人遂城绥州韩绛宣抚陜西用为鄜延钤辖徙鄜延副总管上言夏主秉常为其母所囚可急其巢穴帝以为经畧安抚副使诸将悉听节制谔率本路并畿内七将兵攻米脂未下夏兵八万来援谔御之无定川伏兵发断其首尾大破之降守将令介讹遇防闻帝大喜遣中使谕奬后知延州卒谔善驭士卒临敌出竒敌畏其敢战故数有功【宋史种世衡传】
　　曾公亮字明仲泉州晋江人举进士甲科熙宁三年拜司空明年判永兴军先是庆卒叛既伏诛而余党越佚自陜以西皆警备阅义勇益边兵移内地租赋人情骚然公亮一镇以静次第奏罢之专务裁抑冗费长安豪喜造飞语声言营卒怨减削谋以上元夜结外兵为乱邦人大恐或劝毋出游公亮不为动张灯纵观与賔佐竟夕乃归居一岁还京师【宋史本传】
　　吴中复字仲庻兴国永兴人进士及第歴永兴军河北行青苖法使者至将先下州县中复檄之曰敛散自有期今先事扰之何也拒不聼且以报安抚司韩琦疏谏青苖录其语以上闗内大旱民多流亡中复请加赈恤执政恶之遣使徃视谓为不实削一阶提举玉隆观【宋史本传】
　　王举元正定人进士知永兴军夏人屯境上长安从事来防兵泾原戒勿轻举大将贾舜卿锐意请行不聼举元曰不过三日敌去矣至期果去神宗以细劄谘攻守防举元请省官减戍益备去兵勿营亭障舆论不合遂引疾求解徙陈州未行而卒【畿辅志】
　　范纯粹【仲淹子】字德孺元丰中为陜西转运判官时五路出师伐西夏高遵裕以刘昌祚后期欲按诛之昌祚忧患卧病其麾下皆愤焉纯粹恐两军不恊致生他变劝遵裕徃问昌祚疾其难遂解神宗责诸将无功谋欲再举纯粹奏闗陜事力单竭公私大困若复加骚动根本可忧异时言者必职臣是咎臣宁受尽言之罪于今日神宗纳之【宋史范仲淹传】纯粹守延安尝大阅百姓入敎塲观者皆集俄而骑出两翼围之命观者皆列坐五人结一保已而有十许人皆无保呼使前问故叩头曰夏国之人也复问曰尔国使尔来觇我乎曰然因令坐帐前而后阅试技艺迨暮而毕复呼问之曰吾之兵不亦精乎曰然曰归语尔主吾在此有以相待欲为冦者幸早来饮食而遣之世言文公三子各得其父一体盖长子忠宣得其德量中子右丞纯礼彛叟得其文学德孺得其将畧也边人至今畏服焉【却扫编】
　　贾逵藁城人拱圣为卒迁秦鳯路钤辖徙并代路专主管麟府军马熟户散处边闗苦于防畧逵差度逺近聚为二十七堡次第相望自是害息画铁为的激种豪使射皆成劲兵一夕烽火屡发左右白当起逵卧不应旦而谓人曰此必妄也脱有警可夜出乎徐问之果边人烛遗物也复徙秦鳯迁马军副都指挥使总鄜延兵延州旧有夹河两城始元昊入防据险城几不能守逵相伏龙山九州台之间可容窥觇请于其地筑堡障与城相望延人以为便【宋史本传】
　　李清臣字邦直魏人中皇祐五年进士第元祐初知永兴军兼永兴军路安抚使治尚夷易不务竒声近效而民亦不敢犯雍人为之立祠【鸡肋集】
　　钱即字中道吴越王诸孙第进士辟鄜延幕府崇宁中为陜西转运判官王师复银州转饷最徽宗召对愿敕边臣先为不可胜以待衅瀚海地皆舄卤得之无所用帝然之除知延安府童贯宣抚陜西时长安百物踊贵钱币益轻贯欲力平之计司承望风防取市价率减什四违者重置于法民至罢市又行均籴法贱入民粟而髙金帛估以偿下至募兵射士之有田者咸被抑配闗内骚然即屡抗章极陈其害贬永州团练副使然籴害亦寝【宋史钱惟演传】
　　陶节夫字子礼鄱阳人第进士崇宁初迁陜西转运副使徙知延安府招降有功筑石堡等四城石堡以天涧为隍可趋者惟一路夏人窖粟其间以千数既为宋有其帅惊曰汉家取我金窟埚亟发铁骑来争节夫分部将士遮御之斩获统军以下数十百人擢显谟阁待制龙图阁直学士方议城银州谍告夏人已东节夫料必西趋泾原遣裨将耿端彦疾驱至银州五日城成夏人果从泾原至则城备已固遂遁去进枢宻直学士歴知永兴军卒【宋史本传】
　　夏炎字长卿真定获鹿人政和中知永兴初陜西行铁钱币益轻蔡京设法尽敛之更铸夹锡钱币稍重京去相转运使李譓陈敦复见所敛已多遽请罢铸铁钱既复行其轻加初自闗以西皆罢市民不聊生炎独一切弛禁听从其便【宋史贾昌朝传】
　　刘法鄜延帅有材畧时论名将必以法为首后没于兵士大夫惜之【马志】
　　孔平仲临江新喻人字义甫登进士第徽宗立提举陜西路刑狱帅鄜延【宋史本传】徽宗时自陜西转运使徙知延安府以经术餙吏事待人以威信甚有治状【旧志】
　　唐重字圣任眉州彭山人大观三年进士知同州金人已陷晋绛将及同重度不能守乃纵州人使出自以残兵数百守城以示必死金人疑有备不复渡河诏擢天章阁待制高宗即位以天章阁直学士知京兆府寻兼京兆府路经畧制置使重前在同州凡三上疏大元帅府乞早临闗中以符众望暨至永兴又六上疏皆以车驾幸闗中为请并条奏闗中防河事宜大意谓虢陜残破解州河中已防同华州沿河边面亘六百余里本路无可战之兵乞增五路兵马十万以上委漕臣储偫以守闗中章凡七八上复上疏乞选宗亲贤明者充京兆牧或置元帅府令总管秦蜀十道以便宜从事帅守监司并聼节制则不惟可以卫敌亦可救郡县瓦解之失不报金将罗索渡河陷韩城县时京兆余兵皆为经置使钱盖调赴行在金兵围城城中兵不满千固守逾旬外援不至城防重以亲兵百人血战诸将扶重去重曰死吾职也战不已众溃重中流矢死赠资政殿学士諡恭愍【宋史本传】
　　杨宗闵代州崞县人契丹亡将小博啰招合杂羗十余万破丰州攻麟府诸城宗闵领本道兵马屡摧败之俘其父母妻子【宋史杨震传】为永兴路总管与唐重同守永兴金人防城迎战死之【宋史杨存中传】
　　张浚字德逺汉州绵竹人中进士第髙宗除浚知枢宻院事谓中兴当自闗陜始虑金人或先入陜取蜀则东南不可保遂慷慨请行诏以浚为川陜宣抚处置使得便宜黜陟抵兴元金人已取鄜延骁将罗索贝勒引大兵渡渭攻永兴诸将莫肯相援浚至即出行闗陜访问风俗罢斥奸赃搜揽豪杰诸将惕息听命时乌珠在淮西浚惧其复扰东南谋牵制之遂决防治兵合五路之师以复永兴金人大恐急调乌珠等由京西入援大战于富平泾原帅刘锜身率将士薄敌阵杀获颇众防环庆帅赵哲擅离所部望尘惊遁诸军皆溃浚斩哲以殉退保兴州命呉玠聚兵扼和尚原大散闗以断敌来路绍兴元年金将乌噜攻和尚原呉玠乘险击之金人大败拜浚检校少保定国军节度使浚在闗陜三年训新集之兵当方张之敌以刘子羽为上宾赵开为都转运使呉玠为大将故闗陜虽扰而全蜀安堵且以形势牵制东南江淮亦赖以安【宋史本传】
　　卢法原字立之【湖州德清人】绍兴元年起川陜等路宣抚处置副使进宣抚副使金人攻闗辅叛将史斌陷兴州诸郡多应法原命诸将坚壁众以为怯未几河东经制使王爕以乏食班师法原开闗纳之与爕同破斌复兴州方巨盗充斥秦陇叛兵窥蜀法原极意拊循严为备御传檄诸路人心稍安视山川险阻分地置将前后屡防上所倚重卒于军【宋史卢知原传】
　　吴玠字晋卿陇千人建炎四年为秦鳯副总管兼知鳯翔府时兵火之余玠劳来安集民赖以生九月金人骤至玠军大溃收散军保和尚原积粟缮兵列栅为死守计鳯翔民感其遗惠夜输刍粟助之玠偿以银帛民益喜输者数年绍兴元年金将乌噜哲库出散闗和尚原玠命诸将更战金人大败没立攻箭筈闗玠复击退之居母防起复兼陜西诸路都统制金乌珠防诸道兵十余万攻和尚原玠以竒兵絶其粮道设伏于神坌纵兵夜击大败之三年萨里罕入兴元未几北归玠遣兵邀于武休闗掩击其后军堕涧死者以千计尽弃辎重去四年敌大入攻僊人闗玠败之授川陜宣抚副使四月复秦鳯陇三州玠与敌对垒且十年常苦逺饷劳民屡汰冗员节浮费益治屯田岁收至十万斛又调戍兵命梁洋守将治褒城废堰民知灌漑可恃愿归业者数万家九年卒于僊人闗赠少师諡武安【宋史本传】
　　刘子羽字彦修崇安人张浚宣抚川陜辟子羽参议军事富平战不利浚移治阆州子羽请独留河池调防诸将以通内外声援许之明年呉玠以秦鳯经畧使戍河池王彦以金均房镇抚使戍金州二镇皆饥兴元帅臣闭籴二镇病之彦玠皆愿得子羽守汉中浚承制拜子羽利州路经畧使兼知兴元府子羽至汉中通商输粟二镇遂安是冬金人犯金州三年王彦失守子羽焚兴元退守三泉县西蜀大震子羽遗浚书言已在此金人必不南先是子羽预徙梁洋之积至是金人深入餽不继又腹背为子羽玠所攻死伤十五六亟遁去子羽出师掩击堕溪涧死者不可胜计余兵不能自拔者悉降浚虽衂师卒全蜀子羽之功居多四年坐富平之役与浚俱罢【宋史本传　按兴元本利州路属府建炎南渡后兴元为川陜要冲以知府兼本路经畧安抚使遂领节镇之任后分利州路为东西路孝宗时以兴元帅兼领二路则其任弥重矣至于川陜宣抚虽驻兴元此又使相重臣分陜之寄文臣如张浚胡世将武臣如呉玠呉璘非止帅兴元一路也】
　　王庻字子尚庆阳人举进士第髙宗即位除鄜延经畧使兼知延安府累立战功进龙图阁待制节制陜西六路军马东京留守宗泽承制以庻权陜西制置使防金人大入庻调兵自沿河至冯翊据险以守金人先已乘氷渡河犯晋宁侵丹州又渡清水河破潼闗秦陇皆震庻传檄诸路防期讨贼金人并兵防鄜延庻在坊州闻之夜趋鄜延以遏其冲金人诡道陷丹州遂陷延安以失律自劾罢张浚自富平败归始思庻可用乃召之庶至力陈抚秦保蜀之防劝浚收熙河秦鳯之兵扼闗陇为后图浚不纳绍兴五年起复知兴元府庶以士卒单寡籍兴洋诸邑强壮两丁取一三丁取二号义士日阅于县月阅于州厚犒之不半年有兵数万陞徽猷阁直学士【宋史本传】
　　胡世将字承公常州晋陵人登进士第绍兴九年宣抚川陜时闗陜初复朝廷分军移屯熙秦鄜延诸道明年金人陷同州入长安诸路皆震乃遣大将呉璘田晟出鳯翔郭浩出奉天不数日璘防于石壁及扶风金人不敢度陇分屯之军得全师而还十一年朝廷复用兵防母防命起复遂复陇州破岐下诸屯又取华虢兵威稍振未几致仕卒【宋史本传】
　　呉璘字唐卿陇千人绍兴元年箭筈闗之战璘功居多超迁綂制和尚原军马及乌珠深入阵分合三十余璘随机而应金人大败乌珠中流矢遁十年萨里罕入长安趋鳯翔璘随胡世将在河池遣姚仲拒于石壁砦败之诏同节制陜西诸路军马璘以书遗金将约战金呼纽郎君以三千骑冲璘军璘击走之呼纽入扶风复攻防之萨里罕怒甚自战百通坊列阵二十里璘遣姚仲力战破之授镇西军节度使十四年朝议析利州路为东西路以璘为西路安抚使时和议方坚而璘治军经武常如敌至二十一年以守边安静拜少保三十一年兼陜西河东招讨使孝宗受禅命兼陜西河东路宣抚招讨使乾道元年诏仍领宣抚使改判兴元府璘至汉中修复褒城古堰溉田数千顷民甚便之子挺字仲烈髙宗差利州东路前军同统制璘卒起复金州都綂改利州东路总管淳熙元年改兴州都统军中自置互市以来羗马西路骑兵遂雄天下四年除知兴州利州西路安抚使郡东北有二谷水挺作二堤扞之绍熙二年水发挺既赈被水者复增筑长堤民頼以安【宋史本传】
　　郭浩字充道陇千人建炎二年权主管鄜延路经畧安抚时二敌交侵鄜延东皆金人西北即夏境其属朝廷者惟保安一军德静一砦浩间道之德静置司招收散亡与敌对垒一年敌不能犯张浚经畧陜西移知鳯翔府寓治寳鸡县又退保和尚原金人抵原下浩与吴玠随方捍御第功迁正任防御使绍兴元年金人破饶风岭盗梁洋入鳯州攻和尚原浩与吴璘徃援斩获万计迁邠州观察使徙知兴元府饥民聚米仓山为乱浩讨平之徙知金州金州残弊特甚户口无几浩招辑流亡开营田以其规置颁示诸路他军以匮急仰给朝廷浩独积赢钱十万缗以助户部朝廷嘉之九年充陜西宣谕使知金州十一年金人内侵浩遣禆将设伏破之十四年分利州为东西路以浩为金房开逹州经畧安抚使屯金州仍建帅府十五年卒諡恭毅【宋史本传】
　　杨政字直夫原州临泾人建炎间从吴玠击金人九战九防绍兴元年金人趋和尚原攻箭筈闗政引兵大破之十月金兵十万自寳鸡列栅至原下吴玠以政綂领将兵击之获万户首领三百余人甲士八百六十人二年陞陇州团练使选知鳯州十年徙兴元防金人渝盟政建迎敌之防兼川陜宣抚副使司都统制偕统制杨从义刼金人于鳯翔府城南砦败之获战马数百遂帅师趋寳鸡渭水上以拒敌冲凡大战七斩获甚多十一年秋金合军五万来攻政引兵夜入陇州界趋吴山与金人对垒又败金万户通检于寳鸡擒之和议成帝召政还军民诸部使者借留十三年还镇十四年分利州为东西路政屯兴元府政守汉中十八年六堰乆壊失灌溉之利政为修复汉江水决为害政筑长堤捍之凡利于民者不敢以军旅废休兵十余年将士上下安之【宋史本传】
　　虞允文字彬甫隆州仁夀人充川陜宣谕使陛辞言金亮既诛新主初立彼国方乱天相我恢复也和则海内气沮战则海内气伸上以为然允文至蜀与吴璘议经畧中原璘进取鳯翔复巩州金治兵争陜西新复州郡蜀士欲弃之允文持不可孝宗受禅朝议欲尽弃陜西允文再上疏言恢复莫先于陜西陜西五路新复州郡又系德顺之存亡一旦弃之则窥蜀之路愈多利害至重前后凡十五疏隆兴元年入对言今有八可战以笏画地陈其利害乾道三年拜四川宣抚使金洋兴元归正人二万遮道诉系缧之苦允文分给官田俾咸执业【宋史本传】
　　晁公武【徐州人】乾道三年知兴元府事兼安抚使束吏爱民百废具举庭无滞讼称为良吏【贾志】
　　刘甲字师文【龙游人】淳熙二年进士程松为四川宣抚使吴曦副之以甲知兴元府利东安抚使曦献四州于金金人破大散闗甲告急于朝乞下两宣抚司恊力扞御松谋遁甲固留不可遽以便宜檄甲兼沿边制置曦遣王越赵观以书致甲甲援大义拒之募二兵持帛书遣参知政事李璧告变曦僣位甲遂去官安丙等诛曦诏趣还任除宣抚使金自鹘岭闗劄金崖进屯八里山甲分兵进守驻饶风以待之金人知有备引去明年罢宣抚司合利东西为一帅治兴元进知兴元府利州路安抚使节制本路屯驻军马嘉定七年卒于官【宋史本传】
　　金
　　罗索字斡里延完顔部人太祖使罗索取陜西下同华二州克京兆府获宋制置使傅亮遂克鳯翔丹州破临真进克延安府降绥德军及静边懐逺等城寨十六宋安抚使折可求以麟府丰三州及堡寨九降于罗索遂破晋宁军并降鄜坊二州于是罗索守延安延安鄜坊州皆残破人民存者无几罗索置官府辑安之京兆府叛罗索复讨平之遂攻干州州降进克邠州军于京兆睿宗与张浚战于富平宗弼左翼军已却罗索以右翼力战军势复振张浚军遂败睿宗曰力疾鏖战以狥王事遂破巨敌虽古名将何以加也天防八年薨赠金源郡王諡庄义【金史本传】
　　卢克忠贵德州鳯集人天德间同知保大军节度使绥德州军卒数人过鄜城求宿民家是夜有贼剽主人财而去有司执假宿之卒系狱榜掠诬服克忠察其寃独不肯署未几果得贼假宿之卒遂释【金史本传】
　　布萨端本名齐勤中都路和尔和必喇明安人贞祐三年以左丞相行省陜西端虽癃老凡朝廷使至必逺迓宴劳不懈故谗搆不果行初同华旧屯陜西军皆陜州宣抚副使永锡端奏潼闗之西皆陜西地请此军行省缓急可使朝廷从之兴定四年朝廷以知临洮府事承裔行元帅府于鳯翔端奏陇外十州介宋夏之间与诸番杂处今承裔移居鳯翔恐一旦有警援应不及乞令承裔行元帅府于巩州若以鳯翔宻迩宋界则本路屯兵已多但令总管摄行帅事与京兆巩相为首尾足以备缓急矣从之是岁薨赠延安郡王【金史本传】
　　巴古拉贞祐四年知京兆府事兼本路兵马都总管兴定元年授陜西路统军使兼前职四年权尚书右丞左副元帅行尚书省元帅府于京兆时陜西岁运粮以助闗东民力寖困巴古拉言以舟楫自渭入河顺流而下庻可少纾民力从之时以为便五年正月朝议欲复取防州巴古拉上言计月当费米三万石草九万称转运丁夫十余万人今农事将兴沿边常费已不暇给岂可更调十万余人以饷此军止宜令承裔军防民耕稼俟敌意怠然后取之诏从之三月上言陜西州郡置帅府者九部众卒不过三四千长校猥多虚糜廪给延安鳯翔边隅重地固当仍旧德顺等处宜皆罢去制可是年西北兵三万攻延安巴古拉遣元帅完顔哈逹元帅纳哈迈珠御之遂保延安元光元年正月罢知河中府事二年正月上谕宰臣曰陜右兵将退当审后图右丞巴古拉深悉彼中利害其与共议之寻遣徃陜西与行省萨布哈逹从宜规画焉【金史本传】
　　尼玛哈富勒呼中都路明安人明昌五年进士贞祐四年为陜州宣抚副使兼西安军节度使元兵取潼闗戍卒皆溃富勒呼御战兵败死焉【金史本传】
　　内族庆善努名承立字献甫兴定元年以功进保大军节度使行帅府事于鄜州二年五月夏人率步骑三千由葭州入防庆善努以兵逆之战于马吉峰杀百余人斩酋首二级生擒数十人获马三十余匹三年四月夏人据通秦寨庆善努遣提控纳合迈珠讨之夏人以步骑二万逆战迈珠击败之夏人由葭芦川遁去斩首八百级俄而复攻寨据之庆善努率兵与战斩首五千级复其寨诏赐庆善努金带一将士赏赉有差四年四月破夏兵于宥州斩首千余级围神堆府援兵大至复击走之【金史本传】
　　完顔额尔克为同州节度使宣宗兴定时元兵取同州额尔克死之【续文献通考】
　　完顔禄锦中都路额特赫格们明安人除保大军节度使兴定五年鄜州破禄锦自投崖下死焉赠特进知延安府事诏陜西行省访其子孙以闻【金史本传】
　　赫舍哩鹤夀河北西路山春猛安人权元帅左都监行元帅府于鄜州兴定五年十月鄜州破鹤夀与数骑突出城追及之鹤夀据土山力战而死諡果勇【金史本传】
　　钮祜禄资禄本姓张氏咸平府人兴定五年遥授陇安军节度使俄改金安军诏曰陜西行省奏军官阙员卿乆在行阵御下有法旧士卒多在京兆今正防秋闗河要冲悉心备御将兵救鄜州闰十二月鄜州破被执不肯降遂死赠银青荣禄大夫中京留守元光元年言事者谓资禄褒赠尚薄诏录其二子烈山林泉陞职一等陜西行省军中用之【金史本传】
　　完顔霆本姓李氏中都寳坻人兴定五年改定国军节度使兼同知京兆府事元光元年陜西行省博索奏京兆南山宻迩宋境官民迁避其间者无虑百万人可遣官镇抚庻几不生他变宣宗以为然十月霆以本官为安抚使守同知归德府惟宏大司农丞郭浩为副使分防百姓之迁南山者元光二年卒【金史本传】
　　完顔哈逹名瞻字景山兴定二年知延安府事兼鄜延路兵马都总管三年夏人犯通秦合逹出兵击之四年为元帅右都监屯延安十月夏人攻绥德州哈达将兵败之五年五月知延安府事兼前职十一月夏人攻安塞堡哈达夜袭其营夏人大溃元光元年权参知政事行省事于京兆未几真拜北兵既破葭州哈达率兵复取之正大二年陜西旱甚哈逹斋戒请雨雨澍是岁大稔民立石颂德延安既残毁哈达招集散亡助其耕垦自是延安之民稍复耕稼之利【金史本传】
　　元
　　石天应字瑞之兴中永德人太祖时从穆呼哩征陜右攻葭州防之因説穆呼哩曰此州当金夏之冲居人健勇仓库丰实宜命将守之多造舟楫以备不虞穆呼哩然之表授陜西河东路行台兵马都元帅以劲兵五千留守葭芦遂造舟楫建浮桥先是葭守王公佐収合余烬将图复故地及见桥成遂溃去于是分兵四出悉定葭绥之地【元史本传】
　　田雄字毅英北京人穆呼哩麾下从攻鄜坊绥葭诸州有功太宗时从攻兴元又破桢州雷家堡授镇抚陜西总管京兆等路事时闗中苦于兵革郡县萧然雄披荆立官府开陈祸福招徕四山堡砦之未降者获其人皆慰遣之由是来附者日众雄乃敎民力田京兆大治事闻赐金符【元史本传】
　　亷希宪字善甫博啰哈雅子世祖以京兆分地命希宪为宣抚使京兆控制陇蜀诸王贵藩分布左右民杂羌戎尤号难治希宪讲求民病抑强扶弱暇日从名儒若许衡姚枢辈谘访治道首请用衡提举京兆学校敎育人材为根本计国制为士者无奴籍京兆多豪强废令不行希宪至悉令着籍为儒有民妻与卜者厌诅其夫杀之狱成僚佐皆言方大旱卜者宜减死希宪议当伏法已而大雨立应世祖即位并京兆四川为一道以希宪为宣抚使刘太平和噜海入京兆谋为变希宪至宣布诏防安谕六盘未几断事官告珲塔哈已反约刘太平和噜海同日俱发希宪得报遣万户刘哈玛尔等掩捕刘太平和噜海及其党悉置狱防有诏赦至希宪命绞太平等于狱尸于通衢方出迎诏人心遂安乃遣使自劾帝深善之别赐金虎符使节制诸军诏以为中书右丞行秦蜀省事【元史本传】
　　杨惟中字彦诚州人世祖以太弟得开府专封拜乃奏迁陜右四川宣抚使诸军帅横侈病民郭千户者尤甚惟中戮之以徇闗中肃然【元史本传】
　　赛音迪延齐沙木斯鼎一名乌玛喇囘囘人至元元年置陜西五路行中书省出为平章政事莅官三年增户九千五百六十五军一万二千二百五十五钞三百三十一锭屯田粮九万七千二十一石中书以闻诏赏银五千两仍命陜西五路大小官属并听节制八年命行省事于兴元【元史本传】
　　沙木斯字得之其先大食国人后家真定至元二年拜陜西行台监察御史即上封事十条皆一时羣臣所不敢言者戚里有执政陜西行省者恣为非道沙木斯发其罪而按之輙弃职夜遁有诏勿逮问然犹杖其私人【元史本传】
　　赵炳字彦明惠州滦阳人至元九年授京兆路总管兼府尹皇子安西王开府于秦诏治宫室悉听炳裁制王府吏卒横暴扰民者即建白绳以法自是豪猾敛戢有防以解州盐赋给王府经费岁久积逋二十余万缗有司追理仅获三之一民已不堪炳宻启王遽命免徴防王北伐诏以京兆一年之赋充军资炳复请曰所征逋课足佐军用可贷岁赋以苏民力令下秦民大悦【元史本传】
　　李德辉字仲实通州潞县人宪宗割京兆世祖潜藩择廷臣能理财赋者俾调军食以德辉为使时汪世显兵数万仰哺德辉乃募民入粟陆挽兴元水漕嘉陵未期年而军储充羡至元七年安西王镇闗中奏以德辉为辅遂改安西王相至则视濒泾营牧故地可得数千顷起庐舍疏沟浍假牛种田具于贫民二千家屯田其中岁得粟麦刍藁万计【元史本传】
　　张雄飞字鹏举琅琊临沂人迁同知京兆总管府事宗室公主有家奴逃渭南民间为赘壻主适过临潼识之捕其奴与妻及妻之父母皆械系之尽没其家赀雄飞与主争辩辞色俱厉主不得已以奴妻及妻之父母家赀还之惟挟其奴以去【元史本传】
　　李呼喇济一名庭玉陇西人至元十四年授延安路管军招讨使图噜叛于六盘山呼喇济以延安路军防巴尔斯台赵炳及总帅府兵于六盘败图噜俘其孥还授京兆延安鳯翔三路管军都尉兼屯田守卫事二十三年以老病乞归元贞二年入觐授陜西等处行中书省右丞议本省公事卒諡襄敏【元史本传】
　　许扆字君黼一名和尔果斯【绛州曲沃人】成宗即位迁陜西行中书省右丞时闗中饥议发仓粟赈之同列以未得请于朝不可和尔果斯曰民为邦本今饥馁如此若俟命下无及矣擅发之罪吾当独任之不以累公等遂大发粟不数日命亦下明年旱祷于终南山而雨岁以大熟民皆画像祀之【元史许国桢传】
　　王利用字国賔通州潞县人大德二年改安西兴元两路总管其在兴元减职田租额站户之役于他郡者悉除之民甚便焉有妇毒杀其夫问所从来吏敎妇指为富商所货利用曰家富而货毒药岂人情乎讯之果寃【元史本传】
  </div>
  <div class="pagination">
   <a href="陕西通志_page304.html">
    上一页
   </a>
   <span>
    ...
   </span>
   <a href="陕西通志_page300.html">
    300
   </a>
   <a href="陕西通志_page301.html">
    301
   </a>
   <a href="陕西通志_page302.html">
    302
   </a>
   <a href="陕西通志_page303.html">
    303
   </a>
   <a href="陕西通志_page304.html">
    304
   </a>
   <span class="current-page">
    305
   </span>
   <a href="陕西通志_page306.html">
    306
   </a>
   <a href="陕西通志_page307.html">
    307
   </a>
   <a href="陕西通志_page308.html">
    308
   </a>
   <a href="陕西通志_page309.html">
    309
   </a>
   <a href="陕西通志_page310.html">
    310
   </a>
   <span>
    ...
   </span>
   <a href="陕西通志_page306.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
