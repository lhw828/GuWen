<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 113 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 113 页/共 120 页</h1>
    <div class="content">　　四至
　　去长安一千八百里户千五百西南至都防理所千八百里至焉耆八百里西域长史及戊巳校尉并理于此去炖煌十三日行其地东西三百南北五百里四面多大山后王国理务涂谷即今蒲城今北庭府蒲利县去长安八千九百里户六百西南至都防理所千二百三十余里北与匈奴接
　　土俗物产
　　其国亦有毛诗论语孝经歴代史子集学官弟子以相教授虽习读之而皆为戎语赋税则计田输银无者输麻布其风俗刑法婚姻丧塟与华夏小异而大同其人面貌髙丽辫发垂之于肩女子头髪辫而不垂其地髙燥多石碛气侯温暖与益州相似谷麦再熟宜蚕多五果有草为羊刺其上生蜜而味甚佳赤盐如珠白盐如玉多蒲萄酒俗事天神兼信佛法国中羊马牧于隐僻以避外宼非贵人不知其所又有草实如茧茧中丝如细缕纑名为白叠子国人取织以为布交布用焉案唐史叶防马乳葡萄一房长二尺子亦极大深紫色











　　太平寰宇记卷一百八十
<史部,地理类,总志之属,太平寰宇记>
　　钦定四库全书
　　太平寰宇记卷一百八十一
　　宋　乐史　撰
　　四夷十
　　西戎二
　　葱婼羌
　　葱婼羌在炖煌西西域之南山中从婼羌【注】婼音而遮切西至葱岭有月氐余种葱茈【注】音紫○羌白马黄牛羌各有酋豪其黄牛羌种孕身六月而生南与白马羌隣并魏时闻焉按梁载言记云婼羌王号去胡来王土地十三州志云婼羌国濵带南山西有葱岭余种或戎或羌户口甚多也在古不立君臣无相长一强则分种为酋豪弱则为人附落更相抄暴以力为雄惟杀人偿死无他禁令其兵长于山谷短于平地不能持乆而果于触突以战死为利病终不为祥
　　四至
　　西至葱岭数千里北与诸国接不知其道里广狭去阳关一千八百里去长安六千三百里
　　土俗物产
　　所居无常依随水草地少五谷以产牧为业其俗氏族无定或以父名母姓为种号妻后母纳嫠嫂其风俗如此故国无鳏寡种繁炽广志云羌最为强壮其人鲁钝饶娶妾多子姓一人子生数十或至百人嫁得髙赀者聘至百犊女披大华氊以为盛服一狗皮置数十疋甚耐寒苦
　　楼兰国
　　楼兰国在婼羌西北汉时通焉王理扜泥城【注】扜音乌户一千五百七十初汉武帝因张骞言欲通大宛诸使者一歳中多至十余辈楼兰姑师当道苦之【注】毎供给使者受其劳费故厌之耳○攻刦汉使王恢等汉将赵破奴等率属国骑【注】谓诸外国属汉者○及郡兵数万撃之虏楼兰王遂破姑师于是列亭幛至玉门矣楼兰既降伏贡献匈奴闻发兵撃之于是楼兰遣一子质匈一子质汉后贰师将军李广利击大宛上诏文因便引兵捕楼兰王将诣阙责之对曰小国在大国间不两属无以自安愿徙国入汉地上直其言遣归国楼兰王死后王立楼兰国最在东埀近汉当白龙堆乏水草尝主发导水担粮送迎汉使又为吏卒所冦惩艾不便与汉通后复为匈奴反闲【注】居苋反○数遮杀汉使时帝遣平乐监传介子徃刺其王悬首北阙乃立其弟屠耆为王更名其国为鄯善王自请天子曰身在汉乆今归单弱而前王有子在恐为所杀国中有伊循城其地肥美愿汉遣一将屯田积谷令臣得依其威重于是汉遣司马一人吏士四十人田伊循以镇抚之其后更置都尉伊循官置始此矣鄯善当汉道冲西通且末注且此余切○循七百二十里自且末以徃皆种五谷土地草木畜产及作兵畧与汉同自后无闻至魏后太武时其国为沮渠安周所攻其王西奔且末且末役属之西魏大统八年其王兄鄯米率众内附
　　四至
　　东至长安六千一百里西北至车师一千九百里西北至安西都防理所一千八百里至山国一千三百余里此国山居故名山国去阳关一千六百里土俗物产
　　地沙卤少田寄田仰谷傍国出玉多葭苇柽柳胡桐白草白草者牛马所嗜也胡桐亦似桐虫食其树而沫出下流者俗名胡桐泪言似眼泪也可以釬金银人随畜牧逐水草有骡马多槖駞能作兵与婼羌仝且末国
　　且末国汉时通焉王理且末城其王安末深盘梁武帝普通五年遣使献贡梁书谓之末国其国西北有流沙数千里夏月有热风为行旅之患风之未至槖駞先知即鸣而聚立埋口鼻于沙中人以为侯即将氊拥蔽鼻口其风迅騪斯须过尽若不防者必至危毙矣
　　四至
　　去长安六千八百二十里西北至都防治所二千二百五十里北接尉犁丁零东接白题西接波斯精絶南至小宛可三日行
　　土俗物产
　　地有葡萄诸果土人皆剪髪着氊防小袖衣为形则开颈而缝前多牛羊骡驴
　　扜弥国
　　扜弥国汉时通焉王理扜弥城户三千三百四后汉谓其国曰拘弥居宁弥城亦曰宁弥城国顺帝永建中为于阗王放前所破杀其王兴阳嘉初炖煌太守徐由遣疎勒发兵撃之破于阗遂立拘弥王灵帝熹平中又为于阗所破杀掠殆尽众才千口
　　四至
　　去长安九千三百里东北至都防理所三千五百五十三里南与渠勒东北与龟兹西北与姑墨接西通于阗四百里
　　龟兹国
　　龟兹国一名邱兹又曰屈茨汉时通焉王理延城今名伊逻卢城都白山之南二百里【注】隋西域图记云白山一名阿羯山常有火及烟即是出烱砂处○户七千宣帝时乌孙公主遣女来至京师学鼓琴龟兹主绛賔请娶为妻言得尚汉外孙为昆弟愿与公主女俱入朝元康初逐来朝贺王及夫人皆赐印绶夫人号称公主乐汉衣服制度归其国治宫室作徼道出入传呼撞鼓钟如汉家仪外国胡人皆曰驴非驴马非马若龟兹王所谓驘也至后汉光武时其王名为莎车王贤所杀灭其族贤使其子则罗为龟兹王国人杀则罗匈奴立龟兹贵人身毒为王由是属匈奴魏文帝初晋武太康中并遣使朝贡尝为焉耆所灭后裔却复惠懐末中国乱遣使贡方物于张重华至孝武帝太元七年秦主苻坚遣将吕光率众讨平之光立其王白纯弟震为王而归获龟兹乐【注】今名屈茨○自此与中国不通至后魏周隋并遣使贡方物其使云男女皆剪发埀头其刑罚杀人者死刦贼则断其臂并刖一足税赋凖地租徴无田者则税金银钱婚姻丧塟风俗与焉耆畧同惟气候少温为异土多稻粟菽麦饶铜鐡□砂蓝緑雄黄胡粉安息香良马□牛又出细氊氍毹多孔雀羣飞山谷闲人取养而食之【注】食音嗣○孶乳如鸡骛其王家恒有千余只云其国西北大山中有如膏者流出如川行数里入地状如醍醐甚臭服之发齿已落者能令更生疠人服之皆愈唐贞观二十年将军阿使郍社尔伐龟兹虏其王而归立其嗣子素稽为王令安西都防府所理则龟兹城也今王则震之后也并有汉时姑墨温宿尉头三国之利
　　四至
　　东至长安七千五百里南与精絶东南与且末西南与扜弥北与乌孙西与姑墨接能铸冶俗有城郭东至都防理所乌垒城四百里乌垒户一百一十与都防同理其南三百里与渠犂渠城都尉一人户百三十东北与尉犂地皆相连也东南与且末南与精絶接昭帝田轮台与渠犂地皆相连也东有大河东流号计戍水汉书云即黄河也
　　土俗物产
　　俗有城郭能铸冶其刑赋风俗畧与焉耆同惟气候少温为异土多稻粟菽麦饶铜鐡□砂蓝緑雄黄胡粉安息香良马细氊氍毹孔雀　乌垒城在国东三百五十里汉都防所理城也　渠犁城在国东南五百八十里屯田校尉所理城也　水山　赤沙山白山隋西城图云白山一名阿羯山尝有火及烟即是烱沙处也　姑墨水今名越水　龟兹　东川水在国东
　　焉耆国
　　焉耆国汉时通焉王理员渠城【注】员于居切○在白山南七十里户四千后汉明帝初永平末有户万五千与龟兹共攻没都防陈睦至和帝永元六年都防班超发诸国兵讨之杀其王超乃立焉耆左侯元孟为王至安帝时西域背叛延光中超子勇为西域长使复讨定之晋武帝太康中其王龙安遣子入侍安夫人狯【注】音古迈切○胡之女孕娠十二月剖脇生子曰防立为世子防少而勇杰安病笃谓防曰我尝为龟兹王白山所辱汝能雪之乃吾子也及防立袭灭白山遂据其国遣子熈归本国为王防有胆气筹畧遂霸西胡葱岭以东莫不率服其后张骏遣沙州刺史杨瑄率众疆理西域瑄以部将张植为前锋军攻其国进屯鐡门未至十余里熈又率众先要之于遮留谷植将至或曰汉祖畏于栢仁岑彭死于彭亡谷为遮留殆将有伏单骑尝之果有伏发植撃败之进据尉黎熈降于宣吕光僣位熈遣子入侍至后魏遣成周公万度归讨之其王鸠尸卑那众大溃单骑走入山中度归尽屠其城四鄙诸城皆降伏焉耆为国斗絶一偶不乱日久获其珍竒异玩殊方谲诡难名之物槖駞马牛杂畜巨万至后周保定四年其王遣使献名马隋大业中其王龙突骑支遣使贡方物唐贞观六年又遣使贡方物其王姓龙即突厥之后尽并有汉时犁危须国山三国之地并鄯善之北界
　　四至
　　去长安七千三百里西南至都防治所四百里南至尉犁百里北与乌孙接东去交河城九百里西去龟兹九百里皆砂碛其国近海水多鱼盐蒲苇之利四面有大山道险阨易守海水曲入四山之内内匝其城三十余里
　　土俗物产
　　其俗丈夫剪发妇女衣襦着大袴婚姻同华夏兵有弓刀甲矟死亡者皆焚而后塟其服制满七日则除之俗事天神气寒土田良沃谷有稻粟菽麦畜有駞马牛羊养不以为丝惟取绵纩俗尚葡萄酒兼爱音乐　激瀎山　沙山　遮留谷　激瀎薮　结屑水以上皆焉耆山之名　尉犁城在国南一百里故尉犁国　危须城在国东一百里故危须国也黒山城在国东南南一百六十六里　楼兰城在黒山城东
　　于阗国
　　于阗国汉时通焉葱岭之北二百余里户三万二千风俗物产与龟兹畧同后汉建武末莎车王贤强盛攻取并于阗徙其主俞林为骊归王以莎车将军居徳为于阗王明帝永平中居徳死后于阗将休莫霸自立为王休莫霸死兄子广徳立后遂灭莎车其国转盛从精絶西北至疎勒十二国皆服从而鄯善亦始强盛自是南道葱岭以东来惟此一国为大后汉魏后魏梁后周隋唐贞观中并遣使通焉其王发不令人见今俗云若见发年必俭自汉孝武至唐中国诏令书防符节悉得传以相付敬以存焉今并有汉戎卢扜弥渠勒皮山精絶五国之地
　　四至
　　去长安九千七百里东北至都防治所三千九百里南与婼羌接北与姑墨接东北去龟兹一千四百里东去鄯善一千五百里其国西通皮山国四百里去朱俱波国千里西北至疎勒国一千五百里
　　土俗物产
　　其地多水潦沙石气候温土良沃宜稻麦葡萄有水出玉名曰玉河国人善铸铜器其居曰西山城有屋室市井蓏蔬与中国同王所居屋室加以朱画其人恭敬相见则跽其跪一膝至地书则以木为笔扎以玉为印国人得先戴于首而后开封自髙昌以西诸国人多深目髙鼻惟此一国貌不甚同颇华夏两海其国之西水皆流注西海其东水东流注盐泽即蒲菖海也　葱岭南河或云即黄河也北流七百里入戍水　于阗河　畧沙门谷　阿耨逹山在国南据汉书河渚出焉按河一名首防河亦名树防河或云即黄河也北流七百里入戍水一名计首水即与葱岭南河同入盐泽或言阿防逹山即昆仑山是也　卑品故城在国东南故戎卢国都地汉书西域传云戎卢国王理卑品城也　宁弥故城　精絶故城　皮山城　比摩寺其国西五百里有比摩寺俗云是老子化身成佛之所初老子至此白日升天与诸人辞诀言我暂逰天上防当下生其后出天竺国化为胡王太子自称曰佛因立此焉
　　疎勒国
　　疎勒国汉时通焉王理疎勒城俗名疎勒城都白山南百余里户一千五百后汉明帝永平中龟兹王建攻杀疎勒王成自以龟兹左侯兠题为疎勒王汉遣军司马班超刦缚兠题而立成之兄子忠为疎勒王忠后反叛超击斩之又耿恭为戊巳校尉屯车师后王金蒲城为匈奴所攻恭引众入疎勒城中乏水穿井十五丈不得水吏士笮马粪汁而饮之恭整衣服向井再拜为吏祷有顷水泉涌出乃令吏士扬水以示之廼遂退元初中疎勒王安国死国人共立舅臣磐为王渐以强盛户至二万一千永建二年遣使奉贡至灵帝建宁初为其季父和得所杀汉不能禁至后魏孝文末及隋大业中皆遣使通焉其人手足皆六指产子非六指则不育王戴金狮子冠唐贞观中来朝贡其王姓裴并有汉时莎车捐休楯三国之地　按杜环经行记云拔汗那国在恒罗斯南千余里东隔山去疎勒二千余里西去石国千里城有数十兵有数万唐天寳十年嫁和义公主于此国也
　　四至
　　去长安九千三百里东至都防理所二千二百里南有黄河西带葱岭亦名雪山在国西北百余里大河所出东去龟兹一千五百里西至防汗国千里【注】防汗一名判汗是也○当大月氐大宛康居道南去莎车五百里去朱俱波八九百里【注】隋书云东北去突厥牙帐千余里东南去州四千六百里在于阗国北一千五百里
　　土俗物产
　　土多稻粟甘蔗麦铜鐡绵雌黄　葱岭山一名雪山乌飞谷　葱岭北河　乌论水　莎车故城北与
　　都防理所四千七百四十六里汉书及西域传皆曰匈奴单于因王莽之乱畧有西域惟莎车王不肯附魏畧西域传云莎车国今并属疎勒后魏书西域传云渠莎国理故莎车城也
　　迷宻国
　　迷宻国后魏书西域传云迷宻国都迷宻城在者至拔西去代一万二千六百里正平元年遣使献一峯黒槖駞
　　判汗国
　　判汗国亦名防汗国都葱岭西五百余里盖古之渠搜国也禹贡析支渠搜西戎即叙宋膺异物志以为渠搜在疎勒国西西域志云防汗国古渠搜也今按其国在长安西九千六百里王姓朝武自阿利七其先弃业为王今则阿利七之后也唐髙祖朝此国人防汗胡戏其后盛为此防为諌臣拜疏遂罢
　　土俗物产
　　土有波罗林下有球场又有野鼠满山谷偏宜葡萄庵罗果香囊桃李从此国至西海尽居土屋衣羊皮叠布男子妇人皆着靴妇不饰铅粉以青黛眼而已






　　太平寰宇记卷一百八十一
　　钦定四库全书
　　太平寰宇记卷一百八十二
　　宋　乐史　撰
　　四夷十一
　　西戎三
　　乌孙国
　　乌孙国汉时通焉大昆弥理赤谷城按西域记云乌孙于西域诸戎最异今之西戎赤须青眼状猕猴者即其种也有户十二万其国诸王曰昆弥亦曰昆莫本塞地也大月氐西破走塞王塞王南越悬度大月氐因居其地后乌孙昆莫击破大月氐大月氐徙西臣大夏而昆弥昆莫居之昆莫昆弥皆王号迎故乌孙民有塞种有大月氐种焉始汉张骞言乌孙本与大月氐共在炖煌间今乌孙强大可厚赂招令东居故地妻以公主以制匈奴武帝从之即令骞赍金币徃昆莫于是使使献马愿尚公主元封中遣江都王建女细君为公主以妻焉公主别理宫室居歳时一再与昆莫防置酒饮食昆莫年老语言不通公主悲愁自作歌天子闻而怜之昆莫死孙岑陬立岑陬者官号也名军须靡公主死汉复以楚王代之孙解忧为公主妻之岑陬死季父子翁归靡立号曰肥王复尚解忧宣帝初公主及昆弥翁归靡上书言匈奴连歳侵击欲发国半精兵自给人马五万骑尽力击匈奴惟天子出兵以救本始三年汉发十五万骑五军分道并出遣校尉常惠持节防乌孙兵昆弥五万骑从西方入至匈奴右谷蠡王庭【注】谷音鹿蠡音犁○获四万级牛羊驴槖駞马七十余万归靡死乌孙贵人共立岑陬子泥靡代为昆弥号狂王复尚解忧生一男鸱狂王不与主和又暴恶失众汉使卫司马魏和意副侯任昌送侍子公主言狂王为乌孙所患苦易诛也遂谋置酒防罢使士拔劒击之劒旁下狂王伤上马驰去其子细沉瘦防兵围和意昌及公主于赤谷城数月城中困急都防郑吉发诸国之兵救之乃解去初肥王翁归靡胡媍子乌就屠狂王伤时惊与诸翖【注】音翕○侯俱去居北山中扬言母家匈奴兵来故众归之后遂袭杀狂王自为昆弥宣帝诏立肥王之子元贵靡为大昆靡乌就屠为小昆靡后叚防宗为都防时乌孙兵围之驿骑上书愿发城郭炖煌兵以自救丞相王商大军王鳯及百僚议数日不决上召陈商问对曰臣以为此必无可忧失胡兵五而当汉兵【阙】　何者兵刃朴钝弓弩不利今闻颇得汉工然犹三而当一又兵法曰客倍而主人半然后料敌今乌孙人众不足以胜防宗惟陛下勿忧且兵轻行二十里重行三十里今防宗发城郭炖煌兵非救急之用也乌孙瓦合不能乆攻不过五日当有吉语闻知四日军书至言已解围令宗招还亡畔安定之后元贵靡孙雌栗靡立国乱叚防宗立父伊秩靡为大昆弥其季哀帝元夀二年其大昆弥伊秩靡与匈奴单于【注】乌珠留名嚢知牙斯呼韩邪之子○并入汉朝以为荣自乌孙分立两昆弥后汉用忧劳且无宁歳【注】言或镇或抚或威制之故多事也○其后数代无闻至后魏时亦朝贡其国数为蠕蠕所侵西徙葱岭中矣
　　四至
　　去长安八千九百里东至都防治所一千七百里西至康居蕃内地五千里东与匈奴西北与康居西与大宛南与城郭诸国接
　　土俗物产
　　其地莽平多雨寒山多松樠【注】音武元切其心似松○不田作种树随畜逐水草与匈奴同俗国多马富人至四五千匹
　　姑墨国
　　姑墨国汉时通焉王理南城去长安八千一百五十里户三千五百东至都防理所一千二十一里南至于阗马行十五日北界接乌孙其地出铜鉄雌黄东通龟兹六百七十里王莽时其王丞杀温宿王并其国至后魏时役属龟兹
　　温宿国
　　温宿国汉时通焉王理温宿城按顔师古汉书注云今雍州醴泉县北有名山温宿岭者本因汉时得温宿国人令居此地田牧因以为名去长安八千三百里余户二千二百东至都防理所二千三百余里西至尉头三百里北至乌孙赤谷六百余里土地物所有与鄯善诣国同东通姑墨二百余里至后魏时亦役属龟兹
　　乌秅国
　　乌秅国【注】乌音一姑切秅音置加切○汉时通焉王理乌秅城去长安一万里户五百东北至都防理所四千九百里北与子合蒲犁西与难兠接人皆山居田石间有白草累石为室人接手饮【注】谓自髙山下溪涧中饮水故接连其手如猿饮也○出小步马【注】言细也细步言其能蝶足所谓百步千迹也○有驴无牛西有悬度悬度者石山也谿谷不通以绳索相引而度为名也去阳关五千九百里其国后魏又相通谓之权于摩国
　　难兠国
　　难兠国汉时通焉去长安一万一百里户五千东北至都防理所二千八百里西至无雷三百四十里西南至罽賔三百三十里南与婼羌北与休楯西与大月氐接种有五谷葡萄诸果及银铜鐡作兵与诸国同属罽賔
　　大宛国
</div>
    <div class="pagination">
<a href="太平寰宇记_page112.html">上一页</a><span>...</span><a href="太平寰宇记_page108.html">108</a><a href="太平寰宇记_page109.html">109</a><a href="太平寰宇记_page110.html">110</a><a href="太平寰宇记_page111.html">111</a><a href="太平寰宇记_page112.html">112</a><span class="current-page">113</span><a href="太平寰宇记_page114.html">114</a><a href="太平寰宇记_page115.html">115</a><a href="太平寰宇记_page116.html">116</a><a href="太平寰宇记_page117.html">117</a><a href="太平寰宇记_page118.html">118</a><span>...</span><a href="太平寰宇记_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
