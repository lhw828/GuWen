<!DOCTYPE html>
<html>
<head>
    <meta charset="UTF-8">
    <title>保德州志 - 第 16 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 16 页/共 86 页</h1>
    <div class="content">　　旧晖州在州北一百四十里。本雄勇镇。宁太平中，置火山军。金为晖州，元省属保德。俗传在河曲吴堡村。
　　
　　尉迟公得马水处 在州东北九十里。世传尉迟公失马，追此得之。适逢汲水者慰其渴。思故名。有歌云：“大唐圣帝生姓李，殿头元帅无可比。胡汉敬德尉迟公，铁鞭到处烟尘起。龙池捕马至河曲，方得回头心一喜。妪嫂担水送琼浆，地名唤做得马水。”即今河曲县巡检司。考明洪武九年设得马水关巡检，隶本州。不可以非州境而削也。
　　
　　关 亭 在州南古城前（俗传古城前旧有迎送亭，亭前一柳甚高，影映城中。前志列八景）
　　
　　磨剑石 旧有石在儒学门下。俗传唐秦王将王伯当，尝磨剑于此石，痕迹犹存。见旧志。今无。
　　
　　故 城 在州西二十里。宋建。今土城尚存。
　　
　　赵宁冈 在柏森村。有冈起伏盘踞如龙。宋帝梦天与宁龙衣，解者谓：“其居有龙冈，七脉冲天。”以语宁，宁告归，凿其冈，深一丈二尺，见芦根七条，大而无际，断之，血流入河。宁面色不改，赴奏，宠赉甚厚。见本村石碑。
　　
　　九女墓 在柏森村，地名条梁。宋赵女不适人者有九名，葬于此。
　　
　　折太君墓 在州南四十里折窝村。《北宋纪说》曰：“杨业娶府州折氏，称太君。”岂其父为麟州刺史，又为火山军节度使。业后为代州刺史。皆距此不远，故缔姻卜地于此。与太君生子六，今州北河神庙乃四将军延昭。号六郎。宋太宗朝，以崇义使知保州，屡败契丹。延昭子文广，娶慕容氏，善战。今州南慕塔村犹其故地云。考《岢岚志》载，折氏系折德女，性警敏。尝佐业立战功。后上书陈夫战没之由。以原籍曾属岢岚耳。
　　
　　峡口石字 天桥峡石上有字云：“治平元年甲辰，冬十一月望，——缺字张巡河至此”云云。余皆剥落。水长石没，则字皆不见。
　　
　　颁诏厅 在州东南坡。宋熙宁间建。今久废。
　　
　　拟江楼 在州治北城上。金建。有完颜——某撰记。见《艺文》。后知州李晏复改名“安西楼”。万历间包城时，遗址尽去。
　　
　　河崖笔迹 河西崖有峻壁，书云：“皇子安王府瞈史仆散翰之与怯薛丹官人和者，同奉上命，特遣水运大木，前至长安。上自积石，州东有一地名打罗——缺字下彻天桥子，访——缺字此二河道，水石险恶，自古以来未尝敢行。所以部率诸官集——缺字拜祭——缺字乘驾——缺字于此，皆赖天神所护我，国家洪福之所致也，故书于此，以示后。岁在乙亥至元十二年六月十八日题”
　　
　　旧武州 按《韩志》：州东至旧武州大塔界八十里。则大塔村为旧武州地。而《胡志》载：元至正二十二年，吴公讨贼至武州。益信然。考武州故城，在大同朔州西。姑存以俟博闻。
　　
　　鲁班石像 鲁班即公输子，春秋时人。州南二十里杨家湾南崖石窟中，元至正间，人闻有声、如人隐隐欲出者已数年矣，忽一日崩出鲁班石像，腰系锤凿。又有大小石佛数百，骨节俱虚空玲珑，无斧凿痕。州人舁之善地，建寺奉之，即今花佛寺。
　　
　　惊涛石字 天桥黄河石峡中，鱼多汇聚。人因渔之浪中。石上刻字云：“食我不肥，卖我不富”。波涛落时，字迹宛然，岁久不磨。旁有年号，疑治平字。见《韩志》。
　　
　　龟 石 在州东一里许娘娘庙山下。一石似龟，足踞山腰，首饮河畔。俗传“龟儿吃着水，三钱一斗米”。至明万历二十六年漂没无存。是岁民饥、死亡甚众。有吊龟文。今地犹龟栈。
　　
　　师婆石 在州东南五十里义合都。石刊一师婆形，手执鼓。人以小便洒之已疾。
　　
　　公帑楼 在州堂后。正德元年建。四面悬扁，东曰“瞻天”；西曰“仰圣”；南曰“观莲”；北曰“望河”。久废。
　　
　　漕河石渠 在天桥河东岸。石上有漕，阔三丈余，深浅不等。乃古人疏凿成渠，便通漕运处。《嘉隆纪闻》云，嘉靖十一年六月，御史徐汝、陈边务言，宜漕石州保德之粟，自河而上，以达延绥云。
　　
　　劝农亭 一在郭家滩。一在白榆泉。今废。
　　
　　陈经略园 在城东门外坡坂间。明经略陈奇瑜建。有假山、台池、五亩宫、半亩园、采莲坊、杏花村、卧云待月等坊。足资游眺。今废。
　　
　　钩鱼台 在城西二十五里，明经略陈奇瑜凿石壁，建悬楼，西阁吕祖庙。下临黄河，足避寇盗，资游眺。今半颓坏。
　　
　　问渠亭 在城东门外二里许，明义民杨文俊凿建。今废。韩肤施曰：万物逆旅，光阴过客，人生大梦，旦暮百年。即风流人物，掀揭事业，曾不一瞬而顿成往事，惟山川、岩壑遗迹间存，不能不动怀古之思。故志之。
　　
　　○名胜
　　
　　莲山耸翠
　　
　　莲山，即州城山也。详见山川类，一山分为五支，十数余里，俱临黄河，山势左右环拱，宛一莲花。
　　
　　胡洵阳曰：林林古柏标青，袅袅烟云腾碧。河气岚光随时呈露，苔痕草色按候发生。不减希夷池上，有同茂叔溪边景，孰有奇于此者乎。
　　
　　带水泛黄
　　
　　黄河自东北旋绕城下，转向西南，真所谓襟山而带河者也。
　　
　　胡洵阳曰：水忌直冲，而此则初不遽来。水嫌反跳，而此则若不忍去。登楼俯瞰，依稀偃月垂形。架艇仰瞻，彷佛明珠在抱。且非挠之使浊，亦岂澄之可清。底里莫窥，类至人之不测。浑沦无间，似雅量之有常。色分天地之中，气彻斗牛之上。真太平佳景也。
　　
　　峡口天桥
　　
　　详见山川类。《通志》谓：“河至天桥子南流。”又云：“黄河岸狭可桥。”即此。盖以河东石岸宽平直出，距西岸石山止七丈有奇，纳大河于中，不见其溢，每冬冰凝若天设之桥然。
　　
　　胡洵阳曰：峡以上浪鸣，则两峡之傍渠浚可漕。冬则两岸利涉，夏则群鱼争跃。矶上钓纶竞巧，石边古字相辉。为景盖不一，而天桥其最奇者。夫柔莫如水矣，寒凝则刚硬过乎坚石。险无逾河也，冰合则坦夷等于康庄。虽天堑顿平，不可一时忘备，而虹梁骤起，实属一岁奇观。景之可以资游观，亦可以触警戒者也。
　　
　　水心底柱
　　
　　《水经注》曰：“禹凿砥柱山以通河，河水分流，包山而过。山见水中若柱，曰底柱”。水寨在州东北十五里，岿然中流，撑持地轴，与三门之中一峰无异，故名。
　　
　　胡洵阳曰：屹峙于风流波荡，可以动达人中立之思。超出乎浊乱纷淆，可以例君子不移之守。观水寨犹之观三门也，舍底柱而命之曰水寨，其止疆场之思乎。
　　
　　峻岭飞烟
　　
　　陈家寨南半里许。自万历戊戍——己亥间，石裂数道，俱有烟隆隆起。夏秋惟日出入时可观。冬春则如云如雾，袅袅直冲霄汉。迄今未改。
　　
　　胡洵阳曰：试之未见柴燔汤沸，听之未闻风发雷轰。然气温然其可即，势浩然其莫遏。则与火山无异也。岂地藏其热，有时而泄耶。抑造化之炉，一鼓其橐龠，遂嘘焉呵而不能自已耶。
　　
　　温泉腾雾
　　
　　旧志云，“转壑飞流”。指石梯山侧水也。自高地来，曲折逶迤约三十里。转至峡口，缤纷乱坠。响琴鸣，倾珠削玉。凡三叠入河，故名。
　　
　　胡洵阳曰：边方皆寒水也，至冬未有不凝为冰者。独此沟秋夏甘洌，冬春温暖，且沟口上下诸泉，皆涌珠喷玉，四时不改。止云飞流，未足以尽其景。易今名又曰火之必热，水之必寒，此造化一定之理也。乃热有时而出于水，寒有时而不在水，如陕以西，川以东，岂不种种称奇。顾极北极寒之乡岂亦有温泉耶，试观石梯山下沟口一带二里许，诸泉骈出，其味甘温，其色清白，即隆冬裂肤时犹蒸蒸然，若烟雾之起而不已者，果何物也。虽未能有湔疹涤疾之用，然余波所润，四序有常，青之草，和气所钟，三冬无兢白之冰，殆木中之松柏，人中之节义者与。
　　
　　龙翔遗迹
　　
　　州东北三十里卧龙沟，大石长丈余，阔五尺。上有龙鳞。嘉靖庚子移儒学门内，是科果有人。今考卧龙沟石之有龙鳞者，不独此一石，且铁匠铺岩下有龙窟，周围俱有龙鳞。则又奇矣。
　　
　　胡洵阳曰：夫龙神物也，时而泥盘，时而天飞，时而细入无间，时而横亘无际，盖不囿于迹者也。曷为印其盘踞之迹于两处石上，头角鳞爪，屈曲浅深，靡一不肖耶。虽深窟之中，人迹弗到，亦靡石不有耶。雕刻莫逾其巧，图画莫尽其妙。岂形据之，斯神入之，若达魔之壁耶；岂形为潜，斯影为现，若卞和之璞耶。岂造化之炉锤，乾坤之陶冶，自然而然者耶。乡绅以文章节义显者，项背相望，安知霖雨天下者，不龙若哉。
　　
　　燕孕奇踪
　　
　　州南八十里扒炉沟，有石燕。青元，大小不一。人以锹镢取之，层层相连不绝。头项羽毛显然，每丛集若同巢者。孕妇产难，两手各握一枚，立应。
　　
　　胡洵阳曰：燕之为物也，出以春，处以秋，得相时之智 ，贺新厦顾旧室，笃恋主之忠，颔似之，则封侯万里，梦协之，则致位三台。或昭真淑于孤婺之门，为节。或寄吟味于夫君之侧，为信。今盖不知燕之似石，石之似燕也?窃谓其形类，则其事类也。是在观景者远奋扶摇之上，勿回于藩篱审视突栋之间，毋安为寝处，则不失石燕之义矣，若徒以其石而已也，即什袭珍之，祗足令周客掩口耳。
　　
　　附 初修志八景
　　
　　翠峰覆斗（以山在河曲，非州景，故不入志。）
　　
</div>
    <div class="pagination">
<a href="保德州志_page15.html">上一页</a><span>...</span><a href="保德州志_page11.html">11</a><a href="保德州志_page12.html">12</a><a href="保德州志_page13.html">13</a><a href="保德州志_page14.html">14</a><a href="保德州志_page15.html">15</a><span class="current-page">16</span><a href="保德州志_page17.html">17</a><a href="保德州志_page18.html">18</a><a href="保德州志_page19.html">19</a><a href="保德州志_page20.html">20</a><a href="保德州志_page21.html">21</a><span>...</span><a href="保德州志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
