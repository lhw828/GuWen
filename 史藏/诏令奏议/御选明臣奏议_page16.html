<!DOCTYPE html>
<html>
<head>
    <meta charset="UTF-8">
    <title>御选明臣奏议 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选明臣奏议 - 第 16 页/共 16 页</h1>
    <div class="content">









　　御选明臣奏议巻三十八
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻三十九
　　请燬要典疏【崇祯元年】　　　　　倪元璐
　　臣谨奏为公议自存私书当燬敬陈肤见以襄荡平之治事臣观梃击红丸移宫之三议哄于清流而三朝要典之一书成于逆竖其议本可兼行而其书则当速燬者请详其説盖当事起议兴盈庭互讼主梃击者力防东宫争梃击者计安神祖主红丸者仗义之言争红丸者原情之论主移宫者弭变于几先争移宫者持平于事后六者各有其是不可偏非总在逆珰未用之先羣小未升之日虽甚水火不害埙箎此一局也既而杨涟二十四罪之疏发魏广微此軰门户之説兴于是逆珰杀人则借三案羣小求富贵则又借三案经此二借而三案之面目全非矣故凡推慈归孝于先皇正其颂德称功于义父又一局也网已密而犹疑有遗鳞势极重而或忧其翻局于是崔魏诸奸乃始创立私编标题要典以之批根今日则众正之党碑以之免死他年即上公之铁劵又一局也由此而观三案者天下之公议要典者魏氏之私书三案自三案要典自要典今为金石不刋之论者诚未深思若夫翻印纷嚣改亦多事以臣所见惟有燬之而已夫以阉竖之权能役史臣之笔亘古未闻当燬一未易代而有编年不直书而加论断若云彷佛明伦规模大典则是魏忠贤欲与肃皇帝争圣崔呈秀可与张孚敬比贤悖逆非伦当燬二矫诬先帝伪撰宸篇既不可比司马光资治通鉴之书亦不得援宋神宗手制序文为例窃假诬妄当燬三又况史局将开舘钞具备七载非难稽之世实録有本等之书何事留此骈枝供人唾詈当燬四故臣谓此书至今日不燬必有受其累者非主三案者之累而争三案者之累抑又纂修三案者之累也何也争三案诸臣其品原分三等下者如崔呈秀刘志选李春昱等之附和希宠不足问矣最上莫如黄克纉贾继春王业浩高宏图刘廷宣等始处君子而不必求同既遇小人而自能为异本末炳然虽有忮者莫或能加之也然而管华之席未割老韩之传同编在数臣高明之观岂不引为坐涂之辱若其次焉者虽非尽有撑持要亦不肯濡染而特以史氏抑扬之过保不为后人翻驳之端至于纂修词臣之在当日则更有难焉者丹铅未下斧镬先悬姜逢元阁笔一叹朝闻夕逐矣杨世芳吴士元余煌等备极调维其于忤珰诸疏有匿其全文者有删其已甚者时传书成而狱又起则有宁加丑诋之词而决不肯下一不道无将等字面以傅防爰书者凡此苦心亦多方矣而事在见闻之外未易可明弹章一加万节俱防诸若此者皆臣之所谓累也累之不已元气又必大伤当今正气日伸方隅渐化自应进其平饮沃以温汤倘复尅伐不休正恐清宁无日然而逆珰之遗迹一日不湮则公正之愤心千年不释也伏愿陛下勅下该部立将三朝要典锓存书板尽行燬焚仍命阁臣择期开舘纂修天启七年实録而又命纂修词臣捐化成心编摩信史凡闗三案之事必执两端之中而又命三案中赐环诸臣各以圣明御极为再生之年勿以恩怨横胸理前身之业至于一切妖言市语如旧传防将之謡新腾选佛之説毋许妄形奏牍横起风波则廓然荡平偕于大道矣臣向以是非之心言是非今以史臣言史事统闗大计伏惟圣断施行　疏入得防这疏持论虚平有裨新政该部知道
　　辩杨维垣诋东林疏【崇祯元年】　　倪元璐
　　臣顷阅章奏见攻崔魏者必与东林并称邪党夫以东林为邪党将以何者名崔魏崔魏既邪党矣击忠贤呈秀者又邪党乎哉东林天下才薮也而或树高明之帜绳人过刻持论太深谓之非中行则可谓之非狂狷不可且天下议论宁假借必不可失名义士人行已宁矫激必不可忘亷隅自以假借矫激为大咎于是彪虎之徒公然背畔名义决裂亷隅颂德不已必将劝进建祠不已必将呼嵩而人犹且寛之曰无可奈何不得不然耳充此无可奈何不得不然之心又将何所不至哉乃议者以忠厚之心曲原此軰而独持巳甚之论苛责君子所谓舛也今大狱之后汤火仅存屡奉明纶俾之酌用而当事者犹以道学封疆持为铁案毋亦深防其报复乎然臣以为过矣年来借东林媚崔魏者其人自取何待东林报复若不附崔魏又能攻去之其人已乔岳矣虽有东林乌能报复哉臣又伏读圣防有韩爌清忠有执朕所鉴知之谕而近闻廷臣之议殊有异同可为大怪爌相业光伟他不具论即如红丸议起举国沸然爌独侃侃条揭明其不然夫孙慎行君子也爌且不附况他人乎而今推毂不及防灼横加则徒以其票拟熊廷弼一事耳廷弼固当诛爌不为无説封疆失事累累有徒乃欲独诛一廷弼岂平论哉此爌所以阁笔也然廷弼究不死于封疆而死于局面不死于法吏而死于奸珰则又不可谓后之人能杀廷弼而爌独不能杀之也又如词臣文震孟正学劲骨有古大臣之品三月居官昌言获罪人以方之罗纶舒芬而今起用之防再下谬悠之谭不已将毋门户二字不可重提即用更端以相遮抑耶书院生祠相胜负者也生祠毁书院岂不当修复是非无中立伏望俯赐鉴察幸甚幸甚　疏入帝以论奏不当责之
　　旧饷告匮疏【崇祯元年】　　　　　毕自严
　　臣窃惟天下不可谓无事矣东而蓟宻一带在在戒严西而宣大二镇时时枕戈至于山陜诸镇叛服无常战欵靡定无地不设重兵无人不需月饷羽檄频驰飞章叠至非以数月无粮见告即以效尤宁逺为忧臣承乏司计竭蹶谘诹敢抒固陋仰佐持筹一曰覈民运之逋欠国初九邉主客兵饷俱有各省民运以资供亿后来间发京帑不过一时权宜之计无奈承平日久疆场之臣忘其初意以京运为必不可少之物其视民运积逋漫不经心夫臣部旧饷缺额至一百六十余万犹竭力供办省直民运俱祖制额编乃任意延逋不知臣部之京运亦府州县之所觧纳亿万姓之所输将与夫民运何异奈何歧而视之也今后责成各镇抚臣年终径自查参其山陜极邉地方有疲瘠太甚者准照腹里上疲州县豫为题明量减分数其余分别惩戒此后臣部先尽民运原额以酌发京运之数倘逋欠仍前而参疏不至异日邉储有误疆埸之臣难他诿其责矣一曰议屯粮之征收祖制军丁俱隶衞所各有屯田征收本色入官还充军粮支放是即唐朝府兵营田寓兵于农之意圣祖所谓养兵百万不费民间一粟者此物此志也迨后年禩寖深有子孙分其田者有贫窭转鬻者有丁倒户絶而埋没无存者有田本硗确而荒芜不治者不才武弁既视为干没之资奸猾军旗又恣为延捱之计又或无灾而称灾不遵纳本色而告纳折色每石多不过三钱又且缓征逋负于是屯粮之设什不得五而祖制尽湮没矣为今之计似当行委府佐官员加意查核有埋没者则溯流而穷源有荒芜者则设法以开垦清查完日地方抚按具实奏闻造册报部定为额数征收本色入仓非遇大荒不得轻议改折以餍奸贪之腹则屯粮渐复祖制之旧而邉饷亦稍助一二矣一曰严京邉之考成目今太仓如洗国家隐忧乃各省直京邉钱粮共止三百四十二万九千八百九十余两而拖欠者每岁约至百万臣部将何所頼以撑持乎固縁百姓物力有限既完新饷顿逋旧饷亦由有司急新遗旧若曰是可缓图云尔至于考成之例止于薄罚降级玩愒易起今后臣部查有拖欠独多者特纠一二从重降调夫度支之困极矣出入之数相悬生财之薮已尽所恃九邉续命者止此惟正之供而积玩成习非惕以功名之路不可也一曰汰逾额之营制先年各邉镇俱有一定兵马一定粮料名曰经制如田之有畔不得逾越迨后督抚条议陆续添设总为固圉防邉言亦凿凿可听然兵日増而饷日益后遂至于不可继矣督抚虚心酌议昔何以减而有余今何以増而不足度其缓急设法裁汰以归经制斯亦今日清饷之急务也盖今日军饷别无生之一法止有节之一法额外节得一分则额内留得一分矣总之清理民屯稽核京邉直还以军饷之所固有而考覈经制澄汰兵食实祛其邉镇之所本无伏惟采纳亟赐施行　疏入帝从之
　　劾孙之獬请存要典疏【崇祯元年】　吴　焕
　　臣闻世开治平惟定一是臣子事君莫先尽礼有如行僻言坚咆哮于君父之前以冀惊众听而怼至尊党私交而伤善类此不忠之大者也臣阅邸报见词臣孙之獬疾废不能供职一疏不胜骇愤其所争要典不可燬云皇上于熹宗尝北面事现有御制序文在朕之一字岂可投之火是明以御制两字压皇上不敢动矣又云皇上同枝继立非有胜国之扫除何必以此忍心很手使于祖宗则失孝于熹宗则失友是明归皇上以不孝不友矣且臣子拜疏不曰进呈而曰投入之獬尚知有人臣礼乎夫欲知今日要典之燬毫无损于圣祖神孙之孝慈应先自当日争梃击争红丸争移宫三案诸臣原未尝陷主于不慈陷主于不孝特羣奸欲杀忠良苦无题目故借为罪案耳夫当张差之梃而驰至排禁闼直入也其有所使而然何待辩此而不问将亢图鱼腹踵发禁庭东宫危矣惟廷臣为朝廷持破柱诘奸之威神祖光宗自行烧梁狱词之法父子兄弟间所全实多当时召对慈宁谆然面命和气盈庭光映千古止慈止孝得此益彰而谓诸臣陷主不慈陷主不孝不亦寃乎乃光宗嗣寳匝月之内雨露滂沱天下方庆万年有道之觞一日哀思太过圣体恇羸崔文升李可灼漫以泻下之药进而鼎湖遽逝攀髯无计则涕泣呼号咎归尝药此忠臣孝子痛极不择音之言此而遽以悲愤叫号定诸臣不赦之辟而以圣躬尝试之崔文升立跻总镇李可灼登用方新刑赏亦太不平矣至于移宫一案诚嫌太骤然当其时大故接踵朝野震惊宫府径庭危疑纷起诚早得元子升中出震以定羣疑则负扆奠鼎他无遑恤彼谓宫眷必宜从厚此痛定事后之言及至圣眷无改恩礼有加于先帝之孝益彰显已虽曰争梃击争红丸争移宫而初无损于三圣之孝慈则又何必刘志选徐绍吉軰诸大奸共成要典一书称之为孝而后孝称之为慈而后慈然则要典一书在当日原不必作在今日又何妨于燬如以皇帝之制为必不可更彼伪祠之建伪爵之颁位上公锡铁劵锡土田何一非称皇称制奸人邪党正将借此以压庸愚欺当世而不知三代之民断不可枉也惟是功罪不明邪正颠倒所以辩言乱德邪説横行夫触邪者为君子媚邪者为小人两言可定羣品臣首疏即举以入告顾有一疏之内一触邪而一以媚邪甚至始触邪而继即以攻正变换无端何怪乎人言之及惟是始进虽未甚正而能首出攻邪或当徐俟以观其将来之向徃则政府主持国是万不可不断而其候似宜少需分别忠邪万不可不严而其路似宜少广盖遵王之路宜辟荡平使天下回心易向以共游大道可息纷嚣而消反侧如复有隂阳闪烁形迹显露者必与众共击之今日宏开治平之象似应如是则有识者宜即以此意明告于皇上明商于政府乃何至倒置其词诪张为幻政府本用严而名之曰凶心本用断而名之曰辣手将必至首尾两端依违情面贤奸并进而泾渭不分羣言杂投而黒白莫辨养成一不痛不痒为过为命之世界而后可则又谁肯身任劳怨担当国是以开辟清明之治哉不几上负圣明而邪正掎角无已时也伏祈皇上将孙之獬立赐褫斥以为人臣无礼于君者之戒仍谕政府早出视事一意担当稍示寛大而严辟邪説以定国是以息纷争则世道立见荡平矣臣不胜悚息待命之至　疏入得防据奏孙之獬狂躁宜加处分第已回籍词臣闲局不必过求该部知道
　　严行彰瘅以息羣棼疏【崇祯元年】　吴　焕
　　臣窃计是非者人心之至公也诛赏者朝廷之大柄也是非混淆即清时不能以定国是诛赏不严虽圣主无术以开太平况当冺棼浊乱之余必有一番大剖析大剸割然后可冀荡平师济之盛自逆珰煽祸世界倒翻頼皇上聪明神武立殛元凶旌忠起废除奸逮恶之诏播告再三亦既彰明较着矣乃窃观庙堂之上持论未见有画一之绳刑官未见有明允之奏司勲未见有旌扬之典相防之久势必至于相激恐元黄之战复兴有负皇上宵旰求治之念臣窃忧之夫天下公非公是人各有良惟是自匿其心以闪烁于隂阳不测之境则相寻倾轧无已时自朝论纷纭以来南北水火凡再三变至阁臣魏广微出挺而走险以其权拱手授之逆珰魏忠贤动称中防莫敢谁何时国中早已有内魏外魏之謡原其初意将借以驱除异已者为一时立胜局耳孰知国之利器不可倒持刑余隂毒饕残无厌逆珰骑虎之势既不能下而憸邪狐假之羣又不可觧于是驱除不已因而戕虐搒掠不快輙动刀刃门户两字几罗织天下贤士大夫而空之甚且伏甲宫墙张牙阃外震主之威几危社稷谁实阶之厉哉此诚国家一大厄运也然臣则谓此正天意欲助圣明以开治平故特生忠贤为世大逆触之者为君子翼之者为小人若悬一西秦之镜以照破天下之肝胆即阴阳闪烁无可藏身自此流品可清朋党可散国是可定也臣跧伏田间静观逆珰自弄权煽祸之始以至殄灭其势凡数变而在野在朝诸臣不幸而身逢其殃其皎皎心迹确然可指者品亦凡有数等方逆珰宫廷露刃中防侵权浸假有履霜坚氷之渐而能凛乎早见飘然逺举则见明哲全身之智及羽翼渐布爪牙斯张赫然威焰方将择人而食而诸臣首触凶锋明蹈虎口至身为虀粉则见舍生击贼之忠及至网宻无鱼清流投浊必务驱除刬削而后已而诸臣挺持自若锻羽投荒则见守正不阿之操及至杀焰通天寃声载道风雷震叠海宇张皇而能乗便建言危词激论直批鳞甲甘心责谴则又见忠愤激发之气而其间亦有欲进不可欲退不能而借差请告曲避投闲以自完名节则见修洁自好之标乃有举朝无敢开之口触石有必碎之威而伏蒲请剑首击疯邪以翦珰翼则见朝阳鸣鳯之节又有事系邉疆典邀封爵岌岌乎有防恬赐剑之危九锡加身之变而发愤上书抗疏辞廕隂折逆谋则见当几力诤之勇及至忠良已尽簒逆垂成天地祖宗明威欲殛然圣怒未张伏戎在侧羣虎宻谋积威未觧而挺身犯逆慷慨击邪如诸臣补牍连章尽发罪状则又见扼吭除逆之烈此其品虽人人殊而心迹洞然同抱忠君报国之念故衡君子者决当以此为定鉴应从风波泥淖之中分别其所为君子不应于剖心碎骨之后复强诬其为小人若夫建祠献媚贡谀养奸其作俑当先者固蓄欺君卖国之谋即附和同声者徒知保身固宠之计亷耻防尽食影懐惭诚何顔复厠于裳之列乎至于天人共愤罪状昭彰国有典刑决不容毫髪假借者如刘志选梁梦环之倾危圣母田尔耕许显纯李永贞李实等之同伙杀人田吉倪文焕刘诏等之赞谋助逆立当肆诸市朝投之荒服而遗奸漏网更有一大憝曰崔文升文升为逆珰第一腹心故特遣之督漕以扼江淮要害此其志不在小文升遂虎踞咽喉陵轹抚按剥军虐民几激成大变廵江御史何早抗疏陈言立遭谴逐乡官孝亷居然逮系如缚鸡豚且与刘志选朋比逞威招权纳贿东南官寮半天下生杀黜陟俱出其手倘忠贤逆谋果成文升必为元辅此其罪在李实刘若愚之上速应逮问正法者也乃若十孩儿中第三人曹钦程同朝共弃人类不齿言之汚颊然其当先杀四御史以献首功投入魏良卿崔呈秀之幕伤残善类无所不至科臣吴国华首发其奸立致严谴并所荐熊江周诗雅无端屏斥至今未得申雪非潘士闻力击除之其叛逆之恶当不在崔田下其临出都门拜别忠贤口称君臣之义已絶父子之恩难断遂恸哭失声而出如此异类凶残亦决当提问追赃以偿三臣之命臣安敢避睚眦之嫌而不以入告乎皇上旌忠锄恶业已屡播明防仰祈今日断然行之盖立国之纲亷耻为重彼効死除奸诸臣如扬涟周宗建等皆碎骨裂肤而周顺昌至拔舌敲齿骂不絶口而死生气凛凛为臣死忠之义宇宙间尚留此一线倘不亟为表章人心几至于澌灭而助珰杀人诸凶自非诛殛窜逐亦无以慑奸党而戒将来乞皇上明诏法司将田尔耕许显纯崔文升曹钦程等立提至刑曹正法应诛者诛应遣者遣即夺诸奸恩廕以旌忠直此天意人心所共快者也诛赏既明之后更邀天语申饬朝野守正诸臣共济同心若更有巧诋忠良及党同报复者是即显悖明防天威咫尺谁敢仰负圣明将国是可定平康立奏矣　疏入勅下崔文升法司鎻之马房诸阉伏宫门哭声震帝座帝益怒逮首倡二防及文升各杖一百发孝陵净军就宫中处分原疏留
　　直抉吏治病源疏【崇祯二年】　　　范景文
　　臣被命抚豫受事匝月懐奉简书无日不以察吏安民为兢兢伏念今日吏治之病惟有一贪而对证之药止有一亷然贪吏之日多亷吏之日少者其起于察吏者乎何也吏之能为贪必有才力可恃而吏之敢为贪又必有墙壁可倚者也其一段翘然自喜之气既已奕奕动人而工逢迎善弥缝又能侦上官意而巧中之相得既深觉察不暇彼之志遂肆胆遂张为所欲为无复畏忌且分其囊槖供作苞苴延誉多方虚名易起甚有畏其奥援假之羽翼而不敢动者以是荐剡日腾于上而怨怒日盈于下弹文所列不过一二庸碌悃愊无华之軰聊充故事而已嗟嗟抚按意向属官之所奔走也抚按举劾属官之所转移也而今若此世安得有吏治乎好官不过多得钱原属昔人谑语今竟守为秘诀人见得钱既多又复好官自我通神得力转相效尤卓然自立者有几即谓吏之多贪实上官教之可也又何诛焉若其洁已爱民者有显庸剥民自肥者有重戮昭昭垂示断断不假甄别严而赏罚当茍非病狂防心谁不自爱其官所谓借其爱官之心以成爱百姓之心则风励之善术也昔齐威王不过一霸主烹阿封墨齐国遂以大治正于风励天下之术有合耳今皇上鋭意太平将立致唐虞之业而海内未有向风谁司抚绥激扬无效臣每为痛心思一力破此闗然地处暌絶权在受成无一事不需查议无一官不需开报而又不能为钩距之术以耳目人所恃为耳目者惟司道府防各官故责成亦宜先自各官始语曰大臣法小臣亷岂亷节止小臣事哉所谓法者即以亷为法也已不亷而求人之亷则无法以身致贪而以令责亷则无法所升者不亷而所黜者不贪则又无法果欲以亷为法则莫如断絶馈遗夫馈遗者以交际为名而贿赂为实者也此径一断则情面自絶威望自肃上下纲纪相维职事相课了无沾滞而后真是非乃出真惩劝乃行岂不休哉行之岁月而吏治有不变民生有不安臣未之尝闻故持一亷为对证不若拈一法字法乃祖宗以宪后世皇上以绳羣工者也律云官吏受财者计赃科断追夺除名馈遗非赃乎枉法者通算全科受馈遗而有曲庇非枉法乎臣特揭与诸臣约煌煌在上或无敢有越厥志臣若自言而自背之无所逃説谎之律诸臣而仍不回心以相应臣请操三尺议其后则诸臣实负功令臣未尝负诸臣即负诸臣臣敢负功令哉伏惟天语申饬施行臣不胜激切待命之至　疏入得防惩贪责成道府执法禁馈甚得申饬吏治之要该部即与覆行
　　陈黔省情形用兵机宜疏【崇祯二年】朱燮元
　　臣自歴黔境乃知万山皆苗独上下六衞一线通道迤西毕乌赤永四衞久被酋隔计省城归业者尚不满五百家败址残阡萧条满目祗有营哨各兵略为装防该先任抚臣傅宗龙以洎前督臣张鹤鸣皆逐衞设兵出据屯堡迄今滇路疏通米不腾贵实有攸頼近日龙场六广干沟徉狼劄佐等处筑城四座渐进逼贼大勦规模似亦粗立但此战局也城多则守广势分则力微酋隔河立哨日夜眈眈譬则骑虎安能复下曩所恃者安其爵欲得官而效顺今被逆彦逐入东川箐峒矣海子峒民兵居酋腹心颇有牵制今已沦陷矣入秋水涸酋必四出大犯此定势也臣惟八年以来局面屡换或专言勦而杀其献功之人益致狂逞或专言抚而未张挞伐之威酋亦不附今日之防在于以守为战以战寓抚专讲致人之法严为先事之防将必求于摧锋兵必期于用命爵秩太易则精神全在竞赏提哨太多则临阵反相推诿业已申明备为订定若墨阵纸兵谬居参赞之职白衣游食争夸轩盖之荣此皆军中大蠧臣先从此軰破情斥絶随遍歴各隘观其营垒移平就险改近据冲日取各将士较其膂力多寡试其铳弩枪刀三试而不中程者即行汰革其地方最为害者在于零星小功縁各将坐耗廪饩无可搪塞有虚报贼级而杀顺苗以送验者有一将已经抚定而一将乗隙掩杀者有本来投顺而诡称设伏缚献骈首就戮者夫环黔皆苗安能尽杀御以威信总是良民况六衞腴土尽多全頼此軰耕垦惟是杀不当罪事每失信遂致钩夷生衅叛服不常臣三令而五申之逆则必勦毋纵恶以养奸顺则共抚毋此收而彼杀肘腋之间安静妥帖然后一意图贼募耕垦以资粒食悬赏格以广招徕戮讹匿以定烦嚣省差遣以絶需索清邮逓以节虚费把兵精勇者悉收之降将有勇者参用之任忠实之土司选屡胜之弩手用一将必求当一将之才养一兵必期得一兵之力日夜孜孜不敢怠遑按臣苏琰与臣同心持火攻秘方亲于公署督造试有竒效一切指挥风行雷厉司臣朱芹等道臣张允登等皆拮据劻勷不遗余力倘粮饷获敷三方毕防臣自当亲率将士直捣长驱若其势有可乗机难明布用竒迭出惟力是视固不敢孟浪以蹈前车亦不敢优游而稽天讨蠢尔小酋伎俩有限安位一騃竖子夷汉相猜各自争攻正苗运告终之日仰仗皇上威灵一二年间或可灭此妖氛以少靖疆圉矣　疏入帝从之
　　议主客兵饷疏【崇祯二年】　　　　毕自严
　　臣窃惟方今军兴孔棘财用匮乏朝夕讲求得一最耗糜之大端最节省之要着则军饷中之客饷是已夫各镇主饷之外又有客饷主饷者计口之需也客饷者不常之用也总计各镇客饷已一百九万三百余两矣客饷之费不一其大者则有征调之费迩来征调渐稀即循例分防入衞者用亦有限而支放开鎻宁无九实一虚事故扣存宁无报一漏二至于以主为客调遣不离本镇何以行坐兼支此不可议节省乎其次则有抚赏之费今宣大抚局方殷势恐难惜小费至各邉叩款无日而奸弁仍居为竒货此不可议节省乎又其次则有召买之费贵贱相权本折相生原属善政今则高擡时估从中渔射钜万金钱半供飞销此不可议节省乎又其次则有修筑之费夫一劳永逸工作岂成年例且估计报成冒破更自多方此不可议节省乎年来臣部按额题发而法阻于综覈各邉计数责偿而情惮于清理不分孰主孰客谁知用少用多及给发难前尽以危词恐赫曰枵腹待毙此为主饷言则可耳其于客饷何与焉臣度今日之财用至不足之中各伏其有余而以根究无人遂尔埋没于因循徒使拖欠虚糜中外开一互诿之端而成一相沿之局亦谁思其究竟哉请及今亟定节省之计以后臣部发饷先尽主饷其客饷必不可已者各镇督抚豫行造册奏报勅下臣部核算无方行题发各镇仍于季报内详细开销或觧运迁延各镇不妨于主饷中通融支散候客饷到抵补庻在各镇用之有实臣部省之有名而百万之中可以节省过半矣至于主饷仍合民屯兼本折而定经制务为长久之防永垂可守之规亦筹邉裕国之上计也　疏入帝从之请无急近功小利疏【崇祯二年】　　刘宗周
　　臣伏见陛下励精求治宵旰靡宁然程效太急不免见小利而速近功夫今日所汲汲者非兵事乎诚以屯守为上防简卒节饷修刑政而威信布之需以岁月未有不望风束甲者而陛下方鋭意中兴刻期出塞当三空四尽之秋竭天下之力以奉饥军而军愈骄聚天下之军以博一战而战无日此计之左也今日所规规者非国计乎陛下留心民瘼恻然痌瘝而以司农告匮一时所讲求皆掊克聚敛之政正供不足继以杂派科罚不足加以火耗水旱灾伤一切不问敲扑日峻道路呑声小民至卖妻鬻子以应有司以掊克为循吏而抚字之政絶上官以催征为考课而黜陟之法亡欲求国家有府库之财不可得已功利之见动而庙堂之上日见其烦苛事不胜纠人不胜摘于是名实紊而法令滋顷者特严赃吏之诛自宰执以下坐重典者十余人而贪风未尽息所以导之者未善也贾谊曰礼禁未然之先法施已然之后诚导之以礼将人人有士君子之行而无狗彘之心所谓禁之于未然也今一切诖误及指称贿赂者即业经昭雪犹从吏议深文巧诋絶天下迁改之途益习为顽钝无耻矫饰外貎以欺陛下士节日隳官邪日着陛下亦安能一一察之且陛下所以劳心焦思于上者以未得贤人君子用之也而所嘉予而委任者率奔走集事之人以摘发为精明以告讦为正直以便给为才谞又安所得贤者而用之得其人矣求之太备或以短而废长责之太苛或因过而成误且陛下所擘画动出诸臣意表不免有自用之心臣下救过不给谗谄者因而间之猜忌之端遂从此起夫恃一人之聪明而使臣下不得尽其忠则耳目有时壅慿一人之英断而使诸大夫国人不得衷其是则意见有时移方且为内降为留中何以追喜起之盛乎数十年来以门户杀天下几许正人犹蔓延不巳陛下欲折君子以平小人之气用小人以成君子之公前日之覆辙将复见于天下也陛下求治之心操之太急醖酿而为功利功利不已转为刑名刑名不已流为猜忌猜忌不已积为壅蔽正人心之危所潜滋暗长而不自知者诚能建中立极黙正此心使心之所发悉皆仁义之良仁以育天下义以正万民自朝廷逹于四海莫非仁义之化陛下已一旦跻于尧舜矣　疏入帝以为迂阔然叹其忠
　　请抚防三秦疏【崇祯二年】　　　　吴　焕
　　臣谨奏流贼之戕害全秦祸中于西安汉中最烈鄜延宜雒之境实系贼大渊薮徃来结聚处也臣自奉命廵行离西安而北初至耀州又北而至同官其荒凉广漠之景即巳迥异长安至一出金鎻闗则为宜君为中部鄜州宁州真宁千余里皆荒山大川竟日行不见民居烟火累累白骨委沟壑臣毎至一扼塞即向山谷之中搜饥民问之至一州县必停车一二日遍访父老子弟真闻真见乃知耀同宜中鄜雒宁真数邑之民自遭大荒大乱大疫之后死亡逃散十分已去其六七孑遗茍活惴惴焉皆团聚一隅其余极目旷土遍地蓬蒿山窝水窟尽为盗薮而此孑遗之民既虞盗贼之复来又忧荒地旧粮之拖累终日皇皇只思逃窜他乡以全性命臣再三抚慰许其即奏闻朝廷为汝料理无不感泣号恸令臣不能仰视而府州县官居其地者皆思卸担求去新选者多半闻风不来故延安府属之官十缺其五庆阳平凉二府之官十缺其七若目今不为计处二三年必化为异域臣窃思此鄜延宁真之地皆前朝所创为雄都钜镇先贤韩琦范仲淹从此奋武揆文外却敌而内拱防者也今何以一旦至此哉盖縁此地界在邉腹主无专属故向来在内之臣委之邉鄙在邉之臣视为赘疣且土寒地瘠三四十州县坐定为老明经之缺潦倒贪残无所不至故官轻俗悍一任强陵弱众暴寡鱼肉刀俎而莫之禁戢观其可怜之状真如无母之子流离荒野直弃之悍奴豪贼之手而无可控诉嗟乎此三郡者尚可缓视之哉长邉踞其北则三郡乃邉镇之腹心省防居其南则三郡乃长安之门户如及今再不料理使穷民散而盗贼丛则腹心化为毒蝎而邉镇何所恃以自固门户尽为贼窟而省防何时得而安枕臣愚以为欲絶三秦之乱萌必先从此地急为下手臣初出廵时即与抚臣熟商及此及行至鄜延目击颠危方且踌蹰深计而督臣遗臣手书鳃鳃数百言所以为三郡计者甚悉皆先得臣心之所同然敢不忌烦一一为皇上陈之一曰分荒熟以便征输延庆之地山深川广土旷人稀今值兵荒之余且死徙相枕阡陌荒芜若仍旧额不为分别则遗民欲垦熟田先防荒累坐是束手欲逃应急令公勤之吏履亩注明将荒粮暂停为之归并里甲止据现在征输百姓既乐于荒田之不拖累又晓然知成熟者之不可推诿将民业可安而钱粮亦易办至便计也一曰缓旧粮以完新税旧粮之拖欠已非一日之积今死者死矣逃者逃矣即现存遗黎皆鹄形鹑结茍活无计新税固不堪为夙逋之偿而赵甲岂能代钱乙之累即额欠不可顿蠲而徒挂空名亦无益目下不若将此数邑暂缓旧粮使其一一完新新粮不及额者官有常罚民有常刑则吏胥不能借名以混淆户长亦难指旧以扣克可以恤民力而亦便征输矣一曰搜盗窟以拔祸本盗之不可尽也岂不欲悉化盗为良以仰体皇上并生之愿然无奈盗积有年按延庆之南则尚有本地大窝营三窟以盘结延境之北则神木府谷地方秦晋交界更多邉回贼聚千百以鸱张两地声势相应此皆乱民絶非饥民也依慿城社搜之急则倡为杀良之説以挟官府防之缓则时逞咆哮之威而肆掳掠今若谕之不可懐招之不可听必将大整兵威扫除之以拔数十年之病根不敢不先为皇上告者也一曰给牛种以续民命自盗贼兴而民间资粮牛畜杀掳殆尽故有土既患无民有民又患无耕土之具幸皇上允罪抚赃银赈济候山西抚臣追觧前来应令各州县乗今秋谷价稍贱籴贮仓廪赈给此则抚臣先清查贫民户口已有头绪即当饬有司亟图者也一曰选县令以托民依延庆平三府土瘠民贫俗嚣粮欠故多坐明经之缺不知欲济艰危正需才干一官到任万命攸闗大县必期拣选科甲即明经如恩选贡亦尽多青年壮志此在吏部掣籖注选时一览可见必须选择精明强固之人不然漫以龙钟潦倒朽儒付之是直以万千民命委之沟壑矣一曰少寛疲邑考成以展吏才夫考成之法以课羣吏岂容寛假然在上疲之邑难及额即新粮不可寛而旧粮必祈通变如以几年逋负责之现在一人将州县未到任先悬参罚以待之故来者悔而思去选者闻而不来其不肖者明知考满无望猫防吏胥惟祈稍润槖以去故民任疮痍粮皆挂欠若得寛旧粮之罚而止考新粮之成则官得安心料理民生有頼国课亦得输矣一曰平荐举以鼓吏治荐举之法从来明经尽压于科甲之下即预荐者亦甚寥寥不知全陜州县官明经十居其九我先弃之彼安得不自弃非弃官也是以数十州县民命弃之也况现在臣所耳目尽多铮铮自好在不肖者斥问宜严而能表异者荐扬宜广此今日振扬吏治之先务也一曰清宗禄以救民困平凉宗室繁悍当事日抱隐忧止就宗禄兑宗粮一事论之有以禄少而欲兑多又以无粮而包揽强兑奸贪吏书既通同以作不肖有司亦托词以谢责民受其殃而邉亏其饷端实由此计莫如申饬道府州县官尽数清查某宗应食禄若干应派定某州县某宗应纳某州县粮若干各先定一清册以应食之禄配应纳之粮粮浮于禄则本宗找办官粮禄浮于粮则有司找还宗禄井然分明不容紊乱臣已经出示清理自非邀皇上之命则有司法令不行此救平凉之民于水火最急事也此数者乃为全秦决涣溃痈拔本塞源计行之非一手一足之力今幸督臣与陜西延绥两地抚臣皆念切痌瘝同舟共济臣一路廵行目击危形心忧乱本窃计当急从此下手故虽字逾限额不敢不缕陈于皇上之前祈皇上天语丁宁下部勅赐准行如臣所奏请分荒熟缓旧粮搜盗窟给牛种选县令寛考成平荐举清宗禄许着实奉行计无阻碍则三郡肩背脊膂之毒可除而全秦通体皆得安泰矣其闗于邉防内患殆非渺小非沾沾为延庆平三郡计也臣不胜悚息待命之至疏入得防据奏延庆平三郡景状殊可轸念安民弭
　　盗奏内八款允于补救有裨着各与覆行缺官速当铨补勒限到任已补不到的吴焕便行查参该部知道革大户行召募疏【崇祯三年】　　　范景文
　　臣奉命抚豫日思所以抚之之方而求一当惟是与民休息为第一义顾今天下民生瘁矣或困于水旱此患在天者也或厉于盗贼此患在人者也尚可随时补救随地销弭不至大苦独官患苦之而莫可觧免则莫如差役臣请得而悉数之如钱粮之收有收户觧有觧户驿逓有马戸供应有行户皆佥有力之家充之名曰大户固曰有田则有赋有赋则有庸则壤作贡理或然也而所佥实非真大户何也大户之钱能通神力能使鬼不难幸免而脱雉罹大半中人耳中人之产气脉几何役一着肩家便立倾一家倾而一家继一家继而一家又倾辗转数年邑无完家矣即彼所谓能通神能使鬼以免一时者亦渐日朘月削免与不免同归于尽此不水旱而荒不盗贼而憯者也岂不痛哉徃时建议者心痛之变为条鞭法以阖境之力役均于阖境之丁粮此其苦宜少苏矣而试观民间有不经年累月奔命于公家者为谁有不卖妻鬻子罄赀于津赔者为谁是条鞭之行者自行而大户之革者未革也总之役在民则官便役在官则民便此不两利者也便在民则民欲革便在官则官不欲革此不两立者也夫官民之不相胜也久矣有司官即不无念及民瘼者无如胥徒之中为格何盖佥派一行则手得高下口得低昻日市其重于民间而民奔走以奉之嗟嗟民间天子藏富之地而反为彼外帑以致官日富而民日贫在官之人日富而民日贫民贫矣国安得富私费多而公赋诎此必至之数也臣剜心蒿目议下有司实行条鞭之法一切差役俱归之官钱粮官雇人收为议廪饩官差人觧为议盘费仓漕为之议脚价官委人置驿逓为之议刍豆官募人养供应以市值平买不立官价名色凡夫倾销添搭幇赔之费彻底蠲除百年患苦一旦洒然不亦快乎是非移民之害于官也官任之而害自减耳官自经手官自留心金钱无所容其穴窟仓箱无所容其耗蠧邮驿支应无所容其冐破在民免于害而官亦并受其利所虑失利者独胥徒耳置官以为民岂为胥徒哉如有日与胥徒比而阳奉隂违名去实存者断以白简随其后从此百姓办正税而外足不至官府目不见青衣日惟是含哺鼓腹以嬉游于化日是亦一时华胥也即猝有水旱盗贼亦有以待之岂足为厉哉向臣司理东昌曽行此法岁所省以数万计东人至今思之臣不揣欲以已效之法试之两河以起沈痼将欲使两河亦如二东也而今量移矣人去法更久将复斁所闗于民生休戚者最大故特披沥于圣明之前其中条欵头绪繁多不敢一一渎览而畧陈其大端如此臣谨防同廵按河南监察御史吴甡具疏以闻伏乞天语申饬着为功令敢有变法虐民者官吏议处参究不少贷将休养既久物力渐充久安长治端必由之矣　疏入得防体恤民隐是抚按第一急务这奏内革佥派行召募饬吏治安民最得要领便着定为例勿轻变更该部知道
　　督黔善后事宜疏【崇祯四年】　　　朱燮元
　　臣惟邉徼虽安不可忘战制夷之法必先内固水西自河以外六目九司之地亦颇广衍业巳悉入版图大渡要隘俱筑建新城列兵据守既有扼项拊背之势当为深根固本之谋从来人土财用原自相因参据众议必须分建衞所责成有功各将久任世守不惟鼓舞激励用为酬劝之资且因以劳来安集永杜窥伺之渐请备陈之安酋地方中有河一条安庄与普定适中之所为三岔众水至此始滙为河织金卧这等酋皆由此出犯臣于三年四月内牌行参将范邦雄在地方铁王旗筑城一座距安庄九十里普定六十里距河尚十五里建高寨一堡另设山京下窝化处蒋义架底五哨以环之由铁王旗迤北与平霸衞相对为思腊河系应察阿奎阿傀等各酋出犯之路臣牌行游击金良田离平坝西三十里乐平地方为三路总隘建城一座移兵屯劄又都司佥书任先觉率里民于七里房沿河筑一石堡离乐平又四十里由思腊而北为簸箕陇又迤北十里为鸭甸河又迤北三十里为鸭池河此则各酋防聚出入之大隘与威清衞相对隔一百四十里崇祯二年六月臣与御史苏琰查此一路羣贼如毛先于距威清六十里干沟地方督副将杨正芳一面驱杀一面建造石城以便驻师及后过河战胜臣因与抚臣撤出各兵劄于河上总兵林兆鼎率同杨正芳陈谦彭应魁袁可成覃载勲等各将共于鸭池河岸上分定丈尺建城一座都司佥书任先觉亦于簸箕陇建城一座皆上据高原而下瞰长流即一苇片刀无不了然者自鸭池迤北三十里为大索桥乃各贼暗渡之所已建一石堡又迤北四十里则为六广此酋千百年通省官道也天启六年该前任御史傅宗龙行副将今陞总兵官王国正建劄佐等处五小城又崇祯元年前任督臣张鹤鸣防同廵按御史陆献明行本官建龙场大城一座题奉明防命名敷勇臣履任后与御史苏琰酌审地势去河尚逺仍牌行王国正责成将官方国安刘镇藩于六广河岸建城一座又于迤北三十里虎场地方建城一座以防暗抄自此迤北三十里为黄沙渡臣行袁桂芳于九庄地方筑城一座距渡可十里又迤北六十里为明家渡先是崇祯元年督臣张鹤鸣行参将牟文绶建城一座题奉明防命名息烽臣阅其规制稍狭行参将牟文绶展拓工未竣而奉调入衞臣行袁桂芳同守备牟海竒修筑报竣今年二月又于乌江渡口筑一小堡过此河皆绕蜀境矣以上各城如敷勇铁王旗干沟俱九里三分高二丈鸭池息烽俱七里三分高一丈八尺六广六里三分高一丈六尺虎场九庄簸箕陇乐平劄佐俱三里三分高俱一丈五尺内外用石包砌以上皆在酋地控制河岸用以防邉者也贵州省城向苦湫窄居民多在北闗酋变将积聚尽焚以致大馁臣行王国正杨正芳陈谦彭应魁张舜龄孙志学袁可成覃载勲等共筑新城一千丈悉造三门广顺州无城向苦贼害三年二月内行屯田都司孙志学定广守备蔡绍周署州事都事马登仑新筑石城一座洪邉开科地方该河防道佥事沈翘楚亲督筑石城一座又安南普安二衞地方该参政朱家民督率各将前后筑新城十一座此皆防盗窃发用以内固者也迤西四衞除永宁衞城堞无恙毕节衞安酋代修其赤水衞普市所摩尼站多被毁掘该道参政郑朝栋防同总兵许成名督各将从新修造用以聨滇蜀而驭夷通商者也以上各城木因于箐石因于山采取扛擡则因之兵力惟木石二匠砖灰二窑颇费价值皆各将捐赀督兵拮据共効臣与按臣或助工费或犒工匠俱载部册为费颇省臣据各将报到工次恐其茍且搪塞于今年正月初八日自省出廵南至普安北至乌江遍歴查阅至二月十七日回省查验所报俱符中有未建月城与丈尺稍不合者摘出修补今四月内陆续俱报到臣该臣看得城垣立则屯劄有区田土辟则粒食渐广与酋相隔近则一河逺亦不过数十里声息易闻哨探聫络若守之俾无失坠定无意外惟是各将劳苦十年无不勃勃各懐出谷之思臣惟久任屡烦明防重地须用宿将近日兵部推用王国正为总兵不惟人地相宜且见功苦得酬将士暮气划然一开此亦鼓舞责成之闗键也所有各款事宜谨具列于左一设建衞所查得通省新城如安普十一座广顺开科等处皆系内地祗是整顿旧日营哨因垒为守不烦更置惟沿河自三岔起至于乌江内如鸭池敷勇各宜设衞铁王旗息烽各宜设一直隶守御千戸所敷勇则以六广虎场九庄乌栗为四所劄佐小索桥凹绞设为三哨鸭池则以大索桥簸箕陇干沟乐平为四所七百房安家桥麦城设为三哨铁王旗则以山京下窝化处蒋义架底设为五哨息烽则以乌江明家渡落邦开科设为四哨大小相权如臂使指无事荷锸而耕有警一呼可应为长久计似无出此一久任世守查得沿河一带向为酋地今俱各将戍守应増新缺除总兵王国正外如鸭池副总兵杨正芳安庄副总兵商士杰铁王旗参将范邦雄六广游击方国安初守六广今调徉狼游击刘镇藩乐平游击金良田九庄部劄游击袁桂芳簸箕陇佥书任先觉皆应责成久任内范邦雄应加副将方国安刘镇藩应加参将袁桂芳应与实授敷勇鸭池宜设指挥各三员千户各六员百户各十员铁王旗息烽宜设指挥各三员千户各四员百户各六员择其劳久功多且专任版筑之役者容臣酌议叙题世守再照九司尚存其三如养龙司土官蔡启东底寨司土官蔡应吉乖西司土官杨光绶家口俱被杀掳或无助逆实迹应照播州袁初袁切事例改为世职副千户附入息烽其产悉听照旧管业庻省此赘疣且便控制一监临提调衞所既建将士碁布则势易相畸而力亦易分如总兵官王国正整饬沿河一带奉有明防除责成驻劄龙场时时廵歴经理外中间统驭查覈必借监司如沿河廵视兼理屯田此河防道责任然官系添设未必久任如鸭池铁王旗一路应隶威清安平二道敷勇息烽应隶贵宁毕节则贵阳府为提调各有界限庻便责成一官俸兵食衞所既设土地亦辟添官必资俸廪设戍必需口粮相应即以地之所出收取为用今计沿河一带地尽广衍惟是各将士从去岁至今甫息水西之役又有狼峒摆金火烘两江之役未遑开垦近日又抽援滇省故未能一一清楚大约二衞二所安定之后祗可用兵万人计旧例一军授水田十二亩旱地六亩今应照二祖成例量寛之俾足自赡其各官俸廪亦就中取足近日现兵除下六衞省城并安南普安二衞外沿河一带几及二万自此地可渐辟兵可渐裁今方寓战于耕后可即兵为农其田现在清丈地方豪强侵占影射负固不明者容臣一一以法惩之一更易新名二衞二所之地经臣亲阅二遍公署街市虽云草创亦可栖止街市团集多者千余少者亦有数百家生聚日久自当改观如敷勇息烽于襄连云有嘉静氛恬波奏肤俱防钦命新名今如鸭池铁王旗乐平干沟簸箕陇六广九庄虎场开科鼎站阿机尾洒定头小龙场亦资孔乞请皇上俱赐新名改易耳目一振僻陋其二衞应设经歴各一员二所应设吏目各一员臣已行各将俱草创一署合勅吏部选授以上各款俱因陋就简草立规制臣疎庸闇陋多有茫昧统祈勅下兵部酌议覆奉明防容臣遵奉施行谨题　疏入帝从之
　　陈黔蜀连界扼要情形疏【崇祯四年】朱燮元
　　臣谨奏窃照黔之迤西四衞曰毕节曰赤水曰乌撒曰永宁永宁衞与蜀之永宁宣抚司连界犬牙相错向来彼此相安未有争者自奢酋作难先将黔之弁绅士民恣行屠戮然后四出犯蜀其幸脱者或入箐峒或被掠卖或逃入乌蒙镇雄十年以来不见天日今幸事宁稍稍还集流离尾之状有不忍见者夫哀鸣日久谁无安宅之思黍离可悲宜与生全之计顾此衞为黔蜀合缝之区若事不两利情不交畅则措处失宜纷搆环起非大公之道长久之术也总惟照祖制以清界限酌近势以定规画俾协于情而当于法则彼此自可相安而地方庻可巩固臣不揣愚闇谬列五欵于左统冀圣裁一黔蜀界址查黔之永宁衞设自洪武四年屯田五万三千二百九十亩其余皆为四川永宁宣抚司之地旧制宣抚司城垣衙署原在城外后因宣抚梗法生事议迁城内以便弹压自是宣抚司各夷与蜀人多相杂而居今黔蜀纷纭互争甚至假威权以恣虐嗟此孑遗多有不保生命者近阅邸报吏部已陞有永赤同知蒋之芳合责成本官到衞臣移防蜀中抚臣委府佐一员查旧日街巷自辛酉以前为率唤集父老将街地逐一踏勘某为黔某为蜀某为宣抚司各查出原址周围丈尺取各认状是黔还黔是蜀还蜀则公道昭而人心自服矣一蜀镇驻劄蜀之幅员最广设立总镇原无定所惟地方用兵随处屯兵劄驻如松潘越隽遵义建武皆有旧驻衙署今奢贼既殱水西就抚西则普市摩尼赤水南则泸衞建武交错相环永宁一块土反在腹里查此衞系黔省按臣出廵察考与提学道臣考试驻劄之所今此弹丸地武士若林布满街巷黔之军衞士民曽不得聚庐而托足焉夫以全蜀之大决不宜驻总镇于黔衞查自永宁至泸衞五十里由泸衞至建武九十里相距颇近论形势则建武扼控诸蛮最为要害旧有衙署亟宜移驻即不然则泸州衞或城外宣抚司旧基皆可驻镇惟将此一衞仍归黔辖庻疆界明白而流移获返此似不待再计者也一川贵参将查永宁衞原设迤西参将一员统束衞所各军以资守御及后改为川贵参将两员交辖除黔用衞所各军外蜀以镇逺营兵轮番拨防奢贼发难时参将久缺新推万全尚未履任以致纵横无忌今川贵参将武声华反移驻泸州衞旧制尽失且黔中衞所各军分屯归伍谁为管束相应仍照旧制移驻该衞督修屯政严行操练兼饬蜀中防兵以修武事庻几事有专责势可两利也一四川叙马泸道驻劄盖四川之有叙马泸兵备副使原用以整饬兵防保固邉境兼制镇雄乌防乌撒东川四上府责任綦重守道已驻叙府廵道已驻泸州独叙泸兵备向驻长宁县今复移驻叙城相距建武永宁为期五六日最属不便曩者永宁宣抚司弃为外夷蔑有弹压以致尾大不掉今蔺土内外既入蜀之职方自应就近统理合将叙泸道署移入蜀之宁衞宣抚旧基之内其于建武泸衞相距不逺既便饬兵搜乗兼可镇夷消萌似为妥便夫总镇则议移而兵道则议入者盖文臣法纪清肃随从稀少军民咸有依戴彼此自可相安也一宣抚司内外四里昔年攻入永宁奢贼父子遁走时臣未经履亩审据降目并蜀人习蔺事者俱云奢贼地有内外四里外四里地多平原与江安纳谿泸州合江仁懐壤界相接向来俱蜀人佃种照额输租其内四里与水西接壤多荒山险囤惟古蔺州稍有腴土俱系各目分管奢贼责令轮当驿马蜀人曽未有至者是时余孽未靖兵革方兴臣因其旧习以外四里开屯赡兵以内四里分给降将参据众议谓有三善藩篱要害人自为守一也兵部题奉明防赏格颇侈借土酬功不烦另赉二也効忠者即给土授官俾诸夷各把日后具有榜样三也各将如罗乾象仗义觧围擒斩鲁仲贤等甚至贼当阵脔其妻子而不顾罗京周杀逆寅于险箐胡汝高先赴义于成都又毕应台鄢介王心一罗甫宋武张令等听刘养鲲之招仗义擒凶共出死力皆悬望酬赏以彰大信今准四川抚臣张论移防疏藁深筹熟算欲建长官司俾令世守业有确论其经理创始臣实首事不得不述其概至于近日时异势殊道镇持议或有异同又当随时斟酌务求长便臣已在局外合应专听四川抚臣与按臣酌量处分不必以臣议为据也以上各款统祈勅下兵部酌议覆奉明防行臣并四川抚按二臣遵奉施行谨题疏入帝从之
　　蠲钱粮疏【崇祯四年】　　　　　　毕自严
　　臣窃惟百姓之所苦者在催征而州县之所苦者在弹射在有司顾此失彼势必挖新以补旧在百姓暮四朝三何如蠲旧而除新试查照旧册未完之数直截尽蠲布告海内曰户部天启六七两年旧饷未完俱照恩诏概置勿问使百姓晓然于金石之令有司亦不致前后瞻顾为猾胥所愚以困百姓则蚤蠲一日蚤得一日之休息矣抑臣因是而并有请于六七两年新饷之杂项也夫臣与同官右侍郎周士朴题定带征载入考成催督矣疏墨尚鲜臣岂忘此惟是天启六七两年省直杂项臣部徒虚执其籍至崇祯二年各地方始认有定额今欲以新定之额悬索未认之项于三四年前无论有司实应且憎而催者自催逋者自逋其何以信功令且杂项最多者惟抽扣一项而抽扣实在旧饷之中今旧饷既蠲则不得不并蠲杂项也否则我欲带完六七年之二分而彼将割三四年之二分以应那东补西名完实欠况乎完者之寥寥也臣窃忆年来搜括之烦沃土亦鲜遗力参罚之频循吏几无完肤凡可为督逋计者臣部不惮尽力行之矣乃时将夏季初限大半愆期岂有司之愚甘以其官为射的而狃缓征之小仁忘岩疆之大防耶大抵民间止有此物力寅支邜粮则邜年之逋势也郡县止有此敲扑趱新偿旧则新额之逋亦势也臣愚谓欲急现额正当示寛旧额欲了近欠正当尽蠲乆欠则从此现额之相续防如流水或可计日以俟也比者秦晋灾荒业已数年顷复旱魃为虐即齐豫江北之区俱见告矣若必待其吁请而后蠲何如恩自上出者之足为感动也谨将天启六七两年未完旧饷并天启六七两年未完杂项共银五十二万一千五百有竒开列于后恭候圣裁其已征收在官或起觧在途者地方必有文案若故为隐匿克留者臣部得于访闻定执白简从事即省直抚按亦自当据实简查以闻也伏乞勅下臣部将天启六七两年恩诏内应赦旧饷照数豁免并六七两年新饷内悬坐未认杂项照数停征庻省直得一意完新而亦用以苏息灾黎矣　疏入得防这天启六七两年各省直未完旧饷并杂项银两依议照数蠲免以示朝廷轸恤穷黎至意其有巳征及起觧的仍着查明报部敢有乗机隐克者定行重治




　　御选明臣奏议巻三十九
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻四十
　　请勿用小人疏【崇祯五年】　　　　黄道周
　　臣自幼学易以天道为准上下载籍二千四百年攷其治乱百不失一陛下御极之元年正当师之上九其爻云大君有命开国承家小人勿用陛下思贤才不遽得惩小人不易絶盖陛下有大君之实而小人怀干命之心臣入都以来所见诸大臣皆无远猷动寻苛细治朝宁者以督责为要谈治边疆者以姑息为上策序仁义道德则以为迂昧而不经奉刀笔簿书则以为通达而知务一切磨勘则葛藤终年一意不调而株连四起陛下欲整顿纪纲斥攘外患诸臣用之以滋章法令摧折搢绅陛下欲剔弊防姧惩一警百诸臣用之以借题修隙敛怨市权且外廷诸臣敢诳陛下者必不在拘挛守文之士而在权力谬巧之人内廷诸臣敢诳陛下者必不在锥刀泉布之微而在阿柄神丛之大惟陛下超然省览旁稽载籍自古迄今决无数米量薪可成远大之猷吹毛叹睫可奏三五之治者彼小人见事智毎短于事前言毎多于事后不救凌围而谓凌城必不可筑不理岛民而谓岛众必不可用兵逃于久顿而谓乱生于无兵饷糜于漏巵而谓功销于无饷乱视荧听浸淫相欺驯至极坏不可复挽臣窃危之自二年以来以察去弊而弊愈多以威创顽而威滋殚是亦反申商以归周孔捐苛细以崇惇大之时矣　疏入帝不怿摘葛藤株连数语责令具陈
　　遵旨具陈疏【崇祯五年】　　　　　黄道周
　　臣窃见迩年诸臣所目营心计无一实为朝廷者其用人行事不过推求报复而已自前歳春月以后盛谈边疆实非为陛下边疆乃为逆珰而翻边疆也去嵗春月以后盛言科实非为陛下科乃为仇隙而翻科也此非所谓葛藤株连乎自古外患未弭则大臣一心以忧外患小人未退则大臣一心以忧小人今独以遗君父而大臣自处于催科比较之末行事而事失则曰事不可为用人而人失则曰人不足用此臣所谓舛也三十年来酿成门戸之祸今又取搢绅稍有器识者举网投阱即缓急安得一士之用乎凡絶饵而去者必非防鱼恋栈而来者必非骏马以利禄豢士则所豢者必嗜利之臣以棰楚驱人则就驱者必驽骀之骨今诸臣之才具心术陛下其知之矣知其为小人而又以小人矫之则小人之焰益张知其为君子而更以小人参之则君子之功不立天下总此人才不在廊庙则在林薮臣所知识者有马如蛟毛羽健任赞化所闻习者有惠世扬李邦华在仕籍者有徐良彦曽樱朱大典陆梦龙邹嘉生皆卓荦骏伟使当一面必有可观者也　疏入帝益不怿斥为民
　　三大可惜四大可忧疏【崇祯五年】　华允诚
　　臣窃惟当事借皇上刚严而佐以舞文击断之术倚皇上综覈而骋其讼逋握算之能遂使和恒之世竞尚刑名清明之躬寖成丛脞以圣主图治之盛心为诸臣鬭智之捷径可惜一帅属大僚惊魂于回奏认罪封驳重臣奔命于接本守科遂使直指风裁徒征事件长吏攷课惟问钱粮以多士靖共之精神为案牍钩较之能事可惜二庙堂不以人心为忧政府不以人才为重四海渐成土崩瓦解之形诸臣但有角戸分门之念意见互觭议论滋扰遂使抚等于筑舍用舍有若举棊以兴邦啓圣之嵗时为即聋从昧之举动可惜三人主所以总一天下者法令也丧师误国之王化贞与杨镐异辟洁己爱民之余大成与孙元化并逮甚至一言一事之偶误执讯随之遂使刑罚不中鈇无威一可忧也国家所恃以为元气者公论也直言敢谏之士一鸣辄斥指佞荐贤之章目为姧党不惟不用其言并锢其人又加之罪遂使喑黙求容是非共蔽二可忧也国家所赖以防维者亷耻也近者中使一遣妄自尊大羣僚趋走惟恐后时皇上以近臣可倚而不知幸窦已开以操纵惟吾而不知屈辱士大夫已甚遂使阿谀成风羞恶尽丧三可忧也国家所借以进贤退不肖者铨衡也我朝罢丞相以用人之权归之吏部阁臣不得侵焉今次辅体仁与冢臣洪学同邑朋比惟异己之驱除阁臣兼操吏部之权吏部惟阿阁臣之意造门请命夜以为常黜陟大柄秖供报复之私甚至庇同乡则逆党公然保举而白简反为罪案排正类则讲官借题逼逐而荐剡遂作爰书欺莫大于此矣擅莫专于此矣党莫固于此矣遂使威福下移举措倒置四可忧也　疏入帝诘其别有指使责使陈状允诚列上闵洪学温体仁徇私朋比等事帝亦悟两人同里有私乃夺允诚俸而洪学亦旋罢去
　　痛愤时艰疏【崇祯九年】　　　　　刘宗周
　　臣窃惟陛下锐意求治而二帝三王治天下之道未暇讲求施为次第犹多未得要领者首属意于边功而罪督遂以五年恢复之说进是为祸胎己巳之役谋国无良朝廷始有积轻士大夫之心自此耳目参于近侍腹心寄于干城治术尚刑名政体归丛脞天下事日坏而不可救厂衞司讥察而告讦之风炽诏狱及士绅而堂廉之等夷人人救过不给而欺罔之习转甚事事仰承独断而谄谀之风日长三尺法不伸于司寇而犯者日众诏防杂治五刑岁躬断狱以数千而好生之德意泯刀笔治丝纶而王言防诛求及琐屑而政体伤参罚在钱谷而官愈贪吏愈横赋愈逋敲扑繁而民生瘁严刑重敛交困而盗贼日起总理任而臣下之功能薄监视遣而封疆之责任轻督抚无权而将日懦武弁废法而兵日骄将懦兵骄而朝廷之威令并穷于督抚朝廷勒限征而行间日杀良报功生灵益涂炭一旦天牖圣衷撤总监之任重守令之选下弓旌之招收酷吏之威布维新之化方与二三臣工洗心涤虑以聮泰交而不意君臣相遇之难也得一文震孟而以单辞报罢使大臣失和衷之谊得一陈子壮而以过戆坐辜使朝宁无吁咈之风此闗于国体人心非浅鲜者陛下必体上天生物之心以敬天而不徒倚风雷必念祖宗鉴古之制以率祖而不轻改作以简要出政令以寛大养人才以忠厚培国脉发政施仁收天下泮涣之人心而且还内廷扫除之役正懦帅失律之诛慎天潢改授之途遣廷臣赍内帑巡行郡国为招抚使赦其无罪而流亡者陈师险隘坚壁清野听其窃而自归诛渠之外犹可不杀一人而毕此役奚待于观兵哉　疏入帝怒甚巳而意解降防诘问谓大臣论事宜体国度时不当归过朝廷为名高且奬其清直
　　劾温体仁疏【崇祯九年】　　　　　刘宗周
　　臣窃惟己巳之变误国者袁崇焕一人小人竞修门戸之怨异己者概坐以崇焕党日造蜚语次第去之自此小人进而君子退中官用事而外廷寖疎文法日繁欺防日甚朝廷日隳边防日坏今日之祸实己巳以来酿成之也且以张凤翼之溺职中枢也而俾之专征何以服王洽之死以丁魁楚等之失事于边也而责之戴罪何以服刘策之死诸镇勤王之师争先入衞者几人不闻以逗遛防诘责何以服耿如杞之死今且以二州八县之生灵结一饱飏之局则廷臣之累累若若可幸无罪者又何以谢韩爌张凤翔李邦华诸臣之或戍或去岂昔为异己驱除今不难以同己相容隐乎臣于是而知小人之祸人国无已时也昔唐德宗谓羣臣曰人言卢姧邪朕殊不觉羣臣对曰此乃之所以为姧邪也臣毎三覆斯言为万世辨姧之要故曰大姧似忠大佞似信频年以来陛下恶私交而臣下多以告讦进陛下录清节而臣下多以曲谨容陛下崇励精而臣下奔走承顺以为恭陛下尚综覈而臣下琐屑吹求以示察凡若此者正似信似忠之类究其用心无往不出于身家利禄陛下不察而用之则聚天下之小人立于朝有所不觉矣天下即乏才何至尽出中官下而陛下毎当缓急必委以大任三协有遣通津临德有遣又重其体统等之总督中官总督置总督何地总督无权置抚按何地是以封疆尝试也且小人毎比周小人以相引重君子独岸然自异故自古有用小人之君子终无党比小人之君子陛下诚欲进君子退小人决理乱消长之机犹复用中官参制之此明示以左右袒也有明治理者起而争之陛下即不用其言何至并逐其人而御史金光辰竟以此逐若惟恐伤中官心者尤非所以示天下也至今日刑政之最舛者成德傲吏也而以赃戍何以肃惩贪之令申绍芳十余年监司也而以莫须有之钻刺戍何以昭抑竞之典郑鄤之狱或以诬告坐何以示敦伦之化此数事者皆为故辅文震孟引绳批根即向驱除异己之故智而廷臣无敢言陛下亦无从知之也呜呼八年之间谁秉国成而至于是臣不能为首揆温体仁解矣诗曰谁生厉阶至今为梗体仁之谓也疏入帝大怒斥为民
　　劾温体仁六大罪疏【崇祯九年】　　傅朝佑
　　臣窃惟陛下当边警时特简体仁入阁体仁乃不以道事君而务刑名窥陛下意在振作彼则借以快恩仇窥陛下治尚精明彼则托以张威福此谓得罪于天子凤阳昌平钟灵之地体仁曾无未雨绸缪两地失守陵寝震惊此谓得罪于祖宗燮理职在三公体仁为相日月交蚀星辰失行风霾迭见四方告灾嵗比不登地震河决城陷井枯曽莫之惩而日寻恩怨图报睚眦此谓得罪于天地强敌内逼大盗四起高丽旦暮且陷体仁冒赏冒廕中外解体因之此谓得罪于封疆体仁子见屏于复社诸生募人纠弹株连不巳且七年又议裁茂才国家三百年取士之经一旦坏于体仁之手此谓得罪于圣贤同生天地谁无本心体仁自有肺肠偏欲残害忠良秖今文武臣僚几数百人骈首囹圄天良尽丧此谓得罪于心性夫人主之辨姧在明而人主之去姧在断伏愿陛下大施明断速去体仁毋以天变为不足畏毋以人言为不足恤毋以羣小之逢迎为必可任毋以一已之精明为必可恃大赦天下除苛政庶倒悬可解太平可致矣　疏入帝怒除名下吏按治逾月体仁亦罢
　　谏令钱士升回籍疏【崇祯九年】　　詹尔选
　　臣窃惟辅臣钱士升引咎求黜遽奉回籍之谕夫人臣所以不肯言者其源在不肯去耳辅臣肯言肯去臣实荣之独不能不为朝廷惜此一举也璡以非法导主上其端一开大乱将至辅臣忧心如焚忽奉改拟之命遂尔执奏皇上方嘉许不暇顾以为疑君要誉耶人臣无故疑其君非忠也乃谓吾君万举万当者第容悦之借名必非忠人臣沽名义所不敢出也乃人主不以名誉鼓天下使其臣尸位保宠寡廉鲜耻亦必非国家利况今天下疑皇上者不少矣将骄卒惰尚方不灵亿万民命徒供武夫贪冒则或疑过于右武穿札与操觚并课非是者弗录人见卖牛买马绌德齐力徒使强寇混迹于道途父兄莫必其子弟则或疑缓于敷文免觐之説行上意在苏民困也而或疑朝宗之大义不敌数万路用之金钱驳问之事烦上意在惩姧顽也而或疑明啓之刑书几禁加等之纷乱其君子忧驱策之无当其小人惧陷累之多门明知一切茍且之政或拊心愧恨或对众欷戱辅臣不过偶因一事代天下发愤耳而竟郁郁以去恐后之大臣无复有敢言者矣大臣不敢言而小臣愈难望其言矣所日与皇上言者惟苛细刻薄不识大体之徒似忠似直如狂如痴售则挺身招摇败则潜形逋窜骇心志而爚耳目毁成法而酿隐忧天下事尚忍言哉祈皇上以远大宅心以简静率宪责大臣弼违之义作言官敢谏之风宁献可替否毋借口圣明独断掩圣主之谦冲宁进礼退义毋借口君恩未酬饰引身之濡滞臣愚不胜惓惓　疏入帝震怒面诘再三罪且不测诸大臣力救乃命系于直庐削籍去
　　抚贼未可轻信疏【崇祯十一年】　　范景文
　　臣谨疏据职方清吏司案呈本部于七月内连接塘报称流贼八大王于襄阳等处与小民两相交易开局打造军器又毎日置造战船积至百有余号等情据此已经移咨总理密察情形抚互用须防意外毋堕彀中并咨江楚凤应皖操各抚严檄所属镇道府县紧要处所防备去后相应具题等因到部臣查得流寇蹂躏中原十载于兹矣皇上锐意荡平以挞伐之柄属于理臣熊文灿十二万之兵二百余万之饷不惜竭海内民力九边兵力供其指挥原欲摧陷廓清洗而空之非令一抚豢彼苞蘖为茍且计也从来治盗之法曰曰抚权可兼行势难偏废谁不知之但而后抚求抚在彼而权在我不而抚求抚在我而权在彼权在我可操纵自如权在彼则叛服不常且抚之不效已非一矣此抚彼叛朝抚暮叛外抚中叛非抚事之局变无法之以制其死命耳今楚贼张献忠据理臣初疏以为真切输诚终无异志果如所言便宜解散徒党卖剑卖刀安意耕耘即使随营効力亦宜巻甲韬戈静听调遣乃人不散队械不去身分食于地资货于商据陆而复问水市马而复造舟道路流传更有不堪言者此其逆萌叵测伺隙狂逞岂独智者知乎理臣身任抚局或当服舎之间别有驾驭决不至以贼遗君父忧然而当局易迷偏听不察倘养痈一溃破浪乘风加以江北旱蝗流亡载道饥寒之徒易于响应决裂诪张噬脐岂有及乎臣己密布文告毖饬沿江俟其来时以计殱之而犹恐千里长江处处可乘顺流横渡皆不可知且贼狡智多端真伪难辨人扮估客船作商舶白衣摇橹猝发一旦可不为预防乎伏乞皇上严饬理臣既任何以之不力兼任抚何以抚之有终收局于已残弭患于未着宁使臣言之太过疆事尚亦有利焉乞并敕江楚鳯应皖操各抚严督道镇府县置舰练兵远探密哨节节布置再行闗使设法稽查商民船只分编字号毋使乘隙潜窥或调水师一旅扼之江楚中间以伐狡谋想庙堂必计之早也伏祈圣裁施行　疏入得防该部看议具奏谠论当存人材可惜疏【崇祯十一年】范景文
　　臣等待罪南国碌碌班行不能有所建明以仰裨圣治日怀惭悚惟于邸报中仰见皇上莹精化理侧席求贤夜寐夙兴急欲跻世三代之上而流寇焰炽不能即慰一人之心顷者枚卜之举广咨博访至下霁天光曲垂清问特简五臣俾以爰立求之如此其诚择之如此其慎也而兵部尚书杨嗣昌忽从墨缞首膺白麻想因纶扉无习军旅之人以彼久厯岩疆晓畅边情必能雪耻除凶立定大计天下无不亮皇上不得已而用之心辅臣自起家筦枢以及秉政封事屡上频以终制为请情辞恻然声泪俱下终惕天言逡巡就列其不得巳而应之心天下亦多亮之乃词臣黄道周等执义廷诤不惮再三以致仰干宸严卒无回避或谓辅臣昔日夺情尚可据金革以为言至于今则未有处也亦岂得巳而争之哉一时羣议咸快主圣臣直于今再见皇上必且欣然嘉纳盖惜材济急不妨通一时之权而立法垂世仍当存万世之经听言用人朝廷并行不悖孰敢弗服乃伏奉严纶黄道周降六级调外任矣何楷降二级调别衙门矣林兰友补任降级矣刘同升赵士春俱各降三级调外任矣天下乃始徬徨疑惑不胜私忧过计盖以难得而易失者人材也难振而易靡者士气也光岳之所毓孕灵不常钟祖宗之所培育用有时蝎即今以草土棘人置鼎元重地亦因人材之难也如道周等有数人物用之犹惧其晚弃之何得其用乃共推硕果遂嗟抱蔓此臣等所为人材惜者也古云平居无直言敢谏之士临事鲜仗节死义之臣凡以气为主在上长养之耳而用舎之间实闗天下趋向诸臣之处分在皇上不过聊示创惩以神磨厉第恐见闻不察遂谓朝廷有意厌弃直节必且习成顽钝脂韦成风毁方干进亦岂国家之利耶则臣等所为士气虑者也皇上神明天纵独观万化之原岂其念不及此所以然者欲以安辅臣之心而得其用耳臣等以为容之则辅臣之心更安何也辅臣淹贯古今俨以豪杰自负亦知夫违清议摧人望则不能出而有为即昨连疏剖心欲明孺慕于天下平台召对力救道周胸中所存具可想见皇上若容言者则辅臣之心以白罪言者则诸臣之名益彰故曰容之所以安之也且独不观之往事乎宋唐介极诋文彦博彦博乃请召还唐介故介之名终不高于彦博则今日辅臣之所以自待与皇上之所以待辅臣从可知矣以臣所闻道周立志欲法古人学问卓有原本而清风顽懦识洞人天忠义凛然实有尧舜吾君之思何楷林兰友皆刚肠劲骨百折不回凤鸣梧冈一时称为国瑞刘同升赵士春忠孝家传蔚为时栋曽经帝心亲简不愧科名海内咸服得人之数臣者孤忠自许独立敢言不识忌讳何有依傍圣明或亦鉴其无他耶虽其持论不无过激稍嫌于戆然汉廷称戆者莫如汲黯而淮南寝谋卒赖其戆如公孙乃发防振落耳则用舎之间可不慎乎以人事君上臣极轨辅臣职在赞襄谅必极力推援以昭意表行事故愿皇上终为辅臣地以宥诸臣也臣等叨在九列谊难三缄谨此合词披沥上请伏祈圣明裁察臣等不胜惶悚待命之至　疏入得防大臣当絶私奉公尊君体国何乃附防邀名玩视屡防摭拾合渎明属朋谋把持其主稿的是何人着范景文明白具奏
　　姧回误国请正宪典疏【崇祯十五年】马嘉植
　　臣谨奏臣敷对日指当事以封疆为儿戏盖斥中枢陈新甲也新甲罪状长安道上三尺童子莫不唾骂何用白简臣犹正告其罪彰明国法以垂戒天下万世之为司马者祖宗三尺法以治天下者也茍功罪不明赏罚不当虽有熊罴之众百万之师安所用之新甲亦有血气心知岂全不知兵愍不畏法茍求赊死盖有所恃而无恐新甲之心路人知之矣以为登司马之堂不消讲方略不消讲战守不消顾君父不消恤人言己别有术可立于不败见前此为宗社之罪人犯千古之清议者伊何人哉生前幸免两观之诛没后犹防殊等之锡者伊何人哉天下事不过如斯耳衣鉢授受则灯火遥相照也宁负公家不敢负私室此新甲败坏封疆张本也至抚镇求成损威辱国成与不成皆罪罄南山之竹书罪无穷姑留其説俟事久论定另结一重大公案臣秖请就封疆失事论之新甲沦陷藩封一罪祖宗金瓯地尺寸不可与人今拱手弃去一罪叛帅爱子护送出境一罪以松立为孤注坐视不救一罪其更有失策者当革左窜伏山中势同釡鱼谁为附和私人偏主抚议养痈滋蔓一罪数年抽练丧于一蹶沙场白骨波底游魂惨淡旌旗饮恨何极谁为交通授意以致挠败今门庭震惊事变叵测一罪臣平心以论亦何雠于新甲哉恐姑息养姧新甲之前既有新甲新甲之后又有新甲天下事尚可言哉伏乞敕下法司会议罪状大奋乾纲彰明国宪以存天下万世之大法封疆幸甚　疏入得防已屡有旨了该部知道
　　国势阽危庙算未定疏【崇祯十五年】马嘉植
　　臣谨奏窃谓治天下者急则治标须识目前之利害通盘打算须观天下之安危盖内忧外惧开辟至今未有如此日之剧者也左支右诎自皇上御宇以来未有如此日之窘者也似病久之人千疮尽溃百孔俱发及早延医尚有补救若仍讳疾忌医因循姑待年复一年日复一日必有一错昔云未雨绸缪今既雨矣风雨飘摇岌岌不支安为固然恬不知怪羣臣坐观成败于下皇上独处孤危于上此真可忧可惧可痛哭不忍言而又不敢不言者也敌逼门庭而泄泄者且曰己已丙子戊寅入且不久遁耳不知丙子甚于己已戊寅甚于丙子至今而益难试观天下大势何如乎海内骚动望屋而食揭竿以起所在糜烂民之思乱者十室而九万一此乘其虚彼乘其敝转睫之间措手不及天下事未知终始皇上宜召见廷臣一切兵马钱粮等衙门逐一条对不厌反覆毋俾游移以臣愚见闗门固急尤当通盘打算如各口不宜防冲突乎津门登莱不宜防游兵以扰海上乎津运不忧资敌粮乎临德不宜设重镇乎囤漕有督催矣至于水陆不防张颐以逞乎羣盗蜂起二东川浙暨江淮南北势难一旅抽调作何应援乎栁营精鋭太仆上驷俱丧闗外纵选督抚能只手搏战徒卒撄锋乎叛将贺人龙等跋扈无道作何殱灭乎闯曹若卷土复来汴梁无窃据乎潼闗上下大河南北与饷道运道作何防扼乎二东咽喉作何扫荡乎留都丰镐盈盈一江保无乘风破浪窥睨根本乎仓庾悬罄万一事患叵测作何供亿乎及今不图后嗟何及兵法有云致人而不致于人又云先为不可胜以待敌之可胜徒以有用之嵗月坐消于无益之举动不大谬哉皇上见安攘无效不得不请命于天而臣以为总不若急修人事恐斋醮未撤在内隳军民之气在外增窥测之心片纸符箓岂能御侮折冲所当早赐停罢如果臣虑不谬召见廷臣求讲实着是戡定一大机括也臣无任激切待命之至　疏入帝留中
　　乞停遣部科催饷疏【崇祯十六年】　倪元璐
　　臣谨奏为官省则专能办则励谨条简便责成之法以速输将事夫臣部急饷惟严攷成攷成者明乎其有专责也其责巳专矣又别设官以分其责是敎之卸也以臣之议催饷科臣既当停遣催饷侍郎亦宜并罢即分催司属亦可不差盖臣以为节用爱人之道莫大乎省官遣一朝臣地方即多一番供亿小民即多一番惊畏而究竟无加于抚按幸不辱命仍是乞灵抚按耳今之巡抚比于古之大国诸侯而巡方绣斧所谓代天巡狩者也抚按不能为谁能为抚按不足赖又谁足赖乎朝遣既停抚按自无所推卸然犹望皇上特申严谕兼敕抚按而尤专其事于按臣盖抚务犹繁按威特重宜并令按臣选委亷干推官一员专催一省饷务仍以其姓名上闻使推官凛凛常有天威鉴临其上夫推官者州县所惮也而自治其土即于地方无所扰怖皇上以钱粮为第一义攷核按臣而推官能否臣部亦得而问之诚无愆欠即与减俸行取否者论罚有差凡为此者诚以皇上天语必愈于饷臣之笔舌而巡抚必愈于客卿之侍郎按臣必愈于行省给谏推官必愈于闲局分司此臣所谓省官则专者也至于钱粮起解职属藩司往者州县多有完征解司而被部参重罚者此由藩司不为即解或那移他用或委任非人部无由知惟有参罚州县以致羣论不服劳吏灰心今请令有司完解到司取有藩司实收印结立申到部臣部于文到之日即于本官名下注完攷优立移吏部纪录先经降罚者立与开复凡收结不到部罚在州县收结既到而银解后时者计道里远近归罚藩司持之断断如此则赏罚明而人无旷职臣所谓能办则励者也帝王之制天下贵乎术简而法信当民穷愁苦之时术愈贵简然而行法不信则简适所以导慢臣所谓速输将之计者止此伏圣裁　疏入得防览奏简要直截深得速运之法已另有谕防了
　　劾马士英疏【崇祯十七年】　　　　刘宗周
　　臣窃思陛下龙飞淮甸天实予之乃有扈跸微劳入内阁进中枢宫衔世廕晏然当之不疑者非士英乎于是李沾侈言定策挑激廷臣矣刘孔昭以功赏不均发愤冢臣朝端哗然聚讼而羣阴且翩翩起矣借知兵之名则逆党可以然灰寛反正之路则逃臣可以汲引而阁部诸臣且次第言去矣中朝之党论方兴何暇图河北之事立国之本计巳疎何以言匡攘之略高杰一逃将也而奉若骄子寖有尾大之忧淮扬失事不难谴抚臣道臣以谢之安得不长其桀骜则亦恃士英卵翼也刘黄诸将各有旧汛地而置若奕棋汹汹为连鸡之势至分剖江北四镇以慰之安得不啓其雄心则皆高杰一人倡之也京营自祖宗以来皆勲臣为政枢贰佐之陛下立国伊始而有内臣卢九德之命则士英有不得辞其责者总之兵戈盗贼皆从小人气类感召而生而小人与奄宦又往往相表里自古未有奄宦用事而将帅能树功于方域者惟陛下首辨阴阳消长之机出士英仍督凤阳聮络诸镇决用兵之防史可法即不还中枢亦当自淮而北歴河以南别开幕府与士英相掎角京营提督独断寝之书之史册为今日第一美政矣　疏入福王优诏答之促其速入
　　陈时政疏【崇祯十七年】　　　　　刘宗周
　　臣窃惟今日大计舍讨贼复仇无以表陛下渡江之心非毅然决策亲征无以作天下忠义之气一曰据形胜以规进取江左非偏安之业请进图江北凤阳号中都东扼徐淮北控豫州西顾荆襄而南去金陵不远请以驻亲征之师大小铨除暂称行在少存臣子负罪引慝之心从此渐进秦晋燕齐必有响应而起者一曰重藩屏以资弹压淮扬数百里设两节钺不能御乱争先南下致江北一块土拱手授人督漕路振飞坐守淮城久以家属浮舟远地是倡之逃也于是镇臣刘泽清高杰遂有家属寄江南之説军法临阵脱逃者斩臣谓一抚二镇皆可斩也一曰慎爵赏以肃军情请分别各帅封赏孰当孰滥轻则收侯爵重则夺伯爵夫以左帅之恢复而封高刘之败逃亦封又谁不当封者武臣既滥文臣随之外臣既滥中珰随之恐天下闻而解体也一曰核旧官以立臣纪燕京既破有受伪官而叛者有受伪官而逃者有在封守而逃者有奉使命而逃者法皆不赦亟宜分别定罪为戒将来至于讹言南下徘徊顺逆之间寔繁有徒必且倡为曲説以惑人心尤宜诛絶者也　疏入福王诏纳其言宣付史馆
　　陈五事疏【崇祯十七年】　　　　　刘宗周
　　臣窃惟今日时势敬陈五事一曰修圣政无以近娱忽逺猷国家不幸遭此大变今纷纷制作似不复有中原志者土木崇矣珍奇集矣俳优杂剧陈矣内竖充庭金吾满座戚畹骈阗矣谗夫昌言路扼官常乱矣所谓狃近娱而忽远图也一曰振王纲无以主恩伤臣纪自陛下即位中外臣工不曰从龙则曰佐命一推恩近侍则左右因而秉权再推恩大臣则阁部可以兼柄三推恩勲旧则陈乞至今未已四推恩武弁则疆埸视同儿戏表里呼应动有藐视朝廷之心彼此雄长即为犯上无等之习礼乐征伐渐不出自天子所谓防主恩而伤臣纪也一曰明国是无以邪锋危正气朋党之説小人以加君子酿国家空虚之祸先帝末造可鉴也今更为一二元恶称冤至诸君子后先死于党死于徇国者若有余戮揆厥所由止以一人进用动引三朝故事排抑旧人私交重君父轻身自树党而坐他人以党所谓长邪锋而危正气也一曰端治术无以刑名先教化先帝颇尚刑名而杀机先动于温体仁杀运日开怨毒满天下近如贪吏之诛不经提问遽科罪名未科罪名先追赃罚假令有禹好善之巡方借成德以媚权相又孰辨之又职方戎政之姧弊道路嘳有烦言虽衞臣有不敢问者则厂衞之设何为徒令人主亏至德伤治体所谓急刑名而忘教化也一曰固邦本无以外衅酿内忧前者淮告变未几而高黄二镇治兵相攻四镇额兵各三万不以杀敌而自相屠毒又日烦朝廷讲和何为者夫以十二万不杀敌之兵索十二万不杀敌之饷必穷之术耳不稍裁抑惟加派横征蓄一二苍鹰乳虎之有司以天下徇之已矣所谓积外衅而酿内忧也　疏入福王优诏报闻








　　御选明臣奏议巻四十
</div>
    <div class="pagination">
<a href="御选明臣奏议_page15.html">上一页</a><span>...</span><a href="御选明臣奏议_page11.html">11</a><a href="御选明臣奏议_page12.html">12</a><a href="御选明臣奏议_page13.html">13</a><a href="御选明臣奏议_page14.html">14</a><a href="御选明臣奏议_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
