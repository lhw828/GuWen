<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 52 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 52 页/共 136 页</h1>
    <div class="content">　　歴代名臣奏议卷一百四十一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百四十二
　　明　杨士竒等　撰
　　用人
　　宋髙宗建炎间编修胡铨论臣寮陈乞子弟差遣防曰臣勘会铨司近年铨选人倍多贠阙常少待阙者多是孤寒贫乏之人得替住京动经年岁遇有合入阙次多被权贵之家将子弟亲戚陈乞便行冲改或已注授却令待阙或才到任者即被对移只就权贵干当家私不问孤寒便与不便兼臣所见臣寮陈乞多非急切事故或云近便乡里或云看觑坟茔侥幸希求妄托名目孤寒阻滞徒益怨嗟臣欲乞今后臣寮须有急切事故如委任边计不许般家及致仕分司丁忧病患之类方许陈乞子弟差遣其余虽无事故自将恩泽陈乞者许铨司勘会如已注人者更不注已到任者更不冲移并令别具陈乞仍不许连并陈乞两任如允臣所请乞下铨司遵守施行
　　御史中丞许景衡乞除尚书省长贰与并除枢宻二臣劄子曰臣闻谋之贵众断之贵独今天下大政一归于陛下宸断惟是賛襄弥纶同徳协谋者则不厌其众且多也窃见尚书省比阙长贰而同知枢宻院事亦久阙而不除虽用近制三公通治三省然文昌政事之本枢筦揔兵之地各有任属安可久虚其位哉伏况近年财用匮乏民力困弊赏罚僭滥官吏猥多奸賍害民请属成俗军政不立边防未完陕西并边诸州地震弥月压伤军民京东淮南浙西积水被野有害秋稼此正陛下敷求辅佐振举纪纲之时也臣愚伏望睿明博考天下之公议慎选当世之忠贤以补政府之阙使之上賛圣治以亮天工而熙庶绩海内幸甚
　　景衡又论宗泽劄子曰臣窃闻议者多指开封尹宗泽过失事未知是否如何泽之为人及其为政固不能上逃圣鉴苐未知果指何事而言也若只縁拘留金国使人此诚泽之失也然原其本心只縁忠义所激出于轻发未尽识国家事体耳又未知别有何等罪犯也然臣自浙度淮以至行在得之来自京师者皆言泽之为尹威名政术卓然过人诛鉏强梗抚循善良都城帖然莫敢犯者又方修守御之俻歴歴可观臣虽不识其人窃用叹慕以为去冬京城之内不能固守良由大臣无谋尹正非才之故使当时有如泽等数軰赤心许国相与维持则其祸变亦未至如此其酷也徃者不可咎来者犹可追今来只校其末度小疵便以为罪不顾其尽忠报国之大节则臣虽至愚窃以为过矣况泽昔在河朔遭遇陛下遮留拱卫继参幕府宣力为多今尹天府其绩効又章章如此则其所为终始亦可考矣而议者独不能少优容之其不恕亦甚矣乎且开封宗庙社稷之所在其择人居守尤非他州别路之比今若罢逐泽则当别选留守不识今之缙绅其威名政绩亦有加于泽者乎若有其人则除授交割尚费日月兵民亦未信服防秋是时计将奈何若未有其人则泽未宜遽然更易也人材难全久矣惟圣人以天地为度包容长飬兼收而并用之庶几其有济也其宗泽伏望圣慈上为宗庙社稷下为京师亿万生灵特赐主张厚加委任使成御戎治民之功天下幸甚臣无任恳切拳拳之至
　　景衡又论黄潜厚除户部尚书劄子曰臣伏覩近降指挥黄潜厚除户部尚书除目始下外议纷然咸谓潜厚是宰相潜善亲兄迁拜亦既超逾职事又为同省此为可略理实未安臣防误恩适在言责虽欲黙焉不可得也窃惟官有亲嫌义当廻避不独祖宗成宪盖亦前世不易之制也今州县小官凡系内外之亲稍有服属则当引嫌求避又况文昌六书实宰相而可兄弟并处者乎前此潜善在中书门下省而潜厚为户部侍郎理固无嫌既除宰相而潜厚尚仍旧职议者惑焉而未及论列者岂非以其除授在前故耶今者忽从列侍进长地官横恩骤迁实骇观听窃闻潜善潜厚各有章奏乞行廻避臣愚欲望睿慈特从其请一则示朝廷至公不为贵近屈法一则使天下知宰相不私所亲以成潜善兄弟之美所谓一举而两得也愿赐采择
　　景衡又乞令黄潜厚回避第二劄子曰臣昨具劄子论列黄潜厚于宰相潜善为亲兄今来所除户部尚书实有亲嫌其逐人各请回避欲乞睿慈特从所请以示至公以成其兄弟之美至今未防施行臣闻法者天下之法也当与天下共守之若朝廷先自违法则何以责天下之不守法者哉且州县小官茍有亲嫌而不回避则监司郡守必按劾之若朝廷之上兄弟之亲不自请避而谏官御史又不论列是天下之法只行于郡县之间而不行于朝廷之上也如此欲望人心服而治功成不亦难乎且使今日谏官御史畏避而不敢言然公议终不可掩也它日必有言之者窃意陛下亦必追咎台谏阿附而不尽言也故臣宁得罪于今日不敢得罪于它日况潜善亦累曽奏乞回避陛下正宜从之是不独成潜善之美亦使臣免它日罪戾不胜幸甚所有潜厚除戸部尚书指挥伏乞改正别与差遣
　　景衡又奏乞差张瑱知和州劄子曰臣访闻和州境上数为盗贼侵扰有本州通判张瑱者廉明有吏干郡人爱戴之遂设方略严守御贼不敢犯比瑱罢去贼遂破城纵火官府民居一日而烬瑱虽以年格并知州资叙得请宫祠闻其精力未衰尚可为郡若朝廷以和州兵火之余欲择守臣宜莫如瑱夫用人在乎因任而已试得其成效斯可以无疑矣臣与瑱未尝相识得诸士论如此故辄以闻愿赐裁择
　　元年知开封府宗泽条画四事劄子曰臣闻人君职在论一相昔舜有天下选于众举臯陶不仁者逺汤有天下选于众举伊尹不仁者逺臯陶賛舜去四凶而后九徳咸事庶绩其凝伊尹賛汤革夏而后咸有一德格于皇天是知不仁者逺不能播其恶于众始能使众贤和于朝更相汲引以成大功也以人君深居九重其弥缝燮理镇抚表正但仰成于朝而已髙宗得傅说而商中兴宪宗得裴度而唐中兴臣愿陛下于稠人广众中不以亲踈不以逺近不以梦不以卜虚心考察参以国人左右之言爰立作相俾之应变守文果得其人能率厉众志交修不逮其在位皆节俭正直小大之臣咸懐忠良以持天下之正以成天下之务天下其有不大治者乎陛下果尊道徳逺邪佞与大臣言钦而信毋使小人参焉与贤者游亲而礼毋使不肖者与焉用贤勿贰去邪勿疑斯言行而天下治矣书曰知之非艰行之惟艰知之不行无益也行之不至无益也兹事在陛下力行之而已矣
　　四年中书舎人綦崇礼举仇悆充监司状奏曰准尚书省劄子奉圣防行在从官各举可充监司者右臣伏覩起复朝散郎新差知建昌军仇悆性资忠厚趣操端方进士登科富于学术歴任县道皆有治迹律身无过疾恶如雠其为政以奉法循理为务抑豪右伸寒弱不挠于彊御不诎于势利所至而人思爱之使其当一道之寄必能激浊扬清除民疾苦如言者之论今保堪充监司任使如防朝廷擢用后有不如所举臣甘当同罪谨録奏闻
　　崇礼为兵部侍郎面对第二劄子曰臣闻君之有臣所以济治臣効其实用则君享其功臣窃其虚名则君受其弊实用之利在国虚名之美在身志于国者不计一己之毁誉而惟天下治乱之忧洁其身者不顾天下之治乱而惟一己毁誉是恤然而効力于国其实甚难而世未必贵窃名于己其为则易而且以得誉二者之用舍系风俗关治乱有天下者不可不察也昔西京之士惟其徇国而不求名故汉道以昌司马氏之臣务为浮虚而无实用故晋室以亡前世之鉴其可忽诸臣窃观今日士夫之俗而知国家之不竞盖在于此无激昻奋励之志而以循谨自持为贤无捐躯致命之节而以全身逺害为智方圣哲驰骛惟日不足之时则知无不为者所宜贵也而见谓生事当黎元凋瘵劳来还定之日则服勤州县者在所尚也而取讥俗吏以至避言利之名而常赋经用寖以不理要觧事之目而旧章故实多所废格若此之皆便己自为非国家之福岂陛下所利哉臣愚伏望睿明深烛厥理凡官人赏罚之际取其能济时用有益于国家者进之察其虚名无实欺众要誉者退之黜陟既明好恶既彰则人材风俗从而丕变而真贤实能出为陛下用矣
　　髙宗时崇礼讲筵殿进呈劄子曰臣观光武躬好吏事亦以课覈三公其人或失而其礼稍薄至有诛斥诘辱之累任职责过一至于此故朱浮尝上防讥讽苛察谓帝信刺举之官黜鼎辅之任有所効奏便加免退然则能以令终者寡矣及浮为司空而坐卖弄国恩免又以陵轹同列帝每衔之但惜其功能不忍加罪则是凡所见黜盖亦有以自取非独苛察之为咎也如冯勤早以材能为帝所贤在司徒之位欲令以善自终乃引浮为戒丁宁反覆勉之以忠臣孝子之谊于是勤愈恭约尽忠以任职亲重殁而悼惜之推是心也彼于三公大臣夫岂不能保其始卒之恩哉惟其人耳昔伊尹告太甲曰惟尹躬先见于西邑夏自周有终相亦惟终此伊尹事君之志而诗称仲山甫曰既明且哲以保其身夙夜匪解以事一人此宣王任贤之美为人臣者其上如伊尹其次如仲山甫亦已足矣揆之言行考之诗书所美者在此则勤之为贤于斯不疑呜呼君为元首臣为股肱一体相须休戚同焉茍过则称君固非人臣归美之谊而移过于下亦非人君罪己之实惟君臣各尽其道则上下并受其福此魏徴所以愿为良臣也臣区区効忠于此惟陛下加察焉
　　崇礼又论朋比劄子曰臣伏见近者陛下特奋英断以某等朋比奸回斥去不疑邪正既分中外咸服窃惟两省政令所出都司纪纲所在臣恐后来居职者或惩羮吹不复论事寖以废职彼朋比之徒盖皆依托正义果于侵讦一唱十和以售其奸虽被斥逐犹自相称誉未必贴然退听今既更用若废职不举鲠言不闻是使其徒得以借口下则鼓惑流俗上则归过朝廷为害不细臣愚欲望圣慈特出睿训戒谕在官者使各举职尽言开肆厥心毋惩前事务以辟公正之路杜邪枉之门仰副陛下焦劳念治之意
　　崇礼又乞漕司官通共应副财用劄子曰臣伏见诸路转运司官多系双贠以上自来朝廷于本路有所兴作或供军之漕臣应主其财用者徃徃指名专委一贠应副盖欲独任其责而事能倚办也然所委之官不惟茍欲事集以免咎罚既专应副便有希赏之心不暇顾其经费则必督责州县凡所有钱物或尽用无余本司官不预差委者以其有被受专防势亦不能留占徒致纷争及漕计不足则又督责州县取于常数之外而州县受其弊矣州县受其弊则百姓被其害矣此盖从来朝廷未之思也臣愚欲望圣慈特降睿防自今后诸路应有非泛用度其漕司官更不专委并令通共应副施行
　　崇礼又面对第二劄子曰臣窃观蜀地自昔盖多英才由汉司马相如王褒杨雄相继之后世不乏人至于皇朝尤赖其用如陈氏尧叟尧佐尧咨范氏镇百禄祖禹苏氏洵轼辙皆蜀人也其余知名者未易悉数兵兴以来衣冠奔播川蜀士人多还故乡就便从辟不出四路今行朝累年在廷更无蜀人而近自江淛逺至荆淮闽广州县间亦罕闻有在官者此岂陛下旁求俊彦立贤无方之意耶近者徳音虽有指挥仰宣抚监司郡守于未有差遣人内择可用者具其才能以闻愿赴行在者不得邀阻固尽善矣臣愚犹以为未也伏望圣慈深诏大臣先行搜访选择材实素有闻者不以有无差遣不待去处荐名直从朝廷号召而收用之以示陛下公天下之心以慰彼方士大夫之望
　　绍兴间张浚议任事上奏曰昔汉髙祖得陈平于亡虏其信任不疑至损万金而轻以予之茍书生儒士与闻其计得不痛惜而力止之乎臣谓非特汉祖为难能也陈平受之而不辞为尤难焉使今之为臣者防陛下以万金付与殆将自失而走矣夫拯天下之难救生民之急非君臣同徳一心慨然有髙天下之气事未易立也平本无王佐之才特其英姿雄略差出一时耳尚能辅汉成四百年之业况以陛下之明圣仰承祖宗积世休徳茍为臣下者不惜其身不顾其私不虑其祸任天下之责而为之庶乎或有济矣如臣愚陋终恐不足以副使令之万一
　　二年浚又上言曰臣昔歴考传记深究前代得失存亡之因窃观汉髙祖所以屡危而复振不过豁逹大度信任三杰耳夫汉髙祖承亡秦之余自始及终以此道平定天下是知寛洪任人真御天下之长防方今金人狂暴无异亡楚陛下承祖宗二百年之绪仁恩惠泽沛然在人而又圣徳日新着闻天下中兴之治夫何逺哉臣愚愿陛下鍳汉祖之所以得天下者黙而识之事有疑贰与之更新举能用贤期以信任盖自崇观以来士风寖壊学儒为业者徃徃背道而营私故进説于人君者或懐朋党之私或快宿昔之忿遂使大臣不得行其志小臣不得尽其才且夫郡守方伯之任亦已重矣徃年被论者动辄十数相继罢斥迹其所攻率多旧过臣谓处今之职賍汚不才民实受害按而得实黜之可也而指擿徃事虚实未明数郡之间迎送不暇此岂为国家计乎况多事之日利害有大于迎送以此推之近臣进退将帅用舍尤当谨审且布衣之交尚有腹心相与者缓急之间誓死期许况陛下以帝王之尊御天下之大欲致中兴欲平祸难非得社稷之臣数軰信而任之果何能济邪至于夷考其大节究观其忠义求之于始信之于终此又陛下之所优为臣愚愿并以为献
　　浚又条具四事上言曰臣尝观诗曰任贤使能周室中兴贤以言其徳能以言其才当今大乱后国势纷扰与创业图事者无异才徳兼全之人不可以尽得犹宜专取实有才能者是以汉兴之初如陈平无行英布犯法彼其智勇果有益于实用亦略而取之如责细行事形迹汉何以立四百年之基也又况言语文词之士徒以亲近之故先获任用宣力四方之人岂不解体易曰大君有命开国承家小人勿用其词必系于师之上六盖上六师道之终也用师之始则异于此时然其所谓勿用非尽絶而不用也特不使之居庙堂防上位而已观孔子释爻象之辞谓小人勿用必乱邦也使其非居庙堂防上位何以至于必乱邦乎此事在陛下心晓独断以助成中兴之业无惑腐儒纷纷之论致临事缓急无可倚仗之人伏乞睿照
　　浚又上言曰堂上逺于百里堂下逺于千里门庭逺于万里人君端拱九重之内而欲徧知天下之事尽察天下之情不亦甚难乎臣尝谓为君有要道在夫善任人而已不然则一已之聡明何以胜千万人之思虑是故自古贤圣之君必选端正忠实之士以充左右侍从之列广问博询而奸邪壅蔽之计不行昔人之喻谓虎有以狐自随者以狐终不能窃弄其威也然狐随虎而行则百兽为之辟易而其威信焉曷若逺而去之之为愈乎在昔人君之于臣下固有知其操术之不正施为之犯义者谓我之聪明足以制而御之曽不知其耳目所不及者所损多矣可不戒哉
　　浚又议皇极之道上言曰甚矣古之人君喜人为善而乐人之改过也臣于洪范见之其言曰凡厥庶民有猷有为汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极夫不协于极而受之自言好徳而信之圣人所以待下者岂不忠且恕乎或谓好徳者许之自言容有欺诈圣人信而弗疑得无碍于治乎是不然圣人修身以化人推诚以待人积之岁月虽欺诈者且将迁而为善况于不忍为此以负其教诲者耶苏轼之论以谓唐武后之无道也非独进人无所留难士之自荐皆得尽其才其后开元之间几致刑措皆武后所收也徳宗好察而多忌士无贤愚例不得进国空无人以致奉天之祸故陆贽有言武后以易得人陛下以精失士至哉斯言也臣故并陈之
　　浚又议进退人才上言曰人主之于人材试之州县飬之舘阁见其可用则用之不必以未尽深知为嫌见其可去则去之见其可罪则罪之不必耻其用之于前而遽废之于后也要当如天地之于万物一切待以无心吾之为此凡以为民而已非有一毫私意于其间也虽然人才之遇合又有大患焉或因一言之契意虽无长才竒略寖以柄用或因一事之拂意虽有贤徳美行寖以踈逺此无他盖其喜怒好恶之气未能平之以归于道故投隙乘间者得以行其奸也夫如是则日复一日贤者益退不肖者益进终至于国家防亡天下大乱初以为得计而其失计莫大于此矣初以为我之威福得以肆行而其后威福不行莫大于此矣故古之贤君莫不正身平气以求合于圣人之道其用意终在天下百姓不敢私其一已是以于进退人材之际无不当理焉臣愿陛下力行之
　　浚又言曰臣前日亲奉玉音训谕以谓有天下国家者凡以为民今刺史县令之官未尽得人令臣选择臣私自喜幸仰庆陛下酌见治道之原顾虽愚庸愿窃有献当今治民之官少得其人者无他盖因内重外轻祖宗之法尽废故耳流落于外者终身不获用经营于内者积岁得羙官此治道之所以分而斯民之所以不被其泽臣请一二而数之稍有时望躐序而迁虽无实效及民忠言补上而身已富贵矣此其一也大臣取人假借拔擢英豪之説曽未逾时便居侍从进用如此孰不归心故其所言所为求报于人主者少求附于大臣者多此其二也士大夫一居州县遂无进身之望贪污自谋不顾廉耻此其三也受知于大臣其身速化惴然惟惧斯人之去也毁誉由此而不公议论由此而不一分门户立朋党无不至焉此其四也富贵可以幸得名位可以巧取其修身必不专其为学必不笃罔上卖交惟利是视风俗何自而厚哉此其五也所用之人既非素望夷狄之所轻侮天下之所愤疾此其六也不歴民事利害不明诏令之行职事之举安能中理此其七也一岁屡迁官不修职其视公家之务殆如传舍此其八也夫内重外轻其害于天下百姓且不便于国家之计如此可不思所以变其道耶虽然骤而行之人情骇愕是非共起无益于事惟徐徐而理之事事而正之磨以岁月治道可复也
　　浚附子栻入奏曰臣窃惟自古大有为之君必有心腹之臣相与协谋同志以成治功得失利害君臣一体不容秋毫之间然后上下观望响应影从事克有济如伊尹之于成汤太公之于周其次管仲之于齐诸葛亮之于蜀书传所载始终可考不然作舍道边何日可成安危祸福之几其应不逺可不畏哉恭惟陛下天锡勇智接踵帝王而臣区区首防眷遇任以边事所恨臣学识浅短不先其本屑屑于军旅之末负罪圣贤咈违天地以致将士失律谗诬继兴盖内治未先立而从事于外其应必尔皆臣不知本原孤负陛下以至于此早夜悔恨事无所及臣今衰老况复误事如此天下士大夫之心其谁复信之而陛下亦安得不有疑于心在臣去就所当审决今边隅粗定军旅粗整敌以伤败之故其势本能为竭国之举而臣以孤踪跋前防后强顔阅日动辄掣肘平日之气消磨殆尽陛下将安所用之伏望陛下深为国计精选天下岩穴之贤付以中外大柄任之专信之笃如前数君所为谋出于一而使之旁招忠信之士相与参济不使小臣得以隂间不使异议得以轻揺先内后外以图恢复庶几月积其功岁着其效太平之期有可望也载惟陛下当至艰至难之时遇古未有之强敌若非君臣相与为一朝夕图回均任其责不较利钝终期有成诚恐岁月易流后悔难追甚可痛惜也臣老矣罪戾又积伏愿陛下矜怜赐以骸骨使之待尽山林无令出防狼狈取笑天下后世臣不胜大幸浚又议弹撃上言曰自昔为台谏之臣者通晓古今深明治道其弛张献替莫不以天下国家为念尝考其所言轻重缓急皆有条理于奸人之有才者则必力排而极诋之惟恐其言之不切论之不详非有心于甚恶之也谓不如是则彼之奸计得以行彼之才术得以施将为天下国家之害矣至于人材平下政事差失姑击之使退未尝以隂昧之事切切然深指之使其人幸而悔悟尚可以为朝廷之用不为无补也乃若宗工巨儒功在社稷则初不以末节细故而轻议其失盖欲使四夷八蛮知有是人斯足以増朝廷之气近世进用非人皆失此意臣独愿陛下掩人之过成人之羙则孰不归心而乐为吾用也
　　绍兴四年王之道论择守令以结民心上奏曰臣闻孟轲有言得天下有道得其民斯得天下矣得其民有道得其心斯得民矣国家承兵火之余斯民凋瘵为甚而扶持至今乃中兴之渐者祖宗之徳泽在民心而民心未厌也臣愚以为今日之急先务莫大于结民心而结民心者无逾于择守令自陛下即位于今八年未闻某人出守某郡出宰某邑亲遣而问之曰当今作郡以何为先当今作邑以何为急者其在官也亦未尝察其所言验其所行而诛赏之以示劝沮者其还也亦未闻劳而问之曰尔之作郡除民之害者有几兴民之利者有几尔之作邑户口孰与昔盛耕桑孰与昔富而观其人材考其政绩擢为公卿百执事者伏望圣慈悯斯民之疾苦鉴孟轲之至言明诏内外臣僚内而监察御史以上外而牧守监司以上并保举所知堪为监司守令者各三人使明言其所长然后召赴都堂命宰相择而用之朝辞之日陛下间延对便殿访以得失审其贤否丁宁告戒而遣行之庶几监司守令知所以爱民天下之民亦知陛下之爱我如此其至也故缓急可使如左右手为人君而天下可使如左右手兹古人所谓仁者无敌尚何外侮之为虑哉
　　吴伸论大臣非辜书曰正月二十九日右廸功郎新授监广州寘口塲盐税臣吴伸谨斋沐裁书昧死臣闻赵襄子见围于晋阳罢围有功之臣五人髙赫无功而受上赏五人皆怒襄子曰吾在拘厄之中不失臣主之礼者唯赫也子虽有功皆骄寡人孔子闻之曰赵襄子善赏士乎赏一人而天下之臣不敢失君臣之礼臣读至此每兴嗟而不能自已岂举世无髙赫之徒乎将功同而赏异乎将使忠信之士不容于朝端乎将使忠信之士陷于罪戾乎昔人有所谓忠信而获罪者此臣所以区区昼则忘食夜则忘寝痛为天下国家惜也臣闻建炎之间苗作乱一夫倡恶寳位迁移废主立幼擅国威权当是之时天下皇皇左右无措皆有骄君之心未闻有尽礼之臣至于能赴国难者尤鲜其人独一张浚以防弱之书生率天下之义士忠诚一发勇冠三军遂擒元凶用复大寳张浚之忠闻于八荒逹于皇天岂特敌人知之虽三尺之童亦知之岂特三尺之童知之而陛下亦自知之昔申蒯陈不占赴庄公之难不能成功后世犹且义之况于倡天下之大义立不世之大功乎臣虽不敢僣拟仲尼之褒贬窃谓张浚贤于髙赫逺矣嗟夫才有短长事有优劣可谓忠有余而智不及臣请为陛下毕陈其説臣闻张浚之帅陜右也忧国忘家见危致命食不兼味禄不羡余闻利国之言咨嗟而不能已见忠义之士延礼唯恐其后廉洁爱民士卒化之而不贪公忠御下吏民善之而无谤此所谓忠有余者也料敌人之不审陷曲端于无辜昧左右之譛言执一己之私断失五路之地衂数万之师覆军陜右延敌窥川取怒朝廷敛怨乡曲此所谓智不及者也今五路失利四川孤危罪在张浚夫复何说而臣有言者无他臣恐快朋党之私堕敌人之计絶忠臣之路何以言之臣闻女无羙恶入宫见妒士无贤不肖入朝见嫉盖贪冒之心人情所同朋党之患古今皆有且夫为台谏者必欲速为侍从为侍从者必欲速为辅弼为辅弼者必欲速专钧衡此贪冒之渐也甲居台辅则甲有亲戚故旧乙居台辅则乙有亲戚故旧甲或罢政则甲之亲戚故旧无所依焉乙或罢政则乙之亲戚故旧无所依焉此朋党之私也今张浚还朝不复元枢之位必正台司之权在同列必嫉之或有荐擢更易差除在百寮必嫉之若不羣而攻之排而逐之则上下俱缓迁陞之阶朋党不得少固其位万一众口销金积毁销骨挤以失地之罪陛下不得已而逐之岂不快朋党之私乎臣闻鲁以季友治乱魏以无忌折冲虞不用宫之竒而晋并之吴不用子胥而越并之田单纵反间于燕而乐毅罢陈平縦反间于楚而范増去子玉死而文公之君臣相贺廉颇逐而白起之筹防得施借使张浚智虽不及数子忠实优之臣窃谓今世如张浚者复有几矣万一忠臣见逐必有不忠者至观其用兵虽败金人未必不忌其忠设或反间得行而张浚罪去岂不堕敌人之计乎臣闻齐桓前有尊周之功后有灭项之罪春秋书夏灭项为齐侯讳之故古人以功覆过良有以也今张浚复辟之功大失地之罪小非特臣得以知之天下之人所共知之何哉金人起兵三十余载北灭契丹南侵中原天降防乱丑孔炽张浚以五路散地之兵当百万貔貅深入重地之众如碬投卵其不敌也明矣尚能枝梧数年与之相持及其退保四川敌人卒未能下盖亦张浚之功也若曰失陜西之地溃五路之兵为可罪则曩者失太原之利致陷神京失神京之利播迁二帝祸延今日遂使翠华廵狩于海濵贼臣割据于中土当时用事之臣比之张浚罪状有差如是张浚功大而罪小也又明矣设若寘浚于罪地使后之有功者人人欲与赤松子游使未立功者将以张浚为戒后有患难谁肯赴之岂不絶忠臣之路乎臣窃见里巷交谈人人为浚危之咸曰某党某人欲有言也张浚之来章防列上必于失地之外吹毛求疵増其过恶陛下虽有襄子之明必不能却如簧之言以保全之若然则张浚未来则其罪缓张浚即至则其罪速万一果如道路之言则张浚罪逐将无所迯何则张浚不至则议者必曰慢而不恭有违命之恶张浚即来则议者必曰覆军之将有失地之罪今迟迟其行岂非畏人之言乎抑亦自谓无功而归羞澁其行乎方其未至已有论列其罪者及其还朝罪之何疑臣又闻道路之言曰非特一二人欲言之且将羣而攻之不特羣而攻之必使之罪去而后已呜呼开言路者所以纳公忠而去偏党也今以朋党之私而所亲所旧虽有大恶则遏而庇之非亲非故虽有小过必捃而逐之至使执政不敢除一吏忠臣不获全其身可痛惜哉嗟乎言张浚之短则易为张浚之事则难若试以言张浚之人而任张浚之责则败绩尤甚于浚矣臣窃谓艰难以来未有如浚比者万一使言者必行而浚罪去不知谁可继其忠乎古人一贤胜百万之师若贤者不容于朝且欲修政事而御彊敌不亦难乎臣尝闻周公使管叔监商管叔以商畔夫周公弟也管叔兄也周公之过不亦宜乎当时以功覆之后世亦未尝罪周公而议者则曰周公之过如日月之蚀焉今张浚失地之过虽明而赴难之忠亦至臣恐巧言易入听断所难伏望陛下痛加察焉无使朋党得以快其私无使敌国得以乘其间无使忠臣因而晦其迹实宗庙社稷之福天下生灵之幸也臣与张浚居处则异乡势位则相既非亲戚亦非故旧初无私于浚也今论张浚之一身而玷及满朝之权贵臣固知不得罪于今日必敛怨于他时臣之弃斥几不能免其必有言而无愧者臣自谓视富贵为甚轻以忠义为甚重今至公之论忤及权臣不过使臣终身不得仕进尔至如张浚复辟之忠古今所难臣实慕之使臣以忠义得罪虽伏之斧钺赴之鼎镬在所不辞岂畏朋党之害乎臣之所陈披肝沥胆听之罪之唯陛下所命焉干冒冕旒臣无任俯伏待罪之至臣伸昧死百拜
　　张浚引咎去相位言者引汉武诛王恢为比观文殿学士李纲奏曰臣窃见张浚罢相言者引汉武诛王恢事以为比臣恐智谋之士卷舌而不谈兵忠义之士扼腕而无所发愤将士解体而不用命州郡望风而堕无坚城陛下将谁与立国哉张浚措置失当诚为有罪然其区区徇国之心有可矜者愿少寛假以责来效
　　九年纲又除潭州荆湖南路安抚大使纲具奏力辞曰臣迂踈无周身之术动致烦言今者罢自江西为日未久又防湔祓畀以帅权昔汉文帝闻季布贤召之既而罢归布曰陛下以一人之誉召臣以一人之毁去臣臣恐天下有以窥陛下之浅深顾臣区区进退何足少多然数年之间亟奋亟踬上累陛下知人任使之明实有系于国体诏以纲累奏不欲重违遂允其请
　　八年赵元镇援潘良贵常同事上奏曰臣昨日入省致齐不当趋朝奏事伏见亲笔批谕潘良贵及常同差遣臣以不签书刑罚文字兼职名未定须俟面奏然后施行臣尝谓朝廷贵在安静安静则和气蒸薫天下自然防福今幸朝多君子无乖异之人搅扰其间足以坐致安静之风而良贵天夺其魄轻举妄发而常同軰又不分别曲直随俗毁誉自作不靖致此纷纷仰惟陛下以日月之明照临百辟天威神断曲尽事情在臣之愚无复可议然尚有一得之虑欲已不能冒犯威顔无所迯罪臣于此数人者何有厚薄之异至于进退取舍实关国体在臣不敢不言也张绚良贵皆二浙之士与臣本无契分常同虽尝荐之然自作言官屡以语言侵臣臣尝因此恳求避位子諲始识于种师道宣司幕中虽戚里贵游子弟而好学乐善文雅有余平日交游议论之间凡有补于正论有助于善者未尝不竭其诚心士大夫以此称子諲而子諲亦以此受知于陛下至如良贵常同辈皆子諲素相钦重者今常同既出张绚决不可留是因子諲而致此数人相继而去恐于子諲不甚光羙亦非其本心也臣辄献愚忠愿陛下少留圣虑如子諲无罪不当外补或陛下不欲私潜藩之旧即乞优与职名防之近郡非晚复可召用良贵与次等职名即与小郡与本等职名即与宫观如此则重轻一分而赏罚之意天下晓然知之矣常同张绚且降不允指挥俟行遣良贵等了絶然后徐为区处或移闲慢或令补外无不可者庶几朝廷安静士论厌伏足以彰陛下包纳狂直之羙而子諲去就之间亦复尽善矣且良贵等今日之过诚不可恕若考其平素亦曰端良之士倘一旦并逐深恐子諲心懐忧欝益不自安盖其人畏义而乐善故也臣区区愚直岂敢懐私党庇如陛下不以臣言为然即一如亲笔批谕行遣未晚然臣待罪宰辅实不欲呶呶之徒妄议朝廷亦所以爱惜子諲耳不避烦渎重取诛谴唯陛下深加省察臣不胜万幸
　　髙宗时元镇又上奏曰臣适防陛下降出任申先辩诉言章奏状縁两日假故未及进呈又縁亲笔不敢住滞为复只今行出或容臣二十一日奏禀讫然后施行从来从官落职不可无名必坐其奏状乃降指挥臣详观申先所陈意以论列沈与求因縁致此言诚过差不为无罪臣愿陛下廓天地之量少赐容忍以全事体若所言别无过当则何縁落职唯其肆言不屈众所难堪而陛下能容忍之是乃盛徳事臣区区之愚尚有曲折唯圣聦省察申先之得罪于陛下激怒于众人本因与求之事今若坐其所奏落职行遣臣恐张浚不免忧疑而章惇蔡卞之党懽忻鼓舞于外矣以陛下寛仁大度不能容一狂直使大臣不安羣小交贺臣窃为陛下惜之臣偹位宰辅无所补报唯有朴忠敢不竭尽
　　贴黄臣于申先非有所厚昨申先论列沈与求臣深不以为然亦尝奏禀计陛下尚能记忆今申先奏章有议者谓臣不当与台谏立敌此臣戒申先之言也又言大臣方行台谏之言以示无私则申先于臣不无怨望而臣不避谴逐辄敢冒渎圣听诚以责一申先为小故而其间所系利害为甚大臣非敢倚张浚为重隂济其私意也伏望睿照
　　元镇又奏曰臣尝以任申先落职事叙陈曲折烦渎聪听伏防圣慈俯鍳愚恳特赐亲笔许令奏禀讫施行仰认天地之仁少霁雷霆之怒不唯申先保全进退亦使臣下遇有所见得尽区区无所隐避则陛下涵容之徳髙明溥博阔略细故所志者逺大矣幸甚幸甚然臣尚有欲告于陛下者初陛下以伯雨之言追贬惇卞録用申先所以旌别淑慝明辩是非虽在九泉之下犹知惩劝则足以为万世臣子善恶之戒当时中外咸知此道复兴者以陛下聪明絶人洞见底蕴不为浮议所惑而臣亦不量防薄不避众怨身任而当之今曽未几时申先乃防斥逐诚以台谏四人之请陛下不得已而行之若又因其赴诉之言更加削夺则非所谓十世宥之之道也臣恐惇卞之党有以窥伺圣意祸机一发奸计遂行不特申先粉碎虽如防臣势难茍免是不得不惧臣故辄为申先一言亦所以自为谋也并幸慈怜矜察直龙图阁李光乞委官节録封事劄子曰臣恭闻陛下因城内火灾惕然恐惧延问近臣忧形于色乃发徳音下明诏以求直言此甚盛之举也陛下自即位以来数遭变故仓卒之际即下求言之诏勤勤恳恳发于至诚然翫岁阅月国势日削敌势日强盗贼益炽百姓益穷天地之变水旱为灾星辰失度寒暑反时此岂盛徳之报也哉臣意陛下有求言之名而无听言之实故也今艰难之时懐愤献忠者当累及之臣窃虑封事之多未易省览不免壅积是徒为文具而已臣伏见仁祖时尝委张方平司马光详定中外所上封事尽心料简合于义理可施行者虽文采不足一一奏闻光与方平亦尝奏乞其间识虑稍出于众开陈政体文采详明者乞赐召对面加询访果有可采籍其姓名随才擢用今中原士大夫辐凑东南所献封事岂无公论臣愚伏望圣慈检防祖宗故事专委侍从官二员择其公忠端亮者俾之遴选据所可取者节録成册每季或逐月进呈以备乙夜之览忠言嘉谋庶有裨益以仰副陛下恐惧修省艰难求助之意
　　光为礼部尚书乞増选台谏状曰臣伏奉二月九日手诏节文以太阳有异氛气四合俾侍从之臣遵前后诏书各举能直言极谏之士一人臣猥以庸虚冒居从列天变如此既不能仰承圣意有所建明又不能荐举一人以应明诏虽陛下不以为罪臣实愧惧臣伏见朝廷自罢制科逾六十年矣士子唯习经义爲有司应用之文一旦责以贤良之举当具词业缴进悉如嘉祐故事臣窃谓实难其人又近年以来风俗骎骎衰壊士大夫唯务依阿操求济之説畏沽激之名不以尧舜之道事陛下当今开言路而婴鳞犯顔者臣固未之见况求踈逺草菜之士如富弼苏轼之流岂易得哉宜其寂寥而无闻也今朝廷艰难至此极矣陛下亲驭戎辂以捍大敌因灾异以求直言虽拯焚救溺未足喻其急也若依常格荐士傥或有之俟其进卷稍中程度方许召试又有过阁六论行遣迂缓比至大廷非假以岁月未易集也此岂陛下今日因天变求言之本意哉臣恐或者妄议陛下徒有求言之名而无求言之实虽臣亦窃疑之臣在宣和间初除尚书郎例合进对方是时也权幸当路奸邪充斥臣懐不能已力陈一二弊事首以开言路为説大臣恶之谪臣知桂州阳朔县事况臣今日防被陛下奬遇致位通显当国家祸乱之后强敌伪齐日以窥觊加以天变如此陛下防然在疚下诏丁宁旁求直谅之士冀闻药石之言可谓切矣而臣久稽明诏罪无可逃臣窃惟方今小大之臣百司庶府无言责者既不复论事但时因转对诵陈言以塞责而已陛下所赖以周知四方利病朝政阙失绳人主之愆违辨臣邻之邪正者不过三五台谏官耳自古天子有争臣七人唐制散骑常侍谏议大夫各四人左右拾遗补阙各四人共十有六人国朝左右谏议大夫左右司谏正言各二人常不下六七人专论人主过失夫人非尧舜谁能无过赖谏臣以正救之耳御史者邦之司直专以排击奸邪为职唐制御史大夫一人中丞二人侍御史四人殿中侍御史六人监察御史十人本朝因之虽其数或有増损未尝阙也故自三公宰执侍从百司力敌势均一非其人咸得论奏故能排权幸于进用之始折祸乱于未萌之前其任岂不重哉陛下即位以来台臣谏官预言事之列不过二三人而中丞谏议久虚其位岂士大夫懐奸朋比能以忠实事陛下未易得邪何久而不除也如其不然士大夫未尝负陛下而陛下疑之是陛下自涂其耳目也大抵人主意向虽一嚬一笑之间众得而窥伺之其应如响在陛下所行何如耳陛下用一骨鲠之士则在位皆节俭正直而万物吐气矣陛下用一防佞之人则在位皆持禄保宠小人无忌惮矣其利害岂不万万哉臣久去阙廷身纡郡绂宠禄既优无所裨补重念忠臣虽在畎亩义不忘君偶因明问輙复妄发狂瞽之言仰渎冕旒之听死有余罪惟陛下赦其愚而采听焉
　　著作郎张嵲因对言吴蜀唇齿之势也蜀去朝廷逺今无元帅一年矣蜀之利害臣粗知之忠勇之人使之捍外侮则可至于抚循斯民则非所能办也宜扵前宰执中择其可以任川事者委任之然川蜀系国利害非腹心之臣不可今早得一贤宣抚使为要又言自驻跸吴防以来似未尝以襄阳荆南为意今宜亟选儒臣有牧御之才者为二路帅使之招集流散兴农桑治城壁以为保固之资益重上流之势




　　歴代名臣奏议卷一百四十二
　　钦定四库全书
　　歴代名臣奏议卷一百四十三
　　明　杨士竒等　撰
　　用人
　　宋髙宗时章谊乞谨选执政大臣上奏曰臣闻人主继天而为之子宰相代天工而熙庶绩百辟卿士犹日月四时运行而不息者也如此则君无为而逸臣有为而劳故曰天何言哉四时行焉百物生焉自尧舜禹汤文武以来未之有改也今陛下即位累年于兹求治甚切宵衣旰食焦劳忧栗于庙堂之上而羣臣奉令承教优游逸乐于下真所谓本末倒置上下易位以此求治是适越而比辕也敌国内侵谁为陛下建攘却之防者盗贼纷扰谁为陛下言消弭之术者财用匮乏人民流散宗社靡宁土疆日蹙执政大臣略无扶颠持危之意但以致身宰辅位髙金多为乐即有缓急谋在奔走设使陛下觉悟或行罢免髙可望开府大观文次不失资政节度使国势微弱兵祸相纒九族分离二圣播越陛下独受其无聊此臣所以疚心沥胆愿陛下慎选执政大臣之意陛下得二三贤执政慰天下之望弭边陲之难而陛下优游无为责成仰治天下才智之士皆为陛下奔走自竭然后君臣之位正而治道得矣此天之道也非臣之臆説也惟圣主留神幸甚
　　谊又乞参稽众论选择大臣上奏曰臣闻爵人于朝与士共之刑人于市与众弃之盖刑赏大政帝王不敢私决择也其好恶予夺必询之众庶谋之卿士以观公议之所在然后用舍焉考之于经虞舜圣君也所用禹益伯夷之臣亦圣贤之臣也其未得也必始于畴咨其得之也乃由于佥举是以孔子称之曰舜有臣五人而天下治又曰无为而治者其舜也与言得人之盛致治之羙也后世朋比之臣懐私植党欲钳众多之口以迷夺人主之视听于是立为说曰下轻其上爵贱人图柄臣则国家揺动由是天子进退大臣不闻天下之公议而执政用事之人引用党与雷同瓦合日入于乱亡之域而人主始孤立矣今陛下所与共图天下之治者唯二三执政也人或未充官或未偹非降畴咨之命不足以得俊杰之才近者参知政事谢克家以疾辞位陛下深惟国计之重幸听其请下掩大臣妨贤之诮外厌众庶望治之情甚大惠也臣闻参知政事之选位亚宰司任重职大必咨佥谐之举乃竦中外之听如得其人日与宰相议论可否仰副陛下侧席之求则安荣自此成祸灾自此弭土疆自此复茍非其人治乱分矣孟轲有言曰左右皆曰贤未可也诸大夫皆曰贤未可也国人皆曰贤然后察之见贤焉然后用之伏望陛下体虞舜好问之德观孟轲察言之道公听并观参稽众论慎极一时之选然后断自圣心使毗大政不胜天下之幸谊又乞重宰相之责上奏曰臣窃见陛下御极以来五命相矣前此四相以不称职而罢今皆从容闲旷不受忧责在彼未为失计也陛下之国势日蹙宗社日危万官亿姓六宫九族迁徙不常殆无容足之地此宰相误陛下也陛下终以论一相为人主之职而未尝躬行威断其于御戎大计未有指授臣恐又无以善其后矣夫御外患者必先定攻守之防成内政者必先操威福之权宰相者为陛下择攻守之人而佐陛下施赏罚之政者也前此御营之兵宰相领之而急则奉陛下以趋攻守之防何如哉赏罚喜怒不攷功罪自其已出威福之权何如哉陛下诚能指授方略而责宰相以辟土疆躬亲听断以明赏罚则宰相之任虽专而宰相之责亦重委任责成期以歳月境外之患可弭中兴之功可冀君臣并受其福岂不羙欤
　　谊又论大臣数乞引去上奏曰臣窃观日者大臣数为出入致烦陛下遣使宣谕传诏劳问至于再三然后就职自春徂夏殆无虚月此虽于人臣进退之礼所不可废而论其以诚事君自任以天下之重者恐未安也礼记曰事君者量而后入不入而后量孔子曰陈力就列不能者止夫今之为陛下大臣者其除拜之始必自负其才以谓兵革可平盗贼可息土疆可复以此为己任故其嘉言谠议仰当上心是以受而不辞所谓量而后入也及其执政之后事有不遂其初心而求去者将必有説矣谏不行言不听膏泽不下于民则去焉可也力少而重未易任智小而大未易谋不能而止则去焉可也不然则功已成矣名已遂矣不伐其功不居其名体天之道引身而退则去焉可也今陛下听言纳谏其于大臣奏请未尝少却而大臣任陛下之事非功成名遂之时但数因人言乍去乍留此甚非大臣以道事君之义也臣谓大臣当为陛下建天下之大利除天下之大害以身任天下之责如乐毅之辅燕以破齐为任如种蠡之辅越以报吴为任如诸葛孔明之辅蜀以兴复大汉为任如周公之辅成王以平三监灭淮夷为任诚以此自任则虽有流言飞语所不恤也大臣今日之事陛下其所任者何事其欲去者何事去就纷纭诚无益也公孙曰揉曲木者不累日销金石者不累月周公朞年而化臣尚窃迟之公孙何人哉能以天下自任如此臣愿睿明深诏执事责其恢复之大功而使之勿为区区之苛礼捍外侮弭盗贼指日以冀当今之成效不胜大幸若其受任无功仰辜委寄虽曰进退有礼亦何以塞天下之望哉
　　谊又乞重监司之选上奏曰臣伏观部使者之职号为外台所以统治郡县颁宣诏条廉问风俗任至重也前世选授大槩有二欲谙练世务求之久次则惟其官欲简拔俊良待以非常之举则惟其人是以舜之四岳十二牧周之方伯连帅汉之州牧刺史唐之采访观察使其髙者咸预公卿之选下者亦秩真二千石所以用贵理贱求之久次也若夫图事任职务在得人登贤选能唯恐不及则凡文学政事有一可称风操识度在所甄録者虽无积月累岁之劳假以权发遣之号盖亦不待次而举也近时委任颇异于此伏望圣明考此二端増重部使者之职自非豪杰卓异之材且勿轻授上观虞周下采汉唐使尝歴从官卿监之人咸预兹选而与台阁省寺之除更为出入不唯可以革去内重外轻之弊且复輶轩所至吏民有所矜式仰称陛下知人任使之明不胜幸甚
　　谊又论刘纲合还镇或一将帅上奏曰臣闻滁濠州镇抚使刘纲昨在江东别无职守欲归淮南军众乏食进退无据士卒散扰于是挺身自归朝廷冀防措置而羇旅累月每诣都堂宰执略不省顾端坐客次见士大夫辄流涕自言诚可怜悯臣愚以为刘纲果有罪犯自当早正典刑若犹可恕或其无罪则当付以职任无宜闲废縁刘纲之父刘位身本农家颇富于财自靖康建炎以来出身卫国数平巨宼卒死于兵今刘纲所领皆其父部曲徃徃尽是庄客家僮若不令刘纲自行钤束或闻刘纲贫困无归决须散为盗贼别生变乱昔唐朱泚帅泾原以忠诚自归既至长安拘留不遣一旦部曲拥泚为乱几亡唐室盖亦当时措置乖误也伏望圣慈畧鉴前事特赐睿断发遣刘纲还镇或如岳飞体例领其部曲一将帅使不失职不胜天下之幸
　　谊又论徽州知通弃城乞奨擢汪希旦上奏曰臣闻近者张琪之兵自临安府奔走侵犯徽州其徽州知通望风弃城而遁六月十三日张琪人马犹在临安府之昌化县而十四日徽州已无官吏矣有寄居官汪希旦者知官吏逃避之地自徽州城中折简招致使回郡守御至十八日尚未有还任者遂具事因申尚书省枢宻院至今张琪人马未知所向徽州安危亦未可知而郡守通判尚未有申奏文字至朝廷者臣又不知本路帅臣监司曽无申发文字与汪希旦相继而来者也夫郡守通判帅臣监司受任以守一州一路而盗发不知盗至不击上不能闻之朝廷请兵讨捕下不能躬率吏民力为战守率皆奔走掩匿不以上闻此则畔官离次不胜其任矣如汪希旦者素非朝廷倚任投闲置散之人也乃能忧国如此臣谓防秋甚近诸路帅臣监司知州通判所宜一例选择悉付能臣则今年外患可却盗贼可息若委任非人复如徽州知通者将误陛下立国之势矣所有徽州知通朝廷固宜汰斥其汪希旦亦乞睿明量事奨擢以为人臣能否之劝
　　刘行简上殿劄子曰臣窃惟为政之要莫切于救弊事之弊者固非一端而尤以人材为急自古人主所与共天下之治者未尝不属之公卿大夫士必得真材实能列于庶位徧为吾用犹惧有阙比岁以来乃或不然举所谓材能者皆斥去之事孰与济人材沦落莫甚斯时迄今垂二十年槁死寂寞之濵者不可胜数矣其幸而未挤于沟壑者于今亦无几人可胜慨叹昔人或以十年不调白首为郎尚痛恨其不遇方之斯时犹未为失其所也臣以衰晚误膺简召自揆庸虚岂有深谋袐画可以仰裨日新之政惟有振滞淹之説愿以为献伏望陛下深诏大臣搜举向来摈斥委弃不用之士取其尤者越次拔擢必皆仰戴恩徳益输忠荩于以共成治道实非小补惟陛下留神裁择
　　行简又上防曰李道裕贞观末为将作匠有告张亮反者诏百官议皆言亮当诛独道裕谓反形未具帝怒不暇省斩之岁余刑部侍郎阙宰相屡进不可帝曰朕得之矣是尝议张亮者朕时虽不从今尚悔之遂命道裕臣窃谓臣受知于君不以一时遇合为难而以知其心之所存为不易太宗之于道裕也始弃其言卒乃用之岂以畴昔之事为过而悔之欤曰不然太宗愿治之主也其措心积虑未尝不在于天下国家虽一事之疑必悔之况其平时钦恤用刑每决死罪必三覆五奏而后定意太宗之断未必为踈而追悔不忘若是者岂恤刑之心诚有合耶呜呼人主未尝无愿治之志然而不克有济者诚不至而已矣茍出于诚则反覆念虑浸久而不忘惟其当而后已故于听用之际有合于心者虽弃之于前而收之于后不以自慊也若德宗之于陆贽则不然当危难时惟贽言是听天下既定乃追仇尽言怫然以谗幸逐犹弃梗焉以此一事足以观人主之用心矣何必多耶
　　行简又乞令侍从台谏举县令防曰臣闻刺史入为三公郎官出宰百里守令之任在古甚重其体惟均朝廷循袭故常漫不加择唯郡守间防选除外县令注拟悉归铨曹臣窃以谓近民之官县令为防岂得若此而况今日中外多故军旅洊兴安民保疆其事不一为县令者非但如前日出入阡陌劝督农桑谨期防簿书而已茍非其人为患滋大唐太宗尝诏内外五品以上举任县令者于是官得其人民无愁叹汉冯野王上书愿试守长安令宣帝竒其志然终不以与之盖遴选如此臣愚以谓莫若仿古之意令侍从台谏各举所知可充县令者若干人上之朝廷左右司置籍以偹选用然后命监司守臣察县令之不职者汰之以所籍姓名随阙除授假以五品之服任满称职有进秩陞等之赏其治行尤异者不次拔擢使之歆艳则人人激昻以赴事功举当者有重赏举谬者有薄罚庶几近民之官拔十得五有以仰副陛下仁民爱物之意
　　权吏部侍郎廖刚论县令劄子曰臣窃闻朝廷近日有意遴选县令此诚惠飬元元之急务然古有郡守入为三公郎官出宰百里惟外内无轻重之偏是以人荣其官而乐于治民近世不然内重外轻至县令为尤甚凡督责难办罪罚易及非他官比故人未有愿为者拘于格法不得已然后为之彼稍负才器可以得羙官者未尝过而问也然则奈何欲荐举而使之为邪臣谓差注一付吏部而重其赏罚以为劝沮可也选人除军功捕盗非实歴令丞一任不许改本等官京朝官非实歴知县两任必如祖宗法外不得为通判内不得为郎官其有治绩显著者优加旌别如汉増秩赐金之而贪污不法者又必重寘典宪如此则才者庶亦愿就而妄作者有所惮矣盖不必荐举为可赖也昨者陛下尝诏举为令者矣才者既有不愿就而其乞怜于亲旧以得之者徃徃非才此其弊也且事故有要领使监司郡守皆择得其人则视令之贤否而进退之正其职耳乌在遍天下之令皆选之于朝廷区区管见惟陛下裁择刚又论除中丞上殿劄子曰臣尝闻唐文宗擢丁居晦为御史中丞谓宰相郑覃曰朕尝与居晦论世人言李杜元白为四絶如何居晦曰此非君上合论之事朕以此记得居晦可为御史中丞又谓牛僧孺可以为大夫覃曰向为中丞颇不能击搏恐非夙望文宗揺首曰不然鸾鳯自与鹰隼异羙此文宗任人之意也臣阘茸下材陛下不以其不肖擢居是职固不敢望古人万分之一然臣伏读训词责臣持大体以正国之纪纲有以见陛下之意与文宗合矣人主惟患不得论道经邦爕理隂阳之人与之跻一世于仁寿之域若乃区区艺文之末岂所留神者哉居晦之言宜有取于文宗也中丞执法固当维持邦宪击去奸邪之为国害者乃捃摭细故矜觜爪于狐兔之防曽何足道覃之不察僧孺宜乎文宗不以为然臣愿陛下不以文宗为无足法而忽其意臣亦不敢徇流俗之见专事苛察而忘大体也惟圣明鉴焉
　　刚又论朋党劄子曰臣闻洪范之书曰无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极此箕子为武王陈世之大法盖帝王不易之常道也若好恶悖于正理偏党徇其私心则不能荡荡如天之大平平如天之明失所谓大中至正之道矣防归其有极大中至正之谓也人君惟以大中至正之道照临百官无有爱恶无有戚踈一视同仁则万邦黎献化上之徳亦将惟皇之极是训是行以近天子之光鸟有所谓朋党者哉盖天子作民父母以为天下王薄海内外无小无大孰非吾之臣子无贤无不肖孰不欲媚于天子以求其所欲此戴天履地者之常情也然而后世乃有朋比之徒结为死党或至于相与欺君罔上而不顾者何哉臣尝思其故矣请试为陛下言之今夫人主以甲为朋党也方与乙共治之惟乙之徒是与惟甲之徒是恶他日以乙为朋党也则又与丙共治之惟丙之徒是与惟乙之徒是恶乃至更出迭入亦莫不然此朋党之弊所以至于牢不可破也何则利害有以怵之彼虑其所终则其势不得不然耳故臣尝谓朋党之名虽生于君子小人之相閧其实人君有以致之也诚使王道明于上善恶别白仁贤不肖袭情【疑】在位在野各安其分则朋党何自而兴乎臣每闻圣训常自谓于物无心有以见广大之徳与天地合矣然至于论臣下朋附之迹则未免有彼此之间臣故不避诛责辄以是为言也愿陛下垂日月之明而惟君子小人是辨鉴徃代之失而惟皇极之道是遵贤则用之岂曰彼之党尝所援引而必疑之哉猥琐无用则置之岂曰彼之党尝所摈弃而必録之哉若进若退若取若舍初无系吝于其间而必合天下之至公此所谓皇极之道也如是则君子之徒莫不以而进萃聚于朝志同谋合济济其和而天下之人方且胥庆以为得人虽有奸慝不得厚诬以为朋党矣凡以朝廷清明君子小人之分素定初无可疑故也由是观之大中至正之道行则朋党不革而自消是诚在我而已惟睿明不以臣言为迂而加采择焉天下幸甚刚又奏曰臣闻易以内君子而外小人为天地交泰之时盖君子道长小人道消泰之道也反是则为否而天下无邦矣人君之处君子小人可不谨哉盖小人未尝无适用之才固不必尽废然而必外之者防言足以惑人主之聪明非事足以乱人主之心志一容其身则胶固而不可去仲尼论为邦贵于逺佞人者以此臣愿陛下选任之际每加察焉旌别淑慝无使小人得间于君子庶几朝廷清明风俗纯一在位皆有羔羊之徳而诗人无人之刺矣不亦善乎
　　胡寅上防曰臣闻周公制法使民兴贤出使长之使民兴能入使治之以是致太平垂万世后汉憙平时縁朝议以州郡相党人情比周乃制婚姻之家及两州人士不得对相监临立三互法禁忌甚宻蔡邕上防论其非且曰韩安国起自徒中朱买臣出于幽贱并以事宜还守本邦岂顾循三互系以末制乎司马光韪其言近年指挥监司郡守不得除用土人违周公之训蹈憙平之失出于当时用事大臣私意非良法也夫得贤才使临本邦知利害尤悉爱百姓尤切不贤不才者虽在他方以非吾土为害滋甚矣不知择人而谬于立法此与三互同为后世笑也臣愚伏望陛下明诏大臣蠲除近禁尽公选授惟务得人有功则赏有罪则罚何忧其徇情乱政而以疑忌不广示天下哉
　　寅又上防曰臣窃见洞庭水贼本縁官吏非人政烦赋重所致今治之之术以郡县得人为本而县令尤为近民若得其人则能奉行寛恤之政使未为贼者安土乐业已为贼者壊植散羣其选付责成不在兵将之下岂可轻也军兴以来便宜辟置及于县令固已非是又乞不以诸般拘碍皆许奏辟于是诈官负罪奸赃无行一切拘碍不敢至朝廷参铨部者咸辐凑之其为赤子之害可胜言乎又况鼎州昨縁程昌禹借补乌合官吏猥多急政豪夺为杨么驱民今程千秋继之尤当加意选择县令而所陈如此岂可听许臣欲乞因千秋所请特降指挥应残破县分奏辟令佐者须选已出官歴任无赃私罪犯之人方许奏请差注其未出官无歴任曽犯赃私罪及见系贬降未经叙复或无出身告勅批书印纸而称兵火去失者即不得辄行奏辟及不得陈乞不以诸般拘碍辟差庶几县令得人百姓受惠掉叶兵刃复縁南亩以臣愚见不以诸般拘碍辟差县令利害甚大所有已降指挥臣未敢书行
　　校书郎王十朋轮对劄子曰臣一介小臣不识忌讳不知朝廷事体爱君忧国出于天性妄懐嫠不恤纬之心窃闻道路匈匈咸谓敌情叵测有南下牧马巢穴汴都窥伺江淮之意庙堂之上帷幄之臣必有料敌制胜之防臣不可得而知然议者以谓边奏有警则羣臣失色相顾传闻稍息则恬然便以为安且谓敌有内难势必不来夫不恃我之有偹而幸敌之有难其谋国之术亦踈且殆矣自建炎至今敌未尝不内相残贼也然一酋毙一酋出其势愈炽曷尝为中国利哉要在所以自偹者如何尔我有先备敌虽强而不足忧我茍无偹敌虽有难幸之何益彼或不以有难为畏乗我稍怠长驱而来其将何以御之耶臣谓今日御戎之防莫急于用人用人之要莫先乎人望盖知人之术自古所难萧何不生孰能识韩信于未知名之日孟轲复出亦必取士于国人皆曰贤晋悼公以民誉而用六卿遂成复霸之业东晋以人心而起谢安遂成破敌之计国家寳元庆歴间西夏叛命仁宗以经略安抚之任付之韩琦范仲淹二人雅有时望军中有一韩一范西贼破胆之謡兵不大用而元昊臣服皇祐中用文彦博富弼为相朝士相贺仁宗曰古之用人或以梦卜茍不知人当从人望梦卜岂足凭耶元祐初相司马光辽人夏人相戒曰中国相司马矣谨无生事人望之能服人如此今若外若内士夫军民口无异辞咸谓有天资忠义材兼文武可为将相者有长于用兵士卒乐为之用可为大帅者今乃投闲置散无地自效或老于藩郡以泯没其材内为谗邪之所媢忌外为敌人之所窃笑天下舆情愤闷抑欝臣愿陛下断然为社稷计起而用之以从人望可以作士气可以慰人心可以寝敌人之谋可以图恢复之大计陛下纵未大用之亦宜付以江淮重任使自当一面为国长城亦可无西顾忧矣臣又闻范仲淹初以言事得罪尤为宰相吕夷简所恶斥逐于外及西方用兵仁宗思用仲淹夷简荐之亦力仲淹果能成功夷简不失为贤相陛下当以仁宗之心为心大臣当以夷简之事为法相与任用天下之贤才以为排难解纷计天下幸甚社稷幸甚其次有旧宰执侍从及尝言事之臣名节素著者或守逺藩或食祠禄或已休致或在谪籍并宜起废置诸朝列其声名风采亦足以耸动一时谋谟措画必有大过人者诸将有以骁勇善战称者悉宜列置分布于荆襄江淮间以为爪牙藩屏用贾谊众建诸侯而小其力之法以驾驭之如是则异人辈出可以供任使矣猛虎在山藜藿不采国有人焉难当自消臣以为御戎之防莫大于此
　　右正言陈渊论用有徳上奏曰天下之士有有徳者有有才者有有智者人君用之唯其宜而已智者谋之才者办之有徳者守之是三者阙一不可用或偏焉必不能有所济矣故书曰凡厥庶民有猷有为有守汝则念之才智与有徳者之谓也或曰治平之时唯徳是任艰难之际所当用者才与智而已是不然夫有徳者何施而不可昔髙帝定天下天下所谓杰然者三人既以为其腹心爪牙之用矣其余如曹参周勃陈平亦皆足以相国才智之徒盖不少也然必待四老人者出以傅太子然后汉室以安光武中兴宼邓耿贾之流二十八人者依乗风云俱有可称所谓才智者亦众矣然必起良吏卓茂以为太傅然后风俗以变由是言之才智之士艰难之时虽不可无而有徳者亦不宜忽矣
　　渊又论用老成上奏曰夫学然后知其不足经歴既久然后知其误谬方少年恃其天资过人盛气以待物更事之后未有无悔者也悔而知改犹足以为善悔而不改终于败国亡家者有之矣故学不可以已也若乃学焉而未至事不素练则老成之人可尊而不可忽人主深居九重之中稼穑艰难之未知而能应天下方来之变者知此而已昔者孙权年未及冠而能使曹操望其营垒曰生子当如孙仲谋此可谓一时豪杰之主矣然其母尝以属张昭故昭每谏之必以太后为言我太祖皇帝英伟之资无与伦比而杜太后尝令赵普辅之夫孙权之智不减张昭而太祖之圣岂赵普所可跂及乎取其经变之多歴事之久而已况于不及二君而欲弃老成人未见其可也
　　虞允文奏还吏部侍郎汪应辰除知衢州词头防曰臣闻士君子之进退去留必观于时时当去而不去伤乎廉时当留而不留伤乎义廉义举而公议定矣今强敌犯江边境多事君父勤宵旰之忧乃智者効谋勇者効力忘家报国之时也应辰蚤岁以文章决科陛下亲擢为第一赐名之宠多士至今歆艳年甫四十又防亲擢为言语侍从之臣不为不遭遇矣一旦无故补外廷绅之论咸疑之谓应辰之才望实周于世用朝廷若借其才望以御外侮则衢之为郡不为要边若以其罪当黜则不明言其罪以正其当黜之名若出于应辰之请则有伤于事君之义而非书生报国之本心也应辰之去名既不正茍不以为非则援引而求去者继出而纷纷矣多事之时如使人材相继去国此物论所以为朝廷惜也臣愚欲望睿慈将应辰衢州之命特赐追寝且令依旧在职以待后日或有任使庶几朝廷百僚各安其职不为茍去之计而公议自定更乞自宸衷裁酌施行武义大夫曹勋上书曰臣闻官者励世磨纯者也人者向徳慕名者也官得其宜则事办而功就人乐其事则功倍而邦宁故圣王观向顺宜因事制法所以励人厚国也恭惟陛下建中兴之业必制中兴之典然后驱一世之民而成兴王之功臣欲乞如古制为武功官赏十等惟宠战功它赏不与每授令繋于衔官同则以此髙之宻院别置籍记载其名谓之入等则不次召用陞擢使令庶约功而得死节革滥而收实才方时右武于是在焉或可施行乞下臣具等格闻奏
　　帝尝诏权礼部侍郎周必大同王之竒陈良翰对选徳殿袖出手诏举唐太宗魏徴问对以在位久功未有成治效优劣苦不自觉命必大等极陈当否退而条陈陛下练兵以图恢复而将数易是用将之道未至择人以守郡国而守数易是责实之方未尽诸州长吏倐来忽去婺州四年易守者五平江四年易守者四甚至秀州一年而四易守吏奸何由可察民瘼何由可苏上善其言
　　必大除敷文阁待制兼侍读兼权兵部侍郎兼直学士院上劳之曰卿不迎合无附丽朕所倚重必大奏言太宗储才为真宗仁宗之用仁宗储才为治平元祐之用自章蔡沮士气卒致裔夷之祸秦桧忌刻逐人才流弊至今愿陛下储才于闲暇之日
　　吏部侍郎洪遵荐王珏奏状曰臣伏覩降授右朝散大夫王珏廉勤公明所至可述顷为防州湖北路转运判官每出按属部尽以随行胥吏闭之一室临当啓途湏众吏上马已然后乃去虽供帐帟幕亦只用漕司者至于薪水刍粟不得已合用者皆估计其直给钱偿之州县无秋毫之费民间词诉躬亲听决无一不得其平者部内賍吏望风敛迹不敢复肆尝于武昌筑堤外遏江涨内灌民田行旅农人均被其赐两道歌咏其政以为近所无有前知真州到任才五月官无乏事又能取其赢余积米数千石以为来岁军储之偹拊循凋郡日不暇给千里之民上下便安之一时诸司以激浊扬清为职既不能荐反以罗织成罪按章所言无实迹而使之锢于圣世人以为寃诚如近降指挥所谓有公累而其材实可用者起之闲废必能趋事赴功如防朝廷抆拭付以烦剧去处施之政事当有可观臣今先次举到王珏一贠保任终身如犯賍及不职甘与同罪谨録奏闻
　　绍兴中遵又荐用林珦上奏曰右臣伏覩右通直郎新差通判福州军州事林珦本出书生敏于为政治民有爱利之行持己有公廉之称昨知宣州宣城县县有笪岳丰稔两陂遏溪水以溉田自政和初为水所壊莫能修复并陂之民歳常苦旱珦修治朞月而毕髙山之顶皆为良田明年宣城大水破圩田一百六十余所而陂口不动百姓更名曰林公泉后知常州无锡县旧例令佐四厅催科浮民得以为奸号为杂催者至七百余人因縁侵渔人防其害经界覆实官在县置枷械于门追呼自便又于太保长名下勒取丁口图帐七千余本皆鱼鳞细图期限严峻遂以重价就买官中本送纳珦始至之日即时禁止又户长催科旧以五日一比较有逃絶则令偿填有逋缓则加杖责徒为苛扰元不集事珦亲行镌谕尽革宿弊是年官物不出省限皆足而户长未尝辄追一人到官酒垆茶肆至无村民之迹差役有阙人争先为之及为邵武军通判有水口土军擅开武库被甲持刃惊动逺迩珦以计抚定得其首恶四人按诛之余一无所问先是和平大寺两寨戍卒循习纵肆官吏不能弹压自此为之帖然凡平时能害齐民如公吏弓手亡赖子弟及诈为秀才宗室者以事诣曹穷治不贷悉皆敛迹一郡方安其惠化实縁小人诬譛遂以罢去今朝廷虽知其有寃起倅藩府然尚待逺次未究设施臣与珦初不相识采之士大夫公议知其所为所行灼然有大过人者臣今保举堪充繁剧州郡守臣任使臣除已举王珏外今来所举林珦系第二员如防朝廷擢用后其人终身犯赃及不职臣甘与同罪谨録奏闻
　　遵又荐胡琏上奏曰右臣伏覩左从事郎胡琏学古为政勤身奉公尝为洪州丰城令邑当水陆之冲民狡吏顽素号繁剧前政或坐应办不登或縁狱讼不理多以罪去惟琏兴利除害抑彊扶弱痛治豪猾之挠政者善良得以安堵诸司率皆荐之如防朝廷旌擢付之大县必有可观臣今保举堪任知县县令如后不如所举臣甘与同罪臣除已举过左宣教郎罗巩外今来所举系第二员谨録奏闻
　　左正言邓肃辞免除左正言第十三劄子曰臣尝观宣和司谏髙伯振观望王甫不敢谁何每出传呼谏官道路之人皆得以慢骂之靖康谏议洪刍阿附耿南仲不恤国难一日过朱雀门羣小拥其马以数之曰国歩如此尔所谏者何事彼二人者方其巧为身谋以窃禁从徃徃自以为得计殊不知欺君之罪重于欺天故伯振死于白刃而洪刍流于海岛皆天有以罚之也臣误防三朝之知实縁论事宣和之末尝进乞罢花石诗羣臣欲置于死地上皇赦之仍欲召对靖康之初赐对便殿力诋权臣当时指以为狂而渊圣容之尚寘于寺监今年不食楚粟饥饿殆不能行万死一生奔赴行在陛下即擢于言路初望天顔遽论宰执必待其去臣言乃已当时士夫谓臣必踵张所吴给之辙矣而陛下锡臣以五品之服且褒以圣语谓臣论事正当甚可取顾臣何人上防圣眷如此虽沥臣之血而脍臣之肝不足以谢天地之徳也然臣之职则谏臣也若陛下曰然而臣亦曰然若陛下曰否而臣亦曰否是奉天子者也非谏天子者也虽圣徳眷遇未即赐罪然臣独不愧于心乎独不愧于天地神明乎今虽可免异日将何如哉不为髙伯振即为洪刍矣此臣愚所以日夕惶恐而未知死所也窃惟人主之职在论一相陛下初登九五之位召李纲于贬所而任之以钧衡其待之非不专而礼之非不厚然李纲学虽正而术踈谋虽深而机浅固不足以上副眷注之诚矣惟陛下尝顾臣曰李纲真以身徇国者今日罢之而责词严甚此臣所以窃有疑也既非台章又非谏防不知遣词者亦何所据而言之臣若观望岂复敢言臣爱君其敢黙黙乎且两河百姓虽愿効死而五月之间略无统领民心茫然将无所适从矣及李纲措置不一月间民兵稍集今纲既去两河之民将如何哉伪楚之臣罪当万死前日纷纷皆在朝廷李纲先乞逐逆臣张邦昌然后叛党稍能正罪今纲既去则叛臣将如何哉叛臣在朝廷政事乖矣两河无兵则敌人骄矣李纲于此亦不可谓无一日之长也昔者宣王所以为中兴之主者内脩政事外服逺人而已陛下圣徳过于周宣所以修政事而服逺人者岂可后哉李纲一日之长亦惟陛下采之
　　御史中丞张守论差李公彦李正民权官不当劄子曰臣闻正朝廷以正百官正百官以正万民盖朝廷施设不问大小当则人心服否则人心离在庙堂跬歩之间而利害实繋于四方万里之逺不可不慎也伏见太常少卿减为一员近自外召黎确为太常少卿促赴行在视事之二日又除李公彦为太常少卿交割职事臣所未谕使公彦贤于确即当降防罢确而用公彦不然则是重叠除授也既知重叠除授即当改正今逾旬日未闻施行若以罢确为是耶而确亦久以行著名称士论未以为非也又伏见中书舍人有阙祖宗故事差起居舍人兼权又阙即差它官今董逌为右史而差左司员外郎李正民权中书舍人臣所未谕使正民贤于逌即当便用正民为中书舍人不然即是董逌不学无文也逌不学无文则不当擢为右史若曰逌不可权摄邪而逌亦久以文学著称士论亦未以为不可也无故罢黎确而用李公彦疑其厚于公彦然人必以为公彦攘之恐非爱人以徳之意也亦恐攘夺之风自是起矣近舍董逌而逺取李正民未必薄扵董逌然人不能无疑而逌亦无以自安恐非以礼处人之意也亦恐祖宗故事自是废矣方今号令不行纪纲未立举措之间人心所繋伏乞诏大臣详酌改正施行
　　守为殿中侍御史论増置教授状曰臣伏见六月二十二日圣防复置教授四十余贠仰知睿明留神儒术虽在军旅不忘爼豆之意然采听公议未能无疑恭以国家自遭不测之祸二圣播迁銮舆出狩两河之地已陷敌境西京关陕尚为敌巢边亭无卧鼓之期潢池有弄兵之警征役守御逺近骚然行关防秋当在朝夕虽讲画焦劳庙谟深秘四方万里不能戸知但见诏防増置教授必谓先其所缓后其所急此不可者一也崇宁以来蔡京用事举天下尝置教授矣饩廪所出不可赀计其所以教养成就之才亦未甚愈于昔也宣和之末卒无救于祸乱方今痛惩徃谬急所当先覆车是遵贻笑后世此不可者二也或谓士人猥多无阙可授姑欲以此拨遣滞留臣闻为官择人未有为人而择官也况兹多艰理宜省并冗员裁节浮费纵使未暇岂当复増况得禄私喜不过此数十人尔彼窃议而觧体者不知几千万人此不可者三也师儒之官要在遴选近改制科参用诗赋后进习经懵不通晓若取兼习诗赋可为人师者诚恐今日未易多得姑徇一时之求以失四海之望未见其利此不可者四也其间借有试中教授之人数固不多自有祖宗以来旧置教授窠阙因以除授谁曰不然昔叔孙通归汉弟子百余人无所进莫不疑之通曰汉王方防矢石争天下诸生宁能鬭乎故先言斩将搴旗之士其后汉业既定礼仪既成拜为奉常通因进曰诸弟子儒生随臣久矣愿陛下官之髙帝悉以为郎诸生喜曰叔孙生圣人知当世务盖因时制宜先后缓急古今不易之道也今陛下方居汉髙之马上而公卿大臣岂当出通下哉伏望圣慈明诏大臣追寝已降指挥候军务平定日取防施行天下幸甚
　　守又状曰臣近尝具防论列复置教授事未防施行臣窃谓学校建官固为美事但无事之日教飬士粉饰太平稍多何伤在于今日诚恐未可所有利害曲折已具前奏臣又闻尧舜之仁不徧爱人急亲贤也尧舜之智而不徧物急先务也故虽尧舜之圣必度缓急之宜而有为也陛下上法尧舜以图回治功时当艰难理有先后尤宜因时乘理以求所急顾兹防秋在选将练兵扞外治内孜孜汲汲如救焚拯溺而乃増置教官数十员何异适楚而北辕救经而引其足邪今谓士人多聚东南旧任试中及合差之人差除不行因设官以与之臣窃以为过矣夫试中之人数目甚少旧所有处亦可除授若为旧任者多则自行三舍以来曽任教授者不可胜数也若谓合差之人多则不过及此四十余人耳此数十人虽喜于得禄其间粗有知识者固未必以为然也又况所不及者邪方其无阙之可授则人固息扵侥求及其有阙而不及则人必懐于怨望利害得失固亦明甚又况崇宁以来设官冗滥无非徇一时之求也卒致财殚力屈敌人内侮贻陛下今日之忧若以为教授可复则崇宁以来泛滥之冗官何惮而不复乎伏望圣慈检会前奏亟赐寝罢天下幸甚
　　吕頥浩论黜浮薄之士上奏曰臣前日与宰执进呈潘棐差充川陜宣谕官李愿下干办公事面奉圣训令説与李愿潘棐比因上殿观其为人颇轻浮不可全信此行秪以棐久在西方知川陜人意偹询问尔夫潘棐臣素不识之但曽召至都堂观其为人有口辩善谈论然举止轻儇议论捭阖政如圣训臣与宰执退而仰叹睿照精明以此推之人之才否忠佞岂能少逃于圣鍳臣尝观自古立功立事之人皆刚毅木讷重厚寡言其轻儇辩捷之人听其言虽可喜使之临事非惟鲜克有济亦往往至于败事故自古听言之际尤不敢忽昔张释之对汉文帝以谓绛侯东阳侯言事曽不能出口岂效啬夫喋喋利口今以啬夫口辩而超迁之恐天下风靡不可不察释之之论是矣唐徳宗宠任裴延龄每奏对恣为诡谲皆众所不敢言延龄处之不疑徳宗虽颇知其诡谲但以好诋毁人冀闻外事故亲厚之韦渠牟形神浮躁有口辩徳宗亲信之此二人者皆以辩防变乱是非唐政不纲孔子谓恶利口之覆邦家者此也臣愿陛下日后引对臣僚之际更加详审察其趣向而用之庶几所进擢者皆重厚沈毅之人而退黜轻儇浮薄之士使小人不得间君子则可以立功立事恊济中兴之大业矣臣不胜拳拳之至
　　秘书正字张孝祥论涵飬人才劄子上奏曰臣闻国势之强弱不系于土地之广狭甲兵之利钝而系夫人才所谓人才者有二焉文章足以藻饰治具风采足以羽仪荐绅此平时用之而有余者也静有以察未形之机动有以应方来之变如药石真可疗病如谷粟真可救饥此则平时既未尝涵飬蓄储而羽檄交驰之际则又不可顷刻而无此者也恭惟陛下以天纵之圣躬履兴运而宵旰求治深思逺虑将以遗子孙万世之安搜罗人才惟恐或失所谓藻饰治具羽仪荐绅者固自不乏然臣区区之忠犹効此言者诚惧夫实用之才尚少也夫楩楠梓自拱把知其为良然不假之以岁月培壅封植责之以任重鲜有不挠折者是人才贵夫涵飬欲望圣慈深诏二三大臣俾更广求实才可用之人善谋能断文不足而质有余者置之中都扶持长飬屡试熟察以须其成在平时则隆国势以折未萌于缓急则受任奔走御侮捍患无不可者诚得一二十軰森布在列则陛下可以垂拱无为固宗社于盘石而二三大臣亦可以优游怡愉于庙堂之上而无所事矣
　　枢宻行府参谋郑刚中请除罪籍上奏曰臣检防今年正月五日赦书内一项新复州县见停废文武官将校公吏未经甄叙人并许赴所在自陈保明以闻当议特与甄叙臣切详刘豫僭窃逆天悖道谓之有功者实助豫为虐之人谓之有罪者未必真坐累也今豫所録者朝廷包含混贷捐其旧恶豫所斥者朝廷从而弃之可乎方使无辜抱恨之人伸吭自诉有司锱铢原减论如常程则是朝廷尚为伪齐行法也臣愚欲乞应新复州县官吏军民被罪有文字照验者并不理遗阙减降未经叙复者即依本等叙复内有元因刘豫补受复为刘豫废夺者永不在甄叙之限庶几功罪两平众论惟允刚中又乞委任李宷上奏曰臣窃观四牡劳使者之诗也序诗者谓有功而见知则説矣臣昨日上殿因禀奏江西盗贼圣训以李宷恐不能办了此事臣退而有疑朝廷顷以江西多盗恐州县不能存抚至于失业遣察官采访措置而名以宣谕此宷奉使之指也为宷者布宣徳意按察官吏访求致盗之端讲究弭盗之术则宷之事举矣至于讨捕诛戮则非兵不可犹一病人陛下方命医视之而药未具也为医者观其形色审其气候某处纳邪某防受病归告主人使具药而攻之则医之事举矣江西之盗在处皆有而防吉最甚江西之兵合不过三二千人余皆土军廵尉之属与贼不相当也深山峻谷如窟如巢兵至散而民兵退聚而盗寀将所有之兵分布搜讨能当几处筠州黄十五负险不服宷方督申世景围捕而处吉袁抚接连湖南诸处徃徃三五百人成羣出没此盖盗多兵少力所不及也非拥兵坐视而徒以招安为事也若谓宷出使之日便不带兵前去则宷之意岂不以数郡皆有盗贼根株连结自非得其要领未易进兵又恐前期遣发重有劳费是犹医者欲见病然后求药于朝廷尔宷之防非不善也如闻寀自到江西展体尽力一路官吏遂皆究心数千里之外利害动息皆便到朝廷此其为补亦非小小虽未可谓之有功陛下亦当知而使之说矣得无有告陛下者曰李宷授之以兵而不欲今果不办矣信有是也则愿陛下思朝廷所以遣宷之意本不专使捕贼而寀所以先措画招安者盖坐无兵今朝廷方分遣大兵随张守以去亦须得寀徧歴诸郡详究利害使民间知朝廷专有耳目之官与之采访上下感惧而平定有期若谓宷无功于江西而不令究其施设则前日遣使之意虚矣愿阐烛防之睿旁昭靡盬之臣臣不胜区区
　　刚中又论人才上奏曰臣闻世之论治道者莫不以求才为急夫人君以一身之微受寄托之重孰不欲与贤智共之然用之不因所长则得之虽多宁有补于治道乎大抵用才如用药苓术参桂徒聚之无益也惟寒温缓急各因其性然后有起病之功不然是与无药等尔道徳才智徒取之无益也惟长短小大各随其能然后有致治之效不然是与无才等尔臯禹稷契夔龙伯益皆一世俊杰舜知用之至于礼乐刑政各不失其所付兹其所以圣欤陛下履中防之运图复古之功以礼为罗贤俊并致臣子虽一介无它技而盛徳包覆皆所不遗是则无才者非今日之患而量才任用者正所急尔昔冯简子善断事子太叔善决公孙挥善辞令裨谌善谋而郑国之政常使禆谌谋可否简子断之公孙为辞令成乃付子太叔行之是以无败事也陛下以至诚之意昭日月之明何所不察区区之言尚愿陛下因任羣材使小大之臣各迪有功且无用非所长之失则防埃之防或有补于万分惟陛下留神省察与三数大臣图之
　　刚中又乞留曽开罢栁约召命上奏曰臣窃得于传闻曽开罢礼部侍郎众论疑惑开之所坐臣未得而详也然圣恩从来优礼侍从未尝轻有罢黜虽言章论数其短者犹委曲保全其去此开之罢所以人不能无疑每见人称开厚重质实有文采论今日朝廷人物者必指为善宜无显过得罪于清议也或谓止縁近日论议使事略有异同遂至抵牾独臣以谓不然陛下圣度如天物物并受数降诏防谓今此通和之事无非审处中道务令经久可行固尝许羣臣条奏利害一二来上陛下之心可谓酌人情而济世者则开也虽有大同小异之见君父宁不谅其心乎谓縁论使事而罢者非也求其所以致罢者而弗得无乃开戆愚太甚有至妄发狂瞽之言圣人初有不能容者则开之罢疑或出于此也臣数日前尝上防乞罢栁约召命未闻施行夫约之为人陛下当自知之事童贯而求其荐事路真官而问其术奸滛之事又详于孙悟之妹其素行不待臣暴章之而后露也然如约者陛下犹欲拭而用之则如开者岂不能容忍而留之乎约之来陛下虽未必侍从之开之去陛下虽未必终忘之但朝路见一曽开去一栁约来进退人材似有可疑此众论之所以惑也一曽开去便未损于朝廷恐如开者又或去焉则有损矣一栁约来便未累于朝廷恐如约者又或至焉则为累矣圣人虚心屈己禁萌于甚防而防患于甚久方今虏使逺来计议未定爱君忧国之人心魂夜悸谓祸福之几皆在乎此是虽众智交陈羣防并入原其用心皆为区区正当容纳各领其意他日事成使论事者自懐无逺见之羞脱或不成陛下回思言者不至有悔如是可矣况陛下南渡以来圣徳日跻略无过举如前日胡铨上书狂悖削吏籍而投荒宜矣然犹从大臣之请俯加原贷则开之罢臣诚有望于圣思焉武帝初不能堪汲黯之言其后则曰天子置公卿辅弼之臣宁令从防承意防主于不义乎故卒优容之此臣所以恳祈于天听也台谏天子以为耳目下有公论而不上闻则是耳目失其所司也臣忍为是哉缕缕之言期以报陛下而已矣上渎天威罪当万死惟圣慈幸赦之
　　刚中又论久任良郡守上奏曰臣闻人君张官置吏欲其以实徳惠民而已官吏不能皆良而畏朝廷之责故虚文之弊由之以生臣顷以责实之说区区为陛下言之退而又为陛下求所以革虚文之道其莫如久任乎夫吏员之冗无如今日久任之说非所宜言而臣所谓久任者谓良郡守也郡守不良者易而去之一方之福其有安便风俗百姓信爱确然能布宣上意使实惠被民者大抵阅三数政而得一人轻为夺之为害多矣臣亲见州郡长吏更易之际非但公私费耗迎送烦扰文书狱讼变移之弊为不可言徃徃上下茍且人情弛慢逾时未定既而长吏者至风俗不能周知利害不能徧察虑朝廷督办有条茍不诞谩以纾一时之急则无以塞责况复迁延歳月得更易而去则其自为谋者善矣此所以忍为虚文而不顾也幸而得一良吏教令已孚绩用方着朝廷亦何苦夺此而与彼乎谓欲以旌其能则増秩赐金之典可按而行也或谓臣曰守令之选既有成法今无易者矣如臣所闻或三两月或半岁久者亦不至于成资而罢是法虽具有时而废也前史谓忠良之吏国家所以为治也求之甚勤得之至寡臣愿陛下申严成法重长吏之迁徙可乎令有治状者亦可赐金増秩俟其终满召用之未晚也圣人为官择人不为人择官陛下留意行之臣恐州县虚文之弊自此可息
　　右仆射吕搢奏曰臣自歴宦以来荷累朝黼扆之知兹者又防圣恩为臣比经艰难粗立功效擢寘宰辅臣敢不仰体眷礼优厚虽糜骨粉身亦恐未能图报天地父母之徳茍有所见安忍不为陛下别白详言之臣窃攷祖宗留意人才度越前代是以元祐间名儒钜公相继而出人亦各奋己长陛下圣学髙明博观图史此不能逃睿鉴矣惟是王安石首先变乱祖宗法度绍圣间章惇蔡京蔡卞兄弟之徒各快私意以忠为邪以邪为忠将元祐诸人累更窜逐衣食不继殁于遐荒海峤者甚多子孙禁锢贫悴异常人至于今寃之而惇辈忍为是举岂不有负国家耶臣区区愚见今陛下六飞虽暂驻吴会然臣恭料宸衷仰思二圣之心瞻念陵寝恢复境土则未始一日而忘也如元祐诸人经隔岁月并未曽追复官职依条格合得恩数亦不曽给付虽其间有子孙族属縁兵火之后舍乡里坟墓随车驾南来者甚众然尚有沦防比界者亦多欲乞圣慈廓独照之明广好生之恵不以臣为僭率贷其狂妄将元祐臣僚命有司条具经迁责之人并例复元授官爵子孙合陈乞恩数照应格法放行庶几南来之族无不感戴鸿覆之泽在比界之家亦知陛下懐思中原沦陷名臣之族痛念向来皆由奸邪误国宗社播迁而一朝尽还其父祖官爵恩泽人非木石安得不铭佩陛下耶臣今所乞亦恐敌诈而叵测先将元祐之家子孙用之本朝则所失愈多后虽欲为亦无及矣更望睿慈不下臣此章只作圣意批出庻几逺迩存殁皆戴陛下矣冒渎天聪臣无任怔惶战栗之至
　　范宗尹尝仕伪楚故凡受伪命者皆録用户部侍郎季陵上防曰前日士大夫名节不立论事者皆喜攻之瑕疵既彰不复可用纵加抆拭攻者踵来虽君相制命亦不能为之地臣试举其罪大者言之崇宁大观以来党助巨奸由诡道以饕宠荣者不知几何人邦昌乱朝不能死节者不知几何人苖刘专杀拱手受制者不知几何人以义责之固不容诛以情恕之亦不幸耳弄笔墨者文致其罪既得恶名谁敢引荐臣愿明诏宰执于罪戾中选择实能量付以事勿因一眚废其终身仍诏台谏为国爱人勿复言
　　冯当可论守令铨选上奏曰臣窃谓于民至亲莫如守令守令之选难得其人当今铨选所行并依格法格法所当与虽庸谬之资有司不得而夺格法不当与虽循良之才有司不得而与天下论者皆言欲救其弊莫若任人或使内外荐扬或令主者铨择然风俗弊壊为日既久奉公竭节盖鲜其人或恐铨择任情荐扬非实诚无益于救弊徒妄至于纷纭而已臣愚愿陛下谨择监司勿以轻授监司陛下耳目之臣也茍得严明督察之才风采一路黜陟其廉汚废置其贤否下吏有所矜式小民有所告诉则虽万里之外如在咫尺之前州县非才诚非所患自军兴已后民力雕弊重以渔扰民愈不堪守令之多陛下岂能为民尽择今天下监司不过数十人耳少加简拔不患无才陛下付授之际徃徃亦将视其资格之髙卑不复论其人才之可否健者以趋期防为急懦者以不生事为贤至于刺举精明使州郡望风畏缩者未之见也陛下爱民如子民国之本也守令虐民国之巨蠧也监司刺举守令之精鉴也伏惟少留圣虑










　　歴代名臣奏议卷一百四十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百四十四
　　明　杨士竒等　撰
　　用人
　　宋孝宗隆兴二年张浚次平江奏论人才曰臣初十日自平江府门外起发屡得雨泽物价不贵据诸处报闸水已通粮运毕集建康镇江货两务日纳二万余缗俟臣回自取见钱粮的确数目别具闻奏伏乞圣慈少寛念虑臣今日得知泰州范愉申到被虏脱归人曽充敌寨军曹司备知敌中人马钱粮数目与向来范常田换并近日于崇之所供申数目一同仰惟陛下圣知自天神机独照敌之强弱形势尽在目中所患乏同心同徳之助而文词之士识见浅陋无肯为陛下竭死力任重责者向若智者献谋勇者効命通财计者究心于经画练边事者尽节于封陲先其所急后其所缓一意图事有死无二如创业之时马上求治陛下何忧夫事之不济哉臣愿陛下急収人才为吾羽翼必使议论归一谗説莫间以揆今日之变天下幸甚
　　廷臣上言谓国朝视文武为一体故有武臣以文学换授文资文臣以材畧智谋换右职当边寄者盖文武两涂情本参商若文臣总干戎事不换武阶则终以气习相忌冇不乐从者矣今兵尘未息方厉恢复之图愿博采中外有材智权畧可以临边可以制阃者仿旧制改授从之乾道以后又选大将之家能世其武勇者武举及第武艺絶伦可为将佐者会廷臣言曰方今国家之兵东至淮海西至川蜀殆百余万其间可为将帅者不在其上则在其下而朝廷未知振其气表其才也今文臣有三人举主则为之循资再任五人则为之改秩而武臣无有焉古语曰三辰不轨擢士为相蛮夷不恭防卒为将宜令都统制视监司者嵗举武臣二人视郡守者嵗举一人以智勇俱全为上善抚士卒专有胆勇者次之不拘将校士卒优以奨擢被举人有临战不用命者与文臣犯入已赃者同并坐举主帝可其奏仍着为法
　　隆兴间起居郎胡铨上疏曰臣闻人主髙拱一堂之上而天下之事无不知人之贤不肖无不察事之利害无不闻岂他术哉不过曰委任一相而已矣夫一相岂能尽知天下之事尽察人之贤不肖而尽决夫事之利害哉不过曰人之贤者进之人之不贤者退之言之善者用之不善者罢之事之利则行之害则去之故贤相能兼众人之善而贤主能兼宰相之善然世之治也宰相尚能而逊其下羣贤竭智以事其上上下有礼而治功成由不争也谓之懿徳世之乱也宰相称其功以加众人众人伐其技以凭其上是以上下无礼而乱虐生由争善也谓之昏徳自古天下国家废兴存亡之端而未尝不系乎斯二者也夫留侯汉朝第一也坐筹画防天造地设汉庭无能出其右者然樊哙谏沛公无止秦宫沛公不从留侯曰哙言善愿听之娄敬説汉王都闗中上疑之留侯曰娄敬之言是也于是上即日车驾西都闗中夫韩淮隂犹耻与哙为伍而娄敬脱挽辂一妄庸人耳而留侯亟推其言于汉王可不谓大贤哉魏相亦中兴贤宰也其谋谟庙堂之上必有大过人者然读赵充国二疏传则亦用众臣之长耳充国欲罢兵留屯计可谓迂矣相推其言以为可必用帝乃从其计疏广为太子傅平恩侯许伯建议使其弟舜监防太子家广曰太子师友必于天下英俊不宜独亲外家相免冠谢上曰此非臣等所及宣帝由是听之夫用兵大议也太子国本也魏相不以二臣为轻议而更以为可从孝宣中兴丙魏有声岂不由推贤扬善而致然哉区区之愚仰惟裁择
</div>
    <div class="pagination">
<a href="历代名臣奏议_page51.html">上一页</a><span>...</span><a href="历代名臣奏议_page47.html">47</a><a href="历代名臣奏议_page48.html">48</a><a href="历代名臣奏议_page49.html">49</a><a href="历代名臣奏议_page50.html">50</a><a href="历代名臣奏议_page51.html">51</a><span class="current-page">52</span><a href="历代名臣奏议_page53.html">53</a><a href="历代名臣奏议_page54.html">54</a><a href="历代名臣奏议_page55.html">55</a><a href="历代名臣奏议_page56.html">56</a><a href="历代名臣奏议_page57.html">57</a><span>...</span><a href="历代名臣奏议_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
