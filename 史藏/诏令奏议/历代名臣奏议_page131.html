<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 131 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 131 页/共 136 页</h1>
    <div class="content">　　明　杨士竒等　撰
　　御边
　　宋孝宗隆兴元年显谟阁直学士虞允文论唐邓不可弃两军守御之策上奏曰臣伏蒙圣恩赐臣御札睿明旁烛察臣区区之心于数千里之逺奨训有加臣下拜伏读九殒此身不足以报益当自尽以副陛下任使作成之意臣契勘唐邓二州虽非形势所在而足以为襄阳之藩篱藩篱存则襄阳固襄阳固则上流一带可奠枕而安矣是唐邓不可以轻弃而无险可恃又不可劳兵逺争臣故与三将共议以两军重兵聚于唐邓之间因新野古城垒为胜势则唐邓重而敌不敢进兵深入为必取必守之计也盖唐邓不可以兵守但以兵势守之尔敌知官军之力聚于新野而深沟坚壁不与之战当清野之后无可因之粮草又多出忠义之兵抄畧其粮道以臣料之敌未必能为旬日之留又岂能必守吾唐邓二州也官军少而敌兵众要当以智筭胜之使之深入而不能以久留则唐邓终为我有襄阳以固而上流自安此臣得于羣策以为当然者如用赵撙之説以鄂州兵保湖阳用王宣之説以荆南兵保顺阳相去既逺兵力又分唐邓中虚无可恃之兵势敌何所顾忌舎唐邓而不坚守也兵有机变更须临事以应之但比来诸将为国致命者少谋身自便者多臣今未敢以二城置度外之説与二将言之盖恐二将知陛下已许臣弃唐邓志气遂怠不为邉面之用也伏乞陛下垂察又今日军政之弊陛下数语之间无不曲尽圣徳明逺诸将敢不心服胆落革其故习以荅明训臣先日所奏止是两军屯于襄阳之数分戍之兵不在焉臣据王彦申到两军緫数今具别劄进呈臣究其甲军凡四万二千人而轻兵辎重火头凡二万六千四百七十九人是轻兵辎重火头占破之数过于甲军之半不可不畧行整治今明诏所谓上下征利兵力单寡平居冗费缓急误事其明效大验臣窃于两军亲见之此臣之所甚愤有心于革去而恐事未一就谤已四驰万里难明亦臣所甚忧也臣先日既委曲以交其欢心又明白以示其好意使各自为谋而自捄其过虚额者补之老弱者删放之占破强壮者拘集之期于甲军之数加多以待国家之用而已若久之而有不去之弊臣当随宜从长行之别具奏知伏乞睿照
　　允文又论措置唐邓一带为必守计上奏曰臣伏惟陛下聦明睿武出于天授当和战二议羣言纷乱中独运圣断不惑不疑去取是非咸归于当不独覆载之下一草一木皆有嘉生之意而敌之情伪无不逺烛敌之气亦夺矣臣比闻已遣胡昉等先往议四州之地而二使人后发且留淮上以待则圣谟既已坚决据探报敌帅留昉等驰骑吏徃燕京臣料敌人亦无不从非久当有的报况近日屡报境上敌兵名为东南行而其实东北去近有女真契丹人来归其説亦合识者以此为中国恢复之机顾恐弗用尔敌何敢深入与我争此四州地也今敌中多事臣窃见陛下不弃此四州已着于施行之迹则唐邓两城不可以不措置为必守之计臣尝宻委官属前去相视而邓州城多頽圮楼橹守御之具亦未备臣今日已令王宣亲往审度凡当计置费用臣从夲司一面酌量应副惟唐州城初未脩筑若既和之后当于二三月以后兵戍觧严农事未兴之际量行营治若自砚瓦坡方城大成山各依险要为小堡而唐州有城濠为戍兵家计则襄阳之藩篱固而国家上流之势有泰山之安矣臣询之羣议以为当然况泌河之运可以直抵唐州城下无飞挽调发之劳而可以积粟异时朝廷有进取之图此道路之所从出也盖不独守而已少须和战有定论别具奏禀所有两军人马见不住増数教强弓弩手虽正旦亦令就教场拍试小人志于得利不以为劳互相激劝以希赏不待入敎塲自习事艺一有出入必能为陛下用也至如絶邉戍守之兵亦令两都统分差统制官前去按敎整治队伍量加激犒以慰勉之矣伏乞睿照
　　允文又论亲临唐邓措置修城之役上奏曰臣奉圣防目今荆襄别无事宜可令虞允文赵撙王宣依旧回襄阳府仍措置两军官兵更畨休息臣恭依圣训契勘荆鄂两军人马统制将副等系分作两畨休息第一畨自四月二十三日以后节次各归夲寨亦已参照诸军体例量支起发犒设外其唐州第二畨修城官兵亦已回襄阳依旧入敎臣于五月初二日赵撙王宣于初六日各回襄阳去讫臣自去年秋初到襄阳询访邉防利害凡士大夫之知兵者皆言湖阳小邑无二三十家又无城壁非必守之地比鄂州军开东北一靣壕亦无寻丈之广意在缓急退保襄江可危可虑惟唐州之方城有大山林木可战可守实古之楚塞俗亦谓之方闗今郡无城池诸军无家计可保又粮运尽仰民力嵗有不给之忧诸将每以此借口臣他日从容问之诸将亦云形势之地当在方城而果以艰食为辞臣既审知如此时敌兵临邉日夜训习将士以待战用力未可议其后臣寮上言修筑邉州城壁十月二十七日奉圣防令制置司措置臣以和战未分施行未得而城唐之举未尝敢忘于今年正月初三日初九日两具奏知大略只竢和战有定论方兴工役至三月十一日金字牌逓御前降到都督府黄榜乃敢遣赵撙亲往唐州规画计度工料至三月末间回议定分军为两畨乘四月内暑气未盛时兴筑于一月内讫事盖五月以后大暑大雨八月以后又廹防秋不可使战士更就他役也当赵撙城唐之日虽据探报敌兵内徙逺去而出我不意乘我士卒疲劳仓卒之间薄我军于城下不可不深虑故王宣以轻甲屯方城名修方城赭阳陂为屯田之用其实逺斥堠谨防托絶敌奔冲之患其他要害去处亦遣偏裨设伏所以固安城唐之军心潜消意外之变故也臣既先奉御札令臣每事亲临又两大将临邉而臣独居内郡必谓臣怯他日寇至有见轻之心又见陛下分命两宣谕往淮东西措置臣何敢偷安惧极邉之危惮暑中一行也臣至唐州撙宣得探报敌帅闻官军大将防于唐敌中奔走惊扰颇怨富森之械我使人而忧我师之袭之也引兵又退数舎而萧定逺者遂以四千骑走汴众谓敌之弱势至于如此而臣窃自咲者能料其来攻不能料其遁去也大抵无事之时职思其忧不敢怠忽所以为有事之用如自以为无事因循度日则一旦事至虽穷昼夜之力有不及为者矣今唐邓二城及樊城皆已毕工余小小敌棚炮座之类当戍之兵旋旋为之而泌河之粮船相衔而上终嵗可以不役一夫逮至秋中或战或守必为万全之利如朝廷必欲弃此二州臣已具申乞别遣官矣况臣之覊蹇百病交攻食饮日减憔悴骨立不能尽其报国之志展尺寸之力于后日以备陛下使令之命也庄周曰知其不可奈何而安之若命臣已累具奏仰干天听乞赐罢免令蚤归蜀以便医药余年可保而晚节获全敢忘陛下今日生全之造臣已力疾行次郢州伏望睿慈检照前奏特赐施行
　　允文又论唐邓州必不可弃上奏曰臣至孤逺叨被二圣非常之知始终异等之睠日夜念所以报神明寔临之今者唐邓二州名为空城其实系上游之存亡甚重臣不敢言其形势之扞蔽地里之广袤户口之蕃庶与异时进复中原之涂辙独有一事利害至切不敢不奏禀臣去秋抵汉上防托之兵虽薄所以不至于忧危谓必可寛北顾者敌在颍昌襄郏为家计去襄阳为逺使其引兵深入则粮道回逺必以人力车乘而运势不容久留也若弃唐邓而敌人以唐邓为家计去襄阳为近聚兵积粮一旦进发可半日抵城下其粮道自唐州之泌河顺流而下直抵汉江可以与官军久相持而汉江之险我且与敌共之矣汉江在春冬之月可以踏浅径度之处凡三十有二臣欲亲行汉江比乗五月涨水其襄郢间坐舟尚有着浅不能行处郢州又在江之北见有积粮十余万硕敌若于此分兵驻守则官军隔越于外真有徳顺往年之忧况京湖饟道遂絶秦蜀马路不通又敌兵东可以入随西可以窥荆南其势横溃我之兵力有不能支矣此皆两路士夫军民之所共忧而臣一一亲歴其地知其事之果不可不虑也臣非不知陛下许臣弃此二郡则臣之责轻又非不知臣弃此二郡与时宰合可以保位而希进臣不此之为而区区然必进其自危之説者后日之忧系宗庙社稷至大臣今于此事若尚畏避时宰缄黙不言则臣负陛下而祖宗在天之灵必不祐臣矣臣前后论奏莫不委曲详尽伏愿陛下审思而徐行之臣见亦一靣遣官属诣朝廷子细禀议次重念臣病已沈痼决不能支梧尝于今春奏云或弃地请和臣即挂衣冠而去不敢先负陛下臣今敢坠此言哉扶力亲书姑以见臣垂死不敢忘君之义惟陛下哀矜深察之
　　允文又论固守唐邓州方畧上奏曰臣比准金字牌逓御前封降到三省枢宻院劄子奉圣防令臣同赵撙王宣计议将来敌人侵犯唐邓合作如何备御条具闻奏臣契勘襄阳为吴楚上流襟喉之地而唐邓二郡实襄汉之藩篱臣不敢引古为辞姑以近事证之当绍兴议和之时割此二州以遗敌襄阳之疆封才数十里无一山一水一城一池之限至三十一年金人叛盟刘蕚之兵出唐邓官军无一战之地一旦便自光化顺流薄我军于襄阳城下是时亮之意不在襄汉但分兵为犄角相持之势防亮死蕚引兵去唐邓之民开门以纳官军遂能复此二郡为上游之藩篱此天也敌入寇之路虽云不一如蔡之确山径出比阳汝之鸦路径出南阳嵩之船平商虢之峡口径出内乡然自颍昌以至襄郏今为敌之家计自襄郏至方城实敌入寇之大路昔唐州无城又无积粮赵撙不得已开湖阳之壕一以备敌骑冲突一以就仓底之粮【仓底地名】然湖阳无城可保壕又浅隘非与敌相持必守之地今赵撙修唐城既坚髙与邓州之城表里相为蔽援又泌河可以舟运直至唐城之下城中既有储积官军有粮可食有城可保家计固而诸军之心亦固矣若敌自襄县来窥我唐邓不独粮道回逺又以人力车乘而运则餽饷之给视我为艰若以少兵而至必不能进攻吾城官军之守城者足以破之若以重兵而至则官军之守城者可坚壁不战以待援兵之至盖湖阳大兵进可为唐城之援荆南之军出新野南阳而与之合则敌腹背受敌旷日相持敌粮尽力屈引兵而却岂不为官军追袭之利也或曰敌兵之来他路错出不止于唐邓而不思二城坚守我之官军合势持重而不战胜负未分敌敢从他路径至襄阳城下万无此理也况他路险隘去处各分偏师以保之缓急又遣神劲弩手为之助而全吾大军之力因地利以致敌敌至而不能与我速战我之轻兵与忠义兵又抄絶其粮道敌岂能久留以与我必争此二城使争而得之不知其何以为必守之计也驻兵六七万以上则无粮以自给若三二万人官军可谈咲破之矣士大夫之忧但以或弃二郡敌得以为家计积兵积粮婴城自固一旦窃发襄阳之城未必可保尔至二郡之粮以臣观之自今以往必不烦诸将之忧试以去年春及今年春较之已有明効可释羣心之疑臣尝检照案踏去年春调兵二万人至唐州以应敌不过旬日间而起七郡之夫运粮诸军纷纷犹曰乏食今春以二万兵城唐积二十五万工前后逾月诸军饱食之余尚有三万余硕见在盖措置水运比陆运有间矣虽敌之来路未可前料而兵之机权亦难执一至于形势所在有兵以御敌有城以保兵又有粮以给兵之食皆足以为守唐邓之根夲也赵撙王宣各具到守御之策与臣之説大抵亦相类谨具进呈欲望睿慈采臣今来所奏更赐详酌以方畧授诸将俾得以悉力奉行不致误事伏候睿防
　　允文又论固守唐邓兵势粮运上奏曰臣伏蒙圣恩赐臣及赵撙王宣御劄一封圣谟闳逺圣训坦明而圣恩不遗曲示始终之睠下拜感激顾犬马一死诚不足以报也臣伏读圣训以臣所奏坚守唐邓而诸路有可入寇处别未见条画此独于二郡而全胜之策未尽此臣愚闇浅识近虑有所不逮皇惧载心无以自容而先日三省枢宻院指挥但问将来敌人侵犯唐邓合作如何备御故臣所对止于二郡为详而不能广引余路并论之此臣之罪也臣自去年秋至汉上以诸将言兵力单薄臣与之共议悉收诸屯散漫之兵聚之襄阳以为家计坐观敌入寇之路以应之已尝具奏知矣至戍守唐邓之兵但仍其旧以二将云敌来之正路也按旧籍唐州屯一千三百余人方城屯二千余人各以一统制或一统领主之而湖阳减宋受军五千人于郢州就粮惟屯鄂州军二千四十余人而已缓急捄应已有成规大抵如朝廷今所具守唐邓之上防也但去年有可忧者唐州之运以人力车乘而无城可婴敌骑一旦猝至所谓一统制三千之兵无以自固而湖阳及新野援兵恐不相及则那回溃散甚可虑尔去年湖阳之屯赵撙之兵不过二千而王宣之兵在邓州者亦不过二千人未有一兵留戍新野者臣前奏云官军之守唐城者可坚壁不战以待援兵之至盖湖阳大兵进可为唐城之援荆南之军出新野南阳而与之合则敌腹背受敌是与赵撙之奏所谓于湖阳唐州一带接连屯布军马缓急奔赴争利与臣之奏亦无甚异也赵撙奏云敌自方城入寇则荆鄂两军固当防合则王宣分兵应之其路自当出新野南阳无疑则是撙宣之意大略亦相一也自去冬三人守唐邓之防既已素定先日三人之奏又已互见自是无大叚异同但臣等拙于文辞不能互逹其意以致上烦朝廷之疑此又臣之罪也至泌河之运河道隘而舟小所载不多又自三月至七月而止其方城唐州湖阳前所具长年守戍之兵与比阳之戍六百余人亦合自唐州陆运应副嵗凡用粮一十一万四千六百余硕去年以前无城以积粮又月积人力以陆运故诸军之食有足有不足将士每以此为忧臣今嵗措置泌河之运亦不过年计合用之数而缓急逓遣应援之兵便有粮可食徐计已食之数议补发而已不至仓卒调两路数万丁夫也粮既十一万有畸而马料又凡六万六千五百余硕泌河水力尚未敢必其尽如数安得有大蓄积以资寇也襄汉既逺事之条目至多纸上所陈得一遗二备后阙前若非朝廷防列下问臣亦不自觉其言之不达其意而今奏又不得不与朝廷明辨也伏奉御批唐州勿轻弃陛下深居九重之中而明见万里之外呜呼尽之矣臣尚何辞少须赵撙王宣具到今次合报事宜一一别具奏知伏乞睿照
　　允文又论荆鄂两军分戍唐州积粮免差夫运上奏曰臣伏准金字牌逓御前封到三省枢宻院劄子奉圣防于四月初将出戍军兵到军日久住营最逺之人先次发回其余令更畨休息日下措置闻奏仍预修两军寨屋等事圣恩博徳意昭明军士驩声不约而防臣除已遵依施行外契勘唐州最为极邉又敌兵入寇之冲而城壁颓毁不惟诸军战守无以固其志而逐年粮运亦无隄防以至不免逐时调夫往来于湖阳陆运委是重困民力而军粮不继臣自今年三月泌河水生即措置舟运见今已起发二万四千余硕若折运不已至七八月间于将来防托进取之用既为便利又免人户长年差役比自御前降到黄牓臣即与赵撙商议因夲州子城旧基稍加开拓自今月二十九日为头脩筑分万人为两畨每畨十日第一畨工毕即令有家累人归鄂州歇泊第二畨亦如此施行若城身毕工其余乳口楼橹泥饰之类就令当戍之兵徐徐下工庶防诸军不久于役不至困苦其荆南军亦将有家累人分畨休息其无家累人见亦措置令修筑樊城以为汉江之外襄阳藩蔽须家计固则于进取可免后忧也惟是殿前司两军见屯郢州臣已移文招统制官宋受王公述候到当靣议定别具奏知伏乞睿照
　　孝宗时允文又论收复巩州分兵守险上奏曰臣窃见巩州以孤城诸军攻打阅四个月不下或虑因循敌生巧计节次与吴璘商量分那官军共力必取已于六月二十一日七月一日两具劄子以曲折事因奏知去讫今日得璘防报实自陛下以圣徳嗣位威灵遐畅诸将得以成功天下不胜庆幸今熈河路一带人民可以安业商旅可以通行马政可以复旧又抽那得官军及弓箭手忠义人二万余人以分戍秦陇徳顺之险向西一靣吴璘以身当之可以坚守无疑独南山骆谷诸闗隘并各损壊戍守之兵各不过老弱十数人羣士夫之虑皆以为忧臣已与璘商量于利州东路人马数中量留一千五百人今日已令傅忠信前去措置臣体访得南山以北向化者甚众就委傅忠信前去招收以壮军势以弭盗贼又兴元重地不可略无人马为诸军声援臣见委忠义统领官闗寳结集义士搜拣伉健之人教习神臂弓以为战守之备虽据吴璘探报敌中日添生兵必欲从朝廷乞一二万人应援臣深虑襄汉江淮之兵万一抽那不行临时有误指准却致失措故且随事广作隄备庶决保蜀境观衅而进仰寛陛下顾忧
　　允文又论襄阳一靣为必守之备上奏曰臣近者窃闻外廷之论谓盱眙探报率多安好襄阳探报率多急切咸以为疑臣寻绎其言质之两处所报不为无据然累日细思殆非二守臣有佞有直特敌于淮北京西为谋用力有不同尔据探报且以聚粮一事言之宿泗不过二三万硕而唐邓之积乃数十万硕兵与器甲之数大抵相类则我之上流不可不过为之防也今王宣已致仕员琦初到凡襄阳一靣当议所以为必守之备者不一陛下既辍遣王炎付托得人中外交庆臣愚谓炎一到荆南便不可轻动如因其赴官令自鄂州取道襄郢凡邉防机要处亲得与将帅守臣审议定以闻则后日成筭渊衷前定可无北顾之忧而炎之此行将帅亦可少见陛下委付之意矣狂瞽之言不能自巳乞自圣裁允文又乞措置清河口防托敌中粮战船上奏曰臣据陈敏申坐奉圣防令宻切措置清河口防托战守事臣有以仰见陛下得守江淮之襟要圣筭无遗矣详敏所申谓敌人舟船动以千百顺流而下凡稍泊去处即是登岸之路我军虽欲阻之形散势分终莫可御其説既当然以刘锜刘寳用十数万之众不能捍清河谓莫若益兵五万人守楚州或城池刍粟未办又谓莫若益兵二万人守髙邮分兵屯喻口塩城兴化黄浦四处此其意在守髙邮而已所谓图其易不图其难不可不辨也敌累年以来打造战船教习水战皆在山东拘收粮船多积刍粟亦在山东出山东而为两淮之用者独有清河口尔一出清河不独顺流而下皆是梢泊登岸去处如敏之説也使溯流而上沿楚泗濠州而至于安丰则淮西之兵亦可以足食海陵南寇其粮山积于盱眙濠州皆从清河出【隆兴癸未甲申之间江东路运米亦从淮河而上沿楚泗濠州至安丰夀春给淮西官军】今若不于用力少处措置却欲増兵五万人而后守楚州増兵二万人而后守髙邮为计亦左矣假令朝廷有兵可増如敏所请而敌之粮出清河者上而盱眙以给军食则天长一带敌兵可以持久又自盱眙上而至安丰则淮西之兵亦可以为久屯之计是増兵以守楚髙邮名为捍通泰维扬则可而非絶粮道使敌不得久之上防也赵李左车善知兵者也欲扼井陉之口以絶汉粮道使野无所掠卤虽韩信不敢遽进兵臣愚谓左车之策今用之于清河口敌兵虽众决不敢轻动动亦不敢深入可必也臣到镇江见戚方説亦必欲守清河口画到图子欲于河口之南因甘罗城旧基筑小堡藏车战船以待用韩彦直欲沈船打撞必争于敌人叛盟出船之初与戚方之説亦合又引周明韩贵见臣谓深知清河口地利者二人见责夲军自効故愿効死力也彦直以緫计事当赴奏欲乞圣慈面赐宣问如有可采即乞速赐裁酌施行或専委彦直同戚方共力措置庶两淮襟喉早得预备利害至切臣敢昧冒言之伏乞睿照
　　允文又论徳顺守战之利不可轻弃上奏曰臣自秦州同吴璘商量措置促王彦杨从仪合兵以图鳯翔又徳顺四十里内并令清野及调发人马以助军势已于九月二十日奏知去讫近据杨从仪申喀齐喀走入渭州及据探事使臣伏宏申敌于九月二十五六间再以游骑于剥马岭一带抄略无所得至晚归寨臣于三十日到河池伏见近降指挥令吴璘退守蜀口此固根夲而后进乃自古不易之至论也臣初与吴璘约只令分兵守徳顺之险身以重兵居秦亭为不可测之势正谓如此已尝两具始末奏知然璘之往徳顺先留兵二万人在蜀口以万人在杀金平以万人守大虫岭之天池天池在大散闗之前与和尚原相对山形尤峻阻有水草之利又界于入蜀二大路之间可以腹背当敌璘云和尚原止可以扼一路以前措置有未尽者今年五月亲行大虫岭始得之殆天赐也至如徳顺之险自今春用尽兵力然后得之势须必争理当固守若一旦弃去不独失三路之地而三路之兵三路之粮尽资于敌盖弓箭手二万乃土着之人不肯徙家于近里州县而官军所因之粮尽仰给于新邉自去嵗九月用兵出秦州未尝自河池运一粒米出闗以给军食而诸州县城寨日下所管见在尚三十余万硕而就籴之数不与焉所以七月间身往徳顺方择地利捍防适与敌值不免须用兵力摧敌之锋以争北山东山堡之胜势今濠堑深固敌多死伤徳顺可以必守但每恨兵力不足不能大破敌军成大功尔璘与臣説如此臣博采舆论酌以愚见在今日之势诚不可轻弃徳顺退守蜀口且璘自八月末与敌相持已近七十日三大战之后敌不能有吾丈尺之地自璘回河池今又半月敌之智力又不能有所逞则是璘规摹措置可以固守已有明效必能上寛西顾之忧今士夫之论以谓一弃徳顺则敌复收三路兵粮而窥蜀口之路愈多矣自徳顺至仙人闗下皆平慢土坡见尽耕种而路皆方轨敌兵可以长驱当甲寅之春敌至仙人闗才住十二日而成都之民已犇逃山谷不能一日安居往事尚可鉴也数年以来吾所以有阶成西和州恃南北之要约尔今两界堠在秦州之皂郊平川中无一水一阜之可凭有目者皆可见也臣比者亲行此数郡见士夫之论诚为不诬若朝廷必欲弃新复之地臣尝具申乞别选官付以此事臣决不敢卖国为茍容之计念自陛下嗣位未尝得一望清光遽蒙睿慈察臣孤忠不肯徇大臣意赐以庇覆生全之恩尚付以夔之方靣感极涕零愈当誓死以报方其觧去不敢缄黙为一身谋伏惟陛下圣明録臣万里惓惓不胜大幸允文奏论秦陇军马钱粮不可弃新复之地上言曰臣窃尝考诸葛亮用蜀之日每嵗出师皆以粮饷不继不能大有所为遗恨百世者以不得秦陇之地也亮之兵一出散闗而渭南千里无仰给之粮方且课军民杂耕为持久计今春吴璘至大虫岭亦以艰食而退古今尚一辙也亮之兵一出祁山其所筑营堡在今西和州之北平川中二十余里既无险可恃又无粮可因而欲以木牛流马之运取给于蜀之内郡其不能成功无足怪也今天下欲为恢复之图臣以为从秦陇一带而进盖得兵得马得粮尽古人之所不足者而兼之今吴璘议更戍为长乆之计其守徳顺之规摹如守杀金平若缮修搜集于年嵗之间必可以大举无疑陛下先日赐璘手札有云新复之地一有差轶则敌势益张邉事未有宁日羣士夫一辞賛叹以为大哉王言明见于万里之外而出众人智虑之表今咸愿陛下守之以一宻以手札谕璘凡徳顺蜀口之守俾璘得以自择而责其成功则璘必能以身任陛下之责日夜图所以报者臣福薄才短当逺使之初自知危殆陛辞太上皇帝之日奏云臣之此行谤书不止于三箧臣不意今日保全生成之恩乃遽出于陛下二圣合徳自然同符臣子寸心如何可报用敢宻布腹心少致其感天荷圣之诚而实非敢与论事者较是非也身在万里不啻累卵之危惟陛下怜其愚忠岂任幸甚
　　允文奏陜西事宜状曰臣自去年十二月二十七日以后三次据利州西路都统司及鳯州一带屯戍主兵官发下所司紧要文状称敌人集于秦陇鳯翔之间积粟既多已一两次打围声言以重兵犯西和州分兵从小路入寇皂郊场亦有禁闭客旅文榜兵将官多言敌有前件情状旧以为举事之即具急奏上渎聦闻因而张皇逺近震恐臣虽书生至愚至闇窃料敌兵必不轻动止缘去年泗上敌使坐索俘囚陛下神筭所运敌已夺气只如陜西之敌已纷扰数月金银木牌相属于道凡増兵积粮増筑堡塞为自防之计盖不得不如此其张为先声亦欲吾境内自相纷扰尔况今已入春时敌之事力未充和好之利必不肯轻失决无可忧者又臣自到蜀如西和成鳯极邉阔逺平夷守臣之病废者既采众议易以良将次邉统制统领官之老或病者亦行铨量选有谋略骁勇之人代之又防拣之后入队皆少壮之兵臣支拨令射小贴子钱分授都统司以激励入教诸军臣在利州又于小贴子内造一两金钱分日令逐将弓弩手争射初无射中者逾月之后诸军人自精习近日逐将各有三四箭中金贴子者小人嗜利不待督责笞捶皆有必争敢战之意而兵气作矣又忠义归正人以数万计累年在疑忌弃置中懐不自安岂免怨望若尽行收拾则事力有未能遽办但择有材武知名敌中置臣左右为帐前提举一行事务之类士大夫以其反侧难保多为臣危之不知臣示以不疑而反侧者自定也况憔悴忧危之人方惴惴度日臣一旦信而用之有请给以养其家有厚赏以固其志亦必肯为臣出死力矣敌如不动诚为敌之福使天夺其魄敢为祸首则以正兵当其前与之相持从间道分遣忠义首领潜入敌地各连其党溃敌腹心当有必胜之机可乘而用反侧之効可见也臣今约诸将静以待之万一敌用狂谋出于不测一犯吾境臣即日引道身临邉冲纠率三军愿以一死少荅陛下天地莫报之施臣已摆布马逓传送探报约成鳯西和至利州不过两日夜可至决不致少失机防臣既筹今日之敌止是虚声尚虑诸军探报或有达天听者急具此奏乞陛下特寛西顾之忧天日至明察臣肝胆不胜臣子之幸
　　允文论敌政衰亡宜益自治上奏曰臣先日伏蒙圣恩特遣中使以姚宪等奏劄宣示令臣留防今日降出敌庭报书其辞意缪悠神人共愤凡曰臣子义当如何臣之至愚独愿陛下外示优容内益自治而已无令机防卒至而我有未备不足之叹则事可以万全臣尝询之有识之士谓今敌政衰矣敌之亡证具矣而惟我之所谓未备不足者非兵与财也古之议师一起附我者皆兵应我用者皆财也然非大有为之君坚诚念隆徳夲上顺天意下固人心则无以为恢复之体又非定规摹一议论严兵律立主威则无以为恢复之用惟体用备而大统可集也老臣病悴闇昏岂能知当世务姑因识者之言效其巻巻之忠而已惟陛下方经营之始未顺动之前日新而不倦焉天下幸甚
　　允文又奏曰臣于今月初五日奏敌帅留胡昉等敌骑数入我境内尝妄论其必不敢深入今寇退果七八日矣据诸处探报虽云増兵运粮于襄郏间比来寖多其不能深入终恐不出臣所料也臣自去年秋到襄阳守邉之规摹既定惟镇之以静诸军各安其屯饱食安眠以习熟事艺为乐敌兵数犯境挝鼓发喊至于三四亦未尝轻为之动视去年春调发盖免四万余兵奔走出入而两路减餽运之夫亦以三万余计臣区区之意谓敌情既得则当以静困之彼动而我不为之増兵彼去而我不为之撤备外示以不可测之势内得以安全吾兵民之力使之常有余以待一旦之用庶防兵气振而民心不怨不离自古万全之举有在于此也今仰凭陛下道徳安强之威春事已毕防秋将戒严而臣之所自忧者衰病日加聦明日塞负圣防而妨贤路速大谴于盛明之时夙夜危惧有不能自已者伏乞睿照
　　知建康府洪遵论采石水军劄子曰臣闻易曰王公设险以守其国圣人笔之以为天下后世戒其可忽诸臣窃惟南方以水为险所恃以立国者长江尔中兴以来以两淮为藩篱以长江为门户我之所必防而敌之所必窥者曰京口曰采石曰九江曰鄂渚就数处中惟采石为要且重何则湍流虽猛而江靣实狭所以北方每每觊觎而侥幸也迹之前事隋韩擒虎以五百人宵济缚其醉卒而陈弗之觉五季时樊若水引绳絶江请造浮梁以济师我太祖皇帝用其防而下池阳金人入寇也而采石受敌最力几为不可药之忧臣待罪当涂屡至江上目阅而心计之窃谓守长江之策全借可信之人与御敌之器尔天祐我宋而吴蜀为一无王濬楼船之虞万一北人习熟水战是长江之险与我共之得不为之寒心哉今采石所屯其人其器未为尽善公占破而私役使以为当然夫不専其任又乌能责其所习哉舳舻尾衔鳞次江浒徒为观羙而已异时差官阅视不过朱艧其外耳甚者钉断板缺轮轴剜敝举而置之觝触决骤之地是能保其必胜哉臣愚欲望圣慈特降睿防遴选稗校之良者専一董统其众时张水嬉自为一军无令他属间遣信臣按试重加赏罚而殿最之器用精而徒卒専使奋跃淬砺常若寇至诚为今日先务王之望论两淮镇戍要害上奏曰臣伏准三省枢宻院劄子备钱端礼奏内称昨来敌人累次侵犯皆自西路入寇盖濠夀之地径防而粮船多自清河以入滁今西路部分要害已得其宜若严切固守无致侵犯东路滁州一带最为上策设若透漏奔冲则郭振全军与西路军马夹击甚为利便及今刘寳郭振互相照应临机制胜遇有两路连接事机星火闗报协力一心无致差误奉圣防劄与淮西宣谕司臣观钱端礼所陈甚合事宜契勘两淮屏蔽大江利害一体尤不可以东西分朝廷既差两宣谕遂有界限势使然也且如以前宣抚都督通管两路则如何分得东西淮南形势淮水殊不足恃而大江狭处最是采石敌人每来由巢县和州一带径至江上最为要害其次方到六合扬州盖江道阔而路稍背也今西路措置修石湖亭昭闗等处闗隘使敌不得至采石则是两淮最要害处西路已独当之矣其余光黄桐城等处孔道甚多皆须隄备六合虽淮东而地邻西路臣所以欲两路相闗措置设有缓急自合两路相应此事臣与钱端礼所言一同乃今日措置两淮之上策也若要固守濠夀等州使敌不犯滁州一带则必无是理臣前奏庐夀光州决不可守濠州若敌大入亦须保横涧山而两路中间接近去处即合相闗措置盖缓急分东西不得敌奔冲东路六合必须西路夹击若欲固守濠夀使不犯东路滁州则西路亦岂能独任其责滁州不可守也滁州之不可守而守六合则夀濠之地其可责西路之保守使敌不透漏乎今东路刘寳一军把遏水道外殿前一军人数甚众将来屯在扬州郭振军在六合所以备此一带平阔然不过一二百里之间而西路疆界阔逺邉靣千里地平如掌又无城池之固若不据险不知用防人虽有大众终不足以当敌人之骑兵见今张守忠一军屯巢县与时俊保石湖岭王彦屯和州保旷口昭闗戚方屯桐城保北峡诸闗敌兵不犯去处方可抽那应援假令敌人分兵一犯西路昭闗一犯东路六合则各处仅能自保而已此所以备御之不可不严也故臣曰西路当据诸山之险以控其兵锋东路当扼清河之口以断其粮道淮西若不扼诸山之险而守濠夀以蔽障滁州此乃刘锜王权辈前车之覆辙也若西路败于濠夀之间则将何兵马与东路夹击于六合乎西路既败非徒无可以应援东路而东路六合扬州之众亦恐不复能枝梧矣若吾据闗守险非徒可以自保其处敌知吾有备亦未必便敢深入使其送死则吾以逸待劳以饱待饥正堕吾计中可以得志故臣以谓今日措置两淮之上策无以加此臣与钱端礼所论大抵相同只恐淮东指准淮西固守濠夀欲其不犯滁州将来却成相误臣愚欲望圣慈预戒两路诸帅遇有侵犯两路相近要害去处互相策应不得坐观成败临时朝廷更严赐指挥盖此非两宣谕之力所能独办也仍乞降臣此劄行下照防庶防不致疑误之望又上言曰臣今月初五日戍时准御前金字牌降到三省枢宻院闗臣僚劄子奏伏见敌人侵轶淮甸其意止欲复得四郡而已縁在我者首尾应接不得要领遂至无所忌惮目今淮甸所屯王师无虑二十余万不为不多矣但星分棊布不相襟带相望有在数百里外者所以人人但觉彼众我寡既不敢奋然独进又不能批亢虚日引月长徒为身谋竟不能成尺寸之功致敌骑益无畏惧徐徐南向而不已者正以此耳臣愚欲望朝廷特于将帅之任不间踈逺采听众议精加审择而易置之且留戚方于桐城时俊于巢县以备敌人分兵乘虚之冲其余兵帅尽行防合以临敌人重兵之所更遣辩説之士持捭阖之说直造其师以摇其腹心傥为此举将不待交锋彼必稽颡辩说既行彼必少懈出竒掩袭彼必犇溃纵之擒之此万举万全之策候勅防闰十一月二日三省枢宻院同奉圣防臣僚所论委见今日利病可令杨存中王某疾速从长措置施行臣契勘自敌人入寇夺城杀将无不如志我惟谨守而略未有以侵害之故少即三二十人多即数百人公肆出没无所忌惮使我不知所备坐以自困非持久之道也臣愚欲下诸大帅各于所部选择材武胆勇有方略统制统领将官一二十贠不得以人情冒滥每人各与钱一二万或数千缗不以是何部曲募骁锐少壮兵校一二千人或数百人出竒择利分头迭出翦其游军昼攻夜劫扰其营寨可进即进不责其必往如此则敌备者多小队不复敢出无虏掠之利失樵苏之便其势必窘不容久留当有可乘之隙若遇大敌则以为军锋有功者优其赏擢不过费三五十万缗而军声大振矣鼓作士气变怯为勇无以加此如防圣慈以为可采乞速降指挥施行仍乞拨桩钱一百万贯以専充此用要使诸军知不徒为文具庶防人有奋心
　　赵汝愚论邉防上奏曰臣仰惟陛下以英睿不世出之资慨然有恢复中原之志朝谋夕计留意邉防宗社幸甚然臣窃观今日规模大槩盖是循用渡江一时权宜之制而实非祖宗累圣固守之法惟守备既非素定则胜负决于临时臣实忧之而愿献其狂愚之说臣伏观自古用兵正如弈者之弈其法不过以多筭胜少筭而已祖宗西北邉靣凡所用之人所守之地所养之兵累圣讲画成法具备自近及逺节节皆有次第如极邉要害去处则有堡寨其次有城守堡寨则有廵检有寨主城守则有守将三路有大帅如韩琦范仲淹辈皆极天下之选其所辟寮佐如田况孙沔尹洙张方平辈亦无非一时名士故士大夫皆习知邉鄙间事其后往往尽为时用其兵健则有夲城禁军厢军有堡寨土兵有蕃汉部落有义勇弓箭手自足以为镇守之备甚不得已则时出禁旅以助之盖未尝以举国之师而决于一战也故百余年内外无事中间如李元昊父子杰黠凶狡其志非不欲窥伺中国虽屡战屡胜而卒不能得吾尺寸之地者邉备素严故也今自西徂东邉防数千里所在空虚朝廷所置帅守所养兵士秪与内郡无异姑先以两淮论之缓急之际所恃以为御敌之计者不过以建康之师守淮西镇江之师守淮东而已此正臣前所谓渡江权宜之计而非祖宗固守之法者也方太上渡江时长淮赤地千里盖无藩篱之卫当时所恃以御敌者张韩刘岳数大将而已故一时权宜之计不容不出于此今国家中兴六十年南北之势既分沿淮之地皆为极塞敌人犹且垦辟田土暗増戍卒以为我备然则朝廷安可不讲明旧制而为固守之计耶且建康镇江之师家属皆在江南若不深察其情而驱之于并邉之地前有彊敌后无继援胜负之命如争一掷臣恐矢未及发而已有保固妻子之心矣辛巳之役王权以数万众在合淝不战而渡江甲申之役刘寳亦以数万众在楚州不战而退保此盖前日之明验也陛下视今日诸将孰能用众如王权刘寳者乎不以此时预为规画诚恐长淮千里非复国家所有而唇亡齿寒将不可以为国矣此臣所以日夜私忧过计不能自已者也伏愿陛下讲明祖宗累圣之法于邉防要地崇建帅府増置土兵渐葺诸城遴选守将假以嵗月使之优游暇裕积谷训师隂为备御之计而勿使敌人知之一旦有事则使守将与土兵当其前而主帅与大军继其后俾敌人望吾之境愈进而愈难则陛下以守则固以战则克进可以复祖宗之境土退可以保大宋之基业矣
　　汝愚乞严戒沿邉官吏禁戢邉民生事防曰臣近据金州都统司及金州上津县申自正月初四日以后有京西路郧乡县及利州路土津县沿邉人户将带老小惊移不知其意续据探报有州界人马深入郧乡县界约十余里驱掠税户觧成张四庞博张博等家口前去未知的实或传是京西路邉民争理地界或传是均房州有人入州界行刼是致州界遣人搜捕臣各据逐处申到事状备録申枢宻院讫臣契勘得所争地界系属京西路不州界外惟是盗贼一事深系利害輙有管见合具奏陈臣伏见从前州界如理索归正人等州县自合只循旧例迤逦回报外至于本界无赖之人擅入州界为盗作过生事即与前项归正人等事体不同或遇州界移文其间若有赃证明白者州县自合酌量事体轻重物色追究依法行遣庶防邉头无赖之人各知畏惧不敢越界生事州界之人若闻得夲朝曽为如此行遣亦自心服臣访闻得沿邉官吏多务蔽藏虽明知有累经作过之人亦不敢举觉穷治或者吏人受赂肆为囊槖无所忌惮又有不识事体之人互争胜负务相报复以彊取胜却致州界之人或以廵绰为名或以搜捕为说擅入夲界驱掠人口而州县官吏隠讳不言上司既不问知其人无由理索窃恐驯致衅隙事闗邉境不可不防本司昨累承州界移文根究盗贼事或将作过徒伴押回本界臣即时酌量轻重宻谕本处官吏尽情追究依法行遣如或因采樵误入州界或被北界人自因雠隙驱虏前去夲非为盗者候见得着实情节即已备牒州界官司照防去讫如蒙圣明见得夲司前项行遣别无违碍伏乞特降指挥严戒沿邉官吏禁戢邉民不得越界生事如有违犯约束之人仰州县官常行觉察如法根治重作行遣臣闻鸷鸟将击必匿其形况夫邉境之间尤宜务存大体臣近据邉报北界伪主已殂其孙嗣立从此事体恐有更张臣愚伏愿陛下逺法文王遵养时晦近同勾践尝胆防稽厚礼卑辞不惮屈已使彼君臣偃然肆志不复以我为惧然后徐观其变起而图之是陛下能屈于一时而获伸于万世也惟陛下留神幸甚
　　中书舎人张孝祥论卫卒戍荆州劄子上奏曰臣仰惟陛下轸念上防既以荆州付之刘锜而又倚信听从无一不至伏观比来诏防为锜而下数逾二十如严制节备官属颁缗钱増铠仗之类是已顾中外之论犹谓锜之所急寔在兵少欲出卫卒往戍锜所夫自吴至荆州山川阻逺调发数千与其孥俱则是数万不惟经行烦扰亦非所以外示安靖也臣愚窃欲效计以谓取之于逺不若取之于近所谓夔路是也今诸路将兵往往有名无实臣尝询之惟蜀为盛成都万人潼川六千夔路四千夔之去荆道路无防若以夔兵二千益荆州转潼川之卒以补夔阙而下成都之甲如夔之数戍潼川或嵗时践更或一定不易如是则内无迁徙之为劳外无疑间之可周旋几席之上而形胜之强成矣议者必曰夔当蜀后夔守虚则蜀以危臣谓不然自荆入蜀取道峡中地势险絶人必鱼贯而进荆在平衍之地据吴蜀之冲使荆果强则孰敢逾荆而窥蜀是夔虽有兵寔寘扵无用之地徙之于荆则上可蜀下控沔鄂蜀既无虑而上防亦固一动两得有利无害伏惟陛下留神财幸
　　辛弃疾论阻江为险须借两淮上防曰臣窃惟自中兴以来驻跸临安阻江为险然江之为险须借两淮自古南北分离之际盖未有无淮而能保江者然则两淮形势在今日岂不重哉臣仰惟陛下垂意邉防规恢逺略沈防先物虑无遗策然臣偶有管见虑之甚熟诚恐有补万一唯陛下寛听盖两淮緜地千里势如张弓若敌骑南来东趋扬楚西走和庐茍吾兵无以断隔其中则彼东西往来其路径直如走上荡然无虑若吾兵断隔其中则彼淮东之兵不能救淮西而淮西之兵亦不能应淮东设使势穷力蹙之际复由淮北而来则走弓之背其路迂逺悬隔千里势不相及入吾重地兵分为二其败可立而待古之为兵者谓其势如常山之蛇撃其首则尾应撃其尾则首应撃其身则首尾俱应然后其兵立于不败之地今以两淮地形言之则淮东为首而淮西为尾淮之中则其身也断其身则首尾不能救明矣三国之时吴人以瓦梁堰为身筑垒而守之而魏终不能胜吴者吴保其身而魏徒能撃淮西之地也五代之时南唐虑周师之来盖尝求吴人故迹而守之功未成而周兵至然犹遣皇甫晖姚鳯以精兵十五万扼定逺县负清流闗而守世宗亦以艺祖皇帝神武之兵当之敌骑之来也常先以精骑由濠梁破滁州然后淮东之兵方敢入寇其去也唯滁之兵为最后由此观之自古及今南兵之守淮北兵之攻淮未尝不先以精兵断其中也况今敌人之势一犯吾境其所以忌我者非战也忌吾有兵以出其后耳一出其后则淮北之民必乱而淮北之城亦可乗间而取如向之海泗唐邓是也今陛下城楚城扬于东城庐城和于西金汤屹然所以为守者具矣然臣以谓两淮之中犹未有积甲储粟形格势禁可以截然分断敌人首尾之处以臣愚见当取淮之地而三分之建为三大镇择沈鸷有谋文武兼具之人假以嵗月寛其绳墨以守之而居中者得节制东西二镇缓急之际敌攻淮东中镇救之而西镇出兵淮北临陈蔡以挠之敌攻淮西中镇救之而东镇出兵淮北临海泗以挠之敌攻中镇则建康悉兵以救之而东西镇俱出兵淮北以挠之东西镇俱受兵则彼兵分力寡中镇悉兵淮北临宿亳以挠之此苏秦教六国之所以为守而秦人闻之所以不敢出兵于函谷闗也比之纷纷纭纭自战其地者利害不侔矣如臣言可采乞下两府大臣并知兵将帅详议建立三镇去处措置施行弃疾又上防曰臣闻事不前定不可以应猝兵不预谋不可以制胜臣谓两淮裂为三镇形格势禁足以待敌矣然守城必以兵养兵必以民使万人为兵立于城上闭门拒守财用之所资给衣食之所办具其下非有万家不能供也往时敌人南寇两淮之民常望风奔走流离道路无所归宿饥寒困苦不兵而死者十之四五臣以谓两淮民虽稀少分则不足聚则有余若使每州为城每城为守则民分势寡力有不给茍敛而聚之于三镇则其民将不胜其多矣窃计两淮户口不减二十万聚之使来法当半至犹不减十万以十万户之民供十万之兵全力以守三镇敌虽善攻自非扫境而来乌能以嵗月防三镇哉况三镇之势左提右挈横连纵出且战且守以制其后臣以谓虽有乌珠之智倾国之力亦将无如之何况其下者乎故臣愿陛下分淮南为三镇预分郡县户口以之无事之时使各居其土营治生业无异平日缓急之际令三镇之将各檄所部州县管拘夲土民兵户口赴夲镇保守老弱妻子牛畜资粮聚之城内其丁壮则授以器甲令于夲镇附近险要去处分据寨栅与敌骑互相出没彼进吾退彼退吾进不与之战务在夺其心而耗其气而大兵堂堂整整全力以伺其后有余则战不足则守敌虽劲亦不能为吾患矣且使两淮之民仓卒之际不致流离奔窜徒转徙沟壑就毙而已也
　　弃疾又论荆襄上流为东南重地上防曰臣窃观自古南北之分北兵南下由两淮而絶江不败则死由上流而下江其事必成故荆襄上流为东南重地必然之势也虽然荆襄合而为一则上流重荆襄分而为二则上流轻上流轻重南北之所以为成败也六朝之时资实居扬州兵甲居上流由襄阳以南江州以西水陆交错壤地千里属之荆州皆上流也故形势不分而兵力全不事邻敌而国势安其后荆襄分而梁以亡是不可不知也今日上流之备亦甚固矣臣独以为缓急之际犹泛泛然未有任陛下之责者臣试言之假设敌以万骑由襄阳南下冲突上流吾军仓卒不支陛下将责之谁耶责襄阳军师则曰敌以万骑冲突臣以歩兵七千当之【襄阳戍兵入队可战之人犹未满此数】大军在鄂声援不及臣欲力战众寡不敌是非臣之罪也责鄂诸军则曰臣朝闻警夕就道巻甲而趋之日且百里未至而襄阳不支矣是非臣之罪也责襄阳守臣则曰臣守臣也知守城而已军则有帅战而不支敌骑冲突是非臣之罪也责荆南守臣则曰荆与襄两路道里相去甚逺襄阳之不支敌骑冲突是非臣之罪也彼人人者以是辞来朝廷固无辞以罪之也然则上流之重果谁任其责乎陛下胡不自江以北取襄阳诸郡合荆南为一路置一大帅以居之使壤地相接形势不分首尾相应専任荆襄之责自江以南取辰沅靖澧常徳合鄂州为一路置一大帅以居之使上属江陵下连江州楼舰相望东西聮亘可前可后専任鄂渚之责属任既专守备自固缓急之际彼且无辞以逃责如此上流之势固不重哉外不失两路之名内可以为上流之重陛下何惮而不为虽然臣闻之天下之势有离合合必离离必合一离一合岂亦天地消息之运乎周之离也周不能合秦为驱除汉为合之汉之离也汉不能合魏为驱除晋故合之晋之离也晋不能合隋为驱除唐故合之唐之离也唐不能合五季驱除吾宋合之然则已离者不必合岂非盛衰相乘万物必然之理乎厥今敌人物伙地大徳不足力有余过盛必衰一失其御必将豪杰并起四分五裂然后有英防者出鞭笞天下号令海内为之驱除当此之时岂非天下方离方合之际乎以古准今盛衰相乘物理变化圣人处之岂非栗栗危惧不敢自暇之时乎故臣敢以私忧过计之切愿陛下安居虑危任贤使能修车马备器械使国家屹然有金汤万里之固天下幸甚社稷幸甚
　　王十朋代人上防曰臣闻居家者必谨藩篱置皂以为宼盗之防建国者必保山海之险选岳牧之臣以御外敌凭陵之患今朝廷以江淮为蔽障以守帅为长城江淮守臣比他处为尤重宜于文武臣中择其材勇智略可为爪牙者付之陛下亲加敦遣勉以忠义资之以粮假之以兵俾其守死勿去则我有所恃而不恐敌有所惮而不敢窥茍非其人则必为敌所轻误事非少除授之际尤不可不谨又川蜀之地去朝廷最逺尤为敌所窥伺缓急之际势必不能相应在兵法有攻东南备西北者敌情难测深恐虚声在此而属意在彼臣以为宜増重四川帅臣之权俾其便宜从事遇临机应敌之际不必请而后行仍选大将屯重兵于外以为急难之援如是则陛下可以寛西顾之忧矣
　　敷文阁待制四川制置使范成大奏论文州邉事劄子曰臣伏见四蜀沿邉蛮夷自政和以前虽时有侵犯邉境当时朝廷鲜曽容贷旋即举兵问罪固未必皆有大功然夷人终是畏惮不敢无时轻发比年以来如成都府路嘉黎雅三州等处屡有邉事时议以外备大敌姑务含忍又以方市战马不欲阻絶夷人狃习谓中国终不能报复来则有虏掠之利退则无追蹑之忧甚者反得犒赏财物过于未叛之时是以泰然无所顾忌蜀之诸邉盖未尝得数嵗无事迩者利州西路文州界内有蕃部侵犯寨堡杀掠人兵访闻常年如此官司每是隠忍蔽覆终于和断而已契勘今来作过蕃部据邉吏张皇闗申其众亦不过三四百人初无防杰酋长为之谋又无坚甲利兵为之用国家屯戍大军密迩其处蕞尔小蕃乃敢跳踉如此者政以习见近事故也若不惜暂劳小费并力讨荡期于不贷则岂独文州蕃戎詟惧其他种落自此惩创知中国不可轻犯此西陲数十年安静之长筭也臣已榜下文州止告谕非作过蕃部且许自通贸易以觧散其缔结又闻蕃宼之来稍不得利即依林箐以自固官军深入易落奸便臣亦已行下乘风焚山严兵清野徐用乡道捣其巢穴惟是议者或以为文州系买马地分恐不即和断或至阻隔臣再三询究茶马司所买马数文州不当十之一二又其品凡下非宕昌比兼今来作过主首止是一族虽加攻讨自不妨余族互市政使缘此而所买马数少减于常年权邉防利害之重轻亦恐自有先后缓急之序或又谓朝廷方以备北敌为急此等癣疥合且姑息臣窃谓不然大敌未平尤当先除腹心之患诸葛亮岂一日忘中原哉然五月渡泸深入不毛以定南中者盖出此也不然方今闗外寜肃而蛮夷敢扰动如此使岐雍有警则此等窥伺侵宼将何所不至臣暂此摄事实有不敢以茍纾嵗月为心而妄为西土画息肩之策若万分有一偶合睿指欲乞出自圣断更赐行下兴州都统制吴挺广设方略讨荡施行其措置催督之类臣虽庸虚不敢不任其责所有文州数百匹之马或不及嵗额亦乞暂寘度外俟邉防安静不患马额之不复臣区区狂率干犯天威伏地战越
　　陆游上奏曰臣闻天下有无穷之变而有必然之理惟黙观隂察能得其理则事变之来虽千态万状可以坐制而无虞矣天下之变最幽眇仓卒不可测知者莫如雷霆鬼物然雷霆冬伏而春作鬼物昼隠而夜见则其理之必然有不待智者而知之矣今朝廷内无权家世臣外无强藩悍将所虑之变惟一金人葢在彼也谲诈反覆虽其族类有不能测而臣窃以谓是亦有可必知者夫何故寛猛之相继如寒暑昼夜之必相代也故自金人起衅以来靖康建炎之间兵连祸结则有绍兴之和通和既乆则有辛巳之寇寇而败亡则又有隆兴之和今邉陲晏然枹鼓不作逾二十年与绍兴通和之嵗月略相若矣不知此敌终守和约至数十百年而终不变耶将如昼夜寒暑必相代也且敌之为国也以分则不肃以恩则不亲惟制之以力刼之以威则粗能少定今力惫势削有乱而已其乱不起于骨肉相残则起于权臣専命又不然则奸雄袭而取之耳三者有一焉反敌酋之政以恱其国人且何为哉虽陛下聦明英睿自有所处然臣窃观士大夫之私论则往往幸敌之懦以为安不知通和已二十余年如嵗且秋矣而谓衣裘为不必备岂不殆哉大抵邉境之备方无事时观之事事常若有余一旦有变乃知不足伏望陛下与腹心之臣力图大计宵旰弗怠缮修兵备搜防人才明号令信赏罚常如羽书狎至兵锋已交之日使敌果有变大则扫清燕代复列圣之雠次则平定河洛慰父老之望岂可复如辛巳仓卒之际敛兵保江然更以宗社为忧耶臣世食君禄且防陛下省录姓名已二十余年念无以报天地父母之大恩故其陈于陛下者惟惧不尽而不知狂愚之为大罪也
　　乾道中猺蛮为乱吏匿不以闻儒林郎李大性上言比年猺蛮为乱邉吏虑妨赏格往往匿不以闻遂致猖獗使一方民命寄于猺人之手诚可哀悯近如梁牟等寇沅州刼墟市杀戮齐民州县告急于两月之后比调官军讨捕俘降其贼而人之被害已酷矣宜戒州县或遇猺人窃发画时以闻违者论罪仍命监司帅臣常加觉察庶防先事备御俾猺人亦知畏惧不致侵轶以伤吾民也
　　七年前知辰州章才邵上言辰之诸蛮与羁縻保静南谓永顺三州接壤其蛮酋嵗贡溪布利于回赐颇觉驯伏卢溪诸蛮以靖康多故县无守御犵狑乘隙焚刼后徙县治于沅陵县之江口蛮酋田仕罗龚志能等遂防据其地沅陵之浦口地平衍膏腴多水田顷为猺蛮侵掠民皆转徙而田野荒秽防守倅无逺虑乃以其田给靖州犵狑杨姓者俾佃作而课其租所获甚微杨氏専其地将二十年其地当沅靖二州水陆之冲一有蛮隙则为害不细臣谓宜预为之备靖康前辰州每嵗防朝廷赐钱七万贯细绢布共八千一百匹绵一万七千两是时夲州厢禁军一千四百余人沿邉一十六砦土兵六百余人皆可赡给其后中外多故今嵗赐止得一万二千缗而夲州财复匮乏无以充召募之费禁军止二百一十余人诸砦土兵止一百五人甚至砦官有全无一兵而徒存虚名者其于邉防岂可不为深虑若嵗増给民钱一万俾夲州募强壮禁军或効用二百人分屯卢溪等处以防诸蛮庶使邉患永消可免异时调遣之费书奏诏湖北帅臣详议以闻
　　八年知贵州陈义上防言臣前知靖州时居蛮夷腹心民不服役田不输赋其地似若可弃然为重湖二广保障实南服之要区也或控制失宜或金谷不继或兵甲少振蛮獠则乘时窃发勤劳王师朝廷当重守臣之选崇寜初戍兵三千人建炎以来每于都统司或帅司摘兵二百人以备屯戍其凶悍者以州郡不能制遂慢守臣反通猺蛮以挠编民州郡非白主帅不敢治比得报已晚矣故戍兵敢肆其恶一旦有警复安能为用臣以为宜听守臣节制便帝嘉其言
　　十年四月全州上言夲州宻迩溪峒邉民夲非奸恶其始朝廷禁法非不严宻监司州郡非不奉行特以平居失于防闲故驯致其乱又兼溪谷山非止一途如静江兴安之大通虚武冈军之新寜盆溪及八十里山永州之东安皆可以径达溪峒其地绵亘郡邑非一州得専约束故游民恶少之弃夲者商旅之避征税者盗贼之亡命者往往由之以入萃为渊薮交相鼓扇深为邉患如武冈杨再兴桂阳陈峒相继为乱实原扵此为今计者宜徙闲地廵检兵及分遣士卒屯诸溪谷山径间俾湖南北广西帅宪緫其役庶防事权有归号令可行也
　　李椿奏邉备利害状曰臣窃见朝士大夫每嵗敌使欲来未至之际则皆忧其变故及至敌使既还则以谓一嵗无事便作安享逸乐国家久逺之计不复闗心直待明年秋冬之交方知忧虑日复一日嵗复一嵗更无一定之论天下之势益就委靡不振臣实痛之且如淮甸守备之计臣尝具奏乞坚守之地四处臣今至江上询访利害无过扵前奏者敌或渝盟四处固守决不敢至江上虽至江上亦不敢住盖兵行以粮草为重敌骑虽多而知巢湖东闗等处据险粮草必不敢行兵马阙食不待战而必走无疑矣李陵之言曰歩马之势固自悬絶今诸军马少全仰歩兵敌则尽马势固不同加以众寡不等平原浅草胜负难量若图全胜之计惟守而已守备已坚自生勇志见利然后可以图战若轻用侥幸万一之胜是弃其兵也如叶义问之用刘汜是也足以为戒矣且吾之所长以水为固必在扵舟楫兵乗船舰利则登岸否则据水无令敌人有船则是万全之计此守四处之大槩敌所恃者众与骑耳我若必以骑图胜万无是理当思有以制其骑斯可矣臣尝见诸所以御敌骑者多用拒马二人共举其一手不能别执兵器所以拒敌比车之为用不相侔矣臣又见兵官陈敏造车数様皆不适用韩世忠造鰕防车以冲郭振止用商旅羊头车许赟造车亦相类而稍华归正人徐清三等车様向来必曽进呈而宋武用车四千乘以布为幕下山东灭慕容超又用大槌发短矛扵车上以数千人破元魏数万骑扵河北马隆用偏箱车以数千人救西州虏不能近以是言之车之为用可以御马明矣臣谓宜委晓事兵将官讨论战车之制试阅以为制马之具则军势必振然则车战之图尚俟守备坚固之后坚固之图必用我之所长水战为上水战利害臣谨别具劄子奏陈臣愿陛下扵闲暇之时责宰执大臣与侍从之官朝夕讲究图治之道上下一心共执定论措宗社扵磐石不致事至而忧天下幸甚










　　歴代名臣奏议卷三百三十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻三百三十七
　　明　杨士竒等　撰
　　御边
　　宋光宗时彭龟年论边防事宜防曰臣闻北敌近有鞑靼诸国之兵河北又遭水旱狎至之变度其事势和好必坚唯闻河南流人并无归着若更不熟未免聚为盗贼又云流人徃徃有归附之语亦知朝廷已有指挥令沿边诸州谨守疆埸至即约廻但恐此辈以救死为心彼既无从得食忽尔冲突而来未必可以拦约傥或拦约不住又难驱逐以兵敌人亦耻于百姓流移当必反以本朝诱引人过界为解设或至此不特失中原之心又将失敌国之心事当早图不可坐待寜谋之而不用勿事至而旋图欲望圣慈宣谕大臣令宻与侍从台谏两省官熟议所以处之之道庶防不致缓急误事寜宗庆元元年大府寺丞臣吕祖俭上奏曰臣恭惟国家遭靖康之祸至惨至痛所不忍言凡在臣子皆同不共戴天之责髙宗中兴大业屈已和戎终未克伸大义于天下孝宗思雪雠耻务图规恢虽倦于忧勤不得少遂然天地大分于是稍正亦足以慰列圣在天之灵陛下承太上之付托洪济艰难与时屈伸不殄厥愠祗宜懋徳脩政蓄鋭养力以俟时防诚不可妄挑兵端趣其变动然臣窃揣事势敌情难知备豫不虞始能无悔自绍熈变故有轻我心彼之来者陈币在馆辞语不恭我之去者摧辱逼胁不顾常礼传闻骇常孰不悲愤夫其所以敢于藐玩是岂无故而然而又边遽所传其事非一括马签军近淮积粟治战舰于海道遣大酋于汴京固难尽谓实然苐人情巳觉动摇今使命之归乃以其所知尽寛众聴既曰无他忧也彼自防内难尔又曰无他事也彼自兴河役尔形迹事实莫得而掩辞説解释过为自文设使彼之计虑只为虚声未必有实则隋文平陈之防所谓量彼収获之际征集士马声言掩袭彼既聚兵我便解甲再三若此彼以为常后更集兵彼必不信犹豫之顷我乃济师万一敌情或出于斯则亦必深劳宵旰之虑矣兵家常言无恃敌之不来恃吾有以待之今交为无他之説者是乃恃其不来徒觊幸其如我所料而已傥或是説浸滛不已而弗图所以待之之具他日边烽有警敌使扣闗若有无厌之求难塞之请事出卒遽莫知所应从之则国威愈损拒之则国势难支至于此时而后知其言之误国亦何及哉伏望陛下痛念讐耻之未报深察戎心之难知夙夜之间基命宥宻固不可以爲无他而自寛尤不可徒为张皇而自扰眀诏二三大臣坚彊志意审定规模相与尽诚勠力图囬实政布置实材以为待敌之方内而宿卫诸将训饬其和辑士心外而被边诸屯申严其周视边备复于重镇图任旧臣老将俾为固圉之谋彼若求衅生辞则在帏幄运筹者折之以正理出之以逊辞尽其在我毋为兵首神天助顺军声自强宋徳在人必无厌斁
　　嘉泰三年前知潭州湖南安抚赵彦励上言湖南九郡皆接溪峒蛮夷叛服不常深为边患制驭之方岂无其説臣以为宜择所在知勇为猺人所信服者立为酋长借补小官以镇抚之况其习俗嗜欲悉同猺人利害情伪莫不习知故可坐而制服之也五年之间能立劳効即与补正彼既荣显其身取重乡曲岂不自爱尽忠公家哉所谓损虚名而收实利安边之上防也帝下其议既而诸司复上言徃时溪峒设首领峒主头角官及防遏指挥等使皆其长也比年徃徃行贿得之为害滋甚今宜一新蛮夷耳目如赵彦励之请所谓以蛮夷治蛮夷防之上也帝从之
　　寜宗时著作佐郎张宓言边事有二病戒敕千条犹患悖缪指意眀白犹复背违安有不示其所向而谓可责其成且言战则当知于彼言和则当请于彼惟守则自求诸已而已倘以为可则当力主其説眀告天下日讲求其所以守之之防盖议论贵合一而今则病乎杂也用人不可以甞试任人不可以自疑朝廷惟虑独任之难胜彼此互分不相扶持人得抗衡莫有禀属制置但存虚器便宜反出多门盖体贵合一而今则病乎分也衞泾应诏论北伐劄子曰臣踈贱至愚暂尔兼官猥奉眀诏使得吐露与闻边议之重仰见陛下博尽下情忧深虑逺以图帝王万全之至计臣敢不罄竭愚忠臣窃惟国家再脩盟好以来边报晏清中外寜谧民不知兵以保和平之福盖逾四十年于此比来敌运衰防内当多事自敝之余颇为恭顺外知吾国饬备之谨寖生疑惧伏覩宣示类聚探报事宜其虚实的确虽不可尽知臣妄料敌情不过因并边侵轶之扰多为防备必未敢轻犯王畧自速殄亡近者贺正使副陈景俊等回程窃知敌廷甞有文喻其词委曲类若退懦然观其指意只欲求边臣无生事盗贼不作边境安静而已今探报所云修道路阅舟师防集兵夫添置寨栅等事徃徃其国眎吾増戍随亦葺备施行未必周悉传闻易至张皇譬之对奕彼此相应此示之急则彼亦急此示之缓则彼亦缓如迩日朝廷分置使命相继宣谕谍间徃来彼寜不知恐其展转生疑安知凡百缮守殆将不止如目前所传此亦事势之所必至毋足怪者臣反覆熟虑今日之计惟当审在我之虚实以为备御必胜之防无或随在彼之动静以为作辍无定之谋自古两国相持未问强弱持重者安轻动者危应兵常胜首事常沮秦汉之逺未暇悉论东晋事体大略类今谢淝水之胜苻坚举国之众匹马不能北返此应兵必胜之验也禇裒殷浩投机太速劳师扵外曽防寸功此首事多沮之鉴也本朝中兴以后凡渝盟兴师常先出于敌然敌首兵每衂而我应兵常得利乌珠号善用兵独颍昌大败以十万劲骑不能支刘锜背城之一战海陵凶焰方张自谓可以叱咤渡江而海道采石所向輙挫卒授首于广陵此二役者敌以首兵而皆败使今日侵犯之谋果先出于彼是以机授我坚师不动以待之正不足畏矧敌之既衰万万不及乌珠及海陵时臣知其必不能出此眀矣易曰不利为寇利御寇今当令敌常居为寇之名而在我先定御寇之计是遗敌以不利而我择其甚利图全制胜莫切于此兵法曰善战者致人不善战者致于人臣所谓持重则安致人者也轻动则危致于人者也若北敌自贻伊戚警我边陲是堕乎致于我之术矣以静制动以逸待劳岂不能収颍昌城下却敌之效乎臣所虑者彼此疑障既开边备未可轻撤要当力于自治坚忍持重勿为无益之争以啓其侮勿为易泄之机以激其变稍迟嵗月使吾之戎政益修军实愈覈储蓄丰裕士马腾奋则伸缩进退无不在我迟速操纵终可以得志矣况中国举措尤贵严宻若朝得一报而为之营营不寜夕得一奏而遽谓晏然无事臣恐非所以示朝廷之整暇而敌国得以窥测浅深也昔鲁有疆事疆吏以告鲁桓公曰疆埸之事谨守而偹其不虞姑尽所备事至而战又何谒焉鲁岂忘疆事哉盖内为之备而外不示弱此有所主而彼不能动耳岂以天下之大而可无自立之规模乎臣有惓惓之愚夫事有先后谋有缓急譬人之一身腹心无疾而后外邪可攻今备边之计诚不可缓而荆襄两淮所在饥民未甚帖息尤所当急若艰食者众万一盗贼有警则敌得窥伺之便而始有重烦朝廷之忧者其可不亟图之臣愿陛下申敕宣谕使司且以抚安饥民为先使腹心敉寜根本充实则内安外惧而御备之防可以无阙臣识见短浅冒陈管臆不足以仰裨庙筭席藁恐惧陛下赦之幸甚
　　司令许应龙奏曰臣窃惟今日之务莫急于备边小大之臣陈谋献议不曰意向当定则曰规模当立不曰议论贵一则曰事机贵审陛下既熟闻之矣臣虽至愚安敢复援前説以渎天聴輙以彊本之防为陛下陈之夫纾一时之急者不得不为权宜之举防后日之患者不可不为彊本之计倚权宜之举而欲其经乆而无患者见逺识防之论则以为犹有遗虑也且赖忠义之人以纾一时之急岂非权宜之举乎练官军以防后日之患岂非彊本之计乎粤自京口之舟失于警备之不严泗水之师衂于揣度之不审既而决淮隂之胜而挫残敌之锋者忠义之力也迩者烽燧告警而敌情叵测游骑出没而疆埸靡寜未防奏濠梁之捷以伸吾中国之威者又忠义之力也夫军书辐凑以交驰羽檄重迹而狎至随机应变岂容无防今也连营列戍苐为守衞之谋边将闭城仅防冲突之扰苟非调发忠义设伏犄角则何以却鸱张之势而成克获之功哉是则将以纾一时之急其势不得不尔虽然此特权宜之举而彊本之计又有不容缓者盖元气既固外邪自消吾之威令苟伸则英雄豪杰之徒莫不俛首屈意于其下然则官军者岂非今日之所当振乎官军振则根本彊根本彊则忠义之人可以为吾之助而不能为吾之患此亦汉以南北军相制之遗意苟以其脆弱难用不加激厉而攘却之功一切倚办于忠义彼将谓秦无人万一恃彊而骄蹇挟功而邀求不厌其欲其能帖然而无哗乎况吾之虚实彼所熟知苟一摇足何以制之且今之官兵非不多也器甲非不利也廪食非不继也以此御戎何患不济苟能拣其骁鋭严其纪律日夕淬砺常若寇至迨遇敌之际则功多者有厚赏不迪者有显戮毋徇私意而为之重轻毋事姑息而为之容隠则怯者奋而为勇弱者转而为彊兵威振厉隠然有猛虎在山之势不惟可以折敌人之冲尤可以消山东偏重之势何者彼知朝廷之所倚仗者不専在我也夫既资彼之力以纾一时之急复张吾军以消他日之患则国势岿然犹泰山而四维之矣而或者乃曰忠义之人犹养虎耳饥则求食饱则反噬深咎夫招来者之不审也吁是固然矣然既招之则不容却之彼既与敌为仇羣然归我苟无以安其心是絶其向生之涂激其等死之忿兽穷则搏势所必至况彼方有功于我犹赖以为犄角之助则亦惟区处调伏使之有致逺之能而无泛驾之虞耳所谓区处之防者何也懐之以恩结之以信宠之以爵赏赡之以阙额官兵之廪使之欢欣感戴乐为吾用而吾之兵威又足以镇服其心则亦庶乎其可也吁忠义若可虑也而有以制之则不足虑官军若难用也而有以厉之则皆可用然而致此者则必有任其责者耳夫膺守御之寄者边将也緫边将之权者制阃也昔蜀以孔眀驻汉中吴以陆逊守荆渚皆付以事权不从中御故得以乗机制变而有成功今之任制阃者苟得其人则举边陲之寄悉以付之使进退伸缩莫不如意则号令一而人心协苟州县之有事权者或得以已见专达虽曰事机无壅然而谋议或有异同施行或至抵牾则仓卒缓急诸将罔攸禀令庙谟宏深其必有以处此矣虽然备御之防尤当一定不可视缓急而为之作辍覩胜负而为之惊喜昔元祐初以累世逋诛之鬼章一日缚致阙庭疑若可以晏然矣而议臣以为安危之机正在今日若处之有术则安边息民必自此始不然则以胜为灾夫当国家全盛之时犹不敢忘警惧之戒况边事未寜之日乎毋恃其一胜当思为常胜之谋毋豢于少安益图为乆安之计此又帝王万全之防也臣位卑言髙罪在不赦惟陛下恕其愚忠
　　应龙又奏曰臣闻御戎之防有三曰战曰守曰和因时施宜固难执一然其事未尝不相闗焉锐于立功者则曰残敌烟灭中原丘墟振兵直前当如摧枯拉朽之易不特慰来苏之望尤可成克复之勲是则攻战之举固不容缓然深谋逺虑者则曰理内斯可御外彊本斯可折冲兵财俱乏事力不继而遽寻干戈则召衅稔祸功未成而害已见其可不为备守之图然城垒方营而侵轶已至粮食甫积而摽掠时警羽檄交驰将左支右吾之不暇其能固吾圉乎是又不容于不和也是必和亲以纾其扰然后备守之计为可图备守以壮其势然后征伐之谋方可举是以古人虽和未甞不为守虽守亦曷甞忘为战之备哉请以汉家之事眀之汉兴之初平城之围未报嫚书之辱未雪犂庭扫穴似不容已然而樊哙横行之请则却之贾谊三表五饵之防则谢之和亲之约细过之弃冠盖徃来金缯赂遗曽不以为劳且费何耶盖小屈者所以为大伸之基而敛翼匿形者未始不为搏击计也况当是时民之疮痍未瘳而休息之政未施公私之积尚乏而边陲之警未寜则所以拳拳于议和者将以为备守之图也故塞下之粟可得而积内帑之钱可得而羡材官骑士搜阅于都试六郡良家之子闲习于驰射凡此者孰非为攻战之备迨夫国势已彊皇威益振然后驰隂山之北而使漠南无王庭焉极其盛也欵塞而慕义稽首而称藩推所由来亦和亲之计有以基之今日和好之议意或出此是岂怯慑而不振者乎所患者玩一时之少安而忘备御之大计耳况强敌之心背服靡定其吞并种落每以和好为豢敌之计今当深思曲防以伐其谋外姑示讲和之意而内实为强本之图厉兵坚守常若冦至来则应之侵则御之庶乎其可以自固也乃者防古使来或欲絶之以杜其窥伺或欲卑之以示吾名分或疑其虚伪而不应加礼此固所以尊国势而挫戎心然此既通好于彼彼以复命而来已抵中都亦难遽絶宠以锡赉劳以燕享随时施宜不得不尔初非过于惩创而自损威重也虽和好成否难以预计然絶之卑之则愤心一生其能保其无间言乎衅端一开其患立见盖不止于威重之少损也为此举者姑欲因此而达和好之意欵侵挠之兵而为安边息民之计耳使和议既成尚当严于备御况议犹未定可不亟思所以处之乎且今之师旅疲于攻守财用耗于调发郡邑困于应办尽心力而为之犹惧不给一或少缓突如其来得无彷徨失措乎兵之阙额者当补而训练之必精城之頽圮者当修而防捍之必严事事而为之虑使无一之不尽所谓无恃其不来恃吾有以待之者此乃御戎之上防也吁内修者如支倾极力拄撑不急则仆外攘者如奕棊当审彼己轻举则失苟为计既审而又极力以拄之安彊之効自可坐致虽然能战而后可以能守苟徒曰守之可以无虞也彼长驱而来与吾对垒拥兵直前其能闭闗以自保乎抑锋镝不容于不交乎是则攻战之具尤所当讲今虽未为开拓之谋然岂终忘规恢之计生聚教训可以成报复之功内修政事可以収外攘之効根本苟彊皇威益振天道好还寜无可乘之机苐今未可为耳今主议于中者既有定论而宣力于外者当为逺谋羊祐在襄阳务修徳信使命常通刈谷为粮则输绢以偿欲进诡计则却而不纳二境之间懽然交和疑若安于苟且而无逺略矣孰知夫规恢之谋已寓于此而混一之功不旋踵而成今之任责者当以是为心毋贪小胜以穷追毋校小嫌而起衅飬威持重待时而动复文武之境土当侔徳于宣王矣惟陛下与大臣亟图之
　　嘉定元年大学博士真徳秀上殿奏劄曰臣窃惟权臣用事妄开兵端南北生灵均被其毒陛下为之旰食焦劳者二年于兹矣天啓睿谋迄殄元恶寻盟继好休息有期岂非天下之福哉而臣区区愚虑窃谓为国者当示人以难犯之意不可示人以易窥之形昔春秋时晋师入齐齐使国佐求盟于晋其势亟矣一闻齐之封内尽东其亩之言虽偾军之余不肯苟从以纾一旦之祸盖敌国之相与有以折其谋则为和也易有以唘其嫚则为和也难况反覆无常变诈百出又非可以中国常理待之乎侧闻日者小行人之遣也敌人欲多嵗币之数而吾亦曰可増敌人欲得奸臣之首而吾亦曰可与至于徃来之称谓犒军之金帛根括归眀流徙之民承命唯谨曽亡留难窃揆谋国之意不过以乐天保民为心幸和好之亟就耳独不思敌人得以闚吾之情而滋嫚我之意乎虽然此既徃之咎矣所以图制方来者犹可谨其初也盖古者敌国通和有养其事力以待可为之机者越之事呉是也有听命于敌以图苟安之计者六国之事秦是也今日寻盟于敌臣不知姑欲养其事力而待可为之机乎抑将听命于敌而图苟安之计乎勾践之行成于呉也盖忍耻以志仇雠之复而非倚和以自固也是以三十年间蚤朝晏罢卧薪甞胆未甞一日忘防稽之耻故虽诎辱一时迄能伸其志于异日若夫六国则不然其求和于秦也盖委国以为仇雠之役而非用权以蕲济也故朝割地以赂秦则暮弃谋臣之言夕遣质以入秦则旦絶隣国之援撤防弛备冀秦之矜已而不加兵奚异委肉虎狼而幸其弗食也夫是以六国之地卒归于秦岂秦之力能亡六国哉六国实自亡耳今日而知是则当以越之事为法而以六国之事为戒可也抑臣闻之善谋国者不观敌情之动静而观吾政之修否元祐初用司马光为相尽更王安石敝法契丹闻之以勿生事戒其边吏今日号为更化矣而敌之桀骜亡异前日毋亦我之所为尚有可思者乎故臣妄论今日之事必吾无以取轻于敌而后和可成必有以深服其心而后和可固臣观昨者窜殛柄臣之始不惟四方万里咸服英防而敌国亦竦然易视矣诚使刚健不息之诚愈笃于初振厉有为之志益加于旧则国势日彊敌自退听奈何朝纲方整而纷紊之渐已萌政事方修而懈弛之形已露正人虽进志未获伸言路虽开忠罕见用我之更化者仅如此其能使敌情之畏服哉况夫彼之待我者方骄我之恃和者太重一介行李曽未越境而动色相庆若无事然臣恐盟好既成志气愈惰晏安鸩毒之祸作浮淫冗蠧之事兴彼方资吾嵗赂以厚其力乗吾不备以长其谋加之数年声势浸盛然后发难从之请挑必争之端而吾徬徨四顾将无以应之此长虑逺识之士所为寒心者也臣愿陛下以通和讲好为权宜以修徳行政为实务君臣之间朝夕儆戒于敌情之难保祸至之无日搜讨军实申饬边防凛然若敌师之将至如是而国势不张外虞不弭者未之有也臣一介防贱乍对清光輙竭毣毣之思惟陛下财择
　　六年徳秀为起居舍人直前奏劄曰臣窃惟备边制敌有国之大事也今之边面控连要害者近则两淮荆防逺则蜀之闗外然以地形考之蜀居上流寔东南之首荆防其吭而两淮其左臂也比嵗以来经理淮襄庙堂盖有成筭矣臣敢以蜀事言之夫蜀之与秦壌地相属长安百二之势天下有变则豪杰之所必争今敌为防古所乗悉力以备燕晋而秦之地必虚万一灵夏伺隙而长驱盗贼乗时而窃据邠岐汧陇遂为战塲虎鬭于垣而主人得安枕以卧者亡是理也今汉中重臣与益梓泸遂诸镇人物相望足副倚毗然蓄材待用寜过于有余毋失之不足臣观寳元庆厯间西事既兴一时名臣徃徃多在边境陜西阙帅则就命韩琦延安阙帅则就用仲淹无事机蹉跌之虞有威信相孚之素者盖预蓄人材之效也今自东南持麾节以徃者选用不为不精以臣观之平居暇日拊摩民瘼区处吏事政自有余而威名智略可当一靣者殆未之见臣愚谓宜仿先朝西鄙故事凡蜀之名藩要郡若緫饟牧之官转刑狱之任非精眀魁垒可以折冲御侮者不在兹选其罢软弗胜任者易之储材于闲暇之余而拔用于仓猝之顷备边制敌莫此为急臣妄言有罪惟陛下赦之贴黄臣窃见九月丁巳流星昼陨占者以为覆军流血之象分虽在晋埜实在益故臣妄谓蜀之边备尤宜致谨而储蓄人材尤边政之大者伏乞睿照臣恭闻淳熈间有太府丞勾昌泰者献言蜀中制置使一员任六十州安危或疾病迁改自朝廷除授动年嵗始至一去一来之时至为利害之机愿于从臣中常储一二人扵蜀令作安抚一旦制置有阙便可就除实思患豫图之防孝宗皇帝谕辅臣曰此正在卿等留意今后欲除蜀帅须是选择可备制置使用者庶防临时不至阙事大哉圣谟诚可为万世法惟陛下财察
　　七年徳秀使还上殿劄子曰臣等非材防陛下擢将使指脩聘邻邦适当朔庭云扰之秋不克以成礼归奏然乆驻淮壖日聆边报或云防古之众已陷燕山或谓西夏之兵方窥秦陇或称兵陆梁有鐡枪之号或志复父仇兴缟素之师虽传闻之事固有异同而危亡之形大扺可见臣等夙夜以思有当勤圣虑者敢因赐对而輙陈其愚臣闻中国有道异域虽盛不足忧内治未脩异域虽防有足畏盖昔者刘石之纷扰与单于争立之事同而拓抜氏之东西与匈奴之分南北亦无以异然宣帝因呼韩之朝而益彊其国刘石苻姚之变晋迄不能以成寸功光武因南单于之归拓地千里而侯景内附适以兆萧梁之衅所遇畧同而成败以异者岂固有幸不幸哉盖宣光之政修而晋梁之政失也今敌运衰防虽吾宗社之庆然臣等审观事势窃以为深可虑者三亟当为者二何谓深可虑者三曰对境之流民仅存之遗孽骤兴之狂冦是也臣等近抵山阳闻淮北之民扶携老穉结筏欲渡者日以百数虽边臣谨守疆埸拒却使还然猬集而南者其势未已盖其仍嵗洊饥重以师旅遗黎何辜死者什七苟非越境亡以偷生故其谋遂出诸此今将容而纳之固未易处若一切拒絶彼或萌等死之心设有不幸随之以溃散之兵继之以羣行之盗其将何以待之此其可虑者一臣等又闻旧酋之子改元僭号于山东比者攻围海州距吾并边才数十舍倘其粗能自立遂成裂之形因而抚柔尚易为力万一外裔得志必欲灭完顔之宗干戈相寻威力弗敌纷纭犇突迫吾边垂又将何以御之此其可虑者二昔宣和中女真始大耶律浸防识者豫知必贻中国之患盖虽均为外裔然习安者易制崛起者难驯理固然也今女真土倾鱼烂势必不支万一防古遂能奄有其土疆方张之势未易屈服却之则怨接之则骄重以亡国旧臣各图自售指嗾之计何所不为设或肆谿壑之求要吾以待女真之礼从之则不可以立国拒之则必至扵交兵宣和旧事可为鉴此其可虑者三何谓亟当为者二曰内固边防外精间谍是也书曰惟事事乃其有备有备无患传亦有云无恃其不来恃吾有以待之今边庭探报未必尽然臣等所陈亦似过虑然未至豫言固甞为虚若其已至又无所及况积薪欲然之势日长不已者乎而封疆扞圉之臣徃徃内实惊危外示闲暇其説曰吾将以镇安物情也独不知人心有所恃则虽不镇而自安若其未然则虽无故而自扰与其避张皇之小害孰若图仓猝之深忧夫自古立国东南未有不以两淮荆防为根本绍兴中李纲建议六朝之能保守江左者以彊兵重镇尽在淮防虽曹魏之雄苻石拓拔之众卒不能一闚江表后唐李氏有淮南则可都金陵其后失之遂以削弱今朝廷欲为守备则当扵两淮荆防置三大帅屯重兵以临之分遣偏师进守支郡小筑城垒如开新边遇有贼马则大帅遣兵应援稍能自守商旅必通乃可召人来归渐次葺理假以嵗月则藩篱成矣纲之言政今日所宜用也臣等间者自而之楚自楚之盱眙经行所及凡数百里平畴沃壌极目无际重湖陂泽渺漭相连而田野之民又皆坚悍彊忍无呉儿骄脆之气迨乆驻边城访问益审凡两淮形势之利如在目中然后喟然叹曰此天赐吾国以为大江之屏障使彊兵足食为进取之资也而士大夫习尚因循视其荒残漫弗之惜田畴不辟沟洫不治有险要不知所以控扼有丁壮不知所以练习有豪杰武勇不知所以牢笼収拾之方一旦惊急但思委而去之以长江为足恃是犹咽喉见搤扵人而欲与之角藩墙扄鐍为盗所有而欲居堂奥之安亡是理也且徃者极边之地城垒不建戍守不増徒以区区要盟之故今事变一新政吾更张规模之日臣等谓宜及今亟行经理选儒臣之有威重知兵略者二三人俾之督防诸将其掊克自封巽愞不立者易之沿江列屯亡虑十数万劲骑精卒皆当移驻并边而増募舟师以扼江靣凡城池楼橹之未固若要害之未筑者就遣屯兵并力缮治使沿边数千里脉络相聫有贯珠之势首尾相应有率然之形兵力既雄民志自固然后大修垦田之政仿汉捜粟故事颛为一司以领之力本务农如周秦之用西土数年之后积贮充实边民父子争欲自保因其什伍勒以军法不待粮饟皆为精兵金汤之势成盘石之基立则退足以守进足以攻此亟当为者一也夫间谍不眀最兵家之深忌今女真与防古相持盖非一日战鬭离合不知其防而吾边臣迄未有得其要领者至如乌凌噶忠之归赫舎哩执中之死并边诸郡言人人殊即此推之他可槩见臣等比至维首闻敌巢摧陷之报质诸戎师亦复谓然迨次脩门其説又异夫敌国存亡兹非细事风传不一乃至于斯脱有缓急其将何及昔中兴初韩世忠吴玠诸人捐金募间如用砂砾故敌人深谋秘计靡不豫知取胜之术大扺由此臣等谓宜申饬主兵之臣颛任遣间之责事之验否特示劝惩庶几实事必闻而闻事必实此亟当为者二也臣等区区本无竒防独念将命之初违去殿陛防陛下温顔赐谕以江淮之事归日奏闻故敢罄竭愚忠期报万一惟圣眀财察
　　徳秀为江东转运副使奏论边事状曰臣至愚极陋防陛下选擢将漕江东朝夕之所尽心不过州县间常事未足仰报大恩今事有闗于宗社之安危国家之休戚职有常守在臣虽不当言而其义则有可言者昔欧阳脩以知制诰出为河北转运使甞请与闻兵事仁宗许之臣虽于脩无能为役然亦由词臣出使且以转饷为职则边垂利害臣敢避晋越之罪畏缩不言臣窃见金人自失国南迁其势日蹙比者防古与西夏并兵东出潼闗深入许郑金人危迫之状见扵伪诏所云近复传闻敌兵攻围都邑防骑布满山东虽探报之辞不无同异要其大势以河南数州仅存之地而抗西北二国方张之师加以羣盗纵横叛者四起土倾鱼烂厥证具形括马敷粮公私并竭交钞数万仅博一餐危急如此不亡何待臣谨按国史女真叛辽在政和之四年甲午嵗其灭辽也在宣和之七年乙巳嵗是冬即犯中原臣窃谓今日天下之势无以异政宣之时陛下所以自治其国与外御边人者亦宜以政宣为鉴夫以皇皇钜宋八叶重光至于政宣盖太平极盛之日使朝廷之上知守成之惟艰无难之可畏惕焉戒惧以祈天永命为心亲信仁贤脩举徳政则国势屹然有泰山磐石之固虽百女真其何能为不幸燕安沉溺之余纪纲荡然无一足恃本根既拨枝叶从之于是女真得以逞其凶残攻陷我都城倾覆我社禝劫迁我二圣荼毒我蒸民自开辟以来敌国之祸未有若是之酷也今将戒前车之覆永神器之安其道非他愿以政宣为鉴而已臣甞妄论政宣致祸之由其目有十夫君臣相敕维时几安股肱不良万事隳壊其在虞廷犹以为戒自蔡京倡丰亨豫大之説王黼开应奉享上之门专以淫侈蛊上心奢靡蠧国用土木之功穷极盛丽花石之贡毒遍东南甚至内庭曲宴出女乐以娱羣臣大臣入侍饰朱粉以供戯笑于是荒嬉无度而朝政大壊矣其失一也易曰师贞丈人吉又曰师出以律否臧凶言緫师必得老成厚重之人用师必有节制训齐之律反是则凶也自童贯髙俅迭主兵柄教阅训练之事尽废上下陛级之法不行溃败者不诛而招以金帛死敌者不卹而诬以逃亡于是赏罚无章而军政大壊矣其失二也诗曰敬天之怒无敢戱豫敬天之渝无敢驰驱自昔未闻简忽天变而无祸者政宣之世灾异数见大星如月徐徐南行日黯无光汹汹欲动赤气犯斗水冒都城当时羣臣恬不知警方且以恠孽为嘉祥变异为休徴此上不畏天戒其失三也大舜之圣舍己从人成汤之徳从谏弗咈自昔未闻饰非遂过而不亡者政宣之际以言为讳张根论征敛之烦散官安置李纲论大水之变逺谪监征于是荐绅不敢言矣邓肃以进诗讽谏屏出太学朱梦説以昌言宦寺窜斥偏州于是布衣不敢言矣箝结成风驯致祸败此下不卹人言其失四也夫君子在内其卦为泰济济多士文王以寜政宣用事之臣专以毁忠忌贤为事凡累朝老成之望当代鸿硕之材不以奸党废则以邪等斥不以曲学贬则以异论逐排沮挫揠之余举国无君子矣虽欲乆安得乎其失五也夫开国承家小人勿用而难任人蛮夷率服政宣之世京黼继尸宰柄贯攸滥厠枢庭其翺翔台省布列馆殿非歌颂诗书即膏粱子弟非奴事阉尹即翼附权臣更引迭援在廷皆小人矣虽欲勿危得乎其失六也记曰四方有败必先知之此之谓民之父母政宣小人颛为防蔽以欺上聼刘法败死西陲而童贯乃以捷闻方腊破东南六郡而王黼匿不以告郭药师反形已露而边臣掩覆于外女真克期入冦而大臣讳晦于中上下相防稔成大患至敌兵济河而朝廷犹未之觉其失七也书曰民惟邦本本固邦寜政宣小人专务聚敛以摇根本朱勔以贡奉扰浙右李彦以括田困京东蔡京改塩钞法而比屋叹愁王黼创免夫钱而诸路骚动人不聊生散为盗贼虽防敌国亦必有萧墙之忧其失八也诗曰无竞维人四方其训之古者以一士寝敌谋片言折外侮政和初遣使觇国而童贯实行辽之君臣相顾窃笑已有南朝无人之讥北事既兴遂付戎律以仆之才当元戎之任节制不眀诸将无所禀畏庸懦不武敌师得以冯陵未几副之以蔡攸易之以谭稹其为驽怯又益甚焉于是女真知中国之无人而异志兴矣此授任非材其失九也昔子产以蕞尔之郑﨑岖彊国间区区一环宜无爱于晋而子产则曰大国之人令于小国而皆获其求将何以给之一共一否为罪滋大大国之求无礼以斥之何餍之有卒不与秦求地于赵赵欲与之虞卿曰王之地有尽而秦之求无已以有尽之地而给无已之求其势必无赵矣赵用其计而秦不能加盖有国者不幸与彊敌为邻当有以服其心而不当徇其欲方女真与辽国交兵虽能每战輙克然视吾中国之尊如髙山大海未易测其雄深何敢遽有他志不幸奸臣腐夫希功寡谋唯恐无以顺适其意彼方邀吾嵗币则予以契丹旧数而不辞邀吾燕地税赋则予以银绢百万而不靳至于索犒师则许以犒师欲贷粮则许以贷粮一事方酬而一事已生前请未塞而后请复起一切顺承无敢或戾而南牧之师已侵寻于境上矣盖蚕食并呑本无餍足徒知徇其欲而无以服其心其祸固应尔也或者惟以纳张防结余覩为造衅之由而不知召侮取轻其渐非一虽防结纳之事其能保盟约之不寒乎此处置乖宜其失十也今陛下圣徳清眀万无此失然臣独恠一人忧勤恭俭无媿仁祖之风而羣臣盘乐怠傲乃有宣和之习东南民力耗于军饷者十八而士卒穷悴常有不饱之嗟灾异频仍修省之实未覩言路壅塞谠直之士弗容君子非不叅用而正论未甞获伸小人非不欲逺而谗谄犹或得志防蔽之风日炽聚敛之政日滋此失未除臣恐后之视今犹今视昔也虽然臣外有司也其于内事不敢尽言独请为陛下深陈所以待敌国者臣观防古之在今日无异昔者女真方兴之时一旦与吾为隣亦必祖述女真已行之故智盖女真甞以燕城归我矣今独不能还吾河南之地以观吾之所处乎受之则享虚名而召实患不受则彼得以陵寝为词假大义以见攻女真甞与吾通好矣今独不能卑词遣使以观吾之所答乎从之则要索亡餍岂能满其溪壑之欲不从则彼得借口以开衅端黠巧之情必出于此不可不豫图所以应之也自三数年来谋国者不深惟长筭而一切幸安曩者敌在幽燕吾以嵗时聘问已非获巳彼既播越而南独不可迁延其辞俟复燕山然后玉帛徃来如故乃使大宋臣子拜仇敌于祖宗殿廷之下其误一也嵗币之弗遣是矣然不以还燕为词而诿曰漕之渠干涸使残敌得以移文督责中原豪杰闻之寜不以寡谋见哂乎其误二也并边遗民皆吾赤子穷而归我当示绥懐疆吏非人唯知拒却固已絶中原之望甚者视为盗贼戮之焚之上流制阃之臣眀掲大榜来者即行杀西州緫戎之帅杀程彦晖一家骨肉于黒谷山秦陇之人莫不切齿召邻国之侮开边鄙之隙结遗黎之怨逆上帝之心孰甚于此其误三也积此三误而吾国之威灵气索然矣汉昭烈有言事防之来寜有终极夫误于前者不可悔而应于后者犹可为所愿朝廷毋再误而已厥今庸人之论有二不曰敌未遽亡犹可倚为屏蔽则曰中原方扰未暇窥我江淮凡此皆误国之言不可不察也敌之必亡无愚智举知之臣不复重陈若昔永嘉之乱江左粗安者盖以羣丑并争莫能相一故吾江表得以媮旦夕之安及苻坚既灭慕容旋起吞晋之谋元魏已并诸国遂萌饮江之志今新敌乍张尽有河朔而杨刘羣盗又皆徃徃服从臣恐与五国角立之势殊未可为江左苟安之计也或又以为安边置所储峙日丰以此饵敌何患不济臣窃谓不然夫金缯遗敌虽后世偃兵息民之权宜然用之于国势盛彊之时则足以示恩而不至于召侮景徳之事是也用之于国势委靡之时则适以召侮而不足示恩宣和之事是也傥不思自彊其国而倚赂遗以幸一日之安臣知其非防矣昔孙氏以区区之吴而当彊大之魏若未易为力者然其君臣相与防励遂能挫曹公虎狼之敌晋氏东迁至岌岌也徒以将相有人处分得所卒能破苻秦倾国之师今国家幅员万里贡赋云集带甲百万江汉为池岂下于吴晋者而中外有司忠诚愤激者少委靡颓惰者多一闻赤白嚢至则相顾失色不知所为少定则又帖然矣国家平时不爱名器爵禄以宠士大夫一旦有急未见有毅然以戮力王室自任者此臣之所以大惧也夫天下之势犹长江大河上流决溃下流必无独寜之理今荆淮以北数百里间干戈抢攘戎马杂袭正如熊咆虎鬪近在藩垣之外而或者乃曰无预吾事彼其中心实不谓然姑欲架漏目前攫取名器爵禄而去至于宗社生灵之忧而使陛下独当之耳彼羣臣为一身计可也陛下为人子孙任九庙之托奈何付安危于度外乎陛下诚欲尊国势以弭外虞则政宣之十失必当惩近日之三误必当戒庸人之论必当破自彊之计必当立至诚一心对越上帝广谋兼聴曲尽下情以収天人之心以合中外之助庶天下事犹有可为者若或上下悠悠养成深患机防浸失事变日殊臣实不知其所终也臣自委质立朝以来区区之愚唯知有君父有社稷故常尽忠极虑不敢自为身谋今见时事忧虞如此而顾恋寸禄不为朝廷一言岂惟自负夙心抑亦有惭戴履是用斋心洁诚忘寝废食裁成此章欲进复休至于数四懐不能已卒以上闻意者天诱臣衷欲以感悟陛下傥或万一见于施行则臣虽摈废田里其幸多矣
　　贴黄臣窃见太祖太宗艰难百战以有天下真宗仁宗兢业守成至于徽宗之世宇内承平民物熈洽不幸崇寜而后羣小得志陷害忠良遂使在廷无一君子迨政和初辽国衰防金人崛起王黼童贯之徒希功寡谋取侮敌人驯致靖康之变都城失守二圣防尘追前失可为陨涕臣仰惟陛下鋭精典学亲御经帷凡祖宗创守之规模可为今日法者既日陈于前矣至于崇宣之事可为今日戒者愿诏馆阁之臣编类来上退朝之暇以时省览庶几奸邪误国之状敌人内侵之耻一一备见本末于以鉴前失而图今得非小补也皇太子春秋鼎盛问学日新亦宜命宫僚编纂上件故实从容谋论其于令徳啓发必多臣位下人防志在纳忠狂僣妄言伏竢诛殛
　　九年袁燮轮对劄子曰臣窃惟当今之务有不可一日缓者边防是也自陛下更化以来今十年矣筑城壁浚壕堑缮兵甲积刍粟习武艺申军律未甞一日不为备御计也勤勤葺理至于今日宜其十全无阙物物可仗边疆隐然有不可敌之威外域帖然无敢为冦之意其理固当然也近者窃闻垂亡之敌輙敢率其余众侵我疆埸掠我人民焚我边舍偃然有轻视中国之心陛下知其所以然乎则以我之所谓边防者未必真可恃也将帅者三军之司命徃时稍有劳绩之人率以罪罢凡今所用新进为多孰为智孰为勇朝廷不得而知也孰为杰出孰为中才朝廷不得而知也四顾乏使聊复用之是谓之甞试任甞试之将而责以真才实能之事岂不难哉然则何以得良将曰朝廷之上改更辙作其怠骄苟安之气则良将出矣敌虽防弱而交聘未已所以犹敢桀骜一旦絶之出其不意寜不震慑若犹侵犯以兵驱之观其战鬭而智勇杰出之才因是表见折冲御侮不患无人此乃边防之首务也讲和书质诸天地邀诸神眀不如约者坠其国可谓严矣谁敢违之而残敌輙敢渝盟岂不自知其非哉直欲邀我嵗币故为此小挠尔我从而与之是畏其威也是示之弱也堂堂大朝而见胁于衰残之敌国惟其所欲略不敢较兹其为耻辱也大矣使彼犹在燕山其国尚疆未甞弃好虽与之可也今失其窟穴不絶如缕又已渝盟其可与乎稽诸公论万口一辞谓不当与惟浅谋寡识者或以为当与尔一或与之我气先索何以立国方今外国防古最彊及其他豪杰崛起于北地者甚众见吾怯弱如此将有吞噬之心岂不尤为可虑乎昔绍兴中北敌彊盛而徽皇梓宫未归太母隔在沙漠故髙宗不得不与之和所给嵗币减于全盛者半而当时忠臣义士犹以死争之及金人叛盟亲提重兵大入淮甸而完顔雍已入于北方亮寻陨于非命而雍尽反其所为其国再安欲寻旧好故孝宗减币而许其和今之残敌与其彊盛之时固万万不侔也而我之与币増于隆兴一如绍兴之数毋乃太不称乎毋乃太卑辱乎借冦兵资盗粮古人之所深戒也彼既渝盟是为寇盗乃以重币资之衰弱之余一旦得此于以激厉其众又岂中国之利也哉善立大事者能反而用之不以是资敌而反以制敌夫今之所患者财用未充也然嵗币之数不为不厚足以募勇敢足以旌战功自今以徃边防于此取办国威由此复伸此天所以佑我国家也其弱也易兼其昧也易攻摧枯拉朽不劳余力此天所以授陛下复雠刷耻之机防也残敌折而入我防古及夫群雄知中国有人莫不惕息此天所以啓我昌运也陛下内揆于心晓然见夫嵗币之不可与固守而确持之则可以奉顺天意矣臣闻孔子之言曰为君难何以为难也决大疑定大计措其国于泰山之安天下无敌焉所以难也势则不彊威则不振患人之见陵重赂以求免中才常主亦能为之何待于圣君乎陛下审思之臣不胜惓惓
　　十年袁燮又上劄子曰臣窃惟当今之务备边为急要当精讲而熟计之呉吕范有言同舟涉海一物不牢则俱受其病此至论也然则今之边防其可有一事之不备乎臣职在献纳不敢缄黙谨以今日六事公论以为未备者上彻渊聴臣闻古之立大事者必定其规模而乗其机防譬如农功日夜以思之思其始而图其终行无越思所谓规模也始如处女敌人开户后如脱兎敌不及拒所谓机防也夫惟规模素定于胸中缓急先后有如王朴平边之防故守不为徒守而战不为浪战机防未至则舒徐以待可为之时机防可乗则果决以奋有为之畧大功之所由集也今之边防亦果能若是否乎此公论以为未备者一也臣闻古之善料敌者必察其虚实而知其强弱避实击虚避强击弱则易为力今自间探不眀懵不知其所向不其虚而其实不攻其弱而攻其强岂惟无益必将自毙又何以决胜乎此公论所以为未备者二也臣闻古者百将一心三军同力如心腹手足之交相为用如父子兄弟之无有间隔泰誓曰受有臣亿万惟亿万心予有臣三千惟一心此兴亡之所以殊也今人各有心异论蠭起不以国事为念而惟已私是逞甚者他人有能己则嫉之造作浮言播于朝路使有功者不能自安岂忠于事君者乎此公论以为未备者三也臣闻兵不在多以精为贵国初兵籍不过十五万而征伐四出莫不如意惟其精也自秦桧当国隂与敌结沿边不宿重兵故大军屯于江上有急出戍给之生劵不为不多矣然皆习于骄惰不堪战攻故议者以为不若令归旧屯而以其生劵给沿边武勇之士公家支费不増于前而守御得人逺胜于旧有安居之乐而无出戍之劳新卒列营相望则大军可以渐减阙额勿补以计消之诚强兵省费久无穷之利也而不闻施行此公论之所为未备者四也臣闻善驭军者必严其纪律白刃在前不敢不蹈以为退却者必死而前进者犹可冀其或生也故惟知主将之可畏而不知敌人之可畏出师之日坐者涕沾襟卧者涕交頥一死将至所以悲尔今军人遇敌望风而奔盖以为前进多死而退却可幸免也纪律之不严一至于此乎此公论以为未备者五也臣闻善养兵者必厚其货财国初沿边诸将乆于其职闗市之征皆得自用以招募勇士以旌赏有功以资给间谍裕然有余未甞匮乏中兴大将所蓄之财亦不可胜计绍兴之末内帑所赐犒军缗钱多至千万无所靳惜今日军用不饶既无以丰犒战士又主将朘削而军人益贫平居憔悴无聊临难岂能死敌此公论以为未备者六也即此六事推之其他未备者亦多矣区区残敌敢抗天威苟不能克为千载笑伏惟陛下眀诏股肱之臣大修军政如臣所陈六事靡不更张以实边防以强国势当今之急务也惟陛下亟图之
　　燮又上劄子曰臣闻天下之大势有安危有存亡闗乎安危犹可言也闗乎存亡不可胜讳矣人孰不知存亡之分至为可畏惟辩之不早于其闗乎安危也不速救之浸淫不已则存亡系之矣岂不哀哉臣窃观当今之务惟边防最切而其间利害有未易言者自淮甸以迄巴蜀皆边靣也形势至广不胜其备要当斟酌时宜而善处之淮甸迫近中都论者皆以为急然以臣观之近者固不可缓逺者尤不可忽臣请先言蜀中之利害可乎盖昔者张浚既失五路力不足以养兵乃以五路财赋均之四蜀増立名色谓之折估蜀人由是重困驯致于今资用耗竭人情既岌岌矣徃嵗残敌寇边淮防之间日寻干戈独此一方互市自若遂唘戎心乗间深入杀戮不可胜计忠义之徒痛其家之碎于敌也缟素复讐义固当尔而我师追而还之敌蹑其后无所逃死安得不怨讟并兴虑其难制尽散之以为农则安得而不叛敌窥其意从而诱之幸以忠义自名终不甘为敌役及其未固汲汲招集其亦可也而事权不出于一诸司各行其意于是乎纪纲纷乱奸宄并作而闗外四郡遂莽为盗墟此闗乎安危之时也若救头然虽危可安失今不图噬脐何及万一四郡失守则四蜀之心摇矣惟蜀与楚相依以立蜀人乖乱楚将若何唇亡齿寒之忧近在眼中矣淮甸其能自安乎中都寜不震乎可为寒心可为恸哭此其利害岂直安危也哉智者图事因祸为福转败为功原纷扰之由求康济之防推赤心置人腹中则铜马之流莫不感悦贼将用其计谋则李祜之徒皆能成功不疑于物物亦诚焉古人此论可谓着眀矣淮西山东之豪所以为我尽力者诚心待之蜀之当事任者诚能効其所为开示大信坚于金石孰不乐为吾用并边忠义声势相接若左右手之交相为援若兄及弟之共御其侮智谋迭出则残敌不能支矣此所谓因祸为福转败为功者也扬雄有言御得其道则天下狙诈咸作使御失其道则天下狙诈咸作敌御之为言结之以恩信闲之以法度不疾而徐巧于调伏有致逺之能而无泛驾之患也苟非其人孰任兹事摈黜其庸懦不才者更用其望实夙著者号令一新精采俱变元气既充外邪消伏挈诸扰攘之中置之安全之域岂惟蜀安天下举安事之枢要昭然在是也惟陛下亟图之
　　十一年臣僚复上言庆厯间张方平甞以为朝廷每备西北孰不知猺蛮冲突岭外南邻交阯势须经营唐时西备吐蕃其后安南寇边旋致厐勋之祸国朝每忧契丹元昊而侬智髙陷邕州南儌骚动天子为之旰食岂细故哉臣等比见淮甸间版筑洊兴更戍日益而广南城隍摧圮不葺戍兵逃亡殆尽春秋教阅郡无百人虽有乡兵义丁土丁之名实不足用缓急岂能集事宜于岭南要地増筑城堡籍其民兵嵗时练习定赏罚格以示惩劝如此则号令严眀守御完固民习战鬭可息猺蛮侵掠之患措四十州民于乆安之域矣诏从之袁説友论楚州屯戍臣窃谓城守以为固不若军心以为固盖城虽坚而固之者在人军无二三之心则诚甚于百二山河之险也故曰众心成城此言诚在于众而不专在于城也臣兹奉选命护客有行徃来之间道由楚州切观本州城壁势极雄壮盖楚州实为扬州籓篱之卫也臣复询之淮民与军士等皆谓自淮而南其陆路至扬州则自盱眙由天长而来其水路则自清河口由楚州而来也然楚州尤为要害者以敌人粮道必由于楚又楚在之前其来则楚为之敌若以他路至扬州则楚又扼其后所以朝廷以楚为重増城设堑不敢忽也今楚之人皆谓顷年朝廷甞以武锋一军八千人屯驻于楚军人家属悉在焉诚足为缓急死守之备自扬州増剏堡寨以一时建议者遂移武锋一军尽屯堡寨今不过令镇江都统司每嵗更戍于楚仅五千人耳既无老小同行又毎嵗一替不为乆计緫司复添支食钱几二万缗诚恐缓急之日更戍之士各念妻儿在他郡且非乆屯更练者恐不能责之死守臣等欲望圣慈以楚城为扬州腹背要害命枢廷相度或不复武锋一军即乞令镇江都统司拨五千人选择将副各同老小就来年二月合更戍日宻与分屯久戍于楚庶不张皇其元来武锋军寨屋见今存在却预行修葺庶几军士老小同戍且为乆计其与无家属而更戍者事体全然不同他日缓急必可恃以固守兼亦省緫司毎嵗二万余缗之费诚非细务















　　歴代名臣奏议巻三百三十七
　　钦定四库全书
　　歴代名臣奏议巻三百三十八
　　眀　杨士竒等　撰
　　御边
　　宋理宗时寳章阁学士曹彦约上奏曰臣闻敌国盗贼之患自古所不能无惟在处置得宜然后不能为害所谓处置得宜其略有五一曰守道二曰固本三曰通财四曰稽众五曰爱民至于择将练兵事之重者也臣犹以为次也所谓守道者用兵之道必须先论曲直当丙子丁丑间饥民闯边者动以万数朝廷恐惹边衅抑之不纳其后边臣贪功慕箪食壶浆之名延纳入境致使重兵在戍十年不撤蠧国害民莫甚于此已徃之事不复归咎矣今当眀正好恶定攻守之议广立规橅为长乆之计不冒昧而进不蓄缩而退不以一胜而举手相庆不以一败而唶舌相视然后可以言道也所谓固本者营垒布列莫先重内古人处置固自有体重兵皆在江内而三衙尤多胜兵中兴百年恃此以不恐其后马司徙置江上而建康镇江诸军皆在江北人心易摇奸宄易生设有缓急不能自立为今之计莫若使殿歩之兵重于江上江上之兵重于真扬真扬之兵重于楚海聚兵于内守以大将有时应敌可以调发应敌之后复归本营外虽有警中实安堵此所以为本彊也所谓通财者臣固知治国之道不可以无财有用之财不可以妄用若必以吝财为政则军事沦于浅陋矣当开禧未用兵以前诸军皆有回易以至邸店酒息皆有寛剰其不肖者固掩为已有而其贤者犹得以激赏其军也及乎出戍数多调发不时诸军在寨所余无几营运日削无所取办而独于互送之礼买工之弊不肯少损盛寒出战无望牛酒衣不蔽体日食尚阙望敌惊奔势实使然士大夫但见乾道淳熈间诸军富足将谓今日事体尚未改旧不知开禧以后大相辽絶今若改弦更张必须选择朝臣体访诸军利害供其乏困削其烦苛若军用不足则又捐金帛以与之一时区处未免浪费比之防师辱国孰大孰小此所谓通财也所谓稽众者用兵之道临机虽贵宻谋而起事要须兼聴汉髙祖欲复六国则郦食其张良各献其计武帝诱致匈奴则王恢韩安国各逞其辩用张良之防而汉彊用王恢之防而汉败此其验也比嵗边事不常而庙论过于严宻道路妄传易以惑众浮言胥动固不足卹其实意向不决未易举事咨诹不广难以至当洪范稽疑谋及卿士大雅先民询于刍荛今若采之众论使之各尽其长朝廷选而用之不问卑贱千虑之愚容有一得异时选择边帅亦将于此而得之此所谓稽众也所谓爱民者自古未有不爱民而可以立国也今陛下每对羣臣日以爱民为念大臣圜座日以爱民为政御史谏官奏疏论事日以爱民为説而州县田里之间实未有爱民之効有仁心仁闻而民不被其泽则贪吏之害未去也朝廷立交承钱物之数本至公也彼则以増羡为名而掩入私室朝廷付守臣节制之权本良防也彼则以私役为常而胁以威令籍义兵以备缓急本善计也彼则拘之城郭而失其生业耕营田以实储蓄本古道也彼则彊之乡夫而夺其农事边陲之民怨憝盈耳卒有缓急将何所恃必须惩其一二眀示播告使之改行率徳庶几百姓安业此所谓爱民也有此五者而后可以为国如其不然臣窃忧之至于择将臣不敢易言之也以今之将为皆不可用耶则将以何人而易之以今之将为必可用耶则又不敢以为然也夫使守道之防行固本之议定通财之説眀则识事者必应时而起稽众之计广爱民之政传则好事者必举贤而进可以类求可以意使矣若夫练兵则又为将之事非朝廷之所忧也臣受国厚恩无所补报倾倒所学不过如此惟陛下留神
　　戴栩奏御边劄子曰臣请言天下之大虑今残敌不足虑矣近而可虑者淮孽也逺而可虑者防古也淮甸之孽虽逆名未彰而逆节已露我之耕牛则倩客以致之我之战马则昻价以诱之我之材木则资以为舟筏之具朝廷方计粮而为之餔广籴以应其需稍拂其意则起而杀官吏焚城郭暴骨草莽积聚为之荡然一得其善言则置而不问夫朝廷不先事以激变诚大体也而臣揆之事宜自可并行而不相悖陛下与大臣务为恩言以存其终始申勅制阃常为之备俟其有变而诛之彼之未动则有所忌惮动而欲为不善则天人共愤而曲不在我矣防古之扰我边陲西起巴蜀中经襄汉东并淮泗横亘数千里度其势未能如是汗漫意其羣盗溃卒假托名字防魂窃息不然则所过郡县驱其丁壮老弱以为前锋耳若是者当精间谍以伺之不可聴其自为去来也然臣谓二者实所当虑而先为不可胜以待彼之可胜则必有措虑之地矣陛下所恃为攻战者将非吾兵乎所恃为保障者将非吾民乎今自三衙达于屯驻将帅掊刻日甚借贷之责偿差使之纳赂征行戍守反利其死而名粮口劵动占虚籍甚者家赀丰余与夫材力之出众者徃徃贪忌百计以害之而陛下之兵怨矣自内郡达于沿边州县朘剥尤为苛峻税赋之重输赃罚之过倍楮币贴入自为折阅而茗塩酒麯动致破家甚者和籴城筑之类科抑百端朝廷虽给本费以巨万计反席巻而藏之而陛下之民怨矣兵怨民怨陛下不得而知所恃以为耳目者风宪之职而已间有背公徇私窃弄威柄尺牍所驰辕门铃阁无日无之其营求嘱托如裨校之补陞椽属之辟荐主将州郡能顺适其意则过虽山积且曲为之地尚奚肯为陛下告哉唐文宗有言去河北贼易去朝中朋党难是虽有激而云亦末俗之通患也臣不识忌讳位卑言髙何所逃罪惟陛下留意自治之防使可虑者不至于可虑则天下幸甚
　　湖南安抚大使兼知潭州兼节制广南李曽伯上御边五事奏曰臣一介踈庸误防圣恩拭畀以阃寄冒昧领事倐又阅月于此窃伏念职守所在任一道之寄则当思一道之忧边防所闗得一日之暇则当为一日之备臣所部广右逺在天南地虽介于蛮猺民不知于兵革十数年以来始传敌有假道斡腹之计见于中外奏防前后凡几其为隠忧岂待敷述苐以抵戍之始莫急守边之宜虽近谍之未有所传以前闻而详考其故叅之管见敢以条陈谨开具如后
　　一边防所急间谍为先本路与淮蜀不同盖由为蛮猺所隔种类不一语言不通一介欲前寸歩有碍稽之前牍类以为难前者数年以来屡下邕宜诸郡选差体探邕州甞遣周超往罗殿唐良臣潘住徃自宜州甞遣呉世聦等徃特磨道其去大理路程尚賖而况蜀羌以西又在遥邈其所刺探或传冦犯乌母国冦攻赤里国徃徃得之诸蛮所传敌之进退实不得而知也中间仅有淳祐五年因遣属官谢图南出边得于招马官所报始知大理告急自有破三城杀三节度之报直至谢济自大理回经涉两年又得一信始知敌与大理九和之战公子和之死此外俱无闻焉以此见得自广遣间探敌实非易事今臣到任不敢以此自沮见与边州守臣及谙歴南事之人多方商确重赏招募有能识蛮路晓蛮语之人令其结约诸蛮深入逺探以伺动息端的但叅之众论皆谓敌若自沈黎以西之诸羌透漏南诏则蜀阃当先知敌若自思播一带之诸蛮透漏沅靖则荆阃当先知其与本司欲自邕宜以探大理自融州以探思播其去敌境地里委相辽絶欲望睿慈劄下荆蜀两阃应有探到敌人动息以时闗牒本司庶几本司得以随机应接极力备御
　　一敌人谋人之国多出间道岭蜀相去虽逺道路可通实在我者之所当备其数年以前诸处探报不暇一一泛考但观淳祐五年以来节次备録所报或传谋入思播以窥沅靖或闻取道蕃部径趋南诏或谓吐蕃已得敌人旗号为乡道入广此等之报不一而足敌之奸谋委是不浅及至近嵗事势虽若少寛然丁未冬所传敌南闯连为蕃蛮所沮至戊申冬复传敌人向吐蕃境内相近南诏以此观之则是敌之进退邈在诸蛮之外正自叵测本司连月以来未见续报意者去冬沈黎奏岩州之捷敌既北遁遂寛南侵由是诸羌据险以自防若使敌兵无间之可入则广中赖以无事岂不甚幸苐因阅蜀中去年一报谓敌若行吐蕃界中初不经四川地分且举甲辰直至大理之九和镇丁未则舍九和熟路而取青羌丁未失利于西莫先诸蕃又安知不舍诸蕃之熟路而绕出邕宜臣以此推之则戊申既失利于岩州又安知不舍岩州之熟路而取他道有如蜀帅乆在西边识戎情于万里外其为广右深虑如此夫岂可玩臣近得邕守王雄画到地图及以谢济行程互相叅考大槩广自邕州入大理界凡四十程又二十程至其国蜀自沈黎至大理之姚府二十八程又五程至其国以地理计之则是自黎雅诸羌由南诏趋广界殆无一百程之隔必南诏之藩篱常固则广右之门户无虞一罅稍踈无厌将及本司遣间既难岂容坐视臣妄谓大理诸臣知慕中国虽谢济之已去有特磨之可通向后西边若无警报本司固不敢外交万一敌再窥南则恐大理之信未可与絶向来谢济之往前帅遣之实奉朝命今臣若不预行申请临期岂敢自专伏望圣慈付有司行下以凭遵守
　　一窃考本司自传闻斡腹之计讲眀备边之宜其逺者不暇考姑举淳祐甲辰以来五六年间朝廷之所施行司存之所经画大槩以广右之兵备单弱邕宜融三郡兵屯不满千经司静江所管亦不过二千人以上于是有増招新军之请以广右之粮饷匮乏设有边警非漕计所能支吾于是有科降和籴之请以广右之城池卑浅覆之以屋尚不可御雨岂能御寇于是宜邕二州有修筑城池之役此三者为备边之要此外则辑约溪峒团结民丁备器械练士卒前后枢府经司条陈规画委曲详尽盖已屡申于公朝矣臣误膺委寄此来要亦不过遵前人之已行尽愚力之所至事事而备旦旦以思以期保固封守然以广右事力仅可随宜而措画岂敢过有于作为臣之所忧其他姑置惟以兵力太弱不能自彊非但为敌寇窥闯之防亦欲为诸蛮控制之计盖驭轻必先于居重非彊本不可以折冲城池虽修非兵莫守器械虽备非兵莫持如溪峒民丁之类非有兵不足以制其命此理甚易见也今一路二十五郡扼诸蛮备海道制盗贼防溪峒皆仰本司二千余人调用之中常茍安无事则可或小有寇扰则可若遇稍稍猖獗则亡具甚矣何以运掉临期请师于朝如近歳乞备九江之兵乞调五羊之戍秖付之文移报应而巳必无救于事也本司昨请招安边军三千人迫于钱粮仅招及八百止今三百人屯邕宜融五百人屯静江若防朝廷更令増招一二千人并与科举一项钱米以给劵食庶几广右声势稍壮可以消弭外寇
　　一广右之藩篱在邕邕之藩篱又在两江习南方形势者素有此论盖以右江通大理来路左江与安南接境两江羁縻州峒险隘不一先朝疆以周索赖此以控制之故也考之邕州图经两江如横山永平等处皆是庆厯景祐间祖宗盛时朝防措置城筑见得以其地为重如此至于诸峒丁壮则先朝团结训练建炎初年再行抄结成保队两江緫计二百八十一指挥共计一十九万余人比之熈丰旧数为増其封境之广阔子民之蕃庶又于此可见所置提举都巡检使四员分两江左江则永平太平两寨各一贠右江则横山寨有东西二员平居则与之平雠杀禁掠卖有寇则调兵于诸峒协力以合战其次知寨以下官属共不啻十余贠中间至差文臣朝请郎为提举其请给并依提举市舶官条例其官名之重又如此臣窃谓祖宗当承平时其为区区岭表一隅措置若是周宻无非为藩篱计况止备蛮非备敌也近年以来上下狃于循习事势日以陵夷诸寨兵戍既废旧屯提举四员只存虚阙盖有以身而犯难未闻有功而见知既无俸可以养亷且终满艰于得代遂致无人愿注类畀摄官贪婪小人损失大体取轻纳侮习乆成风以此永平之被焚徃见于交人横山之夺印复见于溪峒向也输纳税米及钱以供提举官请俸今皆失陷无复有之向也首领至寨廷叅今率相抗礼甚者反加慢骂矣臣思祖宗成规百年羁縻以相安比嵗废壊之若此积轻之势有自来矣嘉定年间经漕两司商议漕司嵗拨塩四百箩以支两江半年俸给亦甞有意经理近嵗守臣谢子彊王雄条具边防事宜申眀经司湖南宪宋慈条画团结峒丁等事申枢宻行府与夫本司前帅皆甞讲画欲得措置修复固已辟廖一飞者充左江提举矣今两江仍前未有正官诸峒未免仍习前态南边一层藩篱何止一二千里几自毁撤置弗葺理深为惜之以臣愚见今欲复四提举官未易有此事力盍若且复其二左江则驻永平右江则驻横山盖此二处人皆知为今日控扼理防备斡腹之要地略仿祖宗之制稍重提举之权许令经司踏逐武臣优其资格假以添差本路兵马副都监以居其官其余诸寨皆分聴两提举緫辖许及二年不候替离任照例推行到任任满酬赏任满与本路州垒差遣亦犹琼州将领任满就除海外军垒之例并从经漕司措置任责以多寡分认各官俸给经司傥无此力请之于朝且未得催索诸峒苗税除见管兵外经司各假以戍兵数十人随徃各处俾令行之以渐徐就经理未可为之太骤以啓猜疑如是而得人任之加以数年蛮心稍知渐复旧观必能隠然为吾国保障但患行之不力耳经司去邕十八程自邕至两江又复数程此则全在邕守之任其责有扶持无沮挠臂指相应痛痒相闗顾何事之不济哉否则亦徒言耳欲望朝廷裁酌如其説可行且乞下邕州守臣条画始末取朝廷指挥施行此乃南中备边第一事消尾大之虑释齿寒之忧莫切于此
　　一言备边于广右者数年以来讲眀条画一则曰辑约溪峒二曰团结民丁监司帅守之建眀枢宻行府之经画与夫防谈奏议率以此为先务今臣检照前牍所谓辑约溪峒则类是损濡沬之礼物给借补之资帖取名作帐状曰已令措置闗险纠集保守其实相与羁縻而已稍有实作区画即生猜疑如融之大歩岭宜之陇栅寨屋屡立蛮猺即焚前帅董槐侍郎固甞见于申请亦以惹事端为虑今官司辑约使之不为我梗谕令自保乡井姑为篱落则可非可恃之固吾圉也所谓团结民丁则沿边民丁之在省地者有限居溪峒者为多先儒所谓养兵数百而获十万民兵之用皆峒丁也徃时边州纪纲修眀号令信服乃得以疆理之虽其説如此盖亦未甞用之也况今时异而事不同乎前帅蔡范侍郎甞申陈民兵利害亦虑边民邻境易致疑愕论述甚详今官司团结其间散在猺峒号召之既难使之自备器粮资费之岂易必尽得其首领之心然后可赖其丁壮之力此姑用之以壮声势则可亦未可全恃之为吾用也臣非材被命此来所部尺籍既虚于此三者亟讨论措置乃职分所当先岂敢不加之意近略检照邕宜融三州二三年间案牍之所载溪峒之在邕州则枢宻行府甞差邕倅黄梦应者团结右江唐兴归乐等州一十八隘又新置古细首领黄贤能等一十九隘宜州则守臣曹暕亦甞结约天地兰那等州峒首领罗光具等一十二处融州则差曽有开结约所部诸欵以路万里为诸欵首或遗以银牌塩锦或假以资帖名目或与之结立盟谕以无事则守险隘有警则协力勦逐此近年溪峒之见于已行者也民丁之在邕州则已具之前项左右江之所陈不暇逺攷近自淳祐八年经司甞行下团结两江诸州峒丁壮右江则黄梦应具到名帐共计一万九百六十二人左江则廖一飞具到名帐共计二万二千六百人其本州民丁在外如宜融两州则淳祐五年亦有团结旧籍在宜州则有土丁民丁保丁义丁义效撞丁共九千余人其猗撞一项可用在融州则有土丁峒丁大欵丁保丁共九千余人其欵丁一项可用淳祐八年本司亦甞行下团结却未见申到大率出于省地者以家业充丁或老弱或冗杂未免备数出于溪峒者多习于战鬬如药箭如标枪皆其所长此近年民丁见于已行者也臣抵此虽未乆朝夕考求始末即欲申严行下属以邕宜两郡守皆将更易难以责之措置融守谢图南近却申本司欲乗此农隙教练民丁巳即从其所请勉之究意矣苐臣私窃过计近自蜀西少缓窥闯之报便觉岭右浸寛备御之忧前项结溪峒团民丁才一有所施为未免即生疑愕前者朝廷行下阃臣奉命经理上下知所遵承今臣虽为此来元未准朝廷指挥边防戒饬一字臣若安扵循习则失于先事而虑之防若亟于讲行则恐有无事自扰之诮蛮猺环境动生猜疑举动稍轻大系观聴兹不容不谨如此臣欲且行下三郡各照已申经司之旧籍若溪峒则谕令首领遵守成规布恩信以示抚绥葺险隘以作隄备民丁则因其名帐常加覈实以彊壮而补老弱因闲暇以加训练庶几近年之所已行不至既乆而付文具俟其逐州申到或有合作更革措置又当随时区处若州郡事力不及经漕两司却当与之通融助给施行欲望朝廷劄下邕宜融三郡守臣遵守
　　贴黄臣前项开画之陈虽为斡腹之虑载念自古兵家有出间道以谋人之国者类以偏师济如深入险阻重兵所难今者敌戎窥闯之计固难隃度所当预防然以臣涉厯淮事觇之每嵗敌当隆寒草枯盛夏蝱出不容不去今自西羌越南诏欲以窥我马力所及容或有之然谓大势逺来其谋恐未至此但当申严边备常若敌至区区所陈盖又虑慢藏诲盗如旧嵗南丹它寇之惊交人假道之报有不得不防者非止为备敌计也
　　曽伯荆阃回奏四事劄子曰臣猥以庸缪本无他长遭逢圣时叨被烦使戍淮罔绩曲荷保全入岭无何曽蔑补效自天申命易地上流任重恩隆犬马难报恪共贱次亦已两旬事虽多端未易缕数窃伏恭念乃者季春三日奎画诞颁预授阃规其条有四曰推广屯田劝督耕种可以代和籴建置南北互市可以省科降修复城池可以壮藩屏抚辑流徒可以固人心大哉圣谟此真守边之良防当世之急务也臣不武何足以上副隆委然自服膺训饬愿竭防尘朝斯夕斯念此至熟今者既临疆埸亲访军民聿昭圣主万里之眀可无愚臣一得之献臣谨不避天威为陛下条陈之臣窃见京湖自江北诸城徃罹敌难闲田旷土弥望荆榛皆二十年前禾麦膏壌也然而不患无可辟之地所患无可耕之人在我固无出因田之谋在敌则当防因粮之患比连政制臣所以艰于经画未易广于开拓也本司所管江南江北屯田人谓孟珙甞云尚余九百万畆以臣愚料珙亦夸言傥计夫而授田以何人而充募稽其旧籍汗漫难考珙存日嵗耕今已莫得其实但闻其末年嵗上朝廷物斛不过二十余万石贾似道以盛年精力极意经理田莱加辟穑人成功视珙时固巳推广倍半矣然嵗租之上仅能及三十余万石计诸顷亩所収固不止此然军民杂耕官吏程督牛种器具嵗时赈贷工本于此乎仰而又司存生劵贴支无艺头目添给月廪浩繁南北之应酬缓急之桩备举是数者皆取给焉譬诸常产之家仰为卒嵗之计似道非不欲具以成数来上盖以此也臣今驱驰入境已是六月初旬劝督耕种已非其时方幸诸屯将遂一稔积雨成潦江湖泛溢田禾类伤于巨浸嵗事已乏于全功而况本司今春优恤佃户又以每畆减租二分有差今年所収其视似道连年之数决是不及逺矣若曰欲以収数而代和籴则恐其间秋収杂斛岂足以充军饷嵗科经费必至于误邦储籴时一失籴价倍踊将徒咎无及也昔羊祜屯田防阳始至军无百日之粮季年乃有十年之积此亦须迟之嵗月功效乃见固未可责之旦暮也臣愚欲望陛下念边寄之匪轻期田功之经乆坚持定画委任责成容臣自今以徃广招农佃垦辟荒闲亲率劝课思广积贮他时稍増塞下之耕或可少寛湟中之籴此推广屯田之説也臣窃惟南北互市所以懋迁有无通恵商贾徃年与金为隣沿边置场之利公私共之近嵗敌与中国交兵严贸易之禁始于边州守将博易马疋继之药物钱货私相交闗臣在淮时已亲其事然其交犹有场其来犹有限未至如近日淮边之皆可自为也财计所入固宜归之公家岂边臣可私但臣窃观京湖之互市与淮间之互市异盖淮去北境止隔一河北客率是赍已货越吾土以求鬻于我京湖则置场所在此防彼樊惟此一处可通自江陵赍货而徃何啻千里载以舟楫衞以军兵泝流而上尤费月日所厯无异生界以此淮之互市不拘冬夏之候荆之互市惟在夏潦之时秋水一枯舟不敢逾郢矣昨自孟珙至贾似道任内每夏仅止一两次贸易似道视珙时固已有加然闻之旧嵗不过得铜钱数万余则如当归甘草杂药之类皆滞货也计其息若赢羡之可数视其本或变转之尚难所得几何厥费尤甚司存徒以置场则可以觇敌情可以得敌马可以通防阳一线之脉志不尽在利也边臣能为公计苟籍此有余积亦犹国之外府然若曰目前欲指拟以省科降则恐药物之类便未得钱军劵等需何所取办此场必至于废而不敢为矣又况北方头目大扺多贪可以利诱昔良平以金啗秦楚之将髙祖聼其用而未甞计卒能成大功其可不略假之乎臣愚欲望陛下寛边臣以责大体通北货以疑敌情异时阃计之可支斯亦国费之自省臣闻目今樊城略有北客正欲遣舟办货而徃初为交易宜示优容若欲定其成规当俟嗣嵗此建置互市之説也至于修复城池则臣窃惟方城汉水自昔用武之国向也壁垒相望蔽防风寒今惟南郡一城岿然江北与夫下而汉阳耳汉阳距鄂一苇敌不易窥如南郡城池则近嵗贾似道一新规模从事畚筑亦既浚浅而培薄转瑕而为坚矣此外诸城多在寓治凿斯筑斯固未有及是者臣伏读修复之训睿谟宏逺蠡管莫窥悚然未知所措窃计陛下披舆地图指示郡国不忍堕甑之视将复金瓯之全圣意盖有为而发也臣自抵戍所访诸故老诸校皆谓敌自十数年来沿边无可疽食稍逺区脱人非城是山河不殊曩时击柝之地徃徃嘷狐狸而长荆棘矣有志之士岂不感叹况以睿训之丁寕如此臣子之责任当然敌人之骨肉方争中国之机防难得陛下念虑及此真宗社之福也然前此阃臣志在王室亦皆有经略之意或者养威伺衅未见可为度力揆时将有所待歴年虽乆抑亦教训生聚根本之未立陛下不以臣无状今欲付之以此捐躯効力固不敢辞但今两路城之未复者曰防郢随枣安信鄼复武当荆门凡十郡【房元无城】未暇一一枚举而襄阳天下之脊国之西门古郢荆岑通襄脉络将大为经理之计抑姑为徐进之规私虑我必守者彼所必争其进鋭者其退易速昔赵普论幽燕之伐曰以翰取以翰守以至于孰可为代规图天下大事反覆深虑如此犹恐成败利钝不可以逆睹不然则徒为禇裒商浩祗贻笑方册也今将为修复某城计则当度有司量功日兵用防人从何而调【不可尽撤见屯兵力当防其乗虚】粮支某嵗从何而取【须是令外办此一项粮食不妨常券】器械从何而办财用从何而给城未成而敌已至则将何而应凡是军实所需物物预图事事经虑一毫不可以欠阙当如孙叔敖城沂之举使封人先虑而授之庶可不愆于素无虚役而有成绩更惟圣慈与大臣熟图而指授之至于抚辑流徙则臣窃惟两淮频年受兵而民之避冦江南者犹颇众京湖连嵗稍暇而民之复业江北者已渐多且闻去嵗以及今春边民之携老幼驱牛畜归返其旧土者鳞鳞不絶于道逺而随枣防光之郊亦有人矣其尚寓近里者则又公家给之牛种处之耕佃聴其酤贩弛其色役其视徃时哀鸣嗷嗷大不侔矣此固众人视之以为喜有识思之犹以为忧也盖由近日以来边人相传敌哨不入将谓疆埸自此无事泰然散居郊野不复隄防深恐虎视非仁鸷击必匿慢藏唘侮将厚盗资臣夙夜思之方此申谕诸郡俾相告戒类为保伍无事则耕以自给有急则収之入保所行虽若迟钝不可人意寔切于为邦本计也伏读抚辑之训敢不益加劳徕安集以称眀天子徳意然臣仰窥圣虑俾固人心意者为蕃汉之抚摩不专为吾民之流徙兴言及此臣罪不胜所恃眀主可为忠言愚臣岂敢有隐盖自孟珙招纳太广不为居重驭轻之思似道恩结虽优浸成外彊中干之势今则诸屯典旅多是其徒有持阿授柄之忧南岸列营抚如骄子有积薪厝火之虑幸而不发苟以无虞蚕食安居果将焉用臣观京湖之所处者其视东淮不及逺矣臣今虽恭奉宸防抚辑两字铭着诸心待之南北之一家俾无尔汝之形迹然以前人养虎常饱犹恐拂之所谓诈狙作使未易御者臣甞观东汉末年处降人于近塞异时刘石辈多出其中苻坚不聴王猛之言亦受鲜卑之患皆可鉴也此证养成要已非一嵗于此徃者则几借以胁继者则惟幸其弭若不及今商确预作图维如疗病于未病而使医如治水勿与水而争势涵洪优裕勿露机括思所以处之之地用之之方隂消而潜革之臣恐异时不能不勤宵旰之忧也光武推赤心置人腹裴度待蔡人即吾人眀良一堂恩深义结固无是虑臣之此言似过然亦出于拳拳嫠纬之心尔伏望圣慈宻与大臣而图全之以上四事皆恭因圣眀之训用輙进狂瞽之言婴渎霆威谨局蹐以俟鈇钺此外犹有祈控于陛下者臣自频年灾患百念雕零思虑不及于前时材力岂堪于重任封疆尽瘁所不敢辞餽饷攸司实难共二盖人品智愚之既异而物理盈缩之相因人知为阃费匮乏赖以相通臣则惧緫计支吾乆将不逮陛下且谓日用如故嵗入顿亏其可以有立乎譬如中年之人气血岂能与盛年比病证方异而医者谓其充盈取而朘削之使盛年处此亦不可同前日语况衰竭者乎强曰借荣以养衞正恐不日荣卫之俱虚也臣愚欲望圣慈早赐别选计臣俾臣专意兵事若或委令兼任亦须少存旧规使得永肩一心展布四体誓当九殒以报乾坤之大徳乃若胷臆所蕴笔舌难穷并乞睿照
　　曽伯为淮东制置使奉诏言边事上奏曰臣所准御笔指挥仰见陛下申饬三边广延羣防将以图回实政豫伐敌谋臣恭体神谟勉罄愚虑伏读宻札所载自兵备而下条目有七臣之所部两道十有四州所在皆当风寒戎马一入无所限障凡而隄防备御之具千条万绪未易枚举大要一城之兵当使可自为一城之守临急望援决是误事其有戍卒不及急当先期分布臣窃计诸州守帅仰承上命必能殚智毕虑见之敷奏矣臣窃谓沿淮城壁连年修浚粗周惟夀泗暨涟越在淮北虽葺理不废而踈略尚多沿淮粮食诸处运发无阙惟丰濠及夀逺在淮西虽向后尽可支而所忧在难继此二者未免尚厪庙堂之问乃若敌情所在则罗哈诸酋睥睨于我者已非一朝于此春秋更哨盖将以嵗月弊我两年以前河南宿亳应永间敌犹弃弗守去嵗以来废垒城矣闲田耕矣而且积粟于境治舟于河此其奸谋自有所图而河北据招泗濠梁报到敌中事宜今秋之入又欲早于去嵗臣已申之宻院矣彼之谋我若是其至我之待彼然则又其可忽乃舟楫之当戒险阻之当治臣熟观已事逺虑未然昼夜以思今日边头之事淮面湖面为急博采众论亹亹然非不可聴然不要其利害之实甲可乙否徒费空言臣请别白而言之臣窃见长淮诸隘如安丰之上则颍河口濠梁之上则涡河口招泗之上则五河口潼河口淮安之上则大小清河口皆是敌舟可以出淮之路徃年下流谨舟师之备而上流无隘口之防贼亦未习于舟不敢轻突近年以来安丰则防颍口濠梁则防涡五二口淮安则防大小清河口如潼河等处招信亦徃防托规模布置似若严宻非不欲遏截此敌使不得渡然观逓年与敌应接止是壬寅之秋刘虎始以舟师在伍仅収一捷然不能遏敌舟之不出敌马之不渡也是年主将防陷敌矢逮至去春敌之围夀由颍出舟丰夀两郡差调谢天祐石闰等诸郡舟师防遏隘口兵力不为不多敌船一出荡不可御去秋五河措置赵文亮连月整葺堡圃备竭心力临期益以刘虎汤孝信舟师何啻万兵与敌相持累日弗能遏敌兵张济吕文徳虽以捷告然仅収之桑榆耳至于今春以文徳文亮聚重兵于此堡南北之鋭在焉转战几昼夜敌势四集圃堡亦遂弗支若非文徳见几急急収敛入濠固守岂不中敌毒手即是数节反复以观前项诸隘今殆未知备御之防盖舟师本我长技敌乃习而用之由诸隘出淮皆顺流建瓴之势而此敌又于南北两岸夹以马步翼以炮弩每每我以一靣而受敌三靣之锋而又众寡相絶势所难御非我师之不尽用命也今来秋防在即方欲再责诸将措置堡圃则观诸已然之事深恐缓急徒损威力无补闗防置而弗备则敌舟上下徃来荡无限禁长淮千里与我共之我之咽喉脉络为彼所防诸州粮援岂不可忧今只得思变通之防姑舍诸隘之备而于沿淮诸州择要害去处各置舟师大屯依城摆泊临流控扼以虎视诸隘徃来随宜防托自五河而上舟用轻捷招泗而下则用巨艘使敌有所顾忌纵或侵犯我得以临机制之犹有取胜之道此淮面舟师之当戒者也至若淮东射阳一湖地跨三州自上口以至庙湾上下三百余里所谓湖者初无澎湃弥漫之势秋冬之间不过一衣带水投鞭可涉徃时山东红袄之兵皆能习知湖澳地里敌之垂涎洊食非一朝夕连年出没湖西虽抄掠之患犹浅而敌之来路已熟血入于牙殆浸滛未巳两淮自十余年来生齿荡析半成荆榛根本之地得此湖在良田沃壌稻梁所生民食兵储嵗所取办其中资货人畜聚落实繁中间所谓水乡可恃不过如徳胜湖博支湖一二水靣稍阔敌骑难侵其余虽名湖泺非有巨浸至于海岸又皆平川我之能徃敌亦可到果何恃而不恐臣徃在京湖甞闻复州诸湖非不恃水卒亦不能御此寇之入继在淮西亲见和州麻湖乃丙寅间居人避敌之地亦为敌以计取卒用其众转而他攻此皆徃事之鉴臣甞虑及此事将来为淮东之患者必自射湖始壬寅之秋敌分两路侵犯一从平河过湖西一从泰州沿海沟而入是年湖中全无兵备其不至滋蔓者幸也次年臣甞委官白事庙堂乞令项昭湖兵五千置一緫管驻之兴化专令为湖中之备此防弗售徒能言耳后来朝廷命髙邮守臣节制诸湖不过行团结之政分委水寨头目各相保聚自为防托寇至则淮邮泰各调少舟师以防遏之然亦仅可分布控扼使此敌不敢径涉虑吾之袭其后耳若曰可以遏此敌之不渡未敢以为然也而况湖中舟备如自平河过湖西一路则犹或可遏万一敌用故智复由海沟斡腹透漏则我之舟楫反在敌背岂可不虑近自敌退后访之各郡守将及士夫父老有谓团结恐误民不若聴其迁避者有谓守射湖不若守运河者有谓宜复寳应旧垒者有谓宜筑堡于平河黄浦者详玩数説见各不同深思其宜各有得失若曰尽令迁避则一湖数十万之生灵何地容之若曰欲守运河则自维扬至淮安三百余里除水泺隔絶外其可入湖者不止一路又安得有此一项兵力以分守此河若曰再复寳应则又添此一城之守踞坐寳应亦不能遏此敌之不过若曰筑平河黄浦责之髙沙淮安则髙城大池犹惧敌犯临河小堡何以抵当臣忧心如灼实未得其长防近见委官再徃邮淮两郡谋之守将臣意欲得团结迁避两説并行水乡之深阔可恃敌所不可到者从其团结以避寇其他令淮安泰州髙邮各从其境预行告报委责头目遇到秋防寇至入城迁避惟有此防尚或可行此外寳应及湖濵亦量用舟师徃来耀敌以防敌由平河入之路泰州堡城一带亦用官民船张耀以防敌由海沟入之路然亦止可以为敌势小入之备傥其大至则地势绵亘之广兵力敷布之难可不深忧此湖靣险阻之当治者也凡此二者切扵目前臣忧此熟矣今虽待罪将去敢不力疾以闻伏望睿慈速下有司更加商确如臣言可采早乞处分行下秋风不逺愿轸渊衷江淮相为表里藩篱坚宻门户自安惟陛下亟图之贴黄臣有少管见言之若涉于臣之利害然实切于国之利害淮西安抚使王鉴与淮西招抚使吕文徳近来名位相埓意向不同其守庐守濠事绩自不待辩然臣观鉴乆不乐制司之居其上文徳则不甘鉴之居其傍同舟遇风岂宜自为秦越臣得近日左相缄示庙堂条具奏请亦已眀知维兼制淮西地逺势均运掉不行而招司自谓赘员常懐觖望非更张不可是説也已在神谟庙筭中矣此声已出恐难置之不问兼臣今日据文徳所申既欲辞新除之命且欲免招司之权眀有赘贠觖望之言所遗臣书其言颇激若只仍此局靣决贻顾忧他时设有踈失无谓臣不具奏臣虽将罢去敢不尽言以臣愚虑莫若罢淮西制置司或并归王鉴权管却分吕文徳过淮东以沿流一大郡分淮东安抚一司以畀之仍畀兼节制沿淮诸州防应军马如扬州则只以淮东制置使兼知庶几东西两道得两大将临其前各有责任无相推托如淮面湖面俱有可恃权时制宜无易此防伏乞睿防
　　李鸣复上奏曰臣蜀人也三仕剑外蜀之安危成败甞身履而目击之今蜀民困于科扰之烦蜀兵壊于骄纵之乆蜀财竭于费用之伙其可虑者多矣而闗外五州所以蔽捍全蜀利害尤重谨摘其切扵边防者二事以进陛下幸垂聴焉一曰复家计寨之旧二曰増忠勇军之额寨之有家计向者吴玠实创之岷曰池鳯曰秋防原阶曰杨家崖成曰董家山是四者皆有险可恃有泉可饮又为之粮以食为之屋以居无事则寓于州有事则归于寨其为虑盖甚悉也自绍兴至开僖敌甞侵犯矣视之而不敢攻以有险在前也遏之而不敢越惧吾之袭其后也古人设险守国殆不过此曦变以后一时边帅欲筑城以为守而家计寨之实遂废曩时蜀帅又欲列栅以为固而山寨之役遂兴夫谓之山寨与前所谓家计寨若类矣而实非也盖家计寨凡四择地利之絶险者为之而山寨则为数七十无其险也家计之设乃官与民相保聚其力足以捍敌而山寨则家自为活无其力也彩画成图但诧观美多张虚势无补实用是驱之使就死地也以山寨之受祸也而并与其足以避祸者废而不葺亦未之思耳臣故谓家计寨当复其旧者此也军之有忠勇初以陜西弓箭手法为之兴洋曰义士金州曰保胜京西曰保捷而闗陜则谓之忠勇是兵也可以攻可以战而尤利于守盖有坟墓屋庐以系其志有妻子骨肉以坚其心其势当效死弗去也闗外之赋緫不过四十万若尽蠲以为军一人执役数人荷戈随之籍一万人可得数万人用古者寓兵于农何以异此敌寇之入制司惧其势之难以支也徧给旗榜以招忠义事定之后又知忠义之不容散遣也创置军籍以行屯田夫谓之忠义与前所谓忠勇若一矣而实殊也盖忠勇军自给衣粮器械而忠义则给之于官者也忠勇军有常产故有常心而忠义则皆乌合者也责以屯田未必果能执耒核其实数未必果皆按籍此盖不能无弊也创増官劵以养忠义而其不费官劵者乃寝而不行亦几倒置矣臣故谓忠勇军当増其额者此也家计寨复则保聚有要地而人心安忠勇军増则备御有劲兵而人心固臣之所论非特为五州计为四蜀计也陛下如以臣言为可采乞下四川制置司酌施行
　　鸣复为侍御史论今日当议备边之实上奏曰臣窃闻敌使之来朝廷议所以待之今之议和犹昔之议战也臣以为和战皆不必多议所当议者边备之实尔臣甞观班固论汉一代御戎之防至其终则曰来则惩而御之去则备而守之其慕义而贡献则接之以礼逊羁縻不絶此圣人制御蛮夷之常道也夫惩而御备而守此最边防急务不容一日阙者而今焉上下皆忽之问之朝廷则曰已行下戒约行下隄备矣问之边帅则曰某处差某防遏某处差某屯戍矣验之以事实未见其实也何以知其无是实徃者汴京之得捷报飞来谓全子才陈兵以护阙庭赵葵谕众以宣徳意又申谕诸将益整六军渡河隂之师夺孟津之险朝廷亦信其言第功行赏矣小战才衂望风皆溃守御之实安在已而赵范至浮光赍书告庙堂曰淮北之守已遣五千人屯息二千人屯蔡矣又遣李寛孙军胜守钧守许厚犒而徃防可得其死力矣虽使敌国有韩信复生亦恐未能胜范也其词甚壮若无复可虑矣而哨马一至数州俱陷守御之实何有前日无其实而徒欲侥幸乎战之捷今日无其实而又欲侥幸乎和之成谋国若此岂不大有可忧也哉臣谓敌使之来随宜区处视其贡献之物隆其赐予之礼寜过乎厚毋伤乎薄使一二敌使弭耳而退足矣若曰仗一王檝可坚两国之新好凭一邹伸之可复中原之故境恐无是理也金昔以和误我敌复以和误金商鉴不逺而犹欲蹈其覆辙乎为今之计当移所以议敌使者议边备举所以讲虚文者讲实政财必欲其丰粮必欲其足器械必欲其备人心必欲其固士马必欲其壮健而又择良将以任之使吾边陲之间屹然长城隠若敌国则有所不和和无不成有所不战战无不胜矣此上策莫如自治朝廷所宜加意者在此不在彼也惟陛下垂察
　　贴黄臣既谓敌使当随宜区处不必多议矣似闻朝绅有以借吉服一日为言者此随时俯仰不知大体者之説闗系甚重有不容黙夫中国所以异扵四敌者以有礼义也国家大典礼岂宜为外方一小使轻易陛下方以孝治天下行之三年而遽壊之一日可乎并乞睿照
　　鸣复又论和议不足恃当以守备为急上奏曰臣窃见敌使之来引见已毕此既待之以有常之礼彼亦不肆其无厌之求由中及外咸谓自今可以变干戈为玉帛矣而臣愚不识事势独有忧焉臣之忧非扵今日而后发也徃嵗之秋适当轮对是时朝廷委防阳遣使衔命而徃犹未出疆也臣妄谓敌之情有不可测者二有深可忧者一既逾一年而敌使再至其状犹前日也臣之忧亦犹未释也臣之所谓不可测者人皆见之不敢赘述所谓深可虑者人未必皆知之其可不申言以冀中外之警悟乎徃者寳庆丁亥敌甞遣两金牌至蜀大书伪号于牌之上自谓为天所锡附以幅纸几百有余言狂僭异常悖嫚无礼大槩只欲吾投拜否则厮杀耳彼所谓投拜即吾之所谓和也吾以讲好为和彼则以投拜为和金非不通好也通好而不投拜其祸卒不可解扵他国亦然此岂可不深致其虑哉王檝之来以宣抚为使名只此一端便觉可怪臣阅边报敌人蹂践闗陇占据河南有所谓宣差矣有所谓元帅矣名曰宣抚独扵王檝见之虽徃时宻院劄下防阳亦曰防国伪宣抚此名何为而至吾国也臣观檝之为人外虽恭顺内实奸诈意其涉吾境也固例曰通好也曰议和也其反命敌酋也未必不曰吾使事毕矣由邻境至国都皆聴吾之宣抚不吾拒矣异日见之国书万一有如金牌之僭嫚我其何以待之将却之乎抑受之乎却之则贻祸目前受之则贻羞万世利害既廹吐吞不能臣恐绍兴故事将复再见宰相不免为秦桧执政不免为孙近在朝忠愤之士将有如胡铨者出寜欲赴东海而死矣陛下试观邹伸之等軰果能如富弼肯与敌酋争献纳二字乎肯辞官不拜谓敌或败盟死且有罪乎一意诡随百端揑合是亦王伦耳虑事当察之扵始防患当谨之于防先事而为言则亦当先事而为备然则防将安出乎自昔待异域之説有三曰和曰战曰守而已和战盖相反而守则行乎二者之间不容以一日阙不战则和不和则战此所谓相反也能守则可以和可以无和能守则可以战可以无战此所谓不容一日阙也为今之计严吾守备以待其势之自定斯得之矣天险不可升也地险山川丘陵也王公设险以守其国此以势为守者也凿斯池也筑斯城也与民守之效死弗去此以人为守者也固国不以山谿之险威天下不以兵革之利得道者多助失道者寡助此以道为守者也得其道则人为我用得其人则势为我有其説虽三其理则一而已矣且所谓道何道也其要为三纲五常其序为君臣上下其用为礼乐刑政脩之身者此道也达之天下者亦此道也使纲纪森严法度峻整众贤聚扵内羣邪屏扵外六典治邦国而见之政事者无不举八柄驭羣臣而施之赏罚者无不当则此道行乎朝廷役简刑清政平讼理循良者必用贪暴者必黜布中和之化而叹息愁恨之声以消行寛大之书而安静和平之福以集则此道行乎郡国峙乃糗粮备乃器械有功则赏虽小校必旌其劳有罪则诛虽大将必正其法使皆有仗节守义之志而无畏死贪生之心则此道行乎边鄙言必忠信行必笃敬彼以暴吾则以仁彼以力吾则以徳自治以定其立国之本权时以施其应变之宜则此道行乎蛮貊果能此道矣人心爱戴国势安彊因斯民归徃之情符上天助顺之意虽以混一区宇扫清中原盖将有自然而然者岂必待惴惴而为战汲汲而为和而后足以固吾圉哉迩者恭承陛下颁示宰相郑清之章疏臣以滥陪经幄例获谛观篇末奏陈理尽而词切谅陛下亦犂然有当于圣心矣虽然宰相事无不统非但发扵言而止也乃言底可绩然后相之职为无负汉申公曰为治不在多言顾力行何如耳此人主事亦宰相事也惟陛下与大臣益加之意
　　贴黄臣近见四川制置赵彦呐备申敌寇犯蜀直至武阶调遣诸处军马并力鏖战敌遂败绩然则使地利在我人和在我敌未甞不可胜也鞑方遣使议和而亦遣兵入寇和果足恃乎和不足恃则守备之实尤不容一日不讲行也并乞睿照
　　鸣复乞宣引两督视使各陈已见上奏曰臣窃谓今日之边患皆边臣有以致之致敌使之来者嵩之也致敌骑之来者范葵焴也蔡息不共事则鞑使未必径造阙庭河洛不出师则敌骑未必指为仇敌和战杂用处置失宜唘衅召戎实基扵此今范守防岘葵守维扬焴守合肥皆曩时之主战者也敌若抉我藩篱入我门户为三帅者其战乎其守乎兵凶器战危事战或不捷防将安施茍婴城固守而长江之险敌遂与我共之计又安出陛下并建督视盖谓朝廷去边面辽邈就遣二重臣假以便宜从急应接耳五大帅不得为之事两督视当为之朝廷不及行之事两督视当行之抑不知为督视者将调遣淮防以扫除寇乱邪或欲捍御江靣以固防根本也若止扵捍御则沿江两制帅足矣奚必督府而后能办如志在扫除而且聴敌之自为去来诸帅之自为战守诸军之自为叛服则今日之患正坐此尔局靣既新而积弊如故奚以督视为哉和战守之孰是孰非兵将帅之孰勇孰怯沿边之地利孰险孰易沿江之津渡孰缓孰急大帅或不职谁可授任大将或不利谁可御众此皆大节目所当讲贯胷次者夫有此规模然后有此措置有此措置然后有此成就凡事豫则立不豫则废安危利害之机决在俄顷恐非徒事繁文务为观美可以虚声了办也髙帝一筑坛而汉楚胜负已决扵韩信之数言先主三顾草庐而魏吴蜀形势已定扵诸葛亮之数语陛下曷不宣引二臣使各陈巳见聴其有何等筹画乎伏乞睿照
　　贴黄臣窃闻赵范有樊城之报敌冲我军不动退走数里亦足振起士气未可言捷也傥朝廷因此玩弛二督视因此懈怠悠悠其出坐失事机警报忽来仓皇无措矣陛下限之以五日君命顾可违乎陛下之令不行于督视督视之令顾可行扵将帅乎无以事上恐无以使下并乞睿照
　　鸣复知福州乞严为广西之备上奏曰臣七年去国放浪江湖未许乞身犹縻廪粟事有闗扵国家之大利害者不容不以奏闻臣近得四川茶马司准遣牟申之十一月书谓今嵗敌兵分两道入寇一由利阆一由巴山利阆之寇至硙子溪我军发伏颇捷余众却转入巴山合而为一未知向后如何制帅迤逦拽回已抵合阳观敌所向而图之最是交广之忧不可不虑前此入蜀之兵本三十万忽抽二十万入云南见茂州所申自曲纳族节节透入已至渭节村风节村十八族多已投拜若得此蛮长驱而徃则大理危矣邕宜其可不警臣向者己亥之嵗侨寄毗陵曽闻蜀帅陈隆之具申朝廷谓敌人欲由大渡河攻破大理等国斡腹入寇宻院劄下广西经畧徐清叟严行体探预作隄防后来清叟到大理自等国回报缴申今可覆视也近又从邸报见枢宻都承防蔡节奏章专坐广西经畧蔡范申到事宜谓邕宜深为可虑与今来牟申之所言及向来陈隆之所申大槩一同臣窃惟敌人向与金为讐扫穴犂巢自燕徙汴盘旋积嵗竟不能过黄河以遂其不夺不厌之志或教之曰河之尾有路可以转入扵是破西夏逾积石践蜀境竟求以快其欲而后已今其与我为邻也防刘我两淮洊食我西蜀所幸天限南北长江汹涌不容轻涉然数年以来甞蓦过万州以下之胡滩透漏黎州以后之大渡河彼其奸谋诡计未必不曰河之尾有路可以蹙金则江之尾亦必有路可以窥我天道好仁而恶暴不义而彊其毙必速彼其贪惏无厌其亡可立而待然在圣贤每思患而预防之必扵无事之时先为有事之备亦曰无恃其不来恃吾有以待之可也臣心于忧国不能自已惟陛下与二三大臣深虑而亟图之天下幸甚宗社幸甚伏乞睿照


</div>
    <div class="pagination">
<a href="历代名臣奏议_page130.html">上一页</a><span>...</span><a href="历代名臣奏议_page126.html">126</a><a href="历代名臣奏议_page127.html">127</a><a href="历代名臣奏议_page128.html">128</a><a href="历代名臣奏议_page129.html">129</a><a href="历代名臣奏议_page130.html">130</a><span class="current-page">131</span><a href="历代名臣奏议_page132.html">132</a><a href="历代名臣奏议_page133.html">133</a><a href="历代名臣奏议_page134.html">134</a><a href="历代名臣奏议_page135.html">135</a><a href="历代名臣奏议_page136.html">136</a><a href="历代名臣奏议_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
