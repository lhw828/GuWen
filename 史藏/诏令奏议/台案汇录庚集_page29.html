<!DOCTYPE html>
<html>
 <head>
  <meta charset="utf-8"/>
  <title>
   台案汇录庚集 - 第 29 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   台案汇录庚集 - 第 29 页/共 41 页
  </h1>
  <div class="content">
   一四、乾隆五十二年八月二十四日上谕

　　大学士和字寄钦差协办大学士总督将军侯福、钦差湖广总督将军常、闽浙总督李、福建提督参赞蓝：乾隆五十二年八月二十四日奉上谕：据福康安奏：途次启阅常青、李侍尧奏折，知诸罗尚被围困，援兵亦有伤损。常青在郡城，亦不能直前进剿。南北两路官兵，尚未得手，实有必需添兵之势。已知会保宁，令将屯练降番飞速前进。并请调贵州，湖广等省兵丁，赶紧赴闽等语。已于折内详悉批示。前因常青等办理剿捕事宜怯懦因循，茫无定见，是以特派福康安前往更换，督办军务。福康安非常青可比，朕方倚以集事，今阅奏到之折，看来福康安竟不免为常青所惑，略有畏难之意。福康安虽经事未久，但军旅之事，屡曾经历，宁不知台湾贼匪止系为乌合之众，贼党虽多，易聚亦复易散，惟在歼其渠魁，则胁从当不攻自破。现在常青处兵力虽经零星派拨，止存现兵四千名，但添调之浙、粤驻防、绿营兵五千名，业经陆续配渡。又经李侍尧于闽省泉州各营派拨兵三千名，早应接续到彼。加以川省屯练兵二千名，昨已令鄂辉带领星速前往。是添调之兵，不为不多。况福康安带领巴图鲁侍卫等百余人，皆属屡经行阵，趫健可用。以如许兵力，而又得奋勇带兵之人，又何必于此时先为鳃鳃过计乎？且用兵之道，全在乎将，如运筹制胜得宜，原可以少击众，断无贼有一、二十万，即须以官兵一、二十万应之之理。若以一兵当一贼，即再调多兵，亦属不足。岂有添兵不已之理乎？且据奏称郡城一带，较之诸罗被困情形不甚着重。但常青若遽舍南趋北，又恐贼匪乘虚滋扰。郡城如留兵过少，不足以备剿捕应援等语。若果如所见，更不免进退无据。现在贼匪以全力围攻诸罗，其势甚重。福康安到彼，自应统领大兵，径趋北路，打通道路，联络声势，会合进剿，方可使军威振作，壁垒一新，鼓勇直前，使贼人望风奔溃。若先存瞻前顾后之见，何以克期集事？况就福康安所虑，如恐大兵往北，贼人乘虚滋扰郡城，试思贼匪等如由诸罗一路攻扰郡城，则贼人来路，即福康安、常青等北去之路，正可迎头截杀，贼人焉能逼近郡城？若虑贼从间道山径潜入滋扰，我兵岂不可堵其出路？若虑南路之贼攻扰郡城，前常青在彼数月，添兵未及到齐，尚能保守无虞，岂福康安与海兰察等同往，各路增调之兵万余又已到齐，且有巴图鲁侍卫等百余人，转虑其乘虚滋扰之理？即使常青于福康安未到之前，业已带兵前赴北路，而郡城营盘，尚有恒瑞带兵驻守，岂不足以资捍御？福康安又何所顾虑，而先存畏怯之意？甚不满朕所望矣。况台湾逆匪，纠众滋事，揆之天理，朕并未以该处地利富饶，收成丰稔，有加赋之事，或致输纳维艰，民不堪命，遂尔滋生事端。若如是，则朕当其过，亦甘心矣。即有一二贪黩之员，亦皆被贼匪戕害，已足泄忿。且以人事而论，则林爽文系属无籍小民，一时蚁聚，胆敢于光天化日之下，肆其不逞，被其所害者，亦复不少。谅此么■〈麻上骨下〉小丑，岂能久延残喘耶？此尤为不足置虑者也。

　　至常青折内所称「柴大纪请添兵一万」之语，自因柴大纪被贼攻围两月，与府城道路阻塞，文报不通，于陆续添调浙江、粤东及福建本省，节次派拨，并新调川省屯练兵共计一万六、七千名之处，并未得有信息，又因诸罗被围甚紧，不无恇怯，是以有添兵一万之请。今福康安已知添调多兵，正当乘其锐气及锋而用，一振从前委靡畏葸之习，乃于途次即已奏请添兵，转比常青所请之数较多，岂非畏难多虑乎？福康安身为统帅，军中俱视其意向，若福康安先有示怯之意，则以下将弁等更必心存懦怯，士气岂能振奋耶？朕见今日之奏，更添愤懑，至于不知所为矣。况即如所请，添调贵州、湖广等兵，亦非指日可到，必须两月之久，方能到彼。设诸罗稍有意外之虞，已属缓不济急。于现在剿捕援应机宜，有何裨益耶？福康安系朕特经简派之人，非若常青之年老无用者可比，此事全仗伊一人督率办理，福康安务须坚持定见，胸有成竹，相机妥办，不可稍涉游移。若福康安亦不免畏难过虑，朕又将何所倚恃，岂不更增南顾之忧乎？总之，此事全在得其窾要，决机制胜，以期鼓勇直前，迅速蒇事，不可预存畏难之见。朕廑念军务，早已通盘筹划，今不妨为福康安明白宣示，使之放心。若此时常青等剿捕得有转机，早晚捷音奏至，即前此调备之黔、楚兵，竟当停止征调。福康安自应速渡台湾，督兵奋剿。万一常青等仍前株守，诸罗势竟不支，甚或至台湾全部摇动，则其事必须大办。且将调用京兵及各省兵，并不止于调派湖广、贵州之兵而已。朕岂意大不审事体之人，然以天理人情论之，未必至此决裂，福康安不必先事畏惧也。彼时自应令福康安驻札厦门，俟大兵齐集，再图进取，必不令福康安止带屯练二千冒昧前进。福康安又何必于此时，先存疑难畏怯之见乎？福康安接奉此旨，更当安心镇定，勉图克捷，毋负朕委任之意。

　　再本日据孙士毅奏：现于粤省赶备火药，计兵丁随身携带及委员运送，共二十万觔等语。现在台湾剿捕贼匪，添兵甚多，将来进攻大里杙贼巢，尤须用炮轰击，火药铅弹，最关紧要。且贼人此时所抢火药，渐已用尽，若运送军营，或被贼人乘间邀截抢夺，贻误非细。此一节，着传谕常青、李侍尧、蓝元枚等，务须加派弁兵，小心押运，加意防范，倘稍有疏虞，惟伊等是问。将此由六百里加紧各谕令知之。钦此。遵旨寄信前来。

　　一五、乾隆五十二年九月十四日上谕（二道）

　　大学士和字寄钦差协办大学士总督将军侯福、闽浙总督李、乾隆五十二年九月十四日奉上谕：据李侍尧奏诸罗近日情形一折内称：柴大纪现在固守，经游击杨起麟先后雇番民运送火药，番银，俱得到县接济。询之船户，知蔡攀龙已于八月二十前后到盐水港等语。览奏略慰，已于折内批示。诸罗虽被贼围，粮饷，火药不无短缺，经杨起麟雇觅番民运送接济，实为出力可嘉。杨起麟前已有旨，遇参将缺出，即令补用矣。至台湾贼匪，祗系么■〈麻上骨下〉乌合，常青等已因贼众较多，心存恇怯，而福康安于途次启阅常青等节次奏报，亦未免为其所惑，过于疑畏。殊不思贼人伙党虽众，止系一时迫胁，无奈听从，岂肯甘心附贼？现据李侍尧奏台湾道永福已令盐水港随营之县丞徐英等，雇觅义民数千人，协力剿贼。可见该处百姓，皆知贼匪立就殄灭，无不急公投效。若大兵一到，或剿或抚，贼党自必纷纷解散，日就穷蹙。谅此等被胁民人，岂有不愿为良善子民，而转肯为贼出力之理？况官兵粮饷、火药、源源运送，接济无穷。而贼人所抢劫者，随用随尽，势断不能久支。何虑不即瓦解，束手就擒耶？且蓝元枚未经患病之先，朕早已令福康安前赴台湾督办军务，机宜凑合，实为成功先兆。即此揆之天理人理，贼匪断无不克期扑灭速就歼擒者。屡经降旨甚明，福康安尤当深信不疑，恃之无恐。福康安现在自已前抵鹿港，各处添调之兵，俱已齐集，惟当志坚心定，激励将弁，振作军威，统率巴图鲁侍卫章京等，直进打仗。将贼匪痛加剿杀，则附从党伙，自必望尘奔溃。不特贼人解体而投顺，民人并可使之随同官兵打仗杀贼。岂有不如摧枯拉朽，所向克捷者乎？福康安务须坚执定见，奋勇直前，速奏捷音，以慰廑注。

　　至恒瑞带兵应援诸罗，由海道行走，实属大错。前此蔡攀龙由海道往救诸罗，伊止带兵一千余名，或恐中途被贼梗阻，难以迅速前进，尚属有因。今恒瑞统领大兵，正因陆路速往，遇贼即行剿杀无遗，即以解救诸罗，乃绕道避贼，非畏葸不前而何？此一节着福康安至诸罗时，面向恒瑞严加诘询，令其明白登答，据实覆奏。

　　至将来柴大纪调补水师提督后，所有陆路提督一缺，朕意现在台湾带兵总兵内，蔡攀龙打仗杀贼，最为奋勉出力。前因其由游击甫擢副将，即升总兵，不过数月，若即用为提督，未免稍骤，今思该处带兵总兵如李化龙等，俱不若蔡攀龙之奋勇，而蔡攀龙系本省人，在闽最久，该处情形自为熟谙，自不若即以蔡攀龙补用陆路提督，更为得力。着传谕福康安、李侍尧，留心察看，如蔡攀龙果能奋力破贼，打通道路，援救诸罗，即先将蔡攀龙传旨补授陆路提督，以示鼓励。现在柴大纪处既有蔡攀龙、恒瑞先后带兵前往援应，杨起麟又雇番民运送火药、军饷，又于盐水港雇有义民数千，协力前进，声势壮盛，自己杀散贼匪，直抵诸罗。看来该处已可无虑。惟鹿港一路，值蓝元枚病故之后，统领乏人，贼匪自必闻知，生心窥伺，殊深悬念。着福康安于速抵鹿港后，将该处情形及如何统兵杀贼打仗得胜之处，迅速具奏。李侍尧得有鹿港、诸罗信息，亦着即行驰奏。

　　再徐鼎士前因约会蓝元枚由大肚溪进兵，伊由大甲溪进兵夹攻大里杙贼巢，本为佳策，蓝元枚未即前往，即已身故，现在该处究竟作何筹办接应？徐鼎士是否尚在淡水，抑已与李化龙等会同进兵大甲溪？总未据续有奏报，并着福康安、李侍尧各将徐鼎士一路近日攻剿情形，迅速覆奏。将此由六百里加紧各谕令知之。钦此。遵旨寄信前来。

　　大学士和字寄钦差协办大学士总督将军侯福、钦差湖广总督将军常、闽浙总督李：乾隆五十二年九月十四日奉上谕：本日据常青奏仍令山猪毛广东义民各回本庄一折，所办又属拘泥，已于折内批示。前因常青等具奏，瑚图里将山猪毛义民带回大营，即留营助剿，并未将该义民等本庄有八千余人，业已安顿家室，无虞贼扰，及该义民等具呈恳请效力各缘由，详晰奏明，是以节次降旨饬谕，并令将该处义民即行送回本庄。嗣据常青将广东庄人数甚众，及该义民等情愿随同剿贼之处具奏，已降旨嘉奖。并令常青将义民中之总理举人曾中力查明赏给官职。其充当头目队长者，亦酌量赏给顶戴。乃常青既自知前此声叙未明，系属错谬，而于奉到续降谕旨之后，又欲将该义民等送回本庄，何不晓事体若此？该庄人众心齐，既自能防御，而挑出随营之一千余人，又能激发义愤，愿随官兵助剿，常青正当听从所请，令其随同杀贼立功，正可以助官军声势，今复行拘泥遣回，岂不阻伊等急公投效之心？着传谕常青，于接奉此旨，即派瑚图里前往该庄传旨嘉奖，并谕以此事系属常青办错，现已有旨申饬，该义民等仍当前赴军营，随同官军征剿，如能杀贼立功，即当邀恩得赏官职。除前次到营之义民一千余名，可仍随同前往，以助军威，令瑚图里明白宣谕，俾该义民等益加踊跃从事，更为得力。所有义民副理刘绳祖，并即着一体赏给官职，以示奖励。

　　再据常青奏，浙省满兵俱已到齐，粤省满兵亦陆续前来。常青乘新兵锐气速擒南路贼首庄大田，即趋北路会攻贼巢等语，现在接应柴大纪之蔡攀龙等，据常青奏，于八月十九日自盐水港起行，自已即日前抵诸罗。恒瑞又带兵续往，是该处军势，已属壮盛。不但诸罗之围已解，而盐水港、鹿仔草一带，亦可无虞。今常青乘官兵新到锐气，亲自统领，先将南路屯占贼匪剿杀无遗，擒拏庄大田，此亦先清后路之一策，常青务须奋力搜剿，以清肘腋，俾官兵前往北路，可无后顾之虞。其贼首庄大田是否业经拏获，即速行具奏。至恒瑞往援诸罗，不由陆路行走，转绕海道，实属错误。现在蔡攀龙已由盐水港前抵诸罗，若恒瑞彼时由陆路前往，正可将鹿仔草沿途一带贼匪，迎头截杀，打通道路，会合柴大纪，俾声势联络，乃转由海道行走，岂不纡回迟缓？此时恒瑞自已由盐水港前进，而柴大纪处已得蔡攀龙接应之兵一千余名，兵力已为厚集，若与恒瑞合力攻击，先将盐水港以南、府城以北一带贼匪痛加歼戮，廓清道路，俾中间毫无梗阻，固属甚善。否则，或竟合兵一处，进捣大里杙贼巢，擒拏首恶，亦可期迅速集事。其如何定计前往攻剿之处，着即速行驰奏。

　　看来现在情形，诸罗、盐水港、鹿仔草一带，俱可放心。惟鹿港一路，蓝元枚于上月十八日病故，后无大员统领，恐贼匪生心窥伺，殊深悬切。但鹿港若果有贼滋扰，李侍尧自必业已奏到，今并未据该督奏及，是鹿港谅亦无虞。福康安此时自已前抵鹿港，不必等候川、黔等省兵到，即当迅速督率将弁，鼓勇前进，直抵诸罗，会合一处，相机进剿，速奏擒渠扫穴之绩，以副委任至意。将此由六百里加紧各谕令知之。至此次常青奏折，又因风打至潮州，仍由孙士毅处转行递到。孙士毅办理妥善，不致迟误。但此折福康安未经启阅，着一并抄寄阅看。钦此。遵旨寄信前来。

　　一六、乾隆五十二年九月十五日上谕

　　大学士和字寄钦差协办大学士总督将军侯福、闽浙总督李：乾隆五十二年九月十五日奉上谕：前据常青奏：魏大斌带兵一千五百名援应诸罗，在鹿仔草被贼拦阻，将火药、粮饷截断，魏大斌止带官兵四百余名前抵诸罗，损失官兵一千一百名等语。魏大斌经常青派令带兵前往援应诸罗，既不能将沿途屯占贼匪奋力剿杀，打通道路，以致堕贼狡计，故将魏大斌放出去路，截断火药粮饷。魏大斌所带官兵损失至一千一百名之多，是名为援应诸罗，其实城中徒增虚糜廪给之人。魏大斌竟属无用，前已有旨谕令福康安确切查明，据实具奏。今思魏大斌到诸罗后，已阅月余，而鹿仔草被截粮饷、火药，尚未能运送到县。魏大斌自应亲带官兵，出城将诸罗至鹿仔草一带贼匪奋力往来剿杀，打开道路，接应粮饷、火药，方可稍赎前愆。乃惟知株守城中，安然坐食，专恃他人救援，伊竟袖手旁观，一筹莫展。试思魏大斌前往诸罗，系为何事？但伊系总兵，非若偏裨将弁，必听柴大纪调度派委者可比。似此一味坐守，又安用该总兵前往援应耶？看来魏大斌竟系心存畏怯，为一无用之物，着福康安到诸罗后，切实查明，将该镇恇怯贻误之处，即行据实参奏。至魏大斌所带官兵，损失至一千一百名之多，此项兵丁未必皆系阵亡，恐其中临阵脱逃，甚至有溃散从贼者，不可不查明严办。

　　又前此凤山溃散兵丁未经投出者甚多，俱着福康安于事定后详细查察。如此等兵丁内，实系遇贼打仗、被贼杀害者，自应照阵亡例议恤。即遇贼冲散、溃散脱逃者，固有应得之罪，尚有一线可原。若既行溃散，复甘心从贼，抗拒官兵，则即与贼匪无异，拏获后不特该兵丁等应按律正法，即其家属亦应查明缘坐，方足以申纪律，而示惩儆。并着李侍尧饬属于内地沿海一带，严密查拏，如有溃散逃回及从贼者，即应讯明分别按律严办，勿致幸逃法网。现在诸罗已有蔡攀龙、恒瑞先后带兵前往援应，并据杨起麟等雇觅番人运送火药饷银。看来柴大纪处自可保护无虞，转为放心。惟鹿港一路，统兵乏人，恐贼匪生心窥伺，深为悬廑。并着李侍尧得有该处禀报信息，及福康安于何日在蚶江配渡，何日前抵鹿港，并如何督兵进剿之处，各行迅速驰奏，以慰廑念。将此由六百里加紧各谕令知之，仍即速行覆奏。钦此。遵旨寄信前来。

　　一七、乾隆五十二年九月十六日上谕

　　大学士和字寄钦差协办大学士总督将军侯福、钦差湖广总督将军常、闽浙总督李：乾隆五十二年九月十六日奉上谕：前经屡降谕旨，令福康安由蚶江配渡，前赴鹿港，即带领该处官兵，直抵诸罗，会合柴大纪，相机进剿。计此时福康安自已前抵鹿港矣。因思鹿港前后派拨官兵已有万余，该处不患兵少，惟患带兵将领不得其人。今福康安与海兰察带领巴图鲁侍卫章京百余人前往，皆骁勇趫捷，以一当千。现据琅玕奏，海兰察等与福康安于八月二十九及九月初四等日先后出浙江境入闽。想海兰察等抵蚶江时，自必等候福康安一同配渡，齐抵鹿港，激励将士，整顿兵力，军威振作，壁垒一新，即日前抵诸罗，合兵进剿。惟是常青一路，现在统兵搜剿南潭、凤山一带贼匪，擒拏贼目庄大田。该处带兵镇将，如蔡攀龙等已经常青派令援应诸罗，恒瑞亦已接续前往，其余将弁恐无奋勇可恃之人。福康安应于所带巴图鲁侍卫等，酌派一、二十人，令其前赴南路，交常青派委，带兵擒拏贼目庄大田，更为得力。但福康安初抵鹿港时，该处至府城道路，或尚未通顺，难以派令遄往，应于前抵诸罗、杀散贼匪、与柴大纪会合一处后再行派往。彼时恒瑞、蔡攀龙自已早经会合，将诸罗以南、府城以北屯占贼匪，悉行剿杀，廓清道路。所派巴图鲁侍卫等亦可迅速前往，不虞梗阻。

　　至福康安抵诸罗后，其南路贼目庄大田，谅已经常青擒获，则其余贼匪自必望风而靡。凤山一带之贼，即当扫除净尽，常青统兵自南而北，已无后顾之虞。福康安自应与柴大纪等会合，直捣大里杙贼巢，擒拏贼首林爽文，迅速集事。若福康安抵诸罗时，常青尚未将庄大田拏获，福康安自当会合，统领大兵，径趋大里杙，以为捣穴擒渠之计。不可因常青尚未得手，转置大里杙而先赴南路攻剿，舍近就远，使贼首得以负固稽诛，此为最要。总之福康安惟将林爽文设法擒获，巢穴倾覆，则其余伙党无难速就歼擒，所有附从贼匪亦自必纷纷溃散。若彼时庄大田尚未拏获，福康安再统官兵，乘得胜之势，前往南路并力剿捕，则庄大田自可授首，凤山指日恢复也。

　　再徐鼎士前拟由大甲溪进兵，与蓝元枚夹攻大里杙，亦属善策。现在李化龙等，曾否进兵会攻，昨已降旨询问矣。徐鼎士处，前曾谕李侍尧添拨兵一千名，徐鼎士又招集义民熟番数千人，可乘机攻击，福康安亦应于所带巴图鲁侍卫内酌派数人前往，帮同带兵合剿，更可期得力。并着福康安于到鹿港后，即行酌量办理。

　　至常青于三月初间抵台湾后，在彼已阅半载，较之黄仕简在彼止有两月，耽延更为日久。且黄仕简止带兵二千余名前渡台湾，而常青渡台湾时，所带之兵已有五千余名。今又陆续添调多兵。是兵力较之黄仕简多至数倍。乃坐守郡城，毫无寸进。其因循株守之罪，实难解免。若此时常青能将庄大田拏获，收复凤山，俾南路肃清，即属常青之福，尚可将功抵罪。倘福康安等已将大里杙贼巢攻破，首恶就擒，而常青尚未能拏获庄大田，收复凤山，仍须福康安统兵前往，剿捕蒇事，则常青之罪甚重，恐难邀宽宥矣。

　　福康安一抵鹿港，务即督率官兵，相机筹办，速赴诸罗，奋力进捣贼巢，擒拏贼首，迅奏肤功，以副委任。仍着将如何派拨、何日与柴大纪会合攻剿、得胜情形，迅速驰奏，以慰廑注。至福康安与李侍尧面晤后，于何日配渡抵鹿港，及李侍尧得有军营禀报各情形，亦即行迅速驰奏。将此由六百里加紧各谕令知之。钦此。遵旨寄信前来。

　　一八、乾隆五十二年九月十七日上谕

　　大学士和字寄钦差协办大学士总督将军侯福、钦差湖广总督将军常、闽浙总督李：乾隆五十二年九月十七日奉上谕：据李侍尧奏报诸罗解围一折内称：接据杨廷理禀称：八月十七日，贵林、蔡攀龙等到盐水港领兵前进。二十日，贵林、杨起麟、邱能成、蔡攀龙、孙全谋分为二队，一路进剿，经柴大纪带兵接应入城。于二十二日，仍复自诸罗杀出，以通道路。至恒瑞所统兵三千，因船少不能尽载。二十二日先往一千六百名，余亦即连日续进等语。览奏略慰，已于折内批示。诸罗被围日久，自蔡攀龙等带兵援应，分队进剿，已于八月二十日直抵县城，会合柴大纪。又复自诸罗领兵出城，往来剿杀贼匪，打通道路。蔡攀龙等实属奋勇出力，可嘉之至。柴大纪谋略素着，督率兵民，捍御有方，着加恩赏给御用搬指一个、大荷包一对、小荷包二对。蔡攀龙已由游击屡加超擢，升至总兵，并已赏载花翎，巴图鲁名号，俟大功告竣后，另行加恩外，着先赏给大荷包一对、小荷包二对，以示优奖。副将贵林、参将孙全谋、游击杨起麟、邱能成与蔡攀龙协力攻剿，杀散贼围，俱属出力可嘉，亦应加恩升赏。前此魏大斌带兵一千五百名援救诸罗，在鹿仔草被贼拦阻，将火药、粮饷截断，止带兵四百入城，余俱损失。而抵诸罗后，又祗知坐守县城，虚縻廪给，并未出城剿贼，已屡经降旨交福康安等查参。魏大斌畏葸无用，即着革职，仍交福康安留于军营，戴罪效力。若再仍前恇怯，不知奋勉自赎，即着拏交刑部治罪。所遗浙江温州镇总兵员缺，即着贵林补发。贵林所遗广东罗定协副将员缺，即着孙全谋升补。杨起麟前有旨令福康安等查明，如有参将缺出，即行升补。今孙全谋所出广东大鹏营参将员缺，即着杨起麟补授。其邱能成，着交福康安，遇有参将缺出，即奏明升补。除贵林已经戴花翎外，着赏给大荷包一对、小荷包二对。孙全谋、杨起麟、邱能成，俱着各赏花翎，仍各赏大荷包一对、小荷包一对，以示奖励。

　　至恒瑞带兵三千名，不由陆路剿贼，续由海道接应诸罗一节，实属错谬。现在蔡攀龙等已带兵直抵诸罗，复出城往来杀贼，若彼时恒瑞径由陆路前进，正可与蔡攀龙等南北分投截杀，沿途屯占贼匪即可乘势歼戮无遗。况恒瑞带领多兵，非若蔡攀龙止带兵一千余名，或虑贼匪梗阻者可比。乃转绕由海道，既致纡回迟缓，又因船少不能尽载，止带兵一千六百名先往，全不能得力。似此畏怯无能，又安用此大员带兵前往为耶？着福康安于抵诸罗后，即严切查明，据实参奏。

　　现在诸罗道路业已打通，各路策应之兵自己齐抵诸罗。福康安到鹿港后，自亦即日前往，与柴大纪等会兵一处，军威振作，声势联络，乘此得胜之势，合力直捣大里杙贼巢。贼首林爽文无难指日就擒。

　　因思福康安等剿捕贼匪，除临阵歼戮不计外，其拏获首逆及有名大头目，自应解京尽法处治，其贼人小头目及伙匪等，若概行解京，长途押送，未免徒劳驿传。着福康安、李侍尧于获犯后，酌量轻重，如系贼匪助恶大题目可备究讯者，应即派员解京，若不过随同伙犯，即着在该处审明正法，以免烦扰。

　　至厦门地方，为拏获台湾匪犯解送经过紧要地方，不可无满兵弹压。除另降清字谕旨，令李侍尧派调闽省驻防满兵一千名、或五百名前往。今思五百名，恐兵少不足以示威重，竟应调拨一千名为是。朕为军旅要务，早夜思维，凡所以代为筹划之处，无微不到，想福康安、李侍尧自能仰体朕意，遵照妥协办理也。

　　至常青现在带兵前往南潭一带搜捕贼匪，今诸罗道路已通，福康安等即日会剿贼巢，常青亟应勉力奋勇，将贼目庄大田迅速拏获，收复凤山，肃清南路，统领大兵，速赴北路，会合攻击大里杙，擒拏贼首，庶可稍赎前愆。毋得仍前延缓，自贻伊戚。将此由六百里加紧各谕令知之。仍着福康安将于何日已抵鹿港，前赴诸罗，与柴大纪会攻大里杙，常青曾否擒获庄大田，廓清南路，恢复凤山之处，各行迅速驰奏，伫盼捷音之至。李侍尧续得地方官禀报信息，亦即随时速奏，以慰廑注。钦此。遵旨寄信前来。

　　一九、乾隆五十二年九月十八日上谕（二道）

　　大学士和字寄钦差协办大学士总督将军侯福、钦差湖广总督将军常、闽浙总督李、新调福建水师提督参赞柴、新授福建陆路提督参赞蔡：乾隆五十二年九月十八日奉上谕：昨据李侍尧奏诸罗解围情形一折，蔡攀龙等带兵直抵县城，往来剿杀，实属出力可嘉。已明降谕旨，柴大纪调补水师提督，其陆路提督员缺，即着蔡攀龙补授，并授为参赞矣。诸罗被贼攻围日久，现经蔡攀龙等带兵杀贼解围，复自县城杀出，柴大纪、蔡攀龙自必乘势将诸罗以南、府城以北沿途屯占贼匪，悉数歼除，肃清道路。而诸罗迤南附近村庄义民，更可安辑。柴大纪等自必妥为抚慰，整顿军威，以图进取。计此时福康安已应由鹿港抵诸罗，自可合兵进剿。但柴大纪、蔡攀龙于溃散沿途贼匪后，自即应定计统兵往北直攻大里杙贼巢，以为扫穴擒渠之举。柴大纪、蔡攀龙现此彼此相商，作何筹划？着即将办理情形，迅速具奏。至杨起麟既与蔡攀龙等同抵诸罗，其鹿仔草存贮粮饷、火药等项，断无尚留该处之理，是否已随官兵运进诸罗县城？又前据柴大纪奏，前此诸罗被贼侵扰时，有绅耆铺民挑送饭米、凉水分给官兵。已有旨令福康安等查明首先倡率之义民头目，酌赏官职。至帮同官兵固守诸罗县城之义民头目及义民等，亦应酌量加恩。并着柴大纪查明首先倡率及实在出力者奏明，分别酌赏职衔恩赏，以示奖励。至柴大纪自驻守诸罗以来，激励兵民，竭力捍御，朕心时切轸念。今蔡攀龙等援兵一到，柴大纪即带兵接应入城，复与蔡攀龙自县城杀出，剿散贼匪，勇气振奋，朕心深为嘉奖，已赏给御用玉搬指及大小荷包，用旌劳绩。该处既得有胜仗，兼之道路已通，何以尚未见柴大纪奏报？柴大纪务须将该处如何打仗得胜情形随时速奏。再蔡攀龙现已擢任提督，授为参赞，是伊尽有奏事之责，该参赞在彼如何定计攻剿打仗杀贼之处，亦着随时迅速具奏。

　　至杨起麟现已升补广东参将，伊系闽省人，在台湾日久，打仗出力，于该处情形自为熟悉，将来即应留于台湾，更为得力。着福康安俟大功告竣后，遇有台湾参将缺出，即行调补，以收驾轻就熟之益。

　　至常青现在带兵前往南潭一带搜捕贼匪，今诸罗道路已通，福康安等即日会剿贼巢，常青亟应督率将弁兵民，奋力擒拏庄大田，收复凤山，立功自赎，收效桑榆。其贼目庄大田曾否拏获及如何收复凤山之处，着迅速驰奏，以慰廑注。将此由六百里加紧传谕福康安等，并谕李侍尧知之。并着速行回奏，朕计日以待之矣。钦此。遵旨寄信前来。

　　乾隆五十二年九月十八日，内阁奉上谕：昨据李侍尧奏诸罗剿散贼匪情形一折称：常青派令蔡攀龙等带兵接应诸罗，于八月二十日，分队进剿，直抵县城。二十二日，复自诸罗带兵，出城剿杀贼匪，廓清道路等语。诸罗为台湾南北两路要区，屡经贼匪窥伺，纠众滋扰。柴大纪督率官兵、义民悉力捍御，因兵少力单，正在望援之际，今蔡攀龙同贵林、孙全谋、杨起麟、邱能成等带领官兵，直前攻剿，杀散贼匪，速达诸罗，复带兵出城，将该处屯聚贼匪，痛加剿杀，实属奋勇出力，可嘉之至。蔡攀龙自派赴军营以来，连次打仗杀贼，屡着劳绩，已由游击迭加升用，擢至总兵。此次援应诸罗，尤能鼓勇前进，往来杀贼，宜沛特恩，以昭奖励。所有福建水师提督员缺，着柴大纪调补；其陆路提督员缺，即着蔡攀龙补授，并着授为参赞。至副将贵林等协力攻剿，俱属奋勇可嘉，亦应加恩升擢。

　　前此常青派令总兵魏大斌援应诸罗，在中途被贼梗阻，及抵诸罗后，又祗知坐守县城，并未能带兵出城，剿散贼匪，实属畏葸无能。魏大斌已降旨革职，交福康安留于军前效力赎罪。所遗浙江温州镇总兵员缺，即着贵林补授。贵林所遗广东罗定协副将员缺，即着孙全谋补授。孙全谋所遗广东大鹏营参将员缺，即着杨起麟补授。其游击邱能成，着交福康安遇有参将缺出，即奏请升补。除蔡攀龙、贵林已赏花翎外，孙全谋、杨起麟、邱能成，俱着赏戴花翎，用示鼓励。钦此。

　　二○、乾隆五十二年九月十九日上谕

　　大学士和字寄钦差协办大学士总督将军侯福、闽浙总督李，传谕福建汀州镇总兵普吉保：乾隆五十二年九月十九日奉上谕：据普吉保奏：现在李化龙统领粤兵二千名，即日可抵鹿港。一俟到齐，将该处情势详悉告知。留李化龙在鹿港固守；普吉保即亲带官兵，住西螺、斗六门一带，奋力剿杀等语。鹿港一路，前因蓝元枚病故后，深恐贼匪闻知，生心窥伺。而普吉保于蓝元枚将官兵移交该镇管束后，并未将该处情形及如何筹办进剿之处详悉具奏，是以降旨饬谕。今据奏一俟李化龙前抵鹿港，普吉保即带兵往西螺、斗六门等处攻剿，所奏较合机宜，殊觉改观。是鹿港现属安静，无虞贼扰。现在福康安已即日前抵鹿港，又有李化龙在该处驻守，普吉保自应乘粤兵新到，亲督将弁，速往西螺、斗六门一带奋勇攻剿，力图自效。至福康安屡有旨谕，令由蚶江配渡，迅赴鹿港。福康安接奉谕旨后，自必加紧攒程。计此时已抵该处。现在诸罗一路，经蔡攀龙等带兵杀贼解围，与柴大纪会合，又自县城杀出，打通道路。而恒瑞所带兵三千名又接续前进，声势联络，军威已壮。其南路顿占贼匪，现经常青在彼领兵搜捕，自可指日廓清，将贼目庄大田擒获，收复凤山，仍往北路会剿。而鹿港现在情形，甚属宁贴。李化龙到后，普吉保自己前赴西螺、斗六门剿杀贼匪。又此时台湾正直秋深晴爽，道路已干，添调之兵陆续到齐，是南北两路剿捕，俱为得手。福康安到鹿港后，自更可无畏虑，亟应趁此机会，带领巴图鲁侍卫章京等，速统大兵，直捣大里杙贼巢，将贼首林爽文一鼓成擒，以期克日蒇事。福康安须坚持定见，倍加奋勉，鼓勇直前。一得捷音，即迅速驰奏，以慰廑注。普吉保带兵进攻西螺、斗六门等处，如何打仗得胜情形、及李侍尧得有地方官禀报军营信息，俱着一并速奏。将此由六百里加紧谕令知之。钦此。遵旨寄信前来。

　　二一、乾隆五十二年九月二十三日上谕

　　大学士和字寄钦差协办大学士总督将军侯福、钦差湖广总督将军常、闽浙总督李、福建水师提督参赞柴、陆路提督参赞蔡：乾隆五十二年九月二十三日奉上谕：本日据李侍尧奏据报鹿港进兵日期及覆奏诸罗道路已通、嗣后文报无阻等因两折，已于折内详悉批示矣。蔡攀龙前经带兵应援诸罗，分队进剿，已于八月二十日直投县城，会合柴大纪，又复领兵出城，剿杀贼匪，打通道路。该处既得有胜仗，道路已通，自应定计统兵，径趋北路，直捣贼巢。乃自李侍尧奏到后，已阅数日，不但常青、柴大纪应将打仗情形，随时奏报，而蔡攀龙现由总兵擢任提督、授为参赞，有奏事之责，亦应迅速具奏。但伊等折奏未到，深为焦急。至本日李侍尧之折，系九月初十日拜发，朕意其时，福康安早应行抵厦门，与李侍尧会晤，定期配渡，何以本日奏到折内并未提及？或福康安于途中，少有耽搁，朕心转为悬注。

　　再自府城至诸罗，陆路未能直达。惟盐水港、鹿仔草两处，有柴大纪所派杨起麟、邱能成等分兵驻守，是以水路尚无阻碍。蔡攀龙等得由海道前往，援应诸罗，打通道路。此皆由柴大纪能先时筹及，预行派员防守。是此次柴大纪之功，实为第一。何以常青并未能筹虑及此，由府城委派官兵前往防守耶？若盐水港、鹿仔草二处或有疏虞，则诸罗即难以保守。昨据常青奏，柴大纪欲调此二处官兵往守诸罗，朕谓军机大臣，此次柴大纪因常青等并不亲统大兵往救，故为此恐吓之词，李侍尧之意以为如何？恐竟不出朕所料耳。

　　至恒瑞带领多兵，接应诸罗，自应由陆路前进，遇有沿途贼匪顿占处所，正可迎头截杀，何得由海道绕往，转避贼锋为贼匪所笑？况恒瑞所带兵丁有三千名，非若蔡攀龙止带兵一千余名或虑梗阻者可比，岂非懦怯？而前谕福康安于抵诸罗时查明参奏，但此等情节，朕于亲览奏章之下，其功罪已属昭然，何待查奏始能明乎？朕屡经办理军务，于万里之外情形皆如目睹。今恒瑞之畏葸无能，情节显然。即令恒瑞将来自行陈奏，亦属无可置喙。此事原不待福康安再行查询也。

　　至徐鼎士处，现据李侍尧奏，前所添调兵丁一千，今到淡水者已有七百余名。该处本有兵一千八百名，又招集义民熟番数千人，今得此兵一到，声势益壮。该处在大里杙之背，徐鼎士带兵乘机攻击，纵未必能捣穴擒渠，亦可以牵缀贼势，以乱其心。况贼匪精锐俱在诸罗，其大里杙守护贼巢匪众，自系老弱。现在柴大纪、蔡攀龙等早应定计进攻，恒瑞又统兵三千前往接应，是该处兵力既已厚集，正可乘此锐气，直攻大里杙。福康安此时谅已前抵鹿港，急应称此机会，带领巴图鲁侍卫章京等速统大兵，奋力进剿，将贼首林爽文等一鼓歼擒，克日蒇事。

　　常青前经带兵亲赴南潭一带剿贼。若能将贼目庄大田擒获，收复凤山，肃清南路，统兵速赴北路，会合攻剿，擒拏贼首，不但收效桑榆，将功抵罪，并可仍邀恩眷。该将军不可不加倍奋勉，力图自效。但据报起程前赴南路，其曾否擒获庄大田，尚未奏到，为之悬切耳。将此由六百里加紧各谕令知之。仍着福康安于何日已抵鹿港，前赴诸罗，与柴大纪、蔡攀龙会攻大里杙及普吉保曾否将西螺、斗六门一带贼匪剿散，会攻大里杙，并常青曾否擒拏庄大田，廓清南路，恢复凤山之处，各行迅速驰奏，伫盼捷音之至。李侍尧续得地方官禀报信息，仍即随时速奏，以慰廑注。钦此。遵旨寄信前来。

　　二二、乾隆五十二年九月二十七日上谕

　　大学士和字寄钦差协办大学士总督将军侯福、钦差湖广总督将军常、福州将军参赞恒、闽浙总督李：乾隆五十二年九月二十七日奉上谕：据李侍尧奏，于九月十四日接常青来札，并将恒瑞折稿寄阅，内称蔡攀龙等抵诸罗后，仍未能杀出。其随同进兵之贵林、杨起麟等并不知下落。幸恒瑞先带兵一千五百，已到盐水港，水路尚可无虞等语。前据李侍尧奏，蔡攀龙等已抵诸罗，复又带兵出城杀贼。而常青、柴大纪等总未具奏。连日盼望军报，甚为焦急。今据李侍尧奏到各情形，是此次赴援之兵又未得手。现在尚未据恒瑞奏报递到，自系被风所阻。但其折稿已据李侍尧附折进呈，即伊原折奏到情形，亦不过如此。贵林、杨起麟系随同蔡攀龙带兵援应诸罗。今蔡攀龙虽经柴大纪接应入城，仍未能杀出。而贵林、杨起麟又无下落，自系被贼匪拦截。若有意外之虞，岂不可惜！恒瑞稿内又未提及贵林、杨起麟下落，殊不可解，尤深廑念！

　　福康安于本月初五日已抵建溪，计程早应前抵厦门，与李侍尧会晤，商办一切具奏。今李侍尧所发之折，系十五日拜发，而福康安尚未到彼，或系途中有疾，是以行走迟缓。但海兰察等，现据李侍尧奏，已陆续前抵厦门，则福康安亦当相距不远。何以此次李侍尧所奏之折，福康安又并未启阅？岂中途或适相左，未经遇见耶？朕心深为廑注。

　　以此时情形而论，蔡攀龙入城后虽未能得力，而恒瑞已带兵前抵盐水港。并据恒瑞折稿内称，已札会普吉保，令其派员带兵三千，前赴诸罗接应。而普吉保前已具奏，留李化龙驻守鹿港，伊亲带官兵，由西螺、斗六门前进攻剿，此时自必在途。想普吉保接到恒瑞札会，自必星赴诸罗策应，较之派员带兵更为得力。看来盐水港水路尚可无虞。惟恒瑞稿内称：八月二十五、六等日，新店、鹿仔草、盐水港等处俱有贼匪滋扰，民人被贼胁从者甚多。贼匪奸计，欲哄诱官兵前进，仍将后路截断。恒瑞现在盐水港札营，分兵在新店等处防守，一面探听柴大纪信息。俟恒瑞所带兵一千五百续行到齐，将后路分投严防，再相机进剿，接应诸罗等语。看来盐水港附近沿海村庄，虽有被贼胁从民人，而义民自行固守及请兵救援者，尚复不少。可见百姓向义者颇多，而从贼之人亦不过迫于贼势，并非甘心效逆。若大兵军威壮盛，得有胜仗，则人心自定，较易招来。恒瑞此去，若闻蔡攀龙等杀出，将道路廓清，伊必胆壮前进。今闻蔡攀龙等又蹈魏大斌覆辙，而贵林等尚无下落，未免稍存疑畏，是以不敢前进，权在盐水港驻札，转令普吉保拨兵接应。殊不思魏大斌、蔡攀龙等抵诸罗时，未将盐水港一带后路肃清，是以堕贼奸计，仍被截断。恒瑞此时既到盐水港，自应将附近海口及诸罗迤北屯聚贼匪，悉力歼除。庶官兵前抵诸罗，无虞后顾。若不先将沿途贼匪剿杀凈尽，即使恒瑞能抵诸罗，又与魏大斌、蔡攀龙无异，不过坐縻廪饷，于剿贼机宜仍无裨益。

　　至福康安此时自早已由蚶江配渡，前抵鹿港。朕为福康安计算，该处有李化龙带往粤东兵二千，俱系生力之兵，又有李侍尧两次续派新到漳州兵二千、闽兵四千名，现又有旨催令四川屯练及广西、贵州兵共七千名，星速前进。是鹿港兵力，极为壮盛。福康安此时竟可不必游移，总以直捣贼巢为要。

　　现在徐鼎士处已有二千八百余名，又招集义民、熟番数千人。该处在大里杙之背，徐鼎士现在相机进发。福康安此时竟当派拨巴图鲁侍卫章京二十人，令舒亮带领前往，同徐鼎士奋力攻击。若徐鼎士已由大甲进兵，舒亮等即速往帮同剿贼。即徐鼎士尚未进兵，亦应令舒亮速往会同攻击。而福康安一面同海兰察等统领巴图鲁侍卫章京，督率大兵，以全力往大里杙进剿。大里杙系贼匪巢穴，一闻大兵攻击，贼首等自必回顾巢穴。则诸罗之围，不解而自解。福康安应预先会柴大纪等，如贼匪回救巢穴，即令柴大纪、蔡攀龙等领兵出城，由后跟踪追剿，而福康安即由大里杙迎头截杀，使其首尾受困，自可悉数成擒。倘贼匪仍在诸罗，不顾巢穴，则福康安于扫平大里杙后，即回兵移救诸罗。贼匪巢穴已倾，自可不战而溃，最为善策。此即从前谕旨内所引司马懿欲擒公孙渊，先破襄平之计。福康安不可不决机制胜，以期一举蒇事。

　　至普吉保，前已据奏，带兵五千名由西螺进攻斗六门。若已能打通道路，会合诸罗，固属甚善。若普吉保尚未能趁势前进，仍在西螺一带驻守，福康安不妨将普吉保撤回鹿港，与李化龙协同防守。福康安竟带其五千兵进捣大里杙。则兵力既加，更可鼓舞前进。惟在福康安相度机宜，斟酌妥办。

　　再柴大纪处，于蔡攀龙带兵抵县城后，曾否打仗得胜，贼匪情形若何，总未据有奏报。现在恒瑞所驻盐水港，距诸罗甚近，着即派委妥干员弁，设法前往诸罗，令柴大纪、蔡攀龙将该处实在情形，及如何筹办之处，详晢声叙。仍遴委能事员弁，设法着送，即行迅速驰奏。
  </div>
  <div class="pagination">
   <a href="台案汇录庚集_page28.html">
    上一页
   </a>
   <span>
    ...
   </span>
   <a href="台案汇录庚集_page24.html">
    24
   </a>
   <a href="台案汇录庚集_page25.html">
    25
   </a>
   <a href="台案汇录庚集_page26.html">
    26
   </a>
   <a href="台案汇录庚集_page27.html">
    27
   </a>
   <a href="台案汇录庚集_page28.html">
    28
   </a>
   <span class="current-page">
    29
   </span>
   <a href="台案汇录庚集_page30.html">
    30
   </a>
   <a href="台案汇录庚集_page31.html">
    31
   </a>
   <a href="台案汇录庚集_page32.html">
    32
   </a>
   <a href="台案汇录庚集_page33.html">
    33
   </a>
   <a href="台案汇录庚集_page34.html">
    34
   </a>
   <span>
    ...
   </span>
   <a href="台案汇录庚集_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
