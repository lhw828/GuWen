<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 663 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 663 页/共 1210 页</h1>
    <div class="content">　　同日又
　　奏为遵
　　旨查明沿海情形无庸添设水陆满兵仰祈
　　睿鉴事雍正六年十一月初三日接准怡亲王暨大学士张廷玉蒋廷锡字雍正六年九月十八日奉
　　上谕山东登莱二府皆属边海地方似应照天津之例设立满洲水师营兵以资防汛巡哨其应于何处驻防及葢造营房增添战船之事尔等密议具奏钦此查得山东海道南接江浙北通奉天直隶必资重兵驻防方足弹压其原有战船十只水师营兵五百名分驻莱州营二百五十名胶州营二百五十名各配以战船五只雍正五年原任巡抚塞楞额以胶州离海口甚逺战船入口或遇水浅之时即不能出口请将胶州水师移驻灵山卫部议令防同登州总兵万际瑞详议据万际瑞合词具题遂将胶州之水师战船移驻于灵山衞但查江浙商船及关东天津米豆船只皆由胶州进口何以战船不便停泊口内我等未能深信至成山衞三面环海为渤海冲要之地似可于此处设立水师而考之地志以成山旁多椒岛海道极险又称成山无藏船之处则又未便驻劄兵船又登州营现有水师其海道东北至旅顺口西至大沽口与江南接界辽逺或未能控此数处我等皆未身经实无定见再查山东边海陆路自海丰至胶州几及二千里所有胶州莱州寿乐武定等营兵丁不过二千余名除城守之外每汛不过数名相隔二三十里所有防汛未为周密若于胶州添设陆路满洲驻防兵丁于地方似有裨益但果否应设亦无确见是以我等请
　　旨交与总督将山东沿海地方何处应设立满洲水师及胶州应否设立陆路满洲驻防总督确查详议密奏请
　　旨钦定等因字寄到【臣臣】即于山东济南府起程亲诣登莱二府并胶州一带沿海地方详慎查勘务期万全【臣】查山东海道南接江南北连直隶虽延袤二千余里而登莱二府地面系在海滨突出一方汛分南北登州北面临海是为北汛胶州南面距海是为南汛原设有绿旗水师一营战船十只水兵五百名分驻北汛战船五只兵二百五十名从北口出洋巡哨分驻南汛战船五只兵二百五十名从南口出洋巡哨来字内谓分驻莱州营二百五十名者误也今【臣】又因原有战船俱系赶缯大船每年出哨之时必须刨沙候潮进出不便已经另折奏请添造艍船七只毎船配兵三十名共添设兵二百一十名分拨北汛四只南汛三只又以原有赶缯船十只毎船配兵五十名尚不敷用请照旧例每船添兵十名共六十名现在请
　　旨如防
　　俞允则绿旗水师营兵已有八百一十名赶缯船艍船已共有一十七只分防南北两汛足资巡哨矣【臣】又查登州水城北临海面其战船即驻泊于水城之中与海密迩然城下之海仍属内港且长山珍珠等岛密布于前岛内俱有居民种田纳粮原属内地去外洋甚逺海港中潮水长落沉沙积浅即战船出哨尚须刨挖经月并候朔望大潮方能进出所谓重门保障无过于此此登州之无庸添设满洲水师营兵也至于莱州一府北至海六十里亦系内港中多椒岛其去外洋更逺虽有海庙小口即外来商船亦从不能入而内地之船亦不能出故从未设有绿旗水师营兵更可无庸添设满洲水师营兵也若夫胶州原在内地其南面止有淮子口入港水面寛展故通商船至水师营战船原驻泊塔埠头雍正五年原任巡抚塞楞额会同总兵万际瑞因彼处水浅必须等候大潮战船方能出口故请移驻头营子出入甚便然头营子与塔埠头相去止有十里同为胶州地方并非灵山衞地方查来字内所谓胶州战船移驻于灵山衞又因塞楞额疏内未经查明误以头营子为灵山衞也再胶州距淮子口本逺而淮子口距古积洋亦逺茍非有票商船不能轻入既有绿旗水师营兵足资巡哨亦可无庸添设满洲水师营兵也况【臣】阅视胶州城郭荒凉地土瘠薄若无一二商船入口发货则系一弹丸小邑地广人稀之所既设有绿旗水师营兵船复设有胶州协副将官兵其势巳为甚重亦不便复设满州水师至成山卫虽三面环海为渤海冲要之地而龙口山多岛密大小船只不能出入诚难以驻劄兵船也其余北汛自登州之东沿海一带福山宁海文登威海等州县卫虽有八角口湾子口等处然去大洋甚逺中多椒岛海船俱不能入亦无驻泊兵船之处自登州之西沿海一带黄县招逺掖县昌邑潍县寿光乐安霑化海丰等县虽有黄河界河海庙淮河等口然去大洋甚逺中多椒岛海船俱不能入亦无可以驻泊兵船之处是北汛一带无庸添设水师满兵也其南汛自胶州之东沿海一带即墨浮山鼇山雄崖大嵩靖海等县卫所虽有女姑金家何家等口自胶州之西沿海一带灵山日照安东等县卫虽有古镇龙汪等口然皆去大洋甚逺中多椒岛海船俱不能入亦无可以驻泊兵船之处是南汛一带又无庸添设水师满兵也如必须添设水师满兵【臣】现在奏请添船增兵何难即将应增之绿旗水师兵数均请改增满兵分拨配搭协同出洋巡哨转移甚便但【臣】细查登莱二府风土民情地多斥卤俗尚夸诈民之壮而黠者皆赴奉天直隶贸易力作以糊其口且多匪类至口外偷刨人参掏摸剪绺往往轻去其乡而务农守土者悉系愚鲁乡民久巳兵民杂处习为故常今一添设满兵未免惊疑不定且沿海一带利止鱼盐食皆藜藿民问粗粝之食满兵恐未习惯再水师巡查洋面各有界限登州北汛之兵自成山卫之北而西至直隶交界不过千里而有战船九只胶州南汛之兵自成山卫之南而东至江南交界更不及千里而有战船七只一至巡哨之期同时出洋上连天津以北之战船下连江淮以南之战船均出巡哨则满洋皆兵足资防汛又无庸虚糜兵饷置之无用是以【臣】愚谓无庸添设水师满兵也至于来字内称山东边海陆路自海丰至胶州几及二千里防汛未为周密于胶州添设陆路满洲驻防兵丁于地方似有裨益等语则又尚未尽然葢海丰之至胶州几及二千里者由海面水路约略计之应有此数若内地陆路则自海丰至胶州不过六百余里未有二千里也内有青州寿乐莱州胶州等营陆路官兵再胶州在海口之西即墨县在海口之东相距不过一百五里而胶州有副将统领陆路官兵即墨县又有防将统领陆路官兵星罗碁布掎角照应无不尽善更无庸在于胶州添设陆路满兵也至于登州陆路则有总镇重兵水路又有水师营舟兵是登州一府亦无庸添设陆路满兵也又莱州一府虽为登州咽喉然而僻处海滨城止周围八里城内居民稠密并无闲旷之地可以建造营房屯驻满兵且此处添设陆路满兵于外洋并无防御之资于内地亦无弹压之势均属无用是以【臣】愚谓为并无庸添设陆路满兵也【臣】谨绘图恭呈
　　御览是否允协伏乞
　　皇上睿鉴施行谨
　　奏
　　所论固属详悉允当但未领会朕意夫国家之分驻满兵于各省原为预备援勦有事调遣而设既无缉捕巡防之责观之似属无用殊不知弹压地方其势隐然甚重现今豫省驻防满兵有何用处耶朕尚思稍增其额数自定鼎以来满洲户口孳生日渐繁衍将来若至敷用时省省皆有驻防满兵方为全美兹发卿查议无非欲在山东境内驻劄满兵数千之意耳卿言现在奏请添设绿旗水师何难均请改增满兵分拨配搭协同巡哨云云等语尤为不达朕意何也满兵从未协同绿旗营兵供应差役假若责令供应地方差役一旦有事调遣反致顾此失彼如云虚糜钱粮则在京在外均属同然不为枉费如云地方贫苦商贾不至则建立大镇驻劄多兵贸易者自将辐辏试观安西一镇逺在塞外千里移驻甫经二载一切市卖货殖不亚内地繁盛之区矣如云俗尚夸诈且多匪类则于此等处正宜设兵弹压如云城内地狭居民稠密则驻劄满兵自必另筑城垣未有令满汉纷然杂处之理至于满兵设立水师不过令薄海内外闻之以壮声势而已非为绿旗汉兵不足巡哨而议添也卿仰体朕意更为详筹合宜之地如云登莱二府暨胶州地方必不相宜或于青州酌量查勘再不然即于济南省城亦可卿其另议奏闻
　　同日又
　　奏为钦奉
　　圣训据实覆奏事雍正六年十一月十三日【臣】自登州府查视海汛事毕囘至莱州府据【臣】家人赍到【臣】覆
　　奏山东署抚【臣】岳濬折内钦奉
　　硃批谕防尽力规劝母辞口颊之劳钦此【臣】敢不仰遵圣训尽力规劝但【臣】愚以为督抚办理封疆大事必须谙练胸中方有成竹见以为何事当行则急起而







　　令其与【臣】同行饬遵彼虽转行于各属终未见其如何督率各属使之必遵教导各属使之共晓也





　　奉
　　谕旨前批谕岳濬奏折时未悉汛兵揑报根由今既查出起衅情安可不加惩治所议甚好即照此办理钦此【臣】跪读
　　圣谕仰见
　　皇上圣徳如天包容广大诚从古圣帝明王所未有【臣】
　　谨当钦遵
　　圣谕即照此办理既使沿海兵民知所警惕不敢讹
　　亦复使沿海兵民感激
　　圣恩寛大加谨巡防诚一举而两得也又于【臣】恭报河
　　东雨旸时若折内钦奉
　　谕防览奏两省雨旸情形朕懐深慰都中亦于月之初三四连得应时瑞雪特谕卿知共相庆喜钦此除东省已于十一月十四日得有瑞雪经【臣】恭折奏
　　闻所有河东两省后复得雪日期现在另折具奏外伏惟我
　　皇上圣徳上格
　　天


　　辇毂之下首善之地乎【臣】实踊跃庆喜之至所有奉到
　　原折理合恭缴谨
　　奏
　　览
　　硃批谕旨巻一百二十六之十四
<史部,诏令奏议类,诏令之属,世宗宪皇帝硃批谕旨>
　　钦定四库全书
　　硃批谕旨巻一百二十六之十五
　　硃批田文镜奏折
　　雍正七年正月十九日河东总督【臣】田文镜谨
　　奏为恭谢
　　天恩事雍正六年十二月二十八日准兵部火票敬捧皇上赐【臣】
　　御书福字暨对聨并如意一执红玉双鱼一枚貂皮四十张荷包二对金元寳二个银元寳二个金八寳八件银八寳八件各色寳结八件鹿尾十个鹿肉十块风羊一只野鸡十只阿玑格敖尔布哈一封糜子米敖尔布哈一封阿尔茶敖尔布哈一封乳酥糖一匣芦柑三十枚红柑三十枚广橙三十枚文旦六枚到【臣臣】当即郊迎至署恭设香案望
　　阙叩头谢
　　恩祗领讫钦惟我
　　皇上
　　徳僃中和
　　功参化育
　　彤廷开泰万国共乐尧年
　　丹陛颁春四海咸瞻舜日乃
　　皇上享无疆之福必普逮于臣工而微【臣】邀
　　皇上之恩更荣逾于格外仰
　　龙章之璀璨偕金玉以擎来瞻
　　寳物之辉煌并珍羞而赍至服之在身捧之在手常懐
　　帝眷之隆悬于堂上藏于笥中益凛
　　天威之近即一脔之味一果之甘无非叨
　　上方珍异拜
　　天子深仁者也【臣】何人斯膺此异数惟有上祝
　　圣夀下竭驽骀以仰报
　　皇上天恩于万一耳所有微【臣】感激私忱理合缮折
　　奏谢为此谨
　　奏
　　览奏谢矣凡物莫非
　　上天之锡畀
　　皇考之遗泽不与卿如此大臣共之更持以班赐何人耶
　　同日又
　　奏为查明东省仓谷酌量买贮据实奏
　　闻仰祈
　　睿鉴事雍正六年十二月二十七日据山东提塘赍到刑部侍郎缪沅来字为东省仓谷一事转传
　　上谕到【臣臣】遵查东省仓谷如常平仓一项截留米易谷一项各州县卫所分贮监谷一项兖宁道等五衙门收贮监谷一项济青登莱四府捐米折谷一项通计各属现存仓谷共一百九十三万二千二百二十六石零存价应买谷共一百二十二万四千八百二十四石零各属亏欠未完谷共九十
　　五万三千三百九十六石零【臣】一至山东即清查仓谷确数而知从前派买尚未得宜是以迟延至今并未遵照买谷贮仓虽于钦奉
　　上谕事案内奉
　　防山东巡抚印务着岳濬署理会同河东总督田文镜将东省应买之谷酌量州县之大小均匀分派于今年明年秋成后在本地采买还仓钦遵在案但【臣】看得济南等处滨海潮湿仓谷易于霉蒸况查各州县仓厫亦少若再以数十万帑金悉行采买非另建仓厫不能委积不但盘查难交代难出陈易新难而且
　　圣明在上大有频书丰登屡告则仓储盈余究无多用之处将来恐有霉蒸红朽之虞不肖官员更有侵盗亏空之弊是以【臣】在东省时即同署抚【臣】岳濬议及此案再四筹画惟有酌量地方大小议定成数分别积贮何项应买何项不应买庶不致多寡弗均又不致红朽无用岳濬以【臣】言为是彼时缪沅一同在座亦以【臣】言为是但此时【臣】尚未逐一查核未敢冒昧具
　　奏随即檄行布政司确查妥议详覆嗣于雍正六年十二月初九日据该司详议署抚【臣】岳濬送稿到【臣臣】即酌定送去后据岳濬来字俟开印后即缮本具
　　题今钦奉
　　谕防命【臣】据实具奏【臣】查得东省合属直隶州六州九十八州县十一卫三所酌量大小分别积贮凡直隶州各府首县应贮谷二万石府属大州一万八千石中州及大县一万六千石中县一万四千石小县一万二千石大卫一万石中卫五千石小卫二千五百石三所各贮谷三千石该州县或地要民稠积洼易涝者量加二三千石不等以此拟定成数分别买贮其中谷石未敷者酌量拨给买贮其成数之外尚有多余谷价者应将原价照数提解藩库再济青登莱四府现在府仓谷石充足有余其未买谷价亦应提解藩库此外各属亏欠未完谷石除借欠在民未完谷三十万二千六百一十六石零照追完仓外其有各官亏欠追完谷价者亦应解照藩库通俟现积现买之谷或有动用应行添买之时再行陆续发给买贮【臣】职任封疆事关仓谷重务固不敢因循茍且以致积贮久虚亦不敢拘守成法以致帑金滥费所有东省各项仓谷现存未买亏欠细数并应买不应买应提贮司库各等项细数除另本防
　　题造册报部外【臣】因各项条欵甚为烦冗不敢琐渎谨择要畧据实缮折覆
　　奏伏乞
　　皇上睿鉴施行谨
　　奏
　　卿所料理既属妥恊无可訾议具题到日有旨
　　同日又
　　奏为查验东省水陆各营及沿海汛地将弁马歩兵丁情形据实奏
</div>
    <div class="pagination">
<a href="世宗宪皇帝硃批谕旨_page662.html">上一页</a><span>...</span><a href="世宗宪皇帝硃批谕旨_page658.html">658</a><a href="世宗宪皇帝硃批谕旨_page659.html">659</a><a href="世宗宪皇帝硃批谕旨_page660.html">660</a><a href="世宗宪皇帝硃批谕旨_page661.html">661</a><a href="世宗宪皇帝硃批谕旨_page662.html">662</a><span class="current-page">663</span><a href="世宗宪皇帝硃批谕旨_page664.html">664</a><a href="世宗宪皇帝硃批谕旨_page665.html">665</a><a href="世宗宪皇帝硃批谕旨_page666.html">666</a><a href="世宗宪皇帝硃批谕旨_page667.html">667</a><a href="世宗宪皇帝硃批谕旨_page668.html">668</a><span>...</span><a href="世宗宪皇帝硃批谕旨_page664.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
