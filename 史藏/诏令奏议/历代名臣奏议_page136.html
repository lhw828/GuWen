<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 136 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 136 页/共 136 页
  </h1>
  <div class="content">
   髙宗时金好成直秘阁湖南提刑辛次膺极陈其诈畧曰臣昨在谏列尝有防论金人变诈无常陛下为宗社生灵深虑近观邸报枢密院编脩官胡铨妄议和好歴诋大臣除名逺窜已而得铨书藁乃知朝廷遽欲屈已称藩臣未知其可大臣怀奸固位不恤国计媕娿趋和谬以为便臣不知天下之人以为便乎父之雠不与共戴天兄弟之雠不反兵弃雠释怨尽除前事降万乘之尊以求说于敌天下之人果能遂亡怨痛以从陛下之志乎书奏不报
　　髙宗时直秘阁喻汝砺论和好上言曰古之人君恢然有帝王之度而其明哲英睿足以权天下强弱利害之势者西京之文帝东京之光武是也臣尝读两汉书有以少识文帝光武之用心啬于用兵而厚于惜天下之力所以为后世计至深逺也汉遗单于书以尺一牍单于乃以尺二牍又印封皆同广长大倨傲其辞曰天地所生日月所置匈奴大单于文帝乃复夷然安之不异也未尝复加大名而胜之也光武用兵机速若神然天覆北部极容隠纳胷中旷然而外之于寒露不毛之地臧宫马武诵言而欲诛之帝惜其言弗用也由是观之是二圣人者其真有帝王之度防逮我巨宋道徳寛大渊然有帝王之度者仁宗皇帝是也庆歴中富弼以知制诰资政殿学士尚书户部侍郎使契丹刘六符馆之既谒其主退请崇侈弼乃委曲晓之敌谋遂折増歳赂二十万弼还复命仁宗宠嘉之以为枢密副使王拱辰之防弼也败之曰弼苐能弊中国以奉外国耳胡功之为仁祖委其语待弼滋厚遂升右府已而相之臣窃考汉家故事供给南单于费直歳一亿九十余万西域歳七千四百八十万永初中羌有桀心剥乱西鄙十有四年靡二百四十万亿永和之末复经七年八十余亿段纪明之平东羌也凡百八十战而费四十四亿由是论之王拱辰以増币为中国之弊是盖不知自汉以来屯戍转输歳与敌者其费可胜支防呉克齐子胥惧晋侯败楚子燮吊赵孟先楚信闻诸侯悼公和戎威伯中夏然则天下利害强弱之势不即其隐密之所而逆制之姑幸于一胜而忘其败姑恃其细娯而忽其大忧此固有天下之至禁也臣又尝攷唐之中叶方镇狺然狃恩恃功侮嫚不忌唐之巨臣引兵而战魏博折镇冀临菑青然皆暂驯而复扰阳假而隂携困而不支唐日以防论者乃谓其源肇于天寳乾元之初其流漫于大歴贞元之后自臣观之太宗所以为后世计者过也左举而颉利亡右举则髙昌亡中举则吐谷浑薛延陀之众亡唐之武威亦能振于天下矣廼复悉卒并军而身博之于辽水之上夫太宗侈于用兵而厚于费天下之力其毒延于代宗徳宗之世日鬭天下之士而唐之谋臣不知所以解之也方镇之士复专兵一方共起而危唐而唐之谋臣不知所以禁之也唐日鬭天下之士以弊方镇方镇鬭河北之土而弊唐而唐日以微也臣故曰唐太宗所以为后世之计者过也故曰天生五材而用之力尽而弊之不可复振此有天下之至禁也臣切伏覩陛下讲信缔好以交两国之欢寝兵休士以重万民之命省征伐之用肥仁义之训绥静方国以承天休然则陛下之神谋昭鉴固知兵力之不可尽而思有以啬之也固知天下之力不可费而思有以息之也固知后世生事邀功之臣开边以羸中国而思有以戒之也然臣区区之愚尚有谒焉宋国不竞楚国请交羊祜务徳呉人胥恱一境交和国家赖之伏陛下饬边吏各守分界无隐奸无专利无邀功以仰副陛下睦邻好纾吾民之嘉惠永为万世不穷之休
　　宗正少卿史浩请安反侧劄子曰臣闻金人不道违天叛盟陛下至仁吊民伐罪干戈所指犀兕咸奔迩者变起萧墙刃戡酋首普天率土同知我宋之方兴掠地屠城正非今日之所急贵在先安于反侧乃能尽抚于流亡盖靳赛张中孚之徒徐文施宜生之辈若非海纳用彰旷荡之恩则必狐疑别立奸凶之主勿谓肉已登于几上其如敌尚在于舟中敢冀圣恩亟颁曲赦髙其爵赏示以腹心使彼晓然而无他则必慤尔而弗叛中原之版地于是可复寰海之生灵于是可安傥不速赦诸人必定复生一敌时当其可间无容髪之机今舍弗为决有噬脐之悔臣识非通敏言又阔踈仰冀圣聦赦臣死罪
　　绍兴三年臣僚言武冈军溪峒旧尝集人户为义保盖其风土习俗服食器械悉同猺人故可为疆场捍蔽虽曰籍之于官然亦未尝逺戍靖康间调之以勤王其后湖南盗起征敛百出义保无复旧制困苦不胜乃举其世业客依蛮峒聴其繇役州县犹验旧籍催科胥及门则挈家逺徙官失其税蛮獠日强兼武冈所属三县悉为猺人所有逺戍之实已无而乡户弩手之名尚在歳取其直人户咨怨乞择本路监司详议以闻诏从之绍兴十四年十月湖南安抚使刘昉奏武冈军猺人有父子相杀者宜出兵助其父俾还省地上以问辅臣秦桧桧曰恐轻举生事帝曰恩威不可偏废可怀则示之以恩否则威之不侵省地则已或有所侵柰何不举俾知所畏哉









　　歴代名臣奏议卷三百四十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三百四十九
　　明　杨士竒等　撰
　　四裔
　　宋孝宗隆兴元年显谟阁直学士虞允文论敌遂衰弱乞和四州不可弃上奏曰臣今日伏准三省枢宻院劄子卢仲贤赍北界书回议用敌国礼讲和其南北归附人彼此各不发遣臣除巳施行外臣窃念敌兵盛彊凌夸中国几四十年今陛下嗣位之初敌遂衰弱通书乞和亟正名分上天右序昭若日月大勲之集实基于此而臣巻卷之忠谓陛下宜审今日之机以答天之休赐盖敌揭榜蔡州有云岁币旧疆如故逺近传録窃有所议以敌所不惜者虚名所必取者实利也盖自海陵死敌兵一散马多死亡裒既嗣立而昏庸契丹渤海之族因得以乘其衅隙而信其雠愤中原起义之师迭作于山东两河之间内阻外讧殆无以植立其国特其用事之臣犹欲倔彊缪为大举以要我之和不顿一防而得地得财何敌之每能用其术而我每堕其计中也彼谓海泗唐邓四州以兵取则有胜有负以兵守则有得有失而知中国之意常汲汲于名分之正故弃虚取实大言夸我而不知亮兴兵旧约巳亡我之名分我自正之何待彼之从违而后有不正之名也士大夫惩靖康之旤不敢言兵亦垂四十年矣敌欲战则上下忧惧如不可以朝夕敌欲和则轻于割地惟恐一失其意独不思今日与靖康之初敌兵盛衰之势如何官军之可用不可用又何如也且海泗二州襟带山东淮北之地得之所以繋其民之心而唐邓二州利害尤重以之而守则上流之势固以之而战则窥洛趋汴外连两河之民汉光武诸葛亮恢复汉祚其规摹皆出于此光武得之而中兴亮不得之而驰驱于蜀汉之逺故大功终以不遂方册可考也窃意朝廷之议必不出于此而臣去国万里偶当襄汉一面茍有所见敢不尽诚再三披露愿陛下深察之如曰本朝事力未给姑从其请若敌退而归得以全力平其内难数年之后马益蕃庻兵财兼裕不知我所积事力能与之相当否也一失此时之机臣恐后患有甚于今日比见探报敌今以廹促之期胁我以和恭惟陛下方以祖宗陵庙中原万姓为心必不惜一介幅纸申命大臣别与之议如其不从臣虽巳匄祠茍一日未去尚当躬率三军严阵以待必不与此敌俱生天地神明实临之惟陛下财幸
　　允文又论不当弃四州地与敌和上奏曰臣比准朝廷行下以敌国礼讲和臣輙一具奏疏敌巳衰之迹乞不弃四州之地方以冒昧日积忧惶伏奉御劄许臣以忠勤谕臣以能副陛下之意恩礼加重腹心示眷臣之欲报言之为浅伏读圣诏所谓四郡之地敌人若许我则当遣使以欵之若不许我则不复议和睿谋闳深圣防英果固非臣所及亦非在廷将相大臣百执事所能及也传曰有君如此其忍负之臣尚愿毕其说惟陛下幸择窃谓自古中国之于外裔或战或和必因盛衰之势而用之若当战而和与当和而战此安危存亡之机不可不察也汉髙祖唐太宗皆起于秦隋大乱之后其所遭之时所用将相所集兵车所都胜势大率皆略相似及天下初定髙祖和匈奴太宗征突厥其不同遽如此何哉冒顿方盛而颉利衰故也二君者岂能为天下之机特因其机而不失尔臣不知士大夫以今日之敌为盛耶衰耶方敌盛时力茍不足尚以和而訹我我每堕其计中自宣和靖康而来可迭考而究见之也彼欲取契丹始訹我以海上之盟彼未得太原又訹我以城下之盟达兰以防国为患弃河南之地而訹我以盟乌珠既引兵临淮知江南不可下又訹我以盟数十年之间凡四与我盟而率自叛之而谓和犹可恃耶彼力不足虽战必和彼力有余虽和必战往事歴歴可鉴而世不悟有识者不知涕泗之横集也彼今已衰不止于力之不足一和之后彼之力有余不知今日之盟士大夫能保其不叛否也况海陵死旧盟巳亡皇帝者我自帝也上天之所畀付也大国者我自国也祖宗之所传授也何有于不正之名而汲汲于正之乎侄国之称岂无犹子之嫌未可以言敌国而四州之地与和尚原商于一带之险皆不可以轻弃愿陛下深思而熟计之当前岁之冬海陵败于采石死于扬州敌兵散亡遁去我乘其机仅能得此四州而官军以战而死者几人战骑殁于阵者几乘输财发軵所费者不知其几千万计第功行赏所迁补者又不知其几千万官也而一旦忍弃之乎弃之之后敌无可乘之机如曩时又可以必取之乎使必取而得之国家之所以耗蠧费用士马之所以散佚死伤又不知几倍于前日也士大夫厚禄于朝者亦尝逺虑却顾一念及此乎或者谓太上皇帝得和戎之福陛下所宜循守而不知太上当汉髙祖之机休飬民力积兵积财坚忍二十年之久以待敌之衰而以唐太宗之机付陛下于今日也继代之功孰大焉浮言荧惑古所深虑愿陛下于问安之余从容及臣之説二圣合谋敉寕天下开圣子神孙万世之丕基臣不胜大幸允文又论敌中情伪不可弃四州之地上奏曰臣于二月初得探报敌帅拘留胡昉等尝于初五日奏敌必不敢执我使人巳而又报大酋取昉往燕山臣心实笑之今据探报二月十一日自燕山发回昉等相传以为大酋不欲和必至于战臣窃有二疑若彼之君臣果不欲和何不执我使人即日发兵尅期会战今二小介且不敢留发之使归当是有相就之意于文移中或有大言亦是用弱之势当如此其不出于战一也春今巳三月若和议不成境上之敌必整促会合分道窥边自旬日来方且于界首置摆铺每铺三十骑以伺我动息又画淮河汝河濶狭处为图再劄量步口浅深又驱旁边居民使之内徙皆是反为防我之计其不出于战二也使其耻于怯名便出忿兵侥幸一战我徐以兵应之主客劳逸之势分曲直之理着官军破之必矣况廹于暑月敌无深入久留之便要是四州之地必不可弃当如陛下神谟圣断无疑也臣比遣官团结邓州人丁得一万三千七百九户凡三万七千五百六十一口选壮丁及一万四千六百五十二人而中丁之数又三千七百一十四人视襄阳户口丁数乃三四倍果可轻弃之乎先正司马光尝论三晋者齐楚之藩蔽齐楚者三晋之根柢形势相资表里相依安有撤其藩蔽以媚盗曰盗将爱我而不攻岂不悖哉臣窃于今日海泗唐邓之势亦云伏惟陛下运独断之明下不移之令以就大功或羣言一摇弃地请和臣闻命之日即挂衣冠而去决不敢先负陛下也冒昧再三伏用震恐
　　允文又论召囬信使当殿议中外战守之备并安集归正流民上言曰臣准金字牌逓御前封降三省枢宻院劄子通问使王之望等赴行在奏事三月二日奉圣防劄下荆襄川陕严为边备仍不得先事妄举臣巳具知禀状闻奏讫臣于前月初五日尝具劄子谓胡昉之归敌之弱势可见冒昧以二策上干天聼不自意臣之上防有合于渊伏惟陛下勇智如成汤为天所锡方畧如汉髙为天所授中外大小之臣实荣千载之遇効谋効力谁敢不自尽以赴功名之会报万分之一臣窃详诸处探报敌兵率多内徙或聚于亳州或聚于应天府或聚于汴洛二京如其内难未平当自此稍稍逺去若只留近郡即是已廹暑月为歇泊之计签民料马以竢秋冬入冦则必胜之筭不一之备凡在我者不可缓也春已垂莫敌又寖退必无深入久战之忧况天诛亟决羣疑自定事当归于一屈指防秋之日不过数月间士马之增损金谷之盈虚戎器之有余不足山川形势之险夷与兵出入或守或战之地有司所宜蚤计预定惜分隂而不敢怠之时也敌比下令尽驱旁边之民逃避者论以军法民相惊哗谓当徙于黄河之北老幼扶携咸来归正者累累不絶而藏匿于山林间者又甚众怨咨之声盈于道路天将亡之遽夺其魄至此所谓为渊驱鱼为丛驱爵以兆陛下汤武之兴也应天顺人之举雷动而风行臣与江汉草木日月以兾所有归正之民臣亦巳遣官赍钱米赈给而安集之矣伏乞睿照允文又论敌中衰令两军习拒马法上奏曰臣伏读明诏以军政之有敌人虽弱而我不得志之叹臣尝与有识之士日夜饮此恨久矣今陛下明以训臣是臣千载之遇合其敢不勉臣窃见昔自金人竭其国兵财之力大举以渡江一败之后亟抵灭亡敌气顿索中原之民因见敌之力果不可以胜天也起义兵而归正之人相与而趋赴延及渤海契丹之族而敌势遂孤敌中始多事外讧内阻日有岌岌之势况频年旱蝗今山东河北斗米千钱燕山之价倍之咸平黄龙之价又两倍之人皆相食所至盗起识者谓天之亡之其在兹乎臣见荆鄂两军诸将多以其兵不能战于平原为忧臣比与王彦商量造木拒马用陕西阵法教习两军盖中原平夷骑兵所利而议者多欲造车以当骑而不知拒马之用如车而其便利防疾兵不能溃去车所不若也自三国南北时用以取胜载于正史近岁吴璘用于西边数致大防而王彦自谓尤精其法臣之孤忠不独使荆鄂之兵为陛下守汉上一面而已伏乞睿察
　　乾道六年卢阳西防獠杨添朝冦边知沅州孙叔杰调兵数千讨之败绩死者十七八初猺人与省户交争杀二人死叔杰辄出兵破其十三栅夺还所侵地于是猺人相结为乱诸司请调常徳府城兵三百人益官兵三千人合撃讨之宰臣虞允文奏曰蛮夷为变皆守臣贪功所致今猺人仇视守臣若更去叔杰量遣官军示以兵威徐与盟誓自可平定帝允其奏俾叶行代叔杰开示恩信谕以祸福遂招降之边境悉平前知武冈军赵善谷言武冈与湖北广西邻壤为极边之地溪峒七百八十余所【缺】峒绥宁县五溪峒临江县绍兴三十年减冗员改县为临口砦然五峒之猺俗尤犷悍衅生毫髪则操戈相雠砦官不能为重轻况本军巡防砦栅惟真良三门兵溪香平有土军可偹守御余有官无兵其阙硖武阳等砦设巡检二员徒费廪禄以臣所知宜复临口砦为县则猺蛮易于制伏汰去冗员则官廪亦无虚费实边郡之利也
　　隆兴二年胡铨为兵部侍郎上疏曰自靖康迄今凡四十年三遭大变皆在和议则北敌之不可与和彰然矣肉食鄙夫万口一谈牢不可破非不知和议之害而争言为和者是有三説焉曰偷懦曰茍安曰附会偷懦则不知立国茍安则不戒鸩毒附会则觊得美官小人之情状具扵此矣今日之议若成则有可吊者十若不成则有可贺者亦十请为陛下极言之何谓可吊者十真宗皇帝时宰相李沆谓王旦曰我死公必为相切勿与敌讲和吾闻出则无敌国外患如是者国常亡若与敌和自是中国必多事矣旦殊不以为然既而遂和海内干耗旦始悔不用文靖之言此可吊者一也中原讴吟思归之人日夜引领望陛下拯溺救焚不啻赤子之望慈父母一与敌和则中原絶望后悔何及此可吊者二也海泗今日之藩篱咽喉也彼得海泗且决吾藩篱以瞰吾室扼吾咽喉以制吾命则两淮决不可保两淮不可保则大江决不可守大江不可守则江浙决不可安此可吊者三也绍兴戊午和议既成桧建议遣二三大臣如路允廸等分往南京等州交割归地一旦叛盟劫执允廸等遂下亲征之诏敌复请和其反覆变诈如此桧犹不悟奉之如初事之愈谨赂之愈厚卒有海陵之变惊动辇毂太上谋欲入海行朝居民一空覆辙不逺忽而不戒臣恐后车又将覆也此可吊者四也绍兴之和首议决不与归正人口血未干尽变前议凡归正之人一切遣还如程师回赵良嗣等聚族数百防为萧墙忧今必尽索归正之人与之则反侧生变不与则敌决不肯但已夫反侧则肘腋之变深敌决不肯但已则必别起衅端猝有如前之谋不知何以伐之此可吊者五也自桧当国二十年间竭民膏血以饵勍敌迄今府库无旬月之储千村万落生理萧然重之以蝗虫水潦自此复和则蠧国害民殆有甚焉者矣此可吊者六也今日之患兵费巳广养兵之外又增歳币且少以十年计之其费无虑数千亿而岁币之外又有私觌之费私觌之外又有贺正生辰之使贺正生辰之外又有泛使一使未去一使复来生民疲于奔命帑廪涸于将迎瘠中国以肥敌陛下何惮而为之此其可吊者七也侧闻敌人嫚书欲书御名欲去国号大字欲用再拜议者以为繁文小简不必计较臣切以为议者可斩也夫四郊多垒卿大夫之辱楚子问鼎义士之所深耻献纳二字富弼以死争之今勍敌横行与多垒孰辱国号大小与鼎轻重孰多献纳二字与再拜孰重臣子欲君父屈己以从之则是多垒不足辱问鼎不必耻献纳不必争此其可吊者八也臣恐再拜不巳必至称臣称臣不巳必至请降请降不巳必至纳土纳土不巳必至衘璧衘璧不已必至舆榇舆榇不已必至如晋帝青衣行酒然后为快此其可吊者九也事至于此求为匹夫尚可得乎此其可吊者十也窃观今日之势和决不成倘干刚独断追回使者魏祀康湑等絶请和之议以鼓战士下哀痛之诏以收人心天下庻乎其可为矣如此则有可贺者亦十省数千亿之岁币一也专意武偹足食足兵二也无书名之耻三也无去大之辱四也无再拜之屈五也无称臣之忿六也无请降之祸七也无纳土之悲八也无衘璧舆榇之哭九也无青衣行酒之寃十也去十吊而就十贺利害较然虽三尺童稚亦知之而陛下不悟春秋左传谓无勇者为妇人今日举朝之人皆妇人也如以臣言为不然乞赐流放窜殛以为人臣出位犯分之戒
　　孝宗时诠又上疏曰臣尝读商书伊尹作咸有一徳言君臣皆有纯一之徳也其初曰皇天眷求一徳俾作神主惟尹躬暨汤咸有一徳克享天心其中曰非天私我有商惟天佑于一德非商求于下民惟民归于一德德惟一动防不吉又曰终始惟一时乃日新又曰惟和惟一又曰善无常主协于克一其终曰俾万姓咸曰大哉王言一哉王心説者谓一德之言故曰大能一德则一心臣谨案是篇言一字凡九盖明人主德与心不可二三何则二三则方寸乱矣窃尝譬之稽天之潦不能终朝而泰山之溜可以达石一与不一故也侧行之虫无爪牙之利上食槁壤下饮黄泉蠏六跬而二螯非蛇鱓之穴无所寄托者颛与不颛故也一则颛二三则不颛此必至之理也颛则成不颛则败亦必至之理也大凡人之立事无不鋭始而工于初以其用志不分颛且一也至其半则稍怠卒而漫漶不振志分故也陛下初登寳位以刚健之资奋然欲大有为于天下尝语臣朕决不与敌和一日侍从之臣同班上殿叶颙等首启和议之请陛下靣折之曰卿等不知主辱臣死之义乎喑呜流涕颙等羞缩而退臣是时亲聆玉音服膺絫息知陛下真拨乱兴衰之主是年冬臣被防措置海道以御戎冦才出北关而和议之使已在道矣和议既讲在彼无厌之欲难塞日务求衅或荡摇我边鄙或凭陵我城邑和虽在口祸实藏心陛下见几于未奔沉之先慨然有恢复之志四海之内皆引领而望曰吾君果拨乱兴衰之主也然臣窃有疑焉何也以和议之使未絶而恢复之言日彰也夫和议未絶则吾歳币之害无时弭也恢复之言日彰则彼讲和之议必不坚也然而陛下持两端之説无一定之论为陛下谋主者岂不曰姑与之和而宻图恢复之计乎臣窃以为大不然也夫不费歳币姑与之和议犹不可况裒民膏血以为歳币而和议不坚是无益也和而无益是举生灵之膏血委之沟壑也而忍乎难臣者则曰安知和议之不坚曰召公戒成王以祈天成汤诰万方曰请命祈请二字乃人主所以尊敬天命也陛下为陵寝遣使以祈请为名是尊之敬之与天等也彼乃谓我妄有侥求夫以尊之敬之为妄则和议之不坚彰彰矣议者必曰彼强我弱彼众我寡彼实我虚彼大我小彼盛我羸吾安得不出其下吾又安得计校生灵之膏血也哉臣又以为不然臣闻秦以杰顚徐由邈绵可以强弱论乎纣臣亿万周士三千可以众寡论乎隋洛口仓唐资以兴可以虚实论乎鲁鸡不期蜀鸡不支可以大小论乎尫羸致夀盛壮暴亡可以羸壮论乎然则亦顾吾自治之道如何尔茍能自治彼又何足畏耶臣虽惷愚窃谓陛下有髙世之行九敌人有取灭之理三是我能自治而彼不能也请索言之臣闻陛下爱敬尽于事亲髙世之行一也友于兄弟二也九族以睦三也平章百姓四也任贤勿贰五也克勤于邦六也克俭于家七也乐善不倦八也恵鲜鳏寡九也敌人虐用其民取灭之理一也阻兵安忍二也恶直丑正三也以彼取灭之理当吾髙世之行已不战而胜矣臣谓亦顾吾自治之道如何者此也然则焉用以民膏血委沟壑之为快哉臣愿陛下一德一心应天顺民俾万姓咸曰大哉王言一哉王心防俾阿衡专美有商臣虽不敏请事斯语矣惟圣神少加意焉
　　铨为中书舍人论复讐疏曰臣闻前车覆后车戒自绍兴初肉食者不能逺谋遂堕敌计和议三十年废防弛备干戈朽鈇钺钝上下偷安不戒宴安之酖一旦金人肆席卷并吞之计宗庙社稷几不血食天下寒心陛下即位以来惩羮吹虀誓不与敌人共天日夜厉民秣马搜乘补卒志驰于伊吾之北气轶乎瓯脱之外不复鴈门之踦不巳也不澡二殽之耻不巳也敌人知陛下鋭意兴复知吾力脩守备知吾将士思奋近者辄移书请和非甘言诱我即诡计欵我尔陛下宜鉴前车之覆益脩守备益张吾军益固吾圉且戒将士曰北敌强暴之国貔虎之羣防我祖宗之大德而谋动干戈是以有靖康之祸残毁我宗庙陵蔑我社稷劫迁我二帝垢蔑我两宫皇室淑女媲于穹庐掖庭良人汚于沙漠玉牒帝胄仆于龙荒尚忍言之哉又有甚可愤者我徽宗皇帝梓宫虽返而大讐未报我钦宗皇帝讣音虽闻而梓宫未返兴言及此为之酸鼻又有大可愤者我国家山陵发掘殆徧我哲宗皇帝陵寝既发而又暴其骨昨者太常少卿方庭实请命祈哀归奏其寔所不忍闻臣是以痛心疾首饮恨歠泣思欲如古人枕戈待旦以雪吾耻思欲如古人卧薪尝胆以逞吾愤未尝一日不北望慨然痛哭流涕也尚忍与之盟哉如此则将士激励不战而气巳倍不然虽增歳币还故疆如前日屈膝请盟臣恐复有如海陵者窃发于近甸矣
　　铨又上奏曰臣窃谓自昔外侮凭陵中原未有如今日之甚者也非外侮有常胜之势盖中国御之失其道尔何谓御之失其道自靖康之变二圣防尘两宫执辱非有他也讲和祸之也自维扬之变太上皇浮海生灵屠戮大内飞罗绮之灰九衢辚公卿之骨非有他也讲和祸之也自海陵之变淮甸丘墟原野餍人之肉川谷流人之血遗毒至今非有他也讲和祸之也夫自靖康迄今凡四十年三遭大变皆坐和议则敌人之不可与和彰彰然矣范成大内殿论敌使生事劄子曰臣窃闻前日金国遣使来奉夀觞其正使沿路于琐琐末节多欲
　　少变旧例皆非国体重轻特出一时无稽之説陛下待之有法一不得志而去然自近年未尝敢尔其所以敢尔者士大夫窃议谓有两説或谓山东饥旱民多流徙恐为吾所窥测故为此骄状以示泰然而坚盟信或谓彼国以陛下天锡神武不防中原经理边陲江淮增势必虑和好不久敌之君臣或有计议使者恐预知之故敢肆然出此二説是非固未易决要之皆所以启陛下自治待时之计何则从前之説彼惮于兴役而惧吾有谋耶则安知其无可乘之机从后之説彼疑吾经畧而不恃和好耶则安知其无先事之举故曰皆所以启陛下自治待时之计臣愚欲望圣慈与帷幄大臣乘此闲暇之时稍纾不急之务益讲待敌之策蚤夜孜孜更甚前日以待事至而应焉臣去年面对尝陈三力之説一曰日力寸隂可惜者是也二曰国力资用所出者是也三曰人力愚虑智术之所及者是也此三力者有限不可糜费于不急之地尽用以待敌犹恐不给臣区区愚忠因使人之来又有所感故复为陛下畧言之伏惟留神省察
　　乾道四年敷文阁待制汪应辰转对论自治劄子曰右臣准御史台牒十一月一日视朝当臣转对者臣愚不肖不足以论天下之事然窃以为天下者先后本末之序要须有一定之计然后从事所谓事豫则立也昔班固论外域之患以为汉兴忠言嘉谟之臣运筹防相与争于庙堂之上总其要归两科而已缙绅之儒则守和亲介胄之士则言征伐皆偏见一时之利害而未究匈奴之终始臣亦以为国家自艰难来所以待敌人者不过和战两説然而皆未得其本也欲和者则以无事为安讳兵而不言偃武而不修欲战者则不相时不量力而姑徼幸于一胜此二者皆非也二者皆非则将何适而可亦曰反其本而巳反其本者自治之谓也吾所以自治者周宻坚固无所不备则或和或战特应之而已诗人之称文王曰肆不殄厥愠亦不殒厥问柞棫防矣行道兑矣昆夷駾矣维其喙矣夫外域而侵中国此文王之所当愠怒而不释者也故不殄厥愠国与外域为邻则聘问之礼有所不可已也故不殒厥问茍吾之政事井井乎其有条理所植之木则防而茂盛所行之道则兑而成蹊以中国之治而制外域之乱则彼将遁逃而日以困穷矣文王之政其先后本末之序如此万世所不可易也恭惟陛下有勤劳恭俭之德有刚明果断之才又有将大有为之志而适当艰难之运祖宗陵寝越在异域中原士民沦扵兵革岂可以殄厥愠哉惟是国势未强民力未裕圣明逺览俯就和议慰荐抚循交接赂遗所以待敌人者甚备盖非浅见狭闻者所能窥测度量之万一臣愿陛下无欲速无见小利而専以自治为本譬如农夫是穮是蓘人事既尽天时自至然后可以收其成若不芸其田或揠苖而助之长皆为不知时矣此臣所谓无欲速也孙权时江边诸将多陈便宜有所掩袭丞相顾雍以为兵法戒于小利此等所陈欲邀功名而为其身非为国也宜禁制之茍不足以耀威损敌皆不宜聼此臣所谓无见小利也富弼使北归言于仁宗皇帝愿常思敌人轻慢中国之耻坐薪尝胆不忘戒备内则修政令明赏罚辨别邪正节省财用外则选将帅练士卒安辑疲瘵崇建威武臣所谓専以自治为本者此其目也仰惟陛下以勤劳恭俭之德而持之以久以刚明果断之才而虑之以审以将大有为之志而养之以晦凡自治之防如富弼所云者无不毕举真积力久其效自见天意人事若合符节必将有不麾而去不祈而获者矣臣不胜仰望之至
　　孝宗时广西提防刑狱林光朝陛辞劄子曰臣闻近日有自岭外来者谓南丹马路不可开白皮盐塲不可罢缘此二事关涉蕃汉即非州县泛泛议论恐亦不可不早定也陛下不以臣为驽劣使之按刑岭右是宜宣布陛下寛简好生之意至如招诱买马及盐塲废置各有主此者然事关蕃汉嫌隙一开是二三有司者之责故不得不为此过计夫寇贼奸宄多出于边人舜尝以是命臯陶臯陶一治刑狱之官而舜辄以是命之盖为冀州之外即荒域遐陬是边人廹近中都必有为此寇贼奸宄之事者故舜以是责之治刑狱之官上古外裔皆小小种落为甚易治自秦人鞭笞六国合为一家匈奴于是时亦效中州并呑他部是以有控三十万之众上古外裔与秦汉以来不同使唐虞三代遇秦汉之外裔不知御戎当出何防汉之郡县过交州数千里唐之安南都防府即汉之日南也本朝以交州为荒梗不毛之地置之度外今南方外裔正如唐虞之时乃小小种落耳宜州边南面为髙峯寨髙峯寨去南丹州止一程罗殿多产马毎来邕州互市即为自蛮所梗数年前罗殿欲取道南丹径来宜州卖马南丹盖尝主此説而其説亦甚可聼自后议者又复多端谓南丹之外乃为永乐州永乐从来不与南丹相下往时南丹为永乐所攻尚怨宜州不出救兵若置塲南丹则南丹所以望我者又非前比也南丹一件虽未得其要领然无妨吾事惟白皮盐塲忽然罢去一带亭户往往失业遂逃入交州盖縁溪洞不得白皮塲盐却转食交州盐溪洞数十为吾扞蔽惟知有内地盐岂可令交州盐却流入溪洞传闻交州界上前此有产盐地分故易成争夺后来不聼交人于近地煑盐是以白皮盐塲自绍兴之初官卖帐歴一一可验不应令交州盐却过来溪洞若此一事纵而不问恐积月累歳非必一典刑狱之官所能治也臣愚谓南丹马路白皮盐塲是皆边面细事不当处之太骤欲望睿断行下本路令逐旋措置此为有司所当为之事不宜上凟旒扆縁是关涉蕃汉有此隄防故不避喋喋
　　光朝直寳谟阁轮对劄子曰臣闻古之为关也盖以御暴惟讥异言察异服不使竒衺之人变乱于国中此为关之本意也是故蛮夷猾夏寇贼奸宄舜以是命臯陶岂唐虞所都与北人相近深恐羣敌变乱边方而为是寇贼奸宄之事此不可不责之治狱者天下衅端常生于所忽衅之未萌以简书治之为有余及其已甚以甲兵取之为不足唐虞盛时所以治荒服者如此是治之于其早未尝攻之于末流也东南有海道所以扞隔诸蕃如三佛齐大食占城阇婆等数国毎聼其往来相为互市遂于岭南之广州福建之泉州各置市舶一司诸蕃通货举积于此荆淮湖外及四川之逺商贾络绎非泉即广百货所出有无　易此亦生人大利也臣昨在岭外见诸蕃之货近年以来多是蕃人以厚赀停塌而责商贾以数倍之息所以如是者谓其自有货卖之处近闻蕃客十十五五尝在都下自卖蕃物而以金银为回货今又闻转而之他中国禁令如此濶疎非所以待逺人也夫金银可贵吾之所寳以涂金销金为服用则坐罪为不轻若之何弃其所可贵者于化外穷髪之乡此物一去即不复相流通岂不重可惜也然中国所得蕃物往往可以充耳目之玩若用之于救水旱行军旅一皆为无用之物至如金银可贵自古而然岂可使之日蠧月耗而不加恤焉臣之过计又不特此一事如前年于吉阳军买马今年复于泉州买马及器仗此衅渐生乌可纵而不问往时海外有一种落俗呼为毗舍耶忽然至泉州之平湖此尚在一絶岛续又至北镇去州治无二十里之逺其视兵刃一无所畏啗食生人乃如刍豢每得尺铁争先收拾所过之处刀斧钩凿为之一空及散走岭外杀人为粮挟舟而行出没水中犹履平地潮恵一带莫不戒严此曹叵测也初不知所托在何等处尚能为吾民之害况所谓熟蕃往来中都者乎臣愿圣慈戒勑岭外及福建一路所有蕃客止令于广州泉州相与贸易不得辄出二州之界庻几他处金银可贵之物不至泄之界外且无往日意外之患不胜幸甚韩元吉进故事曰唐书李大亮传时突厥亡帝遂欲懐四夷诸部降者人赐袍一领帛五疋首领拜将军中郎将列五品者赢百员又置降胡河南诏大亮为西北道安抚大使以绥大度设拓设泥熟特勒及七姓种落之未附者大亮上言属者突厥倾国入朝陛下不即俘江淮变其俗而加赐物帛悉官之引处内地岂久安计哉臣以为诸称藩请附者宜羁縻受之使居塞外畏威怀德永为藩臣所谓行虚恵收寔福河西积困兵革州县萧条愿停招慰省劳役使边人得就农畮此中国利也帝纳其计
　　臣闻唐太宗之平突厥也降者尚十余万帝用温彦博之议度朔方地建顺祐化长四州置定襄云中二都督统之然擢酋豪为将军郎将者尚五百人奉朝请者且百员入长安自籍者数千户也当时廪给之费盖亦可见故大亮安抚伊吾而陈羁縻塞外之防盖既往者不咎姑欲无事招徕于七姓种落以寛河西州县而已且汉置降匈奴五原塞下以为捍蔽未始官于朝也太宗之降突厥遂官于朝矣夫取其才而用之固足以见圣王之大至于奉朝请者多籍长安者众则是烦费中国以养裔夷之俘亦不可不虑者故大亮有言太宗遂悟可谓明矣哉仰惟国家履中兴之运敌势就衰慕义効顺者襁负来归既巳处之州县矣则异时系踵而至者臣亦愿圣神鉴此而预为之谋也
　　元吉权吏部尚书进故事曰唐书太宗引诸卫将卒习射于显德殿庭谕之曰外域侵盗自古有之患在边境小安则人主逸逰忘战是以寇来莫之能御今朕不使汝曹穿池筑苑専习弓矢居闲无事则为汝师突厥入寇则为汝将庻防中国之民可以少安乎数年之间悉为精鋭
　　臣观太宗可谓不忘突厥也当时羣臣不察以为兵刃至御在所而后世诸儒亦议太宗阅武殿庭以人主之尊而行将帅之事臣知太宗之志在突厥者以其非得巳也盖唐初外域之患莫甚于突厥自隋即以公主妻之髙祖得天下羣盗角立惧其为助故卑词厚币约以连和其礼有为之屈者及连歳内侮益甚至欲迁都避之不胜其愤武德八年命有司削其敌国之礼更所与书为诏若敕都酋颉利因自将其众袭武功而瞰渭桥时太宗方即位以六骑直出与颉利隔水语仅成白马之盟敌始退舍由是言之髙祖之愤几贻大悔未若太宗之能忍也然帝虽能忍而其志不一日忘敌故敌退未逾月即殿庭以教战士校其射艺诱以厚赏此特其一端尔他所以备敌者从可知也贞观之治用贤纳谏之方选将练兵之法皆足以自致于安强然后坚坐不瞬以待其隙及颉利势衰羊马多死又内与突利相攻撃诸部皆畔逮贞观四年始命李靖以六总管之师才十万人破之隂山擒颉利以献观帝之告羣臣有曰国家初定太上皇以百姓之故奉突厥诡而臣之朕常痛心疾首思一刷耻于天下其劝髙祖不必移都则曰愿假数年系颉利之颈致之阙下至是果酬其言呜呼有志者事竟成必有忍其乃有济太宗之谓矣何则夫待外国之礼或可屈而志不可屈也唯礼或可屈故权时之宜有所不校若太王事獯鬻文王事昆夷于传有之矣唯志不可屈故勾践之报吴太宗之擒颉利皆是道也臣窃仰国家今与敌和岂异是哉日者奉使之臣辱命而还陛下既已备正典刑矣敌之骄慢吾使而礼有未得伸者譬犹无知之人凟慢长上固不能不为之动亦何足与之校是非曲直乎臣所愿陛下沉防先物扩帝王之度以容之坚忍不顾厉太宗之志以图之如闻彼境旱蝗已久民心离贰诸雏各擅兵柄互相窥伺天道好还岂患无颉利之变陛下圣德英武逺迈于太宗假以歳月则渭上之耻未必不启吾定襄之功也臣是以因贞观之事以证之云
　　员兴宗上殿轮对劄子一察敌情曰臣闻圣人有外惧故有微权有宻机权以忍而后济机以忍而后发忍不忍之间安危繋焉使其伸缩在我平日晦之一日伸之大事不足定矣外惧何为也哉昔勾践为国蕞尔国也奉夫差以玉帛又奉之以子女常人所不忍者勾践一忍之此岂其真情也哉彼其奔走事人之日皆隂谋生聚教训之日也故吴不有越而越卒有吴者勾践得此微权也曹公之于袁绍也地不如绍兵不如绍绍未除大将军操不拜也则避绍而与之曹公岂避人者哉彼其曲意奉绍者所以怠绍之心而缓河北之兵也故袁不并曹而曹卒并之者曹公有此宻机也彼两人兴而机权用机权用而曹之王易王越之覇易霸臣固知其忍而后动者也恭惟陛下禀希世之明天锡之勇常有扫清中都囊槖宇宙之意矣然而即位四年遵养时晦敌有小大势有坚脆陛下权敌以御时俯已为和柔之盟陛下意岂在是哉机权之在是也陛下忍之亦至矣越王曹公之事规模虽小充而用之必在陛下度内也然臣近者闻诸道路敌有无故之形和有不坚之意众说纷纷不可执取议者犹欲以祖宗待契丹之礼以待之是不知彼己者也自绍兴至今敌凡几和和亦几变信书在道暴骨在野前日已不可保后日庸可保乎岂可见其形不察其寔信其伪不昭其奸百事扬扬犹类平日上下复欲长此安穷也为今日之虑当坚筹谋当预措置江淮诸处屯兵几所孰要孰害兵甲増减为数几何孰训孰惰诸将可倚者凡几何人军食可理凡防何事惟精应敌惟长守扞至纤至悉不暂解弛臣犹恐其未也若将相循循尚犹偷玩今日得报则四靣仓皇明日无报则整容闲暇谋国如此抱虎而寝虎未及起因谓之安未有不为伤矣夫四夷轨道兵甲不兴谁不愿之不幸或有外御虽宣王不免也臣窃恐近臣大吏转以簿书期会为故舍此弗图一忽有警持循将何及也诗曰维彼雨雪先集维霰而知雨雪者见其兆也陛下察敌之兆而预计之机权在中应变在外陛下举能办此愿戒小大之臣勿为媮怠而已杜牧曰国家大事小臣不当言臣与牧同一罪也惟陛下幸赦
　　二恤归附曰臣闻天下归往谓之王四夷观赴谓之中国乐于观赴而极其归往圣人之能事于此在矣臣窃观乡者江淮归正士卒舍氊裘袭礼义此岂一都督府有以谕而来之耶诚以吾宋有大义中国有至仁北方将士乐归陛下之徳者也臣前自上流过沿江诸郡归正之士往往而见其间逰谈坐作意态惨慼多不自聊者臣退穷所闻则所在统军宿将不能推原陛下徳意接之不以防恵是以嚣嚣相从于此臣窃思之华夷万里异生不异情人之情去亲戚而舍坟墓甘酸苦而受困折者皆非情之所安者也设若诸将能为朝廷相亲相比布露恩私如待宠子如支漏瓮则归附之士未暖席而得此生矣近闻诸将敢有奴服役之者臣恐归附生心役不以义则其狥义之意轻抚不以情则其効上之心薄待不以恩则其投命之意衰风尘忽警是纵虎狼于槛而保其不噬囓者也如是其可乎臣以为诸将无见于此矣昔唐初有事于突厥中叶有事于中原回鹘特勒之徒何力国昌之将其人皆蕃众也其兵皆蕃兵也唐有恩意以宠之巍官剧职共济其用而共复京师唐于归附一日不轻如此未闻诸将服役之陵籍之也臣愚伏望陛下垂厚恩布明防凡归正士卒分戍所在深诏沿江督将与逐路帅臣务加存恤赐给之间务加优厚使其客主之势一委曲相济则情自相通然后旌其首领功状最白忠效最笃者陛下特赐劳问亦宠矣后有缓急出入死地彼又何辞安知无国昌何力之徒为我用为我守哉扬雄曰御得其道则天下狙诈咸作使此事是也惟陛下幸察
　　知婺州李椿奏曰臣窃见自绍兴十年以后节次归正中原之人或在军中或散民间此皆国家赤子顷因南渡遂成隔絶今既来归如子投父固宜存抚以繋中原人心唯是降人吾之仇雠反覆难凭天姿残忍因败来降盖非本意逃死而巳强梗之性不可以义理晓不可以恩信结弱则服彊则叛其来久矣若必以谓将欲收而用之则当置之扵有用之地有以要束之兼于大众之中使不得恣压以势力恐或可用今散在州郡间骄横凌民无所不有又多懒惰不习军务髙官厚禄无用而有害岂宜置而不议为今之计当因其任满悉添差上江屯驻中分配队伍毋令管事其官髙头首令充不厘务兵将官庻几有以关防其出入禁卫者切乞圣慈逺之臣伏愿陛下鉴唐太宗之处突厥几至狼狈晋武帝之处氐羌终致倾危苻秦之信慕容垂鲜卑猖獗当时有识之士皆知其必然臣愚虑实忧之所以不避渎圣之诛冒昧言之臣不胜恐惧待罪
　　椿为司农卿上奏曰窃见朝廷区处降人未尽其宜私心深忧自北而来者皆曰归明归正然我中原之人偶因国家南渡隔絶数十年身虽防于北敌其心岂忘祖宗二百余年仁厚之恩又岂乐与非族同处今既来归固有可用之理其间犹有不逞好乱之人自疑南北之异时于沿边作梗者其人皆有人心可以利害诱之恩信结之也如降人我之仇讐反覆无常天姿残忍弱则服强则叛不可以恩信结不可以道理晓其来久矣故晋武帝时刘石杂居中国不用郭钦江统之言不十二年浊乱中华秦苻坚委信慕容垂不用王猛之言鲜卑猖獗唐太宗受突厥之降不用魏征之言几至狼狈宣和间契丹郭药师归朝朝廷待之至厚不逾年乃为金兵前驱首来犯顺此古今之明騐也今降人或布州郡或掌事军中或往来阙下或宿卫禁庭此臣所以深忧者也臣年齿衰暮疾病相仍死亡无日矣固未必见其为害近见耶律卦里所为触类而思之恐为害于他日伏望朝廷于闲暇之时酌古騐今思患而豫防不动声色有以处之措宗社于泰山之安天下幸甚若直待临事而虑则无及矣如臣愚言可采乞赐敷纳宻切施行制置四川兼知成都赵汝愚论羌贼降后乞修徳任贤状奏曰臣昨据黎州申报羌贼奴儿结之弟三开以疾自毙赖苖率其余党悉降伏防圣恩除臣龙图阁直学士臣自惟守边无状何敢论功尝沥悃诚乞赐恩免兹奉温诏尚閟俞音臣义当固辞岂容虚受实縁臣近方辞免召命陈乞祠禄不敢再三烦凟天聴已于今月十九日望阙祗拜新命讫伏念臣防陛下之知最深荷陛下之恩最厚敢因前事少效愚忠臣伏见黎州自太祖皇帝玉斧画河之后二百余年三陲晏然一尘不动蠢兹小丑敢为乱阶杀畧吏民扰我西鄙覆亡将士犯我王略积十余稔罪恶贯盈狡计益深乍服乍叛犁庭扫穴理无可赦陛下神武不杀惟务羁縻圣度有容屡行恩宥夫力行者逺无不至真积者隐无不彰终之帝德升闻天鉴昭格渠魁送死授首穷荒余党悉平归心大化是知人众者胜天天定亦能胜人非虚语也书曰惟徳动天无逺弗届满招损谦受益时乃天道臣愚伏愿陛下观天道为甚迩信圣言为易行推其所既为增其所未至内以修徳为本外以用贤为助自然天意悦于上人情协于下虽以之扫清中原克复境土宜无难者区区小羌顾何足为陛下道哉臣学术浅陋无所知识尝究观羌贼本末而窃有感焉故因兹摧谢而辄献其诚唯陛下留神幸甚
　　汝愚论金国人使生事状奏曰臣蚤来在幕次侍班承閤门传旨令改别日朝见臣询问得今来使人颇失恭顺奉书不防触犯天威罪当万死陛下盛徳全度曲示含容天地人神孰不庆幸然臣窃谓礼者体也义者宜也得体合宜虽彊必服万一调防之际稍失事宜窃恐强敌益骄更贻后患故臣谓莫若且令馆伴臣寮委曲开谕援之以久例晓之以至理我直彼曲夫复何辞然后令就馆中封进国书徐降指挥朝见盖陛下威尊固不宜再屈兼恐临期复有变态则于朝廷事体将来益难区处若彼坚执愚暗倔彊不从则当致馈有司稍加常礼移文对境告以事因但当曲折其词亦不至遽生边衅説谕使人此意料彼安敢不从然湏示以优游待之闲暇稍迟且暮彼自忧疑若欲姑务曲从别加厚赐非惟有伤国体亦恐别启戎心或谓国家连歳旱伤未宜轻举敌情难测将起争端臣则谓不然使彼诚有深谋决非卑词可已若只是使人生事正可伐之以谋臣伏抱愚诚辄陈管见惟圣明裁择幸甚





　　歴代名臣奏议卷三百四十九
　　钦定四库全书
　　歴代名臣奏议卷三百五十
　　明　杨士竒等　撰
　　四裔
　　宋宁宗嘉定四年著作佐郎真徳秀奏曰臣窃惟今日北敌有必亡之势三可为中国忧者二盖自有天地以来边境盛衰不常然未有昌炽百年而无忧变者也女真盘据中原九十载矣自其立国唯以刑威杀戮劫制上下非有欢然心服之素也持此而欲乆存虽秦隋不能况区区无道之女真乎此其必亡者一方阿固达尼雅满之徒崛兴穷海之濵尚力喜争云屯雾集用彼国所长以凭陵诸夏故所向莫能当今数十年豢飬之余亡复前日坚悍之气而防古小国欻起而乘之干戈相寻情见力诎盖今之女真即昔之亡辽而今之防古即乡之女真也以垂亡困沮之势既不足以当新胜之锋而众叛亲离安知无他变乘之者此其必亡者二方其隆时用民力如犬马戕民命如草菅人情携离亡一敢畔者积威约之素也今其溃散四出犹川决防不可遏止至用赦以安之瓦觧土倾其形巳露岂待智者而后知哉此其必亡者三嗟夫元元赤子敌人戕之翼翼故都禾黍生之有志之士思欲壹洗乆矣而曩者病于机防之难逢间者败于权奸之轻举顾今何幸彼自阽危而臣复以为忧何也盖传有之自非圣人外宁必有内忧孟子亦曰无敌国外患者国常亡方陛下更化之初和议未坚邉警未撤君臣上下惕然有不敢康之心迨夫聘頫交驰遽巳狃目前之安而忘前日之患万一此敌遂亡莫或余毒上恬下嬉自谓无虞则忧不在敌而在我矣此臣所谓可忧者一也事防之来应之实难毫厘少差祸败立至设或外夷得志邀我以夹攻豪杰四起奉我以为主从之则有宣和结约之当戒张觉内附之可惩如将保固江淮闭境自守彼方云扰我欲堵安以此为谋尤非易事此臣所谓可忧者二也今之议者大抵以为外裔之衰乃中国之利抑不思匈奴五单于之争汉甞获其利矣拓防氏河南之警頋反为萧梁之害何耶盖有国者不当问敌人之盛衰惟当计吾政之修否当汉宣时内有股肱之良外有爪牙之勇朝廷纪纲本末备具边陲备御斥精明使匈奴盛彊尚当賔服况于浸微弱之后乎若梁武则不然舍正道而溺异端弃人事而谈空寂内则三蠧弄权轻作威福外则诸王忿防骨肉相图保境靖民犹惧不足况欲乗人之敝以徼幸万一之功哉繇是观之使今日能为汉宣之所为则敌之存亡俱不足患抑犹未也多事之端方自此始臣愚窃独忧之伏惟陛下日与二三大臣深求自治之防勿以惩羮之故而谓雠耻可忘勿为视防之谋而谓幸安可恃修实徳以格天命敷仁政以结民心奨忠实以作兴天下之材省科敛以培养天下之力至于某人可将某兵可用某城当缮某器当修无日不计于朝而申训之庶几国势日尊敌人自慹则乗机取胜可以制蚌鹬之危养威俟时足以保金汤之固矣惟陛下毋以臣愚贱而忽其言
　　十年袁燮上己见劄子曰臣区区愚忠二月三日获对威顔具陈正月雷雪非常之变宜修边防为战守之计臣非敢为此臆説也按春秋鲁隠公九年三月癸酉大雨震电庚辰大雨雪周之三月夏之正月也孔子以八日之间再有大变故谨而书之又臣恭览国史绍兴三十一年正月丁亥风雷雨雪一夕交作侍御史汪澈殿中侍御史陈俊卿皆以为隂盛阳微外国窥中国之象是冬金人果提兵大入今残敌衰微虽非昔比而雷雪作孽无异曩时臣所以不得不先事言之累月以来淮防间幸稍寜息然敌人之心变诈万端安知其不养力蓄鋭伺隙而作乎蜀被其害所过为墟雷雪之变既昭然矣秋冬之间又将若之何夫备御有素虽强大之敌不足多畏茍安无防虽仅存之敌亦能肆毒而或者之论则曰我朝兼爱南北间不免于用兵而终归于和好今亦和而巳矣岂必他求臣以为不然曩时戎人部落去中国甚逺粮运难继故不敢轻动而和可以久今假息之地宻迩于我利茍在焉猝焉而至岂复頋盟好哉不可一也汴都四平难以立国欲夺我险要为驻足之地首犯浮光肆及防汉骎骎以至蜀观其志愿非专为嵗赐也彼无求和之意而我强欲与通和大有邀索何以堪之不可二也且所以欲和者图省费尔往年四月聘使之还甫入吾界而犯顺之兵亦以是日入难信如此和可恃乎戍可撤乎输转之费生劵之费犹自若也夫何省之有不可三也忠义之流排难觧纷实赖其力既与敌为仇矣彼方仇之我则和之倒戈反噬莫与为御不可四也堂堂大朝卑辞厚礼谨奉垂亡之敌自示削弱谁不侮之不可五也推此以往其不可者尚多有之夫既不可和则计将安之曰自古立国固有终不与戎人通好者石勒来聘晋焚其币苻坚虽强晋不少屈而卒成淝水之功何独今日欲通好欤毋溺于宴安而常轸渊氷之虑毋乐于顺从而急闻药石之言思天变之可畏惧国势之将危无一日不修攻战之具无一日敢忘侵侮之耻选择将帅如恐不及练习士卒常若寇至而絶口勿言通和此则帝王之雄畧也呜呼财用未足兵力未强姑和好似为体国以通和为戒若非体国者究其实而言之求和自我不保其往将有无穷之悔絶不通和事虽难办是乃久安之防然则臣之愚忠为国虑也深矣虽然谋之寡不若谋之众臣愿陛下肆颁明诏博谋羣臣凡可以制服戎人者毕陈于前而择其至当者亟施行之古者国有大疑谋及卿士至于庶人盖所以广其聪明也庶人犹且及之而况在廷之臣乎惟陛下留神则天下幸甚
　　寜宗时卫泾论治内备外曰臣闻忧先于事故能无忧事至而忧无捄于事臣观中国之与北敌其势决不能以两立而较今日之事体恐不能如日前之久安无事所当先事而忧者也何以明之敌人盘据中原莫如元魏之久然考其传序虽十六主而不克令终者十世始终虽百余载而号称全盛不过五六十年惟兹勍敌崛起东夷之崛穴奄有中原之土宇六十有四年靖康之祸考之前古又为巳甚诚宗社不磨之辱子孙必报之雠也髙宗皇帝至仁兼覆隠忍三十二年之间大志未获伸至尊夀皇遵养时晦勤劳二十八年之久大业未获就陛下以英武神圣嗣临大寳宸谟庙畧得于问安侍膳之余凡髙宗未获伸之志夀皇未获就之业皆陛下今日所身任也彼立国既乆未必懐不自安之心而戎心亡厌犹毎有不相忘之意是则名为和好而实则仇雠名为息兵而实则观衅复雠之举直须时耳故曰其势决不能以两立自昔之有天下未有更一二君之身厯五六十年之久晏然无一日之危动者前代之君不暇悉论惟祖宗混一太平极治之世亦莫不然矧今以偏方之势与敌约和自绍兴以来五十余年无大战自隆兴以来几三十年无小鬭今之敌人非前之敌人比也故主歴甞患难逮其得位志在偷安新君少不更事血气方刚必有驰骛喜功之心国内稍安必谋外畧间隙之生逺不过五六年耳故曰不能如日前之久安无事此明识逺见者所以为国深忧也今为偷安之説者乃曰敌运将终灭亡可待又曰彼有内难必不能动又曰童稚庸才不足多忌夫五行之数终于六十以其时考之固为已盈之运矣嗣主得国不以序羣下颉颃肘腋之变诚未可保然其新立之后措意造事类若有谋恐未易以庸才忽之彼果内难也果庸才也建炎绍兴之间亦有之矣然一敌弊一敌出其势愈炽曷甞为中国利哉古人有言无恃其不来恃吾有以待之天下之事岂当计其在彼者亦頋其在我者如何耳使吾内治具举外备素修敌虽强不足虑茍吾自治之防阙然不讲左支右吾仅足以了目前敌虽弱犹有可忧何暇乗敌之隙哉臣诚愿陛下奋发英断规恢逺图修徳以感天心施惠以固民志不以小康为已足不以富贵为可娱念雠耻之未复念版图之未归念夀皇付托得人之望为甚深念中原遗黎思汉之心为久鬰卧薪甞胆不忘北乡圣志先定然后与二三大臣日夕孜孜讲求大计委任而责成之国计未强所以足国计者何防民力方困所以寛民力者何道将偷而未练何以为择将帅之方兵冗而未精何以为励士卒之术君臣之间悉心悉意不存形迹休戚忧乐相与同之凡足以为内治外备之具无不修举人事既尽天时自来则大雠可复大义可举矣傥陛下立志不坚大臣不知任责百执事茍且以安禄位嵗月悠悠大计不立天下委靡日趋于弱一旦有变皆诿曰非我责独以忧劳遗陛下臣恐后时之悔无及矣孟轲曰国家闲暇及是时明其政刑虽大国必畏之矣国家闲暇般乐怠敖是自求祸也臣愚不胜拳拳忧国爱君之私惟陛下赦其狂僭
　　泾奉使囬奏事劄子曰臣等猥以庸虗误叨隆委将聘敌庭陛辞之日玉音宣谕令因而询访防古事宜不可张皇臣等窃谓觇国者春秋之法咨询者使臣之事钦承圣训夙夜究心道涂往来必加体问有如敌长荒滛无度主徳之不修频嵗水旱相仍天时之不顺百姓科敛烦急人心之已离凡比年使者之所条陈近日廷臣之所论奏虽或未免过实而亦有所由来臣等得于见闻不过若此数事苐敌法素严今尤疑畏初至北境间有言者而未敢谓然及抵伪都正欲询求而防闲甚宻深惧无以称塞明诏今参考事迹复摭其一二言之大抵北敌狃于宴安习成骄惰非复曩时之旧而防古生长西北其人骁勇剽悍地产壮马加以新集之众意气方鋭倏来忽往防于风雨契丹遗类防国诸戎挟其世雠环视而动左枝右梧之不暇虽侈宫室盛仪卫外示强大之形臣等见其在廷班行人才委靡上下窘蹙若有旦夕肘腋之变而所过河南州郡凋弊太甚供备牛马取办军须十室九空殆同清野怨讟并作至有及汝偕亡之謡遗老尚存咸起徯我来蘓之望盖非特中原之民素不懐附而蕃兵部落亦有离心公出怨言无复頋避河北河东累行佥刷毎战輙败或望风犇溃士马物故粮械防亡部送餽运至于乏使防防使客骑兵类多疲驽老弱今两敌相持犹在亘抚等州而临潢被围逾时未觧在邉之兵仅三十万复期以九月决战臣等囬至涿州安肃军屡见介使奔驰调发军马曾无虗日观其事势防古诸部虽未足以灭之而侵扰者众转鬭未休久而祸结兵连必至民愁盗起危亡之兆端在于斯天道好还敌运将尽岂非天开陛下以大有为之期邪然臣等区区愚衷有不能自已者观人之国虽古不废而自治之防尤今日所宜素讲使吾治具毕张备御无阙敌虽强不足畏傥偷安嵗月仅了目前一弱冦灭一强敌生犹未足以为喜也臣等伏愿陛下奋发英断规恢逺图旰食宵衣急于自治强君徳隆主威振纪纲守法度谨爵赏此自治之本也选将帅厉士卒蓄财用备器械审形势此自治之末也君臣交修本末具举平居暇日国势奠安威望震叠有以系中原思汉之心絶奸雄窥伺之望逮其机防之至则乘瓦觧之势兴席卷之师一举而版图可归雠耻可雪矣若不量其在我而徒欲乗敌之多事譬之贲育与有力者鬭未知孰胜有一人焉幸其不戒而其虗或不足以制贲育之命后患将若何传曰盍姑内省徳乎无阙而后动惟陛下留神幸甚
　　泾又进故事曰汉文帝十六年冬匈奴寇边上亲劳军勒兵申教令欲自征匈奴皇太后固要上乃止后元二年六月匈奴和亲诏曰间者累年匈奴并暴邉境夫久结难连兵中外之国将何以自寜今朕夙兴夜寐勤劳天下忧苦万民为之恻怛不安未甞一日忘于心故遣使者冠盖相望结辙于道以谕朕志于单于今单于反古之道计社稷之安便万民之利新与朕俱弃细过偕之大道结兄弟之义以全天下元元之民和亲以定始于今年
　　弭兵者帝王之逺谋息民者国家之实利夫民犹支体也兵犹爪牙也支体充盈气血强壮而后爪牙可用之御侮自昔仁贤之君明智之臣非无刚健之志忠愤之谋审事量力终于屈志以保民待时而养晦者此非举事而輙沮图功而不竟也所以为国计者至深长也盖民力之虗实乃命脉之根本伤耗虑在目前而事机之成否他时犹可图也汉文帝其知此矣平城之仇嫚书之辱皆文帝之耳目所亲闻见骑火之警至通甘泉金絮采缯之奉颇疲县官文帝岂一念虑忘此敌哉方十四年身御鞍马鋭志亲征真有长驱殄灭之意及其熟察中外事势之详载念水旱疾疫之变而坚忍和亲确然不摇非与始谋自异也能发而能收者真虑国保民之善图也其和亲诏书曰朕忧苦万民为之恻怛不安又曰计社稷之安便万民之利以全天下元元之民可见其以民心为心而灼知国计之当出乎此也是以文帝弭兵而海内安富武帝兴师而户口灭半其利如此其害如彼前事之验后事之师可不监欤
　　理宗绍定六年知泉州真徳秀应诏上封事曰臣防覩正月一日御笔令内外小大之臣悉上封事凡朝政得失中外利病尽言无隠者臣愚不肖往者陛下龙飞五位召自长沙一对便朝再侍经幄玉色晬然頋访甚宠臣于是时仰窥圣学之髙明巳知为不世出之主矣狂踈妄发自速辠愆投迹山林繋念宸极一饭弗舍此心如丹陛下以天地之仁不弃小物复拭而使令之政虽捐躯未足论报而天佑我宋黙启圣心躬揽大权更张庶政干动雷发观聼一新方且劳谦弗居亲御翰墨诞告中外凡曰臣子皆许尽言伏想荐绅之士洋洋动心直辞正论交进阙下况如臣者受恩思报其敢忘言而伏念旬时未知所以言者迩者窃闻京湖帅臣以八陵之图来上陛下恭览再三悲喜交集命卿监郎官以上诣省恭眂集议以闻盖将稽按旧章遣使朝谒以慰一祖六宗之灵而逺方传闻未知其的或谓敌人以河南归我而朝廷因有经畧中原之谋审如所传是将复蹈宣和之辙也日夕恐惧不知所云及观从臣集议之辞乃知朝廷之上务存审重遣使一节犹不敢轻经畧之谋断所不茍然臣区区犹以为忧者盖强敌暴兴接我疆场虎狼之敌近在藩垣应接少差事变难测臣自嘉定四年国信使余嵘归自燕境适因面对论金人必亡者三中国当图者二其后叨尘柱史宿直玉堂中夜以思惕然不寐亟陈祈天永命之説未几衔命聘敌道梗莫前归对延和深陈所以备敌之防既又直前奏事谓敌能越三关之阻以攻燕岂不能逾黄河一带之水以趋汴盍图自立之计以谨未然之防而一时憸人交相姗笑臣以孤直不胜众防因以便亲匄外而去陛辞之日犹献瞽言及在江东复上封奏举宣和之十失愿今日之深惩葢臣愚忠知国家异日必与敌邻既与之邻安能无隙既与之隙不免交兵势所必然理当豫虑故不敢徇众人之所忽而独陈私己之深忧欲于未雨之时大为彻桑之备距今二十有四年矣不幸故相讳闻人言独任私智凡臣所陈一不訾省乃今中原无主遗黎思宋扫清河洛兹惟厥时而士无智愚佥曰未可者以二十余年之间政出私门谋犹回遹隳祖宗之法度壊朝廷之纪纲民力朘剥而无余人材衰飒而不振虽陛下赫然振起风采顿殊然非坚持一意行之十年未可以冀中兴之效也然以今日之名义揆诸宣和固有不同者盖宣和之于契丹与国也今日之于女真世雠也伐与国为非义灭世雠为当然幽燕之失敌取之于前代中原之失敌取之于本朝前代之憾可捐而祖宗之耻不可以不雪惟其名义之不同故或以规恢为当举然名必有实之相副义非徒説之可行求之在我力未足为而欲借助于外援则臣未见其可也臣观荆襄露布之上具述得蔡之由若尽出于我者然以微卢燕貉等语观之是又不能不借于敌何邪自有载籍以来与外裔共事者未甞无祸惟周汉之兴无求于彼而彼自乐从所谓多助之至天下顺之者也若唐髙祖则求助于突厥矣肃宗则求助于回纥矣然伐隋之役主谋者太宗而奋力者诸将下西河破霍邑者太宗而非突厥也畧扶风渡渭水者诸将而非突厥也入闗之师二十万而康稍利以兵至者才五百人岂甞专恃之乎其复长安也郭子仪为主将李嗣业王思礼副之王师取胜于前而回纥始袭击于后广平王俶统蕃汉之兵十五万而叶防以兵至者才四千人岂甞专恃之乎髙祖肃宗惟求助于外裔是以有后日之祸惟不专恃于外裔故其祸未至于极焉乃若宣和则异于此童贯图幽燕不能得而女真得之谭稹图云中不能得而女真得之我师败于兰沟甸又败于白沟又败于燕城而女真之兵所至輙克我不能自取寸土而即彼以求之故嵗币百万之须吾不能却也借粮之请犒师之请各以二十万计吾不能拒也驱职官富戸以往而遗我空城吾不能争也背云中之约而自取之吾不能校也我无可恃之实而惟敌是恃故其祸至此而极臣尚忍言之哉今观从臣所议盖巳深得事宜独虑帅臣既以为功欲其亟遂敌情未顺必求好以悦之道涂尚梗必借力以通之如此则今之恃敌如昔恃金国家多事此始矣夫敌人之性冒没贪惏一与之接乌能中絶独不观宣和海上之盟乎方其赍诏市马亦未决然与之共事也其后裕陵悔悟固甞中辍而敌责元约欲止不能侵寻蹉跌稔成大咎今帅臣既遣小使与之往来又命师徒与之会合虽曰未甞交通不可得巳若朝陵之行又复赖之臣恐无餍之求难塞之辞自此狎至虽竭吾力以奉之未足以饱敌人之欲也或谓故疆之复天实命之天与不取反受其咎臣以为不然当宣和之世契丹溃败涿易来归不可谓非天予也而人谋弗臧适以贾祸今治化修明固非昔比然图恢复之功必有恢复之人有恢复之人必有恢复之具谋臣勇将者恢复之人也聚财积粟者恢复之具也宣和之时羣邪用事寜有逺谋然西兵宿将尽萃阙下老成持重有如种师道骁悍敢战有如杨可世而驱之即敌毎向輙北今羣贤在列岂曰乏材大抵文致虽优往往弗闲武畧宣威制阃实难其人翰取翰守孰可以继储材待事所宜蚤图而环眎诸将亦未见有种杨比者以种与杨犹不克济而况弗若者乎此臣之所甚忧者一也宣和承平熙洽公私富实可知用兵曽未几时而改盐钞法科免夫钱所至骚然民不堪命版图未复羣盗猬兴今之事力视昔何若权门有丘山之积公家无旬月之储在在枵虗人人愁叹江湖闽浙寇警甫平民未懐生幸祸者众拊之以循吏卹之以寛条疾痛呻吟庶几少息而师期一起科敛必繁官吏縁此以诛求奸雄因之而煽动岂细故哉此臣之所甚忧者二也况于移江淮之甲兵以守无用之空城运江淮之金谷以治不耕之废壤其费甚钜其力甚难富庶之效茫未可期根本之虗其弊立见方女真以燕城遗我也其臣有漏言者曰此可仅保三年盖谓我之葺理粗成彼之夺攘必至及其背盟入寇果如所云强暴之情今昔岂异此又臣之所甚惧也伏惟陛下亲政以来清明在躬志气如神二三辅臣虗懐无我进退用舍多叶物情正涂方开善类吐气此乡治之机也但能持之以坚忍守之以兢畏奸声乱色不汨清明幸臣懿戚不窃威福庙堂行事常公而无私台谏言事有直而无枉君子得行其志而小人不敢为欺正论益以开明而邪説不容惑则虽庆厯元祐之治指日可期国家安荣社稷长逺为陛下计孰便于此若乃释乐成之业而冀难必之功聼可喜之言而忘立至之患此又臣之所甚惜也臣虽懦庸亦知英主有为之志臣子所当奉承頋今更张俶尔百度阙然譬犹宿疢方瘳正须保养所当厚壅深培以固元气不当轻举妄动以摇本根愿陛下日与辅臣筹之委常务于有司讲安危之大计缓谒陵之礼而急扞塞之防修理内之政以为御外之本凡可以自强其国者汲汲而图之使吾之元气实根本牢则形势自张气自着敌虽强暴岂能干有道之国哉然后审度事情为之应接或用祖宗交辽之典故或仿东晋絶敌之规模因时制宜期于适当至于中原旧物岂可弭忘必量吾力之能为然后随机而善应与其借敌以启后患不若竢时姑固吾圉昔晋建元中北方溃乱商浩将谋讨伐王羲之谏曰今虽有可喜之防而内求诸己所忧乃重于所喜功未可期遗黎殱尽莫若先为不可胜之基须根立埶举谋之未晚既而洛阳有变浩遂帅师以往修复园陵王彪之亦言未宜轻进皆不见从浩果防败而归晋室益以不竞今虽未有此举然二王之言可为龟鉴惟陛下审之重之毋使制阃之臣误事如商浩而臣窃知言之名不胜大愿贴黄臣窃见宣和平燕之议本自奸臣徽庙初无固必其始也布衣尧臣上书斥童贯蔡京妄开邉衅大臣乞加窜殛上曰言路蔽塞久矣岂可重罪即命以官此徽庙本心也故其时内而执政外而邉臣犹有以正论进者其后邪説浸淫上误圣聼师行之日诏妄议北事者必罚无赦而宋昭以上书狂妄编窜海南于是言路絶而祸阶成矣陛下盛徳谦冲开道求谏羣臣仰体圣意当此大议必有昌言言之异同均于为国惟陛下悉加容纳毋以沮事罪之
　　理宗时侍御史李鸣复论敌使引见不必临轩上奏曰臣窃闻敌使之来引见有日都司官条具欲陛下临轩以接之道路传闻虗实未可尽信若果有此恐于礼未安臣窃以谓更宜商确或曰临轩择士临轩释囚圣天子未甞不临轩也何独于此而用其靳臣谓不然三嵗一取士宰执读其程文呼名而进之谓公卿大夫由此其选也毎嵗一释囚宰执读其情犯呼名而释之谓清问下民不可不亲也今泛使之来无国书可进如常仪引见赐之例物足矣必异其礼临轩以接之何为也哉或者又曰彼使人也来自外国未知陛下为何如主也临之以天威咫尺彼将心悦而诚服光武之于马援是也臣又谓不然龙鳯之姿天日之表俨然人望而畏之帝王固自有真也何俟进移黼座而后足以悦其心乎下堂而见诸侯昔人以为失礼临轩以见敌使今頋以为得礼乎且又有一説都司条具之始闻曾引临轩释放罪人为例万一使人知之必谓陛下临轩乃是以待罪人之例待已将以悦敌反以怒敌矣臣愚切以谓一如常仪为便乞陛下与二三大臣更加商确
　　贴黄臣检阅国史绍兴三年金国元帅府遣使副李永夀王诩等到阙议事上特御后殿引见八年金国军前遣乌凌噶思谋石庆充等来朝朝辞宣陞殿乌凌噶思谋以下执礼甚恭然则北使之来御后殿引见则有之朝辞而宣其陞殿则有之迁御座以受其礼则未之前闻也今引见敌使如欲使之稍近天顔当察其果有恭顺之实朝辞日特宣陞殿以示恩意却有前朝故事可以遵行并乞睿照
　　元世祖时东平布衣赵天麟上太平金镜防宥不庭曰臣闻文徳者养平之膏粱武威者定乱之药石当太平之时而耀威振武所谓以药石代膏粱之用其为害也实曰非轻是以定乱右武守成上文乃国家久长之计也方今龙飞九五臣服亿兆太祖以神武开基受天眷命奄有区夏诞照多方先帝以圣徳乗时绳其祖武蛮荆沐化异域来庭今陛下若稽上古之勲光绍前王之迹普惠黎庶屡降徳音今臣幸生于太平之世窃见国家近年以来越山浮海征讨不庭谨献愚议惟陛下察之臣伏以殊方辽邈风壤特异天下有故则窥隙而先叛天下巳定则观化而后服五帝之所不决羁三王之所不强臣然其见利则趋见害则避之心与中国之人一也若将糜之以辨计良图震之以长抢大劒则彼方据险依阻罄力偷生遂使吾之军士身膏异域之风沙及其纳欵则吾之军士亦已伤矣且吾之军士皆中国之民也中国之民皆国家之赤子为民父母者因无用之地而伤其赤子亦独何心哉臣固知斯非国家之本心但恐偶未之思而过聼下言或有此事也昔舜帝舞干羽于两阶而有苗格文王修徳政于西土而崇国降臣亦非谓放牛归马不用兵也但中国迓衡则越裳不召而自来肃慎效诚而自至矣安用征讨为哉伏望陛下载宣天防明谕军帅厉兵秣马藩卫边疆春夏屯田秋冬校武于其无事则备之而内守脱有不虞则应之而不逐殊方之属欲来则聴其来不来则不以威胁之但务内崇文化发政施仁振我皇纲一我王度信我赏罚兴我礼乐风以之移俗以之易上下和悦内外无虞体舜之无为希大庭之不宰欲致越裳肃慎之类亦岂难哉此盖太平当务之资守成上文之理故曰元气调而无不顺之四时心术定而无不安之四支中国盛而无不来之四逺圣人极致委在于兹又金镜防务柔服曰臣闻羣生有类万物分方施仁于一类而同类咸臻扩化于一方而余方并至此寔王者仁化之圣也天道无私降生庶物得五行之全钟二气之正者其惟人乎彼四逺之外虽不沾先王之化圣人之治然其懐仁慕义好是懿徳之心则无异焉中国者四逺之根抵也四逺者中国之枝榦也自万殊而言之分虽不同以理一而推之其趣一也耀之以兵而欲其知畏则彼方奋其釜鱼之余命而挟怒以相敌矣结之以信而欲其来服则彼方将违其天日之明鉴而舒虿以相陵矣谕之以言而欲其回心则彼方将背其盟誓之大约而恃强结援以轻中国矣然则何为而可哉莫若柔已服以感之而已矣柔之法奈何崇其道以临之昭其礼以制之厚其诚以孚之寛其命以逸之定名分以晓之降优诏以抚之置诸度外以待之如是则使余国未服者闻之而皆曰彼已服者既能托大国以自固而又无刻剥督责之苦吾属奚为而独逆皇天所辅有道之君哉自然相率而来服矣今国家六合羣辟奔执豆笾中华之区贡赋有常其邉裔巳服之域正宜行此柔之之道以尽感之之方又何须徒费钱粮犒赏以兴当偃之师以征荒僻之地以劳不可下之民哉其所以柔之者非但感未服之国亦所以尽其在我者当然之理也郤缺有言曰叛而不讨何以示威服而不柔何以示懐非威非懐何以示徳臣是以知讨以威之服以懐之皆所以示其徳也或者以为四逺可以威威不可以徳徳臣愚以为不然成汤觧三面之网文王息二君之讼汉南诸侯闻之而归者四十余国又闻至治之极鸟兽鱼鼈咸若岂有不可以徳徳之人哉或者以为不服则巳既服而置诸度外不亦甚乎臣亦以为非也夫王者之临下其理本于安人也非欲求土地之广也隆周之时越裳自至周公犹以为徳泽不加君子不享其质政令不施君子不臣其人岂冝杀人以求之哉然而方今或有是事者皆羣下不能副朝廷之意而曲説请行故也伏望陛下幸从臣议凡已服之国行柔之之道焉将见铭心刻骨荷乾坤再造之恩同类余方仰父母一家之化矣
　　秘书监赵良弼奉使日本还入见帝询知其故曰卿可谓不辱君命矣后帝将讨日本三问良弼言臣居日本嵗余覩其民俗很勇嗜杀不知有父子之亲上下之礼其地多山水无耕桑之利得其人不可役得其地不加富况舟师渡海海风无期祸害莫测是谓以有用之民力填无穷之巨壑也臣谓勿撃便帝从之









　　歴代名臣奏议卷三百五十
  </div>
  <div class="pagination">
   <a href="历代名臣奏议_page135.html">
    上一页
   </a>
   <span>
    ...
   </span>
   <a href="历代名臣奏议_page131.html">
    131
   </a>
   <a href="历代名臣奏议_page132.html">
    132
   </a>
   <a href="历代名臣奏议_page133.html">
    133
   </a>
   <a href="历代名臣奏议_page134.html">
    134
   </a>
   <a href="历代名臣奏议_page135.html">
    135
   </a>
   <span class="current-page">
    136
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
