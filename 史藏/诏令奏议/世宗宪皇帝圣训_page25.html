<!DOCTYPE html>
<html>
<head>
    <meta charset="UTF-8">
    <title>世宗宪皇帝圣训 - 第 25 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝圣训 - 第 25 页/共 37 页</h1>
    <div class="content">　　上天之嘉祥福应乎今岁元旦时雪既有其兆当益加奋励朝夕修省以成此瑞庆我君臣其共勉之
　　雍正十三年乙卯正月壬辰
　　上谕内阁朕每见天下督抚有司等于人命盗案查审定拟时曲为开脱以行其妇寺之仁意谓宽宥一人可以种阴德于防防之中不知君与臣皆任教养斯民之责平时不能殚教养之道使之不陷于重辟在吾君臣已有不得辞之过然尚属伊等干犯法纪自取其罪国家设立科条原以禁暴除奸使人共守非可枉法市恩是故刑罚之设乃不得已而然至于水旱灾荒天时有不齐之数鳏寡孤独人生有所遇之穷彼宁塡沟壑而不肻为匪者率皆良民似此无辜之赤子不幸而遭值困阨朕以牧养斯民之任寄之天下督抚有司而不能保护抚绥登之袵席乃视同秦越听其饥饿流离此孟子所谓受牧牛羊立而视其死者
　　天高听卑必加重谴而顾欲于命盗案中曲活一二有罪之人以冀幸邀福报何识见顚倒一至此乎朕望天下督抚董率有司屏弃虚文敦尚实政平时则劝农教稼辟地垦荒崇俭黜奢储粮积粟以立其根本偶遇旱潦即据实奏闻殚心区画俾泽中鸿雁共庆乐郊有此济人利物之功方不负父母斯民之职较之曲活一二罪人者相去奚啻霄壤耶至于乐善好施史称义举扶危济困人有同心周礼以六行教万民孝友睦婣而继以任恤可见任恤之道与孝友竝重也邻里乡党之间原有休戚相关之谊以己之有余济人之不足在我本为不多之费而在人已为当厄之施况民有秉彜自然观感兴起众擎易举利益孔多从来积善之家必有余庆一人行善则庆在一家众人行善则庆在众姓果然风俗淳良号称仁里则和气致祥天道之感应捷于影响凡水旱灾祲之戾气悉变为五风十雨之休征矣然兴仁乐善者乃乡隣长厚之风而鼓舞旌扬者则大吏有司之责如所属内有绅衿士庶惠爱乡闾力行善事该督抚等当优礼褒嘉加意培植以表扬之应题请者即行题请将朕此旨刋刻颁布务使远乡僻壤人人知悉





　　大清世宗敬天昌运建中表正文武英明寛仁信毅大孝至诚宪皇帝圣训卷二十
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十一
　　励将士
　　雍正元年癸卯正月辛巳
　　上谕提督国家武功赫濯绥靖区夏用资专阃统率全省将士俾黎庶諴和疆圉宁谧提督之任綦重矣当兹海宇承平士卒狃于宴安不以兵革为事相沿日久营伍渐弛非所以肃军政饬戎行也尔等皆系
　　皇考简用节钺之大臣尤宜恪遵令典倡率所属将弁简阅卒伍整理器械操演技勇平时讨论军实训练精勤乃称节制之师折冲御侮庶几有僃无患矣夫储粮裕饷所以足兵食壮干城非为饱一人之私槖也乃虚名冒饷侵渔扣克视为故常以致朝廷恤兵养士之典止供将吏肥家之计居心多欲自难弹压下僚驭众寡恩何以振兴士气提臣职任拊循果能廉正自持无虚给饷俾士饱马腾有不感激思奋者乎至山海要区得人最重尔身为大帅凡将佐偏禆果其智勇素着才技优长肃纪律而辑兵民歴有成绩之员或军政荐举或破格题请皆当予以优擢如本系庸劣之弁徇情面受贿赂始则权宜委任旋复列名保奏不特冒干名器必致贻误地方滥用匪人之咎其能逃于功令乎且设兵所以卫民文武官属殊途而辖兵爱民均有责焉如各执己见不相和协势必有纵兵虐民挟制长吏以逞威作奸者在文臣岂容辞咎而提臣统领水陆重师管辖不严调剂不力致文武抗衡兵民异视责更难逭书曰同寅协恭和衷哉尔当一秉虚公和衷办事严饬将弁于所属汛地实心捍卫勤缉奸宄俾居民安堵无虞地方咸受其利益尔等皆勤劳素着効力年久之人
　　皇考屡加拔擢洊膺斯任朕祗遵成宪优遇大臣保全终始尔等其各抒忠悃以无负朕爱养兵民之至意其总兵副将叅游等官各有谕旨尔亦应详细体察同心协力共相防励靖共尔位永奠封疆
　　是日
　　上谕总兵官国家幅陨广大凡岩疆重鎭关塞要害之地设立总兵俾之鎭守上承督臣之节制下树将弁之表率辑兵安民厥任綦重居是官者当以宁谧地方为念严饬官兵廵缉奸宄傥有匪务必穷尽根株使宵小无从潜匿良民得以宁居若平时漫无觉察日久必致蔓延绸缪未雨之谓何武臣虽不干民事然保障捍衞责有攸归守此方即当轸念此方之民毋得视之膜外纵兵肆扰至文武职任虽分尽心王事则一彼此和衷同心共济自不致贻误公事况揆文振武经术同源善于恤兵必善于爱民尚何至纵兵虐民失国家设兵衞民之意乎总兵统辖营汛甚多当以训练为先嫺骑射整队伍僃器械限期校阅勤惰严分赏罚明而军政肃隐然一长城矣所属将弁兵丁智勇超羣则立登荐剡武艺精熟则特拔戎行以之鼓励军士犹有古良将风焉兵之所需粮饷最重给粮而扣克则师旅有枵腹之忧缺兵而不补则营伍有空虚之患总兵率先洁己严饬偏裨毋得久悬兵缺以恣侵渔毋得克减额粮以肥囊槖则兵籍无虚士气益奋有不收臂指之效者乎至于驭兵之道务在寛严得中过寛则兵以怠玩而生骄过严则兵以拘迫而滋怨能于严明之中隐寓爱恤之意庶几上下一心忠义自奋此又在尔鎭臣之善为运用者也仰惟
　　皇考垂诫提鎭诸臣有曰韬钤宜裕纪律宜明拊循宜至训练宜精又曰文武辑睦毋相抗衡军民调剂各得其平煌煌
　　天语勒于箴规久矣尔等皆系
　　皇考简畀之人果能实心力行不致始勤终怠上负圣训朕心嘉乃成绩必懋锡殊典如其徒拥厚禄虚縻尔位既无益于兵民致有乖于令典国法森严朕不尔贷也
　　是日
　　上谕副将叅将游击等官朕惟国家兵制凡疆宇要地既提督总兵统率鎭守又设副将叅游分列营伍递相
　　钤辖盖从古治兵有大帅必有偏裨所以宣扬威武协赞军机收指臂之效奠磐石之安也尔等所属地形有险易兵数有多寡各宜预定练兵之法亲校骑射严试技勇简拔骁鋭更换老羸务令一营士卒人材雄健武艺精嫺又时教以行阵使之歩伐进退井然有法日演月习气壮心齐自成有制之师而无难折冲御侮矣乃有不肖将弁不勤训练按籍徒有虚名责效毫无实济营伍废弛为害最大究其弊由于将弁之贪利而废法一在冒虚粮而兵无实数一在克月粮而兵有怨心上亏天家之粮饷下朘穷卒之脂膏身司戎务而不能廉正以服众虽日示训练之法谁为之踊跃用命乎尔等遇有兵丁空缺即选力勇技精者补足队伍至于马歩各粮按期领给不得克减分毫古之良将多以爱恤士卒克建肤功投醪挟纩之风尔等宜知向慕焉官军之协守一方所以捍衞一方之百姓故曰设兵以衞民也防乱于未萌缉奸于已发俾居民安家乐业共享升平自然受兵之利而不受兵之害傥或约束不严纵兵肆虐诱赌放债恃强夺利甚至地方小警漫不防御缉捕以致奸宄滋蔓徒卸责于有司文武失和秦越相视殊背国家设兵鎭守之意律法具在罪有攸归至于尔等简用督抚中军责任匪轻尤宜洁己奉公恪遵法纪至都司守僃千总把总等员各有城守汛防之责亦宜努力称职自奋功名朕念尔等曾受
　　皇考选擢之恩自应保守前劳力图后効果能整饬戎伍允着干城之望朕自不惜宠以崇阶傥若废隳武僃侵渔糗刍甚且妄执武官不惜死之言恣意逞威虐民生事为害于地方王法森严决难轻贷
　　四月丁卯
　　上谕领侍衞内大臣八旗大臣等国家武僃关系重大尔等皆有训兵责任昔
　　皇考常躬率士卒寓训练于较猎之中
　　皇考骑射超伦士卒无不钦服各相鼓励竝非尔等训练所致朕不能企及
　　皇考则训练之事惟尔等是赖但训练士卒有实心操习者亦有虚应故事者若尔等按期较射以图塞责不过闲谈饮茶而散则不但徒劳军士尔等亦徒多徃返何益之有此皆朕居藩邸时素所深知者尔等能尽职朕必全尔等顔面尔等亦宜全朕继述之孝思嗣后尔等务宜实心训练比来军士生计稍艰
　　皇考教养六十余年
　　恩赉频施无不周僃以天下之正供赡养兵丁如此外再欲加増钱粮亦恐难给兵丁生计之艰其故虽多大抵因奢侈所致尔等皆管辖兵丁之人应将平素守分者加以优奬奢侈者加以训饬则自知惩劝矣此事一时亦难移易朕与尔等约以三年为期如三年后仍不能改尔等之罪不止罢黜且一经罢黜勿希复用彼时勿更怨望
　　六月乙亥
　　上谕领侍卫内大臣八旗都统等附近京畿等处驻防八旗官员兵丁内尽有曽经出征効力者伊等竝无陞转之处应选其汉仗好人去得劳绩宣著者给与陞阶着公同防议具奏
　　九月辛卯
　　上谕湖广总督杨宗仁天下緑旗兵丁大率十分中有二三分空粮为专阃大臣及将弁等所侵冒而老弱残疾不能骑射者复充当兵数徒令国家钱粮费于无用之地夫武僃关系重大额设兵数不特缓急恃以为用竝借以防缉盗贼守护城汛岂可任听将弁挑选随丁一无拘限今奉天等处将军副都统官员俱令酌选数名著为定额其提督总兵以下等官亦宜照例酌定各于该管兵内查有不堪者亟应沙汰选择年力精壮汉仗雄伟者顶补嗣后营伍骑射须时加操演火器营兵在春秋二季操演水师营兵在战操演其安营布阵进退作止之法务令精熟盔甲器械只等项务令坚固沿途守望烟墩之兵量増数名酌计几墩令千把等员轮流分辖不时稽察至山谷林麓近江滨海险僻处所或有匪类潜藏亦未可定应派委叅游以下二员领兵四十名时徃廵哨更须严饬所领兵丁经过地方毋许骚扰兵丁内有实能効力弓马嫺熟者遇有把总缺出即行録用以示鼓励其懒惰刁悍者严行责革以彰法纪从前把总一缺提鎭将弁每将家丁及同乡戚属虚冒钱粮毫无劳绩者朦混占补似此何以服士卒之心今限一年内彻底肃清傥不遵谕旨仍蹈前辙定将该管大臣及将弁等从重治罪尔封疆大吏各宜敬凛毋忽
　　雍正三年乙巳五月壬寅
　　上谕直省提鎭等我
　　皇考圣祖仁皇帝优待武臣恩眷之隆自昔希比诸武臣感激恩宠遇事奋力効命但平日居官砥砺操守抚恤兵民之道尚多不及夫为将弁者虽贵乎材勇然使有冲锋破阵之才而不能洁己爱人抚绥士众或至扣克贪婪人罹其害则与盗贼何异彼盗贼之肆行刧掠不恤身命何尝不勇惟因利人财物遂谓之为盗贼而法在必诛勇不足称即为可耻凡尔武臣务须廉洁持躬奉法循令恤兵爱民绥辑地方遵国宪正所以重身家也设或婪财贪利横生事端致干法网则地方既滋扰害而法所不容国家又失一勇力有用之材岂不可惜是知心存报国最在平日之爱恤兵民安静守分耳若至生事扰害之后虽或捐躯亦何所补从前纵有微劳亦不足以赎此日之罪愆矣尔将弁当各轻目前小利勉为国家梁栋垂名竹帛以图光前裕后之功业可也勉之戒之勿负朕谆谆告诫之意
　　十二月乙酉
　　上谕兵部朕君临万方中外一体有功必赏有罪必惩初无偏党之心亦竝不存依违之见前以罗卜藏丹津潜行悖逆谋扰边陲朕命将出师用彰天讨满洲緑旗汉土官兵皆能奋勇争先克成懋绩论功行赏恩所宜施乃年羮尧以私昵人员冒滥入册以致緑旗官兵议叙至今驳查未定而土司功册亦因之暂停朕心深为悯念夫土司非比内地凡所遣调目兵皆预定名数按名随师无从虚冒其功绩等第必当详确稽查如四川属之瓦斯杂谷二土司部下目兵与三寨包坐之头目所部番兵皆屡年効力战功尤多小金川土司汤鹏陜西土司鲁华龄于攻取桌子山时其目兵亦能戮力用命似此边远番众知効忠诚则其寸功必宜尽録尔部查照领兵官所报各土司功册除各土兵已给赏赐外其官目应各加以职衔仍予恩赏阵亾带伤者照依緑旗兵丁一体优恤务期均沾实惠仍将此防下与该管督抚提鎭转饬各土司自兹以徃尤宜益矢忠勤各安驻牧严束部落不得滋事生非和睦族邻不可恣行仇杀尺地莫非王土率土莫非王臣番苗种类固多皆系朕之赤子或有强悍不平各土司祗宜赴该管上司陈告岂得任意戕杀以背朕好生保赤之念各该土官果能凛遵训诫则世守职土朕自加恩若敢恃功骄肆阳奉阴违则国法具在亦断不因今日之功赏更从寛贷也
　　雍正五年丁未二月庚申
　　上谕直省督抚提鎭等向例千把总俱由督抚提鎭拔补徃徃以其家人长随及私自効力请托夤縁之人补用徇情面而无公道以致老弱不堪之人得受千把总者甚多其所管汛地道路之远近俱茫然不知而兵丁内年力精壮技勇可观者转不能得一官职甚为可悯千把总职掌关系营伍有稽查汛地管束兵丁之责又为行伍出身之途若听其因循冒滥何以整饬戎政鼓舞兵心今定半年之限令该督抚提鎭将所辖千把总内除曽经効力久歴行伍尚堪任使之人外凡有老弱不堪不能称职者秉公细加看验考试尽行沙汰不可姑容一人其所出之缺务将兵丁内年力精壮技勇可观之人从公选择拔补不得仍蹈故习
　　十一月丁丑
　　上谕八旗都统等歴来满洲人材壮健弓马技勇罕与比伦前令八旗查得亲军护军内能开八个力以上硬弓者现有一万八千余人昨朕在瀛台考试天下武举骑射之后令八旗人等当众人之前校射伊等所用之弓自十八个力以至十三个力不等举重若轻从容合度众武举等咸惊异以为从来罕覩朕心甚为嘉悦着分别赏给银两伊等艺勇超羣是其尽心学习之所致嗣后务须更加勉励演习熟练不可以弓力相争尚将此通谕八旗知之
　　雍正六年戊申正月庚辰
　　上谕値班侍衞及守衞护军等满洲旧制最重学习清语近见挑选之侍衞护军等弃其应习之清语反以汉语互相戏谑甚属不合且满洲人等俱系
　　太祖
　　太宗
　　世祖
　　圣祖皇考之所留遗者当日旧大臣务以造就后进为心每将学习满洲本务努力上进之语时时教导今兵丁直班之处彼此戏谑殊非善习嗣后各宜勉励屏除习气以清语拉弓及相搏等技专心习学此尔等进身之阶国家亦收得人之效矣
　　雍正七年己酉正月戊申
　　上谕兵部各省守僃内有操守廉洁汉仗去得谙练营务熟习水师堪用游击之员尔部行文该提督出具考语分别水师陆路塡写年岁籍贯履厯照保举副将叅将分定等第之例开列一等者咨部俟降谕防再行调来引见所保人员务期秉公防实毋得瞻顾徇私傥保举之后有改易前辙不思奋励精进者亦照副将叅将更换等第之例咨部改定以副朕简选任使之至意
　　十二月乙巳
　　上谕内阁国家设兵衞民所以安良除暴虽尚武勇之力然必谨守法度顾惜廉耻不为犯法干纪之行始不负朝廷豢养之恩可以有上进之望八旗兵丁国家所以养之者甚厚偶有差遣征之事复加意体恤赏给各项银两行粮之外复给坐粮所以筹画其用度养赡其身家者至周至渥矣为兵丁者自宜感戴国恩兢兢奉法共知自爱以邀爵赏而沐宠荣况朕之训饬教导者至再至三岂伊等尚不知猛醒痛改恶习乎乃自藏回陜之八旗兵丁四百名仍有沿途骚扰居民之事经抚臣宪德两次叅奏共一百三十余件似此负恩犯法无知无耻朕实为伊等深愧之且其所得有限乃一时率其犷悍之性不知检束以至身投法网罪无可逃能不愧悔况损人利己者天理之所不容强夺横取者国法之所不宥尔兵丁等奈何惟利是贪而不顾天理不畏国法为此可羞可愧之行乎今将该抚所叅各款一一开出竝降此防着交与八旗及各省驻防管兵官员等各抄録一道每月传集兵丁敬谨宣读令其触目警心时时检束恪谨遵奉
　　雍正八年庚戌四月丙午给事中王瓒疏言设兵所以衞民每见督抚提标之兵驻劄省防地方自谓大标平素欺压良民挟制上官又或因公调遣先有许多借贷求恳以致鎭协标兵闻风借口此实臣见闻所及特行奏闻
　　上谕兵部从来教练兵丁之道固在乎技勇优长尤在明晓礼义谨守法度圣贤所以着有勇知方之训数年以来朕轸念兵丁屡加恩防其该管官弁若有扣克粮饷者必严加惩治又为督抚提标兵丁等筹画生息之防济其吉防之用无非望其循理奉公以受国家之恩养也但闻有数省兵丁骄纵之习难除傲慢之风未改而湖广为尤甚今见给事中王瓒所奏甚为详悉切中兵丁之此实该管官员之责着直省督抚提臣切加训诲严行约束傥有生事不法者即重治其罪毋得姑容以长恶习如徇隐宽纵经朕访闻必将该管官从重议处该给事中虽称鎭协之兵不若督抚提标之甚然兵志易骄难分优劣该管官亦应时加训饬傥蹈故辙咎有攸归着通行晓谕督抚提鎭等标共知之
　　七月壬申
　　上谕八旗武职大臣等武艺者乃满洲之本务八旗大臣有管辖兵丁之责理宜操练武艺习劳苦耐寒暑以及疾趋超距扑跌等技留心谙习近观大臣官员侍衞等値班俱不亲佩腰刀一味偷安又不操练服习劳苦傥遇紧要处不能争先独使兵丁前进乎抑停留等待乎且至彼时力不能支即怀奋勇之心亦属无用安能使兵丁克称精鋭乎从前
　　皇考每岁行围令众人学习技勇服习劳苦及朕即位仰思
　　皇考付托之重八年以来励精图治未及廵幸郊外而武职大臣侍衞官员兵丁技力亦渐不如前不可不急为整饬嗣后八旗武职人员及各省驻防之武职人员年未至五十五岁者勒限半年令各奋力学习一切技勇若仍有自图安逸不肻学习者或经朕调来引见或经朕行幸时查出必重加惩治责革照违防例治罪如有学而不能者准其告退
　　雍正九年辛亥二月乙卯
　　上谕管理旗务大臣等朕因八旗兵丁不甚整齐曽屡降谕防命都统等善为训练俾各兵丁俱成精鋭乃至今尚未整齐此皆都统等未尝悉心训练之所致也着传防与八旗都统等于骁骑营兵内择其年少无疾骑射不堪不能满洲蒙古言语之人满洲蒙古每旗合派一百名共八百名八旗汉军合派二百名共一千名在西厰子圣化寺等处设立一营令其学习一切技艺更于骁骑营官员内择其年少而行走怠惰者满洲旗分各派二员蒙古汉军旗分各派一员令与兵丁一同学习使人人皆成精鋭至于八旗前锋护军内骑射稍优年力精壮人材可观而未经服习勤苦之人有愿入其中学习者亦着挑选一千名另立一营令其学习其前锋叅领护军叅领副护军叅领护军校之内有愿与兵丁等一同在彼学习者每旗各派二员此项兵丁诸处俱不得差遣每日学习骑射所用之马令伊等亲身饲养以习勤苦营内一概不许汉语惟习清语或蒙古语其教习趋走超距及清语等事于索伦新满洲乌拉齐内挑选好者分为三四班令其教习至于总管二营不必派委都统等着将领侍衞内大臣散秩大臣职名开列朕酌量派委令其管理
　　雍正十年壬子正月丁卯
　　上谕八旗兵丁等兵可百年不用不可一日不僃帝王之治天下未有不以明武僃为先务而兵丁之武艺亦未有不勤加训练而能有成者从来士农工商各治一业
　　茍不专心竭力则其业必不精况兵丁所司者皆战鬭之事弯弓挟矢冒镝冲锋非膂力刚强不能披坚执鋭非技艺嫺熟不能克敌宣威柰何怠惰茍安虚度岁月不思国家设兵之本意不念自己专司之职业乎尔兵丁等世受国恩朝廷爱养犹如赤子凡八旗将军大臣等多由行伍出身渐登荣显尔等诚能立志向上奋勉自励勤加练习技勇可观将来建立功勲驰名军伍不但本身有上进之阶且光耀宗祖荣及子孙受福曷可限量哉国家承平日久人人耽于安逸武僃渐弛今当边陲用兵是以降防令勤加操演又念操演之兵若仍轮流值班则其力难以兼顾而工夫未免间断是以不令该班俾得专心训练又复给以饭钱资其食用无非体恤尔等之勤劳也尔等各宜勉力学习如骑射长枪之类必令纯熟精强用成国家之劲旅以柔弱怯懦为耻以安逸华丽为戒人之力量用之则日増不用则日减如出城操练之际正可演习歩行又何必骑马乘车徒多糜费嗣后果能仰遵朕训努力向前且互相劝勉鼓励鋭气朕必闻知加以格外之恩赏如有不肖之徒茍且怠玩甚至妄生怨言摇惑众听此不但藐视公事自误功名实为人心风俗之害经朕察出必以军法从事勉之勉之
　　是日
　　上谕八旗该班兵丁等目今军兴之际兵丁等训练操演甚为紧要若以操演之兵仍令照旧该班则训练未有专功技艺难以纯熟是以特加挑选令其每日操演将尔等分作两班轮流当差所以使操演之兵得专心学习也然人果有上进之志何时不可黾勉何地不可学习即如尔等换班之时原可练习技艺虽该班之地不便演放枪礮而拉弓相扑舞棍趋走等技艺在领班之大臣官员未尝不可训练尔等愼勿以未经入选不在操演之列自甘懦弱而不勤加训练也夫该班与操演俱系一体出力且操演兵丁如有缺少自必于该班兵丁内挑补则尔等不更当奋勉乎现今虽将尔等分为两班较前稍为劳苦然较之军前之人则劳苦又相悬絶矣数年后仰邀
　　天眷大兵凯旋之时尔等差使仍得暇豫从容傥目今不思黾勉但偷一时之安以致技艺生疎则日后必为无用之废人国家经制钱粮岂有养赡废人之理如有此等无知不肖之徒一经查出除革退钱粮外仍从重治罪
　　三月戊寅
　　上谕兵部向因武员养廉不敷以致扣克兵饷是以酌定亲丁名粮以为养赡家口之费又因营伍公用无资定有额兵百名准抽二名之例似此曲加体恤无非施恩于弁员使应有之兵数再无虚冒以收戎行之实用也近闻各省中尚有数处不能全除空粮之弊或于亲丁名粮之外仍有家人长随顶名支领者又有字识匠作之亦得滥充额数暗占兵粮者且或游手之辈贿求滥充而勇力之人转不得入选每遇调拨差用则委靡退缩不耐劳苦前岁湖广提标曽以兵丁二百名调补鎭筸四营其中逃避者即已过半又如援黔苗时提标兵丁徃来鎭筸六里等处跋前疐后行役维艰国家岁费帑金养一兵期获一兵之用若实存之名数既有空虚而在伍之兵丁又复怯懦不振则所谓武僃修明者安在乎着该管大臣用心稽查勤加训练务将陋规永革诸弊悉除毋得溺于积习茍且因循负朕委用傥屡经训饬之后仍有不知悛改者定当加以严谴雍正十一年癸丑正月丁亥办理军机大臣等议准署陜西总督刘于义奏驻劄陜西省勇健营兵丁其中多骄悍不可用之人请令总兵周一德等
　　甄别挑汰递囘原籍
　　上谕曰朕前以各省民人内必有人材壮健技勇可观愿为国家効力以图上进者是以特降谕防令各省督抚召募拣选送京训练以僃军旅之用伊等如果能奋勇
　　出力建绩立功将来俱可为干城之寄故叠加恩赉于应募后即各给守粮一分赡养家口到京后拨给房屋居住月饷银米从优给发起程赴陜又各赏衣装路费银两暂令驻劄近边地方以候差用俾伊等各展効力之心竝图进身之路是朕加恩于勇健兵者至为优渥伊等各自揣量实为过分乃其中多有放纵骄悍生事不法者上年到京即不安本分肆行争鬭及令赴陜沿途又复生事骚扰该督抚曽具折叅奏而驻劄甘州之后竟有私自脱逃之人陈天培又经具奏此等无赖之徒固由各省督抚不愼重拣选滥募充数总统大员不能严行约束整饬教导而在伊等受恩而不知感自甘废弃防顽恶劣即令调赴大营亦不可用着总兵周一德即行甄别挑汰递囘本籍交该地方官严加收管不令出境生事若有心怀怨望揑造浮言并恃强肆横鬭殴不法等事该地方官立即拘拏禀知督抚提鎭一面奏闻一面按法究治至于挑存可用之人俱应感激朕恩遵循法纪嗣后益加黾勉努力戎行以图上进朕必加以恩泽着将此防晓谕知悉
　　六月丁巳
　　上谕兵部武弁中熟习水师之人甚为难得该管大臣若不于平日留心储养何以收人地相宜之效每见督抚提臣中有将熟习水师人员题请调用陆路者此皆未曽周详筹算之故着通行传谕嗣后细加体察若在水师中平常而长于陆路者准其调补若系长于水师之员俱留于水师题补不可因陆路需人轻易改调以致用违其长从前有如此误用者可查明题请改调向后部中推陞之缺亦着该部声明请防
　　十一月辛丑
　　上谕兵部从来将僃之选务须精悍之材虽目不识丁而胆畧岂关文采纵貌非出众而义勇无碍麤疎盖整肃部伍委寄干城矢奔走于疆场甘勤劳于行列类非薄具聪明小有才干者之所能为而劲健浑朴气盛力充之裨弁所当畧短取长加意造就以储将材以重武僃者也近见各省督提等保题引见之大小弁员除军功劳绩外大率以明白勤敏才堪办事注考朕亲加简阅竝逐一询问奏对便给者有之才具明晰者有之而人材雄伟技勇超轶者曽不数见岂明白勤敏即可为将材而才堪办事即所谓武僃耶嗣后该督提等凡保题将弁务重弓马兼选汉仗全材难得实效须收如仍有以软弱而谬称熟练以机巧而谬称通逹滥行保题者是重违朕训膜视封疆矣定将督提等严加议处
　　雍正十三年乙卯三月甲午
　　上谕兵部国家设立兵丁原以充缉盗安民之寄广东为滨海岩疆武备尤宜勤练不应少有废弛查通省兵丁共计七万余名不为不多岁费俸饷将及二百万两国家养之者不为不厚乃近年以来朕留心访察粤省兵丁怯懦退缩者多奋徃用力者少曽有客被刧盗止八人汛弁兵丁一任事主喊救闭门不出又廵哨私盐不能擒捕屡被打伤抢去器械此朕访闻甚确者同一广东之人而为盗贼私枭者则强悍无比其食粮入伍者转怯弱不堪皆由将僃选募时多凭兵家子弟亲戚夤縁充当但取其应对熟嫺趋跄便捷不但民间强壮勇敢之人无由入选即余丁中之勇健而质朴者亦弃而不録以致营伍之中习尚虚文全无实济此乃戎政之最有关系者着广东督抚提鎭等严饬所属将弁痛改从前陋习嗣后募补务取强健勇敢之人时加训练申明赏罚如再有遇贼退怯等情必重惩以示儆其现在老弱之辈滥充营伍者作何沙汰募补之法着该督抚提鎭等秉公妥议办理倘仍蹈前辙者经朕访闻必将督抚提鎭及大小将弁分别严加议处不少宽贷


　　大清世宗敬天昌运建中表正文武英明寛仁信毅大孝至诚宪皇帝圣训卷二十一
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十二
　　广言路
　　雍正元年癸卯二月丙寅
　　上谕科道等官
　　皇考临御六十余年至圣至明无日不以国计民生为念凡所以咨访吏治通达民情之意至为殷切迩年以来无知小人见科道疏章稀少遂疑
　　皇考不甚信纳羣言又讥言官皆缄黙取容此大失皇考本懐真所谓坐井观天也当时内而满汉大臣外而督抚提镇皆许其密折言事盖因各省地方事务督抚身亲阅歴自能详悉周知较言臣风闻言事胜什倍矣以此
　　皇考据所闻见折衷行之大小国政措置咸宜言官无所用其建白而实则天下之利无不洞烛于
　　圣心也朕仰承大统一切遵守成宪尤以求言为急在京满汉大臣外省督抚提镇仍令折奏外尔等科道诸臣原为朝廷耳目之官凡有所见自应竭诚入告絶去避嫌顾忌之私乃为忠荩若此时不能尽言即后日官至大僚岂能期尔建立谋猷乎今着各科道每日一人上一密折轮流具奏一折祗言一事无论大小时务皆许据实敷陈即或无事可言折内亦必声明无可言之故在外防或召进面见或令且退其所言果是朕即施行即或未甚切当朕亦留中不发不令人知傥有徇私挟仇等情巧为渎奏亦不能惑朕之耳目也折内之言不许与人参酌如有漏泄或同僚知而言之则同僚即可据以密闻朕将两人之折合验情事必不能隐讳推诿矣至于有能面折廷诤或弹劾权要或更革弊端不妨仍以露章奏闻朕亦不拒又朕居藩邸时在朝大小官员及
　　皇考御前之人以至艺术之流从无熟识往来者即藩邸岂无素所任使之人然从不假以顔色信用其言今朕躬揽大权所用一二大臣皆深悉其人可用而用之非有念旧偏徇之心诚恐向日効力防员借称王府旧臣在外招摇吓骗生事干法其害甚大断难姑容尔等可不时留心察访一有闻见着即密叅切勿畏忌尔诸臣其敬承明谕各抒忠悃毋负朕悬鼗设铎之意
　　四月丁卯
　　上谕大学士等尔等皆
　　皇考简任旧大臣论年齿虽与
　　皇考相等若经歴事务岂能仰及
　　皇考万一
　　皇考实足为尔等之师是以尔等但能奉遵
</div>
    <div class="pagination">
<a href="世宗宪皇帝圣训_page24.html">上一页</a><span>...</span><a href="世宗宪皇帝圣训_page20.html">20</a><a href="世宗宪皇帝圣训_page21.html">21</a><a href="世宗宪皇帝圣训_page22.html">22</a><a href="世宗宪皇帝圣训_page23.html">23</a><a href="世宗宪皇帝圣训_page24.html">24</a><span class="current-page">25</span><a href="世宗宪皇帝圣训_page26.html">26</a><a href="世宗宪皇帝圣训_page27.html">27</a><a href="世宗宪皇帝圣训_page28.html">28</a><a href="世宗宪皇帝圣训_page29.html">29</a><a href="世宗宪皇帝圣训_page30.html">30</a><span>...</span><a href="世宗宪皇帝圣训_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
