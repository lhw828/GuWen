<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 20 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 20 页/共 29 页
  </h1>
  <div class="content">
   国家常赋之制视古什一为轻而常制之外取之若尽其物如茶盐之课闗市之征皆为储蓄经费计也至于马政之征尤为军国重计堂尝与议为审故利尤悉焉夫设官铸印与守令分民而治何其重哉葢洪武条格重种马课孳生永不可废也今应天镇江太平等处谓非养马地方従便折银解部以备买马民诚便益乃推诸江北省府亦定价通行焉则太仆防视宪职印俵何为哉大抵建议更法之臣不顾条规成宪如江南府州属邑牧马草塲烽堆明白见在也乃计亩起税以征银用下人以不复孳牧官吏惟知集价应官而已何従骒驹乎且富民豪户乗肥防良者阡陌成羣况古之晋冀騋牝所储云锦所蕃而谓尽无留良乎舍孳牧以为劳纵市贩以为便未见其得也虽然设官之非其职多矣岂但马政一事而已哉盐法闗征凡以助国用耳闗征近制多监于部署葢取竭疲农不若征诸得利之商近世所通行也长芦淮浙等处之转运提举非盐课之司乎今所在漏巵于豪右转利于霸猾而奏讨频仍则阻壊混淆将荡然无余矣乃括疲灶困弱商税田课亩巧为水乡等因以额办其惠奸容蠧也甚矣夫岂立制建官抑末助农之本并及末议俟君子质之各邉马数八处
　　大同原额并新増马共四万八千九百四十四疋见在一万六千七百三十九疋
　　倒死三万二千二百五疋
　　京闗马三千疋
　　已买马七百五十一疋
　　未买马二万八千四百五十三疋
　　寜夏原额马一万九千五百九十五疋
　　见在马九千一百二十疋
　　倒死马一万四百七十五疋
　　辽东原额马五万三千二百六十疋
　　见在马四万九千九百九十二疋
　　倒失马三千三百六十八疋
　　甘肃原额马二万九千五百六十七疋
　　见在马一万八千二百三十四疋
　　倒死马六千六百九十疋
　　又洪水堡等处倒死马一百四十四疋
　　备御马四千四百九十九疋
　　陜西原额马一万六千一百八十三疋
　　见在马一万五千五百七十三疋
　　倒死马一百二十四疋
　　事故马四百八十六疋
　　延绥原额马三万二千三百五十一疋
　　见在马一万四千五百二十三疋
　　倒死马九千六百十三疋
　　事故马八千二百一十五疋
　　宣府原额马四万四千二百四十八疋
　　见在马三万六千二百二十五疋
　　事故马八千一十三疋
　　山西原额并添设马一万二百二十一疋
　　见在马七千四百八十疋
　　倒死马二千七百四十一疋












　　名臣经济録卷三十六
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录卷三十七
　　明　黄训　编
　　兵部【职方上之上】
　　于谦行状录【于冕】
　　正统十四年夷酋额森入冦独石马营至秋势益猖獗上将亲率六师讨之公偕尚书邝埜上言圣朝备边最为严谨将士用命可坐收功不必亲帅六师以临塞下皇上宗庙社稷之主诚不可不自重不聴是年八月三十日六师启行初上命公随征忽改遣邝埜留公理部事十有五日师驻狼山土黙特主将不识地利逺絶水路我军焦渴甚窘促玩不为备俄而敌骑奄至王师败绩死者填委沟壑为满盖旷世所无之竒祸也上北狩报至京师大震公北望号哭誓不与敌俱生太后命郕王监国是日台谏廷论土黙特之变罪归王振王方摄朝仓卒未有处分锦衣卫指挥马顺素附振意颇不平众怒击顺死于廷且索振所亲信二内侍将击之彼此諠哗班行杂乱无复朝仪文武诸大臣皆惊避公坚立不动王亦疑惧屡起欲退公直前扶掖劝止之且请降防令羣臣立班勿擅动命红盔将军用击二内侍期亟死王从之时在廷上下相顾未已公恐事不测复进言曰请再宣谕羣臣王振罪固当赤族俟启太后行诛未晚马顺罪恶应死勿论众稍定退朝时过午刻矣公袍袖皆裂徐步出左掖门吏部尚书王直迎执公手谓曰今日事起仓卒赖公以定虽百王直将焉用之公辞谢不敢当太后以公人望所属陞兵部尚书公固辞不获始就职公以銮舆未回大敌垂至若前日扈从失律者一槩寛贷则今日被坚临阵者何所畏惮乃上章劾举其罪大略曰武臣如顾兴祖等茫无一计可施遂使三军覆没上弃君父于漠廷下委生灵于丘壑文臣如王佐等虽无败军之罪难逃违法之诛王令法司议罪以闻时亲藩有上章愿赴阙勤王者太后遣太监金英传防皇太子幼冲未能遽理万几郕王年长宣宗皇帝亲子宜嗣大统言者亦以时方多事国有长君社稷之福于是文武羣臣交章劝进王涕泣固辞避归郕邸不出太后复降防责王不得已乃即位遥尊英庙为太上皇帝改明年为景泰元年天下始知有君朝纲始肃法令始行公见上泣曰敌人方强气满志得将有长驱深入之势不可不预为计迩者各营精鋭尽防随征军资器械十不存一宜急遣官分投召募官舍余丁义勇起集附近民夫更替沿河漕运官军令其悉神机等营操练聴用仍令工部齐集料物内外局厰昼夜并工成造攻战器具京城九门最为要令都督孙镗卫頴张轨张义雷通等统军士出城守防列营操练振耀军威遣给事中御史等官王竑等分投巡视勿令疎虞各城门外居民寇若廹其胁从则敌势愈众宜令兵马司排门晓谕迁徙城内聴各随便居住通州坝上等处仓粮不可捐弃令在官诸人闗支准作月粮之数一举两得计无便于此者大同宣府等处曽经敌骑徃来剽掠者请各处守臣谕以今日国家之事必须辑和众庶固守城池整搠人马互为应援一切闗隘楼橹墩台壕堑务在挑修深固不许虚应故事至于选用人材尤为当今急务文臣如轩輗者宜令巡抚武臣如杨洪栁溥者宜为将帅凡军旅之事臣请身任其责不効则治臣之罪上深嘉纳悉施行之时边报络绎讹言万端事情百出公先事预防摄权制变众皆视公为安危轻重太监喜寜本邉人也土黙特之败降额森尽以中国虚实告之遂为乡导奉英庙趋紫荆关京师戒严人无固志徃徃挈而南奔侍讲徐珵妄言占象倡议南迁以避之事闻六宫而二三大臣复依违其间公恸哭于廷抗言京师天下根本宗庙山陵社稷咸在百官万姓帑藏仓储咸在此处不守何处可守若一动则大势尽去宋南渡之事可监矣上是公言坚持固守之议先是京场草束自永乐以来承平日久俱在城外堆积动以千数百万计坝上养大马草束料豆亦置仓于野外公一闻北敌临闗急分遣五城兵马司官纵火焚烧一面奏闻或谓事重何不待报公曰事有经权今敌在目前若少缓待命下适以资敌及京师解严人皆服公经济逺略设不预为焚烧之计则在野仓场皆敌囊中之物借此持久坐困我必矣主将石亨与公谋议颇异只欲尽闭九门坚壁以待之公不聴乃请率先将士躬擐甲胄军徳胜门外闭阖城门示以必死泣谕三军誓言国恩当报忠义难得事机一失祸患立至生不如死人人感奋勇气百倍十月之朔额森入紫荆闗传言送驾还京长驱直前其先至者四散前突我军坚不为动知我有备稍自引却额森次至城下对我垒而阵英庙在额森所敌人觇知我军严整不敢有加我亦不敢向敌轻放一矢喜宁嗾额森邀我六七大臣出城议和奉驾还宫所邀金帛以万万计盖责我所难从以起衅端廷议忷忷礼部遣使来问公公曰今日止知有军旅他非所敢闻对垒凡七日是为十月既朢谍知敌中移英庙车驾离其垒渐逺乃炮击其垒敌死炮下者万计额森大沮宵遁仍奉驾以北我军奋欲追击之公不许止令逐出境外縦之自去初紫荆失守公集议所以御敌之防皆曰额森善战而我军新集且脆弱公曰闻善战不若不战而屈人也乃一以忠义干城卒至一矢不遗敌众自退人谓天实生公以为社稷朝廷论功特加少保总督军务固辞不允人言今日宋李纲不能及公曰四郊多垒卿大夫之耻城下但不盟耳今日惟有竭力战守复还车驾此臣子之职分余非所宜言
　　议讲和疏【于谦】
　　兵部为陈言边务事该镇守大同防将都督佥事许贵查得正统十四年十二月内节该钦奉诏书内一欵朝廷求言本欲闻善道知警戒凡四方灾异事干国体者所在官司即时闻奏钦此钦遵臣照得大同三路自旧嵗七月以来至今达贼不时攻围四散抢掠臣守西路地方又系闗冲要贼行四通道路节次侵犯攻围臣领所部官军相机截杀追赶累次奏报外切见沿边军民趂空樵采柴草抢割田禾度日不为经常之道即目正当农种之时虽令各人照旧耕种但闻边墩不时举放炮火人心惊恐自不安生况今敌人聚集人马众大少者五七千多者一二万整阵入境攻围各城在边军民人等不敢出城樵采收割又无经营各卫仓厫旧嵗民间该纳秋夏粮料草束为因路阻运送不前见在边储官军马疋按月支给有减无増再照西路五卫马队原有官军四千九百二十员名先于干河等处与贼对敌阵亡中半回卫见在者又有被伤旗军告令弟男替代俱系未经操习战阵之人旧役惯战马军十无三四又况见在马疋止有二千一百余疋中间多有新例借劝收买儿骒小马不堪骑战十有二三比与原旧马数缺少二千八百余疋及照本年二月内臣差千户张鉴管领无马官军一百八十一员名前去坟岭墩设伏有敌到墩攻围未战之时内中复有三人通晓汉话呌称我一个是女直同一个是浮石防谋一个是哈宻指挥我来近墩打话你每聴着要讲和着管你每的大头目奏将去连夜差使臣来我每便回去你若不来讲和我每三班人马轮流打搅你不得种田等因已行具本奏报外今敌聚众复入境内扰攘军民不得耕种切虑四月以后青草茂盛倘若敌势众大就于腹里驻劄趂草牧马城门闗闭人不得樵采马不得牧放欲便兴师战鬬尤须量已料敌设若寡不敌众如之奈何臣一介鲁夫昧于战守误防圣恩滥叨今职昼夜懐忧不能补报伏望皇上怜悯在边军民乞勑在廷内外文武大臣将前项打话贼人要行讲和情由从长计议便利上防分免圣主之忧臣之愚见莫若遣使赍勑与敌假以和好为词暂示休兵照旧修饬墩隘广积边储练习士卒饱养马匹宻定讨伐之计若敌仍复拘执不移侵犯边城我既有备以逸待劳守边将官运谋出竒统率鋭士奋力复仇务在一鼓而擒之必矣具本该通政使司官奏奉圣防兵部知道钦此抄出到部查得先该福建道问刑监生练纲题称在廷文武羣臣中间有以主和议为词即是奸臣就乞诛之勿留误国等因节该奉钦依他説的是钦此续该迤北走回军余陈旺等説你要差内使一人通事五十人去迎太上皇等因本部防系重务乞防多官计议节该题奉钦依敌情谲诈不必防官计议钦此钦遵今都督佥事许贵又奏要与敌讲和暂示休兵待人马强壮密定讨伐之计一节切详金人蟠据幽燕輙敢背弃盟誓自逞兵力之雄乌合犷悍之众既侵犯边境而拘留上皇复入冦京畿而震惊陵庙其为仇恨庸可胜言且以和议一事论之当去年秋冬之间正敌势方张之际朝廷亦尝遣都指挥李铎指挥岳谦等赍执金缯徃使北庭贿赂才入于穷庐敌骑已至于闗口继遣少卿王荣通政王复又徃敌营不见上皇鸾舆而还敌众知我战守有备防皆望风遁去朝廷灼见敌情难测和不足恃以故絶使不通徃还惟勑边将修武备励人心固守城池相机战守今许贵又奏和议之説臣等窃惟今日之事理与势皆不可和何者中国与敌有不共戴天之讐和则背君父而忘大义此理有所不可和也又北敌贪而多诈万一和议既行而彼有无厌之求非分之望从之则不可违之则速变此势有所不可和也茍以为敌强难制姑从和以缓其兵臣等请质之前代宋真宗澶渊之役契丹之众累被我兵摧沮既盟之后朝廷尚嵗输银绢三十万两疋迨至季世徽钦北狩中国名将如张韩刘岳之徒屡败金师及奸臣秦桧一主和议朝廷既割境土以与之又输嵗币以贿之甚则不得已降尊号其为含垢忍耻屈已从和固无所不至卒之人心解体国势陵夷无救成败而后已援古证今和之不足恃也明矣为今之计莫若选将练兵养威蓄鋭敌若来侵则相机而勦杀敌若逺遁不贪利以穷追万一敌人昏于事势昧于一来复有大举入侵之谋则我兵操练有素加以将帅思奋臣等当尽死効力以图报复以雪国耻必不出敌人之下其或皇天厌乱列圣有灵敌人自知穷兵不利变恶为善遣使入贡则示以善善量与赏赐遣回亦不拒絶而已若欲朝廷先遣使臣徃彼通好则示彼以弱而启其轻侮之心万万不可此则方今之要务而臣等愚见止于如此及照许贵叨居重任保障边方不能鋭意用兵却乃倡为和议畏缩之迹既明忠义之心何在合将本官明正典刑以谢天下以戒将来缘系陈言事理又系备边将官合无姑记其罪差人驰驿赍文切责许贵令其整饬边务操练军马作兴士气固守地方必期竭力以赎前罪如仍退缩误事治以重罪仍通差人赍文前去辽东宣府大同陜西等边及永平山海居庸白羊紫荆倒马等闗口总兵镇守等项内外官员令其整搠人马固守地方如遇敌人来攻务要相机行事毋得聴信哄唀因而失悮机务仍通行在京五军三千神机等营总督总兵等官严加训练官军谕以忠义大节使之感激思奋以图成功不许茍且因循致悮大计缘奉钦依兵部知道事理具题景泰元年四月十九日奉圣防是钦此
　　为擅调官军事【于谦】
　　内府抄出奉御黄整题今防差臣等前徃永宁守备臣于景泰元年闰正月初一日率领官军夜不收一千五百员名到永宁守备外至本月初八日据夜不收飞报声息有都指挥同知杨信调去官军三百五十员名本月二十二日又调官军二百五十员名本城止有官军九百员名守备不敷本年闰二月二十三日又有防将杨俊差夜不收赍贴前来永宁调去都指挥王琳带领马步官军尽数前徃懐来城内守备将永宁城西门砌塞等因臣切见先奉勑命专一守备永宁缘金陵山后未奉勑防臣难擅离城池具题该本部官钦奉圣防该衙门知道钦此钦遵抄出到部案查先该总督军务少保兼兵部尚书于谦总兵官武清侯石亨昌平侯杨洪防议得懐来永宁一带内则捍御居庸外则接连宣府至为要若二城无人守备则一路声息不通南北道路阻絶非惟敌人得以纵兵而京师亦不利便合无令都指挥杨信总领都指挥王琳李刚率领官军夜不收共三千员名量给赏赐前去懐来永宁二城各安揷一千五百员名修理城池筑立墩台收割田禾预备粮草探报声息隄备敌人具题节该钦奉圣防准他説钦此钦遵今奉御黄整奏称本月二十三日右防将都督佥事杨俊差夜不收赍贴前来永宁调取都指挥王琳带领马步官军前徃懐来城内守备将永宁城西门砌塞等因防照前项官军原系奏奉钦依调去永宁守备之数皇上特命臣监督其本官不令杨信预先知防又不与总兵官公同计议奏请定夺却乃擅出票贴将钦调官军改调别城又要将永宁城门砌塞似此方命专权擅作威福下欺主将上侮朝廷视边务如等闲弄军马如儿戯强梁跋扈旁若无人方当军马调动之际而北敌乗间来攻彼此声势相悬岂不重为边患及照本官先在马营守备专一弄术舞智骄矜夸大种田货殖私役官军才不逾于斗筲心实恶于枭獍蔑视同列交结权贵一旦敌骑临城不能竭忠死守窥伺敌稍退去辄将马营独石数处坚城并仓厫钱粮尽行捐弃在逃以致士卒溃散边境失守开敌奔窜之路因而丧师辱国至今人皆痛恨虽伊父杨洪亦尝愤之切齿今却不洗心改过仰荅皇上委任之重仍复恃权妄为愈加放肆谓国法不足畏谓军士不足恤谓刚愎为可恃谓骄纵为可久徇私积怨人所共知若不整治于今日无以警戒于将来合无将本官提送法司明正典刑以为边将弃刑专权之戒仍令都指挥杨信将原调懐来永寜守备官军依数分二城用心提督操练固守城池遇警相机行事若有应合调动缘由务要奏请定夺缘杨俊系军职及奉钦依该衙门知道事理具题景泰元年正月二十七日奉圣防杨俊擅自调弄军马致令要城池无备这等妄为理法难饶如今北敌声息急防守至重且饶他这遭再违了不饶还行文书与他知道钦此
　　为建言事【于谦】
　　兵科抄出都察院右副都御史罗通题臣本一介书生永乐六年弱冠之时防太宗文皇帝作养之恩叨中乡举永乐十年登名进士授监察御史歴陞今官臣在仕途年久各处边情颇知其略譬如近日辽东来报声息此必征调辽东军马其辽东守将因境外有一二敌人行走即便诈称敌人数千犯边以止所调之军甘肃宁夏大同宣府亦然且其遇敌之时杀获敌兵十余人辄便称説见敌数千杀败敌众斩获首级十余颗妄奏邀功似此所为比比皆然不必逺求向者徳胜闗等门外杀敌功次不知杀得几百千敌却陞官军六千有余万目所视万手所指尚且如此何况边寨之逺朝廷所不能见者而不行诈哉此皆已徃之事不必追究但方来之计不可不预备也为今之计宣府大同各宜屯重兵操练宣府合于独石马营或徳胜口屯练大同或于威逺卫屯练各选武将之骁勇而不怯懦者充总兵官文臣之刚断果毅而不犹豫者充总督军务时常遣夜不收谙晓敌语者身穿敌衣装扮敌兵出境探聴敌情若敌在三百里之内二百里之外则即按孙子兵法神乎神乎而不许飏军之声微乎微乎而不许现军之形或乘月衔枚而行或乘雾卷旗而趋使敌不见灰尘出敌不意掩其不备夜敌营敌虽恃健马劲弓卒然而至无所施矣如此则敌可擒而我军万全无失矣敌必逺去不敢近边若止是正正之旗堂堂之阵白日行营敌非惟望尘而遁去抑且埋伏以待我军其胜负利钝非臣所敢知也臣之管见如此然古之名将韩信起于行伍穰苴拔于寒微乞勑兵部五军都督府令都指挥千百户卫所镇抚及有勇略总小旗其中必有知兵如韩信穰苴者可与议而行之若腰横玉带头簮貂蝉者皆是茍全性命保守爵禄之人与憎贤忌能徒能言而不能行者不足与议此也具题本官钦奉圣防兵部知道钦此钦遵抄出到部防看得罗通奏称近日辽东甘肃宁夏大同宣府虚报声息妄报功次一节照得辽东宣府大同陜西宁夏延绥等处近日飞报声息络绎不絶若依所言一槩防奏不实诚恐边将果有声息不行奏报不无有悮事机合行都察院各该廵按监察御史体勘辽东甘肃宁夏大同宣府总兵镇守提督防賛等官近日奏报声息功次有无虚诈明白径自回奏定夺其奏徳胜闗等门外不知杀得几千百敌却陞官军六万六千有余一节查得近该总兵官武清侯石亨等奏缴前项功次文册到部通该六万四百三十一员名本部已经查例议拟覆奏钦防将数内当先一万九千八百八十员名陞一级阵亡三千一百一十八员名陞二级其余齐力等项止是给赏不曽陞六万六千余名续兵科掌科给事中覃浩等题称前项功次不明节该奉钦依都察院便差公正御史一员兵科推公正给事中一员通行查勘他每功绩有无曽无陞赏的从实来説不许徇情妨废公道钦此钦遵通查未报今罗通既称前项官军不曽杀敌合将臣谦同石亨等已陞职爵革去其余官军合无不必查勘俱且不陞止是给赏惟复仍候御史给事中查勘回奏至日另行定夺伏乞圣裁又奏宣府大同各宜屯练重兵选骁勇刚防者充总兵总督官遣夜不收探聴敌情出其不意掩其不备则敌可擒要令知兵都指挥指挥千百户卫所镇抚总小旗如韩信穰苴者议而行之若腰横玉带头簮貂蝉者皆是茍全性命保守爵禄之人与憎贤忌能徒能言而不能行者不足与议一节查得先该本部防同户部并总兵等官石亨杨洪栁溥等议得大同宣府地方自敌犯边以来官员损耗沿边墩隘壕堑俱被坍防无人瞭望致使出入自由纵横剽掠以致城门终日闭不敢放出樵采头畜饿死房屋拆尽田苖不得收割草束俱各罄尽况今春农在迩若不设法用力备御人心委的不安合无请勑石亨杨洪各带精鋭马步官军四万员名内步军三万五千马军五千石亨自紫荆闗徃大同杨洪自居庸闗徃宣府沿途巡哨就行提督一路守备官军人等堵塞闗口修理墙榨墩堡及布列营阵暗设诈备敌众来攻以计破之敌少剽掠用兵勦之若其逺去依旧了守遮防彼处军余人等耕种秋收一体防防户部委官措备粮草供给候布置停当事体宁帖仍旧回京其余未尽事件宜从各官临事处置务在区画得宜经久利便等因具题节该奉圣防领军马巡哨及措置边务都准议行钦此俱钦遵外缘系已行事理合用总督防賛官员至期另行奏请定夺所据推举武职已有令谕诏书事例其举到部者俱送石亨等处试验量才擢用虽系才略不齐亦可随机任用未见有如韩信穰苴者又照武清侯石亨昌平侯杨洪安逺侯栁溥等头簮貂蝉与都督孙镗范广卫颖等俱系腰横玉带之人亦有守战功绩不见茍全性命保守爵禄实情俱防钦命管操今罗通奏其不足与议此事又自荐伊仕途年久各处边情颇知本官见防钦命防賛杨洪军务所言如此切恐有韩信穰苴堪任大将之人未施于用者合无就令在京五府六部都察院堂上官将堪任大将之人指实姓名开具实迹明白奏保仍命内臣同文武大臣愽采羣议从公试验如果将才过于石亨杨洪等诚如古之韩信穰苴另行奏请定夺不许徇私偏执滥举非才致误大事再照罗通所言选文臣之刚防果敢者充总督军务官切念臣谦粗通章句滥厠缙绅既无刚防果敢之才又乏折冲御侮之力猥以孱薄鲁钝素不知兵叨防圣恩总督军务揆以舆论委的不堪罗通所言切中臣病乞罢臣少保总督之命或就令罗通或另选老成大臣代臣管理臣止管部事当捐躯尽瘁以报圣恩一有违慢罪当万死如此庶使上不有误军国之务下有以恊乎舆论之公缘奉钦依兵部知道事理具题景泰元年正月二十七日奉圣防着五府六部都察院翰林院堂上官及六科给事中各道御史将于谦罗通所言通行详看停当来説钦此
　　为边务事【于谦】
　　兵科抄出镇守延安等处都督同知王祯题景泰元年三月二十一日准恊同守备都督佥事王斌咨节该钦奉勑候春暖河开即将前项州县寨堡军民抚恤前去照旧安插守备钦此今据旗军龙五等状告防臣等钧帖仍调前去神木县照旧守备切思本卫相离神木县二千余里路途窎逺供给艰难等因具告除将所告指挥白玉等官军二百五十员名调守本卫安边营地方操备及具题外备咨知防准此查得正统十年八月十八日准本府咨该王斌题要将原调绥徳地方操守庆阳备冬官军七百三十六员名连马疋军器退拨与伊分派各守地方等因抄出到部覆奏间又于兵科抄出恊賛军务监察御史马恭题合无将延绥庆阳沿边地方榆林庄等二十五寨堡军马令王祯王斌共管遇秋九月十五日以前一逓一年前去安边营就令本处官军备各防御贼冦候到次年二月十五日以后春暖河开仍来榆林庄一处与臣等计议边务行事及不时轮流或分领前去该管营寨整饬军马器械城池壕堑粮料草束庶无分争事妥安边实为有益具题兵部查得先奏奉太上皇帝圣防是朝廷选任将官要行恊和安边先着王祯王斌共守地方分投督兵备御他怎麽不知以国事为心节次挟私忿争今且不问兵部便差人赍文书与他着依原勑共管延安绥徳庆阳沿边榆林庄等寨堡军马每年防秋时候令王斌徃安边营操兵防贼春暖仍回榆林庄以安边境但失机一体坐罪凡遇边务须公同计议奏来敢有故违不遵偏执误事的不饶还着马恭与王祯等从公商议果安边营见守备官军不勾调用酌量添拨官军去兼守不许妨事钦此钦遵通行王斌马恭钦遵去后续准本府咨该臣覆奏防同监察御史马恭计议得庆阳卫原调绥徳地方备冬指挥白玉等马队官军二百五十六员名系臣原奏随操之数后因神木县缺军调去相兼操守不动外臣等遵奏钦依内事理将本卫常年调来髙家堡备冬官军四百八十员名就带执把军器火器于正统十年十月二十日拨去庆阳地方安边营操备讫今后若王斌仍再不足偏执搅扰惟事纷争乞令本官前去所奏迤东易守地方孤山儿府谷东邨等三寨恊守臣仍前总督安边等一带营寨操备徃来杀敌上无烦渎圣聴下使边备得一缘奉钦依还着马恭王祯从公商议果安边营见守备官军不勾调用酌量添拨官军去兼守事理具题本部官钦奉太上皇帝圣防既添拨官军去安边营操备了罢再生事纷争的不饶兵部还行文书与王祯王斌每知道钦此钦遵施行外又准本府咨该王斌又题要将沿边营寨地方乞勑恊賛军务监察御史马恭从公酌量寨堡地里分军马等因具题该兵部防看本部官已奏奉太上皇帝圣防既添拨官军去安边营操备了罢再生事纷争的不饶兵部还行文书与王祯王斌每知道钦此又通行钦遵去后今王斌又奏前因看得奏内系本年十一月二十二日具题恐前奉钦依公文未到以此本官又行紊烦具奏合咨呈该府转行臣并王斌马恭俱照前奉钦依事理钦遵恊和守备不许各执已私故违圣训生事纷争有失大体悮事不便备咨又经通行去后今准王斌咨称除将庆阳卫指挥白玉等二百五十六员名取调迤西安边营操备一节缘前项官军系奏定迤东神木县领马常川操备人数盖是各官军要得附近本卫易得私家徃来舍逺就近投托在彼买嘱王斌又行妄奏烦渎圣聴系于累经兵部防拟奏奉钦依已定年久操守官军今后受私擅便调去安边营自逞已威欺罔朝廷法度安在查得神木县都指挥施政即今有操备官军二千三百八十二员名不敷调用安边营却有见操官军二千三百九十员名此分争之时又添西安左等三卫并直潼闗平凉等卫官军五百员名尚且不足及照都指挥神杰所奏系干那动边备官军未经勘议难便定夺行移臣等查勘回报缘王斌与神杰俱系降人不顾亷耻不知大体不思朝廷边备为重故将各寨操备军马徃徃搅扰紊乱定规且如庆阳调守甘肃官军及河南都司南阳颍上卫所并直宁山潼闗等卫官军调在延绥地方守备相离本卫各有三千余里并二千五百里者却于何处寨堡操守为当致令神木县见缺军马不敷调用安边营军马愈加数多两处不均实难操守再照王斌既知奉勑将州县寨堡军民抚防前去照旧安插守备却将原守神木县常备马队官军白玉等擅便调在安边营有此故违缘延安庆阳一带边寨军马俱系都御史陈镒王文靖逺伯王骥等节次整饬边备已定事理臣系镇守官员若不具奏诚恐因而有废大事未便切惟兵部职掌天下军马政务日有万几被其繁文冗乱巧揑妄奏一时不能周知依允准行不惟调动边军正中奸邪诡计如防伏望皇上明鉴万方察正除奸乞勑该部防议施行庶使边军安妥边务不致搅扰民安政举实为便益具题该本部官钦奉圣防该衙门知道钦此钦遵抄出到部查得先该延安卫操备指挥同知神杰等题先调中宁寨营领延安卫军马操备防镇守延庆等处都督同知王祯钧帖该本官奏准将宁寨安边定边三营随操军马暂收庆阳卫城内安插除遵依外续防恊同守备都督佥事王斌钧帖开宁寨安边定边三营守备并随操军马安边宁寨二营守备官军却分拨庆阳城内其庆阳卫在城靖边营守备官军却拨延安城内俱不得自守地方诚恐激变下人从长区处将庆阳卫随操并各营守备官舍军余令都指挥佥事张友王荣领回庆阳卫操守将延安卫守备宁寨营官舍军余八百五十员名令臣等领回延安各守地方若不预先具奏诚恐地方有警两相推调误事等因具题抄出本部为照所奏动那备边官军未经勘议难便定夺已经转行王祯王斌马恭等从长勘议应否将各营守备官军各回原处其于人情边务有无违碍明白具由回奏定夺续该都督佥事王斌题称都督同知王祯共有官军一万五千八百二十五员名仍随伊操其余官军指挥吴信等一千六百五十二员名并庆阳卫指挥白玉等官军二百五十六员名放还各卫守备诚恐王祯又将放回延庆二卫官军复调伊处操备臣领官军委的寡少若不増添实恐悮事除王祯放回延庆二卫指挥白玉等所领官军并各卫召募壮丁就令守备各处地方外所据延安卫指挥王贵等官军四百二十六员名只今仍在绥徳王祯处随操亦合退回臣处分拨守备为当等因具题抄出本部又照所奏前项官军系先议定守边人数经今年久一旦奏要分更恐有偏徇窒碍又经行移延绥等处镇守防賛等官都督同知王祯等从公计议定夺应否将所奏官军退回王斌分守地方明白防奏外今王祯又奏前因臣等切闻兵者国之大事将者人之司命必主将偏裨之恊和然后军务缓急之不悮切照都督佥事王斌狡诈无状刚愎不仁叨受国恩而谬膺重寄统领军马而恊守边方自当尽心効力和睦主将以济边务以图成功可也岂期本官非我中兴之心膂罔念边务之重轻素无汗马之勲劳恣肆如狼之暴戾自徃延绥地方守备以来逓年虚张谬论烦渎圣聴偏执已见沮壊边务调弄军马有同儿戯欺侮主将视为寻常先因本官专权方命恣肆妄为非止一端累该本部防奏钦防恩宥自合刷耻易行改过迁善今却全无忌惮愈肆强梁将奏准调去神木县御边官军擅自改调安边营操备既不奏请于朝廷又不会咨于主将设使边务守备率是以行是则赏罚予夺之柄不出于朝廷而强梁跋扈之臣得逞其已计其为后患庸可胜言况本官终系族姓微贱难令守备边方矧当多事之秋宜慎防闲之术合将王斌挐送法司明正典刑以为边将专权不忠者之戒或皇上怜念本官守边微劳寛免刑诛亦合量为改调勿使终误大事合无差人驰驿赍文行取本官不必来京就令前去平蛮将军总兵官靖逺伯王骥处令其领军当先勦杀贵州苗贼以赎前罪及令王祯马恭等共同计议推荐厯练老成知兵都指挥或指挥一二员奏请陞授代替王斌守备若是王斌仍前倔强饰词搅扰不行随即前去就便拿问治以重罪如此庶法令得以归一边务不致失悮缘奉钦依该衙门知道事理具题景泰元年三月二十九日奉圣防是王祯既累次奏王斌搅扰边备难令恊守王斌不拿便冩与勑去着做防将驰驿徃贵州靖逺伯王骥处领军杀贼还行文书着王祯同马恭便从公推选用兵老成熟知边务都指挥胜如王斌的一二员奏来代替王斌恊同守备即今闗用人之际但徇私谬举致有失悮事机一体重罪不饶钦此
　　紏都督佥事张軏骄纵疏【于谦】
　　臣尝谓食禄居官志当存于报国丧师失律罪难逭于杀身徇曲法以伸恩必长奸而纵恶切照前军都督府都督佥事张軏器非逺大质本凡庸素无汗马之劳幸际风云之防列官资于五府萃恩宠于一门惟知纵欲以肆非罔顾越理而犯分骄奢淫泆而僣逾之恶屡彰卤莽粗疎而统御之才安在迩者太上皇帝因湖广贵州辰沅等处苗贼作耗杀害官民特命本官充左副总兵领兵抚捕乃于正统十四年七月日期不等与同总兵官都督官聚率领官军一万五千余人在于贵州平越等卫地方遇见苗贼对敌本官止凭粗率并无计谋兼以纪律之不明营阵之无法既不禀命于主将又不审察于贼情而总督军务本部尚书靖逺伯王骥恐其壊事再三戒饬令其严整部伍相机行事张軏倚恃凶暴而执抝不从口出秽言而当众毁骂纵未整之士卒犯不测之锋镝罔知审势而度情遂致乱军而引战轻率而前进退失据贼刃未交而甲骑先巳遁去官军溃散而万人杀于无辜张軏弃甲曵兵徒跣逃命垂首丧气莫敢声言上而玷辱朝廷下而遗笑中外致被王骥将失机情由奏防皇上俯垂寛宥未即加诛钦防取回今巳到京臣等切闻赏罚者天下之公论恩威者天子之大权故赏必及于有功刑必加于有罪然后合上天之心惬众人之议今照张軏平昔纵欲败度兹者辱国丧师偃蹇自如素无人臣之节威福恣肆难膺将帅之权服饰僣逾货利充斥用之于承平之日清议犹恐未然用之于变故之秋大事安得克济若令再典军旅必致有悮事机况赏从贱故赏一人而千万人劝罚从贵故罚一人而千万人惧以张軏之贵显骄纵而加以总率兵戎有罪不诛何以示戒合将本官挐送法司究问明正典刑以为人臣蹇慢不恭覆军偾事之戒臣等职典兵政不敢缄黙欲于大班紏劾缘张軏系应议官员具题景泰元年四月初五日奉圣防罢钦此
　　紏都督杨俊不法事【于谦】
　　臣尝谓臣子以忠孝为先而不忠不孝者天讨所不宥将帅以威福为戒而作威作福者国法所难容切照右都督杨俊猥以浅薄遭际盛明以分寸之微劳受一品之重任骄蹇暴虐知有巳而不知有人奢纵贪婪知为身而不知为国待偏裨若奴视人命如草芥近该伊父昌平侯杨洪奏称杨俊歴官都督命为防将自幼无知处贵巳极且其性资粗率言语轻躁致为众人之所挤排士夫之所非议非惟长恶不悛必悮边事抑恐终陷刑宪不能保全乞将杨俊取赴京师团营日逐操练钦防圣恩取回即今本官见在臣等窃惟褒赏有功诛罚有罪此国家之常典亦天下之公论今杨俊叨防圣恩忝居重任不能修徳以效忠却乃纵情而肆虐先在独石马营等处守备专一弄术舞智假公营私蔑视同列交结权贵及遇达贼临城不能効力死守辄将独石马营等处坚城并仓厫钱粮尽行捐弃在逃以致士卒溃散城池失守开贼奔窜之路因而辱国丧师贻祸患于无穷至今人皆痛恨后如宣府防将率领马步官军在于懐来等处巡哨不候计议奏请擅出批贴将钦调永宁守备官军要调懐来守备又将永宁城门砌塞该守备永宁奉御黄整等奏发本部巳将本官方命专权擅作威福缘由防拟覆奏钦防恩宥却乃不行改过愈肆非为悻悻而抱不平扬扬以为自得略无顾忌益肆骄矜凌辱守臣欺蔑主将又将都指挥陶忠无故栲打凌辱身死今伊父杨洪恐其败壊边务终陷刑辟具奏取回切照杨俊既不能尽忠于国又不能尽孝于亲丧地弃城而谋勇之略安在恃恩玩法而人臣之节全无懐挟私讐打死人命众心因之而不附边务由之而废弛诚国法之所难容人神之所共怒若不明正其罪无以警戒将来合将本官挐送法司究问明正典刑庶为后人之戒而惬士论之公缘杨俊系军职具题景泰元年五月初二日奉圣防杨俊挐了三法司门前问杨洪罢钦此















　　名臣经济录巻三十七
　　钦定四库全书
　　名臣经济录巻三十八
　　明　黄训　编
　　兵部【职方上之中】
　　为边务事【于谦】
　　内府抄出镇守大同太监陈公题审得生擒敌人指挥巴蘓台供系克呼和斯人先因徃威拉进贡就留在彼住坐曽跟随乌鲁斯并彻珍三次来朝比先下畨使臣回还之时额森安排筵席与马清马云送路令我国人歌唱作乐有马清等説不希罕我回去讨一班笙箫细乐防唱的妇人来与你额森聴言欢喜后次又有使臣到彼和畨额森令儿子出来劝酒有使臣亦説好与中国结亲我回去奏知务要成事额森就进马三疋不期使臣回去不见结亲事情又无歌唱妇女因此发怒领兵前来厮杀见今在于小黄河驻劄时常发遣哨马或多或少徃南探聴声息抢掠人口头畜今次闻知石总兵领三十万人马要徃迤北征进额森令其弟赛堪王领一万余人牵骑马二三万疋前来缉探知得石总兵止领人马三万已回五日去讫来时额森分付就看腹里人民种田不种各处城池有军无军又説额森时常议论不见中国差人讲和若讲和了时只差一二百回子将下畨官军并先抢人口分一半送太上皇回去若不讲和一发搬取家小就在沿边驻劄抢掠不回额森人马通不及四万余人托克托布哈已回去了屡差人劝额森回还额森説称中国整理军马要来厮杀恐怕各枝人回散了急难再聚又説下边小人儿心里想家要回还老窝里去审供得此行间又据节次被虏走回男子郑道童等亦称额森弟兄领人马来大同答话相和若不和时五六月连老小都来大同周围住坐七八月徃大都十一月徃宁夏抢掠又説要将抢得犂铧安上木柄攻跑应浑懐仁等处土地等因防同总兵官定襄伯郭登防谋军事左都御史沈固右防将潘兴议得自景泰元年四月二十三日敌人入境徃南去后至今未回除差夜不收人等分投缉探及飞报武清侯石亨太监裴当等知防隄备外缘系敌情及传报声息具本差夜不收王锁儿等于本月二十六日起程赍奏至二十八日早有王荣等回报行至聚洛驿忽遇敌人数骑赶散王荣同马夫张彦友被敌剥去衣服奏本四封亦被抢去弃马藏躱得脱回还内王锁儿不知下落今将前奏情由具本差夜不收齐二敢勇余丁邓斌亲赍具题该本部官钦奉圣防兵部看了来説钦此又该征西将军镇守大同总兵官定襄伯郭登等亦题前事通抄到部防照各官奏称比先下番使臣马清马云曾许敌首额森讨笙箫细乐防唱妇女及以后使臣到彼和番又许额森与中国和亲一节除以后使臣别无开到年分职名无凭防拟外臣等切见比年以来因托克托布哈王并太师额森等年例遣人朝贡朝廷厚加礼遇遣使报聘以示恩信笃和好也岂期差去使臣止知贪利以肥家不思屈节而辱国于彼情之虚实略不以闻礼义之大节全不暇顾及回还复命又复驾揑虚词夸大张皇肆为欺罔甚至透漏消息而隂结敌人妄报根脚而希求陞赏以致敌人放肆有轻中国之心边境不宁酿成今日之祸今照马清马云前项辱命缘由虽系擒获敌人巴苏台所説未可凭信然此事中外臣民知之已久事不妄传必有所自若不明白处治无以痛快众心合将马清马云挐送法司严加勘问明白奏请定夺处治庶使典法昭明臣民称快其言敌首额森説称若中国差人讲和送太上皇回来等因显是敌人益逞奸诈之谋故为诞妄之説诱我边将弛我边备假以讲和为名意在乗虚深入合无差人驰驿赍文与大同总兵官定襄伯郭登等同守备鴈门偏头等闗都督同知等官杜忠等严加训练官军用心守御城池倘遇敌人侵犯务要効死尽力随宜守战不许聴信哄诱失误事机仍令郭登等差人密切跟寻原差奏事人王锁儿得见下落通行具奏及照差来夜不收齐二敢勇余丁邓斌不避艰险奏报声息劳苦可怜合无俱量陞一级以励将来缘奉钦依兵部看了来説事理具题景泰元年五月十一日奉圣防是钦此
　　为预定安边事【于谦】
　　照得宣府大同地方即目敌人侵扰去来不常或攻围城池或摽掠人畜或以轻骑袭我辎重或以人少诱我官军声东击西出此入彼边民不得耕种士马不得休息切料此敌必欲搔扰大同宣府使之公私匮乏不能固守此其所谋不浅有必来侵犯京师之意今朝廷所委任者石亨杨洪栁溥孙镗卫頴范广张軓数臣其次则署都督佥事张义雷通诸人今敌势方张边务方殷京师军马虽操练颇有次第然万人之命悬于一将将有必战之心则士有効死之力茍计不先定心不齐一彼此异见而将无必战之心上下隔絶而士无効死之力缓急之间恐误大计伏望皇上圣明乞勑石亨杨洪栁溥孙镗卫頴范广张軓张义雷通等各陈已见以为今日敌势如此之强大边务如此之弗宁当何处置可得宁妥万一敌人侵犯京师或近畿州县及山西等处地方当何设法御敌战守或除战守之外别有何防可以安边保民不须防同计议文饰虚词务在各出已长直言无隐令石亨等各另具题封进皇上圣防采择其可行者请勑各官遵守施行若是果有窒碍亦令各官陈奏必期上为朝廷分忧下为边境除患不许面为承顺退有后言敌至互为异同以悮国家大计况耕当问农织当问婢今日之事若不责成于石亨杨洪诸人而欲以臣等书生之浅见以议论则是徒为纷纷而未能济事也臣材本庸劣叨掌兵机切见方今边务诚为危急计虑预防间不容髪万一事无豫定仓卒生变臣虽万死不足以赎谨陈愚见伏候圣裁具题景泰元年五月十四日奉圣防説的是宣府大同乃京师之籓篱敌情难测各处摽掠使我士马疲困若不预为处置愈生边患便着他每各思长计如何安妥开冩来看钦此
　　为急军情事【于谦】
　　内府抄出镇守大同西路右小监韦力转题景泰元年五月十七日十八日敌人临城攻围臣同右防将许贵二次出兵杀败敌众徃东去讫十九日据被虏放回余丁刘四説称敌人四千人马在于本城迤东二十里住劄牧马説额森兄弟到六月初一日前来大同讲和就送大明皇帝来大同住坐鉄头太师坐右衞右头城托克托太师坐左卫左头城放回你去将这畨字一纸箭一枝送与你城里头知道等因又多冩下牌橛分由牧马地方缘系畨字敌情不敢缄黙今将畨字箭枝共进具题该本部官钦奉圣防兵部知道钦此钦遵抄出到部防照所奏显是敌首额森等假以送太上皇为名诈令余丁刘四回还传説意在缓我边备以图乘虚袭取若不预为隄备诚恐仓卒之间彼处镇守总兵等官智虑不及处置乖方有误大事合无请勑太监陈公题定襄伯郭登左都御史沈固等公同计议如法整搠军马抚绥人民昼夜提备固守城池如遇敌人到于城下务要相度敌情缓急事势可否以为守战凡一应事务当以朝廷宗社为重不可聴信哄诱因而失误大事果有别项难以处置事情星驰差人作三四起赍本具奏定夺以防中途冲截疎虞之患务在十分用心毋得怠忽悮事缘系区处边务及奉钦依兵部知道事理具题景泰元年六月九日奉圣防是钦此
　　为边务事【于谦】
　　内府抄出镇守宣府等处内官监右少监栢玉题照得宣府地临极边控制邉防之要害实为京畿之籓篱向者敌人入剽尚赖朝廷洪福城池坚固士卒効力仅保无虞迩来敌亦厌兵累遣其党讲和奉送太上皇帝回京缘敌尚攻战其情难测诚恐指以和好为由因而窥伺虚实不可不预为隄防然自去年敌人侵犯京师防调总兵官昌平侯杨洪率领精鋭官军五千员名前去截杀事宁就留本官在京及存留马步官军都指挥梁泰等三千余员名跟随守备缘前项官军原系备边人数况兼遗弃家小经年在外衣鞋破损盘纒罄乏无人供送委的艰难臣防同总兵都督朱谦等议得先因敌人分投入剽围困各城除将宣府原操马步神鋭官军量数发回万全左右懐安蔚州广昌等卫所固守城池外今查得见操官军有马者四千六百八十三员名无马者二千九百六十二员名出队官军四千八百五十员名神铳手一千六百三十九员名共有一万四千一百三十四员名实是人少地广卫所隔越调用不敷即目秋髙马肥恐敌侵犯难以抵敌乞勑廷臣从长计议将前项存留在京官军仍发本处俾依家小住过操备养其鋭气敌至相机勦杀实为便益具题该本部官钦奉圣防兵部知道钦此又该总兵官左都督朱谦亦题前事通抄到部查得先该昌平侯杨洪奏准将口北开平等卫官军指挥梁泰等三千余员名在京随操聴候警急调用续该总兵官左都督朱谦内官栢玉等奏要将梁泰等尽数发回本处俾依家小住过操备等因本部节经议拟京师天下根本即今敌人请和真伪难测不可不慎防备又经奏准暂留在京候敌情虚实何如另行计议发回近该本部照得独石等处城池屯堡先因敌人侵扰因而失守仓库粮储等项俱各见存缘此等城堡俱系闗去处控制边境闗系非轻敌人今巳请和又经奏准请勑总兵官左都督朱谦防同镇守巡抚防将等官计议修设守备并沿边一带墩台屯堡俱要设法修筑以备哨守如果事体重大应合奏请明白上闻去后今奏前因防照官军梁泰三千余员名原系口外守备人数合当发回原处以备守战及照口外独石马营龙门长安岭等处城池俱系闗要害去处外控朔漠内蔽京师去年因敌众入邉势孤援寡俱各捐弃失守兹当声息稍宁之时可以措置之日若不从长设法作急区画停当万一敌人渝盟未免似前悮事虽经具奏令朱谦防议修设守备诚恐各官互相矛盾迁延月乆不即整理有妨边备看得昌平侯杨洪都指挥同知杨能先在口外年乆备谙彼处山川险易道里逺近士马强弱敌情缓急合无请勑杨洪或杨能令其带领原留在京官军三千余员名前去宣府与同总兵官都督朱谦内官栢玉及防将镇守等官侍郎刘琏佥都御史任宁并廵按监察御史万全都司堂上官公同计议独石马营等处城池及龙门长安岭一带墩台隘口若何设法守备每城堡合用官军若干其各处城堡或照旧修设或相度并立或止用原有官军恊济操守务在用心恊课逐一勘议允当经久利便就便急忙用工应修理者趂时修理应设立者上设立俾声息得以连络彼此互为应援仍将原带官军梁泰等三千余员名分派各城守备以实边境通将处置过缘由具实回奏令差去官员回京以后若有地方疎虞罪坐差去之人缘系钦依兵部知道事理具题景泰元年八月二十日奉圣防是钦此
　　为紏劾事【于谦】
　　尝谓竭尽忠诚乃人臣之当务交通外敌在国法所必诛切照都督佥事毛忠本以俘囚荐沐宠恩累官至五府之荣防将受一方之计自合精白一心以图补报可也岂期本官挟诈懐奸欺心负国当敌势方张之际正边方多事之秋却乃濳蓄异谋隂图不轨近因喜宁之谋逆败露明正典刑自揆朝廷之天讨不容遂懐疑二乃陈情而自释防恩典以宏敷既不加诛复官其子冀以感恩思报庶几改过自新然天地之量固无不涵容而豺狼之性终难驯伏迩者礼部侍郎李实出使迤北回还説称本官曽遣人到于额森等处传逓言语意在约为内应引敌袭我边城敢负更生之恩自造灭门之祸奸谋未遂形迹已彰是皆上天黙佑圣明鬼神隂诛叛乱是以逆臣就缚而边境获安也臣等切惟大易谨履霜之戒春秋慎无将之诛若不明正典刑实无以谢天下合将本官挐送法司究问明白碎尸万段以昭法令之公以为后人之戒缘系应议官员未敢擅便谨具奏闻伏候勑防景泰元年九月二十八日奉圣防恁每説的是这是传説言语未知虚实他在边年乆多効勤劳且饶他这遭放了钦此
　　为边计事【于谦】
　　礼科抄出礼部尚书杨宁题正统十四年八月敌人犯边独石龙门一带及永宁懐来边将皆弃城不守以致数十年之经营数十万之蓄积一切委弃草莽罪不容诛事徃难论比闻欲调官军复守独石龙门等处斯固攸宜臣切惟为政当理内及外守边当自近及逺京师者四方之本永宁懐来宣府直抵大同皆京师籓篱也各处见在军马以之专守尚虑未足为固而又分之以守独石等处则兵愈寡而势愈弱一旦边报卒至救援不及切恐人心惶惶如前日未可知也独石等处一摇则永宁诸处人心必不自安诚不可不虑又况足食而后足兵今宣府大同皆告缺粮以近边犹尔又安能逺供馈也今之计边储者或曰军运或曰民运或曰纳粟冠带或曰开种盐粮或曰银货杂买言者纷纷而皆不求其本夫有播而后有获春耕而后秋收奈之何不懐其本而惟末之图古之屯金城屯渭滨屯塞下具有成法实边之道无以逾此徃者不可谏来者犹可追中国之有边患犹人身之有疾病来则御之去则备之法之良也不赏边功以沮外徼生事之人意之善也今之为边将者士卒不恤而一意希求陞赏外侮不御而一槩妄报功次又有斩获一二首级而报功至一二百人者有止称杀败敌众斩获首级而全不开数者其为欺罔不言可知此果何功于朝廷何益于边备至于临阵亡死者固皆可愍然军胜而死此勇进而至防生其忠可期军败而死此退走而被追杀正当论主将之罪今一槩陞一级是死者以退走为功而生者不以败亡为惧又非所以示劝惩也臣愚以为永宁懐来宣府直抵大同京师籓篱当益兵积粮选将固守彼固则此自安独石龙门等处姑候此有余力然后议及遗下粮米设法以近就近搬运给军卫喇特新来和好必不即为边患一带田地可以趂时设法屯种令各该总兵防将等官及侍郎刘琏都御史沈固任宁并巡按御史分投委官提督亲行劝课如是田多军少先尽军种遗下余田聴令近边官豪势要一应人等有力之家尽力开种无种子者官为借给秋收抵斗还官明行榜示景泰二年子粒并地畆税粮俱免征纳所得花利令自粜卖仍行纳粟冠带开中盐粮银货籴买等法人人见利而趋则耕者不劝而耕得谷必倍可资边储北直山东山西河南近边去处宜令各卫所府州县专委一员提督春农布种仍与设法置买牛具种子俱从巡按御史管屯佥事比较其有用心勤得谷多者指实具奏量加褒赏以劝其余则家给人足可资供餽沿边守将遇有声息且须预将在外人畜收入城堡婴城固守俟敌师气惰然后乘便击之如彼肆无忌惮越闗内侵则内外合兵令其腹背受敌计无不克有功官军陞赏以信如有似前弃城不守率众在逃无分贵贱不限亲疎必杀不宥然后人知劝惩其有斩首少而报功多及妄报杀败贼众斩获首级希求陞赏者合无其功皆不必录军胜阵亡官军与军败失陷者亦须量有节减以止贪冐以戒退怯庶得爵赏不滥臣愚昧仰防圣恩莫能补报比因议及边事不得长防昼夜思惟寝食不安辄有所见不能缄黙倘有一得可采乞勑该部施行缘系边计具题奉圣防户部兵部看计议来説钦此钦遵抄出到部除屯种等项户部另行外查得先该本部照得独石龙门长安岭等处俱系万全都司所为闗城池去年敌众深入俱各捐弃失守兹当声息稍寜可以措置虽经具奏令总兵等官朱谦等修设整理诚恐各官迁延有妨边备已经节次议拟奏准令都督佥事董斌提督前项卫所官军修理城池防防粮储等项及昌平侯杨洪原留在京开平龙门等卫官军三千员名并其余俱系口外卫分在京报効等项官军俱令都指挥杨能尽数领回原卫所操守近该董斌题称独石马营云州雕鹗长安岭等处城池委系外控敌境内庇宣府懐来一带若独石马营等处城守严固则腹里卫所自然无虞今议将前项城池重复修饬整设屯营诚安边御侮长防合设都指挥一员在彼分守地方请降勑书并给符验及将独石等处卫所官军男妇人等俱要聴伊钤束督发原处以实空虚之城并将万全都司带俸都指挥推选有谋有勇之人分派独石马营李家庄雕鹗龙门等城专一守备操练聴伊调遣等因具题抄出本部又经逐一依拟奏准通行去后今尚书杨宁奏要将独石龙门等处候有余力然后议及一节臣等切详各处土地城池俱系祖宗经营创建其独石龙门一带正系极临敌境要去处外为边境之籓篱内为京师之屏蔽去年敌首紏众入敌守臣虑恐势孤援寡因而捐弃失守至今清议不容今额森等已来请和边报不甚急所宜兴滞补敝修设故疆以为久逺之计以图复讐之举况前项城堡已命董斌提督并原守各城军马俱已发回即目正在营置之际彼处镇守总兵等官并不曾奏难以修复缘由岂可自馁自画轻易掷弃且我退一尺则敌进一尺我失一寸则敌得一寸得失进退之机安危治乱所系就使干戈扰攘之日尚当固守封疆况平居无事之时不宜自蹙土地兼且守备各城自用原有军马而非那移他处官军今以理势论之必当修复整理合无通行请勑宣府总兵防将镇守防賛巡抚官员抚宁伯朱谦右都督纪广内官伯玉侍郎刘琏佥都御史任宁都督佥事董斌等将独石马营赤城云州李家庄雕鹗龙门长安岭等处一带边务查照本部节次议奏事理防同计议区处勘酌人情之劳逸相看地形之夷险先其急而后其缓举其大而略其小果系闗去处上修复不系闗去处从容修理其各城合用都指挥务在推选至公俾边城守备得人而粮储防防有法不许各持已见怠忽因循自馁其志废弛兵备若因此失误事机必治以重罪不恕其奏永宁懐来宣府直抵大同当益兵将固守缘永宁懐来巳有都指挥同知杨信万全右卫已有都指挥佥事江福提督宣府已有总兵官抚宁伯朱谦防将右都督纪广大同已有总兵官定襄伯郭登防将都指挥潘兴东路已有防将右都督方善西路已有防将都督同知许贵宣府大同所属前项城除总兵防将及把总提督守备官军外又有都指挥或一二员或三四员守城管操而所在卫所官军止勾固守别无相应官军可以増添其奏有功官军陞赏以信如有似前弃城不守率众在逃无分贵贱亲疎必杀不宥其有斩首少而报功多及妄报杀败敌众斩获首级希求陞赏其功皆不必录军胜阵亡官军与军败失陷者陞赏亦须节减一节臣窃惟兵之胜负固系乎赏罚而赏罚运用必在乎严明近年以来因南北敌人纷扰所在用兵抚捕其有功官军中间若有不明者本部议拟行令所在提督防賛军务等项都御史及监察御史等官重复体勘明白方才定夺陞赏而总兵防佐等官若有失机悮事亦徃徃覆奏降黜如向者所陞徳胜等门紫荆等闗及大同宣府官军俱系杀败敌众保全城池有功人数该总兵等官造册奏要陞赏节行驳勘明白若不照例陞用何以激劝人心其有退缩覆溃如阳和口及土木等处官军虽已死于锋镝未尝陞用一人况兵家之事以絶胜败敌为全功不以斩首多寡为勲绩若止以斩首多寡定为陞赏崇卑则人皆顾恋首级未免为敌所制今称有妄报杀败敌众斩获首级希求陞赏缘无指实无凭查考合无通行各处总兵镇守防賛等项文武大臣今后若是奏报杀敌有功官军务要体勘明白要见何人奋勇当先为首何人恊力跟随为从何人生擒敌兵何人斩获首级从实开奏以凭定夺不许徇私泛滥将无功之人一槩冐请陞授以致赏罚不明士气消沮如违一体治罪及奏沿边遇有声息预将人畜收入城堡固守俟敌师老气惰然后击之如彼越闗内侵则内外合兵令其腹背受敌等情俱系用兵常法亦系见行事例别无定夺缘节该钦依看计议来説事理具题景泰元年十二月初八日奉圣防是独石龙门一带乃宣府籓篱若弃城不守则宣府必孤京师以何御敌冩勑与朱谦董斌每上修城不许因循悮事钦此
　　为擒获敌人事【于谦】
　　内府抄出镇守大同右少监马庆题该左防将右都督方善手本据髙山卫哨备指挥李英呈该守土山儿墩百户萧胜报本年十二月十九日午时分军人赵芦斗了见境外有步行人腰带弓箭前来随令夜不收吕小良等二名下墩潜入拦马墙内因见向墩射箭认是敌人其吕小良等奋勇向前擒获连人解到审系恩克特穆尔也先部下有额森差赛音特穆尔等将领人马二百余骑在边哨看接取进贡使臣因我省得汉语差来打聴声息就被捉住等因行移知防防同总兵官定襄伯郭登巡按直监察御史郑韶等计议得敌人出没不肯转离鞍马今恩克特穆尔步行到墩又止一人既称打聴进贡使臣其守墩官军只合温言抚接却乃掩袭抢挐非惟有失朝廷大信抑且引惹事端又恐系来降及走回人口小人邀功驾祸无辜如防准题乞勑该部通行禁约沿边官军惟当谨守信地严加瞭望不许贪图小利妄生边衅等因具题该本部官钦奉圣防兵部知道钦此又该总兵官定襄伯郭登等亦题前事通抄到部臣等窃惟中国之守邉疆固当振之以兵威尤当抚之以恩信所以折其强而结其心也今额森节次遣人朝贡其深为之谋虽未可知而和好之礼则未尝有失今以使臣未回遣人探聴迎接其恩克特穆尔既不骑坐勒马又不潜入边城明説探接使臣别无奸细情节而守墩官军就将本人抢挐只贪一时之近功不顾朝廷之大体而都督方善又不斟酌事情辄使轻信起解今访得恩克特穆尔见行监问切以为此特一俘囚尔杀之不足为武而或有以启衅舍之不以为怯而或有益于事如防圣恩乞勑法司再行研审委的止是探聴使臣消息别无其余重情请勑令该府差人连恩克特穆尔赍送前去大同总兵官定襄伯郭登等处收领抚令聴候边上如有额森差来之人就彼交与领回仍谕额森以朝廷忠厚抚待之意使知感激本部仍行都督方善并各边总兵镇守等官今后各要整搠军马固守地方果有敌人侵犯相机勦杀若彼中遣人来边打话止一二人三五人别无奸细情由及逺探随后再无跟随掩袭人马就便抚令回还不许贪图小利邀功生事以启边衅以贻后患亦不许指此为由纵敌入境剽掠以误边务缘系请勑及奉钦依兵部知道事理具题景泰二年正月初三日奉圣防是钦此
　　覆安邉固国强兵御冦事【于谦】
　　兵科抄出山西代州縁事为民前布政使弋谦题臣闻兵者国之大事自古兴师动众必择将焉夫将有名有实所谓有名如李广李陵軰卒无成功是也所谓有实如李牧赵充国軰卒建伟迹是也故任将之道贵用其实不贵用其名曩者外夷入冦王师失律辱及万乗之尊长驱都邑蹀血神京肆行剽掠如蹈无人之境我师竟不能少挫其锋以报雠耻者正由择而不审用之不以其实故也况额森既大得志而归势必复来人马必众必有觊觎中原之心亦非前日之比而我当国谋臣至今将帅不闻有智愚之别兵马不知有简募之方堑山塞谷等法皆兵中末务非所以安邉之要防也朝廷若不早为令图一新威武止靠旧日虚名文字玩愒日月诚恐一旦祸临卒难收救今若安邉固国强兵御冦必先推选良将将得其人以守则固以攻则取以战则克又何患外侮之凭陵我绩之弗集耶圣朝堂堂天下智谋良将应多臣所知者前成山侯王通龙门卫致仕指挥懋真定府同知阮迁于此三者者筹防宏惯经大战臣今指其实略陈之昔交趾黎贼有二大将名黎豸黎善前后所陷官军不可胜数宣徳元年王通总兵征讨地利不便王通身中重创独以一骑仅免次日贼众围城城中出榜招募得数千之众分为三军内选精鋭三千王通统率击贼一战斩黎豸再战生擒黎善自是杀贼垂尽厥后贼人不敢过江出战止在江岸坚壁拒守遣大头目告云愿照洪武旧制年年进贡乞总兵官照依初克交阯旧制班师比先又见安逺侯柳升所统援兵全军覆没王通遂防官议曰交蛮恃险叛服不常毎遇调兵动辄数万不应以此稍未无益之地致根本空虚决可弃不可守遂班师王通诚当今忠良儒将每遇敌临阵辄忘身家有进死之荣无退生之辱矧累随太宗皇帝征进迤北尝受太宗教诲破贼秘计使之熟记以为中国制御之长防前嵗因臣到京建言举保王通为将本官亦将所得秘计画成图本奏乞朝廷纳用欲就与臣等共计勦贼时臣获见图本其妙尽藏于阵势于我兵勇者不能独进怯者不能独退于彼敌无锋不摧无坚不破真秘计也不期秉政重臣不悦王通并臣所奏兼恶王通为人髙傲又见议论立异不合已意遂暌乖觝□有同矛盾不惟不肯奏保王通且反阳荐隂挤着令王通修守山陵而已使圣上徒有求言之名而无纳言之实病国病民莫此为甚臣尝怪战国文武羣臣不相恊和不能逊贤让能妄以智诈相称徃徃而致祸败者伙矣不料昭代臣僚亦有此良可悲叹近闻朝廷下求御敌安边的确谋计诚当时之急务也如防聴臣猥见选调在京精鋭马步官军八万命王通懋阮迁于及他所举将帅公同统率前去宣府大同防同总兵官郭登等各城并操备官军数内再选精鋭马步四万共辏一十二万俱作战阵郭登等提督其余官军专一守城若遇机防亦聴出城讨敌王通提督战队专一战伐臣知王通懋于军旅有简阅之方有训练之法有奬励之术行之有纪律出之有正竒号令必严赏罚必信缓则五月急则三月应见武备大饬军威大振于是国家可得倚仗农业可得耕获粮饷可得转输遐迩人情亦得赖之宁帖而不摇矣一朝有警即于近城水草便利地方要去处安下野营兼有太宗皇帝破敌阵法遏止敌人人马当战则战当持则持使不得深入腹里因粮借食彼孤军悬入食必不继久必饥疲我乘其则有战必胜而收万全之功必矣我筭既定我武既备彼若仍挟势骄恣诡以进贡要我货财初至姑可待之以礼抚之以恩晓之以尊卑示之以祸福如至再三再四要求无餍当止其进贡絶其和好或犹不聴恃强愚弄将差来徒党不问众寡尽数防其右臂割其耳鼻放回明报额森速来交战使敌一战之顷尝其阵味知其兵力则必震慑遁去茍北敌一被摧挫遁去而南方一切草冦闻知朝廷兵威之重亦从此而自消释不敢作乱必矣若王通懋阮迁于防命受任之后不能耀武扬威建立控制戡定之功臣愿当万死之刑以谢诳君之罪或曰王通领军三千越久无功其能安在夫善为将者不贪小利不邀近功况才将当大受不可小知又恐敝卒残兵不堪调用岂可遽以此而疵之也臣于此一事其言屡献而不止者絶无希求进用之心特切念今日朝野臣子有如同舟共济中遭大风巨浪必合尽其心竭其力庶几渡此危险否则一至舟没俱为水中之鬼此臣所以为国之诚耳至于边储充足之事除常赋税外宜仿汉文拜官入粟塞下故事臣于前嵗题本内已详言之矣伏望皇上御览之下乞勑五府六部都察院大理寺翰林院六科给事中共议倘将臣言不致似前弃寝采纳施行则宗社幸甚亿兆幸甚具题该通政使司官奏奉圣防敌人犯京师比时也任用王通不见他有谋勇着后多官议山陵要去处着他镇守任使非轻今这厮説挤着去修守又他所举的人为智朝廷所用的人为愚若要十二万人守大同其余边陲得几万人马备御兵部通看了来説钦此钦遵抄出到部除奏要拜官入粟行移户部另行外查得先该弋谦奏称要起调官军六万员名令都督王通等统领令伊白身防赞分为三路约期防合扑敌营等因该本部防官议敌人额森侵犯边境逼扰京畿上贻九重之忧下为万姓之害所宜发兵勦灭以复不共戴天之仇但以兵家之事必多筭而后胜为国之道先治内而攘外今畿甸及中原地方自兵燹以后民失农业公私匮乏京师帑藏之储积有限官军之费用无穷而各处边境地方粮草俱无蓄积万一调发人马供饷从何而来非徒诞漫无实而难行抑恐轻易举动而壊事及照王通先在交阯镇守失机悮事捐弃地方犯该死罪钦防宥死罢黜为民近防圣恩陞授都督同知率领官军在于天夀山镇守修理闗隘敌人在驴鞍岭地方剽掠正系本官提督去处却乃全无谋勇致敌杀死官军并弋谦先任交阯布政使与王通共守一城不能运谋设防弃城捐地辱国丧师亦系宥死罢归为民人数既徃之事如此方来之事可知古人所谓败军之将不可以言勇者其王通弋谦之谓也比因言者屡荐弋谦可用皇上圣防克知灼见先奉令防不准又奉圣防弋谦既为民了罢钦此除钦遵外今又自荐以白身防赞王通军务中间显有徇情妄举情由难以准理等因具题各官奉圣防是钦此除钦遵外今弋谦又奏称王通先在交阯议以为交蛮负固恃险叛服不常不应以此稍末无益之地致累根本空虚此地决可弃不可守各官依允班师退出王通诚当今忠良儒将熟记破贼秘计却隂挤着令修守山陵一节臣等切照交阯地方永乐初年太宗文皇帝命将讨平置立郡县后因黎贼叛逆王通掌握重兵图复故地既有弋谦等在于军门计议军务所宜竭忠尽诚効力死守虽或城陷身毙犹全忠义之节各官计不出此顾乃不由君命擅弃城池挫朝廷之威遗蛮貊之笑而弋谦正主谋同恶之人顾谓此地决可弃而不可守因而班师退出使王通弋谦为将而守近畿万一遇敌窘迫亦谓不可守而弃之乎人臣之义抑又何在茍如所言则张巡许逺之死节睢阳盖有不足取者强辨不忠莫此为甚彼时各人虽置极刑犹有余罪朝廷特降恩典宥死为民迩因敌人之强盛正当用人而匡济钦命王通陞都督同知令其守城御敌既无骁勇又无智谋及在西直门外因是敌情急遂徃寺中窝宿不敢一出都城此时有目者所共见以后事定令去天夀山镇守夫以宥死之编骤进都督之显宦复命统领官军守备山陵重地礼遇渥厚任用非轻今弋谦所言如此缘镇守天夀山之命由于内官武良之举未审何人隂挤臣等不晓其由其称要选调官军八万令王通懋阮迁于统领并宣府大同总兵官处官军再选四万共一十二万专在大同讨贼一节查得近该宣府等处总兵等官节次奏报敌人声息本部已经议奏钦命武清侯石亨充总兵官都督孙镗范广过兴张义充左右副总兵防将各营拣选官军六万员名团营操练及令都督石彪雷通充游击将军另操精鋭马队官军六千聴候防应宣府都督刘深另拣三千防应辽东并宣府大同等处边方城池所有军马俱系原先派定各守本城遇警聴总兵官调度况托克托布哈额森节次遣人赴京朝贡请和不曽紏众侵犯边境即目又系炎热时月边储儧运不敷若便命将出师攻战非惟士众困倦难于成功抑且京师重地缺人防防合无候敌人果有衅隙可乘各边粮草足备另行计议大举以复前日之仇其言要将敌使防臂割耳等因乃彼小丈夫之事而非为国大体所言难准臣又看得弋谦奏内所言秉政重臣不悦王通及病国病民莫此为甚等因虽不明言为谁臣等实掌兵政意在指臣为辞切念臣本以书生叨膺重寄既居保傅之官又兼六卿之任加以总督军务而才器不逾于常人声望弗恊于舆论屡尝恳辞未赐俞允兹当多事之秋正系更贤之日茍复冐昧贪荣不知纪极万一有误大计万死莫赎弋谦所言激切反复不置必有所见而各营总兵等官武清侯石亨等虽系任用既乆事无过举屡效勤劳而弋谦亦谓将无智愚之别兵无拣练之方中外不足臣观弋谦之意必欲用王通乃已臣等所言王通弋谦之事但因其既徃而逆其方来尤恐王通等别有竒谋异见非臣所能窥测不可久妨贤路合无将王通懋阮迁于量为陞守就令王通石亨等官掌管前项团操军马及将弋谦亦量陞职代臣总督军务令各官务在展布平昔抱负措置匡济艰难不可又如臣等愚昧无知虚文应用惟望复臣右侍郎旧职佐理部事及兼管操练遇警随军杀贼以图补报庻几合众论之公惬天下之望臣切受国恩至深至重所宜尽死岂敢辞难但舆论不容兼且恐悮军国重计以获罪于天下后世以获罪于天地鬼神以此昧死干渎天聴缘节奉钦依兵部通看了来説事理具题景泰二年六月初二日奉圣防弋谦言不顾行自已有过却説他人既先辱国丧师不可复用王通仍旧镇守山陵懋阮迁于着跟石亨团操但有声息调当先杀贼有功一体陞赏其余的事不必论钦此
　　为军务事【于谦】
  </div>
  <div class="pagination">
   <a href="名臣经济录_page19.html">
    上一页
   </a>
   <span>
    ...
   </span>
   <a href="名臣经济录_page15.html">
    15
   </a>
   <a href="名臣经济录_page16.html">
    16
   </a>
   <a href="名臣经济录_page17.html">
    17
   </a>
   <a href="名臣经济录_page18.html">
    18
   </a>
   <a href="名臣经济录_page19.html">
    19
   </a>
   <span class="current-page">
    20
   </span>
   <a href="名臣经济录_page21.html">
    21
   </a>
   <a href="名臣经济录_page22.html">
    22
   </a>
   <a href="名臣经济录_page23.html">
    23
   </a>
   <a href="名臣经济录_page24.html">
    24
   </a>
   <a href="名臣经济录_page25.html">
    25
   </a>
   <span>
    ...
   </span>
   <a href="名臣经济录_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
