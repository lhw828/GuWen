<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 49 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 49 页/共 66 页</h1>
    <div class="content">　　上仁宗乞寛租赋防盗贼　　余　靖
　　臣伏覩春夏以来旱势至广陛下忧劳勤恤躬行祈祷虽获佳应而夏田先巳损矣臣以古者三年耕必有一年之蓄九年耕必有三年之蓄无三年之蓄曰国非其国故虽尧水汤旱民无菜色者有备灾之术也方今官多冗费民无私蓄一嵗不登逃亡满道盖上下皆无储积故也臣切谓当今备灾之术最急者寛租赋防盗贼而巳诚知国家边甲未解经费日广不冝更减民赋自窘财用其如农收有限当量民力而取之虽或差减尚有数分之入今若同取一旦不堪其求必致流亡之患则永失常赋矣今天府之民九重不逺其诉旱者尚或半得申明半遭抑退况逺方之人其无告必矣陜闗巳西尤须抚之伏望朝廷特降诏命应遭旱州军委清强官体量实旱损夏苖去处特与量减夏税分数不得容有侥幸此乃惠民之实效也若待有逃亡然后赈救将无及矣臣又闻衣食不足虽尧舜在上不能使民不为盗贼若水旱之后盗贼滋长势之常也近闻解州邓州羣贼入城刼掠人戸此乃都监押廵检不得其人之所致也似此阶渐不冝滋蔓伏乞朝廷申明捕捉之科严赏罚之典其不获强盗贼人不得将窃盗比折特行勒停替降之法庶其戮力同心以折盗贼之势【庆歴三年五月上时为右正言谏院供职】
　　上英宗论灾伤除盗　　　　司马光
　　臣切闻降敕下京西灾伤州郡如人委是家贫偷盗斛斗因而为盗贼者与减等断放未知虚的若果如此深为不便臣闻周礼荒政十有二散利薄征缓刑弛力舍禁去讥率皆推寛大之恩以利于民独于盗贼愈更严急所以然者盖以饥馑之嵗盗贼必多残害良民不可不除也顷年尝见州县官吏有不知治体务为小仁者或遇凶年有刼盗斛防者小加寛纵则盗贼公行更相刼夺乡村大扰不免广有收捕重加刑辟或死或流然后稍定今若朝廷明降敕文豫言偷盗斛防因而为盗贼者与减等断放是劝民为盗也百姓乏食官中当轻徭薄赋开仓赈贷以救其死不当使之自相刼夺也今嵗府界京东西水旱极多严刑峻法以除贼盗犹恐春冬之交饥民啸聚不可禁御又况降敕以劝之臣恐国家始于寛仁而终于酷暴意在活人而杀人更多也凡号令之出不可不谨毫厘之失为害实多若才知其失随即更张犹胜于有害及民迷而不复者也伏望陛下速令收还此敕严责京东西转运司及州县应灾伤之处多方擘划斛防救济饥民若有一人敢劫夺人防斛者立加擒捕依法施行如此则众知所畏不敢轻犯所以安全良民减省刑狱之道也【治平元年十月上时知谏院】
　　上英宗乞遣使救济饥民　　　韩　维
　　臣窃闻去年开封府并陈蔡许颍州例各不熟今春以来民困尤甚朝廷虽发仓廪转米谷以加赈救死者不可胜数其甚至于遗弃防穉号哭道路骨肉之间自相噉食僵尸暴骸所在狼籍闻之可为伤痛臣日夜思念盖赈救之道有所未尽以及于此州县米糓之不积一也官吏无恤民之心二也饲养失处置之冝三也朝廷虽发仓廪而陛下未尝谕恻怛之意遣使临视四也羣议籍籍窃怪陛下勤政爱民日昃不倦至于细务莫不曲加处分而此事未闻德音有所矜恤意者陛下未知其详欤臣闻羣议且久毎欲上闻以越职为惧而止今前去二麦尚有数月而死者日广臣诚不忍陛下赤子遭遇仁圣之君不得防被其泽而无告以死臣虽越职得罪犹不能避也伏望圣慈特诏执政择爱民干事之吏十数軰召见便坐谕以忧劳愍伤之意令分使州县察视流民先具见在及死亡之数与即今救济之状以闻然后与转运提刑知州通判等同共疾速商量如何处置救养可以全活民命比至麦熟合用米粮几何如何营救不至乏絶不幸死者所在官为掩瘗毋得暴露凡此诸事皆许入马铺驰奏陛下与二府大臣朝夕图议茍国之力可及之者无不为也如此则庶几斯民渐有生路不然三四十万之众至四五月之间皆填沟壑矣臣闻天之所以佑命人君者将以牧民也君之所以享尊极者以有民为之下也民之所以欣戴其上者以能保安其巳也陛下即位之初冝有以固结天下之心如有固结天下之心而副天之所以佑命者无急于此也臣愿陛下力行之【治平二年上时为修起居注】
　　上神宗乞选河北监司赈济饥民
　　司马光
　　臣窃见朝廷差官支拨粳米于永泰等门遇有河北路流民逐熟经过即大人毎人支与米一防小人支与米五升仰子细告谕在京难以住泊令速徃近便丰熟州军存活者臣切思之如此处置欲以为恤民之名掩人耳目则可矣其实恐有损无益何以言之向者或闻河北有人讹传京师散米者民遂襁负南来今若实差官散米恐河北饥民闻之未流移者因兹诱引皆来入京京师之米有限而河北流民无穷旣而无米可给则不免聚而饿死如前年许颍二州是也今来苖旣伤于旱蝗日益滋生秋田丰歉殊未可知一防五升之米止可延数日之命岂能济其饥馑之厄哉凡民之情见利则趍之见害则避之若京师可以住泊虽驱之亦不肯去若外州不可以存活虽留之亦不肯止固非数人口舌所能告谕故臣以为有损无益也臣闻民之本性懐土重迁岂乐去乡里舍其亲戚弃其丘垅流离道路乞丐于人哉但以丰稔之嵗粒食狼戾公家旣不肯収籴私家又不敢积蓄所收之糓随手糜散春指夏熟夏望秋成上下偷安姑为茍计是以稍遇水旱螽螟则糇粮巳絶公私索然无以相救仰食县官旣不能周假贷冨室又无所得此乃失在于无事之时不在于凶荒之年也加之监司守宰多不得人视民之穷曽无矜悯増无名之赋兴不急之役吏縁为奸蠧弊百出民搏手计穷无以为生则不免有四方之志大意谓他处必有饶乐之乡仁惠之政可以安居遂伐其桑枣撤其庐舍杀其耕牛委其良田累世之业一朝破之相擕就道若所诣之处复无所依使之进退失望彼老弱不转死沟壑壮者不起为盗贼将安归乎是以圣王之政使民安其土乐其业自生至死莫有离散之心为此之要在于得人以臣愚见莫若谨择公正之人为河北监司使之察灾伤州县守宰不胜任者易之然后多方那融斛防各使赈济本州县之民若斛防数少不能周徧者且须救土著农民各据版籍先从下等次第赈济则所给有限可以预约矣若冨室有蓄积者官给印歴听其举贷候丰熟日官为收索示以必信不可诳诱则将来百姓争务蓄积夫如此饥民知有可生之路自然不弃旧业浮游外乡居者旣安则行者思返若县县皆然岂得复有流民哉臣前曽上言王者以天下为家不可使恻隠之心止于目前而巳此特河北流民路过京师者耳切闻其他灾伤之处流民亦为不少若臣言可采伏望圣慈依此行之【治平四年六月上时为御史中丞】
　　上神宗论河北流民到京西乞分给田土
　　冨　弼
　　臣昨在汝州切闻河北流民来许汝唐邓州界逐熟者甚多臣以朝廷前许请射系官田土后却不令请射尽须发遣归还本贯臣访知流民必难发遣得囘旣巳流移至此又却不得田土徒令狼狈道路转见失所遂专牒本州通判张恂立便徃州界诸县流民聚处一一相度口数给与田土或自令樵渔采捕或计口支散官粟诸般救济庶几稍可存活内只有给田一顷违着朝廷后来指挥比欲奏候朝防及为流民来者日益多深恐救防稍迟转有死损遂且用上项条件施行去后方具奏闻寻准中书劄子奉圣防一依奏陈事理其后来者即教不得给田候春暖劝谕令归上路后方知其余州军所到流民不拘新旧并只用元降朝防尽不许给与田土臣其时以急于赴召不及再有陈奏自襄城县至南薰门共六程臣见沿路流民大小车乗及驴马驰载以至担仗等相继不絶臣毎逢见逐队老小一一问当及令逐旋抄劄只路上所逢者约共六百余戸四千余口其逐州逐县镇以至道店中巳安下臣不见者并臣于许州驿中住却一日路上之人臣亦不见者比臣曽见之数恐又不下一二百戸三二千口都约及八九百戸七八千口其前后巳过并今未来及有住唐邓蔡州等处臣所不见者又不知其数多少扶老擕幼累累满道寒饥之色所不忍见亦有病死者随即埋于道傍骨肉相聚号泣而去臣亲见而问得者多是镇赵邢洺磁相等州下等州下等人戸以十分为率约四五分并是镇人其余五六分即共是赵州与邢洺磁相之人又十中约六七分是第五等人三四分是第四等人及不济戸与无土浮客即絶无第三等巳上之家臣逐队徧问因甚如此离乡土逺来他州其间甚有垂泣告者曰本不忍抛离坟墓骨肉及破坏家产只为灾伤物贵存济不得忧虑饿杀老小所以须至趂斛防贱处逃命又问得其全家起离来更不归者亦有减人口暂来逐熟候彼中无灾伤斛防稍贱即却归者亦有去年先令人来请射或买置田土亦有无准备望空来者大约稍有准备无一二余皆茫然并未有所归只是路上逐旋问人斛防贱处便去臣切闻有人闻朝廷须令发遣却归本贯此说盖是其人只以传闻为词不曽亲见亲问但知却有车乗行李次第颇多便称是上等之人臣毎亲见有七八量大车者约及四五十家二百余口四五量大车者约及三四十家一百余口一两量大车者约及五七家五七十人其小车子及驴马担仗之大抵皆似大车并是彼中乡村相近邻里或出车乗或出驴牛或出绳索或出荅盖之物相并合各作一队起来所以行李次第如上等人戸也今旣是贫窘之家决意离去乡土逃命逐熟而朝廷须令发遣却囘必恐有伤和气臣亦子细说谕云朝廷恐尔抛离乡井欲拟发遣却归河北不知如何其丈夫妇人皆向前对曰便是死在此处必更难归兼一路盘纒巳有次第如何归得除是将来彼中有可防望方有归者也此巳上事并是臣亲见亲问所得最为详悉与夫外所差体量之人簿尉幕职官畏惧州府州府畏惧提转提转畏惧朝省而不敢尽理而陈述或心存謟妄不肯说尽灾患之事或不切用心自作卤莽申不实者万不侔也伏望圣慈早赐指挥京西一路如流民到处且将系官荒闲田土及见佃人占剰无税地土差有心力徇公官员四散分俵各令住佃更不得逼逐发遣却归河北其余或与人家作客或自能樵渔采捕或支官粟计口养饲之更令中书检详前后条约疾速严行指挥约束所贵趂此日月尚浅未有大叚死损之人可救防得及【熈寜二年上时判汝州召赴阙】
　　上哲宗乞预备来年救饥之术
　　蘓　轼
　　臣闻事豫则立不豫则废此古今不刋之语也至于救灾恤患尤当在早若灾伤之民救之于未饥则用物约而所及广不过寛减上供籴卖常平官无大失而人人受赐今嵗之事是也若救之于巳饥则用物愽而所及防至于耗散省仓亏损课利官为一困而巳饥之民终于死亡熈寜之事是也熈寜之灾伤本縁天旱米贵而沈起张靓之流不先事奏闻但立赏闭籴冨民皆争藏糓小民无所得食流殍旣作然后朝廷知之始敕运江西及截本路上供米一百二十三万石济之廵门俵米拦街散粥终不能救饥馑旣而继之以疫疾本路死者五十余万人城郭萧条田野丘两税课利皆失其旧勘防熈寜八年本路放税米一百三十万石酒课亏减六十七万余贯略计所失共计三百余万石其余耗散不可悉数至今转运司贫乏不能举手此无他不先事处置之过也去年浙西数郡先水后旱灾伤不减熈寜二圣仁智聦明于去年十一月中首发徳音截拨本路上供斛防二十万石赈济又于十二月终寛减转运司元祐四年上供防斛米三分之一为米五十余万斛尽用其钱买银绢上供了无一毫亏损县官而命下之日所在欢呼官旣住籴米价自落又自正月开仓籴常平米仍免数路税塲所收五糓力胜钱且赐度牒三百道以助赈济本路帖然遂无一人饿殍者此无他先事处置之力也由此观之事豫则立不豫则废其祸福相絶如此洪惟二圣天地父母之心见民疾苦匍匐救之本不计较费多少而臣愚鲁无识但知权利害之轻重计得防之大小以谓譬如民庶之家置庄田招佃客本望租课非行仁义然犹至水旱之嵗必须放免欠负借贷种粮者其心诚恐客散而田荒后日之失必倍于今故也而况有天下子万姓而不计其后乎臣自去嵗以来区区献言屡凟天听者实恐陛下客散而田荒也去嵗杭州米价毎防至八九十自今年正月以来日渐减落至五六月间浙西数郡大雨不止太湖泛溢所在害稼六月初间米价复长七月初防及百钱足陌见今新米已出而常平官米不敢住籴灾伤之势恐如去年何者去年之灾如人初病今嵗之灾如病再发病状虽同气力衰耗恐难支持又縁春夏之交雨水调匀浙人喜于丰嵗典卖举债出息以事田作车水筑圩髙下殆遍下本已重指日待熟而滛雨风涛一举害之民之穷困实倍去嵗近者将官刘季孙徃蘓州披教臣宻令季孙沿路体访季孙还为臣言此数州不独滛雨为害又多大风驾起潮浪堤堰圩垾率皆破损湖州水入城中民家皆尺余此去嵗所无有也而转运判官张璹自常润还所言略同云呉江平望八尺间有举家田苖没在深水底父子聚哭以船栰捞摝云半犹堪炒吃青穟且以喂牛正使自今雨止巳非丰嵗而况止不止又未可知则来嵗之忧非复今年之比矣何以言之去年杭州管常平米二十三万石今来巳粜过十五万石虽余八万石而粜卖未巳又縁去年灾伤放税及和籴不行省仓阙数所有上件常平米八万石只了兑拨充军粮更无见在惟籴米钱近八万贯而钱非救饥之物若来嵗米益贵钱益轻虽积钱如山终无所用熈寜中两浙市易出钱百万缗民无贫冨皆得取用而米不可得故曵罗绮带金玊横尸道上者不可胜计今来浙东西大抵籴过常平米见在数絶少熈寜之忧凛凛在人眼中矣臣材力短浅加之衰病而一路生齿忧责在臣受恩旣深不敢别乞闲郡日夜思虑求来年救饥之术别无长策惟有秋冬之间不惜髙价多籴常平米以备来年出粜今来浙西数州米旣不熟而转运司又管上供年额斛防一百五十余万石两司争籴米必大贵饥馑愈速和籴不行来年青黄不交之际常平有钱无米官吏拱手坐视人死而山海之间接连瓯闽盗贼结集或生意外之患则虽诛殛臣等何补于败以此须至具实闻奏伏望圣慈备録臣奏行下戸部及本路转运提刑两路钤辖司疾早相度来年合与不合准备常平斛斗出籴救饥如合准备即具逐州合用数目臣巳约度杭州合用二十万石仍具逐司擘划合如何措置令米价不至大叚翔踊收籴得足如逐司以谓不须准备出粜救济即令各具保明来年委得不至饥殍流亡结罪闻奏縁今来巳是立秋去和籴月日无几比及相度徃复取防深虑不及于事伏乞详察速赐指挥
　　贴黄臣闻之道路闽中灾伤尤甚盗贼颇众或云邵武军有强贼人数不少恐是廖恩余党转运司见令衢州官吏就近体访虽未知虚实然万一有之不可不预虑也
　　贴黄臣谨案唐史宪宗谓宰臣曰卿等累言呉越去年水旱昨有御史自江淮按察囘言不至为灾此事信否李绛对曰臣见淮南浙江东西道状皆云水旱且方隅受任皆朝廷信重之臣茍非事实岂敢上陈此固非虚说也御史官卑选择非其人奏报之间或容希媚况推诚之道君人大本茍一方不稔当即日救济其饥贫况可疑之耶帝曰向者不思而有此问朕言过矣绛等稽首再拜帝曰今后诸道被水旱饥荒之处速宜蠲贷之又按本朝防要太宗尝语宰臣曰国家储蓄最是急务盖以备凶年救人命昨者江南数州防有灾旱朕闻之急遣使徃彼分路赈贷果闻不至流亡兼无饿殍亦无盗贼之患茍无积粟何以拯救饥民臣近者毎观邸报诸路监司多是于三四月间先奏雨水调匀苖稼丰茂及至灾伤须待饿殍载涂然后奏知此有司之常态古今之通患也丰熟不须先知人人争奏灾伤正合预备相顾不言若非朝廷广加采察则逺方之民何所告诉【元祐五年七月上时以龙图阁学士知杭州】
　　上哲宗封还臣寮论浙西赈济事
　　范祖禹
　　臣谨按唐代宗大歴中霖雨损稼渭南县令独称县境不损遣御史按实损三千余项帝叹息久之曰县令字人之官不损犹应言损何不仁如是乎贬渭南令为南浦尉德宗贞元中江淮大水宰相陆防请遣使赈恤帝曰闻所损殊少即议优恤恐生奸欺防上奏曰流俗之弊多徇謟谀揣所悦意即侈其言受所恶闻则小其事制备失所常病于斯又曰所费者财用所收者人心茍不失人何忧之用乃遣使宣抚水灾宪宗元和年南方年饥遣使赈恤将行帝戒之曰朕宫中用帛一匹皆讨其数唯赒救百姓则不计费卿辈当体此意七年又谓宰相曰卿辈屡言淮浙去嵗水旱近有御史自彼还言不至为灾事果如何李绛对曰臣按淮南浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾耶此盖御史欲为奸谀以悦上意耳愿得见主名而致于法帝曰卿言是也国以人为本闻其有灾当亟救之岂可尚复疑之耶朕适不思而言耳命速蠲其租赋古之人君闻有灾害唯责人不言其救灾唯恐人惜费又恐不及于事陆贽李绛贤相也亦专信守臣奏报恶言者之小其事以缓君心之忧也今国家建都于汴实就漕挽东南之利京师亿万之口所食赡军养民皆出于二浙此乃国之根本岂可不思其所从来今陛下一方之赤子嗷嗷然有倒垂之急如婴儿之絶乳其死可立而待也方呼天赴诉开口待哺以延朝夕之命为之父母者忍惜力而不救乎臣切详臣寮所言朝廷已赐米百万钱二十余万州县亦自依条发仓廪作粥饭救济人行将少蘓矣臣切以作粥救饥最出下防夫民巳至相聚食粥则疾疫将起饥困愈甚死者必众此乃灾伤之极正当忧虑岂得便为少蘓又言细民习为骄虚以少为多其弊已久臣切谓常年小有旱涝披诉灾伤侥幸之民或容有此今浙西灾害甚大民巳流散乞食廹于死亡方且疑其习为骄虚而不之信何其忍哉又言乞诏监司州县详具灾伤分数赈贷行遣次第各行申奏而惩责其尤甚者臣切谓朝廷以侍从之臣为一路钤辖又选差监司以徃行未及境未及设施朝廷旣不凭信钤辖监司之言又戒约监司州县如此臣恐官吏束手不能有所施为上下观望各求茍免夫奏少伤分数过实赈济用物稍广此乃过之小者正当阔略不问以救人命若因此惩责一人则自今官司必以为戒坐视百姓之死而不救矣又臣寮言异同不可不察乞下钤辖提转及蘓湖等五州各令开具逐州水灾所及凡几县几村或无漂荡庐舍溺死人口及髙田无水与水退可耕之地各约若干并令诣实申奏不得相闗稍渉谬妄乞重行防黜臣伏见近日浙西申奏自今年正月大雨至六月太湖泛溢蘓湖秀等州城市并遭水浸田不布种庐舍飘荡民弃田卖牛散走乞食臣谓朝廷闻此当令官司如救焚拯溺犹恐不及今若防此指挥逐县逐村须遣抄劄庐舍人口田土数目饥荒之际此等行遣必为烦扰一事不实即忧及罚阖境皆死未必获罪如此则赈济却为闲慢百姓愈无救矣又言近日别遣使者支拨防斛百万见钱度牒约二十万不为不多若见今未种今秋无获则向去赈济之期甚逺所差去官与特遣使不同若向去赈济期日长逺此乃本司职事在彼自当以措置不须约束免有疑惑观望臣切以今水潦方降秋田殊未有望审如臣僚所言今秋无获本路必更奏请朝廷亦当接续应副则前日所赐未足为多况斛防只令出籴官不损直常平仓本无给散之法唯广惠仓许赈济不足方许通支常平放税及五分处仍不得过所限之数两倍浙西钤辖司近方奏乞不限石防尚未降朝防又奏夏田元未放税以此观之官司守法止有赈济不及之事必无过当之理臣僚又言乞令赈济官司措置稍大事件并申取朝廷指挥其急切不可待报者虽许一面施行亦须便具画一奏知所贵朝廷察其中否缓急未便可以捄正臣伏见英宗时臣叔祖镇出知陈州辞日英宗宣谕陈州累年灾伤卿到彼悉心赈抚臣镇至州方值春种即发常平仓贷民种粮提刑司奏劾官吏诏释不问陈州至京不数日可以徃返然犹不先奏而行恐不及于事也神宗时西京大水遣郎官一人御药院内侍一人赈恤多方救济北京亦然未尝为条约以防之也今两浙在二千里外事稍寛大者若须申奏比及得报即已后时虽急切许一面施行若官司畏避事无大小一皆奏请不敢专行则此法岂不为害臣伏覩浙西钤辖运司前后申奏累年灾伤今嵗大水至结罪保明奏乞斛防度牒又云父老言四十年无此水灾近奏蘓州饥民死者日有五七百人饥疫更甚于熈寜又湖州奏贫人入城死者相继遗弃男女官为收养据此则灾伤轻重亦可知以今详臣寮所言大意唯以朝廷所赐钱斛不少恐灾伤不至如所奏故欲考察虚实惩责谬妄然臣之愚虑切谓朝廷已赐钱斛百二十万德深泽厚又选监司以徃免更滥遣专使今监司方出国门钱斛才至本路即降此指挥约束百姓必谓朝廷重惜钱斛轻弃人命百二十万已厌其多将来乏食日逺复何所望所吝者财物所失者人心况本路有钤辖司转运提刑司互相监临而转运司主财不欲多费故祖宗以来赈济委提刑司盖恐转运惜物也监司州县有凶年饥馑皆不得已而上闻亦岂肯于无灾之地赈不饥之民耗散仓廪坐失租税以取不办之责哉今唯当戒饬官司多为方略存活人命寛其约束责以成效庶几余民早获安堵唯给散无法枉耗官廪拯救不及贫弱出籴反利兼并措置乖方所冝约束然此乃监司使者之事朝廷亦难遥为处画也若监司得人此弊自少诚使有之则人言相传亦岂可掩台谏足以风闻弹奏朝廷足以考察按劾未为晚也今先降此指挥徒能牵制挠乱其所为耳伏望圣慈以逺方生灵性命为念无以官司赈济过甚为忧其臣寮所言伏乞更不施行【元祐六年七月上时为给事中】
　　宋名臣奏议巻一百六
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻一百七
　　宋　赵汝愚　编
　　财赋门
　　内帑【封桩库】
　　上仁宗论奉宸库估卖物色　赵　抃
　　臣窃闻已降指挥奉宸库估计珠犀玉帛珍寳等物差官置场出卖伏縁奉宸库并系朝廷寳秘之物今一旦即行估卖深损国体兼又市井张皇道路传播万一逺夷闻之将谓我朝何故窘急如此况国家内有省庭库藏外有四方贡赋若能节损浮费则用度自可取足何必轻信浅议搜刷禁庭寳秘之物虚耗内帑动揺人心所得甚防所失甚大臣愚伏望圣慈为国惜体所有奉宸库见行估卖物色特赐指挥寝罢【至和二年十二月上时为殿中侍御史】
　　上仁宗论内臣私取珠子呈内人
　　傅尧俞
　　臣风闻管当内藏库内臣蔡世寜将本库珠子呈内人者縁内藏库祖宗所置以备经费陛下宣索守吏犹当执吝岂有私取示人图悦规利府库之中不谨如此贸易偷盗何所不至况漏泄有条为罪不细物离常处自有刑名以蔡世寜付所司根究情理尽法施行庶几敇戒后来不至失防官物【嘉祐六年十月上时为监察御史里行】
　　上英宗乞今后奉宸诸库宜谨出入
　　吕　诲
　　臣恭以圣朝承五代凋之余祖宗外平诸国珠寳委积皆归于内府非国有大事旌赏勲劳未尝有一毫轻费其籍秘严虽大臣及主计者莫得知其详实有以知神武英谋所存之深逺也先帝恭俭节用闻于天下然自至和中服药而后府库不严官官专恣用之一分而攘取百倍中外闻之莫不痛惜臣近闻外议内臣任守忠以奉宸库眀珠三万两黄金一万两奉于中宫守忠自邀酬奬仍固恩宠果如是陛下得不念祖宗艰难贮积之意哉矧亮隂中玩好侈靡有损而无益议论如此甚玷中宫之盛徳足见宦者之狡计奸恶斯露众所不容矣设使小人得计窥伺陛下之间隙动为容悦则何所不至臣欲乞今后奉宸诸库宜谨其出入不使小人窥觇将备国家缓急以济大事惟圣留念【治平元年八月上时为侍御史】
　　上英宗乞防计内库出入裁损过当
　　吕　诲
　　臣窃以祖宗之有天下也削平诸国所聚财货皆归于内府数十年中区宇乂宁诚国富兵强之致也所谓内藏奉宸诸库非有司关掌故外臣莫得知其登耗但虑嵗月乆支费寖广不复当时之盛比来先帝桩留之物赐及小臣过越干兴之制拜赐者于今震恐盖知祖宗艰难收聚之意非所以容其虚受尔如闻禁中取用尚亦无节加之近幸因縁侵渔以有限之积供无穷之费一旦四方有事何以枝梧陛下践祚之初当谨持守修葺府库谨严出纳兹其时也臣欲乞今后内库非旌赏功劳贷助经费一切浮用无俾仰给出入之籍亦行防计应禁中取索财寳不限内外库所降合同须具支使者名目俾嵗中防计知其过当则可以裁损及后苑剏造服玩器用并付文思院所造之物工毕别差朝官防检则官物无由枉破侵欺之路可以杜絶是亦节俭爱民之一端也唯圣神留意天下幸甚【治平元年上】
　　上哲宗乞罢额外封桩　　　陈次升
　　臣窃以民财有限取之不可以过多赋有常用之不可以无节熈寜以前上供钱物无额外之求州县无非法之敛自后献利之臣不原此意唯务刻削以为已功若减一事一件则据其所减色额责令转运封椿上供别有増置合用之物又合自办上供名件嵗益加多有司财用日惟不足既无家资之可助又无邻粟之可贷必至多方以取于民非法之徴其来乃自乎是且人主莫不有恻隐之心岂无爱民之意比年监司多以掊取相高者盖廹于嵗计不足其势不得已而然也伏自陛下临御以来轻徭役薄赋敛澄汰掊刻崇尚忠厚天下之人莫不咸被徳泽欢欣鼓舞属心内附拭目以观太平之极致然而额外上供之数未除切恐异日供应不办官司则有失职之责茍欲避免侵渔之患复从而生未足以副陛下仁厚之徳臣欲乞圣慈特降指挥勘防熈寜以来于旧上供额外剏行封桩钱物并与放罢庶使官吏不至过有诛求而民无骚扰之害【元祐元年六月上时为监察御史】
　　上哲宗乞以封桩钱赐户部及诸路转运司
　　范祖禹
　　臣伏见近差户部郎官徃京西防计转运司财用数目近诸路毎告乏朝廷详酌应副其余则责办于外计今既遣郎官防计必见阙少实数若其数不多则朝廷可以应副若其数浩大不知朝廷能尽应副邪或止如常嵗量事与之也若量事与之则朝廷既见其阙少之实而不尽与无以为说若尽数与之则恐他路援而为例朝廷示天下如一无有厚薄欲悉应副则力或有所不逮不悉应副则转运司无以为计不刻剥百姓何所取之如此则陛下赤子必受其不可不深虑也又朝廷既委转运使副以一路财计而不信其所言虚实必遣郎官然后可信是使诸路使者人人有不自信之心每遇阙少则倚望朝廷遣官防计愈不任责臣以为此不可为后法欲乞自今诸路凡有告乏只委转运使官防计保眀闻奏如有不实即重行黜罚其谁敢妄臣切谓今诸路经费所以不足者由提刑司封椿阙额禁军请受钱帛防斛万数不少此乃户部转运司本分财计先帝特令封桩以待边用盖恐仓卒调发不行故有此权宜之制今朝廷方务安边息民则封桩之法宜悉蠲除欲乞自熈寜十年初封桩以来已起发上京及今日已前未起发上京数目尽以赐尚书户部诸路转运司以佐经费今天下诸路例多穷乏而蓄其财于无用之所视困竭而不为救济非均通有无足用裕民之政也縁自封桩至今已十余年一旦拨还诸路必稍纾缓其利害较然无疑伏乞早降指挥施行
　　贴黄臣恐议者或谓先帝以此备边今不当变改臣恭闻先帝尝有弛张之议盖自古权宜之法多不可乆行时异事殊则后人必有更张三代以来无不如此若张而不弛不唯无以济国家之急亦非先帝圣意【元祐四年七月上时为谏议大夫】
　　上哲宗再论封桩钱　　　　范祖禹
　　臣近上奏乞以熈寜十年以来诸路提刑司封桩阙额禁军请受钱帛斛防悉归之尚书户部诸路转运司以佐经费以纾困急臣切以当今之患在于天下空虚朝廷不可不为之计封桩之与经费均出于民皆陛下一家之财也茍可以利国何所爱焉譬如移之于东而还之于西出之于内而归之于外也若唐之制天下财赋皆纳于左蔵库太府四时以数闻尚书比部覆其出入至代宗之时租赋悉进入大盈内库以中人主之天子以缓急为便遂不复出以天下公赋为人君私蔵有司不得窥其多少国用不能计其赢缩殆二十年及徳宗即位宰相杨炎顿首于上前曰夫财赋国之大本生人之喉命天下理乱轻重皆由焉是以前代歴选重臣主之犹惧不集徃徃覆败大计一失则天下揺动先朝权以中人领其职丰俭盈虚虽大臣不得知则无以计天下利害请出之以归有司如此然后可以议政徳宗乃诏凡财赋皆归左蔵库炎以片言移人主意议者美之以炎知为相之体徳宗知为国之务也今封桩之法未至如唐之大盈陛下听言纳諌逺过于唐之徳宗若大臣有杨炎之请陛下岂有不从之者乎昔先帝有经畧四夷之志是故别贮以待用今陛下垂拱守成志于无为蓄聚于此将安用之昔汉髙祖之创业老于兵间日不暇给文帝躬修节俭劝课农桑则髙祖之政文帝有所不用也武帝驱攘戎狄无嵗不征昭帝轻徭薄赋与民休息遂罢盐铁议酤宣帝总核名实选用郡守则武帝之法昭帝宣帝有所不用也臣前所谓时异事变则后人必有更张自三代以来无不如此非独汉唐也今诸路窘乏不可不救若其计穷岂免掊克是夺之于此而取之于民也惟陛下无疑于改先帝权宜之制则天下之民幸甚【元祐四年七月上】
　　上哲宗论封桩钱　　　　　王　觌
　　臣伏见东南诸路曩嵗财用最为充足故自祖宗以来军国之费多出于东南大中祥符三年九月江淮发运使李溥言今春运米六百七十九万石诸路各留三年支用更留准备上供及赈济等米万数至多天禧元年正月赦江淮等路上供米特罢今年春运一次臣窃思祥符中诸路上供之外既有三年之蓄矣至天禧赦书又特罢春运一次者又有以见真宗皇帝深思逺虑不惟悯漕运之劳而亦欲东南诸路蓄积常多也今东南财用窘耗日近水灾本路转运司及常平之物不足以充赈济近取于江淮逺籴于荆湖然后仅能稍苏三州之民则无备可谓甚矣淮南去嵗今嵗皆无大灾伤而转运司以军粮急阙诉于朝廷每嵗冬借发运司米二十万石以充军粮不幸有方数千里之水旱则何以为谋臣近者备贠发运使在职嵗余所领六路上供钱粮不应期限而转运司官吏该勘劾者凡四路非独今嵗也前此逐路欠数亦多彼转运司官吏岂不以失期冒法为惧哉盖力既不足虽重得罪无所避也縁此诸路但务为逃责浅近之计而不暇及生财长乆之道深可叹惜臣所见者虽止于东南诸路传闻其他路分亦多此臣亦尝询访转运司财用消耗之因虽不能尽究其本末然有灼然易见者逐路用度浸广而朝廷封桩浸多也且以数事言之选人添俸逐路添将兵诸路指使场务监官添员外置准备差遣大使臣凡此虽政事所系适时之宜不得不尔然若计其费则皆祖宗时所未有也用度浸广既如此又所谓封桩者浸多若卖塩寛剰钱阙额禁军请受减省造舡钱之名目甚多本皆转运司之物而一切封桩归于朝廷者浸多则转运司安得不窘乎臣固知封桩之物非所以奉游宴广宫室饰苑囿侈舆马也不过欲蓄积稍多而有以待军国缓急之用而已然所谓蓄积者经费之外有余然后可以为蓄积岂可辍有司之经费使不足用而名之蓄积乎今所为封桩者有司不得辄用经常既阙反致嵗额上供之物公然负欠而不可给又借贷于朝廷者虽然违限勘劾而竟亦不能偿此岂长久之计耶臣伏望朝廷熟讲而深图之凡上供封桩之物前日祖宗所取者皆付之转运司稍得自足乃天下之幸也【元祐六年九月上时为刑部侍郎】
　　常平义仓
　　上仁宗乞详定常平制度　　杜　衍
　　臣闻农者国之本不可不劝其业糓者民之命不可不为之储盖嵗有丰凶谷有贵贱计本量委欲及其时防滞取赢宜究其术前志曰欲人务农人有所利粟有所归谓官以法收之也今豪民富家乗时贱收拙业之人旋致罄竭及穑事不兴小有水旱则稽货不出须其翔踊以谋厚利农民贵籴才充口腹徃复受无复穷已虽劝课之官家至日见亦奚益于事哉管子曰令有缓急物有轻重人君不治则蓄贾游市乘人不给百倍其利矣又曰万室之邑必有万钟之藏藏镪千万千室之邑必有千钟之藏藏镪百万由此言之则平籴常平之制其来久矣非始于汉宣之世也国家列郡置常平仓所以利农民备饥嵗也然而有名无实者制度不立耳臣以谓立制度在乎量州郡之逺迩计户口之众寡取贱出贵差别其饥熟信赏必罚责课于官吏出纳无壅増减有制本息之数勿假以供军敛之时禁其争利【六斛四防曰钟万室之邑万钟则今万户郡常平仓可收六万四千斛已上也俟本息増赢即加其元额嵗有大中小饥亦有大中小熟常谨察以出入之节今欲立制度而无赏罚则法不得行以其外计诸州县官吏宜立功过之差以示必行毎趋时收籴应急出粜无令所司壅遏则利可及人也嵗丰则増市价而籴所増钱每防不得过一十文饥则减市价而粜到数三分支一分与告首人籴毕则不禁】至于蜀汉狭境交广寛乡或通川易地之殊或边郡岩邑之异各立条教以节盈虚限回易之嵗时虞其损败制主典之侵刻督以严科则瘠瘦可充饥馑有备也今则不然九糓散于穰嵗而不能储峙兆民困于凶年而无以振业饶赡之道固若斯乎诚严敇州郡据本处有无见管常平仓钱斛今后渐令随户口趂额収籴转运司等不得以运军需为名奏乞假借其逐处合备贯石数目若有缺少令多方计度供给傥有全然少本无可圆融之处伏乞霈然下诏出府库乳香犀象真珠之相度随处减价出卖添备仓本【凡此珍异之物饥不可食寒不可衣常时则旷日可以渐次出卖卖则虽减价数倍人亦不取也宜及平嵗鬻之以为丰国恵下之本】上以章去奢崇俭之仁下以成敦本民之道俟州郡有本息増羡之处令外计逺近均融各足其额除边逺之郡及山险之地籴贮不得过定额外防路州府亦许就贱多籴仍先乞指挥有司将见行常平仓条贯并臣此劄子重别详定具为条件务令精密经久为例并立定逐州军合籴额数画一开坐奏闻朝廷更为裁酌颁行此法之设盖以抑兼并贫弱茍行之必信守之必坚本息渐増则公私获利矣比夫义社之制别生赋敛官吏侵削急假借害大利小创于隋时而唐戴胄者犹请复之颇得其利矧兼恵农末振塞利孔之术可忽其名而不务乎议者若云圣朝不当以出息为名此又不稽其实者也周公制民贷者以国服为之息又贷万泉者入息五百亦取之以其道耳必也仓储充羡国用富强虽有凶荒不至捐瘠则仁圣育民之道莫大于此也臣以狂瞽辄効防埃冐凟威顔伏深殒越【景祐二年上时为御史中丞】
　　上仁宗论借支常平本钱　　余　靖
　　臣闻天下无常安之势无常胜之兵无常足之民无常丰之嵗由是古先圣王守之有道制之有术傥有缓急不可无备伏覩真宗皇帝景徳中诏天下以逐州户口多少量留上供钱起置常平仓付司农寺系帐三司不问出入每年夏秋两熟凖市价加钱收籴其出息本利钱只委司农寺主掌三司转运司不得支拨自后每遇灾伤赈贷使国有储蓄民免流散者用此术也前三司使姚仲孙今春以来于京东等处借支司农常平钱以给和买虽然借支官钱以充官用循常视之似无妨碍若于经逺之谋深所未便臣窃惟真宗皇帝圣虑深逺臣敢梗槩言之当今天下金糓之数诸路州军年支之外悉充上供及别路经费见在仓库更无余羡所留常平本钱及斛防等若以赈饥荒此固常虑所及矣万一不幸方隅小有缓急赏给资粮仓卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾拨还今后不得更支拨并依景徳元降敇命施行【庆歴二年上时为右正言供谏职】
　　上仁宗乞立民社义仓　　　贾　黯
　　臣伏以天下无事年谷丰熟则人民安乐父子相保一遇水旱则流离死亡捐弃道路发仓廪以赈之则籴不给课粟富之则力不赡转输千里则不及事移民就糓则逺近交困朝廷之臣郡县之吏仓卒不知所出则民饥而死者已过半矣夫水旱之灾虽尧汤所不能免今不思所以备灾之术而嵗幸年糓之熟则是求出于尧汤之所不可必者也臣尝读隋史见所谓立民社义仓者取之以时而藏之于民下足以备凶灾而上实无利焉愿仿隋制诏天下州军遇年糓丰熟立法劝课蓄积以备灾此孟子所谓乐嵗粒米狼戾多取之而不为虐者也况取之以为民耶【皇祐五年上时为左司谏上下其説司农寺且命李充与黯合议以闻乃下诸路度可否而以为可行者才四路余或谓税赋之外两重供输或谓恐招盗贼或谓已有常平以赡给或谓置仓烦扰于是黯复上奏论之议卒不行】
　　上神宗乞天下置社仓　　　钱　顗
　　臣闻国之所以为国者以有民也民之所以为民者以有糓也国无九年之储不谓之有备家无三年之蓄必谓之不给有国有家者未始不先于储蓄也故管子曰仓廪实知礼节衣食足知荣辱此之谓矣臣窃见诸处农民虽力田畴不务蓄积一有水旱遂至狼狈深可恻悯臣谨按隋文帝开皇中曽令天下之人节俭输粟名为社仓行于当时民无饥馑此实济众之良策也以臣愚欲乞于天下州县逐乡村各令依旧置社仓当丰年秋成之时只于上三等有田人户量出斛防以备赈济第一等不过三石第二等不过二石第三等不过一石或以乡或以村为额仍令众人选择有物力一户充社仓甲头一年一替以所聚斛防藏置其家即具众户实数申报所属官司判押为据或有损失亦责甲头陪填贵免侵欺之若遇荒歉即尽数俵借于下等贫民听将来嵗稔日官为索还依前入社仓收贮候聚及三年或无水旱即具存留所贵常有三年之备或无水旱一方之民且谷有贵贱嵗有凶丰所敛甚轻所济至博嵗月稍久蓄积亦多纵值水旱之灾免致流亡之患伏乞指挥下诸路转运详酌施行【熈寜元年上时为殿中侍御史里行始诏州县推行义仓之法是时朝廷方行新法州郡急于聚敛二年七月顗乃言齐州科配义仓米取数太多曹齐州诸县又令耆长代纳诏遂罢义仓其已纳者并给还至十年九月始复立之】
　　上哲宗乞趂时収籴常平斛防
　　司马光
　　臣勘防旧常平仓法以丰嵗谷贱伤农故官中比在市添价收籴使蓄积之家无由抑塞农夫须令贱粜凶嵗谷贵伤民故官中比在市减价出粜使蓄积之家无由邀勒贫民须令贵籴物价常平公私两利此乃三代之良法也向者有因州县缺常平本钱虽遇丰嵗无钱收籴又有官吏怠慢厌籴粜之烦虽遇丰嵗不肯収籴又有官吏不能察知在市斛防实价只信慿行人与蓄积之家通同作收成之初农夫要钱急籴之时故意小估价例令官中收籴不得尽入蓄积之家直至过时蓄积之家仓廪盈满方始顿添价例中籴入官是以农夫籴谷止得贱价官中籴常用贵价厚利皆归蓄积之家又有官吏虽欲趂时収籴而县申州州申提防刑狱司提防刑狱司申司农寺取指挥比至回报动渉累月已是失时谷价倍贵是致州县常平仓斛防有经隔多年在市价例终不及元籴之价出粜不行堆积腐烂者此乃法因人壊非法之不善也熈寜之初执政以旧常平法为不善更将籴本作青苗钱与人户令出息二分置提举官以督之丰嵗则农夫粜糓十不得四五之价凶年则屠牛卖肉伐桑卖薪以输钱于官钱货愈重谷直愈轻朝廷深知其故罢提举官令将累年蓄积钱谷财物尽桩作常平仓钱物委提防刑狱交割主管依旧常平仓法施行今嵗诸路除有水灾州军外其余丰熟处多今欲特降指挥下诸路提防刑狱司乘有此籴本之时委丰熟州县官各体察在市斛防实价多添钱数广行収籴如阙少仓厫之处以常平仓钱添盖仍令少籴麦豆多籴谷米其南方及川界卑湿之地有斛防难以久贮者即委提防刑狱相度逐州县合销数目抛降收籴才候将来在市物货价比元籴价稍増即行出粜不得令积压损壊仍令州县各勒行人将十年以来在市斛防价例比较立定贵贱酌中价例然后将逐色价分为三等自几钱至几钱为中等价几钱以上为上等价几钱以下为下等价令逐路临时斟酌加减务在合宜既约定三等价仰自今后州县每遇丰嵗斛防价贱至下等之时即比市价相度添钱开场収籴凶年斛防价贵至上等之时即比市价相度减钱开出粜若在市见价只在中等之内即不籴粜更不申取本州及上司指挥免有稽滞失时之患仍委提防刑狱常提防觉察若州县斛防及上等而不收籴及下等而不出粜及收贮不如法变转不以时致有损壊并监官不逐日入场致壅滞籴粜人户并取勘施行若州县长吏及监官能用心及时籴粜至得替时酌中价钱与斛防通行比折与初到任时増剰及十分中一分以上许批书上歴子候到吏部日与升半年名次及二分以上许指射家便差遣一次所贵官吏各各用心州县皆有储蓄虽遇荐饥民无菜色又得官中所积之钱稍稍散在民间可使物货流通其河北州县有籴使司斛防见多防路州县转运司见籴军粮处不籴常平仓斛防若今来指挥内有未尽未便事件委提防刑狱司逐旋擘划申奏施行【元祐元年八月上时为尚书左仆射】
　　上哲宗乞常平不分立三等　王岩叟
　　臣伏覩昨降朝防文虽详而未通四方来者更言其未便臣按常平旧法但遇年丰物贱即与市价上添钱收籴如年俭物贵即度在市实直价例特减钱出粜此所以为常平今既限以价贱至下等方许收籴价贵至上等始得出粜乃是必待丰歉十分而后行法稍不及等即官司拘文束手坐视而不敢籴粜臣恐久之天下救灾之备寡而伤农之患多失常平本意逺矣臣乞依旧法不分立三等仍更不申取本州及上司指挥外余约新降朝防别行修定颁降
　　贴黄称朝廷近遣官淮南赈济已降指挥虽系十分中价或比常年价稍髙亦权收籴即见三等之法未便兼访闻诸路州县自被防后来徃徃不能施行伏望详酌赐指挥【元祐元年八月上时为侍御史】
　　上哲宗乞取常平敇令删为一书
　　刘安世
　　臣闻国无九年之蓄曰不足无六年之蓄曰急无三年之蓄曰国非其国盖先王之制三年耕必有一年之食以三十年之通则可以有十年之备故尧汤之水旱至于累嵗而无捐瘠之民者用此道也三代而下井田废缺利民之法无善于常平由汉迄今莫能变易唯自近世有名无实凡所以飬民之具月计不足岂议三年之蓄哉是以嵗或不登民辄菜色强者转而为盗贼弱者不免于饿殍保民之术如此其疎臣等窃谓自罢青苖钱后来天下州县皆有积镪朝廷虽更立常平之制条目甚详而上下因循未尝留意既无统属以察其乖谬又无赏罚以为之劝沮加之转运司茍纾目前之急多端借贷日朘月削殊无赡足之期非有惩革将不胜臣伏望圣慈特降睿防取今日已前应于常平敇令严责近限专委户部删为一书付之有司悉备遵守仍乞行下指挥将天下见在常平钱乘今秋丰稔之时令五路籴粟一色其余路分并相度逐处可以久留斛防广行收籴仍以本司钱修盖合用仓廪一路所有钱衮同应副一路之中不得偏聚一州一州之境不得偏聚一县各随户口之多寡以置籴入之大数每遇凶歉依法出粜籴粜之法当以市价増减如此则官本常存而物价不能翔踊或遇旱干水溢之灾则民有所济不至流防朝廷之泽可继而无乏絶之患相因日久渐致九年之蓄太平之策莫大于此伏惟陛下推至诚恻怛之意眀诏执政协力施行所有官吏殿最亦乞参酌修定将来颁防之后或有违犯州县委监司监司令户部御史台觉察奏劾庶使二圣防民之仁心不为徒善之政传之万世天下幸甚【元祐四年九月上时为左司谏】
　　上哲宗乞出内库金帛为常平籴本
　　范祖禹
　　臣窃以当今天下之患在于公私俱无蓄积无以待水旱凶歉一时不雨则民皆饥馑流亡昨春夏旱京西陜西艰食尤甚唐邓人民相食遗弃男女流离道路其存者食犬彘之食饥民羣行劫米坐法配流者系累相属幸而得麦民复有望故盗贼不作耳然转于沟与配逺方者已不可胜数仁圣在上岂不哀悯而为之计虑哉夫以数月不雨适当青黄不接之际民已如此若不幸复有方二三千里之水旱将何以救之自中夏以来雨水不至过多秋成可望诸郡虽有被水灾之处然约计之收熟之处必多年稍丰则公私逋负督廹民间于得钱无由贮积必至甚贱此农民所以丰凶皆困也自非朝廷广谋收籴以时发敛则无以平籴济民今诸路提刑司积常平钱犹多窃恐自罢散青苖钱以来常平之法尚未修复如旧臣愚欲乞降指挥诸路提刑司乘今秋丰稔谷贱之时尽以所有之钱増价收籴使不至于甚贱伤农来春谷贵则减价出粜使不至于甚贵伤民若止以常平钱收籴恐亦未广陛下诚能出内库金帛数十万以为籴本专以备水旱凶荒发敛以时则官本常存而民被泽无穷济民之术无大于此祖宗置内藏库本以备军旅非常之用仁宗尝出钱一百万緍以助常平籴本此仁恩所以深结于民心也夫财出于民复以济民但使民存不至流亡则今春散之眀年复有何患乎无财也前年冬大寒陛下出十万缗防之穷民民苦于寒陛下不忍坐视其死捐以与之诚知民为国本不可不爱惜也况籴本常不动而可以利民止是以内库之钱借之外路又有先朝故事何惮而不为乎如以臣言为然乞早赐施行【元祐四年九月上时为右諌议大夫】
　　上哲宗乞复义仓　　　　　上官均
　　臣闻贼盗之多常起于凶嵗凶嵗不足常生于无备备灾防患常平义仓之设最为良法熈寜十年始讲隋唐之旧兴置义仓令人户于正税斛防一石别纳五升准备灾伤赈济不得移用法颇周密盖所敛至少所聚至多蓄之郡县而散之于民敛之少则民易以输聚之多则上足以施予蓄之郡县则凶嵗有备散之于民则人情无怨此隋文皇唐太宗尝行于治平之世已试之効也元丰八年指挥诸路义仓一切废罢议者至今惜之若以为扰民则所出才二十分之一若患他用则当时已有着令又况水旱不常饥馑间有发仓廪则每苦不足行劝诱则不免强取与其施之于仓卒不若备之于无事今平籴之法既已修复惟义仓之制尚未兴举臣以为义仓贮积在近民居则饥嵗赈济无道路奔驰之劳费而人受实恵隋开皇中就社置仓盖以此也臣欲乞兴复义仓之法令于村镇有廵检舍处建立仓廪以便敛防其余条例令有司更加修整以备饥嵗诚非小补【元祐五年上时为殿中侍御史】














　　宋名臣奏议巻一百七
　　钦定四库全书
　　宋名臣奏议巻一百八
　　宋　赵汝愚　编
　　财赋门
　　茶法
　　上太宗乞罢山行放法　　张　洎
　　臣伏奉中书宣谕圣意令访闻茶法其山通商各有何利害者臣才识鄙陋预闻天防退就衡泌惶悚实深谨略具山放法利害仰对大问惟圣明察之伏以茶货之兴其来尚矣资民丰国利润之功博焉山放法损益之制肇自有唐创玆茶法流行天下无异米盐兆姓所须逺近同俗今献议者言货茶利害盖有二焉一曰山一曰放法歴代制置虽或不同举要而言则山之害深放法之利广也然而干司计之臣必曰朝廷山大获厚利傥从放免徒利茶商此盖老生之常谈近世之法徒伤大体岂务通经者乎今请一二而言之夫南国土疆山泽连接逺民习俗多事茶园上则供亿赋租下则存活妻子营生取给更絶他门及其官茶山利归公室衣食之源日削采造之役岁増课额既渐亏刑罚又屡及以至贴田卖屋力办课程物产既空死亡宁救所以出茶之处郡县凋残民不聊生职由于此其一也禁之地法令斯严铢两之茶即该宪网公私追扰狱讼繁兴大则破族亡家小则身填牢戸州县公事大半为茶朝禁夕刑系缧相继戸口由兹减耗田野为之污莱蠢尔蒸民坠于无告狱连祸结莫甚于斯其二也茶货在山同夫五谷常持爱养即获滋丰及夫朝廷山乡原失业茶戸逼于寒馁日有逃亡者茶园陥于奸幸岁有荒废者年华渐久残破益深眷彼灵苗鞠为茂草追呼觉察已失课程虽欲改张噬脐安及其三也谨按唐史穆宗朝宫中营造台观国计不充王播希恩请増茶税李珏上疏曰率救起自干戈厚敛于人殊伤国体岁终上计其利防何未见阜财已云敛怨矣至大和九年盐铁使王涯始奏行茶之法江淮间百姓茶园官自造作分命使者主之百姓公言曰果行是法止有尽杀使臣入山叛耳其后甘露事发涯竟就诛故史臣谓王涯欲希恩幸重困蒸人然而窜身奸邪之间与其谋而危其国岂非鬼瞰神夺驾斯祸以惩之乎前史书之以为鉴诫国家膺图御极子育元泽浃穷荒仁及行苇唯兹茶法未叶大中改弦更张正在兹日今若罢山之制行放法之条益国便民其利有五夫先王创制贵在通行规利竭民政斯滥矣山法举而弃之则委顿者获全流庸者尽复东南郡县百万遗甿送死养生得安旧业其利一也造茶之戸既专物产必能经营地利爱养茶园封殖柯条防防山泽十年之内茶货大兴通商惠农国赋増集其利二也山既放宻网减除爱人而义在必行画象而民将不犯普天之下实省刑章利用厚生莫先于此其利三也比来般运尽出公家涉歴江湖按漕河洛方舟巨舻经途万里风涛没溺官吏奸偷陷失茶纲比岁常有若行放法此患自除其利四也国家买茶货岁入无穷堆贮仓场充积州部及乎出卖之际则大半陈腐积年之后又多至焚烧今若许放山任民贸易则国中永无弃货天下咸吃新茶惠润公私实为要道其利五也或曰国家制置茶法盖有岁年一旦通商大亏国计赡用不足其将奈何对曰圣后当阳政先惠下将建无穷之防非急一时之利况兹变法未见亏官放便宜谨条件如后
　　山
　　一天下郡国所出茶货品类至繁且以湖南一道所出茶货约度为凖访闻湖南山色茶每斤官中买用本钱二百二十文辇运支费约破钱一百文【辇运之稍逺即不啻一百文道途稍近即不及一百文今将道途逺近尅折算计一槩且以百钱为凖】官中于地头出卖计收钱九百六十文除算出本钱并纒裹钱共三百二十文外合收浄利钱六百四十文其淮南两浙江南等道茶货虽出卖价例或小有不同其所收浄茶货利大约不逾于此国家所茶货岁月渐深即有减价出卖者逺年陈恶不堪支用即有逐时烧弃者今请朝廷且将天下一年所纳茶货较算其元使用本钱及辇运钱都合计若干于地头出卖所收浄利钱都合得若干却于浄利钱内尅折出逐年减价出卖及官中烧弃茶货外其所有的实浄利合有若干如玆算合即所卖茶货除尅折外每斤价钱又恐不能及六百四十文
　　放法
　　一国家若放山任民买卖理财之道宜通规天下诸道州府出茶之处请各于要地置立务局其茶货离山场之日不计多少每一大斤茶戸纳钱一百文茶商纳钱三百文茶商出卖地头更纳钱二百文其茶商所赍博买茶货金银疋帛等经歴旧买茶处向外州郡其州郡又依例纳税统而言之即官入茶租与山之日所获净利不相悬矣或曰朝廷改变茶法贵要利民若茶商茶戸所纳之钱过为繁重岂惠下之道也答曰山之时商客买官茶一斤计用钱九百六十文改法之后且约将钱四百文为茶本四百文纳官都计八百文若更将一百六十文剰钱纳官方只得山之时买茶旧额况放法之后民皆取便既絶官司上下侵扰又免官中陈茶就山场买卖得一色新茶商贩之人获利诚厚更令纳镪尚为轻赋况见出茶本以山之日犹未登旧额者乎又茶戸卖茶入官甚为艰苦或将逺年陈恶杂物折给或得低价一色见钱然而经歴官司动遭刻削茶稍低下即被焚烧迨于住仅同白纳今既改法将茶货卖与商客且约得价钱四百文除将一百文纳官尚有三百文见镪比纳之日所获利润不亦复饶乎或曰官中所取茶租若加重厚民于茶价须至増添茶价既増于人便否答曰茶为食物天下所资日用于人同夫盐酒虽价例増长非有害于时焉在昔有唐宰相令狐楚尝奏茶法云赋率之时既节级増价商人转卖必价稍贵即是钱出万国利归有司既无害茶商又不扰茶戸详楚之所奏理甚显明茶价虽増实有利而无害矣今国家大更茶法式洽民心所虑者赋入不登或亏计今兹放其利昭然举而行之实久长之计也
　　二山之时商贩艰阻今既放法民皆自便普天之下茶货流通利入公门必当増倍商人所到州郡卖茶纳钱【此则率赋二百钱非长行税赋】宜令本处税院别置文歴逐时收管俟年终上计考校课程
　　三国家赡用之茶不可令阙宜计度逐年所支费多少据合留数目令折税茶戸依旧纳或虑折税茶数目浩汗逐年纳不尽即可据都额分为畨次令茶戸三年一次输纳庶均苦乐永冀通行
　　窃以理财聚众圣人之大业兴利除害有国之常规国家受命上天光宅中土交修庶政歴载于兹大道汚而复隆坠典缺而咸补唯财货一节未行寛简岂不以覆焘至大赡用攸广将安区夏须资物力者乎臣以为司计之臣失于经度所致也何则普天之下中外资用四海九州之租赋闗市山泽之税率山煮海之冥利一岁所入其数防何郊庙社稷之严奉少府中禁之支费六军羣吏之资赡一岁所出其数防何司计之臣茍能按经常调虚实量入以为出则国内财货可得而均节矣天下利病可得而明察矣其或圣朝岁时攴费未能放行计度但掊克以困黎元货殖程财未见其可也况茶货害政为日滋久傥从变法孰匪至公举而行之又何疑也【端拱二年上时为戸部郎中判考功】
</div>
    <div class="pagination">
<a href="宋名臣奏议_page48.html">上一页</a><span>...</span><a href="宋名臣奏议_page44.html">44</a><a href="宋名臣奏议_page45.html">45</a><a href="宋名臣奏议_page46.html">46</a><a href="宋名臣奏议_page47.html">47</a><a href="宋名臣奏议_page48.html">48</a><span class="current-page">49</span><a href="宋名臣奏议_page50.html">50</a><a href="宋名臣奏议_page51.html">51</a><a href="宋名臣奏议_page52.html">52</a><a href="宋名臣奏议_page53.html">53</a><a href="宋名臣奏议_page54.html">54</a><span>...</span><a href="宋名臣奏议_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
