<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 8 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 8 页/共 71 页</h1>
    <div class="content">　　宋　宋敏求　编
　　追諡
　　皇太子諡孝敬皇帝诏
　　寜王諡让皇帝诏
　　端德太子諡奉天皇帝诏
　　齐王諡承天皇帝制
　　册諡文
　　册諡孝敬皇帝文
　　册諡殇皇帝文
　　册諡让皇帝文
　　册諡恭皇后文
　　册諡承天皇帝文
　　哀册文
　　孝敬皇帝哀册文
　　哀皇后哀册文
　　让皇帝哀册文
　　恭皇后哀册文
　　奉天皇帝哀册文
　　承天皇帝哀册文
　　承天皇后哀册文
　　追諡
　　皇太子諡孝敬皇帝诏
　　朕肃承鸿绪无忘驭朽之懐防奉圣谟每切临深之惧幸穹昊垂祐宗社降灵公卿尽协赞之谟黎庶遂怀生之望故得乾坤交泰日月休徴垂衣而晏九瀛端拱而家六合方将回銮峒岫体髙尚于轩皇脱屣汾川追逸轨于伊后成功勿处思遵象帝之规守器斯用申知子之授皇太子生知诞质惟几毓性肃敬着于三朝仁孝闻于四海若使负荷宗庙宁济邦家必能永保昌图克延景厯岂谓遽婴雾露遂至弥留顾惟辉掌之珍特切钟心之念庶其痊复以禅鸿名及腠理防和将逊于位而天资仁厚孝心纯确既承朕命掩欷不言因兹感结旧疾増甚亿兆攸系方崇下武之基五福无臻俄迁上賔之驾天性之重追怀哽咽宜申往命加以尊名夫諡者行之迹也号者事之表也慈恵亲爱曰孝死不忘君曰敬可諡为孝敬皇帝仍遵故典式备徽章布告遐迩使知朕意【上元二年四月】
　　宁王諡让皇帝制
　　勅能以位让为吴太伯存则用成其节殁则当表其名非常之称旌德斯在故太尉宁王宪诞含粹灵允膺大雅孝悌之至本乎中诚仁和之深非因外奬率由礼度雅尚文儒谦以自牧乐于为善比两献而有光与二南而合德自出临方镇入配台阶逾励忠勤益闻周慎实谓永为藩屏以辅邦家曽不憗遗奄焉亡殁友于之痛震动良深惟王朕之元昆合升主嗣以朕奉先朝之睿畧定社稷之阽危推而不居请予主鬯又承慈防焉敢固违不然者则宸极之尊岂归于薄德茂行若此易名是凭自非大号孰副休烈按諡法推功尚德曰让德性寛柔曰让敬追諡曰让皇帝宜令所司备礼册命【开元二十九年十一月】
　　靖德太子諡奉天皇帝制
　　门下圣人立号天下至公膺其美者必归有德有其德者或无其位茍徽烈可纪则追崇之典行焉况义贯因心礼优加等稽夫往防抑有前闻盛业鸿猷久不可替故靖德太子琮庆钟霄极亲则朕兄性与天通行髙时望宣慈恵和聪明睿哲四科兼综一以贯之而福寿不遐既随徃运惟友爱实轸予心朕昔践储宫顾诚非次于君父之命所不敢违以少长而言岂忘其序每思恳让竟莫获从遽顺圣慈守兹寳位安可不申夙志有阙推恩宜加尊异之名载茂哀荣之典敬用追諡曰奉天皇帝妃窦氏曰恭应皇后宜委有司即择日册命更以礼葬仍令右仆射冕充使监防少府监窦履信为副主者施行【九年建寅月】
　　齐王諡承天皇帝制
　　勅藩屏之諡古无鸿名先朝亲亲则有殊礼自我立制垂万代法嗣位以长天睠在予崇德报功固当升号况时逢多难首建大册进昌言以启圣聪告成命以开皇运易名之仪特异常典故齐王倓承天祚之庆保鸿名之光降志尊贤髙才好学艺文博洽智畧宏通断必知来谋皆先事识无不达理至逾精廼者防盗横流銮舆南幸先圣以宸扆之恋将侍君亲惟王以宗庙之重誓寜家国克叶朕志载符天时立辨羣议之非同献五原之计中兴之盛实借竒功景命不融早从厚穸天伦之爱震痛良深流涕追封胙于东海顷加表饰未极哀荣夫以叅旧邦再造之勲成天下一家之业而存未峻其等殁未尊其称非所以旌徽烈明至公也朕以身缵膺大寳不及让王之礼莫申太弟之嗣所怀靡从追想逾切非常之命宠锡攸宜敬用追諡曰承天皇帝与兴信公主故第十四女张氏防婚諡曰恭顺皇后有司准式即择日册命加以礼【大厯三年五月七日】
　　册諡文
　　册諡孝敬皇帝文
　　维上元二年八月五日皇帝若曰于戏咨夫御图箓者至圣荷提衡之业承宗庙者元良膺受命之期渺防千古之外纵观百王之表成功不处髙让之躅惟崇在贤斯授则哲之风逾逺睠彼勲华鼎祚于有德洎夫汤武寳歴归于孟侯揖前载之宏模成后王之茂范者也炎精失驭巨猾挺突普天防涂炭之危万姓遭狼之毒我髙祖神尧皇帝应天御物拨乱反正斩白蛇而定天下誓苍兕而防诸侯底绥万邦乂寜六合太宗文武圣皇帝循机綂极出震开阶炼彩石而补乾纲拯横流而恢地络逺穆近肃时清颂平朕式缵昌基钦承睿绪幸凭累圣之福髙居兆人之上灵符叶赞天命允集是以昭报先功镂玉于升中之观聿崇严配禋珪于布政之宫俗阜歳丰化淳刑措幽明以之郊社夷夏由其乂安驭朽逾兢寝绳多愧尝以人之所寳者位虽处位以思冲心之所存者道希察道而求逸是以载想褰裳虚襟脱屣凝神不滓宣游汾水之阳涤虑无为访道襄城之野咨尔故皇太子克岐克嶷有德有行事亲以孝爱敬极于寝门奉上以忠恭慎形于驰道孝慈不犯恵以及人载隆三善之规无俟八繁之诫发挥弦诵逊业之道弥光黼藻温文承祧之望攸重抚军监国大阐良图百揆万几伫令居摄庻几乾坤交泰主鬯之业方新日月重光继照之明斯逺顷炎象戒节属尔沈疴实冀惟痊释予重负恩因疾降告以斯怀尔忠恳特深孝情天至闻言哽咽感絶移时因此弥留奄然长逝伊川可望泣笙驾之无追瑶岭难跻痛琴风之永絶循环念往震悼良深然事欲必行礼虽崇而徒设徳惟可尚身已谢而宜尊加以尊名允符心许是用諡尔为孝敬皇帝式昭典册俾夫位光一德叶帝载于将来名叅四大播芳声于奕尔惟明灵若存享兹寳命呜呼哀哉
　　册諡殇皇帝文
　　维开元二年嵗次甲寅八月【缺】辰朔日皇帝若曰于戏咨尔襄王象月降灵自天生派弱不好弄长而勤书衣冠待明有清河之畏慎狗马不玩得淮南之恭俭徃以中宗晏驾嗣位登皇制于防逆是膺虚器惧深祸乱躬为扫除推位太皇诚靖恳到至公克遂雅怀惟虚宜其受兹多福享彼遐龄而腠理俄纒膏肓不救感念亲懿用隠悼于厥心夫避德与能圣永祚承万方之大福在三让之髙节周之太伯王则有焉岂可礼均藩臣名齐列国等昌邑之厌毒同营阳之沦弃者哉是用超于旧典享以荣号逺推仁慈之心特伤短折之寿可諡为殇皇帝仍遣某乙持节授册宜膺宠灵式慰泉壤呜呼哀哉
　　册諡让皇帝文
　　维开元二十九年歳次辛巳十一月戊申朔二十五日壬申皇帝若曰于戏古者崇德考行犹谦大名餙终追逺亦膺徽册况乃元昆之戚天伦之重岂循恒典者哉咨尔故太尉寜王宪纯粹秉灵冲和成量孝友之性发乎天然仁义之道彰乎日用加以好学不倦乐善有闻休问扬于间平清猷光于鲁卫实谓仪刑邦国保乂藩维景命不融奄从薨逝兴言震恸哀疚纒怀惟王地居元子合膺主鬯昔朕上禀先训克清羣凶遂固守防谦恳让储副然则深仁厚德茂行巳表于生前壹恵尊名盛礼寜忘于殁后是用諡王为让皇帝今遣使尚书左丞裴耀卿副使太常卿韦韬等持节礼册因心之感备物饰情瞻典防而哀深想棣华而望絶所冀幽穸嘉兹宠荣呜呼哀哉
　　册諡恭皇后文
　　维开元二十九年歳次辛巳十一月戊申朔二十五日壬申皇帝若曰于戏尊名备礼所以悲友于也因亲袭号所以申悼往也让皇帝故妃元氏门承华烈代袭清猷柔范夙着徽音允穆自伉俪天人能修壸训克茂诗箴之教载修图史之文岂谓福善无徴遽先殂逝天伦有感追悼兼怀福贵从尊事资餙赠有行梁苑早膺藩邸之荣将祔寿原允叶椒房之位是用册妃为恭皇后今遣使尚书左丞相裴耀卿副使韦韬持节礼册章服式陈典章攸备永惟神格嘉是哀荣
　　册諡承天皇帝文　　　　　　　常衮
　　维大歴四年歳次巳酉五月甲辰朔十二日乙卯皇帝遣使某官某乙持节册命曰于戏稽于古典考于諡法戚藩升号礼或阙文爰自先朝特追尊号葢以长而教顺岂私亲而立制合之殊礼允属元勲天下至公不可废也尔故齐王某禀霄极气陶元和孝彰纯行忠表令德学师申穆文友徐陈答东平之诏尤推达礼辨南阳之牍可谓知防静而有谋敏亦能断徃以王室多故翠华西廵怀家邦首建大义上戴君父诏开中兴防五原之兵车复四海之疆宇懋此伟烈屈于流运爱深同气痛结中肠顷虽褒扬犹未佥允言念经启之功载加饰终之数爰革旧典追崇大名是用册王曰承天皇帝改置园邑从飨清庙赠以黄屋左纛龙斾九旒必备王者之仪用极送哀之礼庶荣厚穸有怆于怀呜呼明灵尚服休命
　　哀册文
　　孝敬皇帝哀册文　　　　　　　薛元超
　　维上元二年夏四月己亥皇太子薨于合璧宫之绮云殿年二十四五月戊申诏追号諡为孝敬皇帝八月庚寅将迁葬于恭陵有司奏哀册文曰呜呼赫矣皇綂昭哉帝謩光膺寳厯大启瑶图昌原镜隤阯不渝钦惟妙质诞灵居震若木资芳咸池毓润韶襟日湛英姿岳峻裕玉摛华铺金协韵肇外作翰爰归养德衢室成规轩庭禀则圣敬斯践温文匪忒傍照四方下贞四国防诚问寝呜谦齿胄洞淹儒城横披礼囿璧流扬彩环林搴秀飞遁来仪鸿生入授率性谓道収纵自天明逾视牍文冠题鞭裁山耸仞缔席开延絶简时绎精义咸甄豪飞紫露言控晒泉务殷监抚寄深社稷鲍爼不陈龙隽在侧聪达有裕愉婉兼极瑜佩増辉金华动色干慈衍渥廼眷储皇惟天下之重器将释负于岩廊竭因心之孝辞受终之礼蹐厚载以兢魂局层穹而擥涕冲旨但闻逾恳神鉴曽不留少防告谢大渐无瘳方劭尊师之业奄从賔帝之游呜呼哀哉大象潜运灰飞缇幕经霜霣兮文梓寒髙飚起兮仙桂落未戢归巢之燕空对栖闗之鹤呜呼哀哉玉灵献兆蜃隧合隂拖仪旌之委郁翊羽骑之森沉轹汤渠而回鹜指豪改以遥临楚挽惊而疑断悲笳咽而复防萧索动风云之气苍茫感天地之心呜呼哀哉流日黯以西倾奔川淼而东度地拟桥山之曲【阙】如【阙】陌之路攀宇宙而无追仰容顔以纒慕呜呼哀哉瀛区有变天柱终飞怀苍梧而日逺望白云而不归沉沉陇树漠漠泉闱竭五音而载笔蔼千祀而腾徽呜呼哀哉
　　哀皇后册文　　　　　　　　宋温璩
　　维开元六年歳次戊午五月甲午朔三日丙申哀皇后裴氏梓宫启自先殡将迁祔于恭陵之山茔礼也皇上御寰区而翼翼缵洪绪而亲亲感上仙于周副痛未从于虞嫔攀鹤驾于终古赠銮辂而増新时无逺而推吉物有容而必陈纂芳伸思徴幽寄神载扬清懿之烈爰属有司之臣其词曰月丽云升灵叶爽冯　乡茂族晋邑丕承土厚河广祥发庆膺公侯必复绂冕攸兴良精兑象室家化国昌胄延和荣门诞德淑问不巳柔顺允塞素里扬英清闺仰则一人元良万邦大本天作之合兴能烈壸家本楙于汉封地先归于晋衮主馈旌善贺酒腾欢承晖养德奉景访安揺金羽之频频结环佩之珊珊贲日月之光色妙灵象而无端于是含章握文因此敬防慎独崇法服于翚组接懿筐于蚕簇觐皇英而上亲祗霄烛而下睦庶无违于信顺期有冯于福灵忽亏光于轮月奄落彩于前星爽仁寿于偕老遘天祸而期丁瞻神宇之惟漠感灵衣之靡形惊回风于虚殿宿众鸟于空庭顾长御以擥涕甘自殉于山扃制立时而遽终情循节而恒苦草骄春而绕砌虫吟秋而入戸限百刻之不延调六脉其谁补呜呼哀哉徂谢其永久气节浸以流换感窀穸之幽偏轸皇情以凄叹稽旧章之典礼崇新命之纶焕齐天地而德合综神灵而道贯呜呼哀哉日吉兮辰良玉佩兮金章命骐校以进驾翊龙辀而上骧代灵靴于河鼓建叅旗于太常号宫女之噭噭遣使臣之皇皇腾鱼轩兮背北渚乱鳯管兮越南冈当赫防之畏日如徒靡之秋光望曽城而不返遵厚夜而何长呜呼哀哉神理惟昧万物同宅人生有终驷马过隙讯虞妃于前古闻嫔帝于在昔感伊洛之山川怀灵仙之影迹彼销形于天壤云谁同兮金石惟彤管之芳辉与青史而无斁呜呼哀哉
　　让皇帝哀册文　　　　　　　徐安贞
　　维开元二十九年歳次辛巳十一月戊申朔二十四日辛未寜王薨于西京之邸第旋殡于正寝之西阶翌日有制册王为让皇帝葢景龙嵗先帝即位王嫡长将立为皇太子让大功于我皇洎薨落让存有追崇之义粤若天寳元年夏五月乙巳朔十七日庚申将迁座于恵陵礼也防先逺龙輴此时呜呼哀哉皇帝遣金紫光禄大夫守尚书左仆射摄太尉上柱国许平县开国侯耀卿奉宵载奠祖筵以申天伦之慽也乃命词臣序之典册其词曰昔真人之述作表髙节于让王太伯闻乎有周皇昆昭于圣唐古徃今来身退业昌没而不朽乎耿光祖锡庆重熙累盛兹冢嗣之谦德迨遗灵而受命童孺之辰初王寿春开国方大进封于蔡以委亲贤是兼中外奄有于宋复迁于寜正畴庸于地理配明德于天星或建符节言归阙廷既睦天爱承欢帝乐东扈温泉西侍平乐风雅属和论思辨博晨超北上谒紫殿于蓬莱夕息南归对琼楼于花蕚莫匪恩遇周爰咨度坐而论道实惟三公登太尉兼仪同拜司徒命司空仪刑作孚宣和国风稽以前事怀逝者五王同日曜大君之一龙万国来朝无梁王之驷马让则有之崇名可追逾周盟之礼防七月之期太史造时遣奠于兹自藩王之邸第建天子之旌旗度春明而春尽下长乐而长辞经灞川与渭川容卫兮迟迟当苑门之宫观使吾君兮望思呜呼哀哉髙寝林间隂堂昼闲代谢今昔神之往还列昭穆兮斯在奉忠孝于桥山呜呼哀哉
　　恭皇后哀册文
　　维开元二十八年歳次庚辰月朔日寜王妃元氏薨于西京之第旋窆于某茔天未忘也相次徂落其明歳十一月二十四日王薨在殡制册为让皇帝且有后命追諡妃为恭皇后葢以王有让统之实而妃有恭德之美所以考其行追崇皆圣人天伦笃爱有光于古先者也粤天寳元年五月乙巳朔十七日庚申将迁祔于恵陵王薨及凡为七月天子之礼也乃命侍臣叙以册书其词曰皇矣有熊处乎宫衣冠所在祉无穷以武而兴复于上中以文始大元气比崇礼侔周恪庆渐柔风展我邦媛伦昭有融至静委和如天克令莫莫中谷夭夭作咏黄繶导容素沙増映鉴图阅史隂仪壸政帝宠元昆妃承累命降家人之礼拟隂安之盛【汉书文纪隂安侯髙帝】鹊桥行化人伦以正或几望于终古故守冲而益敬祥开梦兆服媚兰荪女延汤邑男受推恩縁车齐轸彩防盈门各禀柔训常贻话言天授戬谷无非【阙】　归赗事凶毁台【阙】团月忽蚀朝云亦霁防灭【阙】韶阳収华邸第呜呼哀哉鲁宫未考津门遽哀帝以让而追諡后从夫而永陪翚揄暂举璋瓒谁开用小君之备物怨吾王之不来呜呼哀哉娥轮半上唇辂将移追双旐兮迟迟巻六衣兮披披青门一别兮不驻素浐既济兮相随入松柏顾逺兮参差司马门兮垒垒防后坟兮在斯呜呼哀哉
　　奉天皇帝哀册文　　　　　　　王缙
　　维元年建寅月二十六日故靖德太子諡曰奉天皇帝妃窦氏諡曰防应皇后启自细栁将迁座于新豊望黄山而入上苑过紫极而出天门傍临鳯阙双引龙輼乃诏左仆射冕祖馈于行宫礼也今上孝悌通于神明追崇徽諡用达皇情陟冈目送避殿涕盈爰命述者以振休声其词曰昔在髙祖文思武德龙战必胜海飞争息威加八荒奄有万国累业继圣惟天是则昌运斯应睿哲乃生爰自弱嵗有如老成秤象知小测日言轻率尔之对畧而不行问安内防岂独重明深居邸第亦称惟城礼乐不执艺或可游聨行鲁卫虚伫应刘雁鹜非好神仙不求为善自乐俾躬处休行成于内声闻于外性实匪骄迹能用晦朝野多欢兄弟髙防上客曵裾闲园飞葢仁者当夀天道何昧小山未倾盘石忽碎鸣呼哀哉天慈罔极宠命犹新前星告位少海迁神黄公谁客音容自春空悲天牒独有芳尘正位乎内进贤【阙】肃肃令妃幽公之子家自汉室代为戚里百两比肩四教盈耳不艺珩佩能循沼沚训公宫留箴女史旋称未亡身誓之死柔质冺焉徽音不巳呜呼哀哉帝念元昆人无间言不及让国于是追尊惟储出震惟俪居坤备陈服御更起陵园来九重兮复去动万乗兮还静挽凄楚而凝哀驾迤迟而转影别青门之早春背素浐之斜景路巳穷于咫尺时不延于俄顷呜呼哀哉神辉永戢轩曜长零穸垲椒阃泉戸彤庭开夀宫兮寂寂虚玉座兮冥冥賔上帝于窅陪五后之明灵海为田兮岸为谷德不朽兮惟馨呜呼哀哉
　　承天皇帝哀册文　　　　　　　常衮
　　维大歴三年歳在戊申四月丁未朔六日壬子故齐王諡曰承天皇帝兴信公主季女諡曰防顺皇后初天寳十五载防有国难王首建大义扈先帝于朔陲以其年八月薨于行在某年某月追封齐王今上亲亲念切册赠大号以大厯三年六月迁座于咸阳银棨曙金根在驭出仙禁兮逶迤泊横桥兮西去乃诏礼仪使工部尚书祖奠于行宫礼也圣慈友爱痛结天伦爰命作册授之儒臣其词曰天祚我唐帝系其昌鸿明皇皇子孙保光长发其祥倬生贤王英华外扬五色含章聪敏明粹孝友纯至文丽春华神清颢气所全者德不有其贵昔在开元锡羡其蕃储后爱子天皇弄孙胜衣走拜即启东藩山委庆赉云翔渥恩紫殿丹台兮相属临洞音窅兮沉沉聫日元以金友炜芳蕚于瑶林甲观宴兮承顔数寝门侍兮钟爱深既闲详于占对亦自守于冲退忘外事之婴拂服前言之箴诲谓欢娱之末更何艰否之相防云雷遘屯闗洛尘乗舆南幸定议北廵上戴君父协于天人中兴之业实頼经纶如何上不假之年丹误金鼎樽空玳筵轸于震恸泽漏重泉东负苍海锡其土田顾谋始之言博谓饰终之恩薄崇章大号自我天作锡梁国之旌旗用鲁侯之礼乐备物宫庭巍巍宠灵寳符玉牒照曜青茔仙驾帝仪上升紫防邦媛之妹妇道不逾遽辞金屋乆门珠襦锡以象服合于鲋隅呜呼哀哉出国门兮苍山转辞白日兮长安逺惊飚落于桂宫零落沾于兰坂建翠鳯兮葳防瞻落乌兮迟迟夀宫闭兮与天毕玉尘深兮无晓时嫔嫱俨兮侍新寝鳬雁游兮非故池戢神辉之杳霭结吾君之眷思唯鸿勲之不冺然终古兮同斯
　　承天皇后哀册文　　　　　　　　杨炎
　　维大歴三年歳次戊申四月丁未朔六日壬子故齐王諡曰承天皇帝妃张氏諡曰防顺皇后天寳末贼臣搆难王从二圣南幸成都自以武功定防禁中扈先帝于灵武以是年八月薨于行在今上録功追逺诏諡鸿名以大歴三年六月迁座于咸阳礼也云幡宿悬天鸡切响建翠凤以双引度苍龙而长往皇帝恸极天伦齐于闲馆望桂屿之萧飒抚兰台之伤断爰诏近臣遗音是纂其词曰皇图氛氲丽于天文本支百代聫华千载维王斯防其祥则大祖武之烈宗文之配令德纯粹温防慈爱和必有节动而无悔持盈以中明道若昧金玉是式鼓钟于外伊昔庆衍维黄握图天孙载弄甲观晨趋善问居讲严师服儒琼林秋实寳藻晴敷皇用锡土苴茅剖符大邦之翰沧海之隅遥分朱邸近植青梧爱钟嘉恵宠被宸渥从侍寝门观风大学礼闻齿让聴辨声乐厯运中否鲸灾搆昏帝从避狄圣有昌言王叶羣议天廻乗辕适于硭砀之野进于阊阖之门云趋河北电扫中原方从庙告言守藩垣忽川逝于东海怨夜长于西园鸣呼哀哉志操见于素履勲名流于天壤成宗禋之有圣悲欢爱之易丧独精聚而魂游奉君亲以长徃展我邦媛德容可仰鲁馆而家齐风是长翟拜三月軿归百两岂鳯吹以有归而虹销之无像呜呼哀哉帝念伊始晬容生忧伤桂色之幽蠧望山河之林丘觧剑龙而追恸烛鸿徽以防搜驾之辂旗服以冕裘俨千官于天衢将合祔而从周呜呼哀哉笳鼔宵陈河山晓发地缺北兮声逺天空南兮影没入幽隧之穹林伏盘原之宫阙呜呼哀哉考至公与至性见为子兮为臣临难不忘其社稷感时致思其君亲短而非病逝岂同尘惟芳名与盛德可观法以求仁呜呼哀哉














　　唐大诏令集巻二十六
　　钦定四库全书
　　唐大诏令集巻二十七
　　宋　宋敏求　编
　　皇太子
　　立太子
　　立秦王为皇太子诏
　　立中山王为皇太子诏
　　立晋王为皇太子诏
　　立代王为皇太子诏
　　立平王为皇太子诏
　　立郢王为皇太子诏
　　立忠王为皇太子诏
　　立宣王为皇太子诏
　　立广陵郡王为皇太子诏
　　立邓王为皇太子诏
　　立遂王为皇太子诏
　　立景王为皇太子诏
　　立鲁王为皇太子诏
　　立陈王为皇太子诏
　　立德王为皇太子诏
　　立太子
　　立秦王为皇太子诏
　　储贰之重式固宗祧一人元良以贞万国天册上将太尉尚书令陕东道大行台尚书令益州道行台尚书令雍州牧蒲州都督领十二卫大将军中书令上柱国秦王某气质冲逺风猷韶茂宏图昔着美业日隆孝惟德本周于百行仁惟任重以安万物王迹初基经营缔搆戡剪多难征讨不庭嘉谋独举长筭必尅敷政大邦宣风区奥功髙四履道迈二南任总机衡庶绩惟允职兼内外彛伦载穆遐迩属意朝野具瞻冝承鼎业允膺守器可立为皇太子所司具礼以时册命【武德九年六月】
　　立中山王为皇太子诏
　　尚书奏议以为少阳作贰元良治本防奉宗祧式固邦家中山王承干地居嫡长天姿岐嶷仁孝纯深业履韶茂早闻叡哲防观诗礼允兹守器育养春宫朕钦承景业嗣膺寳图宪则前王思隆正绪宜依众议以答佥望可立承干为皇太子【武德九年十月】
　　立晋王为皇太子诏
　　昔者哲王受图上圣垂范建储贰以奉宗庙总监抚以寜邦国既议在于至公亦事兼于权道以贤而立则王季兴周以贵而升则明帝定汉详诸方册岂不然乎并州都督右武侯大将军晋王治地居茂亲才惟明德至性仁孝淑质和惠夙着梦日之祥早流乐善之誉好礼无倦强学不怠今承华虚位率土系心畴咨文武咸所推戴古人云知子莫若父知臣莫若君朕谓此子实允众望可以则天作贰可以守器承祧永固百世以贞万国可立为皇太子所司备礼册命【贞观十七年四月】
　　立代王为皇太子诏
　　洊雷扬祉承祧之道爰着重离阐曜守器之方斯存故能抚寜军国永保邦家详览瑶图瞻遐册继业垂统咸率兹典代王道居嫡天纵英姿器质冲华神鉴昭逺防谦表志仁孝居心夙彰睿哲之风早通诗书之业朕以虚薄方启无疆之祚永不朽之基取则前王思隆正绪宜升上嗣养德东宫可立为皇太子仍令所司择日备礼册命【永徽七年正月】
　　立平王为皇太子诏
</div>
    <div class="pagination">
<a href="唐大诏令集_page7.html">上一页</a><span>...</span><a href="唐大诏令集_page3.html">3</a><a href="唐大诏令集_page4.html">4</a><a href="唐大诏令集_page5.html">5</a><a href="唐大诏令集_page6.html">6</a><a href="唐大诏令集_page7.html">7</a><span class="current-page">8</span><a href="唐大诏令集_page9.html">9</a><a href="唐大诏令集_page10.html">10</a><a href="唐大诏令集_page11.html">11</a><a href="唐大诏令集_page12.html">12</a><a href="唐大诏令集_page13.html">13</a><span>...</span><a href="唐大诏令集_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
