<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 5 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 5 页/共 71 页</h1>
    <div class="content">








　　唐大诏令集巻八
　　钦定四库全书
　　唐大诏令集巻九
　　宋　宋敏求　编
　　帝王
　　册尊号赦上
　　开元二十七年册尊号赦
　　天寳七载册尊号赦
　　天寳八载册尊号赦
　　天寳十三载册尊号赦
　　乾元元年册太上皇尊号赦
　　广德元年册尊号赦
　　册尊号赦上
　　开元二十七年册尊号赦
　　勑古之执大象建皇极者必籍彞训而受鸿名所以应乎天而顺乎人也朕嗣守丕业二十七年受命之初既膺明号尚多祗惧已谓崇髙公卿宗子缁黄耆艾披诚沥恳诣阙上言佥以为乃圣乃文祖宗大业恭惟纉服必在钦承顾以休名施于薄德抑而不许凡已十年爰迨于今又陈八请上迫奉先之义下稽从众之言将存至公不可固拒以今日敬依大号曰开元圣文神武皇帝勉从典册良増感惧维新之号既不私于朕躬非常之泽宜普覃于率土可大赦天下自开元二十七年二月七日牓牒昧爽已前大辟罪已下罪无轻重已发觉未发觉已结正未结正系囚见徒常赦所不免者咸赦除之自开元以来诸色逋负痕累人等咸从洗涤令许自新所司更不须以此为累其有别勅停官及亡失爵者放归不齿之量加叙恤左迁官及诸色流人并稍量移近处朕每念黎甿常恐失所求其困乏必在及时比来诸州或有损处所在赈给例逼春农比及奏报又淹时月既无救于悬絶亦何成于恵养自今以后每年至秋收后即宜遣使分道宣慰仍与采访使及州县相知廵检百姓间或有乏絶不自支济者应须蠲放及赈给便量事处置讫奏闻天下百姓宜放今年地税古者三载考绩黜陟幽明允叶大猷以劝天下比来诸道所通善状但优仕进之軰与为调选之资责实循名或乖古义自今以后诸道使更不须通善状每至三年朕当自择使臣观察风俗有清白政理着闻者当别擢用宗庙致敬必先于如在神人所依无取于非族深惟至理用切因心其应縁太庙五享宜于宗子及嗣郡王中拣有德望者令摄三公行事其异姓官吏不须令摄其草泽间有殊才异行文堪经国为众所推如不求闻逹者所由州长官以礼徴送皇太子璵男宜并封授官邠王守礼宁王宪各与一子三品官其内外文武三品以上赐爵一级四品以下各加一阶长公主及嗣郡王各与一子官郡主县主各放一子出身二王后及诸方蕃客宜各赐物诸致仕官量与进改依前致仕天下耆老百嵗已下版授下州刺史妇人版授郡君赐粟五石绵帛五叚九十已上版授上州司马妇人版授县君赐粟三石绵帛三叚八十以上版授县令妇人版授郷君赐粟两石绵帛两叚京城父老等宜共赐物三千叚僧道等赐物一万匹天下观寺每六斋日宜转读经典惩恶劝善以阐大教率土之内赐酺三日
　　天寳七载册尊号赦
　　惟天法道惟后奉天既合德以降符必执象以明本则上眷命有以丕承大寳鸿名斯为公义朕纉宗社之重文武之烈克勤匪懈服道齐心允廸兹猷聿求至理日慎一日三纪于兹属区夏太宁灵祗集贶而公卿宗子耆艾法流佥曰玉芝白鱼神日瑞景天之应也敦信兴礼务本崇儒人之应也化洽而风俗休宁气和而疵厉不作天启道运不可让也上荅元符愿増徽号披诚诣阙累上封章至请逾勤恳词难夺以今日敬膺典册曰开元天寳圣文神武应道皇帝式副人神感惧交集宜广恩于善贷俾叶度于维新可大赦天下自天寳七载五月十三日昧爽已前大辟罪巳下罪无轻重已发觉未发觉已结正未结正系囚见徒常赦所不免者咸赦除之其左降官及流移配安置罚镇効力之并稍与量移亡官失爵放归不齿及诸色被停与替非衰老疾病者宜所司量加收叙人和年登休运斯属轻徭省赋恵政攸先将洽小康必厚贷其天下百姓来载租庸并宜放免及诸色勾徴等亦一切放免自古帝王建邦受命必敬先代以修旧章周备礼文既存三恪之位汉从损益惟立二王之后自兹已降且复因循将广继絶之恩式复古之道宜于后魏子孙中简择诸属灼然相承者一人委所司勘实淮酅公介公例定为三恪陵庙所奉典职维崇事虽更于有司任岂循于恒秩其宗正卿与太常卿同品其少卿及丞亦宜准此又上古之君存诸号氏虽事先书契而道着皇王缅懐厥初宁忘咸秩其三皇以前帝王宜于京城共置一庙仍与三皇五帝庙相近以时致祭自古受统之主创业之君皆经济艰难戡定祸乱虽道谢于往古乃功施于生人用率典章亦崇禋祀其厯代帝王发迹之处未有祠宇者宜令所由郡县置一庙以时享祭仍取当时将相德业可称者二人配祭仍并以图画立像如先有祠宇未霑享祭者亦宜准此式闾表墓追贤纪善事有劝于当时义无隔于异代其忠臣义士孝妇烈女史籍所载德行弥髙者所在亦置一祠宇量事致祭古者郷有塾党有序所以明尊卑之仪正长防之序风化之道义在于兹先置郷学务令敦劝如闻郡县之间不时训诱闾巷之内多亏礼节致使言词鄙防少长相凌有防清猷何成雅俗自今以后宜令郡县长官申明条式切加训导如有礼仪兴行及纲纪不立者委采访使明为褒贬具状闻奏道教之设风俗之源必在门以敦风俗须列四经之科冠九流之首虽及门求道颇有其人而覩奥穷防罕闻逹者岂専精难就为劝奬未天下诸色人中有通明道德经及南华等四经任于所在自举各委长官考试申送其崇生出身自今以后每至选日宜减于常例一选以为留放朕每以道元有属思竭精诚经教所存岂忘崇奉且从其道者师其人行其教者尊其礼晋琅琊王公府舍人杨真人防军长史许真人丹阳上计掾许真人皆道着妙门感通阙降髙真之迹为上清之宗后汉张天师教达元和徳宗太一正一之道幽賛生灵梁中散大夫贞白陶先生髙尚尘表博逹防综缉真经禆后学并令有司审定子孙将有封植以隆真嗣天师册为太师贞白册赠太保其天下有洞宫山各置天坛祠宇每处度道士五人并取近山三十户蠲免租税差科永供洒扫诸郡有自古得道升仙之处虽令醮祭犹虑未周宜每处度道士三人其灵迹殊尤功应逺大者度三人永修香火其茅山阳观取侧近百姓二百户太平崇元二观各一百户并蠲免租税差科长充修葺洒扫应天下灵山仙迹并宜禁断樵采弋猎如闻山林学道之士每被搜寻且法之防邪本有所以至于宿宵妖讹亡命聚众诱陷愚人故令禁断郡县遂一槩迫逐至学道者不得安居自今以后审知清洁更不得恐动以废修行其五岳四凟名山大川各令本郡长官致祭朕刻意真经防诚至道兾凭佑永锡黔黎每朝礼三清则宵衣忘寝或斋戒一室则蔬食属厌不以勤躬为倦务以徇物为心况于宰杀尤加恻隠自今以后天下每月十斋日不得輙有宰杀闻闾阎之间例有私社皆杀生命以资宴集仁者之心有所不忍亦宜禁断且因亲设教式本于人伦自叶流根必逮于荣养内外文武职事官有五品已上其父祖见在而无官者各授一官仍聴致仕其祖母见在准母例处分京官五品已上正贠官如父母已殁未有官者亦宜追赠所司勘防即与处分睦亲之义因心不忘前开府仪同三司窦顷以容纳防人颇亏典宪永懐舅氏追感渭阳宜申国恩再复荣秩可开府仪同三司仍放优闲不须朝防王泽无私岂殊于中外天瑞有庆频属于京辇寛大之典则已覃恵施之恩特申曲被其京城父老宜各赐物十叚七十以上仍授本县令其妻版授县君六十已上版授本县丞天下侍老百嵗已上版授上郡太守妇人版授郡君九十巳上版授上郡司马妇人版授县君八十已上版授县令妇人版授郷君仍并量赐酒麺内外见任文武官九品已上宜各赐勲两转其京文武官见在京及致仕并陪位官诸方通表使及月畨官等一品赐物一百匹二品三品并八十匹四品五品五十匹六品七品三十匹八品九品二十叚两京留守各八十匹其节度使采访使并诸官称充使未廽并同在京例赐物贵妃杨氏禀性柔和因心忠孝克恭克慎蹈礼循诗加以勤志宗叶成严奉率励宫掖以廸闗睢宜赐物三千匹嫔御等赐物有差太真观虽先度人住持尚少宜更度道士七人太子璵赐物二千匹庆王琮已下各有差率土之内赐酺三日
　　天寳八载册尊号赦
　　自昔皇王受祚必降于元符天人恊心乃章于大号朕纉承绪防奉睿图何甞不精意真宗励心庶政幸以边隅底定风雨时若人和嵗稔且洽于雍熈极瑞殊祥荐臻于昭应故得玉芝再产秘牒通斯皆至道降休先圣储祉菲德曷以克当是用祗荐崇名永鸿烈而羣公百辟援义比事诚请不巳固辞不获以今日敬膺典册曰开元天地大寳圣文神武应道皇帝徽章载茂寅畏増深宜因稽古之典式布维新之泽可大赦天下自天寳八载闰六月五日昧爽已前大辟罪已下罪无轻重巳发觉未发觉巳结正未结正系囚见徒常赦所不免者咸赦除之朕永惟风俗之本渐兾返朴至于贷之名亦思复古天下百姓丈夫为户头者宜各赐爵一级征镇之役其来自久虽存素备谅在变通顷者用兵盖非获巳今西戎摧殄北敌归降南蛮东夷咸皆稽颡亦可谓四海无事万里廓清减戍息人思善贷其诸军镇兵非切要可均减者宜令本道节度与所司商量处置闻奏其百姓有频经征镇者已后差防之次不在取限髙年给侍本属存养因时定式务广仁恩其天下百姓丈夫七十五巳上妇人七十巳上宜各给中男一人充侍仍任自简择至八十已上依常式处分唐虞省刑画冠不犯秦汉制法密网唯烦理乱之间得失斯在朕长想逺古务崇敦朴刑期不滥政叶无为岂惟守于平邦庶有臻于大道顷者详诸条目巳从简易至于结断尚虑深刻所贵从寛示其知禁宜令中书门下与刑部大理法官审更详定法律之间有所非便者具条目奏禘祫之礼以存序位质文之变盖取随时国家系本仙宗业承圣祖重熈累盛既锡无疆之休合享祭神宜不易之典自今毎遇禘祫并于太清宫圣祖前设位序正上以明陟配之礼钦若宗下以尽防恭之诚无违至道比来每縁禘祫时享则停事虽通于从宜礼或亏于必备自今已后每縁禘祫其时享无废又奉先追逺礼惟昭德崇福展敬义在因心自今已后献祖宣皇帝宣庄皇后忌日宜令京城一日设斋太祖景皇帝景烈皇后代祖元皇帝元贞皇后忌日京城三日行道宗妙本实备徽言垂范学时宏至化朕所以发求道之使逺令搜访因聴政之余亲加寻阅既刋譌谬爰正简编必在阐以敦风教今内出一切道经宜令崇舘即缮写分送诸道采访使令管内诸郡转写其官本便留采访郡太一观持读圣人垂训盖先乎道学者崇本必有其师丈宣王与圣祖同时俱为教首虽考言比德理在难明而问经序礼迹彰亲授思广在三之义用崇得一之尊宜于太清太防宫圣祖前更立文宣王像与四真人列侍左右且道降真符天有成命蔵之于密则取固名山彰之以则发祥星洞况灵仙所集宜表殊休太白山可封为神应公所由四时祭祀其金星洞改为嘉祥洞所管华阳县改为真符县仍于洞所置一祠宇仙人防下置一观两京并十道于一大郡亦宜各置一观仍并以真符玉芝为名每观度道士七人修持香火户部侍郎兼御史中丞王珙以才受委以忠奉上顷命精求论克叶神心宜旌廼诚俾正章绶特与三品其李浑等四人既亲真诰因获元符当有甄明用旌福应宜令中书门下量其所能具状闻奏当别处分夫九州之镇实着礼经三代之典必崇望秩事既属于报功义有于锡命其九州镇山除入诸岳外宜并封公仍各置祠宇如先有祠宇者量更増修以时致祭其五岳四渎虽载常祀储庆发祥当申昭报宜令所在长官各陈祭礼名山大川亦量事致祭天下侍老并量赐酒麺内外见任文武官职事官三品已上赐爵一级四品已下各加一阶其京文武官见在居京诸色陪位官通表使等赐帛有差率土之内赐酺三日
　　天寳十三载册尊号赦
　　王者事天明事地察修身慎行孝德彰矣故风化天下和睦兴焉致敬宗庙祖考来格是则礼莫大于严享孝莫大于名有以通于神明有以光于四海朕承真之道纉圣之业钦若先训惟懐永图寳俭寳慈无为而理自南自北有截来威五教聿兴家服仁孝四灵感应物必纯诚百郡公卿万方夷夏佥奉贶徴长发于真源屡荐鸿名愿昭彰于至德封章守阙至于再三加以圣祖锡符中啓廸天心垂裕荣光降临敢不丕承固执冲让乃展因心之义以推尊之典防上册礼斋肃思诚入室僾然敢忘于目出户而聴庶几有闻美諡于无疆展永懐于罔极典从拜后礼既尊先式副羣心允成古义以今日敬膺典册曰开元天地大寳圣文神武证道孝德皇帝大号载崇祗若増惧宜因布和之时式在宥之泽可大赦天下自天寳十三载二月九日昧爽已前大辟罪巳下罪无轻重巳发觉未发觉已结正未结正系囚见徒常赦所不免者咸赦除之官人犯入已赃不可更令却上后不须为累其左降官并稍量移近处其反逆縁坐流配诸色宜与量移其王珙李林甫柴崇耀阿布思等并寄任非轻包蔵特甚原情议法深所难容况日月未淹罪坐尤重即从寛宥何以惩肃应縁亲累流配者并不在该及之限左降官承前遭忧皆不得离任孝行之道所未通情礼之间深可哀恤如有此宜并放归仍申省计至服满之日准法处分自今以后编入常式其中有非反逆縁坐及情理切害有父母老年不任相随无昆弟养者许停官归侍及有身已衰老先罹谴责情愿停官者委本道采访简择具名牒中书门下然后放还鳏寡惸独乏絶者量加赈给三载黜陟百王令典殿最之迹廉问攸归欲更别遣使臣虑有烦扰今嵗宜委本道采访使具官人善恶奏闻以申劝沮自临御以来四十余年棫朴延想寤寐求贤林薮无遗旌招不絶犹虑升平巳久学业増多至于徴求或遗僻陋其博通坟典洞晓经清白着闻词藻宏丽军谋出众武艺絶伦者任于所在自举仍委郡县长官精加诠择必取才实相副者奏闻朕崇尊先谥霜露増感于以孝思无忘锡其内外见任官阶俱是三品已上父未有五品官及无官已亡殁者宜各赠五品及母无邑号者亦与追赠其见任四品五品清官官阶是五品已上者亡父母先无官号者亦准此追赠且厚其风俗五教之防聿兴贲于丘园十翼之风斯在其士庶间有众推孝悌累代义居髙尚确然隠遁岩穴者委采访使博闻访荐其孝义之人已经旌表雍睦无易纯至有终着美郷闾深可嘉尚各赐勲两转以彰德行天下侍老百嵗已上版授本郡太守妇人版授郡夫人各赐绵帛五叚粟三石八十已上版授县令妇人版授县君令各赐帛两叚粟两石太清宫阙圣贤仙居频降休徴屡贻启廸不有优异岂表殊常其本宫道士宜各赐物三十叚道门威仪王虚贞赐物五十叚陪位大德各赐物二十叚因心推崇増上美谥惟官统职必在正名今以太常尊事宗庙安可列署为名礼不逼尊情期逹敬五陵署改为防其献陵防等五令及丞并升一阶以彰崇奉五岳四凟及名山大川并灵迹之处先贤祠庙各委郡县长官致祭其有陵墓祠宇頽毁者量事修葺亚献皇太子赐物一千叚终献荣王琬赐物五百叚其余各赐阶爵有差其郡守县令职在亲人必务公勤用康黎庶凡所推择皆竭乃诚宠锡之间须甄异等普恩之外太守等并赐爵一级县令赐勲两转庶期勉励以表朕心其京文武官一品赐物一百匹二品八十匹三品七十匹四品五品五十匹六品七品各三十匹八品九品各二十匹东京北京留守节度采访使并京官准出使未囬者所赐物并同见在例左相陈希烈纯粹之道载穆朝廷文儒之风式瞻师表且叶和时令翊賛升平柔嘉其德克壮元老与一子五品官赐物五百匹摄太尉奠瓉上册书寳册读册右相杨国忠当朝正色百寮纪纲励节遗身三阶柱石况发挥孝理润色鸿猷金玉王度典礼増缉不有殊等何用为劝宜与一子三品仍与一子五品官更赐物五百叚左仆射安禄山以贞一之心搃文武之任出清北落入賛南宫既押登歌又挥寳册与一子官赐物四百匹摄太尉张均太清宫祠及修仪注等使普恩之外又赐物一百匹武德功臣贞观初宰辅等缅想忠义感防风云用集大勲肇兴王业其有子孙零落冠冕陵夷无任官者宜令所司勘责依资与一人京官唐初功臣绩叅缔构録劳念旧每寘于懐普恩之外宜放一子出身如已出身所司依资与一官率土之内赐酺三日
　　乾元元年册太上皇尊号赦
　　古者父有天下归于子子有天下尊归于父有国所以继统立身莫若亲其义逺矣我太上至道圣皇天帝惟皇降敷佑于上允文允武乃圣乃神道合乎乾坤德明乎日月粤若増崇九庙廵谒五陵天子之孝也严禋二郊升中东岳圣人之表也制礼作乐阐学明刑帝皇之业也勘定多难懐柔百蛮覇王之功也于是乎为而不宰成而勿居神超象外之光心契合漠之境释负于小子俾承于丕构讨伐叛逆绥懐四方岂朕之能皆圣皇之训也顷者亲授寳符载锡美称顾朕不德何以克荷君父之命若登于天祖宗之绪恐坠于地一昨与羣公百僚庶尹众士图惟帝载钦若圣謩自古以来百王垂统文明濬哲孝友寛仁岂有如我开元之盛也乃稽大典上徽号曰太上至道圣皇天帝累日陈请不防许纳至于数四今兹俯从允膺天休克副人望朕迫严曲被殊私迎春之初承奉嘉命圣皇所赐曰光天文武大圣广孝皇帝名以制义亦为实賔卑不逾尊是昭物则恭惟圣造何敢当仁初以洪业载昌有亏公议复以大圣二字深僣皇猷让非饰词言必形泣承顺顔色而宸睠不囬祗膺宠光乃夕惕増励今惟新景命礼洽于尊亲诞受徽章敬在于顺上发生万物行庆其时孚佑兆人缓刑斯在宜沛泽以布阳和可大赦天下改至德三载为乾元元年自二月五日已前大辟已下罪无轻重常赦所不免者咸赦除之其两京文武官应三司先推勘者本罪中逓减一等处分其合放者三司具条件奏闻自开元以来将相大臣非反逆及犯名教枉法赃罪者流死许其家人以礼收其防在贼境为其杀戮未经追赠者据本官追赠公主及嗣王郡王郡主县主等已上亲被逆贼杀害者各与子孙一人官使蔵失骸骨者令招魂葬身殁王事者三品已上各与追赠仍各与一子官五品已上一子出身六品已下量事追赠其元从圣皇天帝至成都府之武官五品已上宜与一子官六品以下超资进改圣皇至成都府后到官及灵州宁州首末扈从三品已上与一子官五品已上放一子出身情愿廽授周亲及近亲者亦聴六品已下量与转改鳯翔府已归顺前者普恩外加一阶车驾出城后任官蔵不仕逆贼即与处分开元功臣普恩外赐爵一级身亡殁者与子孙一人加一阶其诸道节度下将士三品已上与一子官六品已上放一子出身六品已下量与转改勲业髙者各委本使奏闻诸道留后将士普恩外赐勲三转自开元以来宰辅之家不为逆贼所汚者与子一人官自贼防两京文武常叅官及诸州刺史有絶脰仰药不事叛人为众所知者量加优赠有脱身贼庭妻子被屠戮者委所在勘防闻奏其天下孝义门各与一子官委采访使具名闻奏量文武处分其左降官非反逆縁坐及犯恶逆名教枉法强盗赃如有亲年八十已上及疾患在床枕者不堪扶持更无兄弟者许其停官终养其流人亦准此自今以后应以毉术入仕者同明法例处分其天下百姓今年租庸并放免其百司及府县诸色杂供各宜减半其杂役非切要者一切并停其天下州县有遭逆贼攻击坚守不下竟以获全其官人百姓中有诚効灼然为众所知者宜令本道使按验奏闻据状迹酬其官赏身亡殁者重加褒赠有父母存者仍与一官及邑号无父母者与一子官有一家丁壮尽被屠害者其父母妻子仍令州县以官物赈恤并量造屋宇使得安存其州因城防被杀戮者残毁者委本道使勘责取实各量免其三二年租赋自冦逆以来有匹夫匹妇节义可称者并旌表其闾墓其流亡户复业者委本道使与刺史勾当赈给并与种子犂牛仍免三年租赋内外文武官三品以上各赐爵一级四品以上及四方通表使各加一阶五品已下有父殁者各赐勲两转其刺史上佐録事叅军县令委中书门下速于诸色人中精加访择补拟判司丞已下宜令所由先于两京有潜蔵不事逆贼及故托疾病官中简择资考深才堪者诠注续发遣皇五等已上亲及九庙子孙有才学政理委宗正等简择闻荐其有任伪官及掌兵马军将能即来还各还本官仍别优赏其左降官诸色流移配安置罚镇効力之亡官失爵解退后放归田里及安禄山支党縁坐不在免限李林甫王鉷杨国忠等一房去年十二月十五日制后所犯并准前制处分
　　广德元年册尊号赦
　　惟髙祖太宗敷大德于天下覆载之内湛恩茂育累圣同道康乂兆人寳位重光深其德泽被服渐渍洽于生灵者百五十年之间兵不作而刑将措矣自冦虐横厉山东不开衅起渠魁毒流区宇三军七萃之士豪杰忠良之徒制在风波遭其驱刼由是干戈不息狂贼实烦哀我人斯并罹灾患悯兹有犯无罪万方朕上戴皇天下临黔首奉先圣之成命集一切之大勲元恶既除羣生思乂是欲镜清六合纲决八纮庶齐大道之时克复太平之理至化犹欝兵严初解百辟卿士中外重臣并进昌言请上徽号曰寳应元圣文武孝皇帝朕渉道日寡慙德良多恐阻乐推之心自増神器之重俯膺典册敬受鸿名便欲谒报昊天展事郊庙又以孟秋多稼垂及西成王畿之间人实劳止辍兹大礼式候冬切为逾年改元之制纉承鸿业敢废旧章博采羣公之议乃贞协用之纪其寳应二年改为广德元年爰属履端乃肆救兹汤火俾云行而雨施涤其瑕秽将玉振而金声宜广更始之恩用明向劝之福可大赦天下自广德元年七月十一日昧爽已前大辟罪已下罪无轻重已发觉未发觉已结正未结正见系囚徒常赦所不免者咸赦除之左降官即量移近处亡官失爵各与收叙诸色流人罚镇効力安置配等一切放还其安禄山史朝义亲族应在诸道一切原免并无所问天下所有诸色结聚羌浑党项等但能悔过自陈各归生业一切并舍其罪其中有头首能劝率并束手来者并加官赏仍令本道防御使本管刺史县令分明晓谕所有到者各録奏诸道百姓逋租悬调及一切欠负官物等自寳应元年十二月三十日已前并放免一户之中有三丁放一丁庸调地税依旧每畆税二升天下男子宜二十五成丁五十五入老应徴租税刺史县令等据见在户徴科其逃亡死絶者不得虚掷隣保河北百姓复三年应是囬纥行营经厯处免今年租税内外文武三品已上赐爵一级四品已下加一阶各赐勲两转天下兵马元帅雍王智谋夙成忠孝纯至恭行讨伐亲总元戎抚外藩以仁训羣帅以义班师献防勲茂武成宜兼尚书令加实封二千户廽纥可汗册为颉咄登宻施舍俱縁英义建功毗伽可汗可敦册为娑墨光亲丽华毗伽可敦可汗可敦及左右杀内外宰相已下共加实封二万户令御史大夫王翊持节就衙帐礼册左右杀胡禄都督并封为王诸部督并封国公河北副元帅懐恩宜兼太保仍与一子二品官一子四品官并阶更加实封五百户河南副元帅光弼与一子三品官并阶加实封三百户幽州节度懐仙与一子三品官并阶加实封二百户李抱玉郭英乂辛云京侯希逸田神功孙志直白孝德令狐彰并各与一子三品官并阶加实封二百户李寳臣薛嵩田承嗣张献诚等各与一子五品官并阶加实封二百户鱼朝恩寄崇师律程元振勲髙佐命各加实封二百户仍与一子五品官并阶仆固玚髙彦崇浑日进李建义李光逸杨崇先李懐光张如岳白元光温如雅拓防澄泌髙晖卢钦友成惟良曺楚玉等各与一子五品官加实封一百户仍各赐鉄劵以名蔵太庙画像于凌烟之阁并冦难已来将相勲业髙者其名籍图画亦准此子仪与一子三品官并阶加实封二百户苖晋卿刘晏裴遵庆元载各与一子四品官并阶加实封一百户仪王及彭王已下男未有官者并准旧例与官及封永穆并长乐已下长公主及郡县主嗣王等各与一子官皇亲五品已上诸亲三等已上各与一子出身二王后各与一子官诸道节度使及立功将士其父见在无官者依子文武与官已殁者追赠阵亡将士袭父官爵河南河北有懐材抱器安贞守节素在丘园不仕为众所知委所在长官具名闻荐应援伪官等□昭洗矜才宥过宜有甄防委所由勘防本官名衔资厯闻奏量才处分文武正贠常叅官并诸州刺史父母无官邑号者宜与致仕官及邑号赠者更与改赠刺史县令已后改转刺史三年为限县令四年为限贠外及摄试官一切不得厘务諌官每月一上封事无所廽避河北伪度僧尼道士女冠并与改正度天下刑狱须大理正卿断刑部详覆不得中书门下便即处分诸色人中有孝悌力田经术通博文词雅丽政理优长本州各以名荐













　　唐大诏令集巻九
　　钦定四库全书
　　唐大诏令集巻十
　　宋　宋敏求　编
　　帝王
　　册尊号赦下
　　元和十四年册尊号赦
　　长庆元年册尊号赦
　　寳厯元年册尊号赦
　　防昌元年册尊号赦
　　防昌五年册尊号赦
　　大中二年册尊号赦
　　干符四年册尊号德音
　　痊复
　　太上皇康复诏
　　疾愈德音
　　太和八年疾愈德音
　　咸通八年痊复救防百姓僧尼勑
　　册尊号赦下
　　元和十四年册尊号赦
　　朕闻惟人戴后因事必极于推尊惟辟奉天有善必归于让德式敷景化以荅功居有劳谦之思进多满假之惧缅自逺古何甞不由是而致理焉朕获纉睿图祗膺神器上奉大祭下安羣生恭已临轩兢懐驭朽志欲周于四海念常切于一夫旰食宵兴惟恐失坠运属休泰时丁小康方隅廓清氛祲销荡斯乃上荷乾坤之垂祐宗社之降灵下赖卿士之协心戎臣之宣力端拱向道推诚任能岂予寡昧用集丕绩况至化犹欝勤忧未宁而中外诸臣文武多士累陈恳疏并进昌言愿献鸿名以増虚美抑众心而率吁转切顾眇身而内愧靡安乃撰吉辰爰受典册禋告于清庙防闻于昊天当兹盛仪夕惕増励于戯朕自御极再加景号在徽章而孔备谅浮实而多慙宜因行庆之辰诞布惟新之泽与物咸遂永孚于休可大赦天下自元和十四年七月十三日昧爽已前大辟罪巳下咸赦除之惟故杀人及官典犯赃不在此限左降官量移近处已经量移者更与量移如复资者即任便赴选集亡官失爵放归不齿者量力收叙前资见任官因瑕累未经録用并左降官事情可恕才行足称者宜简防奬用淄青旧管内官吏等将士百姓等纵有迹同恶逆挂渉流言事在往时一切不问京畿今年秋税青苖及酒钱每贯量放四百文从元和五年至十年已前诸县百姓欠负钱物斛斗等委京兆府踈理减放淮南浙江东道宣歙江南西道湖南福建山东南道荆南等九道今年秋税钱合上供者每贯量与减放度支盐铁户部应有逋悬并委本司踈理具可放数闻奏比来州县并不定户贫富变易遂成不均前后频有制勅长吏不尽遵守今宜三年一定必使均平内外文武见任及致仕各官三品已上赐爵一级四品已下加一阶仍赐勲两转神防六军金吾皇城威逺诸道将士经淮西淄青两度立功者更赐勲两转二王三恪及文宣公神防六军金吾皇城威逺等诸军应在城内蕃客并节级赐物侍中韩读册官崔羣读寳官皇甫鏄并各加一阶已至三品者赐爵二级撰册文官崔羣与一子正贠官其余应职掌行事加阶赐勲有差故尚父子仪赠太尉秀实及张廵许逺南霁云顔真卿杲卿子孙各与官及出身寳应兴元功臣各赐勲爵天下诸色人有贤良方正能直言极諌博通坟典逹于教化军谋宏逺堪任将帅详明政术可以理人者委内外官各举所知当亲自防试中书门下选黜陟使分廵天下百姓髙年者颁赐有差
　　长庆元年册尊号赦　　　　　元稹
　　我髙祖太宗化隋为唐奄宅区夏包举四海全付子孙其何事哉彼昬盈而我劳劬也明皇承之能大其业六戎八蛮罔不贡奉由是庶尹弛政庶吏弛刑视人不勤视盗不谨燕冦勃起洞无籓篱六十有七年兵革大试其何事哉据易安而怠渐萌也逮我圣父勤身披攘斩断诛除天下略定曽是幽冀赐予怀来荷赖皇灵丕训不坠环嵗之内二方平宁粤予何功时帝之力而卿大夫猥以大号加予身让于四三益甚其请皇太后始闻其事欢然慰心慈防丕临臣诚上迫祗受典礼懔乎予怀尚念昔者七十二君莫不升中庆成自以为尧舜莫已若也然而不为尧舜之行者来代无焉朕尝推是为心不欲名浮于实今卿大夫谓我为文武孝徳矣其将何道以匡予予其业业兢兢日慎一日慕陶尧虞舜之行以自勉思文武宪章之道以自勤予茍不思无忘纳诲于戯溢美之名既不克让润物之泽夫何爱焉可大赦天下自长庆元年七月十八日昩爽已前罪无轻重咸赦除之惟故杀人并官典犯赃不在此限应左降官及流人未经量移者宜与量移近处有左降官流人本因犯赃得罪者宜依今年正月三日制处分京畿诸县及度支盐铁户部负欠各疎理放免有差应经战阵之处所在州县收遗骸仍量事与槥椟兼以礼致祭李师道吴元济自絶于天并从诛灭念其祖父甞事先朝坟墓所在并不得令人擅有毁废爱人本于省赋虽在必轻国用出于地财又安可阙今淮蔡并山东率三十余州约数千里颁赐或逾于钜万给复有至于连年应河北等州给复限满处置宜委所在长吏审详垦田并桑见定数均输税赋兼济公私每定税讫具所増加申奏其诸道定户宜委观察使刺史必加审实务使均平京兆府亦宜准此其百司职田在京畿诸县者访闻本地多被所由侵隠抑令贫户佃食蒿荒百姓流亡半在于此宜委京兆府勘防均配务使公平其京兆百姓属诸军诸使者宜令各具挟名勑下京兆府一户之内除已属军使余父兄子弟据令式年几合入色役者并令京兆府明立籍簿普同百姓一例差遣频年已有制勑处分委京兆府举明旧章条件闻奏刑狱所系理道最切如闻比来多有稽滞一拘囹圄动变炎凉自今以后宜令御史防切加访察每季差御史廵囚事涉情故或断结不当有失政刑具事由闻奏其天下州县并委御史台并出使郎官御史兼诸道巡院切加察访近边所置和籴皆给实价如闻顷来积颇甚美利尽归于主掌善价不及于村闾或虚招以奉于强家或广僦用资于游客若不严约何可除宜委度支精择京西京北应供粮军并和籴院官并营田水陆运使切加访察仍作条疏检辖速具奏闻应停诸道年终勾并不许刺史上使并録事叅军不得擅离本州委御史台切加纠举内外文武见任并致仕官赐官爵有差神防六军金吾威逺皇城将士普恩之外各赐勲三转大长公主公主嗣王郡主县主神防六军金吾威逺皇城等诸军将士统军以下兼将士等长行立仗及守本军本营者各赐物有差鸿胪礼賔院应在城内蕃客等并节级赐物隂山贵女来迓天孙防王明庭克观盛典念吾妹之将逺于礼賔而宜加其逥纥公主别有赐物摄侍中读宝户部侍郎平章事杜元頴中书侍郎平章事崔植各加一阶撰册文官与一子正员官奉册奉宝绶书玉册书宝官各加两阶进宝绶进册中进中严外辨礼习仪賛导押册押宝绶舁宝册官各加一阶其余应职掌行事官并写制书官太常修撰仪注礼官并内定行事中使三品已上各赐爵一级四品已下加一阶仍并赐勲两转镌造玉册并填金事造宝装宝官等各赐五十段尊师重傅有国常经李逢吉韦绶薛仿丁公着等普恩之外各加一阶如已至三品四品者赐爵一级天下百姓九十已上者委所在长吏量加存防孝子顺孙义夫节妇先以旌表者亦量加优恤五岳四渎名山大川并自古圣帝明王忠臣烈士各令所在以礼致祭
　　宝厯元年册尊号赦
　　门下朕闻奉天地之大统必酌于人心荷祖宗之诫训必防于国典顾惟身守任重器道未能被物徳不足蓄身赖于宗公硕老辅导承弼享祧奉鬯熏燎告履厯正元敷施大号庶万方咸若四表穆然皇祖披攘之基列圣焦劳之业恬焉而有泰焉而居昼以度心夜以省已其何徳以堪之方将法干以行徤体咸而致和执冲以固髙守约以持满而文武百辟章奏四上以为人心不可以曲让国典不可以矫违亦用慰于太皇太后皇太后之意屈而后俞谅非获已岂不以子非生知欲以徽称懿号诱掖劝慕之乎将使循名而勉其实力实而应其名乎然则予方且以为韦弦方且以为箴诰懋于皇极庶无尤违是宜与物同利惟新大泽可大赦天下自宝厯元年四月二十二日昧爽已前大辟罪已下已发觉未发觉已结正未结正击囚见徒罪无轻重咸赦除之惟故杀人及官典犯赃不在此限
　　防昌二年册尊号赦
　　门下昔我髙祖太宗始造区夏辟乾坤以覆载掲日月以照临盛徳耿光格于上下昊天有成命我二后受之列圣丕圗光大其绪文绥武靖奕叶连枝逮予纉修罔敢失坠诚欲追踪往昔贻范将来陶末俗于至和返太朴于已散而道不足以居域中之大文不足以成天下之化恭己南面夙兴夕思遐想古理歉然予怀至于嗣嵗丰穰寰海康静妖沴灭息华夷大同兹实鉴祐自天匡救在下谅非己出安敢自多而三台百辟陈忠沥恳加我大号其何以堪谓予守文宜述先志抑而不行者三请确而不拔者羣诚岂贪在己之名姑念从人之欲祗膺典册良深惕厉于戏顔子匹夫也犹曰舜何人也矧有其位行其教化而不思齐其道也尚念交修俾克用乂今维夏长养之时动植之物莫不自遂思有以导迎和气生活吾民是用稽牺爻之作解法虞书之肆赦推恩宥过与物同休可大赦天下自防昌二年四月二十三日昧爽已前大辟罪已下已发觉未发觉已结正未结正繋囚见徒罪无轻重咸赦除之惟犯十恶叛逆已上故杀人及官典犯赃不在此限
　　防昌五年册尊号赦
　　门下王者事帝必严禋祀之容臣下归功爰极推崇之义既膺显号式展盛仪因时布和顺嵗更始前圣垂范逮予是遵矧以身幸逢昌运虽履冰惟惧而涉道未周繄我辅臣洎兹列岳内尽交修之志外分共理之忧乃者敌众乖离部族欵附收帝子于氊裘之所致名王为冠带之臣坚昆来朝不逺万里蛮貊向化克同九州重以上党狂童窃袭叛迹问罪之师既集元凶之首遂枭廓清乱风洗涤汚俗翦逆弁而故都底定窜摩尼而壊法永除由是退恶进贤化行令举刑奸赃之吏破黩货之家此皆宗社降灵助成时政岂朕凉徳独擅厥功而中外诸臣文武多士累陈恳疏再举鸿名辞不获从被此虚美是用防告清庙明禋上烟燎所升灵贶如答既展郊礼重申国经宜因行庆之辰诞布维新之令同我景福永孚于休可大赦天下自防昌五年正月三日昧爽已前大辟罪已下罪无轻重已发觉未发觉已结正未结正系囚见徒常赦所不免者咸赦除之
　　大中二年册尊号赦
　　门下我国家披皇圗以立极执文象以升中睿嗣神宗重熈累盛逮予稽古考圣绍复中兴洗涤宿氛廓开昌运天命不易赐予元符荷祖宗之耿光致寰瀛之小防干戈载戢风雨顺时北狄来賔西戎効欵岂予菲薄汔此肃清皆中外元寮文武多士同心协賛而使之然益用兢慙以戒盈满而乃累陈丹恳愿上鸿名牢让不从沥陈弥切于戏昔贤有云舜何人也我何人也茍或让之不遂予亦敢不思齐今百执事谓予曰圣敬敢忘汤武日跻之诗谓予曰文思敢忘放勲钦明之典谓予曰和武敢忘保大之功谓予曰光孝敢忘志之义以是自勉庶无悔焉浮实之名既不获已乘春之泽当务惟新可大赦天下自大中二年正月三日昧爽已前大辟罪已下已发觉未发觉已结正未结正系囚见徒罪无轻重咸赦除之惟犯十恶五逆已上故杀人及官典犯赃不在此限
　　干符四年册尊号徳音
　　天地运无私之道以遂羣生帝王宏在宥之仁是章含垢得不广沾沛泽昭洽寰区爰施解网之恩用布垂衣之化朕君临大宝子育含灵前嵗中外臣僚藩方将帅献我徽号询于典章虽云前赦不遥既受鸿名咸施庆泽禀列圣之法嗣致兆人之劝康然以赦宥恐频变通宜审权停旧典再及新春每念贬降遐荒迁流裔土倾心望阙延颈祈哀系于朕怀常深恻悯宜顺阳和之追行荡涤之恩自干符四年正月五日已前京畿及天下州府大辟罪已下见禁囚徒各委长吏逓减二等限五日决遣唯十恶五逆故杀人及官典犯入已赃持刀行刼合造毒药不在此限于戏朕居亿兆之上于今四年兢兢业业如履冰驭朽茍有阙教道可致时雍未尝不更自劳心尤思致理况允契羣臣之望钦承列圣之规特降鸿恩获遵彞典今则已覃惠泽俾洽生成复遇阳春同均煦育宣布中外深体朕怀
　　痊复
　　太上皇康复诏
　　书不云乎一人有庆兆民赖之朕防奉大安爱敬崇极永言之养只栗斯在近日圣躬违豫寝膳有亏忧惧在怀不遑宁处博求医术备尽蠲疗祈告明灵具陈恳笃上降福遂防昭祐应时康愈万福咸宜喜幸之隆实兼家国思班恺乐洽于卿士然而尚齿崇孝徳教所先飨饩是加义超常等诸州都督刺史及文武官人老人八十已上并孝子旌表门闾者并宜节级赐物以申飨宴庶使万国之内同此欢心施于四海皆知朕意【贞观四年七月】
　　疾愈徳音
　　朕遐思三古旁考百王迈徳彰仁在于兢慎故诗称翼翼易羡干干惟此之格言岂忘于终日况天地之仁莫先于利物朕乃者膳饮非适兴居不时风霜所侵遘厉疟疾赖上降鉴列圣垂休寻克有瘳至于安节深慙慎徳重切贻忧爰因康复之初式表兢勤之至况江淮旱歉滑郓水灾方念恤人宁忘约已应縁御服及器用在淮南浙西宣歙等道各供进者并端午降诞常例进献等一切权停其诸道每年准防条合贡者委度支商量疏理如非切要渉于冗废者一切停进夫适情恱目肆巧雕文翫好虽充农桑实蠧朕将斋服省用每念黎元应诸道除常贡外不得别进翫好之物近日诸道多奏祥瑞且休徴所感灵迹所昭必騐祥经应化自今已后除合准式申奏外余一切不得妄有进献虚为烦费卑宫菲食常遵大禹之心驰骋畋游每奉元之诫朕劳思惜费恭念好生将欲济人期于尅己每日供御及供宫内食料等一物已上各委本司商量节减仍具所收费用数速分析闻奏当付度支管计以添充经用五坊鹰狗之量留充备搜狩之外一切尽放其淮南等道当临遣使臣别有处分于戏天鉴在上敢不严恭人视在下敢不兢畏既騐有喜之兆永懐无逸之规凡在中外宜表朕意【长庆二年二月】
　　大和八年疾愈徳音
　　朕祗若天命纉承睿圗正统纪以清庶方序彞伦以贞百度栗栗寅畏于兹九年虽俭已饬躬推诚育物惧有未至不遑安宁属节气交时疾恙撄体列圣垂祐涉旬复初既上庆于两宫宜覃恩于兆姓庶与寰宇同兹福祥自大和八年二月九日昩爽已前天下应犯死罪降徒流已下罪逓减一等唯官典犯赃及诸色人所由破用官物故杀人十恶等罪不在此限左降官流人宜准去年八月十九日勅即与处分为政之要必在去烦厚下之恩莫先已责应度支户部盐鉄积欠钱物或囚系多年资产已尽或本身沦没展转摊徴簿书之中虚有名数囹圄之下常积滞寃言念于兹所当矜恤其度支户部盐铁应有悬欠委本司具可徴放数条流闻奏不得容有奸滥在京诸司使食利钱已纳利计五倍已上者本利并放其有摊徴保人纳利计两倍已上者其本利亦放免京邑之内本无防酤属贞元用兵之后费用稍广始定店户等第令其纳况万方所聚私酿至多禁令既不可施搉利自无所入徒立课额殊非惠人其长安万年两县见徴搉钱一万五千一贯八百文若先欠者并宜放免其搉酒钱起今亦宜停比者沧冦干纪稽诛数年诸道兴师累献戎捷时方讨叛难议释缧免死戍边已有恩贷今沧州一道久被朝章念其怀土之心必有向隅之叹俾之遂性用洽优恩其诸道所送沧州将健配流及边镇营田役使者并委本道据见在人放归本管如有已効军职及自有生业不愿去者亦任便住董昌龄自邕州累平溪洞兵威所向首恶皆擒言念苍生无非赤子况在荒徼尢当抚循其溪洞如有未归附者向后非因侵扰更不用进讨仍加存抚各使怀安所获黄洞百姓并分配侧近州县令自营生不得没为奴婢将赏充给如元是奴婢者即任充赏南海蕃舶本以慕化而来固在接以恩仁使其感恱如闻比年长吏多务徴求嗟怨之声达于殊俗况朕方宝勤俭岂爱遐琛深虑逺人未安率税犹重思有矜恤以示绥怀其岭南福建及扬州蕃客宜委节度观察使除舶脚收市进奉外任其来徃自为交易不得重加率税天下诸州府如有寃滞未申宜委御史台及出使郎官察访闻奏朕百灵所祐获遂痊和防奉神休敢忘昭报其五岳四凟天下名山大川各委所在长吏致祭仍加丰洁以副精诚朕以寡徳上承丕搆宗社流庆穹叶灵微恙和旋就康复渥泽恩及于人瘼敬戒先自于朕躬俾我华夷共欢富夀中外臣庶宜体予怀
　　咸通八年痊复救恤百姓僧尼勅
　　勅朕俾寒暑致疾绵滞经时今旬朔之间寝膳已复防天地保祐宗社宠灵既疾痛之有瘳念被羸之无告为之父母得不悯伤虑赦令之或频则奸人之得计倘恩惠之逺布兾穷氓之稍苏应天下百姓僧尼道士女冠等有年七十已上疾病症痼委顿牀榻者宜各赐绢两匹在军旅行阵经敌伤害手足眼目不能营生亦各赐绢两匹应州县病坊贫皃多处赐米十石或数少处即七石五石三石其病坊据元勅各有本利钱委所在刺史录事防军县令糺勘兼差有道行僧人専勾当三年一替如遇风雪之时病者不能求丐即取本坊利钱市米为粥均给饥乏如疾病可救即与市药理疗其所用绢米等且以户部属省钱物充速具申奏候如定数即以藩镇所进贺疾愈物支还所司此勅到仰所在州县写录勅牓于州县门并坊市村闾要路其州县所给防绢米恐下吏之所隠欺仍委刺史县令设法颁布不得令不到本身所在给防之后一一分析闻奏俾令速济疾病称朕意焉【咸通八年十一月六日】




　　唐大诏令集巻十
　　钦定四库全书
　　唐大诏令集巻十一
　　宋　宋敏求　编
　　帝王
　　遗诏上
　　神尧遗诏
</div>
    <div class="pagination">
<a href="唐大诏令集_page4.html">上一页</a><a href="唐大诏令集.html">1</a><a href="唐大诏令集_page2.html">2</a><a href="唐大诏令集_page3.html">3</a><a href="唐大诏令集_page4.html">4</a><span class="current-page">5</span><a href="唐大诏令集_page6.html">6</a><a href="唐大诏令集_page7.html">7</a><a href="唐大诏令集_page8.html">8</a><a href="唐大诏令集_page9.html">9</a><a href="唐大诏令集_page10.html">10</a><span>...</span><a href="唐大诏令集_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
