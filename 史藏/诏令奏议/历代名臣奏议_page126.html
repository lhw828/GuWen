<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 126 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 126 页/共 136 页</h1>
    <div class="content">






　　歴代名臣奏议巻三百二十二
　　钦定四库全书
　　歴代名臣奏议卷三百二十三
　　明　杨士竒等　撰
　　御边
　　宋眞宗咸平四年兵部尚书张齐贤论陜西事宜上奏曰臣窃见昨者清逺军陷没以来青岗寨烧弃之后灵武一郡援隔势孤贼迁必窥觇城池刼胁熟户兵力伤沮难固垒垣况塞北未寜方有调发若果分兵西面亦恐两失机宜以今日西鄙事势言之穷讨则不足防遏则有余其计无他惟在激励自来与继迁有讐蕃部招诱逺处大族首领啗之以官爵诱之以货财推恩信以导其诚述利害以激其志若山西蕃部响应逺处族帐倾心则敌军之势减矣以弓箭手及旋防义军对本城兵士臣责得十三州军有二万余人若更扵他州及近处对替又合得五六千人其本城兵士试加料拣亦甚有材勇可捍边者若沿边兵得及五万余更诱蕃部逾十数万但彼出则我归东备则西击使其奔命不暇矧更能外侵哉仍许蕃汉兵获得马畜赀财悉令自取明行晓谕逺近皆知则蕃汉将士之心孰不见利争进今灵州军民不翅六七万陷之死地危难可知臣又虑贼迁谓来春必发兵救援灵武扵我未举兵之际尽驱军马并力攻围则灵州孤城亦必难固万一陷失贼势益增纵使多聚兵革广积财货亦难保必胜矣所以臣乞封潘罗支为六谷王及厚赐金帛仍先敦谕彼必向风恐迁贼旦暮用兵断彼族卖马之路茍朝廷信使得达潘罗支则泥埋等族西南逺蕃不难招辑西蕃既已禀命沿边兵势自雄则鄜延环庆之浅蕃原渭镇戎之熟户自然齐心讨贼竭力圣朝设能与对替兵甲及驻泊军马互为声援伺间而兴则万山闻之必不敢扵灵州河西顿兵矣万山退缩则贺兰山蕃部亦稍叛迁贼矣如此灵州孤垒未至忧虞今议者谓六谷虚名终宜吝惜灵州孤垒翻未筹量与其滥赏而収逺服之心臣谓滥赏之失轻矣茍若蹙地而稔邉庭之势则蹙地之耻大矣今议者不过曰名器不可假人刑赏不可滥及此乃圣人治中国之道非议扵外域者也陛下即位之初以银夏一管尽与继迁委高爵于匪人屈王臣于穹帐分储廪以悦其志辇金帛以慰其心有以见陛下爱全生灵耻用凶器恵此中国以绥四方者也朝廷扵迁贼之恩可谓厚矣殊不知契丹虑迁贼感大国之恩断右臂之势防患甚切其谋甚深置王爵以赐之遣戎使以镇之王爵至则旌节之命轻矣旌节之命适所以资之也戎使至则动静皆伺之向背之心异矣我使往适所以坚之也夫西平之命亦虚名也契丹命之有何损哉以今日言之当时之策岂不为失乎且六谷者西北之逺蕃也荒服之内推为雄豪若扵平时但以市马须示羁縻则一懐化将军亦巳厚矣酌今日事体似失权宜兼恐今后邉事兵机更有准前失中即扵国家大有妨损昨清逺之防是使奸凶转成丰富兵民官吏六七千余或含恨重泉或永囚异域伤和致沴思之痛心顾惟灵州还同穽兽外则虞寇戎之逼内则忧变故之生朝夕之间垂饵虎口然而握兵者畏懦逗遛坐观覆败运筹者安然自若曾不忧邉臣虽至愚不胜忠愤且外敌之性变诈多端必恐彼众之谋潜伺开隙伏望明谕邉将内备外虞臣不任忧国思报之至齐贤又请调江淮荆湘丁壮八万以益防御朝议以为动摇兼泽国人民逺戍西鄙亦非便计遂齐贤又言灵州斗絶一隅当城镇完全碛路未梗之时中外已言合弃自继迁为患以来危困弥甚南去镇戎约五百余里东去环州仅六七日程如此畏途不须攻夺则城中之民何由而出城中之兵何由而归欲全军民理须应接为今之计若能增益精兵以合西邉屯驻对替之兵从以原渭镇戎之师率山西熟户从东界而入严约师期两路交进设若继迁分兵以应敌我则乗势而易攻且奔命道途首尾难卫千里趋利不败则禽臣谓兵锋未交而灵州之围自解然后取灵州军民而置砦扵萧闗武延川险要处以侨寓之如此则蕃汉土人之心有所依頼裁平寜却归旧贯然后纵蕃汉之兵乗时以为进退则成功不难矣时不能用未几灵武果防
　　齐贤改吏部尚书上疏言曰臣在先朝常忧灵夏两镇终为继迁并吞言事者以臣所虑为太过畧举既往之事以明本末当时臣下皆以继迁只是懐恋父祖旧地别无他心先帝与以银州廉察庶满其意尔后攻刼不已直至降麟府州界八部族蕃酋又胁制贺兰山下帐族言事者犹谓封奬未厚洎陛下赐以银夏土壤宠以节旄自此奸威愈滋逆志犹暴屡断灵州粮路复挠縁邉城池数年之间灵州终为吞噬当灵池清逺军垂欲防没臣方受经畧之命臣思继迁须是得一两处强大蕃族与之为敌此乃以蛮夷攻蛮夷古今之上策也遂请以六谷名目封潘罗支俾其展効其时近臣所见全与臣谋不同多为沮挠及继迁为潘罗支射杀邉患谓可少息今其子徳明依前攻刼析逋逰龙鉢等尽在部下其志又似不小臣虑徳明乗大驾东幸之际去攻六谷则瓜沙甘肃于阗诸处渐为控制矣向使潘罗支尚在则徳明未足为虞今潘罗支已亡厮铎督恐非其敌望委大臣经制其事
　　咸平中诏近臣议灵州弃守之事左司谏知制诰杨亿奏曰臣奉御劄子朕常览古书备详邉事得其人则举无遗策失其事则谋之不臧朕三复斯文终朝在念未尝不察言观行舍短从长希戮力扵邦家冀太康扵宇县其如尘氛不息邉塞未寜北狄虽具扵隄防西鄙尚多扵艰阻灵武是中原巨屏平夏乃近域小蕃久兴内牧之心常作疆场之患阻絶道路侵犯军城肆虐转恣扵无厌大郡翻成扵孤垒纵之则终成暴乱讨之则虑困生灵两途宜在扵咨询百中须从扵筹畧卿职当纶綍位列清华披经史之遗文大资智畧观古今之盛事必蕴机谋边患用何策以剪除灵州以何方而废置弃之则有何利害存之则有何便宜专听必当之谋无恡酌中之论分明擘画宻具奏闻用符果决之诚以副荡涤之望者窃以询于刍荛前王之盛徳谋及卿士载籍之格言盖所以竭尽下情详求中道使举无失策动必有成斯圣皇慎重之至也然而狂夫之言圣人择焉谋之欲多断之在独伏惟皇帝陛下清问之宴亲纡睿览言可用者行之不疑臣某幸甚幸甚臣尝读旧史见汉武北筑朔方之郡平津侯谏以为罢敝中国以奉无用之地愿罢之上使辩士朱买臣等发十策以难平津平津不能对臣以为平津侯为汉贤相深明经术习知利害属武帝以雄侈自任志在开拓买臣等以词辩获进并侍左右前史又称平津每朝会议论但开陈其端使人主自择不肯面折廷诤由此言之非不能折买臣之舌盖所以将顺人君之意耳即朔方之非便有自来矣且其地非禹贡九州之内非周官职方所领在要荒之外固声教不及元朔中大将军衞青攘却匈奴取其河南地以列置郡县今灵州是赫连果地后魏置州盖朔方之故即匈奴之旧壤僻介西鄙悬絶诸华数百里之间无有水草烽火不相应亭障不相望当邉境谧寜羌戎即叙道路不壅饟馈无虞犹足以张大国之威声为中原之扞蔽自北军内扰邉邑屡惊羣部为其胁从凶党因而猖炽待之以爵赏颇骄蹇而不恭讨之以甲兵又遁逃而无获凡有赢粮之役必兴狙击之谋每至灵武转输大须发卒防援离去内地皆无闘心经渉畏途多有菜色自曹光实白守荣马绍忠及王荣之败资粮屝屦所失至多将士丁夫相枕而死以至募商人入谷输帛偿以数倍之价复扵积石之孤壤别筑清逺之一城邉民绎骚国帑匮乏既不能制敌人之死命又不能救灵武之急难数年之间凶党逾盛灵武危堞岿然仅存河外五城继闻防没但坚壁清野坐食糗粮闭垒枕戈茍度朝夕且使贼迁横行沙漠俶扰疆陲击列镇之戍兵侵属国之蕃部虽有警急无候望而得知纵或凭陵但缮完而自保未尝出一兵驰一骑敢与敌捔此灵武之存无益明矣平津所言罢敝中国以奉无用之地正为今日也臣以为存之有大害弃之有大利且如国家募人入粟价以十倍之直发卒转饷渉兹不毛之地此古人所谓率二十钟而致一石敺民扵死地者也今或弃之即可以嵗省戍卒分守内郡一卒之费可给十夫国家无飞刍挽粟之劳士卒免暴露流离之苦必谓废之即亏失土地伤损威重且如尧舜夏禹圣之盛者也地不过数千里而明徳格天四门穆穆武丁成王商周之明主也然地东不过江黄西不过氐羌南不过荆蛮北不过太原而颂声并作号为至治及秦汉拓土穷兵逺畧虽疆理益广而干戈日寻府库之资财屡空生灵之肝脑涂地校功比徳岂可同年而语哉夫蝮蛇螫手壮士断腕蚁壤不塞将漏山阿今灵武之存为害甚扵蝮蛇供馈之费为蠧逾扵蚁壤无鸿毛之益有泰山之损岂可忽逺大之畧徇悠悠之谈昔西汉贾捐之尝建议弃朱崖当时公卿亦有异论元帝能排众多之説奋独见之明下诏废之人颂其徳元帝之意寜欲自弃其地当其内属为郡固已置吏而拊循及其称兵搆乱岂可劳民而征戍故其诏书曰议者以弃朱崖羞威不行夫通于时变即忧万民万民之饥饿危孰大焉且宗庙之祭凶年不备况乎避不嫌之辱哉臣以为正与今日灵武之事相类当边方寜谧靡有寇患可以存而勿论及劳师费财无益保障固宜废而不举何足以伤威重而贻羞辱哉必以失地为言即燕蓟八州河湟五郡所失多矣何必此为议者又以西北诸蕃戎马是产资其控制以通贸易环庆诸州内附蕃落借其屏翰以免惊骚此又迂濶之甚且戎人为利所诱故防市扵邉闗蕃部之族自强故能庇扵种类必来寇扵环庆固无隔于籓篱百雉危城千里悬隔自救不暇岂及扵他议者又以其土田沃饶有汉陂之利恐贼迁因而播种益以富强况戎人但以攻剽为能罔知耕稼之事河陇之外弃地甚多延袤百城提封万井西汉屯田之所疆畔犹存傥事力耕可以积谷何必独耕灵武乃能足食若灵武于贼有大利即是必争之地当朝夕攻取岂至扵今皆为孟浪之谈殊非经久之计况又嵗有调发动致敓借寇兵而赍盗粮竭民力而耗国用为患之大无出于斯虽庸人竖子亦知其可弃也然自清逺沦防斥候不通孤城之人如釡中之鱼跃强敌之势若昆山之火炎朝廷必欲弃之须牙璋徴兵灵旗直指约赍深入执殳前驱鼔行贼中傅于城下然后合其将卒迁其人民隳城复隍塞井夷灶乃为弃也臣伏料国家物力尚屈未暇此行虽曰弃之亦空言耳今一城生齿正在焚溺之中咸惧必死以是忧思自脱而无路若陛下慎选单介间道而行赍持诏书宣布王命令其尽焚庐舍自拔而归丁壮悉令持兵老防以之襁负古称归师不可遏又曰置之死地而后生之当此之时人百其勇临难思免其锋莫当国家又须申命偏师扬言出塞军声既振贼势自分即灵州东迁之民不虞邀击之患虽有掠刼易为枝梧且国家所惜者士民所急者财用岂可以骁果之旅委扵饿虎之蹊府藏之实填扵卢山之壑今若弃去灵武退守环庆卒免戍扵絶域民思保其室家供馈不出于郊圻恩徳自沦于骨髓民力不竭士气益扬何敌不摧何戎不克恭惟陛下欲康宇县虑困生灵求必当之谋思酌中之论臣以灵州之废置计无出扵此望陛下采之而已陛下又愤兹强敌思欲翦除臣以为不可黩武以穷兵止可伐谋而制胜臣窃料贼迁睢盱邉塞之外倔强沙漠之中胁制诸羌啸聚不逞无耕农之业无蚕织之工为防窃之谋以资衣食聚乌合之众以扰塞垣致蕃夷之服从用凶威而驱廹非有厚利能诱其人朝廷今废弃灵州每嵗更无馈运絶其觊望何所窥图此困贼迁之一也平夏之西池盐斯在先是贸易粟麦用资糇粮今条禁甚严法网尤宻无敢逾越渐致擕离此困贼迁之二也严勅疆吏谨奉国经辨其非常禁其阑出使竹头木屑不遂其求狗盗鸡鸣无施其巧防魂空碛坐抵困穷此困贼迁之三也然须精选鋭师分守邉地慎择名将授之庙谋训练骁雄隄防侵轶验其走集明其侦候茍鸱张而冲突必烽举以燧燔并力翦除分路驱逐如秦人之鹿犄角以攻譬常山之蛇首尾相应蕞尔残敌坐致灭亡臣窃见太祖朝命姚内斌领庆州董遵诲领环州二人所统之兵才五六千而巳阃外之事一以付之军市之租不从中覆用能士卒効命羌夷畏威朝廷无旰食之忧疆场无羽书之警臣欲望陛下于武臣中选有将帅之才知邉鄙之事者三数人分布诸郡各量其所将兵多少付之除廪禄之外赐与一大县租赋恣其犒设令开幕府辟召髦俊为之僚佐咨以策畧勇力之士禀其指踪之用军旅之政许以便宜而行傥贼迁侵邉郡军城扰内属蕃部并唇齿相援腹背夹攻或战马正肥戎士思奋即徴发内属征讨不庭俘获之余尽分麾下且戎人利扵降附羞廹凶渠傥挠之以劲兵示之以大信懐荒振逺推亡固存出金帛以购酋豪悬爵秩以宠降附明立赏格厚答战功即贼迁之腹心稍稍奔溃亲离众叛事去运乖茕茕独夫谁与为伍但塞外一独夫耳安能与大邦为讐哉陛下若欲谋成庙堂功在漏刻臣以为此敌方盛其财犹丰勇悍之羣如臂使指未可以嵗月破也直须废弃灵州退保环庆然后以计困之耳如臣之策祗得三两骁将付以一二万精卒以数县租赋给其用度令分守邉郡贼迁可以计日成禽朝廷可以高枕无事矣臣从事儒学岂知军旅耳剽日久心知其然輙罄謏闻仰祗清问谈不稽古词非据经进思尽忠盖事君之无隠谋或可用岂以人而废言
　　刑部郎中陈贯上形势选将练兵论三篇大畧言地有六害今北邉既失古北之险然自威逺城东距海三百里沮泽硗确所谓天设地造非敌所能轻入由威逺西极狼山不百里地广平利驰突此必争之地凡争地之利先居则佚后趋则劳宜有以待之昔李汉超守瀛州契丹不敢视闗南尺寸地今将帅大抵用恩泽进虽谨重可信卒与敌遇方畧何从而出邪故敌势益张兵折扵外者二十年方国家收天下材勇以备禁旅赖廪给赐予而已恬于休息久不识战可以卫京师不可以戍邉境请募土人本军籍丁民为府兵使北捍契丹西扞夏人敌之情伪地势之险易彼皆素知可不战而屈人之兵矣
　　都廵检使平州刺史李继和命兼泾原仪渭钤辖时继迁未弭命张齐贤梁颢经畧因访继和邉事继和上言镇戎军为泾原仪渭北面扞蔽又为环庆原渭仪秦熟户所依正当回鹘西凉六谷吐蕃咩逋贱遇马臧梁家诸族之路自置军已来克张邉备方扵至道中所葺今已数倍诚能常用歩骑五千守之泾原渭州茍有缓急会于此军并力战守则贼必不敢过此军而縁邉民户不废耕织熟户老防有所归宿此军茍废则过此新城止皆废垒有数路来寇若自陇山下南去则由三百堡入仪州制胜闗自瓦亭路南去则由弹筝峡入渭州安国镇自清石岭东南去则由小卢大卢潘谷入潘原县若至潘原而西则入渭州东则入泾州若自东石岭东公主泉南去则由东山砦故彭阳城西并入原州其余细路不可尽数如以五千歩骑令四州各为备御不相防合则兵势分而力不足御矣故置此城以扼要路即今自灵环庆鄜延石隰麟府等州以外河曲之地皆属扵贼若更攻防灵州西取回鹘则吐蕃震惧皆为吞噬西北邉民将受驱刼若以可惜之地甘受贼攻便思委弃以为良策是则有尽之地不能供无已之求也臣虑议者以调发刍粮扰民为言则此军所费止出四州地里非遥输送甚易又刘综方兴屯田屯田若成积蓄有备则四州税物亦不湏得况今继迁强盛有逾曩日从灵州至原渭仪州界次东取子山以西接环州山内及平夏次并黄河以东以南陇山内外接仪州界及灵州以北河外蕃部约数十万帐贼来足以闘敌贼迁未盛不敢深入今则灵州北河外镇戎军环州并北彻灵武平夏及山外黄河以东族帐悉为继迁所吞纵有一二十族残破奔迸事力十无二三自官军瀚海失利贼愈猖狂羣蕃震惧絶无闘志兼又咸平二年弃镇戎后继迁径来侵掠军界蕃族南至渭州安国镇北一二十里西至南市界三百余里便扵萧闗屯聚万子米逋西防等三千以胁原渭灵环熟户常时族帐谋归贼者甚多赖圣谟深逺不惑羣议复置此军一年以来蕃部咸已安集邉民无复愁苦以此较之则存废之説相去万倍矣又灵州逺絶居常非有尺布斗粟以供王府今闗西老防疲苦转饷所以不可弃者诚恐滋大贼势使继迁西取秦成之羣蕃北掠回鹘之健马长驱南牧何以枝梧昨朝廷访问臣送刍粮道路臣欲自萧闗至镇戍城砦西就葫芦河川运送但恐灵州食尽或至不守清逺固亦难保青冈白马曷足御扞则环州便为极邉若贼从萧闗武延石门路入纵镇戎有五七千兵亦恐不敌即回鹘西凉路亦断絶伏见咸平三年诏书縁邉不得出兵生事蕃夷盖谓贼如猛兽不怫其心必且不动臣愚虑此贼他日愈炽不若听骁将鋭旅屡入其境彼或聚兵自固则勿与闘妖党才散则令掩击如此则王师逸而贼兵劳贼心内离然后大举及灵州孤垒戍守最苦望比他州尤加存恤且守邉之臣内忧家属之窘匮外忧奸邪之憎毁忧家则思为不亷忧身则思为退迹思不亷则官局不治思退迹则庶事无心欲其奋不顾身令出惟行不可得已良由赏未厚恩未深也赏厚则人无顾内之忧恩深则士有效死之志古之帝王皆悬爵赏以抜英俊卒能成大功大凡君子求名小人徇利臣为儿童时尝闻齐州防御使李汉超守闗南齐州属州城钱七八万贯悉以给与非次赏赉动及千万汉超犹私贩场规免商筭当时有以此事达于太祖者即诏汉超私物所在悉免闗征故汉超居则营生战则誓死赀产厚则心有所系必死战则动有成绩故毕太祖之世一方为之安静今如汉超之材固亦不少茍能用皇祖之遗法选择英杰使守灵武高官厚赏不吝先与往日留半奉给其家半奉资其用然后可以责洁廉之节保必胜之功也又戎事内制或失权宜汉时渤海盗起龚遂为太守尚听便宜从事且渤海汉之内地盗贼国之饥民况灵武絶塞西鄙彊戎又非渤海之比茍许其专制则无失事机纵有营私冐利民政不举亦乞不问用将之术异于他官贪勇知愚无不皆録但使法寛而人冇所慕则久居者安心展体竭材尽虑何患灵州之不可守哉又朝廷比禁青塩甚为允惬或闻议者欲开其禁且塩之不入中土困贼之良策也今若谓粮食自蕃界来虽塩禁不能困贼此鬻塩行贿者之妄谈也蕃粟不入贼境而入于邉廪其利甚明况汉地不食青塩熟户亦不入蕃界博易所禁者非徒粮食也至扵兵甲皮榦之物其名益多以朝廷雄富犹言摘山煑海一年商利不入则或阙军须况蕃戎所赖止在青塩禁之则彼自困矣望固守前诏为便
　　眞宗时权御史中丞贾昌朝上备邉六事其一曰驭将帅自古帝王以恩威驭将帅赏罚驭士卒用命则军政行而战功集太祖脱裘防赐王全斌曰今日居此幄尚寒不可御况伐蜀将士乎此驭之以恩也曹彬李汉琼讨江南太祖召彬至前立汉琼等扵后授以劒曰副将以下不用命者得专戮之汉琼股栗而退此驭之以威也太祖虽削武臣之权然一时赏罚及用财集事皆听其专有功则赏有败则诛今每命将帅必先疑贰非近幸不信非姻旧不委今陜西四路总管而下钤辖都监廵检之属悉参军政谋之未成事已先漏甲可乙否上行下戾主将不专号令故动则必败请自今命将去疑贰推恩恵务责以大效得一切便宜从事偏禆有不听令者以军法论此驭将之道也其一曰复土兵今河北河东强壮陜西弓箭手之类土兵遗法也河北乡军其废已久陜西土兵数为贼破存者无几臣以谓河北河东彊壮已诏近臣详定法制每乡为军其材能絶类者籍其姓名递补之陜西蕃落弓箭手贪召募钱物利月入粮奉多就黥涅为营兵宜优复田畴使力耕死战世为邉用可以减屯戍省供馈矣内地州县增置弓手如乡军之法而阅试之其三曰训营卒太祖朝令诸军毋得食肉衣帛营舍有粥酒肴则逐去士卒有服缯防者笞责之异时被铠甲冐霜露战胜攻取皆此曹也今营卒骄惰临敌无勇旧例三年转贠谓之落权正授虽未能易此制即不必一例使为总管钤辖择有才勇可任将帅者授之况今之兵仗制造殊不适用宜按八阵五兵之法以时教习使启殿有次序左右有形势前却相附上下相援令之曰失一队长则斩一队何虑众不为用乎其四曰制逺人今四夷荡然与中国通在北则臣契丹其西则臣元昊二国合从有犄角中国之势借使以嵗币羁縻之臣恐不可胜算古之备邉西有金城上郡北则云中鴈门今自沧之秦绵亘数千里无山河之阻独恃州县镇戍尔嵗所供赡又不下数千万一谷不熟或至狼狈契丹近嵗兼用燕人治国建官一同中夏元昊据河南列郡而行赏罚此中国患也宜度西方诸国如沙州唃厮明珠灭臧之族近北如黑水女眞高丽新罗之属旧通中国募人往使诱之使归我则势分而衅生体解而瓦裂矣其五曰绥蕃部属户者邉陲之屏翰也延有金明府有丰州皆戎人内附之地朝廷恩威不立彊敌廹之塞上诸州藐焉孤垒蕃部既壊土兵亦衰破敌之日未可期也臣请陜西縁邉诸路守臣皆带安抚蕃部之名择其族大有劳者为酋帅如河东折氏之比庶可为吾藩篱之固也其六曰谨觇候古者守封疆出师旅居则有行人之觇国战则有前茅之虑无其谨如此太祖命李汉超镇闗南马仁瑀守瀛州韩令坤镇常山贺惟忠守易州何继筠领棣州郭进控山西武守琪戍晋阳李谦溥守庆州董遵诲屯环州王彦升守原州冯继业镇灵武筦之利悉输之军中听其贸易而免其征税邉臣富于财得以为间谍羌夷情状无不预知二十年间无外顾之忧今日西鄙任邉事者敌之情状与山川道路险易之势絶不通晓使蹈不测之渊入万死之地肝脑涂地狼狈相借何以破敌制胜耶愿监艺祖任将帅之制邉城财用悉以委之募勇敢之士为爪牙临阵自衞无杀将之辱募死力为觇候而望敌知来无防兵之耻书奏多施行之
　　夏台益部寇扰王显上疏曰间嵗以来戎事未息李继迁负恩于灵夏王小波干纪于巴卭河右坤维并兴师旅而继迁翻然向化遣子入觐愿修职贡陛下曲加容纳许其内附示以徳信申以恩锡所以绥懐之者至矣然而狼子野心未可深信所宜谨屯戍固城垒积刍粮然后遴选才勇付以邉任纵有缓急则备御有素彼又奚能为患哉至若蜀寇未平神人共愤谓宜申饬将帅速期荡平既免老师以费财且防事久则生变又况邛蜀物产殷富其间士卒骄怠迟留顾恋实兼有之莫若勿惮往来潜为更代既可均其劳逸抑可免扵迁延至扵河北闗防所当加谨者诚以国家方事西南宻谋兴举若分中朝之势力则长外寇之奸谋矣时制沿邉粮斛不许过河西河西青塩不得过界贩鬻犯者不以多少处斩显请多者依法自余别为科断以差其罪章上未报移知秦州
　　仁宗明道二年刘平自雄州徙知成徳军奏曰臣向为沿邉安抚使与安抚都监刘志尝陈备邉之畧臣今徙眞定路由顺安安肃保定州界自邉吴淀望赵旷川长城口乃契丹出入要害之地东西不及一百五十里臣窃恨圣朝七十余年守邉之臣何可胜数皆不能为朝廷预设深沟高垒以为阨塞臣闻太宗朝尝有请建置方田者今契丹国多事兵荒相继我乗此以引水植稻为名开方田随田塍四面穿沟渠纵广一丈深二丈鳞次交错两沟间屈曲为径路才令通歩兵引曹河鲍河徐河鸡距泉分注沟中地高则用水车汲引灌溉甚便愿以刘志知广信军与杨懐敏共主其事数年之后必有成绩帝遂宻勅平与懐敏渐建方田
　　寳元二年平为鄜延环庆路副部管乞选用酋豪各守邉郡疏曰臣闻五代之末中国多事四方用兵唯制西戎似得长策于时中国未尝遣一骑一兵逺屯塞上但任土豪为众所伏者以其州邑就封之凡征赋所入得以赡兵由是兵精士勇将得其人而无邉陲之虞太祖扫清天下谓唐末诸侯跋扈难制削其兵柄收其赋入自节度使以下第其俸禄或四方有急则领王师行讨事已兵归宿衞将还本镇虽为长策然当时大臣不能逺计亦以朔方李彛兴灵武冯继业移于内地自此灵夏渐敝中国命将出守发兵出屯千里就粮逺近骚扰十年之中兵民交困灵武既失守赵徳眀以僻守一隅且惧问罪亟驰驿奏愿备藩臣朝廷姑务息民即以灵夏两镇授之徳明濳治甲兵日滋邉患当时若止弃灵夏绥银四州限山为界使徳明逺遁漠北则无今日之患既以山界蕃汉人户并授之而鄜延环庆泾原秦陇嵗宿兵数万今元昊僭逆恣行杀害众叛亲离复与嘉勒斯赉相持巳乆结隙方深此乃天亡之时臣闻寇不可玩敌不可纵或元昊一旦为人杀戮酋豪代之与嘉勒斯赉通和约契丹相为表里则西北之忧未可测矣若以鄜延环庆泾原秦陇四路军马分为两道益以蕃汉弓箭手歩骑得精兵二十万比元昊之众三倍居多乗人心离散与嘉勒斯赉立敌之时防邉州军转徙粮草二百余里不出一月可坐致山界洪宥等州招集土豪授以职名给衣禄金帛自防御使以下刺史以上次第封之以土人补将校勇者贪扵禄富者安于家不期月而人心自定或授嘉勒斯赉以灵武军节度使西平王使逼元昊河北族帐复出鄜延石州蕃歩骑攻西河部族以厚赏招其酋帅其众离贰则大军进讨以所得城邑而封之元昊不过窜身河外一穷寇尔今元昊倚山界洪宥等州蕃部为肘腋以其劲勇而善战闘若失之是断其左右臂灵夏绥银不产五谷蕃部驰骋不习山界道路每嵗供给资粮以赡之若收复洪宥限以山界凭高据险下瞰沙漠各列保障量以戍兵镇守此天险也彼灵夏绥银千里黄沙本非华土往年调发逺戍老师费财官私疲以致小丑昌炽此谋之不臧也或朝廷贷元昊之罪更示含容宿兵转多经费尤甚恐北人谓朝廷养兵百万不能制一小戎有轻中国之心然亦须议守御之长计或元昊潜与契丹结为援以张其势则安能减西兵以应河北譬如一身二疾不可并治必轻者为先重者为后也请召夏竦范雍与两府大臣议定攻守之策令邉臣遵守
　　寳元元年张方平上平戎十策及表曰臣某言臣于景祐元年以茂材异等对诏策陛下擢臣秘书省校书郎至寳元元年以贤良方正能直言极谏对诏策陛下擢臣秘书省著作佐郎夫士感知己犹许以死况陛下自临御已来十五年中三策天下士中选者止五人而臣再滥拣拔等比三人而已今虽逺在江湖之外而闻朝廷有鄙上之虞其可悠悠自同常人者哉臣不佞才见短浅然歴代之书备尝渉猎至于成败得失尤用心探讨畧能言其梗概至于国论大体时务细故叅详措置使臣间议其中臣潜自量亦未敢在诸生后是陛下再选臣于大问之下臣幸不辱也顷闻元昊猖獗敢干邉吏出车遣戍颇烦旰昃臣窃投笔愤叹西望毛竪恨身在遐逺不得请缨阙下思效愚者之虑輙上平戎十策臣未尝逰函潼之西故其山川地形风土人物不无阙畧至于军国机事臣以疎逺莫得详知今所论著徒采歴代史册兵谋地志及所见朝廷施为显然之事臆度道听惧不精审至有所得或足以发伏惟陛下神机天畧固无遗算万机之暇清闲之余少廻日月之光一登衡石之末以臣策不甚迂疎乞召两府大臣试扵御前商防或有一得上称清则扵海岳亦有防尘之益也所撰平戎十策谨别録实封附递上进干黩天威臣无任战汗陨越待罪之至臣诚惶诚恐顿首顿首
　　攻心
　　臣闻上兵伐谋又曰攻心为上窃料戎心之蓄叛谋有日矣国家自艺祖刬除五代之弊始大一统立太平之基太宗真宗休养生息仁泽覆露文徳绥逺戎狄侵轶驱逐出疆谨备邉而已未尝耀威灵勤逺畧深入外地以恢封境也今元昊猖狂负恩且习我之旧有轻我之志而无备我之心谓我必不能长驱出塞薄伐问罪也臣谨按地志麟府本银胜之地去银州三百里夏州五百里其去兴州封壤相接贼巢穴在兴州中都山若因乡导渡河直趋五七日可到贼来入寇必自延渭比还自救程途自倍若徒遣轻骑姑谋犯邉清野深沟足挫其鋭傥悉发其众身来入寇则中都守备势当单寡诚能先以精兵屯布旁河州郡至元昊犯塞之时为竒兵自麟府路入巻甲掩其巢穴使西邉城垒守险自固勿与之战元昊闻兵临国正所必救事出虑表众懐沮惧数道伏击溃败可保且彼州父老我之遗人饮潼荷防犹懐华土王师奄至可以恩信招徕则朔方之地庶复归国伐其谋于已定攻其心扵不测所谓出其不意掩其不备一举破贼策之上也臣闻先人有夺人之心军之善志自国家失朔方弃灵武置戍内地控扼益蹙专为静胜深戒生事然戎心贪戾益思蚕食今若屯兵邉郡坐糜馈廪来则自保去又不追费财无功损威示弱计者若不厚惩创之使慑服而后止则臣恐邉鄙之虞未能彻警也
　　伐交
　　用兵之道其次伐交今元昊所恃为交者岂非北敌乎臣闻元昊与北通姻揆其事势必先要结我与契丹通好余三十年矣自汉氏以来夷夏之和而能谨守信誓如今之久者未之有也非惟懐我恩信利我聘币抑当我盛徳之世无衅可乗今其与我之和好也在外而其与戎人之亲睦也在内外虽我睦隂为戎助此又不可不过虑也示我之有礼防彼之有辞此为事机不可失者臣愿遣使一介赍书一函示之以元昊背义之由朝廷备御之意其书曰夏州自徳明以来受恩于国至于元昊绥抚弥隆今忽恣睢亏废贡职藩臣阻命法当致讨如闻元昊连彼婚姻遽兴问罪之师实损与国之好彼诚矜其狂易遣喻此情若元昊悔过改图效诚请命则我为之寛宥待之如初设元昊不禀训辞居然愎扈违我二国之命自恃独夫之强则当眀下诏书削其爵命申勅守将荡除鲸鲵如此则我扵契丹以元昊之故益示敦睦之道契丹于我虽元昊之姻莫兴间嫌之説虽未能破彼之交而我之亲隣伐叛两有辞矣
　　专胜
　　善用兵者我专而敌分我专为一敌分为十是以十击其一也则我众而敌寡吾所与战者约也吾所与战之地不可知则敌所备者多吾所与战者寡矣寡者备人者也众者使人备已者也昔吴为三军而病楚隋以易戍而弊陈多方误之用此算也今縁邉城垒緜接千里臣虑元昊分布凶党间出讨掠示欲掩袭分我守备务以疲我而诸守将轻请济师我备彼去正堕其计今鄜延环庆泾原诸路皆国家控制西陲置兵之根本也形势应援足相首尾縁邉城垒于兹倚重臣请诸境上州军择守将使脩筑堡戍斥逺烽候非时寇至姑使敛众清野闭垒自保勿与轻接又元昊犯塞路皆荒碛地无水草赍粮而至假有攻围势不能久若贼亟来攻我则逐路发师设谋邀逐无轻动众以损威重如此则不为多方之误而取专胜之功矣
　　以蛮夷攻蛮夷
　　邈川大首领嘉勒斯赉本吐蕃之遗种也自博啰齐杀继迁而徳明破灭六谷世为仇怨今诸戎能为元昊后患者惟洮凉尔比闻效顺来献戎防朝廷抚纳恩信亦厚此诚以蛮夷攻蛮夷之策也臣以为驭戎夷之道不惟赏利懐诱亦在诚信要结今邈川介于西鄙感慕恩徳纳忠为用常所赠贿恐未足以致其力傥于朝臣中择一有机辩材谋之士衔命临抚谕以国家眷遇之意凡元昊部族与洮河接境而我应援可及者使自攻取之为出偏师趋要害为之犄角是令邈川自为战也或难臣曰元昊既弱邈川复强是元昊未破又生一夏矣臣曰不然今量邈川之众固未能困元昊也我因其力而假之势羌有贪利之心且为我用足以牵持元昊之后分其备御兹亦多算之一端也
　　安民
　　臣闻武有七徳先安民而后可以保大定功也今聚师西陲凡百调率应期趋办实在闗中若百姓力屈流亡搔动则啸聚草窃不逞之民乗焉语曰鸟穷则啄兽穷则搏民穷斯为盗矣羣党连结辗转相雄兹亦患起扵甚微衅生乎所忽则朝廷之忧不在邉防而在四郊之内矣伏愿陛下深念兹哉诸陜西将帅转运使等宜得识大体明时务周材之人充之凡废置之宜弛敛之事当循寛大无使躁急陜西州县长吏悉为选择特降明诏告诸守令所听民政务从简直宿逋久负一切除免诸所科率起自近年有害于民者悉且权罢应徭役重色破民产力者使更张之以便安百姓闗津山泽侵民小利者与众公共以恵贫弱上以布国家之徳泽下以裕编氓之生路以弭盗贼以固根本安民之要此其大节若其不先恤之而先困之寇未至而民已疲则是自取弊也何保大定功之有哉
　　置兵根本
　　用军决胜在乎统帅统帅不一则威令不行不相为用非成功之势也近观唐时元济淮西之诛庆绪相州之围成败之由其事可见淮西之师中外疑沮以用裴度为宣慰使度才至师诸将各图立功惟恐在后故元济卒擒焉相州之围子仪光弼皆在非无名将也以九节度之师不相统制但用鱼朝恩为观军容使故相观望卒以溃归今环庆鄜延泾原等路各有部分莫相统领臂指伸缩当从中御机宜缓急势不相及夫同舟而济胡越一心利害背驰则为路人矣臣伏观唐氏制度方面重权不欲专授戎帅故命皇子弟为元帅及节度大使而藩帅但授副元帅节度副大使及长史行军司马亦或命宰臣遥领节度及副元帅者今自陜以西永兴当咽喉之要大河之南襃汉之北荥阳之西输馈供亿此其都会臣愚窃以为大军根本宜驻此地而置陜西处置招讨使之名应鄜延环庆泾原诸路皆节度之其大使请自圣心选置留止都下使遥领之择命大臣才望威畧可任以重者为副大使行大使事以永兴为治所以临制诸路凡縁邉城戍要害控扼之处为寇冲突或邀袭讨逐当得邻道相防合应援者听其处置焉此则权用虽在外而柄鐏实在内轻重相持易以移改盖驭将之要道也
　　足食
　　闗中雍州之域厥田上上昔秦郑国引泾水注洛三百余里溉泽卤之田皆亩收一钟至汉白公复引泾水注渭袤二百里故闗中号为沃野千里而无凶年自汉唐之盛此焉作都非惟百二之固抑资膏腴之利也臣窃以为西疆之事宜聚重师于永兴为临制根本之地然今闗中地有遗利山陆险阻飞挽为艰邉储军资供须劳敝今诚能按两渠之故迹丰衣食之本原检责经界开置屯务则不烦逺为调发而足食矣或难臣曰昔唐氏都闗中肃代兵兴中外艰食禁军乏饷百姓至挼穗以供之及刘晏领租庸转运使最达食货轻重之术然徒能引江淮之粟以食秦人岂二渠之利不兴于尔时乎臣对曰昔在唐初二渠所溉犹万余顷及承平渐久事不务本沃衍之地占为权豪观防林苑而水利分于池榭碾硙以故亡天府之利贻天下之害故二渠难复于唐氏之时正为建都于彼也今议复之又何惮焉
　　丰财
　　夫兵事之大财用为急丰财足用必有根本财用根本在乎三司比来邦费敝事积矣有司徒张空簿而国财糜散于奸防之手伏望选用材干精力之吏通轻重之数明功利之术者覆实天下之金糓以入为出以有余补不足以会中外一嵗经用之实则财赋之盈虚可预料矣而又通其积滞权其赢缩使闗市不乏货物平准此理国行师之本也诸不急之务无益之作浮冗之费欺侵之弊精为节度以集大计子曰足食足兵洪范八政先食货而后賔师故知师旅大事财用为急也
　　备奸
　　臣闻用兵之术多方误之伏以东南粮运在于汴渠比来重惜民力久不开濬每嵗霜寒水落沈沙填淤遂至渠底高淤堤下民屋至于黄河奔流湍泻亦全借隄防之固所谓筑垣行水今黄汴是也自戎人即叙通其行商憧憧往来布于都市其所通结素无禁限唐宪宗初讨淮西而奸臣王承宗李师道軰潜遣刺客暴害大臣断陵庙之防焚刍廪之聚此亦虑外之事也今黄河横腹心之内汴渠为输委之本若奸人窥伺潜有决凿污潴我良田损垫我邑屋阻絶我运路则是肘腋之下更生一役其汴渠黄河隄障益望择勤干吏宻为分地廵逻以讥察奸人书曰惟事事乃其有备有备无患其此之谓矣
　　购募
　　窃闻元昊勇而好杀安忍无亲背面之间必有讐敌可重行购赏以动其人有能得其首级者举元昊之爵位土疆授之而许以重师为之援防戎人不义闻利必动则彭宠防元于家奴苻生殒命于近族事或有之矣右御戎十策伏念臣龊龊书生本学爼豆之事区区壮志颇渉孙吴之书岂达权谋徒得糟粕顷闻元昊饱飞朝廷备御虽蜂蚁屯聚犬羊踯躅仰惟圣虑未忘忧轸臣身纡郡绂神驰塞垣不得一至军前图上方畧輙此遥度或裨万一天地容覆日月照被蠢蠕微动各得尽情臣之刍荛伏望采纳
　　时方平又请延召近臣访议邉事上疏曰臣微闻人言北敌不守封畧筑城鄙上邉吏谍知料阅兵马且复遣使来事固未审虚实然国家与之通好已四十年事穷必害起利尽则交疎理之常者顾但纡缓嵗月北方诸戎羁属于彼者如奚高与达靼常内懐不服特强役属之尔去冬彼以大兵临河西谓如拾芥之易既而遁散以归内羞诸戎且疑我之纳夏人既羞且疑则其起辞生事思有逞于我岂保无他夫兵危事也不当易言之若信好可继朝廷岂愿事四夷即事至于不获已亦在上下奋励讲所以折冲之策图所以式遏之筭河朔之兵不啻三十万邉境千里塘水居其八得以专力而控其要害城邑楼橹守在九天之上若顿重师澶魏中山坚壁而弗与战清野以待其敝出竒伺便邀其重归是不可胜在我可胜在彼矣且彼久与中原通甘心和好其贵人习于骄佚其部人不练于战闘于其本俗衰敝已甚而又母子兄弟内结疑隙上下离贰持去就心此其乱危之形中国可乗之机会若朝廷有意扵逺畧幽蓟可图也尚实能为中原患哉诚陛下震其威灵庙堂审其计议内外文武各致其力使彼一举而不得志不有内变必有外叛诸戎势且瓦解山后之地天其或者使复合于中土未可知也臣愿陛下思患预防考谋事先秋气渐清宫殿凉爽时因燕闲延对大臣俾各尽其谋猷以定其帷幄一日有邉境之急庶无仓卒之扰今西疆粗寜纵不保其久未有旦夕之虞也其将校可任者稍徙河北使得与士卒相服习渐谙土俗至于选官吏峙糗粮缮器械葺廐牧皆今切务而可以素备者也备而未用为政之常临事纷纭何以鎭静此皆朝廷尘熟之论而儒生之常谈臣忝在近班愚虑所及不敢自隠惟宸鉴裁择
　　方平又请罢陜西招讨经畧司事上疏曰窃惟羌人叛命王师致讨分命重臣委之统帅故授夏竦陜西招讨等使四路军政实节制之空国事邉于兹三嵗师惟不出出则防败寇惟不来来必得志控要城寨残荡无几内属藩落驱掠向尽钝兵挫鋭财殚力屈去嵗刘平石元孙之没夺范雍节今春任福之败罢韩琦经畧使中外皆谓朝廷威罚不举责效太轻然犹薄示损惩微塞物论安有权握大众坐翫寇敌至于覆军杀将蹙国损威而曰我不预知是安用名为统帅也昔自三代至于春秋列国凡起军旅未有其国君不亲预戎事者自汉至唐兴兵举众未有元帅不身先士卒在于行阵者后汉叚颎征西羌二十余年未尝蓐寝讫平羌患若将率奋身许国发愤殄寇有如是之臣则陛下何忧焉事既乖失理须更张臣窃听舆人之议皆谓前后防师非贼能败我我自取败尔何哉凡诸邉臣禀命招讨司机宜事会不失之急即失之缓勇者不得施其力智者不得专其谋而又爱恶相攻异同相戾文檄矛楯人无适从且朝廷设此司所以使臂指相用首尾相救决众谋于独断通四路为一家近如麟府之围虽非陜西疆域然为统帅茍急国患即未能请行赴救犹须耀师境上助为声援陛下旰食轸虑遣勅使赍玺书督之出偏师使遥牵贼后逗遛立却毕竟不奉命至使贼如蹈无人之境因以平丰州夷寜逺麟州几防今虽仅存势已孤絶如秦人视越人之肥瘠一不动念但恐泾原鄜延即有警急亦必不能如首尾之相为救也陛下曲全事体乞还竦旧官与之一郡遂其自全之计且精择逐路守将使人自为功家自为固量其邉势配之兵力仍于永兴益置重兵以为诸路根本以为人心镇重春秋择遣重臣出廵邉春则量御备之力迁其军马入就仓牧命守将脩治城堑完利器用以待防秋之政今焉秋则阅其训练之法搜捕之术审官吏劳能以明升降之典按赋舆盈虚以通货食之计以严其战守但邉城能坚其守已足弊贼若将率各尽其用自当有功伏愿天垂纳裁择
　　方平又请省陜西兵马及诸冗费事上奏曰臣伏闻陜西夏旱二麦不收近虽有得雨处秋田亦未必有望民已艰食颇有流移邉警虽寜兵戎尚众因之饥馑事实可忧刍粮委输最为切务朝廷绥懐夏寇本为休兵息民若其役费不纾必见物力日困经久之计殆无以支又比来诸州累报地震考诸咎证由隂有余夫隂者妻道也臣道也民也边鄙也此时后宫无过制外廷无权强所当戒虑者民与边鄙尔内安民而外待边鄙其要在货力有备而已今境上堡寨兵分力微假如寇来势必不能出战如其守也即随处土人自应足用况春夏之际戎人必无大举若每年三月以后縁边所屯东兵一切抽向内地就食至八九月复遣出戍又邉城一马之给当歩卒三人既多羸驽不任驰敌平时虚刍粟动輙无人效命若今后所发縁邉屯驻马军约度足以廵逻外稍用歩人替还寛减调度此其畧也近闻勾抽陜西提防刑狱曹頴叔到阙欲令简省邉计臣两见頴叔防其谋画亦恐虚行今邉臣惟务留兵朝廷无肯任咎悠悠頴叔如大计何必在内外协心休戚齐虑乘邉隅之粗闲极夙夜以疚懐傥详利害之原犹有异同之论断之欲独当系圣裁頴叔此行每事乞明与处分凡于冗费深加裁减如恐其势轻事难独任或推选近臣一员承命而往其陜西四路部署乞各赐一诏书谕之此意使与頴叔公共详议所有陜西转运使亦乞察臣前言早赐别行择任
　　寳元初陜西经畧安抚使夏竦陈邉事十策状曰今月八日陜西安抚使天章阁待制厐籍等到府奉传圣防商量西鄙事宜者窃以继迁一族本党项遗类居呼韩旧地东薄银夏西至灵盐南趣鄜延北抵丰会迤逦平下辐员千里太平兴国中继迁逃背鸠集万骑屡寇朔方嵗发兵夫送粮旱海邀险肆掠为害不一至道初特遣洛苑使白守荣等率重兵防粮四十余万遇寇浦洛河兵夫溃走自相蹈借粮卒并没守荣等仅以身免朝廷旰食闗辅骚然太宗皇帝召宰臣议之吕端始欲发卒由麟府丹鄜延环庆三路趣平下袭其巢穴太宗难之且曰三道深入用甲卒几万何人为将帅何人防辎重表里沙碛何处会合须更熟筹不可轻举是时邉患方深议者不已至秋遂命李继隆出环州丁罕出庆州范廷召出延州王超出夏州张守恩出麟州五路趣平下竭内帑之国财罄闗中之民力继隆与丁罕合行十数日不见贼张守恩见贼不击相继引还王超范廷召至乌白池以诸将失期士卒困乏而回此际先臣扵廷召备见轻举之害然是时继迁当兄继捧入朝之后为曹光实掩袭之余遁逃之迹穷蹙可知凉州潘罗支沙州曹延禄皆受朝廷节度使犄觕追讨灵州河外大凉小凉河西北臧才等数十大蕃族皆有讐怨愿助国讨除尚犹累嵗积年不能扑灭太宗又问宰臣曰卿等莫别有擘画当时宰相但错愕莫之能对太宗亦不悦久之先皇帝即位鉴追讨之弊愍闗辅之劳唯戒疆吏谨烽堠严卒乘来即驱逐去勿追捕尝出陜地图自指山川堡塞示宰臣令移兵简费又以泾原地最要害屯兵且众命增置钤辖都监以备奔轶此实先帝之圣断逺图也然拓拔之境自灵武防没之后银绥割弃以来假朝廷威灵聚中原禄赐畧有河外役属小蕃徳明元昊久相继袭贸易华戎捃剥财用拓地千余里积货数十年较之继迁势已相万其于妄作名器僭制车舆姱咤防庐跳梁沙幕亦有日矣朝廷付以一方置而不问刍豢过饱猖蹶遽彰所宜诛夷以塞公议然而兵者凶器战者危事圣人不得已而用之自昔兵家皆欲先胜后战则举无遗策以继迁穷蹙比元昊富实事势可知也以先朝累胜之士较当今闗东勇怯可知也以兴国习战之帅方防邉未试之将工拙可知也继迁逃伏平夏元昊窟穴河外地势可知也若分兵深入则军行三十里自赍粮糗则不能支久须载刍粟则难扵援送师行贼境利于速战傥进则贼避其锋退则敌蹑其后昼设竒伏夜挠营栅师老粮少深可虞也若穷其巢穴须渡大河既无长舟巨舰则须浮囊挽绠茍贼列寨河上以逸待劳我师半渡左右来攻未知何谋可以捍御臣以为不较主客之利不计攻守之便议追讨者是谓无策若缮完壁垒脩利器械约束将佐控扼险隘但輙过扵嵗月不豫计扵胜负是今之常制也则虑体分势异众力不齐旷日持久军食难继事不先定则有后忧若威以文诰格以干羽胜决帷幄师行衽席必有成算系于前筹此非臣之可及也臣今但有十策十事列上如左
　　一今之闗塞延安险阻秦州地逺易为控扼所最忧者泾原次则环庆泾原莫急于庆州戎人狡猾必不肯舍平易而趋险隘此敌情之易料也古之用兵皆择其精鋭先当矢石谓之握竒跳荡是为竒兵其次疲软则以守城壁近年之弊强弱兼用强为弱累战多无功又中国长技莫先强弩近年之弊参以他兵不能专用已长攻彼之短今若令泾原环庆两路各于土兵禁兵或弓箭手内择弓刀枪槊手三二千副之泾原令高继嵩张亢主之环庆令刘平赵振主之日夕训练常如寇至如有警急则令自泾原界望环庆路横絶邉儌数百里间往来交击互为首尾矢持满俟中而发一发万矢三得一中则十发之矢以殪三万余人敌军当此不易支也仍乞立为强弩指挥特升兵额稍增月给以震军声以壮士志但恐贼界闻此有谋必不敢容易窥塞其偏禆将校道路堡塞并委刘平等临时选择处当此实制胜之大端也
　　二縁邉熟户号为藩篱除延州李金明胡继谔二族与贼世讐受国厚恩势必向汉自余熟户如二族者十无一二羌戎之性贪利畏威若不结以恩信惮以威武而欲仓卒驱之御敌汉强则助汉贼盛则助贼必矣其明朱灭臧等族又纳质贼境居既首防战必倒戈元昊窥见此隙所以勾招引致胁以锋镝诱以货财国家非不知其若此所宜速见良画深破贼计及早羁束以固藩篱此西陲之急务也臣前后累状陈启未防开可伏乞采臣前奏下臣勘会逐州部族首领量人马事力授以职名第给禄赐蕃官俸料至微所费不厚若控制有宜得其死力则为利至大或其间向汉不坚即令重纳有力量质子或有自恃凶强招抚不至者则令刘平等非时伺便以强弩屠其种落此策若行足以破贼计而张国威也军志云先人有夺人之心伏乞观此事机早赐裁定
　　三甘凉首领河西大族继迁赐爵之后徳明承袭以来仰恃国威吞噬畧尽回鹘吐浑去朝廷地逺难收其効唯有吐蕃与贼世仇角厮罗住宗哥对贼巢穴虾氊来心据贼上防臣累奏乞诏角厮罗进讨破贼之日许以西平之封授二子灵夏节制又乞遣使心抚存虾氊令父子和协共力破贼未奉回防窃虑议者以为元昊既破地入吐蕃则角厮罗势大复生一敌此议乃计之不熟者也平下逆党习于刼掠吐蕃虽众兵技不敌但欲使且牵贼势必未能尽平狡穴若此际不收实效而徇空言非国家之利也伏乞采臣前奏早赐指挥先朝潘罗支充灵州西面都廵检使尚欲蛮夷相攻遥制迁贼况今厮罗向化父子受官不于此时遂其忠愤差之毫厘深可惜也若前议得行必恐昊贼未敢轻离巢窟伏乞圣鉴深察此议
　　四陜西四路兵甲不少但地有险易路有逺近寨栅有多少军分有勇怯易防处合减兵难守处当增兵兵之增减即须察其险易量其逺近计其城寨均其勇怯使各尽其宜朝廷去邉陲逺但因逐路所乞差发士卒所以臣前后累奏乞均匀加兵今来伏防朝防许令那移驻泊尚虑邉臣占恡甲兵鲜克公共方今西鄙唯泾原环庆最须备御其两路犬牙相入烽候相望分之则势孤并之则势大物理之常也欲乞刘平罢鄜延安抚兼泾原总管所贵表里相助首尾相应张大军势壮励士心亦防邉之最要害也
　　五设使元昊谋犯邉境量其事势岂能四路俱来必是择一平易路分并兵冲突其余邉界即分三二千骑往来出没牵制我师此贼计之可前料者也今来防邉兵马总而计之数亦不少若各守路分则不足互相策应其最近者虽朝防许令互相照应切恐缓急邉臣执守文义不肯分兵相援欲乞朝廷详酌特降指挥有贼马犯邉令四路互相闗报分兵策应鄜延可以策环庆秦陇可以策泾原若此则防邉势合军声大振是计傥行固足以预制狂贼也
　　六元昊旅拒已来陜西加兵所费粮饷不少尚赖累年闗辅大稔易为计置今夏稍旱二麦薄熟粟豆苖晚秋成未克设使元昊复称臣纳欵防邉亦未敢班师若宿兵塞上邉稼不丰持久之谋未知安在所以臣前奏乞令陜西诸州各招置神虎保防等军各一两指挥令逐州训练精熟却乞那移闗东兵马归回有警急则令逐州量留士卒外并勾赴邉臣一则闗中土兵劲悍耐于驰骋二则减省防邉刍粟三则可为悠久之计
　　七闗右防邉旧俗轻悍喜为寇贼山林深阻难为搜捕加以近邉蕃户以藏盗为业若敌犯邉人情恐动或飞挽稍频丁夫逃溃互相扇摇聚而为盗闗中官司不可不预为之计也咸平中陜西转运司曾抄防保毅军六万八千余人防城备邉今来西陆安静多年若遽行此法则恐人户惊扰别生寇剧前奏乞添置弓手三两倍及乞置壮丁猎户缓急可以防守城壁把截要害却那得正兵出入野战此实今之万全也朝廷检详前奏早赐行下付臣当司差官添置候贼平日却即罢遣一则不费供馈坐获其用二则不动羣情易为办集比防保毅军及抄弓箭手利害相万也
　　八防邉小寨多是曹玮建置常时预备讐赛防遏逋逃似有小利羌戎入寇则难于处当分兵固守则州郡势危守御不定则所蓄刍粟翻为寇粮又逺近传闻亦是亡一城寨滋益贼气且损军声欲乞宣防防邉总管司勘会小寨有兵少粮多不系要害先支防邉廵检等军马就食尽粮草所有小寨逐月廪给却令就大寨旋请如有大叚警急势必难敌则令并小寨士卒入大寨把隘相杀一则免资寇盗二则并得兵力于要冲之处以卫奔冲
　　九方今备邉之计最宜积谷故赵充国云籴三百万斛谷羌人不敢动矣况闗辅税租有限嵗时丰俭难常若猝调兵食急赋横敛则秦民轻悍咨怨易兴此不可不预计也近者有诏入粟拜爵须是巨富之民方能佐县官之急欲望朝廷诏闗中州县有犯过误连累之罪情愿収赎者许令召保于防邉诸郡入粟赎罪每铜一斤准粟五斗良民救患何止乐输谅不逾年塞下之粟必稍充羡寛宥过误全民肤体足以上副陛下至仁之徳又虑议者以为国家全盛之际不当货刑示弱此议亦思之未切也且爵者名器尚许拜授若寛刑赦过得粟便民比之拜爵此为优矣
　　十候教习劲弩指挥招置土兵添差弓手各有次序即乞委自当司差官拣选防邉冗兵于近里州军及减骑军回闗东仍省防邉闲冗吏员古者将帅授命于朝皆假之威权许以便宜使以尽力今来朝廷傥采所陈令集西事则乞特依古制借以衔勒令竭疲驽仍乞指挥诸路总管司臣寮今后每事遵禀安抚司指挥不得怯懦自谋妄説事理闻奏上惑圣听如有寇贼奔冲并须出兵守险持重伺便痛行杀戮不得恃城玩寇放过贼马令入他处如违以军法处分如此令行下则邉防畏懦之臣预谋战闘不敢只作守城自全之计
　　右谨具如前伏以国家富有四海重熈累洽物力全盛忠贤间出昔魏有一段干木晋人不敢窥西河江左有一谢安苻坚防百万之众以此计之蠢尔羌戎岂敢轻犯邉境但元昊资性凶忍轻背国恩鬼得而诛灭亡可待未授首间朝廷之议不得不过为备御然贼境最多奸人尽知縁邉虚实料其逆党聚谋必须潜闚间隙方敢作过若国家处置得宜任人不杂使陜西内外城邑战守有备元昊岂敢容易轻离巢穴自取败亡况闗塞防秋古今常事传云无恃寇之不至恃吾有以待之此言诚得守邉之要也顷继迁亡没徳明尚防族中亲属强梁者众徳明甚惧怆惶送欵当时有司不能裂河南之地封拓拔诸亲令其势分间起自相残贼而乃并锡眞命授一孽童数十年间禄赐豢养资寇粮者多矣至今义士为之叹惋是知此际岩庙裁处不可不深图逺算也臣素业刀笔不谙军旅昨防推择付以西事虽继陈方畧多以迂阔不合廷议进退维谷忧骇可知岂谓天慈更容访逮拜恩沥恳敢不自竭其所陈十事实臣在职见闻夙夜惟忖心虑所及咸罄扵是伏乞圣慈下两府裁酌如稍近扵理即乞特赐详择施行敢不防奉徳音渐图逺绩然而成大益者有小害获逺利者无近効方今许国者多言事者众或不周知利害别议建明事未成间遽有更改则邉臣之计惑矣此则须赖陛下倍赐主张勅左右大臣专主斯议自古内外相维则有成绩羊祜杜预非张华主之则不能平吴石雄刘沔非李徳裕主之则不能平上党布在方策较然可知若臣所陈庸昧不逺前谈徒烦听聪无足采録即乞早选能吏代臣经畧西事别询竒画免误公朝矧将者三军司命国家安危之主不可一日轻付常才忽于大计若西陲失备则他寇相因伏乞朝廷深赐哀察干冐宸严臣无任祈天沥恳激切之至谨録状陈
　　竦又论复塞垣进策曰臣闻匈奴以北有隂山草木茂盛冒顿依阻寇虐中州汉夺其地邉用少安匈奴过之未尝不泣夫有一隂山犹资敌势况衰晋不武尽割燕地幽蓟云朔良田沃野以之畀敌得无彊盛由兹外域转为邉患故国家懐之以文而不庭加之以武而不至要之以盟而无信赂之以货而无厌凭陵我邉鄙虐害我生灵自迩以来为患非一盖不复塞垣而劳捍御犹张踈罗以隔蚊蚋秦赵筑长城汉筑五原塞因其山谷设为险阻先代之劳后王之利不惟经畧有方兼使华夷有限应变无壅深详其理夫为万世之画削外敌之势莫若复汉故地外锢塞垣复地之谋必资良画诚当计其寇敌选其将帅明其兵政谨其邉防制其阃外皆如所言然则阳示畏弱隂整用度命将领之臣修李牧之法训兵利器明赏信罚按行营垒亲视疾病膏之以恩惠劳之以言辞同其苦乐和其上下整其骑乗名其等列习其击刺养其勇鋭于是丰其金帛隂遣五间访彼山川纡直之势察彼将助好恶之性相其机而观其变因其衅而发其谋疑其君臣焚其积聚优宠降附抚绥邉境令幽蓟之民积思汉之心匈奴之臣有叛主之计乃选一良将为之谋主隂勒士马出其不意夫今之邉界距塞垣裁二三百里匈奴入中国之路不过四五及其险隘不阔寻丈若分竒兵之甲杜蓟门之路出并代之弩守蜚狐之口然后正兵数道攻城畧地先平小邑以沮其气次克大城以观其变敌人不善婴守救兵无路而至幽陵朔易不降即溃乃命良臣以葺完留飞将以扞御复修亭障遵汉旧规则牧马之尘罕能南暨矣
　　竦又论谨邉防奏策曰臣闻防邉扞寇其要有四逺烽候明约束谨闗梁慎间谍逺烽候则寇抄不至明约束则守御不怠谨闗梁则奸觇不行慎间谍则敌情可得不知烽候约束之道者不能无御敌之患不知闗梁间谍之事者不能有得敌之利善守邉者令敌不知所攻掠奸不知所刺探敌动静之计进退之期山川之势法令之制知之而后制之譬如乗高建瓴方今邉邑使领循守规辙政无竒状以警寇心昼日喧呶唯喏昏夜传呼更漏暇则饮醊肴觞急则施陈甲马寇至则扃键城郭受围则坐食刍粟内无竒兵外无相援四野苍生任为鱼肉以此守邉殆非良画诚宜选任枭雄列分逺镇坚甲精金匀扵给授寇来勿纵敌去勿追仍任偏禆经络邉境相为肘腋互张声势数年之间深务完葺是则邉民既安邉用亦足矣
　　元昊寇延州手诏咨访辅臣攻守方畧同知枢宻院事陈执中既上对退复奏疏曰元昊乗中国久不用兵窃发西陲以防兵困劲卒甘言悦守臣一旦连犯亭障延安几至不保此盖范雍纳诡説失扵戒严刘平轻躁防其所部上下纷扰逺近震骇自金明李士彬族破而并邉篱落皆大壊塞门金明相距二百里宜列修三城城屯兵千人益募弓箭手寇大至则退保小至则出闘选閤门祗以上为塞上都监以诸司使为卢闗一路都廵检以兵二千属之使为三砦之援熟羌居汉地久者委邉臣抚存之反覆者破逐之至扵新附黠羌如泾原康奴灭臧大虫族久居内地常有叛心不肆剪除恐终为患今军须之出民已愁叹复欲徧修城池如河北之制及夏须成使神运之犹恐不能民力其堪此乎陜西地险非如河北惟泾州镇戎军势稍平易若不责外守而劳内营非策之上也宜修并邉城池其次如延州之鄜同环庆之邠寜不过五七处量为营葺则科率减民力苏矣今贼势方张宜静守以骄其志蓄鋭以挫其锋增土兵以备守御省骑卒以减转饟然后徐议荡平改张节度更须主张将臣使横议不入则忠臣尽节而捐躯矣
　　歴代名臣奏议卷三百二十三
<史部,诏令奏议类,奏议之属,历代名臣奏议>
　　钦定四库全书
　　厯代名臣奏议卷三百二十四
　　明　杨士竒等　撰
　　御边
　　宋仁宗时知延州庞籍论范仲淹攻守之防上疏曰臣近奉诏详范仲淹所上攻守之策及范仲淹近遣本州推官张问至具述延庆之间合力出兵之议臣窃谓虏众之举赍粮不过十日而利于速战短于攻城彼攻我城则常多死伤我速与战则屡成挫衂若诸寨有楼橹矢石刍粮水泉之具即委之使攻既赍无久粮野无所掠就使十日不退我以重兵乗之观舋而动诚得全师御戎之体万一它路力不能支须至用仲淹之防然由徳靖出师路防洛河渉春泥泞歩骑难进若久留贼界人心多摇川谷之险皆可以邀击我军意外之虑恐不能尽如豫筭或宼深入患大亦不免与仲淹合谋而入择地而攻也仲淹所陈守用土兵则安东兵则危今土兵之数无多而难于招募东兵亦未可去也且当抚驯训练兴营田减冗费为持乆寛民之计贼来则力御之有隙则间之以俟其弊且西羌之俗嵗时以耕为事畧与汉同近年屡有防集人多失业每入宼邉郡计其掠获仅足偿所费人尚不多若坚壁清野使无所得则势必益穷心必益怨嵗月之间舋变必生心危势动然后招纳之策始可行焉仰料朝廷固不吝财货以安方隅但深思极虑事体有大于此者耳
　　康定元年仲淹为陕西都转运使乞严邉城实关内上奏曰臣闻兵家之用在先观虚实之势实则避之虚则攻之今縁邉城寨有五七分之备而关中之备无三二分若昊贼知我虚实必先胁邉城不出战则深入乗关中之虚小城可破大城可围或东阻潼关隔两川贡赋防邉懦将不能坚守则朝廷不得髙枕矣为今之计莫若且严邉城使持久可守实关内使无虚可乗西则邠州凤翔为环庆仪渭之声援北则同州河中府扼鄜延之要害东则陕府华州据黄河潼关之险中则永兴为都防之府各须屯兵三二万人若宼至使邉城清野不与大战关中稍实岂敢深入复命五路修攻取之备张其军声分彼贼势使弓马之劲无所施牛羊之货无所售二三年间彼自困弱待其众心离叛自有间隙则行天讨此朝廷之上策也又闻邉臣多请五路入讨臣切计之恐未可以轻举也太宗朝以宿将精兵北伐西讨艰难嵗月终未收复縁大军之行粮车甲乗动弥百里虏骑轻捷邀击前后乗风扬沙一日数战进不可前退不可息水泉不得饮沙漠无所获此所以无功而有患也况今承平嵗久中原无宿将精兵一旦兴深入之谋保难制之胜臣以谓国之安危未可知也然则唐汉之时能拓疆万里者盖当时授任与今不同既委之以兵又与之赋税而不求速効故养猛士延谋客日练月计以待其隙进不俟朝廷之命退不关有司之责观变乗胜如李牧之守邉可谓善破虏矣惟陛下深计而缓圗之
　　庆厯元年仲淹为陕西安抚副使知延州论夏贼未宜进讨疏曰臣闻昨贼界投来山过甞在西界掌兵言其精兵才及八万余皆老弱不任战闘始贼众深入盖为官军以分地自守既不能独御贼锋又不能并力掩杀彼得其便继为邉患其虏劫生口牛羊亦不曽追夺故安然往来如蹈无人之境今延州东路合隄防之处已令朱吉与东路廵检驻军延安寨其西路亦委王信张建侯狄青黄世宁在保安军每日训练及令西路廵检刘政在徳青寨张宗武在政县宻令分布兵马候贼奔冲放令入界防合掩击若数路并入且并众力御敌或破得一处即便邀击别路其环庆路已遣通判马端往报縂管司令一如鄜延路设俻如此则可以乗胜而破贼也今须令正月内起兵则军马粮草动逾万计入山川险阻之地塞外雨雪暴露僵仆使贼乗之所伤必众况鄜延路已有防合次第不患贼先至也贼界春暖则马瘦人饥其势则易制及可扰其耕种之务纵出师无大获亦不至有它虞自刘平陷没之后修城垒运兵甲积粮草移士马大为攻守全胜之策非为小利而动如重兵轻举万一有失将何继之则必关朝廷安危之忧非止邉患之谓也茍自今贼至不击是臣之罪也兵法曰战道必胜主曰无战必战可也战道不胜主曰必战不战可也臣昨于九月末至鄜延路便遣葛懐敏朱观入界掩袭族帐盖与今来时月不同非前勇而后怯今若承顺朝防不能持重王师为后大患虽加重责不足以谢天下茍伺春暖举兵犹未为失策且元昊稔恶以来欲自尊大必被奸人所误谓国家太平日久不知战闘之事又谓邉城无备所向必破所以恣桀慢之心侵扰不已今邉鄙渐饬度其已失本望况已下敕招携族帐首领臣亦遣人探问其情欲通朝廷柔逺之意使其不僭中国之号而修时贡之礼亦可俯从今鄜延是旧日进贡之路蕃汉之人颇相接近愿朝廷广天地包荒之量存此一路今诸将勒兵严备贼至则击但未行讨伐容臣示以恩意嵗时之间或可招纳如先行攻掠恐未能擒其聚落如白豹之功官军既退戎类复居狼心重报増其怨毒邉患愈滋无时敢暇若天兵屡动不立大功必为夷狄所轻臣又近召张亢到延州熟议亦称愿与戎人相见于界上臣所以乞存此一路者一则惧春初盛寒士气愈怯二则恐隔絶情意偃兵未期若施臣之鄙计恐是平定之一端茍嵗月无效遂举重兵取绥宥二州择其要害而举之屯田营田作持久之计如此则横山一带蕃汉人戸去贼昊相近者汉兵威迫可以招降或即奔窜则是去西贼之一臂拓疆制胜无轻举之失也
　　仲淹又改知庆州上攻守二策防曰臣窃观西事已来每议攻守未见适中或曰必行进讨以期平定臣谓诸路进讨则兵分将寡气不全盛絶漠风沙迷失南北馈运辎重动有抄掠贼之巢穴夐阻河外非竒将不能袭至若宼邉常并兵来扰一路每有朝防令入界牵制其如将帅方畧非有素定茫然轻进不知所圗但求虚弱之处以剽窃为功既不能大振兵威又不能少分贼势此进讨牵制之无效也或曰宜用守策来则御之去则勿逐臣观今之守邉多非土兵不乐久戍又无营田必烦逺馈久戍则军情危殆逺馈则民力将竭嵗月绵久恐生他患此守御之末策也臣荷国重寄曽无寸劳夙夜营营思有所补而才踈迂昧终无发明今采邉人而成末议固不敢谓其可用亦不敢望其必行在朝廷以众议参之择其可否如无所取乞赐寝罢今具下项攻守之议依圣防指挥交付梁适赍回赴阙
　　议攻
　　臣谓进讨未利则又何攻臣切见延安之西庆州之东有贼界百余里侵入汉地中有金汤白豹后桥三寨阻延州庆州经过道路使兵势不安策应迂逺自来虽曽攻取无招降之意据守之谋汉兵才回邉患如旧臣谓西贼更有大举朝廷必令牵制则可攻之地其在于此可用歩兵三万骑兵五千【鄜延路歩兵一万二千骑兵三千泾原路歩兵九千骑兵一千环庆自过马歩一万除宫军外蕃兵更可十八千人】军行入界当先布号令生降者赏杀降者斩得精强者赏害老幼妇人者斩拒者并力以戮之服者厚利以安之逃遁者勿追疑有质也居者勿迁俾安土也乃大为城寨以据其地【如旧城以险而増修非守地则别择要害之处以钱召带甲之兵熟戸强壮兼其士役昨奉朝防令修缘邉城寨臣以兵方穑事将系官闲杂并劝令近上人户以雇夫钱散与助土兵士食钱其带甲兵士翕然情愿诸寨并以毕工】俟城寨坚牢当留土兵以守之方诸旧寨必倍其数使范全赵明以安抚之【范全令为麒麟副使庆州北都巡检赵明令为东头供奉官柔逺寨都廵检使】必严其戒曰贼大至则眀斥候召援兵【金汤东去徳靖寨四十里西去东谷县六十里西南柔逺寨八十里白豹西去柔逺寨十里南去庆州一百五十里】坚壁清野以困之小至则扼险设伏以待之居常髙估入中及置营田以助之如此则分彼贼势振此兵威通得延庆两路军马易为应援所用主兵官员使臣勇夫身死者居其前【王信狄青刘极范全刘贻孙张建侯】可用策应者居其次【任守王信逹王遇王文张宗武谭嘉震王守恩】使臣中可当一队者参于前队【张信张忠郭逹张懐忠】有心力干事者营立城寨【周美张璨李纬杨鄜刘兼济张继勲】臣观后汉段纪明以骑五千歩万人车三千两钱五十四亿三冬三夏大破诸羌又观唐马燧引战车行则带甲兵止则为营阵或塞险以遏奔冲臣以此路山坡大车难进当用小车二十两银绢钱二十万以赏有功将吏及归降蕃部并就籴刍粟亦稍足用其环州之西镇戎之东复有胡芦泉一带蕃部与明珠灭藏相接阻环州镇戎经过道路明珠灭藏之居北接戎疆多懐观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟府策应盖以故绥州一带贼界阻断经过道路【已上三处内鄜府一路臣不曽到彼更乞下本处访问及画圗即见山川道路次第也】如此处下一处城寨平定则更圗一处为据守之策比之朝去暮还此稍为便稳
　　议守
　　臣观西戎居絶漠之外长河之北倚逺恃险未易可取建官置兵不用禄食每举众犯邉一毫之物皆出其下风集云防未甞聚养中国则不可逺戍之兵久而不代负星霜之苦懐乡国之望又日给廪食月给库缗春冬之衣鞋馈输满道不絶国用民力日以屈乏羣情愁怨须务姑息此中原积兵之忧异于外国也臣谓戎虏縦降塞垣镇守当务经逺古岂无谋臣观汉赵充国兴屯田大获地利遂破先零魏武于征伐之中令带甲之士随宜垦辟故不甚劳大功克举数年之中所在积粟仓廪皆满唐置屯田天宝八年河西收二十六万石陇西收四十四万石孙武曰分建诸侯以其利而利之使食其地之毛实役其人民之力故赋税无转徙之劳徭役无怨旷之叹臣昨在延州见青涧城种世衡言欲于本处渐兴田利今闻仅获万石臣观今之邉寨皆可使弓手土兵以守之因置营田据亩定课兵获羡余中粜于官人乐其勤公收其利则转输之患久可息矣且使其徙家寨下重田利习地势顾父母妻子而坚其守比之东兵不乐田利不习地势复无懐恋者功相逺【少田处许蕃部进纳荒田以迁资酬奨或量给与价直】傥朝廷许行此道则委臣与择官员约古之义酌今之宜行于邉陲庻几守愈久而愈充虽敌人时为邉患不能困我中国此臣所以言假土兵弓手之力以置屯田为守制也然臣观前汉髙帝之盛中有萧张决胜千里下有百战之师以四十万人之众困于平城乃约匈奴和亲至髙后文景代代如之不絶其好而匈奴虑变往往犯塞杀戮吏民不胜其酷至于书问傲慢下视中国而人主以生民之故屈已含容不为之动孝文即位将军陈武请议征讨以益封疆孝文曰兵凶器也虽克所愿动必耗病谓百姓逺方何今匈奴内侵军吏无功邉民父子荷兵日久朕动心痛伤何日忘之未能销距愿且坚兵设候结和通使休宁北陲为功多矣且无议兵故百姓无内外之徭得息肩于田亩天下富实鸡鸣犬吠烟火万里可谓和乐者乎司马迁以文帝能和乐天下协于大乐故着于律书为后代法臣谓国家用攻则宜取其近而兵势不危用守则必圗其久而民力不匮然后取文帝和乐之徳无孝武哀痛之悔则天下幸甚
　　二年仲淹再议攻守防曰臣切惟国家太平日久而一旦西戎背徳陵犯邉鄙公卿大夫争进计策而未能副陛下忧邉之心且议攻者谓守则示弱议守者谓攻必速祸是二议卒不能合也臣前至延安所谓复诸寨为守御之备次则幸其休兵輙遣一介示招纳之意朝廷以羣言之异未垂采纳今臣领庆州日夜思之乃知攻有利害守有安危何则盖攻其逺者则害必至攻其近者则利必随守以土丁则安守以东兵则危臣谓攻逺而害者如诸路深入则将无素谋士无素勇或风沙失道或雨雪弥旬进则困大河絶漠之限退则有乗危扼险之忧臣谓攻近而利者在延安庆阳之间有金汤白豹之阻本皆汉寨陷为贼境隔延庆兵马之援为蕃汉交易之市奸商往来物货丛聚此诚要害之地如别路入宼数百里外应接不及则当逺为牵制金汤白豹等寨可乗虚取之因险设阵布车横堑不与驰突择其要地作为城垒则我无不利之虞至于合水华池凤州平戎柔逺徳靖六寨兵甲粮斛可就屯泊固非守备之烦也环州定邉寨镇戎军干兴寨相望八十余里二寨之间有胡芦泉今属贼泉为义渠朝那二郡之交其南有明珠灭藏之族若进兵据胡芦泉为军壁北断贼路则二族自安宜无异志又朝那之西秦亭之东有水洛城亦为之限今策应之兵由仪陇二州十驿始至如进修水洛断贼入秦亭之路其利甚大非徒通四路之势因以张三军之威也臣谓守以土兵则安者以其习山川道路之利懐父母妻子之恋无久戍之苦无数易之弊臣谓守以东兵则危者盖费厚则困于财戍久则聚其怨财困则难用怨聚则难保民力日穷士心日离他变之生出于不测臣所谓攻宜取其近而兵势不危守宜圗其久而民力不匮招纳之策可行于其间今奉诏宜令严加捍御观舋而动与邻道协心而共圗之又覩赦文谓彼无骄动则我不侵掠臣恐贼寇一隅逺在数百里外应援不及须为牵制之策以沮贼气至时诸路重兵岂能安坐如无素定之画又无行营之备恐当牵制之时茫然无措虽见利而莫敢进观舋而莫敢动寇势愈盛邉患愈深叛亡之人日助贼筭不可不大为之谋也愿朝廷于守策之外更备攻术彼寇其西我圗其东彼寇其东我圗其西宁有备而不行岂当行而无备也所谓备者必先得宻防许抽将帅便宜从事并先降空名宣敕之类恐可行之日奏请不及臣前曽遣人入界通往来之问或更有人至不可不答如朝廷先降宻防令往复议论嵗年之间当有成事若谓邉将之耻未雪而不欲俯就臣恐诸路更有不支其耻益大贼或潜结诸蕃并势合谋则御之必难且兵马精劲西戎之所长也金帛丰富中国之所有也礼义不可化干戈不可取则当任其所有胜其所长此霸王之道也臣前知越州每嵗纳税绢十二万和买绢二十万一郡之入凡三十万傥以啖戎是费一郡之入而息天下之弊也
　　时文彦博经畧泾原帝以泾原伤夷欲对徙仲淹遣王懐徳喻之仲淹谢曰泾原地重苐恐臣不足当此路与韩琦同经畧泾原并驻泾州琦兼秦凤臣兼环庆泾原有警臣与韩琦合秦凤环庆之兵掎角而进若秦凤环庆有警亦可率泾原之师为援臣当与琦练兵选将渐复横山以断贼臂不数年间可期平定矣愿诏庞籍兼领环庆以成首尾之势秦州委文彦博庆州用滕宗谅捴之孙沔亦可办集渭州一武臣足矣帝采用其言仲淹又论元昊请和不可许者三大可防者三上疏曰臣等久分戎寄未议策勲上玷朝廷俯慙鄙懐心究利害目击胜负三年于兹详本末今元昊遣人赴阙将议纳和其来人已称六宅使伊州刺史观其命官之意欲与朝廷抗礼臣恐不改僭号意朝廷开许为鼎峙之国又虑尚懐隂谋卑词厚礼请称兀卒以缓国家之计臣等敢不为朝廷思经久之策防生灵之患哉臣等谓继迁当时用计脱身窃弄凶器徳明外示纳欵内实养谋至元昊则悖慢侮常大为邉患以累世奸雄之志而屡战屡胜未有挫屈何故乞和虽朝廷示招纳之意契丹邀通好之功以臣等料之实因累年用兵蕃界劳扰交锋之下伤折亦多所获器械鞍马皆归元昊其下胥怨无所厚获其横山蕃部防集最苦但汉兵未胜戎人重土不敢背贼勉为驱驰尔今元昊知众之疲闻下之怨乃求息肩养锐以逞凶志非心服中国而来也臣等谓元昊如大言过望为不改僭号之请则有不可许者三如卑辞厚礼从兀卒之称亦有大可防者三何谓不可许者三自古四逺在荒服之外圣帝明王恤其邉患柔而格之不吝赐与未有假天王之号者也何则与之金帛可节俭而补也鸿名大号天下之神器岂私假于人哉唯石晋借契丹援立之功又中国逼小才数十州偷生一时无卜世卜年之意故荐号于彼壊中国大法而终不能厌其心遂为吞噬遽成亡国一代君臣为千古之罪人自契丹称帝灭晋之后参用汉之礼乐故事势强盛常有轻中国之心我国家富有四海非石晋逼小偷生之时元昊世受朝廷爵命非有契丹开晋之功此不可许者一也又诸处公家文字并军民语言皆呼昊贼人知逆顺去就之分尚或逋亡末由禁止今元昊于天都山营造所居已逼汉界如更许以大号此后公家文字并军民语言当有西帝西朝之称天都山必有建都郊祀之僭其陜西戎兵边人负过必逃其地盖有归矣至于四方豪士稍不得志则攘臂而去无有逆顺去就之分彼多得汉人则礼乐事势与契丹并立夹困中国岂复有太平之望邪此不可许者二也又议者皆谓元昊戎人也无居中国之心欲自尊于诸蕃尔臣等谓拓拔珪石勒刘聦苻坚赫连勃勃之徒皆戎人也并居中原近则李克用父子沙陁人也进据太原后都西洛皆汉人进谋诱而致之昨定川事后元昊有伪诏谕镇戍兵民有定关辅之言此其验盖汉家之叛人不乐处异域中心谋侵据汉地所得城垒必使汉人守之如契丹得山后诸州皆令汉人为之官守或朝廷假元昊僭号是将启之斯为叛人之助甚矣此不可许者三也何谓大可防者三元昊以累世奸雄之资一旦僭逆初遣人至犹称臣奉表及刘平之陷贼气乃骄再遣贺九言至上书朝廷便不称臣其辞顿慢而后屡胜当有大言过望乃人情之常也若卑辞厚礼便肯从兀卒之称皆隂谋也是果以山界之困暂求息肩使中国解兵三四年间将帅懈慢士伍骄堕邉不严戎政渐弛却如前暴发则中国不能支梧此大可防者一也又从徳明纳欵之后经谋不息西击吐蕃回鹘拓疆数千里至元昊事势稍盛乃称尊悖礼背负朝廷结连北部情迹尽见大为邉患偶未深入今复起诈端以欵我兵而休息其众又欲并力专志并吞唃厮啰等诸蕃去秦州一带篱落为将来再举之利縁元昊初叛之时亲攻延州是本有侵陷郡国之志今复彊盛岂便息心且朝廷四十年恩信所被一朝反侧岂有发既叛之谋蓄未挫之锐而能久守盟信者乎此大可防者二也又从徳明纳欵后来使蕃汉之人入京师贾贩憧憧道路百货所归获中国之利充于窟穴贼因其事力乃兴兵为乱今兹五年用度必困乃卑辞厚礼迎合我意欲复圗中国之利待其给用既毕却求舋兴兵以快本意狼子野心固难驯伏今若通和或再许灵夏蕃汉之人依前出入京师深为不便縁自前往来叛状未彰情无蠧害今既为强敌之虏稔祸未已必窥伺国家及夹带亡命入蕃或与奸人别有结连或使刺客窃发惊扰朝廷又此类必所在恣纵甚于昔时有事何以处置此大可防者三也臣等乞朝廷俟元昊所遣人至观其所请彼如大言过望坚求僭称则乞朝廷答云上畏天地宗庙不可私许大号壊中国之法彼卑辞厚礼止是求兀卒之称则按唐单于可汗故事有许之之理亦预防其隂谋严饬邉臣修葺城寨训练军马储蓄粮草以俻虚诈俟一二年间见其表里及邉牢固方可那减戍兵于近里屯泊縁西戎自古翻覆朝廷不可休兵以启不虞之变如求割熟戸则乞答云灵夏甚有汉戸能割归朝廷否况横山蕃部安于内附一旦驱之则惊扰生事必不为西界之用彼如求至京师依前来出入贾贩则乞答云昨来战闘之后甚有军民没阵其子孙骨肉衔怨至深必恐道涂之中多有雠杀致西界相疑更却生事只于邉上建置防场交易有无各得其所彼如邀我自今而后罢修城寨则乞答云邉界熟戸生有雠怨常相侵害须借城寨驻兵方能镇静使各安居尔若自余更有非礼之求朝廷或难应副即且拒之不必从也但厚遣来人善词回答使迁延往来即逾四月贼不能举矣至秋则无足畏也何以言之臣等观朝廷信赏必罚今已明白帅臣奉诏得以便宜又旧将渐升前弊稍除将责实効约束将佐不令轻出训练军马率多变法但今极邉城寨或未坚全新集之兵未可大战若贼今春便来以臣等计之尚可忧虑然大军持重竒兵袭击宜无定川之负也如候秋而来则城寨多固军马已练或坚壁而守或据险而战无足畏矣臣等已议一二年间训兵三四万使号令齐一阵伍精熟又能使熟戸蕃兵与正军参用则横山一带族帐可以圗之降我者使之纳质厚其官赏各令安居籍为熟戸拒我者以精兵加之不从则戮我军鼓行山界不为朝去暮还之计元昊闻之若举国而来我则退守邉寨足以困彼之众若遣偏师而来我则据险以待之蕃兵无粮不能久聚退散之后我兵复进使彼复集每嵗三五出元昊诸厢之兵多在河外频来应敌疲于奔命则山界蕃部势穷援弱且近于我自求内附内选酋豪以镇之足以断元昊之手足矣然乞朝廷以平定大计为意当军行之时不以小胜小衂黜陟将帅则三五年间可集大功仍诏中国臣寮不得讳言邉事以沮永圗我太祖太宗统辟四海创万世之基业今以三五年之劳再定西陲岂为晚邪契丹闻国家深长之谋必惧而保盟不复轻动然后中国有太平之期矣臣等所以言彼贼非礼之求不必从者盖有此议也或曰今王师不利者数四而未思戢兵何也臣等谓不然国家太平日久将不知兵兵不习战以致不利非中国事力不敌四逺非今之军士不逮古昔盖太平忘战之弊尔今邉臣中有心力之人鉴其覆辙各思更张将有胜贼之计昔汉楚之战不以多负罢兵而终有天下安禄山之乱所向无前郭子仪日夜谋虑王师复振而终灭大盗今国家以天下全盛之势岂有偶胜偶负而自谓中国不可振而边陲不可御邪斯惑之甚矣或曰兵不可久久则民困而财匮臣等谓不然争胜逐利之师则有巧迟拙速之异如其外御四逺则自古未甞废兵是以山海之利皆归邉用抑为此也况即目邉上城垒经今春修葺渐以险固兵民力役自当减罢又每嵗春夏之交军马甚可抽退于数百里间就食刍粮亦足省入中之费减馈运之劳庶乎民不困而财不匮非如西事之初人人畏惧未测虏情所屯军马不敢少退臣等更思兴利减费之筭以为之助臣等早防圣奨擢贰清班西事以来供国麄使三年塞下日劳月忧岂不愿闻纳和少圗休息非乐职矢石之间盖见西贼强梗未衰挟以变诈若朝廷处置失宜他时悖乱为中原大祸岂止今日邉患哉臣等是以不敢念身世之安忘国家之忧须罄刍荛少期补助其元昊来人到阙伏望圣慈于纳和御侮之间审其处置为圣朝长久之虑天下幸甚
　　仲淹又奏乞拣选往邉上屯驻兵士疏曰臣窃见去年以来自京差拨禁军往陜西邉上屯戍内有诸处乡军雇到经贩之人并向南诸处厢军拣上添填逐指挥内有小弱怯懦之人道路指笑及到邉上不堪披带教阅虚破禁军诸般请受支赐今来又差发兵士五千人往秦州添屯并续有诸军发往邉上替换欲乞指挥下殿前马歩军司应在京及畿内诸军今来并向去合起发往邉上兵士并须逐指挥依次勾来本司子细拣选下小弱不堪披带之人更不令发往邉上其拣下小弱人数内元系在京诸司库务并外路厢军如却愿归本处旧指挥者并令送还内有身材比旧等様小三两指却少壮得力者即不得拣下所有年老病患之人即等第与剰贠安排其逐指挥人贠年老疾患不得力者亦便拣选别与安排却于本指挥向下人贠十将内拣选得功并武艺髙强人升一两资权管勾当候转贠日依本资施行如本指挥人贠十将内无可选拣即于以次指挥内选拣令权管补填勾当所贵在路便有干了军贠部辖各得齐整不至依前作过其所差兵士本营在外州军府者即委逐处长吏都监监押依此拣选起发仍乞指挥诸路部署司将去年秋后差到屯驻驻泊并今后差到兵士并依此拣选施行讫逐旋开坐闻奏仲淹又乞散直等处拣有武勇心力人防曰臣窃知散直并下班殿侍内甚有经厯吃得辛苦之人可以邉上使唤乞特降指挥下殿前司于散直下班殿侍内拣选或有心力并具姓名闻奏当议再行拣选内曽有过犯人如武勇出伦亦别具姓名闻奏本班人贠不得抑遏漏落当行勘断其拣到人数别分等第内上等人及识文字者差在阙人员处权管勾当三周年无过犯得力者令逐处保明奏取防使与转三班差遣权管与依转员例递迁安排有功劳者特行升擢大叚胜于年老转员之人有误战敌縁西北事大常须先选人在军中使唤以备邉事
　　五年仲淹为参知政事奏陜西河北攻守防曰臣防圣恩非次奨擢待罪两府日夜忧迫恐负陛下委用之意臣等诚无所长但塞下初还粗知邉事不敢有隐臣等闻三代以还皆有边陲之患以至侵淩中国被于渭洛齐晋逐之于前秦汉驱之于后中原始清人伦乃叙逮于西晋之弱各部纷争天宝之末石晋之际中国不幸皆罹其害自周世宗北征之后虽疆土未复夷夏稍分我祖宗奕世修俻大庇生民今西北二方复相交搆夹困中国元昊率先叛命兵犯延安次犯镇戎煞伤军民曽无虚嵗中国之兵讨伐未利而北敌举十万众谓元昊是舅甥之邦责中国不当称兵此交搆之迹更何疑哉国家以生民之故增物帛以续盟好彼既获利方肻旋师今乗西夏通顺之议又欲主盟邀功自尊大元昊屡战胜且倚北部事势虽求通顺实欲息肩亦如北部大获厚利候其物力稍丰可以举众则必长驱深入有吞并关辅之志何以知之昨定川之战我师不利彼作伪诏诱胁邉人欲定关中其谋不细盖汉多叛人陷于穷漠衣食嗜好皆不如意必以苻坚刘元海元魏故事日夜游説元昊是知非独元昊意在侵汉实汉之叛人日夜为贼之谋也朝廷若从其通顺则北敌邀功自为主盟下视中国邀求无厌多方困我而终于用兵矣若拒絶其意则元昊今秋必复大举北敌亦必遣使问我拒絶元昊之故或便称兵塞外张势胁我国家至时宁不疑惧必于陜西选将抽兵移于河北未战而西陲已虚元昊乗虚而来必得志于关辅此二敌交搆之势何以御之臣等思度是和与不和俱为大患然则为今之谋者莫若择帅练兵处置邉事日夜计畧为用武之策以和好为权宜以战守为实事彼知我有谋有不敢轻举则盟约可久矣如不我知轻负盟约我则乗彼之骄可困可击未必能为中国之患也臣等请画一言之
　　一和防
　　臣观西戎蓄祸积有嵗年徳明在时已闻僭拟元昊方壮遂肆凶骄外倚北戎内淩中国屡战屡胜未甞挫衂而乃輙求通顺实圗休息所获者大利所屈者虚称然犹干请多端奸谋未测国家以生灵为念不可不纳如唐髙祖太宗应天顺人百战百胜犹屈于突厥当戎王始亡为之举哀废朝三日遣百寮诣舘吊其来使其屈礼之甚也又太宗骑六骑于渭上见颉利与语复亲与之盟颉利既退左右劝击之太宗谓我击彼败惧而修徳后患必深乃周旋俯就使之骄怠一旦遣李靖擒之威震四极此盛王之谋也陛下如唐髙祖太宗隆礼敦信以盟好为权宜选将练兵以攻守为实事彼不背盟我则抚纳无倦彼将负徳我则攻守皆宜如此则结好之策未有失也
　　二陜西守策
　　元昊自来通顺之时嵗受恩赐朝廷抚纳甚厚未甞有失尚犹时扰邉境杀戮将吏暨叛命以来累次大举曽无沮败乃求通顺实蓄隂谋非屈伏之志也朝廷若以权宜许之更当严作守然陜西久屯大兵供费殚竭减兵则守俻不足不减则物力已困臣等请縁邉城寨愈加缮完使戎虏之心无所窥伺又久守之计须用土兵各谙山川多习战闘比之东兵战守功倍然縁邉次邉土兵数少分守不足更当于要便城寨招置土兵若近里土兵愿改邉寨者即迁其家而团集之况昨来庆州创起大顺城欲置振武保防兵两指挥仍于永兴华耀土兵中召其愿守塞者而应募甚众何则关内诸州土兵多在邉上或得代归营而数月之间复出逺戍岂徒星霜之苦极伤骨肉之恩征夫不保其家离妇颇多犯法人情不免久则怨起如得并迁其家于縁邉住营更免出军父母妻子乐于完聚战则相救守则相安或谓若土兵携家居于塞下则全分请给其费尤多不然土兵月给差少人素号精强使之戍邉于东兵数复可自今于逐路渐为増益二年已来方能整齐有非一朝可骤改也又陜西新刺保捷土兵其中尫弱不堪战阵者宜沙汰之使归于田亩既省军费复増农力然后东兵三分中一分屯邉以助土兵之势一分移入次邉或屯关辅以息馈饷之困一分归京师以严禁卫之防彼如纳欵未变则东兵三分中可更减退又縁邉无税之地所招弓箭手必使聚居险要每一两指挥共修一堡以完其家与城寨相应彼戎小至则使属戸蕃兵暨弓箭手与诸寨土兵共力御捍彼戎大举则二旬之前必闻举集我之沿邉军马尽可勾呼驻于坚城以待敌之进退縁邉山岅重复彼之重兵必循大川而行先求疾速俟其得胜使我师沮而不出方敢散兵虏掠过越险阻更无顾虑我若持重不战则彼之重兵行川路中粮草无所给牛羊无所获不数日人马困弊彼之重兵更不敢越险又未能决胜必不得已而散兵虏掠我于山谷村落中伏精锐以待之彼散掠之兵轻而寡弱可击可逐使散无所掠聚不得战欲长驱深入我则使诸将出竒以蹑其后欲全师以归我则使诸城出兵以乗其弊彼将进退有祸不三两举势必败亡此守防之要也
　　三陜西攻防
　　元昊巣穴实在河外河外之兵懦而罕战惟横山一带蕃部东至麟府西至原渭二千余里人马精劲惯习战闘与汉界相附每大举入宼必为前锋故西戎以山界蕃部为强兵汉家以山界属戸及弓箭为善战以此观之各以邉人为强理固明矣所以秦汉驱逐西戎必先得山界彼则逺遁然后以河为限宼不深入傥元昊归欵则请假和防以待之如未通顺或顺而翻覆则有可攻之防非穷兵黩武角胜于絶漠之外也臣等甞计陜西四路之兵緫数防三十万非不多也然各分守城寨故每嵗战兵大率不过二万余人坐食刍粮不敢举动嵗嵗设俻常如宼至不知贼人之谋果犯何路贼界则不然种落散居衣食自给忽尔防集并攻一路故貔貅之众动号十余万人以我分散之兵拒彼专一之势众寡不敌遂及散败且彼为客当劳而反逸我为主当逸而反劳我若复用此计彼劳我逸则取胜必矣臣等请于鄜延环庆泾原路各选将佐三五人使臣一二十人歩兵二万骑兵三千以为三军以新定阵法训练嵗余候其精勇然后观贼之隙使三军掠于横山更进兵降者纳质厚赏各令安土拒者并兵急击必破其族假若鄜延一军先出贼必大举来应我则退守邉寨或据险要不与大战不越旬日彼自困彼势将溃归则我环庆之军复出焉彼若再圗防集来拒王师则又有泾原之师乗间而入使贼奔命不暇部落携怨则我兵势自振如宥州绥州金汤白豹折姜等寨皆可就而城之其山界蕃部去元昊且逺求援不及又我以坚城据之以精兵临之彼既乐其土复逼以威必须归附以圗安全三五年间山界可以尽取此春秋时吴用三师破楚之防也元昊若失横山之势可谓断其右臂矣矧汉唐之旧疆岂今日之生事也
　　四河北防
　　臣等于陜西縁邉颇究利害所陈三防必可施用而国家御敌之计在北为大臣等敢不经心且北戎久强在后唐日以兵四十万送石髙祖至洛阳立为天子而还遂与石晋为父子之邦邀求无厌晋不能支一旦舋起长驱南牧直抵京师虏石少主及当时公卿尽室而去幽燕遂陷为中原败绩之耻尚未能雪国家以生灵之故与之结和将休兵养民有所待也及天下无事人人懐安不复有征战之议前年北敌骤变诡谋称兵燕蓟有背盟之变割地之请国家仓卒无难于用兵遂増重赂以续前好彼既获利方肻旋师今乗元昊通顺之议又欲邀主盟之功其势愈重茍不大为之祸未可量臣等固请朝廷力行七事以防大患一宻为经畧二再议兵屯三专于选将四急于教战五训练义勇六修京师外城七宻定讨伐之谋一宻为经畧者自河罢兵以来防四十年州郡因循武事废弛凡谋兴葺则罪其引惹昨朝廷选差转运使盖欲革去旧弊预为之防然既有本职则日为冗事所婴未暇周虑请选有材识近臣假以都转运使之名暂往经画使亲视邉垒精究利害凡邉计未者皆条上而更置之不出半年归奏阙下更令中书枢宻院子细询访熟议经久之计若敌情骤变则我有以待之矣二再议屯兵者自来真定府定州髙阳关分为三路其所辖兵马未甚整齐乃有一州兵马却属两路之处又未晓本路将来于何处控扼合用重兵若干又甚处只宜固守合屯兵若干及三路互相应援次第须差近臣往彼宻为经畧方可预定法制临时不至差失或事宜未动亦当相度兵马合那减于何处驻泊使就刍粮以省邉费庶免先自匮乏至用兵之日重困生民三专于选将者委枢宻院于閤门祗候使臣已上选人三班院使臣中选人殿前马歩军司于军旅中选人或有智畧或有材武堪边上试用者逐旋进呈据选到人数以籍记之候本路有阙则从而差授如此则三二年间得人多矣四急于教战者于陜西四路抽取曽押战队使臣十数人更授以新议八阵之法遣往河北阅习诸军使各知竒正循环之术应敌无穷五训练义勇者今河北所籍义勇虽约唐之府兵法制三时农务一时教战然未建府卫之官而法制不行号令不一须别选知州知县县令可治兵者并増置将校使人人各知军中之法应敌可用斯则强兵制胜之本矣六修京师外城者后唐无契丹一举直防洛阳石晋无契丹一举直防京师故契丹之心于今骄慢必谓邉城坚而难攻京师坦而无备一朝称兵必谋深入我以京师无必促河朔重兵与之力战战或不胜则敌马益骄更无顾虑直叩澶渊张犯阙之势至时遣使邀我欲以大河为界我既无将何以御从之不可拒之必难又振逼京师何以为计若京城坚完则戒河朔重兵不与之战彼不能战则无乗胜之气欲谋深入则前有坚城后有重兵必将沮而自退退而不整则邀之可也是则修京城者非徒御寇诚以伐深入之谋也汉惠帝时起六里内男女城长安二年而毕唐明皇时城长安九十日毕考法于古择利于今京城之修盖无疑矣然须二年成之则民不劳苦人不惊骇矣七宻定讨伐之谋者彼幽燕数州人本汉俗思汉之意子孙不忘太宗皇帝既克河东乗胜北讨数州吏民望风请命惟幽州未破我军虚惊班师以来嵗月緜逺如天限其北无复轻议一昨盟好已摇安保其往当训兵养马宻为方畧以待其变未变则我不先举变则我有后圗指彼数州决其收复使彼思汉之俗复为吾民成太宗皇帝赫怒之志雪石晋千古之耻则陛下之功如天如日着于无穷矣
　　仲淹又奏元昊求和所争疆界乞更不问防曰臣窃观史籍见前代帝王与外国结和通好礼意甚重非志不髙而力不足也盖惧邉事不息困耗生民用兵久之必生他变而为社稷之忧如汉髙帝唐太宗身经百战大服天下不敢黩武而屈事外国者正为此也及其国力强盛将帅得人则长驱破敌以雪天下之耻今北敌西戎合谋并力夹困中原西兵数年未能平定近方遣使往复以议通顺而延州塞门并河东丰州之地旧有属戸居之则为我利自元昊驱掠西去遂为隙地中国利害不系于此今众议须欲复得塞门以全疆土借如祖宗朝北陷易州西失灵夏及其和好皆畧而不言耻以前失之丑而求无用之地今西戎贪恡不足与争但名体已顺余可假借以成和好然后重议邉事退移兵马减省粮草绥我生民勤我稼穑选将练士使国富民强以待四逺之变此帝王有道之术社稷无穷之福也如欲与敌国理曲直决胜负以耗兆民以危天下语之则易行之实难臣位二府当思安危大计不敢避人谤议上下共説累陛下包荒之徳以重増宵旰之忧臣不胜恳迫惶恐之至
　　仲淹又奏乞宣谕大臣定河东捍御防防曰臣窃见契丹遣使来朝廷言欲西征今邉上探报皆称契丹大发兵马讨伐呆家族并夹山部落及称亦与元昊兵马相煞又报元昊亦已防集左厢军马既是二国举动大兵必有大事以臣料之夹山等蕃部小族岂二国尽举大兵攻讨此可疑一也又元昊自来惟倚契丹侵淩中原今无大故何敢便与契丹相絶而举兵相持此可疑二也自古圣贤议论皆称异域无信今朝廷便欲倚慿此可疑三也前来契丹邀中国进纳物帛欲屈伏朝廷元昊僭号扰邉屡擒将帅如盟信可保何至此今日之举又可疑四也河东地震数年占书亦主城陷今二国之兵萃于彼方此又可大疑五也又邉上探得契丹遣使二道至南山宁化军岢岚军后面觑歩谷口道路此又可大疑六也设或二国不守盟信卒然奔冲以数十万众乗不而来河东军马不多名将极少众寡不敌谁敢决战此大可忧一也契丹素善攻城今探得防集床子弩并炮手皆攻城之具与昔时不同况元昊界无城可攻如却入汉界并攻此两城破而屠之则其余城乗风可下此大可忧二也万一此度却未奔冲以取中国之信使安于疑为后举之防此大可忧三也今乞圣慈顾问大臣如契丹可以保信必不入宼亦不与元昊连衡则乞今日同署一奏纳于御前使中外安静不更忧疑他日或误大事责有所归如大臣不敢保信则乞指挥大臣今日更不归厅便画御捍之防抽何路军马用何人将帅添若干钱帛据何处要害如此定防犹恐后时不能当二敌之势或更因循度日直候大宼入境然后为谋则河东一倾危逼宗社臣待罪两府义当极论不敢有隐系圣断处之
　　仲淹又奏为契丹请絶元昊进贡利害疏曰臣窃见契丹来书称朝廷曽请契丹止遏元昊今闻名体未顺遂举兵讨伐又请朝廷絶元昊进贡契丹安肻为朝廷特举大兵以讨元昊此不可信一也若自与元昊有隙必行讨伐其人使即合坚请阻絶元昊何却只问杨守素往来次第是无必讨之意此不可信二也余靖等今有见契丹亲信须指挥夏州令杨守素入南朝勾当必是动有关报今来北使却言北朝并不知子细此不可信三也万一契丹必有深隙须行讨伐必坚要阻絶元昊岂暇问于南朝名体顺不顺显是契丹虚称为朝廷西征驻重兵于云朔如元昊以誓书未立入宼河东亦足相为声援得至则享厚利如元昊更不入宼纳誓书于朝廷则契丹自为因行讨伐使元昊入贡以此为功而驻兵云朔以邀重报是契丹进退有利而俱为我害也臣谓朝廷今日答书则易将报必难而专于致赂欲满其志则契丹大兵起肻虚举而善退愿朝廷孰虑此事先且大议俻邉之防然后遣使往来使其知我有无必胜之理则亦可以遏其邀功求报之心纵背盟好亦有以待之少减生灵之祸
　　仲淹又奏乞罢防知政事知邉郡防曰臣近与韩琦上言陜西邉画畧陈八事须朝廷遣使便宜处置方可办集又近覩手诏下问合用何人镇彼西方两府已奏见选人进呈即今西人议和变诈难信成与不成大须防将来之患臣久居邉塞下诚无寸功如言镇彼西方保于无事则臣不敢当但稍知邉情愿在驱防虽无竒効可平大患惟期夙夜经画措置兵马财赋及指踪诸将同心协力以御深入之虞今防秋事近恐失于后时愿圣慈早赐指挥罢臣叅知政事知邉上一郡带安抚之名足以照管邉事乞更不带招讨部署职任
　　元年右正言孙沔论范仲淹答元昊书上防曰臣伏自前月以来闻中外言昊贼使髙延徳持书至延州有归伏朝廷之意范仲淹以书谕之令去僭号方可纳欵仍闻大臣颇有异议或言忠义可赏者或言专命可戮者此数人皆平断天下事何是非智识其相逺悖如是又臣寮上言者多相矛盾窃恐众论纷挠以致惑乱视听臣朝夕思之未知孰得今偶有所见揣昊贼情伪之计原邉臣得失之谋其理有三敢悉陈之万一上合圣聦亦愚人之极虑也一者以西陲蕃戸久来贸鬻羊马药物嵗数百万至于米防饮食皆资于内地自昊贼背逆凡二年谨察邉防禁絶交易彼又驱率闘战杀害父子量其蕃族怨望者众矣今忽来归顺者盖知中国必未纳其奸谋将绐其族类必曰我为尔请和通其有无朝廷未允耳此将以激怒其众使为邉患也二者近闻昊贼入宼泾原骑十余万此亦虑我知其尽锐离于巣穴而以别路攻其不故使延徳伪来贡欵而缓我鄜延一路之兵也三者范仲淹夙负时望多士归慕今处邉任得将士心军民受赐中外所闻故昊贼未测其才谋因用延徳为反间以谋挠我师使疑而退黜之贼得其计矣臣又谓仲淹移书有利害者三焉一者贼请归欵以我不许为激众之谋今仲淹答而许之则贼之防不得行此亦我权其利也二者贼以计缓我鄜延一路入攻之兵则我本无深讨之防虽其诈来之意于邉境之虑亦无害也三者贼谋挠我师而仲淹答其书虽于军政无损实亦自蹈先机今大臣果谓其专命或言其可斩者若有奸谋深利此言使贼知之因致悖慢之言伪为交结之意起市虎拾尘之说设并马草具之事冀朝廷疑仲淹而朋比有嫉害者从而媒糵之大则受诛灭之罪小则必逐其身使国家一朝失贤三军无帅去邉地之长城开贼众之大路此实可忧之甚者也臣又见前嵗王徳用被罪废黜本其事发之因亦由臣寮以防记之言形貌之肖章奏交上何止于三使曽参被杀人之名而不得自明也盖徳用至公之节得军中之情有緫统之望为逺人所知骤获忧疑忽然废弃使邉鄙无大将而朝廷终不敢起徳用岂非昊贼以宻谋挟邪而中害良善也今仲淹尽诚许国立义忘躯独处逺徼不顾危亡求之品流罕有伦拟在陛下圣哲推其本心令得尽节则天下之幸也臣恐昊贼即设奸计复答其书矫陷仲淹暗合臣説则望陛下念之以辩其诈使贤材不为贼所欺逐则昊贼亡灭可立俟矣或曰蕃宼小丑安有逺圗臣对曰预则无患过虑则少失若昊贼实欲归欵料之虽过于事无损即如前嵗贼使六十余人峨变服托以贡奉宣言僭称之意时宰执谋议固无异术但下诏削夺遣还而惟知制诰吴育上言以圣朝太平既久兵战不习乞且因而抚之然后邉练将以议攻取为便当日柄臣皆诮其怯今二年连陷将帅覆没兵众岂复可以小宼待之然欲行吴育之防而未能也况仲淹以书移贼自是阃外事宜若昊贼因而归顺亦国家军事之利于朝廷有何累哉今韩琦督战无功败军杀将尚不欲黜削恐伤国体况仲淹以计防或有得失且于事未有大过岂宜輙加其罪谅陛下神机圣断尽在防中不待言而后知也臣与琦仲淹皆故旧深知今论事之际必尽公言决安危之计非爱憎之心也伏望陛下万机之暇乙夜详览幸甚








　　歴代名臣奏议巻三百二十四
</div>
    <div class="pagination">
<a href="历代名臣奏议_page125.html">上一页</a><span>...</span><a href="历代名臣奏议_page121.html">121</a><a href="历代名臣奏议_page122.html">122</a><a href="历代名臣奏议_page123.html">123</a><a href="历代名臣奏议_page124.html">124</a><a href="历代名臣奏议_page125.html">125</a><span class="current-page">126</span><a href="历代名臣奏议_page127.html">127</a><a href="历代名臣奏议_page128.html">128</a><a href="历代名臣奏议_page129.html">129</a><a href="历代名臣奏议_page130.html">130</a><a href="历代名臣奏议_page131.html">131</a><span>...</span><a href="历代名臣奏议_page127.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
