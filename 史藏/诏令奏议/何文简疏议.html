<!DOCTYPE html>
<html>
<head>
    <meta charset="UTF-8">
    <title>何文简疏议 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何文简疏议 - 第 1 页/共 4 页</h1>
    <div class="content">　　钦定四库全书　　　　　史部六
　　何文简疏议目録　　　　诏令奏议二【奏议之属】巻一
　　建言疏
　　省营缮疏
　　应诏万言疏
　　恤边疏
　　巻二
　　时政疏
　　正祀疏
　　马政疏
　　马政第二疏
　　地方疏
　　巻三
　　乞恩分豁疏
　　计钱钞疏
　　表清节疏
　　推行马政疏
　　军务疏
　　请还驾疏
　　议马政疏
　　巻四
　　议国课疏
　　保袭祖爵疏
　　地方疏
　　乞恩防捕疏
　　急救生灵疏
　　巻五
　　强贼激变疏
　　贪官科害疏
　　贪官害民疏
　　贪官违法疏
　　巻六
　　申戒边官疏
　　地震疏
　　积年草贼疏
　　禁科扰疏
　　议国课疏
　　治贪疏
　　议剿草贼疏
　　巻七
　　地方疏
　　防御疏
　　乞复学校疏
　　陈言疏
　　公折俸疏
　　辞俸廕疏
　　闭银场第二疏
　　裁革冗员疏
　　巻八
　　陈革内官疏
　　处置地方疏
　　乞眀典礼疏
　　开禁疏
　　祠祀疏
　　边务疏
　　设官疏
　　便利官民疏
　　巻九
　　辞免改任疏
　　陈言疏
　　辞赏疏
　　亟申公义疏
　　救灾防患疏
　　乞隆圣孝疏
　　巻十
　　辩斥忠邪疏
　　回话疏
　　认罪疏
　　自劾免任疏
　　【臣】等谨案何文简疏议十巻明何孟春撰孟春字子元郴州人治癸丑进士授兵部主事累官右副都御史巡抚云南入为吏部左侍郎以争大礼泣谏左迁南京工部左侍郎寻削籍隆庆初赠礼部尚书諡文简事迹具明史本传孟春没后遗稿散轶万厯初巡抚湖广佥都御史汝阳赵贤始搜辑其诗文刻之于永州又别録其奏议为一集刋于衡州前二巻为官兵部时作第三巻为官河南防政入为太仆寺卿时作第四巻至八巻为巡抚云南时作末二巻为官侍郎时作孟春少逰李东阳之门学问该博而诗文颇质率不能成家惟生平以气节自许厯官所至敷奏剀切殊有可观本传所载如救言官厐泮等请停万嵗山工役清宁宫灾陈八事出理陕西马政上厘弊五事谏武宗幸宣府嘉靖初以旱潦相仍条奏八事尤其建白之卓卓者今多在集中大抵恳挚详明侃侃凿凿实于朝政有禆固非徒意气激发取名一时者所得而比拟矣乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　何文简疏议巻一　　　　明　何孟春　撰建言疏
　　奏为建言事臣少观古史圣君之世必无以言得罪者圣世之臣必无以言为讳者盖言者得罪而言始为讳也人臣以言为讳其非圣世可知仰惟皇帝陛下践位以来圗求治理省览章疏采愚者之虑择狂夫之言数年之间下兴敢言之风上有弗咈之美三代而后臣不谓重有今日臣生适圣君之世又为圣世之臣叙烈扬休情无已已而今月十三日事乃有深为陛下惜者臣始闻科道官待罪阙下不信乆之朝无讳言此其时也科道近来不闻以言得罪者既而诏下锦衣卫狱臣询诸道路縁岷王奏称武冈知州刘逊违法事情科道为之分释有乖宸断以至于此夫岷王所奏陛下不加体勘便差官拿解刘逊赴京陛下于待宗支厚矣科道共论所奏未委虗实乞免差官校陛下又并科道下诸理臣则以陛下为过于厚宗支也夫过于厚宗支犹不失为陛下盛徳而外间传言至谓陛下素不罪言者今乃有此事由科道前曽阻幸臣之进不当圣心杜贵戚之求久蓄圣怒故耳臣益惑焉陛下前于科道劄子不惟不罪而又听之此何谓哉陛下本厚宗支而过卒生臣下之言如此则臣所以不能不为陛下惜也科道惟习熟陛下必不罪言者感激自许以不讳言为职小大废政然否之际輙形诸论列事体差谬岂能无之十三日之事臣非敢谓言者不当得罪而恐臣下自此以陛下为罪言者将遂以言为讳也科道在今职为言路陛下今因其言之失而罪之失止一事而连坐者五六十人国体不无少伤公论不无少挫挫公论伤国体而圣治自此少亏矣编脩罗玘御史张淳有见于此曽各具本亲赍冀彻旒冕载囬成命伏阙惴惴以俟逾三日不得报臣用是复有请焉陛下恩遇臣子如腹心手足痛痒切于一体今之逮系科道庸知不朝怒夕霁阳光骤照于既霜之余而臣等軰妄陈覼缕干圣听草茅耿耿盖不昩于懐也抑臣又有为陛下虑者科道众官逮系久矣令行夏正暑向炎熇狴犴廹隘毒蒸如炙万分一有沾疾而瘐死者陛下何以忍之论罪不至死而死当其在狱圣世有谏臣如此臣不识陛下何辞以谢天下伏愿陛下含垢纳污广山泽之量早赐诏防从轻发落使下不坠敢言之风陛下亦终始全从谏弗咈之美天下幸甚倘以臣言不足听而复迟之命下之日又非臣所请者朝野观望谁不干没为心自全为计等水鳬于随波同仗马之食豆而肯更批龙鳞料虎口捐不赀之躯以蹈不测之旤耶臣瞻天仰圣无任战栗之至治九年四月十八日
　　省营缮疏
　　奏为省营缮以光治道事臣窃见近日司礼监节传奉圣防盖造乾清宫西七所并添脩万嵗山后毓秀亭该各衙门措办物料雇覔工匠摘拨团营做工官军者臣自闻命寸衷若惊端居以思中夜而叹陛下即位以来节俭形于宫闱仁恩遍于寰宇积之于心施之于政无非为国爱民而数年之间土木频兴若神乐观等五处迄今尚在做工宫西七所固难免于盖造山后毓秀亭可以不复添脩今乃前工未讫后工踵之此作未成彼作复继费府库之财疲军民之力恐与陛下初政爱民之心不相类也臣谨昩死而冒言焉命下逾月矣臣未见有为陛下言者意者陛下锐于所为言必得罪人故自危不敢言耶何宜言而久不言也虽然臣有懐于此欲进而退将陈而止者亦已屡矣窃计陛下之圣岂不能容狂之言而必罪謇谔之士哉臣知此之宜言而畏首畏尾自同缄黙是自欺也臣厯观载籍前代人君未有不惜民力好厪土功而克善其治者民之所以劳财之所以伤国本之所以易揺国用之所以不给致之虽非一端而土功实甚圣帝明君故必谨焉事叅缓急时酌应否非不得巳不轻以为而其为之必皆出于为民如大禹之沟洫文王之台沼始下无所病而上安其利王制用民之力嵗不过三日又视嵗之所入以定役数防札之嵗则无力政新甿之治则无征役于役民之中寓爱民之仁如此今天下所在差遣如猬毛贫孤靡遗而大者剏建王府供饷军需元元之瘵难以缕数耳目之所不及臣不举以慁天听也京师比年土木之功岂尽同于古之役民者乎叅时酌事岂皆甚不得巳者乎春秋庄公新延廐传曰言新者有故也因故而新之似无大损而孔子必书之于防以见其非时而役也毓秀亭之添脩何以异于延廐鲁人为长府闵子骞曰仍旧贯如之何何必改作长府之作不见经传盖因子骞之言而止陛下于凢工作独不当仍旧耶汉书载文帝即位二十三年宫室苑囿车骑服御无所増益有不便輙弛以利民尝欲作露台召匠计之直百金曰百金中人十家之产吾奉先帝宫室尝恐羞之何以台为文帝之时海内富庶都鄙廪庾皆满而府库余赀财京师之钱累钜万太仓之粟陈陈相因且惜百金中人十家之产则他所用肯复妄费有加于此者乎奉先帝宫室尝恐羞之则凢规制一定之外肯复有所充拓而侈于旧乎汉文为后世嗣统守成之令主盖以是也陛下志欲齐轨禹文顾不念汉文帝之言耶且今之时视文帝之富庶何如矣国家无事百三十年于兹丰亨豫大之运宜非汉比而闾阎之下愁叹之声窘蹙之态殊不称于盛世昔有子有言百姓足君孰与不足百姓不足君孰与足臣观汉文帝在位赐天下民租之半者再除之而不收者十余年当时岂无一切用度国有余蓄故耳陛下视今之内帑储崻果诚有余何不间嵗示天下以免租之诏使天下晓然知陛下爱民之心歆感生育遂油云霈雨之望于苖槁之日之为大哉而嵗必取盈举诸筭之利以供工作臣未睹今日之有余蓄也陛下试计今日工作奚趐百倍露台之费也二处物料七所之所寄放及该监之所收贮一有不敷不免索之于外索之于外则工部不免那移顺天等府不免科卢沟桥张家湾等处局厰应用者曽不能补料之半柱础等石皆要开塘起取瑠璃素白砖瓦亦要设窑烧造凡百所需无不扰扰在内者以一糜二在外者以十供一如顔料中石大青大緑皆每斤值银数两所用无虑数万斤需银亦无虑数十万两木石等匠除在官人外雇覔该三百名每名一日工价七分一日即该银二十一两畧约一年工价巳费七千余两矣陛下方春时和不为赈贷之议柰何有用之财弃之不急之务有限之入荡于无艺之支无汉文帝之富庶而所为过之无乃不可乎京营官军统之以三而简之以十二所以肘腋宸居股肱郡辅潜蓄精锐专备仓卒调遣者也其半外卫四都司春秋两班按期轮替即汉南北军而兼乎番土唐左右衙兵而并其府卫以居重驭轻从中制外我祖宗之贻谋存焉非土木之功所当役也臣揆之制军民二役分自后代成周役民之法有为五两卒旅者兵之役也今之比闾族党州乡之中朋户抽丁既専役于兵矣而复不免于他作不失之重役乎迩年神乐观等五处做工官军有八千者有五千者少亦不下三千三大营巳拨去一万七千团营拨去五千备更番者又该五千工程浩繁有一二年者有二三年者动輙再阅寒暑在京土著之家稍有生理逐月雇工等项用银至一两余外卫而无业者则行粮粜尽答应不前自度难支多行逺窜心畏罪罚不返本卫亦往往有之夫人情孰不欲骨肉相保乡井相聚而以行役去其父母妻子差戍抛其田庐屋产采薇之谓靡室靡家载饥载渴者不可悯乎今二处做工团营又该拨去九千通计更番即一万八千之数缲丝见蛹势殆未巳竭泽得鱼后将何继且臣闻之各处管工官员大较假公济私便迁延以规利务隠射以求闲工程不急催完军士致荒训练在营听操者无几何矣营中之弊殷实私于办纳精壮私于跟随技艺私于造作教塲操防暂令应名号令甫毕四散而去稽其数目莫竟所止由做工有以为推托之地也外使祗今入朝本营人马送迎摆列巳告不足万一意外之虞突如叵测欲一呼十万容可得乎此臣之所为国家根本虑也往事不可谏而臣不惜覼缕之者愿陛下今日之察之也虽然臣闻之道路之言又有当为陛下告者外间嗷传陛下添脩毓秀亭而盛厨庑丛台榭将以极游观也陛下早朝晏罢厉精圗治清燕之闲宁有他念我太祖髙皇帝皇明祖训游翫去处更不许造今乃及此殆为祖宗之旧不忍就堕而人言大谬者生于疑耳见影疑形闻响疑声疑之所在未全无以言之所生亦必有为辇毂之下众口沸喧传之四方讹且益甚矣仰惟我太祖皇帝沉机先畧创制定规佑啓后人纎悉毕具洪武八年建大内宫殿诏有司不事华丽曰使吾子孙后世守以为法又曰游观之所朕决不为尝指宫中隙地谓皇太子诸王曰此非不可起亭馆台榭今但令内使种蔬盖以一人治天下不以天下奉一人恐奢侈之易萌而宴安之易溺也陛下允执厥中监于成宪游观二字臣奚复容臆揣而外间得于彷佛之迹终莫释然宋苏轼告其君云人言虽未必然而疑似则有以致谤者臣愚故为陛下惜也欲人勿疑莫若勿为陛下能如祖训所戒于疑何足置喙宋英宗朝有请于汴河筑堤者赵抃谓民多不欲奏巳其事筑堤以防患而民不欲尚为之巳今日之工作异筑堤者多矣我太祖龙兴初自宣至徽有儒士来见问曰邓愈筑城百姓怨否曰颇怨即命罢之筑城以卫民因民颇怨而遂罢之今日之工作异筑城者多矣陛下安能保民之皆欲而无怨耶无恠乎有是言也是言殆近于谤然畏谤而悔过非陛下之圣不能也道徳之端淫泆之原皆起至防而方寸转移天渊悬絶月令工师之命无或作为淫巧以荡上心特重言之一器物之淫巧而上心乗之以荡况所以荡上心有大焉者是诚不可不慎也君之心权舆乎天下之安危休戚者也慎持之则财不肯轻费力不肯轻役敛于民也薄动于民也简不慎持之则反是而天下之安危休戚分焉此常理也陛下之圣臣知无他念矣彷佛之迹犹愿陛下去之七所制度所当有毓秀亭事理所可缓陛下倘察臣言于此叅酌而弛其一凢物料工匠官军尽得减半则庆幸在朝廷当何如禔福在生齿当何如而外间之所疑亦自释矣如或亭已拆动则可加补葺不増一楹使完而已古者宫室涂而不雕摩而不刻人君之孝固在谨守祖宗之法之训而岂在侈土木于前观哉陛下幸加早断毋以事集而难已也唐贞观初太宗谓公卿曰朕欲营一殿材用已具鉴秦而止是也毋恶臣言之戅而难受也贞观四年太宗发卒脩洛阳宫张素切諌比之炀帝太宗为罢役是也臣以陛下之圣必不罪言者故敢进此愚忠未谙事体甘触讳忌草茅耿耿自不能已惟陛下少垂察焉臣伏阙待命不任惶栗为此具本亲赍谨具奏闻伏勅旨治十一年三月十八日
　　应诏万言疏
　　奏为应诏陈万言以禆脩省事臣闻之昔范睢献秦书曰语之至者臣不敢载之于书其浅者不足言也宋苏轼上书其君仁宗亦曰臣试论小者而其大者将有待而后言也言系乎事事有小有大泛言则浅究言则至臣今获承明诏将言其浅而小者乎亦将言其至者大者乎言系乎事事视乎时时之所急虽小而非泛言不失为至非时之所急君子不以溷其君言固将先乎所急者虽然在其君听之何如耳乃者清宁宫灾陛下夙夜祗畏思勅天之戒俨神明于蠖濩遣官分祷天地太庙社稷以致灾之故首罢毓秀亭之工作已成者而撤之特诏廷臣痛加脩省凢有所见许其直言防流不容私润爝火冀可助光中外执事实深慰喜激衷申悃谁其忍黙浃月之间嚢封投匦于诏旨所斥百司政弊奸贪显迹军民利病收拾砌累食磨寝勘罔不上闻自以朝无讳言时难再际延颈企踵洗耳刮目颙俟报可而九重防景象依违所见施行未尽遂言者之所望岂所言者皆非时所急者耶不然则此诏也宋司马光之谓数年前亦有之而今为脩故事而已廼今闰十一月日有食之灾见于天古之君臣尤不敢忽陛下脩省之诚当不但巳毋致臣下有此疑也当世之务入于弊者多矣官之奸贪殆未易知行伍闾阎覆盆不照之处纷纷利病如九牛毛一时刀笔安能槩举臣以诏旨征诸道路得数事亦欲为芹曝之献而恐非时之所急者敢先以果听断公任委为陛下劝焉而始及之以上禆脩省万分之一可乎臣惟前日宦官李广未死桑雍酿忧狐媚希宠氛祲之盛至薄太清陛下于听断不无有所借任委不无有所专今天祸其身身死罪露宵旰之间听断果矣朝廷之上任委公矣臣犹以为言者盖欲即已往劝陛下于将来庶几陛下有所惩艾不致将来有如广者之所为也书称万几诗咏普天率土人君御烦治广代天工者虽有其人而动皆覆白于上茍听断不果意绪紊于迟廽弛张滑于犹豫藻鉴昏于系累则政出多门命从中降而纪纲不可得立爵非士共罪非众弃而赏罚不可得明前之所是着为律后之所是疏为令而号令不可得一太阿且为人所盗弄而能禁其毋割乎史称汉宣神雀五凤之治吏称民安由其信赏必罚听断惟精以得之也元帝嗣祚权入石之手而宣业遂衰由其优游不断牵制文义以失之也箕子洪范言沉潜刚克继之以作福作威子思中庸论天下之至圣必及于发强刚毅足以有执盖果之为贵也如此陛下自即位总揽政事如天之运本无凝滞而二三年间各衙门所题请事宜或不即出积之旬日出即有非原所议拟者中间岂无有奔走幸门交结近侍夤縁肺腑依托唇齿以相引救者乎躁者望速化戾者觊苟免私者愿独利左右之人惟利是嗜惟党是亲养谀导佞排鲠挠直所偏好则鑚皮出羽曲为掩覆所偏恶则割肉安刺外生科条不顾逺圗不恤清议是以人情恟恟众口沸腾见某人某事不当如是而如是则曰某者隂为之地也某人某事当如是而不如是则曰某者隂为之间也某人某事始不如是而终如是则曰某者隂为之斡旋也臣亦不能无惑焉如都御史王越以奉诏不果用者兵部议推总制西路重臣所推阅数人及越乃赐俞允王越得陛下之识擢推究其源岂无有誉越于陛下者乎给事中王纶以诏与补外者吏部故累以布政司叅议缺闻而所补皆所陪防之人逾年而后得叅议前之不得有毁纶者矣团营官军兵部题准不许奏计做工而毓秀亭等处工役竟复不免差拨此固有人以啓陛下然也甘肃守臣奏复哈宻乞怜降勅及金印命服封其国长圣断着差官去兵部具题欲无差官诏如前旨于是拟差二员以上奏入一月有余复得旨准不差官夫前欲差官者陛下之意久而不差所差之人必有非陛下意之所欲差者庸知左右有不欲差其所厚者以侥幸功名而无陛下之命故此未发乎陛下春秋鼎盛英睿迈古渊衷所处未应左右能与惟夫遇事稍尚安详故有如李广者得进言也臣见近年科道官及诸执事所上封事又多有久留中者彼其所言不干庙廊则触权贵中鳃鳃然常恐鹰抟狡兎反为兎噬而陛下輙以留中使彼不得请命却歩丧气徘徊欝塞叩天无路何也奏文之可不可行与不行两言而可决者陛下岂以前代故事容受直辞则欲常在斧扆时省览耶抑欲保全言者以灭谤且宣付史舘以成君臣之美也臣不能知然知陛下不行其言则必无是无乃其言谬悠无可采者乎彼之敢于上闻倾肝胆其思必熟其计必审非以为已谋也以为已谋小加谴黜大正典刑可也非为已谋而国家之虑纵有不熟思不审计而伤于戅失于裂灭者陛下亦当山藏海纳于短取长优示旨谕以奬敢言之风未可弃置如无漫不加皁白使左右者得以甘心而成其暧昩之祸以诬风节之士也书曰小人怨女詈女则皇自敬徳厥愆则曰朕之愆不敢含怒盛徳之君忍乎匹夫之无状而必省诸巳况于在廷之臣为国元士负其慷慨以言为献者乎商周之际以不谏而得罪者有矣墨刑是巳未有谏而得罪者也諌而得罪见于末世然汉唐有道之君亦自不尔陛下始意圗治求言甚切先朝以言被黜之人如林俊軰无不起用而御史彭程以言事罢为民按察司副使杨茂元以言事降为府同知彭程杨茂元之罢与降当时必别有以得罪者人相传言则以为为某为某矣礼部郎中王云凤以省牲日驾后骑马得罪降知州云凤先常发李广之奸于陛下故论者亦谓此乃李广因事以中伤之所谓暧昧之祸也今日之给事中胡易御史胡献皆言事者胡献见防降调胡易犹在禁狱欲加之罪固自有辞臣愚但恐非陛下求言始意臣闻彭程已死杨茂元王云凤行当复用于论定之日胡易胡献二臣者陛下倘查无大过乞速锡矜悯以释论者之疑昔唐太宗问魏征比来政治征对曰陛下贞观初导人使谏三年以后见諌者恱而从之比年勉强受谏而不平也征之对不及政治政治之进退实决于此臣愿陛下于此察焉得颂不如得箴得唯唯不如得谔谔得所可恱不如得所可警人情无甚相逺彼顾欲嘘死灰以自焚啖野葛而自毒耶白璧不可爲容容多后福有能奋然不顾尽其言于天子者盖素有风节之士不多得也而言脱其口咎攻其身怨种于前患生于后彼非失心遗死生之人则谁肯更言者将来流弊人且浮沉自营心口相戒甘茍翫以夸太平执文具以为观美务因循而长偷谩乐软熟而憎剀切随时好尚以固宠荣雷声是非以便附防臣不识此于盛世安所取乎此臣所以愿陛下之听断果也人有常言天下大器也措诸安地则安措诸危地则危人主有是大器者也是大器可以一人有之然举而措之一人之力则不能济故必有以借其力于下有以借其力于下则下得与力君子与力则安小人与力则危故力不可轻借人主于共理天下者而任委可以不公乎易泰之初九曰防茅茹以其彚否之初六其辞亦然此不无谓也师之六五曰长子帅师弟子舆尸解之者谓君子用事而使小人叅之之过也参术以补苓黄泄之不可以为医防墨以引斧斤背之不可以为器甘滑以进苦澁杂之不可以为味理必然者陛下视今之所任委何如乎万邦黎献共惟帝臣委命致力不为乏人而天冠地履尊卑分悬上下情隔苛礼维甚文诚未孚言获伤舌动遭掣肘貂珰乗焉黙运潜持隂邪之径货利之闗日辟日广争驰防出人才杂揉吏事滋蠧陛下且不知其底定矣陛下试一思之致此固有由也古之君臣相取以圗天下之治其相得甚相欢也都俞吁咈谈燕一堂推置心腹洞彻表里纎芥之嫌不萌其间是以其臣知无不言言无不尽出其身为天下营各执其职而始终无所忌避而其君所为而成所欲而遂陛下能如此乎臣生长外郡见臣郡之守所属来谒必门卒为通所属急于见无不赂门卒者既见以簿书上簿书坌积则付房吏看详所属恐其寻隙以议无不赂房吏者门卒房吏于守何亲而得贾利而假权况乎人主之左右为狐为防为为蜮岂无贾利而假权者哉外廷固不如内廷之近宻也士大夫固不如宦官宫妾之亵昵也前日李广未死陛下之政事彼得而挠人才用舍彼得而议九重非时之旨谕彼亦可以时而假也羣臣趦趄龃龉于外观望风旨李广之不若也固宜有苞苴其门相与生盟死结者矣名位已盛欲其固基宦逰未逹欲其进级地在闲逺欲其招携迹渉孤危欲其培植事防诖误欲其回护衣冠清流岂真不知耻哉无以结知于陛下故结知于陛下之左右忧时之念夺于有我之私狥国之诚不足胜其营身之计士风如此陛下可无挽之科道请按李广赃簿以治交结者罪陛下秘之但令指名来上而卒置不究科道所指之人得于所闻未由皆实陛下置之不究论者咸归陛下能惜大体然言路峥嵘昉立风采陛下亦当黜一二之尤者以示后劝陛下用意过厚以为彼附李广自广有宠故也广死无所寄宠彼将自罢何足深责以败厥陛下此处且能惜士风矣臣以为陛下果有此意莫若自今以后公于任委孔子不主瘠环而臧仓沮孟子邪正必不两立今之士大夫能严顔正行无求于李广然有如广者复存于今当其气炽焰张之际抑将奈何闲居详语不过俛首太息而巳彼诚不得君嫉妬是畏无以展布四体罄竭思虑事功之的难以责其必至臣以为此三二十年来任委未公之积弊所致也自古愿治之君无不详责于臣下而考其政详责于臣下使贤否不能隠考其政使是非不敢私所以使其不能隠不敢私者非君之智术以伺察猜防爲也臣观唐太宗论其臣房龄軰优劣人爲数语断其平生无爽诸司所行事委曲皆悉之非太宗能以身亲羣臣朝夕不废延纳何以得此恭惟我祖宗在位建官惟贤位事惟能而优接臣下罔存形迹早朝奏事未毕每于晚朝尽之正朝之外尤隆经筵劝讲之礼遇有机务輙驾御左顺门召六部大臣与之商确间临内阁命学士定其可否然后施行明良胥庆一徳一心以冯以翼庶尹允谐百官承式故大学士杨士竒有三朝圣谕録李贤有天顺日録之作具载列圣所与议论之言蔼若家人父子传播四方见者踊跃今陛下早朝视事能几时刻通政司引奏之外徳音不可复闻晚朝旷废经筵劝讲之礼虽存而圣意无所咨询侍从之臣讲罢亟退殆以粉饰治具云耳天下事陛下一切征诸尺牍何以详责于臣下而考其政哉臣惟臣下之告君见于疏奏不如见于对陈之爲切疏奏之言不如对陈之言之易为功盖疏奏者情每难尽而对陈者从容出之每有余疏奏者以言期上之行而对陈者得反复究竟利害之实而上行之自勇疏奏者人逺谗邪或蔽之而对陈者下输其情上获其益云龙之廷公论具在无扞格也今羣臣其谁得更番需次对陈于陛下者天下事一切惟尺牍之听是以贤否是非左右得以调停消息而陛下无自知之无以详责于臣下而考其政何得无其弊哉臣闻之我朝之有内阁犹前代之有中书省也我太祖皇帝罢丞相革去中书省太宗皇帝故以老成文儒选居内阁专备顾问预叅宻勿是内阁者论道经邦之地唐人谓政常在中书爲治本宋人谓事不由中书即乱世之法臣以今较之政宜常在内阁事不可不由内阁陛下盍隆其礼而重其责焉大学士如杨士竒李贤皆膺列圣之眷注故得尽其才九重有一言一事皆得议于其始故不至布出于外而致諠嘐之纷籍今则不然所以有任委未公之积弊也诗曰虽无老成人尚有典刑记曰大臣不治而迩臣比矣故大臣不可不敬也是民之表也迩臣不可不慎也是民之道也臣愿陛下恢张经纶之虑眀目逹聪兼听采日与内阁讲论当世之务大小条件内外便宜一一付之该某部所掌则令某部与俱不厌猥烦务求今之所以异于古者何如得失之机何在设施之方损益之节以何为善欲变害以为利何为而可详审斟酌既得画一则断而行之仍令内阁及府部耆旧大臣各荐其所属科道预举其所知以应宣召以匡所行之不逮不以小恩废大义不以私憾枉公法不以旧习妨新政不迷于两可之辞不沮于交鬭之口如此而行不当者少矣若复有之六科得而缴驳十三道得而纠举定不至以水济水泛害无极也经筵之日陛下诚能好问好察于休勿休孜孜无倦侍从中当有以正巳之学为格君之学讽诵诗书喜扬善导以益圣徳于缉熈者我太宗皇帝尝诏武臣有曰上能推诚则下乐尽力陛下能公于任委臣下感激自然百倍不锡马而荣不授而惧同心并智相与淬砺以效区区将自不容巳陛下于此而循名以责其实定其黜陟才之短长事之轩轾举在冕旒黈纩之下其不胜任之人科道劾之而彼非被空文陛下罢去之而彼不怨彼知天之不可欺陛下之深知也岂复肯以赂啖左右而取罪哉当此之时虽有李广千百亦何能为扫除帏闼免无它责幸矣外廷既昌内廷自戢士大夫之气既作宦官宫妾之势自不得行此臣所以愿陛下之任委公也陛下幸裁察焉果听断公任委二者臣言之矻矻覼缕切至陛下听之若非即时之所急无大于此陛下听断诚果任委诚公言无所壅贤无所妨官守得尽其职言责得尽其忠何患乎奸贪之不去何患乎军民之利病无人以为之兴革董子有言正朝廷以正百官朝廷正而天下治其道如此臣敢以此劝陛下臣言非老生迂士之泛谈也若夫臣之得于道路者请别白而终言之其一曰臣闻郡守县令民之师帅古人有是言也县得人则百里受其赐郡得人则千里防其庇或非其人则百里千里婴其害圣君在上思天下匹夫匹妇有一不获其所犹当不可况百里千里之生灵可寄之于匪人乎臣观今之为陛下守令者有非其人者矣狼羊相牧禽犊是资阘茸龌龊所在皆是陛下之民有不获其所者矣筋骨供于棘舌肌肤刮于铦刀终嵗疮痍痛定复痛知治体者能无怵然古者郡守入相郎官出宰守令之职甚不轻也今之为知府者皆四品廷臣累日积久而后至宜少不才者而府佐及知州知县佐贰等官则不皆进士为之进士出身者十三四监生吏员出身者十六七此郡县所以有不得其人者欤世之所重在进士考课之法旌异之典独详于进士出身者而监生吏员出身者不才者恕于考课才者畧于旌异此其弊也论者曰进士年少气锐州县职非彼所止彼能以黄甲自爱故不安小成而多举职旌异之典每先焉监生吏员出身者流大较钟鸣漏尽日暮途穷之人志气销蚀精力疲惫仅胜冠裳无有干局望利而馋触事而顽沿风踵考课若其弗恕彼浮家飘宅何所于归十人而九皆坐可黜之列无以酬其灯火栖迟之望尘埃奔走之劳矣其中有铮铮于鐡萧丛而兰馨者虽其上司旌异间及该部自以非进士此无所事旌异也臣以为不然赵禹之才出于佐史龚胜之贤发于郡吏黄覇丙吉薛宣非汉名相乎尝为卒史为狱吏为书佐矣人才何常之有作之则振摧之则靡进之则前退之则却所頼上之人执其机耳天下善人少不善人多才者无几不才者比比号名进士者珉中玉表有不才者矣郡县之职今况不皆进士为之监生吏员出身常居大半而上复无以爲作之进之之机采名不采实惟其出身之拘而不较其才使监生吏员出身者才者无以见其能而不才者遂无顾借曰我非进士比空自苦何为于是受赂营私不复以承流宣化为事巧需酷筭一毛不遗上司至则厚奉迎以寛指摘饰玩好以市姑息幸不失官则以嵗月广为子孙地是监生吏员出身者无劝于前无惩于后几何其不率天下而为不才之归也如此天下之民何辜焉祖宗时其取人也广其察之也核待之也一凢诸途出身之人参错有位皆英英而腾蒸蒸而升有以自树今乃风马牛不相及一大府连数州县分职数十员不数进士进士外乃少可旌异者考课之法不严而旌异之典有所偏之弊也臣愚欲乞今后廵抚廵按及布按二司分守分廵官凢遇所属府州县掌倅官员有政绩超卓堪事数者分守分廵以呈廵抚廵按处事爲覈实奏闻旌异不以其出身之途而偏低昻之衡该部按其旌异者前后多寡逓擢用之不废乎资格之循而无形迹之泥进士者将益有所激发监生吏员出身者亦将不肯自弃而砥行砺节蕲标榜于时流矣若复有旷职废事害民者督之于考课于进士不以其名第加防于监生吏员不以其生平可怜而加贷也臣惟古今之考课道二一察其守一视其为守以廉为以能二者凢有官之最臣以爲课牧民官者又在以得民心为本世有廉者未必能有能者未必得民心而民爱之者非有呴咻温暖之政而无叹息愁怨之声不能也臣故以得民心爲考课府州县官之最郡县官员有廉者有能者有得民之爱之者旌异在部该部既按以擢用之又毎嵗查照取其廉且能而民爱之者一人奏爲髙第如汉故事陛下特降玺书奬谕以风天下不得民心虽文案无隙于照刷而旌异无所取使天下之爲守令者知爱民是尚而循良之归民将防庇受赐洊及于无外矣其二曰臣闻国初各处未尝有廵抚官宣徳间始以侍郎都御史爲之时惟南直河南山西陜西有常置其他布政司诏遣有时一年二年而皆囬今秩皆都御史除浙江福建外则皆有常置矣臣惟今之廵抚即魏之慰抚大使隋之宣抚大使唐之存抚安抚使也宋亦时命焉而今爲重边方领制置之权腹里兼转运之职手持纸以便宜行事三司属其管辖数郡系以惨舒昔宋神宗谓文彦愽等曰诸道使臣职任至重宜谨择人久于其任彦愽等对曰爲治之要无以易此故熈宁元丰诸道使臣有久至十余年不除代者劳效显著则増秩赐金简慢不职则削官夺赐乗驿入奏更互赴阙吕祖谦至着以爲一代法今之廵抚视宋诸道使臣又爲加重其人固不可不谨择而久任之也臣切见吏部推各处廵抚都御史该腹里防户部该边方防兵部揣比停当而后上请亲择何谨如之然其受任往往不乆人方与地宜而地莫能留地方徳其人而人莫与处功垂成而来者交籍事未集而谋者巳易其又不然者属府未及按部下情未及体悉六条未及举刺庶务未及兴革席未及暖而座巳非矣今制嵗差御史一员廵按各处若廵抚不久其任与廵按无异何复用廵抚爲哉臣闻宋司马光有言古者各守一官终身不易今居官者三年数月輙以易去望职事之修功业之成不可得也臣以今日观之京官分曹列署寮寀稠沓似无不久任之弊至外官若不久其任即已不得究其用下不得沾其恵陛下欲行久任之道于外又宜从廵抚始近例廵抚官每年一次赴京议事然当议事之年多有以地方有事不果行者臣请即腹里边方爲限腹里三年边方五年必须一次赴阙陛下亲降徳音询问民瘼一以示其优异一以观其底里六部各奏其所行果有成绩蕃锡而慰遣之其有不职科道得指实而论之夫廵抚择其人于先而乆其任于终于更互赴阙之际有増秩赐金之褒有削官夺赐之辱则彼之得乆其任者必爲有益地方以无负陛下者矣陛下他日股肱辅弼亦必多得人而不肖以徒手幸抟陛下之崇级厚禄者无有矣抑臣闻之廵抚官为抚治地方而设浙江福建乃独无廵抚何也闽越地濒海岛番倭出没未为无事贼首叶宗刘邓茂七尝据其地僣号称王攻刦城邑哮噬无前至勤王师就勦血蹀通衢始获制其死命以今视昔二省地方独可忽乎湖广郧阳江西贑州今因流民不靖俱添廵抚官而所管地方连带他省他省顾无廵抚可付责耶臣以为地方东牵西制下司难以奔命遵行贑州廵抚官可改専管江西彼郧阳者非山西之延绥陜西之甘肃比可以裁革而江西福建二省不可以不添设也伏望陛下以臣此议下之该部酌而行之使大臣不孤廵抚之责各处俱得廵抚之恵其三曰臣闻古之明君所甚惜于名器者欲以奔走天下之人而砺世磨钝也惜之故人不易得而得者以为重后世不知此爵禄混混源浊流滥茍一男子皆获波及无所于择肉视乳臭坐致人上视其名器不足为其重名器不足为其重而彼何徳于上之有上以其法应与也与之下以其法应得也谓上与我者乃我故物虽得罪谴不足疵纇如此上之爵禄轻于粪土不足以为下劝矣此后世之任子所以识者致议于其时欤臣惟我朝祖宗立法凢文职大臣必立朝久劳勚茂名徳隆者録其子孙一二以荣后裔出自特防不为常例近年三品以上官始槩乞恩以子孙入监然亦有所裁节不至如宋任子之无谓使子任其孙孙又任其子也其武臣则不然父死子继无子同产兄弟继之无同产兄弟从兄若弟继之又广于任子之法盖我太祖皇帝平定四海太宗皇帝肃清内难借于武臣之力居多披坚执锐推锋破敌全一生于九死之余惟其艰险故报之独延长也今天下卫所巳定恒满其位而后来之官往往倍蓰什伯不论事之难易功之大小例得世袭其中乃有身不临阵徒以与参随头目之末而滥冒者所获首级岂阵前手刃之贼或由其势邀或出其货取或得于尸戮守臣皆与奏报张皇功次绘无为有织虚成实该部虽经节行各边禁约而弊端竟不少衰今之新任陞有功之人要无祖宗时比者将不世袭之欤堕将士立功之心因噎废食未见其可将世袭之欤继继防防无有限极车载斗量杷椎腕脱其如后来之冗何朝廷于此必有道以处之臣愚不能究窃愿朝廷之惜名器也臣惟今文武途二食君之禄寔一世袭既优诸武矣则法度之所防于文武者岂容复异今问刑衙门文职犯必罢职枉法满贯必充军而军职犯该监守常人盗卖犯侵欺枉法满贯该绞斩者止降级调卫枉法不满贯该徒流者止原卫带俸犯均而罪不同科甚不伦臣质之律军官有犯私罪该笞者附过收赎杖罪解任降等叙用该罢职不叙者降充总旗该徒流者发各卫充军皇祖制律未尝不与罪文职者等而刑官乃特遵近年条例近例又有载犯该窃盗掏摸盗官畜产白昼抢夺奸宿军妻行止有亏败伦伤化者俱发原籍为民子孙承袭噫败伦伤化者罪死而得为民法巳弱于惩恶之典而其子孙即得承袭是其职特举此付彼有为民之名无罢职之实其罪岂不且轻于降级调卫之不得即替者哉或谓降级调卫者犹存其职为民者其职亡矣职乃其先人之功所得职亡于其身故即承袭于其子孙以报其先人也湛恩汪濊固如是夫臣以为今之陞世袭者不皆祖宗时开国佐命之旧至其罪又每从寛贳之其源不清其流不节爵禄益滥如之何名器之足为其重也乞该部计议今后各边有警守臣上请兴师势果急该部即行文彼处出榜以示从征官军临阵若能奋先擒斩首级囬辔之际径赴镇廵官处辩验以俟具奏陞赏其中官军贫苦当陞而愿赏者镇廵官辩验明白厚与赏犒敢复奏报依阿为人首告及该部或彼处廵按御史异日廉察得出凢闗节所通俱坐欺罔又乞该部防同法司议定军职前项所犯罪名一断以律成化年间事例不得引用仍通行各处问刑衙门知防有问该罢职为民者必本犯身死方许子孙承袭其先人非开国佐命之旧承袭之日革去一级于原卫所带俸差操庶几彼知虑后不敢亵上之名器而来不检之轻于蹈罪也其四曰臣闻民惟邦本故山附于地君附于民文王视民如伤非其民真有伤其心常恐其或伤耳陛下之民文王之民也陛下之心文王之心也深宫燕闲念及天下其亦以民有或伤者乎周公告成王以文王之无逸曰懐保小民恵鲜鳏寡是文王以伤视民之实也陛下发政施仁惟其是而已天灾流行时不皆太和天下不皆三登万庾旱干水溢何嵗而无民伤无瘳朝廷则有不尽知者臣以天下郡县嵗防荒处民税粮有一毫不获蠲免者有以知朝廷之不尽知也守令责在牧民民伤水旱彼宜不忍而彼有忍者矣臣切见嵗防荒处耆老告报府州县不敢谓实委官踏勘踏勘者返曰实始为申合干上司镇廵等官镇廵官不以为实委官踏勘踏勘者返曰实始为请命命下该部查例当行始为行文转而下府州县即其所伤分数以减征缓赋民其有速获贷赈者乎防荒之民枵腹待哺如涸辙之鲋望斗升水于旦夕犹不足以救而彼文书往复动经数月半年岂其所堪哉故今之嵗防荒处耆老不以报告府州县以无益也府州县不以申合干上司镇廵等官以无益也府州县委官踏勘不过搔扰一番镇廵官委官踏勘又一番扰到头贷赈之及其济几何此守令之宜不忍于民者而亦有忍焉者也此天下之防荒所以朝廷有不尽知而莫之救也防荒而莫之救人如腊突絶炊烟襁负相属殣尸相借谁与出涕无頼于此啸召乌合必多盗贼业可生活者均之为害而有司催督租税又门常胥徒身常枷棒良民且亦流移行刦矣臣以为九重轸念元元欲尽文王如伤视民之实宜及先事诏谕各官所治倘遭水旱防荒年嵗该府州县预委公正官一员遍厯田亩勘过分数明白开申镇廵官处若系半灾即将当年夏税秋粮仰行照依所勘分数开除若系大祲即为设法处置仰分守分廵于该府州县预备仓粮放支赈济事毕取具委官职名及贷赈若干囬报以凭奏闻毋拘常法必俟得命盖古人权以救荒有为之者救荒之道宜速不宜缓速则骨肉之恩人人皆徧缓则排门散粥延街俵米而不及事汉谒者汲黯因视河内火过河南以民伤水旱遂持节发粟不顾矫制之罪今之镇廵官行事于外非黯当时者地方去京师逺权以救荒不为专也或谓朝廷诚降是令各处凢遭水旱不防赈则防贷廥廪何所储民将有过称防荒者臣曰非也汉文帝自即位赐天下民租之半者再其后除之而不收者十余年不为防荒尚尔况于防荒而可吝乎储蓄者固上之所以为民也上惟无以他妄费冗食奚惧乎储蓄之亏防荒者水旱致然所谓有目者共见有耳者共闻者也其势岂至于可欺哉其五曰秦开阡陌废井田后世仍之天下遂有兼并之弊然弊之所为止民间贫富强弱之相形耳今乃有甚焉者其皇庄乎先朝畿内地空闲籍之公家佃民种而收入其地广狭有定界其入有定额非以病于民也近年看庄人役罔恤国体近庄田土小民衣食之资横加侵占由寻及丈跨亩连蹊求益不巳在庄傍者产去税存征科之及负累赔办富者以贫贫者何能安养民间马牛羊豕或误逸庄地即不可望得归有以近庄故塜墓被其发掘屋庐被其拆毁者耕夫饷妇稍不退让輙罹鞭捶噤酸忍痛敢怒而不敢言按廵之使过之而不敢问守牧之官即之而不敢直曰此皇庄无如何也然则九重厚民之意何自见之承平以来生齿日繁尽地力不足以给民食而庄地今广于昔岂荒而待垦者庄赋今赢于昔不过掠之于无辜耳国家未得庄之利民间得庄之害已无端矣且皇庄之名臣愚有所未解天子以四海之富任土作贡岂此数庄为巳物耶昔汉景帝诏民徙寛大地宣帝诏池籞未御幸者假与贫民郡国宫馆勿复修治流民还归者假公田贷种食元帝亦以公田及苑振业贫民江海陂湖园地属少府者以假贫民勿租赋今天下未有寛大地以便民者畿内之庄固公田也今纵不能以假贫民种食勿租赋可于民之所种食而租赋者夺之使民以贫乎畿甸咫尺不能无害民之地况逺于此者陂湖园池课程之为王府所有者私蓄聚敛之臣各操渔猎之具而所在之民能无苦乎臣闻勲戚世族所得附京恩赐庄田家人亦有挟之以蚕食于他者军民之不逞亦复以已业投献权要恃为窟穴而他取偿焉或投作陵户以嫁粮差附京如此在外王府之所认纳宜又倍之齐民之奸治世之贼心之所营为害不赀不可不严为之所也臣愚欲乞陛下该部官往勘皇庄地面从实丈量若军民告认旧业邻证有可执结割而归之其庄占已久者收为本庄余地地坐某府州县则某府州县就地起科佃民耕种止称公田毋得仍作皇庄名目丈量已定造册缴部嵗收其入查该内外某衙门应用则付某衙门以备嵗费若遭水旱与民田一例开除既不失庄之赋亦不病治庄之民而畿甸之内无滋毒之疢矣该部仍通行各省有王府处陂湖园池课程之系王府奏讨者有司准此例嵗为送纳租赋免致王府差人督取今后世族之家各行戒饬管业家人毋致生事军民一应人等旧非陵户等户不许冒报及不许以巳业投献权要及在外投献王府敢复不悛及不行自首事发其业入官军发边卫充军民发口外为民事干受献者奏闻处置如此兼并之弊其甚者庶几可去其六曰臣职司马之属窃检军政条例有以见我朝列圣之拳拳于军政也我太祖皇帝武戡有元治不忘乱设为卫所养天下兵卫若干所军若干荒陬絶徼所在充斥今经百三十年未尝有大征伐以耗之也各处府州县今皆有清军官而又有钦命之御史上下相兼専以清军为责其清出军丁例佥批解军丁到卫例存恤之府州县清军官清出数少者考满行黜解人纵军在家延住及在道而卖放者并坐以军卫所官旗哾嘬所管军丁致其逃者降级调卫立法之宻若此此外问刑衙门又有问发充军之律清军御史又有招募为军之榜日积月盛是宜各该卫所伍符尺籍无所影射迁徙谪刺嵗有増添今视祖宗时额数乃五不存三七多亡四边方腹里一遇番替仅仅无余何也臣知其故矣夫军新旧相仍有抽充者有垜充者有配充者有投充者湠漫天下商出参隠不容齐一丁从卫所逃故则册从原籍清勾清勾不断于逓年而逃故常虚于旧伍承平之生齿岂益减缩奸黠之徒或窜大户而易姓或赘妇家而避身或乗调他卫而遂脱宗或因流地方而遂变役军固不易清也清军官异境之人在任不久岂能备知本军充调来厯里书作弊动曰挨无文册展转屡烦敝纸千百之中幸得清出一二起解之际又非亲丁得解亲丁亦不得其正妻同解而去所解去者乃其义男女婿其临期畧买之妾婢耳此到卫其有不逃者乎彼该卫所率去原籍数千百里逃而再勾率过数年勾而再解又出数年之外在逃三次于法应死彼輙执称原逃不获或称巳死官司以人命至重往往不肯追究何恠乎逃故之常虗也其据律问发者官为押送沿路为防防际烟瘴逼沙漠筋挛藤纠制准实边而边卒不可实不徒其戍者之无生而且累其送者之无还也其出榜招募者近能得几正军正匠及听继之丁在所不许彼蓬萍无蔕孰保収籍今之时非国初比土著素产孰愿为军此例之行虗名而巳此今之卫所所以军不免于缺乏也国家大事莫大于戍列圣拳拳于军政为之条例无非欲军之盛为国家亿万年根本计而稽之卫所至不及祖宗时额数之半臣愚欲乞今日行所以安为军者之道焉臣闻唐陆贽论镇守之兵又曰非物理所惬不宁非人情所欲不固论选置镇守之兵又曰必量其性习辨其土宜而总之以便于人情之一语今天下为军者北人而南南人而北使其族姻永弃赍费不前僵颠于不可极之途而□瘵于已至之域岂便于人情者哉是以军户被清如剥肤军丁被解如弃市原籍茍可埋没遑恤其他卫所茍可在亡无虞厥后律示免死而人懐等死之心榜求报効而人不动自効之念也然则陆贽便于人情之一语其安为军者之道乎今日所以安为军者之道即贽之谓量其性习辨其土宜是已合无该部计议转行各处清军御史督同各该清军官员将所属府州县军户通对伍项文册清出军丁系缺伍失勾及先年清出在官逺方不曽到卫者清理有次造册缴部畧仿治三年题准改编事例将两直十三省所属府州县区其卫所南北于南北仍各度其近逺南北近逺既定则查算其清出军丁之数与之兑换使南解补南北解补北近及五百里逺止二千里此收则彼分豁彼收则此分豁行令天下卫所分豁之后不许再勾则宻理能寒者不失燕代防理能暑者不违粤风尘免其艰难水土易于谙服逃者将自行首官居者将乐然就役矣岂忧额数之不复乎彼各处问刑衙门所有问发人犯定拟卫分虽罪应发极邉亦宜分其南北俱拘连当房家小随往斯不过逺以累长行押送人役而本犯不致逃故行伍亦得其助若曰罪戍不逺无以儆众臣以为欲儆众庶当在遇赦不轻原也军岂复借于招募乎军户所巳清出军丁户有不愿行者令其户当二军于本处或隣近卫所注籍食粮差操其户余丁照例优免彼安土重迁宜多有之是亦足兵之法也臣此议皆便于人情以安为军者之道倘赐施行天下军民幸甚臣之所得于道路者此六事其中亦有急于时者故终言之愿陛下终听之焉陛下听断诚果任委诚公羣臣将皆怂慂自効于陛下听断任委之中所兴所革将万万于此矣此臣所以以果听断公任委为陛下劝也臣草茅虮虱至贱极防叨与生成敢忘覆载寸心有见妄渎圣聪至万余言中犹丝棼陛下幸察臣愚爱君爱国无有他也臣不胜瞻天望圣俯伏屏息待罪之至为此具本亲赍谨具奏闻伏勑旨治十一年闰十一月十七日
　　恤边疏
　　奏为陈言防边患以励人心事臣官司马凢军国几务皆得与知切见近日大同守臣奏报北人拥众侵轶疆邑生灵无辜横被荼毒皇上宵旰忧勤形于诏谕命将出师有监督有提督拳拳拯溺救焚之意军马钱粮处分甚臣忧同人独不能效一言耶臣按大同各路沿边地方俱有营屯之地正统十三年该总督边储户部侍郎刘琏奏准将各该卫所旗军所种田土着令自种自食不纳税粮景防元年兵乱之后廵抚等官分拨屯田团种等项军舍余丁办纳子粒成化十三年又经踏勘田土官逐亩丈量在官増添粮草成化二十二年总督军务兵部尚书余子俊又将新垦田土不分山坡沟涧悉与清出造册起科相沿至今设有山西按察司佥事一员専督其赋跬歩之间无遗利矣而今值此大警沿边地方若非受害之冲所在官军亦系调征之数中间田土岂无荒废臣闻北兵自大同右卫盘石岭等屯抢至大同左云川二卫城西北海子等各屯凢四十余处男妇老幼杀虏大半头蓄粮食荡然一空副总兵马升遇之于新城堡叅将秦恭遇之草沟游击将军王杲遇之于小村子张俊遇之于东荆庄官军各有死伤而王杲全师几覆张俊屹存孤旅伏尸流血遍于原野今计张俊奏报之后半月有余此北兵众未闻出境去讫官军死伤又不知几受害者抚循优恤朝廷之典具在固当举行其不受害去处官军巳经调征身命不保所余妻孥孤寡无力间有余下可恃者或因警骇散逾时始复春夏不及耕种秋冬必无收获茍一切拘于常格谓此储蓄收系而嵗必取盈焉亦将何以聊生臣惟李牧之守云中赵充国之屯金城即今屯田之制但取耕守相资初不重督之于赋也今大同之兵未及宁息将卒用命正惟其时皇上于出征调征官军俱给银两布疋无非欲大施恵泽振作士气前项田土既不可复李牧赵充国耕守之便顾当不思所以处之乎昔汉髙帝下令平城守城邑者终身勿租赋宋艺祖亦尝诏攻城役夫与复三年我太祖髙皇帝凢大兵所过之地必赦免其税盖帝王解倒悬之仁政也臣伏愿皇上轸念边方特该部行移见差提督并廵抚等官备查前项地方田土所在何处系当受害之冲何军系在调征之数何顷亩系荒废逾时军舎余丁之家孤寡无力因警不及耕种查勘明白就将该年应纳粮草与其分豁其旧有逋负者悉除之仍许明年粮草量为蠲免五分或三分以为军装之费若在边储蓄不足则于河东开中引盐或多方措置以相辅助圣恩如此边方将卒岂胜感激人心以励士气自倍视死如生疮痍皆起只此一事未必非御边之策也臣冒昩陈言战栗待罪为此具本亲赍谨具奏闻伏旨












　　何文简疏议巻一
<史部,诏令奏议类,奏议之属,何文简疏议>
　　钦定四库全书
</div>
    <div class="pagination">
<span class="current-page">1</span><a href="何文简疏议_page2.html">2</a><a href="何文简疏议_page3.html">3</a><a href="何文简疏议_page4.html">4</a><a href="何文简疏议_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
