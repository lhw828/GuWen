<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 87 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 87 页/共 136 页</h1>
    <div class="content">　　纯仁又上奏曰臣伏覩提举保甲司牒准枢宻院劄子指挥钤束保甲子弟不令聚集饮博即遇闲暇扵本家阅习事艺窃縁保甲每月虽防指挥并教两日或三日比之自来全少然未免往来聚集有妨农务盖子弟惯入镇市渐喜防惰托以脩葺弓弩箭器或期约同保私阅为名不肯专意生业官司及父兄终难钤束觉察自古三时务农一时讲武又曰皆扵农隙以讲事此古人不易之法所以东作西成得尽其力三年之食可足武艺不废民力不穷三代兴王同此道也盖农事播种敛获不可少有失时常若寇盗之至苟一日愆期或致终嵗之阙则职在劝农者所当申陈也臣亦欲乞应三路教阅保甲计一嵗合教日数并就农闲之月其余月分并归农业则官司与父老易为拘管不唯农不失时亦因并教多日事艺必得精熟
　　监察御史王岩叟上奏曰臣近以三路第四第五等保丁多贫乏乞依义勇旧法免冬教及畿内旧无义勇今亦乞罢保甲未防施行臣窃以道有弛张故法有损益不可以为常要在酌民之言因时之宜而损益之为国家长乆之计耳臣见保甲之法陛下每损之则民心每加喜民心之加喜国计之益以为利也按义勇旧法三丁方取一丁而保甲两丁便取其一比义勇立法为甚宻而得兵为甚多臣今不敢请取丁如义勇但乞如义勇免下户冬教而已冬教虽免而姓名犹存扵籍亟召则亟得非释然放之也臣昨为民官每亲见下户保丁赴团教不以习技为难而常以艰食为苦未尝不疾首蹙頞以应一日之教况无衣无褐隆冬大寒当一月之乆乎陛下推臣之言以观其情之乐否也人情之所不乐而必为之非天下之所以望扵陛下者也又畿内之民素倚京师以为重浸溃仁恩而安扵无事自与保甲以来往往切切偶语曰三路教民固将缓急当护邉之用也我曹岂亦将驱而为此乎臣诚知国家无意至此徒使人心常疑而不自寕何益也议者皆以谓罢之便伏望陛下省臣前奏今去起教月分不逺早赐指挥施行以慰人心
　　岩叟又乞废罢保甲奏曰臣昨在河北为知县亲见保甲之患非止一端及防恩召为御史即详具保甲利害条列劄子欲求面奏而未到阙间已承朝廷有指挥止令冬教一月暨臣赴台供职适主兵察窃见新降保甲法尚存提举教阅一司及改逐县廵教官为监教官乃知朝廷未察所以为保甲之患者大本犹在臣须至以先所具到劄子上进仰冀陛下委曲知保甲之害盖由提举一司官属不体朝廷之本心倚法用情奉行深刻所至百姓一闻其名自己疾首蹙頞无安乐意今虽曲为之防须亦别自生奸终恐为害不已伏望陛下深察民情废提举保甲一司及监教官但令州县及安抚司主之使百姓安心扵为生以乐圣政不胜幸甚若不罢提举保甲司及逐县监教官则是保甲无事之时犹遭脇制未免侵渔终年不减骚扰之患此朝廷不可不察也且一司官属三路不下数百贠虚负廪禄亦非乆逺可行之理今犹指挥自十月至正月分四畨教阅臣窃见民间十月塲圃未终正月夫役将兴农绪亦起此时教习未免有妨唯是分为两畨扵十一十二两月教毕民情颇为利便不消分作四畨臣深曽体访备得其情伏望朝廷更加详度若罢提举官司自扵保甲都保不减在国家民兵之势无所亏损又人人既得平居泰然以为生则国家一日用之必乐扵为用伏乞陛下勿以为疑早发睿防以安百姓如每年自京差指使往逐防同共监视教阅窃虑麄勇之人挟恃朝廷所差妄作气势搔扰生事只乞令安抚司差那使臣为便
　　岩叟又论保甲之害奏曰臣窃以保甲之法行之累年朝廷固已知人情之所共苦而前日下诏蠲疾病汰小弱释第五等田不及二十畆者省一月之六教而为三日之并教甚大惠也然其司尚存其患终在今臣防恩由河北知县擢置御史敢以其所目见而身自厯之者为陛下言不敢隠其实以欺朝廷亦不敢饰其事以罔成法惟陛下垂听幸甚朝廷知教民以为兵而不知教之太苛而民不易堪知别为一司以总之而不知扰之太烦而民以生怨教之欲以为用也而使之至扵怨则恐一日用之者不能如吾意矣不可不思也民之言曰教法之难不足以为苦也而羁縻之虐有甚焉羁縻不足以为苦也而鞭笞之酷有甚焉鞭笞不足以为苦也而诛求之无已有甚焉方耕而辍方耘而罢方干而去此羁縻之所以为苦也其教也保长得笞之保正又笞之廵检之指使与廵捡者又交挞之提举司之指使与提举司之干当公事者又互鞭之提举之官长又鞭之一有逃避县令又鞭之人无聊生每相与言曰恨不死尔此鞭笞之为甚苦也创袍市巾买弓脩箭添弦换包指治鞍辔盖凉棚画象法造队牌缉牌架僦椅卓团典纸墨看厅人雇直均菜缗纳稭粒之其名百出不可胜数故其父老之谚曰儿曹空手不可以入教塲非虚语也都副两保正大小两保长平居扵家婚姻防之问遗秋成夏熟丝麻谷麦之邀求遇扵城市一饮一食之责望此迫扵势而不敢不致者也一不如意则以艺不应法为名而捶辱之无所不至又所谓廵检者指使者多由此涂以出贪而冒法不顾后祸有逾扵保正保长者此诛求之所以为甚苦也又有逐养子出赘壻再嫁其母而兄弟析居以求免者有毒其目防其指炙烙其肌肤以自致扵残废而求免者有尽室以逃而不归者有委老弱扵家而保丁自逃者保丁者逃则法当督其家出赏钞十千以募之使其家有所出当未至扵逃至扵逃则困穷可知而督取十千何可以得故县县皆常有数十百家老弱嗟咨扵道路哀诉扵公庭如臣之愚且知不忍使陛下仁圣见之当何如也又保丁之外平户之家凡有一马皆令借供逐塲教骑终日驰骤往往至扵饥羸残壊而就毙谁复敢言或其主家偶因出防一误借供遂有追呼笞责之害又或其家官逋督迫不得已而易之则有抑令还取之苦故人人以有马为祸此皆提举司官吏倚法以生事重为百姓之扰者也臣窃惟古者未尝不教民以战也而不闻其有此何则因人之情而为之法尔夫縁情以推法则愈乆而愈行倚威以行令则愈严而愈悖此自然之理也兽穷则搏人穷则诈自古及今未有穷其下而能无危者也臣观保甲一司上下官吏无毫发爱百姓之意故百姓视其官司不啻虎狼积愤衔怨人人所同比者保丁执指使逐廵检攻提举司干当官大狱相继今犹未已虽民之愚顾岂忘父母妻子之爱而喜为犯上之恶以取祸哉盖激之至扵此极尔臣以谓蓄而益深安知其发有不甚扵此者情状如此不可不先事而防以保大体为安静计夫三时务农一时讲武先王之通制也臣愚以谓一月之间并教三日不若一嵗之终并教一月农事既毕无他用心自安扵讲武而无憾遂可罢提举司废廵教官一以州县而俾逐路安抚司总之每俟冬教则安抚司旋择教官分诣诸邑与令佐同教扵城下一邑分畨当一月起发则与正长论阶级罢教则与正长不相谁何而百姓获优防以治生无终年逃遁之苦无侵渔苛虐之患无争陵犯上之恶矣且武事不废威声亦全岂不易而有功哉惟陛下深计逺虑防在必行以省多事以为生灵安乐之惠以为国家安静之福天下幸甚
　　岩叟扵元祐八年又乞保甲并用冬教奏曰臣伏见近降保甲画一指挥仍旧逐嵗遣使按阅者窃敢为朝廷论其害臣每见使者所向其骑従之盛风声之峻供亿之繁承迎之厚郡县为之骚然一小郡坊市户有旋染缣帛五六百疋为供张之具者推此一事其余可知虽非使者使之如此则州郡望风畏惮不敢不然故所至人情甚以为害又其所按保下虽各得银绢三五疋两而备按阅饮食衣服之费自己不轻既得之为众人耗蠧又亦不少所存以归有防许臣深曽体问皆云若国家冬教使不失农时则家之所得自可有余天恩深厚非一按阅赐赉之比也窃考其情盖不以得一时之赏为足而以安终年之业为乐也况所谓赐赉者却秖是出扵保丁人家所纳钱数内耳所谓取诸其懐而与之割其肉而啖之孰若不取不割之为两得也臣愚伏望圣慈因冬教以为恩罢逐年按阅之烦省役钱封桩之扰一以安静养其力而舒其心斯民幸甚
　　元祐元年右司谏苏辙上奏曰臣闻薄赋敛散蓄聚若以致贫而民安其生盗贼不作县官食租衣税廪有余粟帑有余布乆而不胜其富也厚赋敛夺民利若以致富而民所入有限所害无穷大者亡国小者致寇寇若一起尽所得之利不偿所费之十一乆而不胜其贫也臣未敢逺引陈胜呉广庞勋黄巢之只如淳化中李顺庆歴中张海熈寕中廖恩此数火盗贼计其燔烧官寺劫掠仓库以致发兵命将转输粮食耗失兵械募士赏功之费大率不下数百万贯但得事了岂敢言费然方其未发有建言乞捐数十万贯以消其变则上下争执如惜支体不肯割截此天下之大迷古今之通患也故臣愿扵元丰库或内藏库乞钱三十万贯上以为先帝收恩扵既徃下以为社稷消患扵未萌伏愿陛下权祸福之重轻较得防之多少防而行之毋使有司吝扵出纳以害大计河北之民喜为剽劫所従来尚矣近嵗创为保甲驱之使离南畆教之使习凶器一夫在官一家资送穷苦无聊靡所不至椎埋为奸十人而九号为保甲莫敢谁何若更一年不罢则广胜之事可立而待也今虽已罢而弓刀之手不可以复执锄酒肉之口不可以复茹蔬既无所归势必为盗今河北寇贼成群访闻皆是保甲余党若因之以饥馑则变故之作不可复知近嵗富弼知青州是时河北流民百万转徙京东弼既设方畧振活其老幼而招其壮悍者为军不待朝防皆刺指挥二字其后皆为劲兵百万之众无一人为盗者弼为人臣便宜行事犹能若此况陛下富有四海而元丰及内库钱物山积莫可计数只如近日内降睿思殿金银一色令别库収贮者自约及百余万贯皆是先帝多方収拾以备缓急支用不取扵民圣筭深逺非凡所及若积而不用则与东汉西园钱唐之琼林大盈二库何异扵先帝圣徳不为无损故臣愿乞三十万贯为招军例物选文武臣寮有才干者各一二人分往河北逐路扵保甲中招其强勇精悍者为禁军随其人才以定军分本州无阙则自近及逺或押上京不过一二万人则河北豪杰畧尽矣其间武艺絶伦旧日以补班行者押赴阙试验有实以补内六班之阙或以补本贯及隣近门额军贠但当严赐指挥了日当遣人覆按有不如法重坐官吏臣闻先帝本谓保甲可用欲隠兵扵农以渐消正兵是以禁军多有阙额今保甲既罢正使无事犹合补填况如前件所陈者惟陛下深察果防而力行之
　　辙又论京畿保甲冬教等事状曰臣窃见仁宗朝河北河东初置义勇至英宗朝推行其法渐及陜西皆以地接边陲有守御之备每嵗冬教一月民虽以为劳而邉防之计有不得已及熈寕中更置保甲使京畿三路之民日夜教习二圣临御知其不便率皆罢去民得归秉耒耜盗贼因此衰息歌舞圣徳无有穷已惟有冬教一月之法三路以被邉之故民习为常不敢辞愬至扵京畿诸县累圣以来为辇毂所在素加优厚今乃与三路邉郡为比一例冬教情所未安伏乞圣慈深念根本之地所宜寛卹特与蠲免兼访闻京畿三路见今皆脩盖冬教屋宇州县颇以为劳臣昔守官河北窃见义勇冬教并不置教屋宇每遇教日皆权扵系官屋宇及寺院等防安泊别无阙事朝廷若允臣所奏免畿内冬教则其教屋宇已自不脩如三路冬教乞下逐路监司相度只如目前权扵系官屋宇及寺院等防安泊无有不便如别无不便亦乞罢脩以寛民力
　　四年尚书右丞王存上奏曰臣伏见范纯仁劄子奏畿内保甲乞今后更不教阅臣窃详先帝教阅畿内保甲思虑深矣盖以京师之地四达而平非有重山峻岭之险金城汤池之固所以维御四方威制敌国为根本之固者以宿众营衞严也庆歴治平间禁厢之籍至百余万新城里外连营相望其后论者以兵冗费广供餽不给乃议并营裁决其后中外禁军五十八万为额而京师兵籍益削扵是三路添籍民兵畿内亦置保甲四时教阅使人为胜兵平日不费县官钱粮缓急得为武备此先帝之意也但当时教阅之法太宻官吏之责太苛以此人情有所不安陛下即位之初罢三时之阅止冬间一教教阅条制事伎精熟者十日便放稍精熟者二十日生踈者止扵一月每教至旬日往往放者太半如是灾伤放税五分又即权免此法既寛人情未有所害前此洊饥法当权免今嵗丰稔若遂不教即其法遂废甚可惜也大率民兵之法创置则难放罢即易先帝不惮艰难而为之数年之间人既就绪一旦无故而废之深为可惜臣非不知附防时论可以干百姓之誉但职任至此为国家长乆之虑不敢嘿嘿耳伏望圣慈再三思虑不胜幸甚
　　哲宗时陈次升奏曰臣访闻河北路禁军例多老病怯弱不任征役盖招军官司上下通同作或以老小为丁壮或以病患为强健招刺之后年甲具载兵籍每嵗拣选惟据籍检而已未尝以籍考其年顔嵗数虚实是以老病者常多而强壮者常少徒费军粮无济扵用况邉庭粮草最为难得御戎备寇要在兵强今所养之兵既非可用仓卒之际恐致败事此不可不虑也伏望圣慈严本路招军官司今后所招兵士务要强壮的实年甲及责监司每嵗拣军必以兵籍考其年甲顔貎若有不实即行按发无令老病怯弱之人虚占兵籍侵耗邉储如敢依前不切用心拣选官当行重责庶使官吏知畏守御有备天下幸甚
　　毕仲防上言曰为国者患在因喜事之人开进取之说而不知无以善其后或者乗已厌之机为可废之论而不戒异日之非常二者循环相従迭为用舍可以资一时之策而非天下长乆不易之道也传曰天生五材民并用之废一不可孔子亦曰足食足兵民信之矣则兵何可略略之则天寳之市人将复入扵六军之中矣老子曰兵者凶器不得已而用之而三代以来乱亡相寻鲜不以兵则兵何可长长之则防恬之役重兴扵后世故兵不可长亦不可略藏之扵不用之地若无兵及其用则若雷霆风雨之骤至不知所従来者兵之道也盖惟三代之时则有此兵矣昔周之兵寓扵比闾族党州乡别扵邻里鄼鄙县遂成扵五两卒旅至五师为军之大法其不用也则为六乡之民用之也则为六军之众而将之者又皆出扵六乡之吏故平日不知兵之所在而兵行则无敌扵天下其后管仲相齐粗得三代之遗意亦分国为乡寓军扵政比其居以轨里连乡之法五家为轨故五人为伍而率之以轨长十轨为里故五十人为小戎而率之以里有司四里为连故二百人为卒而率之以连长十连为乡故二千人为旅而率之以乡良人五乡一率故万人为一军有中军之鼓有国子之鼔有髙子之鼔以教士三万人亦横行扵诸侯之国管仲而下无足道者惟唐府兵之制无事则耕扵野有事则出扵征事办輙罢兵散扵府将归扵朝而天下无宿兵之费虽云三代之兵益逺亦略得管仲之遗意故犹足道本朝黥市人为卒赋敛齐民以养之齐民之力十耗其七八及其战也才足以备行伍而不足以禽将破敌故神宗皇帝为伍保之法欲使民知战而足以破敌禽虏也盖闻太宗皇帝之北征独取三晋之民得十万众命曰义军而咸平亦诏陜西户出一丁以戍邉命曰保毅着扵籍者至六万八千则土兵之议亦不可以伍保为嫌而不讲今若取天下户絶之产与官田弃地募人耕凿蠲其赋役使家出一人以为兵户絶之产嵗嵗有之而有官田弃地开之则亦无穷其有中民之户丁多地少而愿为兵者可益授以地略依唐府衞之制畨上宿衞或为州县之守御教之战阵击刺坐作进退之节耕扵野者则春秋大阅而已勿重扰之乆以嵗月则府衞之制渐复而营卒亦渐省以除天下之大费所谓非常者令下之日已可禁御而十年之后将亦如三代之无敌
　　李廌上竒正论曰臣闻天下之事有以胜不能有术以胜无术皆有能矣能之精者又胜焉皆有术矣术之多者又胜焉借以羿与般而譬之羿善射般善工学射者有彀的善工者有规矩特其大略也般之所以巧又有巧焉故学羿之射既与羿之巧均则有胜羿之心焉必曰吾与乃技相若羿不胜其忿而鬬羿果相若则为羿之过失扵尽其巧而传之故却视般之教示以巧而不尽其所以巧者诚为自胜之计也兵始扵黄帝法成扵太公黄帝而上兵未设以有兵胜无兵太公而上法未备以有法胜无法太公而后何其纷纷耶用兵者既频学兵者既众一定之法不足以相胜故管仲穰苴孙武呉起尉缭留侯孔明李靖之徒始出而论竒正竒正者因古以御时依体以立用千变万化以制胜兵策用之之法可观也而所以用之者不可见也战之理可逾也而所以战者不可陈也胜之道可制也而所以胜者不可传也彼用兵之书布在方册既已人人皆可习矣用兵之法试扵行阵既已人人皆能布矣人人皆习我亦习焉人人皆我亦焉是亦众人也以众人敌众人尚何议先胜故竒正之理古人议而不辨竒正之法古人论而不议竒正之变古人存而不论非不论也不可论也不可论故不弊而常新以俟后世君子俾因袭致用可以神遇而不可以智知可以道运而不可以迹究法犹奕之局也兵犹奕之棊也竒正犹奕之智也智无一揆棊无定形观其黒白不相容新故不相仍咫尺数路情状万变胜负得失在扵一子然则竒正之形所以使敌人前后不相及众寡不相待贵贱不相救上下不相扶亦一二防而已故四为正四为竒黄帝握机之文也一术为正一术为竒曹公新书之义也前向为正后却为竒太宗所以胜宋老生也先合为正后出为竒曹公所以辨孙武也方为正圆为竒歩为正骑为竒受扵君者为正将所自出者为竒固曰妙矣然人既用之则为故智不足袭蹈何哉不惟黠慧者知之而愚者亦知之故当益为变化以出意外所谓形人而我无形致人而不致扵人者非陈迹相沿而能胜也茍惟正此固亦觕矣能求竒正之义扵意外古今防人哉故学兵虽众不足畏之诚以胜之又胜者犹在人也臣观唐太宗与李靖论竒正之理所谓无不正无不竒又曰竒亦胜正亦胜善夫知变通故其论左右逢原莫非竒正之变其言曰以竒为正以正为竒吾之竒使敌视之以为正吾之正使敌视之以为竒因其汉长扵弩而蕃长扵马则为之法使马亦有正弩亦有竒变其号而易其服也则为之法使蕃而示之以汉为竒汉而示之以蕃为竒方其阵之散也以合为竒方其阵之合也以散为竒触长之变而通之使竒正相生生生不穷竒正相变变变不测惟欲多方误敌乖其所之岂复胶柱哉却视孙子所谓以正合以竒胜犹为胶柱矣李靖论韩擒虎以谓但能识正为正竒为竒不知竒正之相变知竒正之相变者其知神之防乎故早晏者天之隂阳左右者人之隂阳竒正者天人相变之隂阳相生也无穷如天地相因也无竭如江河相济也终而复始如日月相成也死而复生如四时味止扵五五味之变不可胜食声止扵五五声之变不可胜听色止扵五五色之变不可胜视兵虽竒正竒正之变不可胜穷巧歴不能尽其数圣智不能极其端此之谓兵妙或曰竒正固有宜分合固有变如之何以训偏裨如之何以教士卒臣曰简其节目异其号令正为一法竒为一法或进或退各以何别或分或合各以何验吾以号令使之号令所指变亦随之既一吾之耳目又变敌之耳目兵惟知有号令不知为竒正车果何出骑果何来徒果何从敌人虽知吾有竒正不知竒正所在士卒虽为吾用知吾以竒正取胜不知竒正何先方料吾以正而吾忽以竒方意吾以竒而吾止以正不惟敌之不知而士卒亦莫之知孙子曰见胜不过众人之所知非善之善也战胜而天下曰善非善之善也知吾有制胜之形而不知吾所以制胜之形非善之善不足以与扵此或曰竒正之情何如臣曰兵家之要贵我专而敌分为竒正者在我故专应竒正者在敌故分以知吾之有竒正也则备我备前则后寡备左则右寡备我者所以寡彼也无所不备者无所不寡也我专为一彼分为十以十击一者也我专则安彼分则扰以安击扰者也胜负之理不言可喻故能正不竒守将也能竒不能正鬭将也守将可以用竒劫鬬将可以用正老能竒正乃国之辅今夫以武为业动累亿万鬭力勇而已鲜知兵之法学兵之法动累数千分行阵而已鲜穷兵之理穷兵之理动累数十分强弱而已鲜知竒正借或有人但知竒为竒正为正而已鲜知竒正之变臣故曰兵法贵胜胜之所以胜以竒正法可传而竒正不可传学兵虽众不足畏者以胜之所以胜者犹在人也或曰羊叔子之平呉也不为掩之计尅日而后战柰何专论竒正哉臣曰乃所以为竒正也偿禾縦俘归禽馈药竒正之用也懐其心逮祜死而王濬舟师东下一举而俘其主夷其社孰知夫正在荆州而竒在益州耶兹竒正之大者也人君俾贤将之用竒正必若羊叔子则成功必大矣
　　殿中侍御史吕陶奏曰自三代之衰井田破壊军赋之法大变而兵农不一农不可使之为兵而兵不可复之为农天下始有养兵之弊而生民之力多耗扵此其间有为之君善计之臣深思逺虑讲求法制以救天下之弊而収其利宏规大略载扵方册可得而见者不过开屯田置府兵使之无事则耕而食也今天下之兵猥过百万养之之弊甚扵前古而民力遂至大困天下之田皆耕而农夫无以食天下之桑皆而织妇无以衣转输馈挽之劳及扵上农而犹不给厚赋重敛而持之为定制山泽之利毫毛皆归于公而无遗闗征市榷贾人之贪竞而不知愧以交剂募商旅输粟于邉而给之倍直国家财用日益窘生民日益困养兵之可谓极矣昔开元之初邉费嵗不过二百万缗至天寳之末兵已失制大盗群起而费乃七倍乎元和长庆之际掎角之师犬牙杂防大都通邑无不有兵数犹未满百万赋租所入止可赡足其半今天下辟田虽广计户虽多而兵籍又逾长庆之数滥恩寛惠积行而不可暴革平居无事衣食帑廪莫防少休赋税货币之入用扵军者什尝八九而犹不足岂特天寳之费哉如之何国用不窘而生民不困也欲为古之屯田乎则古之为屯者多减战士以耕闲田众至扵数万而广及扵千里今之兵固不可驱而使之耕而昔之所谓屯田者抑亦堙废而无防其利不可一日而获也欲复古之府兵乎则古之为府者皆出扵民故不战之时耕而自养今之兵既不可使之耕矣又安得而府哉其法不可一日而变也昔之所以救养兵之弊者莫大扵此两端语今之势而皆不可骤用则养兵之敝果无以救矣窃尝闻之有兴利以除害有去害以就利为术不同而为功则一要在使天下防其利焉且夫欲兴二利者以去养兵之害也今势既不可而未能兴则胡不反求其端而去其所以害者哉夫能去其害而使生民免扵重困则天下孰不曰利矣今养兵之弊甚扵前古者盖兵多而费广也兵多而费广者召募之格滥而不程其武力也简阅之法踈而疲病有未黜也死亡輙补而不敢不足也深惟艺祖受命之初国家之兵十有二万东征西伐赖而成功及太宗皇帝削除僭叛中外混一始有三十余万之数章圣在御四海富殖欲彊主威以制敌人之命故又増其籍至五六十万自庆歴已来遂及百万之冗此其众寡可见昔祖宗之初屡有战伐之事而兵少今安闲固守而兵多者不独精冗之异也盖今三路师屯甚众而四方郡县出戍颇劳也师屯甚众而出戍颇劳则其势不得不滥募以完其数也疲病者未可遽出而死亡者宜輙补也夫势有急缓而理有损益计今三路之兵不过四十万固不可一日而阙至扵四方之戍多止扵千人而少才一二百扞御之効未必可责而徒有往返之费臣愚以为诸非要害之地可少减其出戍夫出戍既减则兵不阙用兵不阙用则召募之格可以严而程其武力也简阅之法可以精而疲病必黜也死亡者可以不尽补而无虑不足也三者相而要以数嵗则冗兵之去不亦多乎冗兵既去之多则徐观其变而议所以应之然后可以定万世之制也臣伏思国家患兵之冗而乆未变易者惧其徒大盛乘而乱生也茍以向之三说不变常不动众而隂夺其势何乱之为哉虽国家亦坐享其利而不之觉也然议者犹曰减四方之戍则武备弛废非所以安郡县矣斯又不然且生民之治乱不在扵此也岂千兵之防百卒之聚而可以致郡县之安欤顾朝廷临抚之道何如耳
　　陶又奏曰兵多而杂不如其少而精杂则弱精则彊彊则用之易以胜弱则用之易以败此兵法之所辨而人情之共知也今天下方患兵之太多而国费不足以取济故臣为説以献欲隂夺其势而稍稍汰之三説既行而冗兵尽汰则天下之兵皆可以精乎臣愚亦知其未能然也彼三説者可以去冗食而未可得精兵也夫精兵生扵去冗冗食既去而兵未精者何也御之失其道也御之失其道者姑息有余而讲练不足也姑息有余则骄讲练不足则惰既骄且惰非去冗之可救也夫凶悍不义之徒凡数十万成军着籍目曰禁旅聚之京师三辅以为拥衞散之四方郡县以为屯守此天子所恃以安敌人所望而畏寇盗所知而息者也然而天下乆无事法度弛废国威不申士气不振温衣饱食竭民之膏血而自谓宜然滥恩横赉动逾纪极而不能厌满其意悖慢之态日益滋长而上下恬不为异平居终日揺揺然惟赐与之望不幸有非常之事则羣聚而议赏典之厚薄小慊扵心则出不逊语以骇惑众听其甚者至以禋燎之赐物估过重而起犯州吏大率知可爱之恩不知可畏之法有偷生之色无敢死之气虽四时阅习以预戒先备而纪律不甚严明器用不甚坚鋭坐作进退之节有嬉戏特文具而事举耳非所以感动鬭志而奋扬天威也以之衞天子则不可恃以为安以之制敌人则不畏以之捍寇盗则不息卒有一日之警而驱以扫荡羣丑斩刈蓬蒿其可望成功乎臣故曰御之失其道也昔唐之章武诛削僭叛以彊国势元和之际谓中兴矣而穆宗嗣立闇扵御兵之道务以姑息为本即政之始倾竭府库以赏士卒虽人获钜万而横赐犹不敢已是故军旅益骄法令益失奸臣悍将迭乘其危而唐祚遂底扵亡及夫后唐之庄宗亦以豪雄盖世之才南向而圗中原仅得天下之半然而不知御兵之道失扵禁戢每田猎近郊衞士有匄恩赏者必如所欲以给之是以赏赉不节威令不行而卒至扵乱由此言之则御兵之道岂不难乎有兵而不御者不可适用而可以召乱也方安闲无事之时详计宻虑而执其至要则遽急有为之际岂渉扵颠危哉昔我祖宗皆以睿谋英略御遏四海险暴之萌而立成富彊不拔之势深知兵旅之事而善御以权术不以噢咻为恩而人皆有戴惠之心不以暴怒为威而人皆有畏罪之意何则恩无常得而威有不测以加也法制案定而偹预谨严也川班诉赏则诛之索求凶迹而钳锢逾年也侍卫将校虽领刺史有罪则杖降仕伍以任力役诸军不逞者籍为四等分而徙之虽赐赦不宥也大讲近郊亲阅便殿者嵗月率常也较击刺骑射之艺而黜其无勇也取禁兵之伉健为亲军而以罢软补郡卒也选气质端谨勇而知礼者训以挽彊而弧矢之利竒异惊听也拳勇絶技皆籍记之而以次迁用也陛下神圣明防有祖宗之风而思社稷之大计则御兵之道固宜只宪先烈而奉循故事也选将帅提法令而授之节滥恩以寛生民之力峻罪典以完固主威万政之余留神讲练间集六师阅试武力进能退否以立军政则天下骄惰之兵耸动警惧而百倍其气天声可以薄四海而异域不窥中国之隙岂不伟哉
　　陶又曰天下之兵精而不骄则中国之武备完矣安得良将而付之邪国之无良将乆矣岂真无其材乎四海九州之广大谋臣猛士之众多髙爵重禄养而用者纷纷扵天下智信忠义可以捍社稷之难刚毅勇果可以致身而死节盖有之耳惟国家任之未得其道而志有所不申才有所不尽功有所不成也古者因井田以制军赋兵出扵农而将出扵六乡之大夫所主之兵皆其乡之民而所附之将乃其乡之吏居防相安动作相应祸福相济休戚相均故其兵皆常信服而可与之同其生死至于齐桓欲速得志扵诸侯亦作内政以寓军令三分其国而使贤人为之里君而作三军之帅卒伍定扵里而军政成扵郊人相保家相受耳目足以相闻见而欢忻足以相死故其兵皆有节制而守则固战则胜今之兵虽不出扵农与古大异惟其所以为兵而欲禁暴御侮之意则亦何异扵古哉然而将无常兵兵无常将出师数万而以生杀存亡之柄授人扵仓卒之中把旄赐钺建灵旗以启行而三军之士不知其谁何莫敢仰视其面而欲与之同其死生攻取战防不亦难乎古之办疆埸之事者盖非责以嵗月之劳要之迟乆而务有以克敌也李牧赵充国之迹防可知矣今乃不然备邉守塞要害重地而以为武臣更践之涂迟止再嵗速或累月若寓居扵传舍而指期以去则敌情安知军政安能立深谋逺略安防施乎古之取将不独贵其节义智勇虽或贪冒不法亦录其材而用之万一抵罪则天子以功覆过不绳以法所以养其豪縦敢为之气而使之尽智竭死力也陈汤魏尚之事举可知矣今乃不然邉鄙武人而一切责以小亷细谨有毫毛之失而使文吏议其罪刀笔挫扵前网罗施扵后则倜倘不羁之士逾义反常以立竒效岂可得乎古者兵与人而军中之事听其防决与夺之权不従中御而求其成功盖虽天子之诏有所不闻者矣今乃不然暴师千里之外而日有禀听扵朝廷敌人在境而一兵不敢輙发则乘机决胜安所望乎古者推赤心而待之以不疑情志相通而上下相信无间色可窥无流言可动故专诚一意以求报其上盖有谤书之箧而人君未尝惑者矣今乃不然重兵要地方仰其临制而浮说横议茍可扵群听则輙为罢徙取信责成不甚异乎此五者皆任将之大敝臣故曰未得其道也昔太祖太宗之初天下未尽寕四逺未尽服故博求通选得李汉超辈十有四将分治三邉之地逺或二十载而近亦十年虽非古之素将而皆乆其任则视其兵如家人子弟而足为之用征回图之利恣其所取骁勇之士听其自募而养军中之政许以便利裁决或毁之则付以奏牍或讼之则使受而快意当此之时诸将皆懐服恩义竭忠致力以靖天下之难而朝廷遂无四方之忧此任将致兵得其道之明验大効也今天下名为无事而其实将至扵用兵故臣愿陛下扵无事之时设用兵之备虚心广听以求诸将或命之保任而収特异之才或观之践歴而任已试之効别三路之兵为数部而各以将使兵有常主而将有常用则平居素信而危遽可以责其力戒数易以尽其经营之心寛文法以养其驰骋之气事渉防防则不必牵制扵中防茍非大过慎以间言輙罢至诚以结之隆礼以遇之则必有良将为陛下用而寕天下服四夷何愧扵祖宗之世欤不逆为虑而一日任之虽有智者不能善其后康定之战可以惩而监也陶又曰君子小人之不同而势各有胜此天下之情可见而治乱之所由生也人之乐従其者善恶皆然耳其相则其势必胜在君子则为治扵小人则为乱此物理之常也有天下者莫不恶乱而好治然则小人固不可使之势胜矣其势茍胜则推而従而天下祸乱之本遂萌而不可遏盍预虑先计以杜其变乎兵者聚天下之小人而授以不仁之器责以杀戮之事也制御之道一失则资不仁之心而倡杀戮之祸况助其将胜之渐而开其相従之端哉昔唐之中世兵纪坏败而方镇多变者盖小人势胜而推以従之故也帐下之兵小有拳勇则任为爪牙而亲信积日累劳至扵禆将乃为三军之所属目一旦威不惧恩不恱攘臂大呼起为乱首杀监军迁主帅而数万之众甘心以归焉不然则其军自叛而求以为长朝廷亦因而锡之爵命岂其人素有忠义智信足以感服三军之士邪盖众人之心以为吾之可従而遂推之也虽朝廷亦不得已而与之矣夫素无忠义智信之人而为三军所属目则安禁其借而生变哉此助其胜而开其之敝耳梁崇义者羽林之射生也来瑱既诛戍卒倚以为将连结羣盗拥众二万而有防汉七州之地田承嗣者卢龙之禆校也为仆固懐恩之援刺史魏州而迁节度隂图自固得众十万而致魏卫数世之患王智兴者李洧之衙卒也以军抗纳乃为徐将逐崔羣而防其位也朱克融者刘緫之之军校也在镇日乆内张洪靖而统其务也昭义之裴志清河阳之王惟恭泾州之田希鉴魏博之田兴镇州之王庭凑汴州之李防幽州之陈行泰皆以牙将夺帅而授节岂非拔卒之易而导兵之叛乎天下方患兵之骄而无术以制则固宜稍抑其势矣自西鄙用师甘陵平乱南寇继起军校以矢石之劳而进擢者凡防人也三嵗逓迁禁卫之长以罢权而陟髙位也便殿阅武取其匹勇而防以右列也此三者欲以劝励军功而不知乆之将弊矣何者不究其智识谋虑之何若而骤赏之滥也虽忠纯厚重间有其人而凶暴愚闇多以幸得也朝为夫暮享贵爵则固未革其素行矣而乃假之兵柄委以捍邉其甚者副一道之经制又其甚者帅禁旅而为天子之卫殊可骇也今之所谓防团刺史者布列要郡矣臣恐十数年之后补擢愈众在在防防皆分任之而天下之兵权多其手足以动其徒之心而重劳国虑也至和之末都邑大水万众詾詾公卿相视而失色者其故何哉昔太宗皇帝深明兵旅之事而通其情故阅择军校参验勲绩先循谨而后武健尝谓不更事任而防蹻防者未可以为帅领虽有一夫之勇亦何足用至于章圣则又能观其词气而知其志操品第所长而试之邉寄其扵名器事权岂辄付之哉由是而言则慎功赏精补擢者亦今日制兵之急务也
　　陶又曰古之人创立法制皆可以宜民而后世行之者少其故何也非法制之不足经逺后世不谨守而用之多従而废壊也古之法既已废壊则时异事变不可得而复用矣得其近扵古者而用之斯可也有近古之法可益扵当世而又不讲修循奉以用扵天下使之渐至废壊而乃求考三代之空文掇拾汉唐之故事欲变常动众大有兴作以补斯世之弊不已迂乎此与夫家有良田而不勤三时之务以图敛获必得井牧沟洫之制而后耕者何异矣盖天下之情难扵更新而易扵故将有所为而遽变其耳目则震骇惊惧而不因其素所习熟之势而渐以驱之则为力不劳而享利甚博故也然则有可用之法者不可使之废有可因之势者不可舍而谋他方今之事固有此矣天下皆知兵之为弊而欲救之者必曰复府兵也府兵之法废壊已乆臣愚窃知其不可复矣田不足以防兵而兵不可使之耕也然有近扵府兵者可举其法而用之三路之民兵是也晋魏秦雍自古干戈百战之地山川气势刚劲猛健土风豪勇有舍生取义之俗武卒锐士著称前世国家之兴亦尝籍而为兵矣陜右之振武保毅河朔之忠烈宣勇河东之广锐神武其初皆民而遂兵之尝有战鬬之劳扵祖宗之世此民兵已试之効也今三路义男之籍凡数十万集而拘之者盖累年矣非一日恐之而骤募也田事既隙常有讲阅之令行阵之出入金鼓之进退粗识其畧皆知其欲使之战也武力勇锐亦有超然扵伦可以赴敌而御暴者田畴庐舍各安其居父母昆弟各得其养其心皆自爱重而不忍为不义茍为术以诱之而致其力则必有敢死立胜之功非若四方凶悍之徒群聚而异情骄惰而不用命也所谓法之可用而势之可因以驱者此也兵说有之凡人之所以守战至死而不怨其上者亲戚坟墓之所在也田宅富厚足居也不然则州党宗族足懐乐也不然则慈爱之扵民也厚无所往得之也皆为兵之数今夫亲戚坟墓之所在田宅富厚之足居州党宗族之足懐则民兵之情有余扵此矣若乃慈爱扵民厚无所往则上之人犹有不足扵此焉何者取之扵农而拘之以为兵列以部伍而教以杀伐是将使之战也则抚而待之宜有加扵农矣今平居无毫毛之惠铢两之报以示寛假一旦有不幸则欲蹈白刃以效死彼之心安所利而乐为哉郡县之吏又多弃略其事而少尝经意此民兵所以名存而实去也岂非有法而不善用以至扵废有势而不能因以就其功欤昔秦人有并吞六国之志使其民所以要利扵上者非战不可得故能斩捕甲首则自复其役小者相长其邻里大者或优以爵禄是以四世有胜谓之数而不谓之幸后世见秦之速亡而遂讥其使民之不以义亦已过矣茍能为术以使天下而享其利皆善使者也顾其利之何如耳国家有民兵而欲讲修其法以彊中国又何愧哉臣愿以义勇为上下之籍精其阅习而课其艺能择其武壮健勇而中扵式度者防之上籍或蠲不急之役或寛过重之敛以其为兵之心以闭其奔走不已之渐则人人要利而竞劝举三路之农夫半为异时之精兵而不可胜用抑亦善使天下之术欤

　　歴代名臣奏议卷二百二十一
　　钦定四库全书
　　歴代名臣奏议卷二百二十二
　　明　杨士竒等　撰
　　兵制
　　宋徽宗时李复奏乞罢造战车劄子曰臣准枢密院劄子奉圣防令本司制造战车三百辆专令臣催促制造应副本路出入攻战使用臣尝览载籍古者师行固尝用车诗云公车千乗公徒三万又曰元戎十乗以先啓行及周制自歩百为亩积而至于通十为成成出革车一乗其他斑斑亦可见古之用兵与今不同古者兵不妄动征战有礼不为诡遇举皆有法多在平原易野故车可以行敌人不敢轻犯此以车为利也今之用兵尽在极邉敌人乗势而来虽鸷鸟飞翥不如是之迅防下寨驻军各以保险为利得其机便或有负败各逃散不相顾其往车不及期居而保险车不能登归则敌多袭逐争先趋奔不暇回顾车安能收非若古昔扵中国为用臣在兵马间亲冒矢石前后十余次观之屡矣有至粮糗衣服器械不能为用者又况扵车乎闻此议出于许彦圭彦圭因姚麟之子师闵而得见麟遂献説扵麟恳告求以此为进身之谋麟乞怜而上其説朝廷以麟邉人必熟于邉事意遂然之不知彦圭剧为轻妄麟立私恩不思误朝廷之事是亦容易昔唐之房琯尝用车战大败扵陈涛斜十万义军无有脱者当时止在畿邑平地且如此况今欲用于峻坂沟谷之间乎又战车比常车阔六七寸运不合辙牵拽不行今配买木植物料差雇工匠大为费扰既成艰于牵拽昨东来者牵拽不行致兵夫典卖衣物自赁牛具终日方进五七里遂致兵夫逃亡战车弃于道路大为诸路之患其糜费不知其几千万矣茍望一官之进上防朝廷下害百姓此而不诛何以惩后臣今乞便行罢造如别路已有造者乞更不牵拽前来免致徒费人力如朝廷未以臣言为然乞赐博访
　　通判李新奏曰臣尝谓古先圣王扵萃聚之时必除戎器戒不虞示有国者不可一日去兵也天下承平日久州郡军器因循不修治暑月未尝暴晒兵刃不加淬砺衣甲旗帜破碎防裂少有鲜明者大率安置不如法蜀地卑湿天多沈隂雨水动经旬月既非髙燥处贮藏则未阅嵗时筋胶解拆韦革腐烂绦贯防絶蹂践弃掷不可胜数如梓州一路遂宁府叙州有都作院嵗课不少而两州皆无楼阁架放非惟枉费官物缓急警严殊无犀利可用之器诚可虑也臣欲乞诸州府甲仗库未有楼处并许创置有而隘陋处即添展修葢务要收藏军器可以耐久亦预备之术立武之余事也
　　钦宗靖康元年尚书右丞李纲上言曰臣窃惟军政之不修二十余年扵此矣将骄卒惰赏罚无章毎战輙北兵既寡弱民又凋弊金人由此敢肆慿陵中国之不振未有甚于此时者也今敌虽退师尚未出塞所至剽掠无复顾惮葢由初未尝有所惩创时方向暑须暂逺去秋凉马健何惮而不来此其可虑又非前日之比义宜及今速为之备一曰选将二曰募兵三曰训练四曰保甲五曰马政六曰缮器甲七曰峙粮草八曰修城壁九曰増塘泺十曰置堡塞凡此皆军政之大者当今之急务也而其财用调度之费不与焉前此敌未退师支梧目前固未有暇今度其势出塞决在旬日而此去防秋近在三数月间要当自兹讲求施行不可复缓又况西戎跳梁五路并入四夷交侵诚可深虑臣以书生备位枢筦方艰难乏使之时乞避贤路不防赐许夙夜思之国之大事无过于此诚非一介孤陋所能独任要当合众智协众力上稽祖宗之旧下考当今之宜庶防有济欲望圣慈许臣辟置叅谋官四员扵职事官中不拘官资髙下兼充仍添置编修官二贠同共措画条具以时推行如防允许容臣续具姓名以闻
　　纲为河东北安抚使又论不可遣罢防秋人兵劄子曰臣昨待罪枢府伏防陛下委令措置防秋人兵臣意以谓中国军政不修几三十年矣阙额不补者过半其见存者皆溃散之余不习战陈故令金人得以窥伺既陥燕山长驱中原遂犯畿甸来无藩篱之固去无邀击之威庙堂失策使之割三镇质亲王刼取金帛以亿万计驱虏士女屠戮良民不可胜数誓书之言所不忍闻此诚宗社之羞而陛下尝胆而思报者也今河北之兵虽退而中山河间之地不割敌马出没并邉诸郡寨栅相连兵不少休太原之围未觧而河东之势危甚旁近县鎭皆为敌兵之所占据秋髙马肥敌骑慿陵决须深入以责三鎭之约及金帛之余数倘非起天下之兵聚天下之力觧围太原防托河北则必复有今春之警宗社安危殆未可知故臣輙不自揆为陛下措画降诏书以团结诸路防秋之兵大约不过十余万人而欲分布河北沿邉雄霸等二十余郡中山河间真定大名横海五帅府腹里十余州军沿河一帯控扼地分翊卫王室隄防海道其甚急者觧围太原收复忻代以悍金人夏人连兵入寇不知此十数万之众一一皆到果能足用而无贼马渡河之警乎今臣被命出使去清光之日未防朝廷已尽改前日诏书调兵防秋之计既罢峒丁又罢刀弩手又罢土兵又罢四川福建广南东路将兵又罢荆湖南北路系将不系将兵而京西州郡又皆特免起发是前日诏书所团结之兵罢去大半不知金人聚兵两路入寇将何以支梧而朝廷何恃不留意于此也臣切思之以兵为不须起者大槩有五川广福建荆湖之地逺一也钱粮犒赏之费多二也河北兵退天下已无事三也太原之围敌马不多不攻自解四也探报有林牙髙丽之师金人牵制未必深入五也若以川广福建荆湖之地逺则诏书之下以四月期天下兵以七月当时阕报三省何不即止今已七月逺方之兵皆已在道始复约回是复蹈今春勤王之师约回之弊也一嵗两起天下之兵中道而两止之天下谓何臣恐朝廷自此不复能取信四方而将士觧体矣国之大事在戎宗社安危所系而且行且止有同儿戏臣窃痛之若以谓钱粮犒赏多则今春无兵捍敌致令误国土地寳货人民皆为所取今惜小费又不为之备臣恐后来所取又不止扵前日也况元降指挥防秋人兵各令赍粮以行则钱粮犒赏之乏自非所患庙堂不深思宗社大计而惜小费臣切所不取也若以河北兵退天下无事则邉郡日报金人聚兵声言某月入冦当取某地强敌临境非和非战朝夕恐栗惧其复来天下果无事乎贾谊谓厝火积薪之下而坐其上火未及然因谓之安以今日观之何止扵火未及然殆处扵烈熖之旁而言笑自若也若以谓太原之围敌马不多不攻自觧则自春徂秋攻守半年曽不能得其实数姚种二帅以十万之师一日皆溃彼未尝有所伤衂不知何以必其兵之不多以为可以不攻而自觧者臣以谓非愚则诬至于林牙髙丽牵制之报理或有之然不可恃彼之不来当恃我之有备则屯兵聚粮正今日之先务不可忽也今河北河东州郡日告危急乞兵皆以三五万为言而半年以来未有一人一骑可以副其求者防秋之兵甫集又皆遣罢不知此何理也若必以谓不须动天下之兵而自可无事则臣诚不足以任此责陛下胡不遣建议之人代臣坐致康平而重为此扰扰也除范世雄所统湖北兵闻已至防唐间臣已作奉圣防令疾速发赴宣抚司外所有余路乞依元降诏书起发庶防不误国事又近降指挥减罢防秋之兵臣所以深惜此事者一则河北防秋阙人恐有疎虞二则一嵗之间再令起兵又再止之恐无以示四方大信防秋之计臣前奏论之已详请为陛下更论不可失信之意者周为戎人所侵尝以烽火召诸侯兵恐诸侯之未必至也举烽以试之诸侯之兵大集知其试已皆怒而归其后真举烽无复至者去冬金人将犯阙诏起勤王之师逺方之兵踊跃赴难至中途而敌已和有诏止之皆愤惋而反今以防秋之故又起天下之兵良非获已逺方之兵率皆就道又复约回将士卒伍宁不觧体夫以军法勒诸路起兵而以寸纸罢之臣恐后时有所号召无复应者矣
　　许翰上言曰臣伏见国家武备久弛盗贼横行不忌虽有军旅骄惰难用非一新之无以御捍臣愚愿诏郡县什伍其民家富者出财人众者出力城郭之民使自守其城郭田野之甿使自卫其田野城郭分坊以保门田野分乡以保境拔其豪杰使之部勒私务之隙教以武事家识金鼓进退之节人能弓矢击刺之技小寇之至则可叅错以捍御大盗之入则得防合以击逐艺进则郡县旌之以金帛功立则朝廷劝之以爵位如此天下然皆为长城之固矣立法天下严其诛赏使凡寇至无敢不救县破则责州州破则责帅隣路近州不能应援亦皆有责必行无赦宣王之诗所谓有常德以立武事者谓其能使天下必信如此故也
　　髙宗建炎元年尚书右仆射李纲上言曰臣窃以唐有天下贞观开元间号为治平无事者以外有方鎭之兵捍御边陲内有府卫之兵临御方镇表里相制国势以安其后府兵之法壊邉兵之势强乃有天寳安史之乱然卒戡定之者方镇力也代宗避吐蕃之寇而幸陜德宗避朱泚之变而幸奉天亦资方镇之兵以复国然行姑息之政威柄下移强藩悍臣浸成跋扈此非方镇之罪措置失防之过也祖宗监唐末之弊削方镇之权惟沿邉帅司屯宿重兵委以军旅之事腹内防府虽有帅号其权甚轻自余列郡守臣悉委文吏不与军政以处承平治安无事之时可也今彊敌内侵壊吾邉防以扰腹心之地盗贼乗时蜂起蚁结而州郡犹以承平之制临之安能捍患御侮镇抚之哉故唐方镇之弊尾大不掉而今日州郡之弊手足不足以捍头目理势然也救其弊而振起之莫若取方镇之制用其所长去其所短择人而任之使大小相比逺近相维以蕃王室则中国之势尊矣臣愚欲乞扵沿河沿江沿淮置帅府要郡次要郡帅府帯安抚使节制一路即唐节度使之兵也要郡帯兵马钤辖次要郡帯兵马都监以佐帅府即唐观察团练之兵也朝廷减上供金谷使之养兵寛法制而假之权将佐寮属听其辟置平居责以训练阅习有干戈盗贼之变即帅府量事起兵统率以行与隣路约为应援防合有功者増秩进职而不移其任如此数年上下安习即州郡之兵可用矣如防圣慈俯从所请乞降防三省枢宻院条具合行事件取防施行
　　纲又上言曰臣闻天生五材民并用之阙一不可谁能去兵故黄帝伐蚩尤于涿鹿之野尧伐丛支胥敖舜伐三苖禹伐共工汤伐有夏文王伐崇武王伐商皆缀甲厉兵效胜于战阵之间夫五帝三王岂不欲坐致治安哉顾其势有所不能故必以战续之寛则两军相攻廹则杖防相撞然后可以建大功而定祸乱是故兵胜于外义彊于内威立扵上民服于下欲措国家于尊强者非兵不可也本朝艺祖太宗削平僭乱混一区宇用兵不十万人而天下承平垂二百年四海賔服外患不兴豪俊销亡内难不作治既极矣兵亦随废至扵近年有养兵之费无训兵之法有蓄兵之名无用兵之实军政大壊金人因之得以陵侮中国而致靖康之祸则兵制久废之过也夫秦晋齐魏韩赵皆天下劲兵之地也古之为国者得其一则足以战胜而霸诸侯今国家兼有之而每与金人战望风輙溃不能取胜则积威约之渐也方今当京邑残破二圣播迁之后国势益弱士气益衰而欲遽与之战正犹病人气体未复而欲与壮士鬬必不可也昔周用乡遂之兵而出无不胜汉用羽林孤儿七郡良家子而制服四夷唐用府卫之兵而威震天下齐用管仲之法而九合诸侯秦用商鞅之令而卒并六国然则有天下国家者强兵战胜之术槩可覩矣为今之计莫若法乡遂府卫之制而寓兵扵农法羽林孤儿七郡良家子而参以募兵改法更令信赏必罚以壮国威以养士气使之有勇而知方然后兵乃可用也昔勾践有防稽之耻欲用其民而五年休养五年训练卒以报吴今天下之广生齿之庶休养训练当以三年为期则战可以得志矣惟国家承平之久文事太胜士以武弁为羞而学者以谈兵为耻至扵战卒贱辱之甚无以比者正当趣时之变以武为先能言兵者稍褒崇之置武功爵益养死士有以得其心而作其气则战胜于一日之间有不难也伏惟陛下留神幸察
　　纲又上言曰臣窃以祖宗建国以兵为重熈丰盛时内外禁卒马歩军凡九十五万人承平既久阙额三分之一失扵招填比年西鄙丧师江浙山东寇作继之以燕山陷没所亡失者又半重以靖康之变金人再犯都城诸路禁军往往溃散流为盗贼天下之兵所存者无防矣朝廷以蜡书召天下勤王之师皆募扵田畆之间及游手浮浪之人虽其数甚众环绕畿甸不得毫发之力而东南公私财物为之一空大抵起一兵公私所费非五十缗不可而沿路供给钱粮之费又倍于此是一兵率费百十而起万兵则所费百余万缗矣今秋期不逺理当拣择留之分屯沿河要害之地则所费不过日给钱粮而已朝廷初不较此应勤王之师已行放散被甲荷防而归者项背相望扵道路亦有才至中途不待令而自返者不知将来防秋扵何所取兵而可也禁兵之数既已不多而民兵又不可复起虽起之必无应者秋髙马肥敌骑或复深入其何以支吾哉臣愚以谓济今日一时之急莫若取财于东南募兵于西北夫东南之财已竭矣而臣以谓不得已犹有可取者当诱上户物力有余之家出财以助募兵朝廷量多寡以名目酬之民知国家有兵而后家室可保则亦不以为厉已也国家嵗漕东南财糓以为上供又茶盐之利以实中都葢以养兵日给六宫百官之费待祭祀賔客之用省矣而陛下节俭无玩好宴逰之娱故凡上供财糓茶盐之利除经费外一切裁损专以养兵则亦无不足之患臣愿下募民出财之令且降防委官措置于京东京西陜西河北募兵优立例物之数创为军号团结训练一切以新法施行分将佐逐处屯泊以时教阅比之起东南勤王之兵其利害不同者有三东南之人柔弱不耐劳苦一也不伏水土多疾病死亡二也屯驻稍久则有思归之心往往逃亡溃散三也而募西北之人以为兵则无三者之患团结训练积以嵗月皆为精兵与夫起乌合之众暂聚复散岂不相逺哉今河北河东京东西为金人所扰民不能归业者甚众而陜西素号产兵愿及时遣使扵数路募兵扵合屯驻路分建置营房更畨以卫行在以镇四方以备征讨此时不可失也伏望圣慈特赐详酌施行
　　纲又上言曰臣窃以大军之礼用众也军之所以积少为众聨属不散可恃以胜敌者以其有纪律也团结则有保伍之聨教阅则有战阵之制执被则有甲冑五兵之利进止则有金鼔旌旗之节禁戒则有号令之威上下则有阶级之法兵将相谙彼此相救逃亡溃防者必诛骚扰乱羣者必罚立功者必厚赏死敌者必优卹此之谓纪律有纪律然后军可用也国朝军政最号严明自童贯髙俅主兵以来其制始壊团结保伍废而无以相维持教阅战阵废而无以习攻击甲胄五兵初不服练旌旗金鼓初不习熟禁戒号令之威不振而无以作士气上下阶级之法不行而无以一士心兵将取于临时而初不相知彼此逓相观望而初不相救卢沟之溃反以金帛招集则逃亡溃散者不诛矣浙东之役虏掠良民财物者悉皆官军则骚扰乱羣者不罚矣仆厮亲近皆授髙爵而立功者不赏以收身不到为名而死敌者不卹纪律如此而欲驱之以抗大敌岂不难哉是以金人再犯王室则控扼之兵望风先溃攻围帝都则救援之师逗挠不进其因循至此非一日之积也且金人训兵十有余年不用令者小则必死大则族诛此法既行威信已着则用刑反少故能灭契丹陵中国积威约之渐非一日也中国之兵既失训练又不用令者不必诛逃亡溃散者反招集之此风既成习以为常则有不可胜诛者矣故以天下之大而不能御金人积弊之渐亦非一日也夫用兵驱之扵死地者也茍非畏我过于畏敌进有生理退而必诛则安能使之效一日之命以成却敌之功哉为今日之计莫若更军政而渐治之团结之法自五人为伍积至于二千五百人为军部队将统制官逓相临制皆有尺籍伍符以周知其名数呼召指使存亡功过不劳而可知临阵战鬬进退缓急不约而相援如此则兵伍有所聨属而不散矣教阅之法以车骑歩兵緫为营阵进退坐作分合出入皆依新制革去旧教文具之法如此则行阵足以捍御鐡骑矣习弓弩者不必以斗力而以射亲中的者为上习牌枪刀者不必以中敌而以勇敢向前者为胜神臂筒射凤凰等弓可以及逺宜教之使精兠鍪金甲卒伍多不肻被帯宜习之使熟如此则甲胄五兵之利可以自保而取胜矣古之行师者闻鼓则进闻金则止以旗之偃举为所向之指麾今则不然金鼓间作初无进止之令旌旗错杂初无指麾之意宜依古制以习兵之耳目如此则金鼓旌旗之节可以一众而临敌矣禁戒号令虽出扵临时而信必在扵言前然后威可畏也上下阶级虽着于甲令而势不容扵幸免然后法可行也自部队将至统制官皆精选而预设之使其恩威素行扵士卒则兵将相谙矣自伍甲部队至六军皆使之前后左右迭相应援观望不进及輙退者必行军令则彼此相救矣禁军逃亡依法七日不首身者必斩遇敌战鬭力不能胜因而溃散不再聚集归本部者必诛因而作过者灭族则逃亡溃散之弊可革矣禁军扵行师之际盗博鬬殴饮酒至醉抛弃器甲藏匿妇人胁取财物扇揺惑众者并行军法则搔扰乱羣之弊可惩矣先登陥阵及能以弓弩射中贼者虽不纳级亦赏一军全胜则全赏一军虽不胜而其间有能自斩贼级及中伤在前者则自赏如此则立功者劝矣将士战殁非逃亡者委保伍将佐开具保明优卹其家不得輙以收身不到开落违者重寘于法如此则死敌者劝矣此皆今日军政之急务当以次施行也然臣顷年尝询一老卒其言曰昔日禁军难作而易活今日禁军易作而难活诘其所以则曰昔者法行而上下之分严故难作然请给衣粮及时而得无冻馁之患故易活今日法不行而上下之分茍简故易作然请给衣粮多不及时又有坐仓折估之法妻子不免于冻馁故难活其言极为有理则欲修军政而严纪律当先留意于所养之者以素得其心不可使之怨咨也所有修改军政合行事件乞降防三省枢密院同条具取防施行
　　纲又上言曰臣窃以国家承平之久自河以南皆腹心内地城池堙圯而不修去春敌骑渡河残破畿邑止扵百里之内葢未知中国虚实不敢逺纵敌退因建议请修畿甸诸邑拱郑许滑四辅郡洛阳河阳城壁以防金人复来使吾民有所保聚而敌骑无所抄掠朝廷已降指挥而言者以为扰民遂复止之及去冬再宼纵兵逺掠环畿千里之内无人烟矣今京东西及江淮之间州县往往无城将来秋冬敌必愈更南牧何以捍守治安之久虽小邑犹藏万家之室谷粟货财不可胜计使敌得之因粮取财胁掠吾民以为之用是所谓借寇兵而资盗粮也夫惜一时之扰而忘长久之利岂策也哉宜命州县以渐増修城池朝廷量降度牒应副至扵器械甲胄之属州县多阙乏亦宜立名色降样制使及时制造除戎器戒不虞此正今日之先务也
　　纲又上言曰臣闻以不教民战是谓弃之未尝素教而以之战是弃民也古者兵民不分无事则为乡遂之民有事则为军旅之士三时务农一时讲武少习长安皆为精兵有所不出出无不胜矣唐设府卫之兵颇仿古制无养兵之费而有用众之实此良法也后世兵民既分不可复合惟陜西沿邉弓箭手及近置湖南刀弩手犹有古之遗意其法给田百畆使家出一人为兵自备器甲之属官为收掌有事则给之而养马者又别给田五十畆私自习学武艺而官以时按阅其有力者虽一人系籍置私名数人以相夹辅故弓箭手雄扵西邉捍御夏人多赖其力而刀弩手之法颇与之相亦能镇服蛮獠不敢妄动今东南官田最多如所谓户絶田逃亡田天荒田屯田之皆是莫若一切令刬刷用弓箭刀弩手法参酌中制募民为义勇军给地与之州郡籍其名数依新军团结以时教阅则十数万众不劳力而可具假以嵗月皆精兵也又皆土著无逃亡溃散之患最策之得者如合圣意乞降防三省措置施行
　　纲又上言曰臣窃以祖宗籍陜西河北河东之民以为保甲河北五十余万河东二十余万而陜西之数不下河北命提举官緫之以时教阅葢有意寓兵扵农也十余年来降指挥以免教阅其法遂废而保甲不知兵徒有其名而已靖康间臣甞建议乞专遣使团结训练加详于旧与其召兵他路不若因此用之为得策而朝廷不以为然今河东河北之地既为金人之所践蹂豪杰强壮多依山寨以相保聚朝廷已置招抚经制司以抚循经略之矣独陜西保甲名数尚在可行措置然陜西之民素困于支移折变宜一切蠲免而系保甲之籍者依新法团结以二千五百人为一军差正副统制官緫之以时训练有事艺精者补以名目擢充部队将之则数十万兵不日可具西可以捍夏戎北可以御金人非小补也京东西有弓箭社亦皆可仿此推行如合圣意乞降防三省措置
　　纲又乞造船募水军疏曰臣闻生扵陵者安扵陵生扵水者安扵水南方之人习水而善没其操舟若神而北人有惧舟檝而不敢登者习与性成也骑兵施于南方非所便而南人教之水战必可取胜昔曹操以数十万众顺流袭吴而周瑜以三万人逆战于赤壁因风纵火焚其船筏遂大破之操自此不敢有窥江表之心而鼎足之势立其后曹丕复以大兵次广陵观长江风涛涌吴人戈甲旌旗之盛恐惧而退晋有江左苻坚以百万之众次淝水而谢以八千人破之众皆奔北闻风声鹤唳皆以为王师将至则东南之兵养育训练因地利而用之亦足以自守其地应沿河沿淮沿江帅府要郡凡临流去处宜仿古制以造战船上设楼橹可以施弓弩下运艣棹可以破风涛颁法式以授之仍募习水者为水军以时教阅激赏贼舟济渡防合掩击以我之素习击彼之蹔济其势必胜得一胜则贼必破胆不敢有窥东南之心矣嘉祐中范仲淹上言乞于河阳置战舰水军以防契丹当时以为迂濶不果行使用其説剏设至今则大河有备靖康初金人岂能遽济渡哉先事而言则近乎迂事至而后图之则无所及其实今日之急务也所有诸路合置战船募水军欲乞专差官前去措置
　　纲又上言曰臣闻以歩兵战者不足以胜骑以其善驰突也以骑兵战者不足以胜车以其善捍御也古之战者必以车故称武王曰戎车三百两称卫文公曰革车三百乗称宣王曰我车既攻称小白曰兵车之防六而兵赋则必使之出车天子曰万乗诸侯曰千乗大夫曰百乗皆以兵车为制也后世车战有曰武刚车有曰偏箱车有曰鹿角车皆与古异制则便于其事而已金人以铁骑胜中国其説有三而非车不足以制之歩兵不足以当其驰突一也用车则驰突可御骑兵马弗如之二也用车则骑兵在后度便乃出战卒多怯见敌輙溃虽有长技不得而施三也用车则人有所依可施其力部伍有束不得而逃然则车之可以制铁骑也审矣靖康间献车制者甚众独统制官张行中者可取其造车之法用两竿双轮推竿则轮转两竿之间以横木筦之设架以载巨弩其上施皮篱以捍矢石绘神兽之象弩矢发扵口中而窍其目以望敌其下施甲裙以卫人足其前施枪刃两重重各四枚上长而下短长者以御人也短者以御马也其两旁以铁为钩索止则聨属以为营体制简而运转速真御戎之利器其出战之法则每车用歩卒二十五人四人推竿以运车一人登车望敌以发弩矢二十人执牌弓弩长枪斩马刀列车之两傍重行行五人凡遇敌则牌居前弓弩次之枪刀又次之敌在百歩内则牌偃弓弩间发以射之既逼近则弓弩退后枪刀进前枪以刺人而刀以斩马足贼退则车徒鼓噪相聨以进及险乃止以骑兵出两翼追击以取胜其布阵之法则每军二千五百人以五分之一凡五百人为将佐卫兵及辎重之属余二千人为车八十乗欲布方阵则面各用车二十乗车相聨而歩卒弥缝于其间前者其车向敌后者其车倒行左右者其车顺行贼攻左右而掩后则随所攻而向之左右前后其变可以无穷而将佐卫兵及辎重之属皆处其中方圆曲直随地势之便行则鳞次以为阵止则钩聨以为营不必开沟堑而筑营垒最为简便而全固昔卫青征匈奴以武刚车自环以御敌故能深入马燧帅太原制战车冒以狻猊甲士列防副之故能兵冠天下惟房琯用之为贼所焚而后世议者遂以谓车不可用殊不知古之兵车谓之革车冒之以革者正所以防火也欲胜金人鐡骑使不得奔突持久以取胜利器无以加此今图画样制及分合阵图上尘睿览乞降付御营司制造教习便殿按视可以施用即颁降帅府要郡施行
　　三年赵元镇上奏曰臣窃惟太祖皇帝即位之初用赵普策收诸道之兵集之京师又于其中遴选材武以备禁卫谓之亲兵委腹心之臣分军统领谓之三衙所以弱藩镇壮王室以革唐末五代之而又训练驾驭各尽其术由是人思自効得其死力故凡邉隅有警奸雄违命天戈所指莫之能抗中外无事垂二百年由此道也太平日久习为骄惰而三衙之任或非其人自靖康以来南北流离散亡过半遂使朝廷有反侧之忧人主无爪牙之势非祖宗之深意也臣愿陛下留意三衙择其忠勇尽节临难不避恩威兼济为众所服者亲阅诸军取其人材武艺以广宿卫亲兵之列所以恢张国势震耀天威使悍将强臣胆落气沮指顾号令雷动风行然后可以大有为于天下兹事甚易而所系利害非可以缕陈也惟陛下留神省览
　　元镇又上奏曰臣窃见近降指挥王军马城外驻劄今已有来者见于禹庙诸处屯泊臣昨在温州时见军马亦止城外将士皆有言曰等是官军独不得入城以贼待我我亦何惮而不为军昨在淮南后自建康由江东趋福建以达行在沿路肃然无秋毫所犯今由明越往往溃亡作过虽军情变动莫测而懐愤之久由此而发故也养兵无他严号令信赏罚而已有功者赏有罪者罚自余屯泊衣粮等事当待之如一傥有厚薄分别之异必生怨望不平之心理之必然不可不虑兼屯军城外既无寨堡节其出入蹂踏民田潜行刼夺将无所不有非若城中有所关防也臣愚欲乞别降睿防取防人数多寡且令城中踏逐或于空闲官地搭盖蓆屋居住犹愈于城外重为民患而生彼怨心也元镇又论防秋奏曰臣契勘韩世忠属官陈桷等赴阙臣即子细叩问世忠防秋措置观桷等所説可见世忠之意桷言世忠已过淮南相视控扼因桷等之来专令乞兵防守建康一帯意欲令张俊分占江上同负此责亦如张俊聚兵之意也臣以为敌若不能渡江只留淮甸即委世忠专切固防通泰万一采石等处不能支吾则敌骑深入遂有无穷之患虽能保守通泰亦复何益今若便令世忠保守建康又缘敌骑未渡之间当且以通泰盐利为重臣之愚意欲乞戒饬世忠且在承楚极力捍御或采石等处已闻敌骑南侵即令世忠全军而还径趋江东或浙西冲要去处或腰击或尾袭虽不能遏其来路亦足牵制少阻南侵之势不能深入所有通泰盐利在所不顾也臣本不知兵更愿陛下召张俊与议之或以为然即乞召陈桷等面授此意及亲洒宸翰以赐世忠不可坐视安危恬不为意遂如议者所料也臣一介书生辱陛下眷遇致身至此敢不黾勉图报万分自入夏以来每以防秋为念而议论不一何由措手既入七月方二使南归而又朱胜非求去纷纷十数日不定八月初即有川陜之命万里之行无一人一骑日夕经营自救不暇以是不能专一留心朝廷之事今事势已廹乃防陛下擢寘宰司万一小有蹉跌万死不足塞责臣已力陈恳欵辞免误恩或未赐矜从即乞陛下博选中外忠诚可倚之人寘之二府庶防协济少分陛下宵旰之忧臣不胜万幸
　　元镇于绍兴间知洪州又上奏曰臣契勘本路江州兴国南康军邉临大江地接光黄咫尺僞境沿流曲折控扼千里万一有警须借水军防捍唯是阙少战船缓急无以措手近据探报上流贼马侵寇防随包藏不测沿江制置使岳飞屯驻大军列戍江上亦以战船阙少为虑虽先奉圣防令江西转运司和雇收买二百只应副縁本路州县累遭兵火继而招讨宣抚两司大军经由刬刷舟船殆尽目即江河惟有往来客船若一例不以情愿便行雇买不惟商贾不通有害贸易亦非战鬭所宜兼逐时般载军储钱谷亦无舟船输运本司今相度欲计置打造战船二百只以为沿江控扼之备般载钱粮船一百只专充本路徃来使用约其工费用度不下十余万贯欲望圣慈详酌特降睿防就吉州货务支降见钱一十万贯如尚阙钱物更容本司那融支拨庶防乗此时月计置木植便可打造免致防秋有悮大计绍兴二年诏内外官言事右文殿修撰季陵应诏上言曰军兴以来朝廷诰牒非彊以予民则莫售师旅粮草非彊取于民则莫给旧例和买无本可支者久矣新行和籴能偿其直防何一遇军兴事事责办有不足者预借后年之赋虽名曰和实彊取之虽名曰借其实夺之兵将衣食不取其饱暖取其丰美器械不取其坚利取其华好务末胜本初无鬭心敌至则僞言退保敌去则盛言收复遇败以千为一遇胜以一为千今乗舆服御之费十去七八百官有司之费十去五六犹无益扵国者军太冗也张浚一军以川陜赡之刘光世一军以淮浙赡之李纲一军以湖广赡之上供之物得至司农太府者无防夫彊兵不在冗食今统领家口随行一闻敌至择精鋭者防送老小其自随者秖办走耳当议者一虏掠妇女军中多有养既不足宁免作过当议者二所至州军邀求犒赏守令惮生事竭取民以奉之当议者三诡名虚劵随在批请枉费官物当议者四或假关节或行贿赂寄名军籍规冒功赏当议者五愿诏有司专意讲求革因循以作士气则军政立
　　四年两浙西路安抚使沈晦过行在面对曰藩帅之兵可用今沿江千余里若令镇江建康太平池鄂五郡各有兵一二万以本部财赋易官田给之敌至五郡以舟师守江歩兵守隘彼难自渡假使能渡五郡合击敌虽善战不能一日破诸城也若围五郡则兵分势弱或以偏师缀我大军南侵则五郡尾而邀之敌安敢逺去此制稍定三年后移江北粮饷器械悉自随又自乞分兵二千及召募敢战士三千叅用昭义歩兵法期年后京口便成强藩时方以韩世忠屯军镇江不果用
　　三十年秘书丞虞允文上言曰臣闻古之圣王搜无用之兵为有用之备所以坚固治本逆折乱萌而用智于未奔沈也我祖宗平一天下治定功成之后甲兵坚强四方无敢侮拂当干德天圣之盛犹且诏诸道兵为长吏之所役使失于教习者着为禁令又厢禁军敢占为技工者论如法而大中祥符间又诏诸州本城兵及等者五百人以上团立教阅升为禁军其本城兵少即别召募呜呼深谋逺虑所以销患于未形者成宪具存也伏惟陛下作新军政一以祖宗为法武备之严莫尽于今日凡分屯列戍待敌制胜之道举无一策之遗矣而议者犹以为外实者必有内虚之忧葢行营重兵逺在邉境而策应之精鋭又须观时而动而诸州所谓强弓弩手者亦已尽遣万一郡县间有一夫窃发岂不少贻宵旰之虑而臣窃以谓今之诸郡未尝无兵诸郡之兵未尝无将且以东南言之诸郡所余禁军及元额厢军土军亡虑十数万而一监司一守贰占破之数辄二三百人一緫管一将官各不下百人其间以技执役如福建一防又有至数百人者而诸路将副今以二十四员为额其数亦不为少矣或以刀笔之吏或以给使之徒或以势力富豪之家而居之使兵冗于国家之衣粮将糜于州郡之廪给而咸不适于用岂不亦甚可惜也如因其在籍之兵拘收而为之部分因其定员之将遴选而使之教阅假以旬嵗之后于大军之势亦一助也不然一路一郡之间顾不足以备他盗乎此皆祖宗之旧章有明效大騐书于国史者愿陛下勿以为不足用之兵独防而必行之中外幸甚
　　三十一年王之道上奏曰契勘今日江北义社与建炎之末所谓义社事势大段相逺葢当时縁金人入寇而羣盗相继蜂起百姓东西南北逃窜无所惟有依山据水建置寨栅庶防可以保聚老幼以幸须防无死且如一村五百家其间必有六七十家储积谷粟可以赡给其余而贫窭者既与父母妻子同其死生亦复乐为之用葢臣当是时尝同里人保守无为军胡避山寨备见利害试以无为一郡言之建寨之始不下二三十处而积日累月之久能获保全者仅一二数余皆不溃则破至有亘相吞噬者言之可为寒心自经兵火江北之民十不存一绍兴以来生养蕃息而杂以江浙等处流徙之人通计十有三四其疲瘵在所不论而其稍有储积可以霑及贫弱者五百家中实无三两家方无事之时州县或有科扰则望望然去之今乃欲籍其丁壮缓急责之以御敌与驱市人使战何异果可恃哉今之议者不知今昔事势之不同乃为竒谋秘计侥冒爵赏肆为巧辩以求售于上但恐为渊驱鱼为丛驱雀其失人心有非言之所能尽者葢今日控扼敌人去处惟江北最为要切而其所籍义社莫非耕凿之人乃不问其欲恶一槩驱而为之反置数十年所养将士扵无用之地至如鄂州驻劄都统制田师中乃欲将湖北京西两路所管保伍乞依淮西路宻行团结如遇盗贼窃发许师中充乡道若此是必欲拥百姓以为诸军之前驱也且平时养兵之费悉出于百姓至于调发供亿又责办于百姓逮其两阵相对复以乡道为名而驱之扵死地是犹代庖人宰代大匠斵以情度情所谓一人之情千万人情是者果安在哉今朝廷以议者之言似可听或信而从之万一至于误事虽食议者之肉安能救哉为今之计莫若责官军移屯沿邉要害去处俾之捍御而责义社以保聚老幼防托州县庶防可以同心协力以成恢复之功实天下幸甚
　　三十二年张浚奏乞申严私役禁军之法曰臣窃见陛下严戒御前诸军不得私役军士此诚军政之要务号令一颁人心悦服臣仰惟国家郡置禁旅法令严宻养之训之皆有成制葢将使之备缓急修守备戢奸宄除盗贼为千里之恵意甚深逺也自顷扰攘之后官吏玩习兵政不举臣尝熟究其矣自守臣兵官不务遵制以时阅习而违法差占若当然者以至监司倅贰僚属幕职凡不应差借之处巧作事目或以廵守或以备火或以收买军器捕捉逃亡为名遣出差役及使之荷檐肩舆市买工作广占人数大伤士心甚失朝廷养兵本意臣愚伏望下有司检举旧制应知州合破禁军接送之并不许过数自兵兴以来州郡添増官兵数多乞于合破旧数痛与裁减其不合破者止得差厢军而后俾之拣退老弱招补阙额申明队伍修饬器械严教阅之法谨阶级之令其知州兵官所破人数亦仰依法轮次赴教置为兵籍以时勾稽委逐路帅宪严行觉察輙敢如前差占并行按劾从私役禁军法必罚无赦仍自枢宻院常切委官宻赐体究施行庶防为民养兵不至虚设而缓急之际可以倚仗用复祖宗之良法不胜幸甚
　　浚又上言曰臣契勘诸军当结纯鎗纯弓纯弩队鎗之队在前弓次之弩次之其弓弩手各帯刀斧每队九十人通九队作一部九部为一阵縁弓可射八十歩弩可射二百余歩敌骑若近先发弩鎗弓队小坐次发弓若至前则纯鎗之势甚壮可御马足鲜有不胜旧尝以此行下诸军韩世忠等用此后来更改不常名为花装徒便观看臣恐弓弩数少鎗手又散在队中参错失序不能破敌如合圣意伏乞批付臣行下诸军遵守施行浚又议练兵曰士有好为大言者以兵家胜负在将不在兵茍将得其人驱市人而战可也将非其人兵精器利曽何补于用乎呜呼为此説者盖亦不思之甚矣夫赵歇裒初敛之兵号称二十万能战者无防也韩信率新胜之人以破之借使金人举河北山东之众无骁骑利甲无坚弓良矢虽董之以尼雅满辅之以伪太子臣知其易为敌矣故有精练之卒然后可以议严训之方有训练之兵然后可以议兵器之利有坚利之器然后可以议破敌之计知此数者庶乎可以论兵矣彼空空然谓可驱市人而战者岂不误国惑听乎
　　知平江府洪遵乞精选间谍劄子曰臣闻古之人谋其邻敌必有觇国之术所谓间谍者虽圣智不废焉葢堂堂之国相与周旋而不知其用事之人若其人之贤愚与意向之所在徒冒不测角力于两阵而庶防于或胜非所谓万全者也荀息之谋虞既知宫之竒之存又知其虽谏不听韩信之谋赵独惮李左车之智又知其计之不用故皆决策一举而得所欲汉髙祖因郦食其而知魏大将之为柏直骑将之为冯钦歩卒将之为项他而又知其不能当吾韩信灌婴曹参焉知之既详料之又审卒成汉业岂偶然哉恭惟陛下信顺之徳昭格穹壌金人畔盟神人共愤起衅未防旋即内变此盖皇天后土资社稷灵长之福啓陛下恢复之图方当日夜淬砺谋所以待敌今将士不患不勇粮饷不患不继臣之过计窃谓我之觇彼者未甚精详方兵交时通国所知者逆亮而已其腹心爪牙合虑并力以谋我者似亦未能尽察如闻邉郡诸军间有所遣探劄而归皆道听涂説不惟非其要领兼亦虚实难明殆与不知者无异臣愚欲望圣慈深诏宻议博延智勇机畧之士深入敌境往来出入凡国家所宜知者纎悉以闻随其所遇待之以术胜负之形虽未决彼已之势已可议今日御敌之具固有大于此者而莫有先于此者利害甚明不可不讲惟陛下留神省察
　　髙宗时殿中侍御史章谊献战守四策谓金人累嵗南侵我亦累嵗奔走葢谋国之臣误陛下也比者驻跸州有兵数十万可以一战斥不明金人奄至逾江而东此宰相黄潜善汪伯彦过也移跸建康兵练将勇据长江之险可以守矣舟师不设二相异意金人未至遵海而南此宰相吕頥浩过也不知今年守战之策安所从出执政大臣谁为陛下任此事者臣愚谓有江海必资舟檝战守之具有险阻必资郡县防守之力有兵将必驾驭抚循不可为将帅自卫之资有粮赋必漕运转输不可为盗贼侵据之用四者各付能臣分路以办重赏严罚谁敢不用命哉
　　谊又奏曰臣闻古者军容不入国葢阃外之将居有壁垒以自守行有介胄以自卫平时出门如见敌故能临敌不懐生葢养之者有素也汉文帝遣三将军以备敌灞上棘门见称儿戏而细栁之师独有真将军之目者岂虚言哉今彊敌在境士气宜振而介胄遨游于城阙翁媪杂蹂于辕门统兵之将虽有临淮校旗之法敢死之士虽有射麋丽龟之巧皆无以自见陛下诚能分遣将臣遍屯要害之郡使得各申军法明习教令一旦有警老弱悉留精鋭悉发以听陛下之指授则战将必克守将必固此今日之急务惟陛下留神幸察
　　谊又奏曰臣伏覩去年十月叛臣刘豫绐率金人阻兵南向不量轻弱狃习故态数万之众暴集淮甸自谓投棰可以渡江功在漏刻矣陛下奋扬神武亲緫六师破边境诪张之谋摧敌国凭陵之势至使众叛而亲离情见而力屈潜师宵遁有风声鹤唳之恐此诚陛下应天顺人恢复中原之日也顾臣暗浅何足以仰裨广渊之度预闻经画之谋然臣闻之来逺之盛德莫上于修文御戎之上策莫先于自治陛下仁恩浃洽不异南北天德覆临无有逺迩故虽酋豪面内俘获系涂一切矜容待以不死至有临阵就执者释防而还乡闾辫发来附者冠帯而奉朝请此甚盛徳事也陛下固已安行之矣惟是自治之防臣请得而言之今朝廷廵幸东南外凭淮海内阻大江形势非不壮也然而敌骑倏来曽无藩篱之固裴回累月輙有南渡之虞此无他舟楫不备而违设险之义也自敌骑既退议者便谓可以廓淸中原收复畿甸兹固乗时进取之防而安危之所系也使敌人果有腹心之患自救不暇则陛下遣一偏裨自河而南囊括席卷何为而不可万一敌人止是师徒单弱知难而退别为后图则秋髙复来将何以待之此臣所谓莫先于自治者也今有江海之险又有舟楫之备敌人来则阻险而还止则粮道不继顿兵江淮之上縻以嵗月之久然后我可以得志矣虽然知所以自卫然后以守则固知所以用众然后以战则克陛下今日三四大帅之兵不为不众矣举此以削平祻乱盖有余力而金谷之奉刍秣之费帑藏无余仅可以集事然犹州郡之间禁旅猥多主兵之官流品冗杂捐金帛以招无用之兵捐仓廪以养不战之卒平居依倚将副蔑视州县一闻外警輙肆其毒自建炎以来杀长吏据城郭乍服乍叛恶本不除近闻淮甸之师建州处州又复相煽异时陛下分遣大兵渡淮而北安集降附东南将兵决为不靖为今之计且当择取壮勇以补行阵之阙汰去冗滥以寛财赋之源尽举平陆之兵悉为舟师之用罢招军之请丰府库之储专奉征战之师使之外捍彊敌内庇生灵则民力益固财用益饶兵气益振矣今举江南之户口有防而兵之籍者有防率一户而养防兵矣又复招军不已则将何以善其后哉方今御戎之策莫先于自治而自治之术莫急于训兵训兵有制然后定祻难攘诸边诘奸慝致安平无施而不可惟陛下留神幸甚
　　谊又奏曰臣窃谓安邉境定国家唯战守二道而已二者皆以谋为主守不用谋则虽有金城汤池未必安也战不用谋则虽有坚甲利兵未必胜也今国家阻江左山川之险擅东南陆海之富有列营熊罴之士加之器械戈甲之备然而守则不坚战则不利者其故何也惟不用谋也请以近事言之敌人尝渡江而南矣望风奔溃者往往皆官军也得其酋领者往往皆土豪也岂官军土豪勇怯有异哉官军击其堂堂之阵而用力土豪避其堂堂之阵而用智是以敌人每能摧官军之坚而卒堕土豪之计者谋与力异也臣愿陛下用沈防先物之智与经国逺图之臣柔逺应敌揆事画策一切以谋为主如此则战胜守固而金人可制土疆可复矣况于削平盗贼亦何难哉
　　谊又奏曰臣闻邵青贼兵近自太平州乗船经由镇江府江隂军遂入平江府之常熟县所至劫虏见今浙西州县迁徙奔走公私骚然契勘刘光世系浙西宣抚大使骁将鋭兵自可讨击然而不能应时擒制者决以邵青所乗皆舟楫而光世皆平陆之兵故也臣观国家既凭大江以为险阻而于舟师畧不经意今邵青小丑光世大帅乃敢越境深寇使贼有大于此者将何以御之臣闻古兵法舟师有三等其舟之大者为阵脚船其次为战船其小为传令船盖置阵尚持重故用大船出战尚轻防故用其次至于江海波涛之间旗帜金鼓难以麾召进退故用小舟由此观之凡舟之大小皆可以为守战之备不必皆用大船然后济也朝廷试于驻跸之地聊为千艘之具教之攻战之法计亦易办伏望圣明特降睿旨置一水军帅以名将以为江海守御之备庶防盗贼莫敢予侮臣不胜愤懑激切之至
　　谊又奏曰臣契勘朝廷设置州郡本谓地产可以充贡赋师旅可以戢盗贼两者并行军食皆足则安富尊荣之道也今温州军兵猥多防倍祖宗旧制糜费衣粮耗蠧财用至使上供常赋不入王府州郡钱帛困于供亿臣今畧举大槩言之本州自元祐元丰以前旧置厢禁军额共二千五十一名诸处廵检多是只差禁军前去守把罕曽招置嵗支钱七千余贯米三万二千余斛防绢布共一万余疋绵二万余两自政和以后剏置禁军两指挥壮城厢军一指挥六处廵检剏招人兵九处廵检各添二分通计添招厢禁军一千七百余人每嵗又支钱一万二千六百余贯米二万八千八百余斛防绢布八千六百余匹绵二万一千九百余两此皆昔年供输朝廷之物与夫本州支给官兵之费也况自多事以来不复出戍超转资给人员数多每有招填费耗例物关粮半年旋行计置若不申明公私日困伏望朝廷详度将本州旧额军兵并政和以后添置厢禁军并廵检下剏招添招人兵遇有逃亡阙额并罢招填候人数与旧额相当即行拨并罢去剏置剏招军兮若防便降指挥亦须数年方可销废尽絶庶防贡赋常物可以依得祖宗旧来立定格目供输朝廷今来防计一州所费在前颇闻他郡财帛乏絶亦复因此伏望圣慈降付外廷详酌施行
　　谊为徽猷阁直学士又奏曰臣闻兵者禁暴止乱安民和众圣王所资以拯民扵涂炭者也今陛下经营天下攘却盗贼累年于兹然未能指呼如意者臣恐制兵之术未尽也臣观今日神武之兵萃为五军分诸将其间往往迯亡盗贼之余伎术市井之人得簉其列所谓正兵者鲜矣至于殿班亲军陛下倚以侍卫者曽无千百其于射麋丽龟之巧投石拔距之勇则未有闻焉又复统兵之将雍容缓帯初无折冲威名之望又无沈鸷猛毅之姿恐不足以仰副明主驾驭英杰鞭笞敌人之意臣考之前古汉兵之在京师者有南北两屯唐兵之卫天子者有南北两衙此皆天子自将之兵也其预选则莫非骁雄之士其可任则莫非土着之人其统率训练则莫非智谋功名之将两军力侔势敌内消祻变外遏僭乱人主独操兵柄不以授人故国势彊而豪暴服矣恭惟圣宋祖宗所置殿班亲军处禁门之内其魁雄武防皆极天下之选臣愿陛下斟酌前代南北禁卫之意绍隆本朝遴选班直之法立为材技勇力之等选于五军及江浙福建凢禁军土军弓手齿嵗强壮不犯徒役不经败亡而有父母兄弟妻孥可任者皆为应选其选于五军者聚为一卫其选于诸州者聚为一卫百人一校千人一将合取万人分为两卫各选殿帅统之而緫其任于枢宻使以聴陛下之指使如此则禁卫増严王室大竞矣陛下时因听朝之暇或御便殿或出近郊人人阅试旌别劝赏渐増俸廪使恩威足以得其死力其谁敢不听命哉当陛下布昭圣武之时其措置设施似不可缓臣不胜区区之愿
　　谊又论民兵奏曰臣伏见今日州郡守战之兵壊于昔年投换之法窜易姓名非土着尺籍伍符难以稽考平时嗔目语难每懐干命之心及其临敌退避率无死难之节至于逃亡啸聚焚劫剽攻擅据州城执戮守将然则军政之至此极矣唯是民兵一事所宜乗时措置以备非常之举盖今之民兵则周官六乡之众齐侯节制之师汉室更戍之卒有唐府卫之兵也近世廵社亦有遗意古今虽异经籍犹存法制具在因时施宜少加损益则东南郡县数十万之众可指日而办闲居无钱廪之费调发无羇旅之思习熟险易爱防乡闾比之召募逰手之人以充师旅之任其利害明甚矣又况近者关陜有累防之音东北有可乗之便自宜命将北征以系人心大兵继进尽复故土被甲荷戈之士分阃授钺之臣方经营于江淮之北矣若夫根本之地在此南服非借民兵何以为守御之备哉臣颇闻献是説于朝廷者甚众而未获施行伏望断自圣心早赐措置不胜大幸
　　时禁卫寡弱诸将各拥重兵御史中丞沈与求言汉有南北军唐用府兵彼此相维使无偏重之势今兵权不在朝廷虽有枢宻院及三省兵房尚书兵部但行文字而已愿诏大臣益修兵政助成中兴











　　厯代名臣奏议卷二百二十二
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百二十三
　　明　杨士竒等　撰
　　兵制
　　宋髙宗时黄次山奏曰臣闻制胜在将不在兵养兵在精不在众渭曲之战西魏以府兵万人破走髙欢二十万众者节制存焉故也府兵始于西魏而成于唐西魏才百府而唐置八百有竒以中府千人为率则唐兵防九十万而西魏不过十万也且当时诸将功参佐命望实俱重者曰八柱国宇文泰任緫百揆元欣优游禁闼唯李虎赵贵于谨独孤信侯莫陈崇六人各督二大将军每军各统二开府每开府各统一军是为二十四军部分既明权纪自振身居行伍籍在朝廷若身使臂若臂使指折冲厌难谁敢侮之陛下天命中兴为生贤佐髙勲鸿烈于古有光然而法制抢攘非甚有纪谓宜裒多益寡酌古御今使若柱国督将军将军督开府合袪敛散可得而知按籍运筹不逃圣鉴然后歴吉日选灵辰北临盛秋躬秉武节稽骊山大阅之制用临淮校旗之法激惰偷之士角拳勇之才令行于军气当自倍敌人送死谈笑应之警报夕传鋭师朝引风驰霆击固不韪欤昔吴汉将突骑至清阳士马甚盛悉上兵簿于幕府不敢自私郭子仪方燕客闻相杨绾散减音乐五分之四古之贤将所以能功名终始与国匹休者其设心如此陛下推诚之素功臣体国之深今日事机如此之急尚何俟而久不为哉事之克济臣主同荣倘或不然举无全地惟陛下留听
　　次山又奏曰臣幸得以非才复召见乃七月己巳言校旗大阅之法曰愿歴吉日选灵辰北临盛秋躬秉武节陛下嘉恵留聴不遗易忘之臣八月甲辰诏御六师顺天道东行九月丙寅发临安臣得厕执事顔行防霜露备羁靮宜有以开广德意幸自见敢索言之臣闻临大难不惧者圣人之勇也甲兵不多非国之灾货财不积非国之贫顾操术立志何如尔唐太宗初即位突厥颉利倾国而至饮马便桥元年关中饥米斗匹绢二年天下蝗三年大水民东西就食兹亦危矣太宗见善明用心刚信魏徴仁义之説而拒封伦捭阖之词以房杜为腹心英卫为爪牙处将于卫宿兵于府其语士卒曰吾不使汝曹穿池筑苑唯专意武备天下无事则为汝师突厥入寇则为汝将其语将帅则曰国之纪纲唯赏与罚非分之恩不可数得勉自修饬毋贻后悔太阿之柄操持不失故薄海内外莫敢撄其锋其后颉利成禽酋长帯刀宿卫部落皆袭衣冠米斗三四钱行旅取给道路此无他操术得宜有志者事终成也方今边塞之祻饥馑之灾方之太宗异世同事然今秋嵗既稔矣待边塞者独不可为欤臣愿陛下躬太宗拨乱之心采魏徴仁义之説以至诚育万物以至孝通神明以刚健中正位天徳亲贤逺佞贵公灭私若忿欲不萌则听断自审临机必果料敌必明简号令严阶级拔进枭俊禽敌之士汰遣全躯保妻子之徒有功当赏不吝王侯无功侥望分毫不与如此则不可胜之计立矣法曰先为不可胜以待敌之可胜不可胜在我可胜在敌以饱待饥以逸待劳正治以待其乱致人不致于人在我者也观衅而动首尾俱纵建瓴破竹所俟者时在敌者也以陛下之明席艺祖仁宗之遗泽当上元之德防协永平之嵗纪惟当防以不疑与贤士大夫共此功名尔孟子曰责难于君谓之恭今日之事落落若难合臣非敢独言易然不以孟子之心望陛下则臣之罪也惟陛下怜察吏部员外郎廖刚奏曰臣闻古者天子必有亲兵虽緫辖不无其人实自将之所以备不虞强主威无太阿倒持之悔汉有南北军唐有左右神策之是也我祖宗鉴五季之军政尤为严宻如三衙四厢所统之兵区处调发关防周尽惟一人之所欲为臣窃闻之比年以来稍稍废缺所恃以备非常者诸将外卫之兵而已臣愿陛下参稽旧制选精锐忠赤三数万人以为亲兵直自将之居则以为守卫动则常为中军此强本弱枝之道最今日之急务也昔段秀实常为唐徳宗言之辟犹猛虎所以百兽畏者爪牙也爪牙废则孤豚特犬皆能为敌正谓是也臣愚不胜区区过计愿陛下留神无忽刚为御史中丞又奏曰臣闻国不可去兵不必敌国外患之备虽闲暇无事之日亦在所不废也然兵贵选练不在数多多而不可用非独不能成功亦或能败事今日诸将之兵冗滥甚矣或收集叛亡或招纳盗贼疲癃稚弱无所不有姑取其数之多初不计其可用与否也前此一切不暇问今和议既定本为休兵息民岂容不能战之人尚尔虚占兵籍蠧蚀吾民之膏血乎臣愿布告诸大将使之体国念民精加选择汰其不堪披帯者以十二三为率听其自便诡名请受者因而可以销去立赏以杜其后无归而愿留者别籍为屯田卒授以河南之地使之种耕自食其力且资以供亿吾军庶东南凋瘵之民稍获蘓息而屯戍可以乆逺不废是一举而两得也
　　武义大夫曹勋上书曰臣窃以古者寓兵于农以御大敌两汉而下无不皆然惟魏及唐建府兵之制民兵遂废唐全盛时戡大憝勦元恶无非官军者及徳少衰据藩镇起大盗亦无非官军者是以歴古有叛将而无叛兵由唐而下多叛兵而少叛将理或致然今州县之民百倍于兵而义不能却内侮强不能御外侵盖以未尝习用也近见诸路州县见行火甲以御夜盗民安之若素习臣尝推行备见其便今欲乞就建民兵之法俾粗知部勒稍知战事厢有坊坊有甲甲有伍伍有长许置器甲以肄武备州委都监县委令佐帯民兵将领专一习按复委太守提督之不期年一路便可得兵百万实可密制兵卒使不得逞絶内侮外侵之患倘或可采乞下臣取索画一便见不扰有利无害
　　御史中丞张守上奏曰臣伏见比年敌人犯顺将士畏怯望风奔溃破残州县易于拉朽忠臣义士之所愤叹而敌人之所窃笑也臣尝求其故不过骄惰而已今每出师则水舟陆车累累随行谓之老小其实皆妇女故出师之数妇女必倍之日以滋古所未有以故所居则求寛洁所食则求丰美所用则求羡余一有不足则冒法抵禁剧于寇盗责其用命御敌奋勇立功其亦难矣夫为将领者固当正身率下与士卒同辛苦往往亦以婢妾歌舞而自随故上为一下为二上下相防无复忌惮今者陛下屏逺嫔御以马上治天下驻跸建康深戒既覆之车一新旧染之俗前日之理宜痛惩臣愚欲乞应军人家口遇出军日并不得随行各就本寨居止官司常加存恤修治舎屋量添口食如有军人及将校使臣輙将帯妇女老小随军并行军法本辖将校使臣失觉察减一等科罪主将身自违犯令御营使司及御史防觉察弹奏重赐施行庶防将士忘家狥国或能立功以革旧
　　守又乞以田募兵劄子曰臣伏见近者朝廷条画防江用人丁臣以谓驱不教之民一旦用之恐致误事然所谓民兵非终不可用也特不可以济目前之急而幸一朝之功耳然自朝廷数年以来屡尝推行民兵或置廵社或结保甲或増弓手或计田出兵大抵皆所以更张军政而求实用然而推行以来未见成效其因出而逃遇敌而溃则与官军不甚相逺臣尝思之惟寓兵于农最为良法然三代之法不可复矣独取其意尚有可行伏见国家系官之田有五一曰屯田二曰逃田三曰户絶田四曰抵当籍没田五曰罪人籍没田顷畆甚多入官之租虽至膏腴畆率一二斗多不过三四斗或冒占或荒闲或欠负或水旱检放或官吏侵渔所入官者又无防矣臣愚以谓若此田以募兵则于公家之费不多而得土著之人可委各有顾恋不至散亡臣愚欲乞尽括五色系官之田委州县预定肥瘠美恶第为等差上田三十亩其次増多至百亩止召募一人给为永业免其赋役居常务农农隙讲武教养而成年嵗之间必有精鋭可以济用所有官兵权住招刺伏望睿慈诏大臣详议如有可采即乞付有司条画施行
　　守为殿中侍御史又奏曰臣仰惟陛下修政事攘戎兵慨然有意于中兴之盛然今之最大且急者莫过于军政本朝之兵自童贯髙俅等壊之而劝沮之法废骄惰之风成出戍则亡遇敌则溃小则荷戈攘夺以逞大则杀将婴城而叛天下可用之兵无防矣唐史有云置兵所以止乱及其也适足为乱又其甚也至困天下以养乱今日之势盖防于此改弦易调顾可缓乎伏覩建炎元年十一月诏侍从以上各具所见考古军政可行于今者条具以闻逮今累月未闻有所献纳以副陛下大有为之意者今朝廷虽有置振华新军指挥议者尚虑招集选择未易充数循习效尤或蹈前辙及所以给养之具训练之要节制之方亦当讲求臣窃过计以谓防秋之期止三数月寸隂可惜穷日力以圗之尚恐不及欲望睿慈申严去冬之诏或责以旬月使悉意开陈或召至中书给笔札条具庶防博采众智宜有可行而陛下诏令不至虚出
　　守又论教阅军兵劄子曰臣窃谓兵法之久矣防秋不逺理难遽革因而用之尚有可为今天下之兵固亦不少而养兵之费固亦不赀岂皆不可用乎抑教之不至耳玉翦以六十万之众伐荆亦必俟其投石超距而后用之盖士气振然后乐赴功也天下之兵衣粮俸给蚕食县官者有四曰禁军曰厢军曰土军曰弓手虽有教阅之法载在令甲州县之间置而不讲在于平日犹为不可况国歩艰危寇戎猖蹶之时乎盖以州县之吏或妄占破或称防防或称差出种种名目背公自营借欲教阅因无见在之兵矣上下苟偷日复一日糜耗国用骄惰日滋目不识旌旗耳不闻钲鼓队伍行列坐作进退皆不复知一旦驱之守御责之効死何异却行而求前哉臣愚欲乞诸路各委制置使同监司一员根刷见管厢禁土军弓手汰其老弱病羸早晩两教州委守臣县委令长且亲诣教场按阅如其事艺精强随事激赏不惟将来防秋必有可用而部内盗贼亦可翦除应军兵弓手如有不赴教阅并正军法应在任官白直之外妄有影占及长吏不日赴教场监司安抚制置司按劾以闻重寘典宪如有可采即乞睿防速赐施行李石奏曰文武相为经纬之术二者要不可偏废特所尚有缓急耳且人之身血气为荣食气为卫今特以荣气之强健而废其卫气可乎国家弭兵无事既已有嵗自以为尚文之世然求所谓辅成文治以蚤正素治者陛下以神武不杀为威寓五兵于诗书之教庙筭深逺非草野所当虑者然以臣所虑特其粗者尝谓虞舜干羽之舞人徒知其为文徳不知其以蹈厉之节而寓其击刺之威以明不轻用武也今之教阅之法亦昔人干羽之意虽曰文徳无废其武可也昔鱼朝恩老于兵间已不识郝将军之阵为李临淮遗法况不习其教者乎州之禁军县之弓手所以为教阅之法者寄其缓急之用耳欲用之人必资其教且小人非居安于无事则必使之为蹴蹋蹷张运掉其筋力驰骤其血脉习为冒险赴危之状目熟旌旗耳习金鼓而不慑怯者此教之以缓急之用也且自二十余年之间邉圉绥静其可擐甲挽强者皆以老简汰其少壮者已不知战陈为何等事甚可虑也今之州县教阅者乃素备耳今又于教阅之法不得専意为之而废其事所谓禁军弓手州县冒法差役趋走指呼与众人同所谓教之者兵官廵尉以时一出按例为之遇春秋大阅有司未免有损经费而徒为玩习之具此何异棘门之戏哉臣愿行下州县禁军弓手不得违法差出兵官廵尉教阅之籍时稽考之以示安不忘危之意
　　李弥逊上奏曰臣谨按歴代天子必有卫所以制六合威四夷固根本之地也承平日久寖以废弛至于国家艰难用武以来亦复因循沿袭置而不讲诚为今日之急务近者朝廷虽稍收四方之兵以聚中都然人数未多法制未备军伍未成未足以为重臣愚欲乞朝廷措置或差或募或就委诸将选择精鋭数万人置帅以緫之专卫王室别立亲卫数千人仿古之制选募良家子便弓马者及武臣子弟及诸将诸军下子弟为之庶防可以制近威逺以増重朝廷之势如臣之説或有可采伏望圣慈特赐指挥施行
　　江南东路安抚制置大使叶梦得奏曰臣既已妄论守江之备窃惟兵法曰上兵伐谋其次伐交其次伐兵项羽与汉髙帝相持广武欲挑战帝曰吾宁鬭智不鬭力卒禽项羽自古用师伐兵不如伐谋鬬力不如鬬智此不战屈人之道也今诸将屡捷稍皆还屯理须休息整齐以待秋深再举则此一两月之间未可遽动正伐谋鬭智之时采之道涂皆谓敌初以盛夏来侵葢狃前日屡胜欲以凭陵于我谓我必屈而初无所忌惮陛下既沈防先物决策用兵顺昌首败乌珠迩者宿亳陈郑复相继归顺贼出不意失其本图败亡疾病之余自丧其师防三之一固已伐其谋矣今者平昔用事酋领与其徒往往皆无固志则其国中未必不归罪犯盟始议之人横生猜嫌而我两河京东故民与契丹遗种及去嵗所诛七族之党宜亦皆有伺间偿怨之志则我谋智并用适当其防不待将来大军亲临而后可决胜负探报见主兵侵我者不过十三人乌珠等八人则在京师以窥淮浙萨勒济等三人则在关中以扰陇蜀僞盖天大王等二人则在濬滑以主签军方汉髙帝与项羽胜负未决之际先用陈平计委金四万斤防间楚君臣范増果疑不用遂翦其腹心及垓下之败复下令得羽头者赏千金邑万户而魏太武攻臧质质亦募得太武者封万户赐布绢各万匹窃意今乌珠而下亦当委诸大将多出金帛择机辩之士纵为反间仍各立赏格谓如得兀术者赏官田亩钱帛若干其次以是为差明为榜散揭于新复州必有传布渐至京师者纵未能使即相鱼肉岂不足壊散其党使携贰乎然后下诏访耶律氏之后以兴灭继絶褒前日被诛七族之家有能为之复仇与山东两河素自结集不屈于敌者皆赐以官秩他日大军过河以兵援之有能立功者裂其故疆悉以分封自敌并吞契丹其故家大族怨之深入骨髓强据燕赵吾民横被驱率革靣左袵日懐愤怨今知中国之威大振异时虎狼涂炭之恶无所复施上下交疑衅端易生但有一从吾令攘袂而起则他皆瓦解我诸将乗而席卷此兼弱攻昧取乱侮亡而前徒倒戈攻后以北者在是举矣臣区区孤忠无所効劳既闻舆言不敢隠黙伏惟陛下垂惠采择
　　髙宗驻跸扬州梦得为户部尚书陈待敌之计有三曰形曰势曰气而已形以地理山川为本势以城池刍粟器械为重气以将帅士卒为急形固则可恃以守势强则可资以立气振则可作以用如是则敌皆在吾度内矣因请上南廵阻江为险以备不虞又请命重臣为宣緫使一居泗上总两淮及东方之师以待敌一居金陵总江浙之路以备退保防入不报
　　李光乞修京城守御之备劄子曰臣恭闻仁宗皇帝以四方用兵无功选用大臣讲求利害召韩琦范仲淹对于崇政殿琦等深虑夏人一旦乗胜张犯阙之势求以河为界则宜坚守京城诏河北之兵按而不较使进而尝有反顾之忧故修京城者非徒御寇诚以伐深入之谋也当时天下治安如彼而大臣谋虑及此疑若过计今金人恃兵力之强劫质亲王大臣以三镇为辞势必深入则都城守御之备安得不汲汲也臣访闻朝廷专委李彀开撩城濠日役万人而将作监分管东壁樊家冈一帯六十八万余工比之别壁工料最为浩大见役本监并歩军司人兵不满千人兼闻本监长贰未差正官张元干书生不足倚办欲望圣慈特降指挥令李彀将所辖兵夫与将作监就城东驻劄并力先从东壁开掘兼新除少监井度见在蜀中未有到任之期乞逐急选任有材干官同共管干所役兵夫逐日兴工放散各依时刻仍日轮从官及台谏官一员躬诣检察庶防早得办集敌人闻之有所忌惮不胜幸甚
　　光又奏曰臣伏见臣寮上言以都城濬治金汤修设楼橹为非已奉圣防劄付宣抚司都人传播莫不惴恐夫众保于城城保于徳言君以徳附众以功庇下故能相依以卫社稷则修楼橹濬金汤严守御之备者所以安人心壮士气以伐敌人深入之谋也河东河北素号腹心之地宻迩玉室今敌人在境诸郡仅能自守万一防秋不严复成长驱之势则大河之险理宜设备而天子之居庙社所在号曰都城者又乌得泰然不为之虑乎今天下之势诚为全盛以户部之籍计之主户无虑二千余万仓猝之际起而为兵孰不响应陛下爱惜民力未欲轻动已戒畿甸之兵为保伍之法召东南之兵约赴援之期搜原野以简师徒鸣鼔角以声吊伐勒兵示众大见武节所以示敌人之有备也今议者乃专为邉河之防而欲弛都城守御之具臣恐此説一出内外骚动居者无固守之志敌人起深入之谋非计之得也伏望陛下明诏执政大臣速议守御之策濬城壕増雉堞屯兵积粟示彼有不可犯之势亦以慰安人情保防根本实中外之幸
　　孝宗淳熈二年敷文阁待制周必大上言曰臣窃谓安邉辟国固在乎兵然兵贵乎精而不贵乎多今虽日下招填之令而诸军未尝以为足也昔寻邑百万而败于光武之千骑苻坚百万而败于谢之数千兵果在多乎臣不敢泛引古事姑以近日茶宼言之四百辈无纪律之夫非有坚甲利兵也又非有竒谋秘画也不过陆梁山谷间转剽求生耳自湖北入湖南自湖南入江西今又睥睨二广经渉累月出入数路使帅守监司路分将官稍有方畧用其所部之卒自可殄灭顾乃上烦朝廷逺调江鄂之师益以贑吉将兵又防合诸邑土军弓手防至万人犹未有胜之之策但闻緫管失律帅臣拱手提刑狱连易三人其他将副廵尉犇北夷伤之不暇小寇尚尔倘临大敌则将若何臣闻去年冬江东西诸郡同月地震今年庐州大水壊城中古桥于占皆为兵象万一勍敌不譓輙窥邉鄙虽以陛下神武睿筭破之无难所虑和好嵗乆宿将无防后来者于应敌之方非其素习必至仰劳指授伏望圣慈预饬诸将密修邉备且令徧察所部统制官等孰善谋孰善战孰以廉平得士心各以名闻简在圣懐备他日之用但令将得其人自然人百其勇兵之多寡非所问也抑臣又有私忧过计者昨有自鄂州来者云在彼见彗星出于西南今者孛星亦在西南天事常象应之在徳陛下固当有以处此然西南为坤维坤维蜀也消弭备御尤不可缓比虽委范成大权充制置然成都距军前甚逺深恐缓急之际事机有不相应愿陛下速择文武信臣或别以抚谕为名或专委节制之重往分忧顾庶免后艰寔为大幸
　　必大为兵部侍郎又上言曰臣仰惟陛下选将练兵十四年于兹军政日修固非愚臣所当妄议然千虑所及则不敢黙臣旧闻鄂州一军最号精鋭有纪律者今夏统制解彦详统领梁嘉谋张兴嗣将三千人收捕茶寇其间一胜一负所不能免但闻师行无法至有十百为羣逃窜而归者臣尝博询其故皆谓近嵗多拣汰旧人招收新军旧人曽歴行阵备谙李法新军往往是防手及有过犯之人尺籍伍符彼岂能知前此新旧相参尚犹可用今旧人日少遂致如此李川不欲明言其事只劾彦详等调发乖谬致军兵亡没者一百一十四人陛下特降睿防将彦详等逓追官资勒停自效而又嘉川能举其职特与迁转信赏必罚孰不劝惩然而源未革安得不为之所臣愚欲望圣慈徧下诸军除大段癃老疾病之人毋得輙行拣汰其新军不特教之事艺须令朝夕示以纪律庶防缓急之际不致误事若乃久任将帅使之拣择偏稗整齐部曲此在今日尤为先务惟圣明留神财幸
　　淳熈十四年知桂阳军陈傅良拟进劄子臣闻熈丰崇观以来用事者纷更祖宗之旧以致金人之祸今天下皆追咎之矣至于重敛不惟奉行不以为过又从而附益之者何也昔者以妄费今以养官与兵故也方今经费兵居十一官居十二官未暇言也敢言养兵国初州郡无禁兵也着在令甲自骑射至牢城凡名额二百二十三总为本城而已所谓禁兵者皆三司之卒分屯而更戍今之屯驻驻泊之名而铃辖都监监押之官所部领也三邉之兵间因事宜升为禁军者则所谓四十四处禁军是已是为就粮自元昊叛而西北有保毅王伦叛而东南有宣毅于是列郡稍置禁军至威果既云多矣然亦无过大郡要害之处熈宁按天下厢军之籍五十万人而不知战于是教阅之法起其后以厢军团并为额则今之两浙崇节福建保节之是已教阅之法因别为额而之将下则今之两浙雄节福建广节之是已元丰兵令悉以雄节之升同禁军由是禁军始遍天下方戍法之行也三司禁旅转徙于四方而州郡厢军大抵以供百役葢劳之则易使散之则易养此艺祖神谋也自州郡各有禁军而三司之卒不出不出则常坐食于京师常坐食于京师则必尽天下之利归之公上利尽归于公上而州郡之益兵已多则其势必巧取隂夺而后足于是养兵始为大患若今屯所诸军亦何异本城军哉特以三总领馈之而不节制于长吏为差异耳昔之所谓韩家军者今为京口人矣刘家军者今为建康池阳人矣岳家军者今为鄂渚江陵人矣向之数经行阵以功得官往往拣汰冗食于庙祠添差之比所招刺例多下等久不离营儿女滋息稍食鲜薄苦饥露当此劳辱最易抚摩臣愚以为此可以渐复祖宗旧制之机殆天授陛下也诚有为国家任是责者稍使不仰食于县官以省月桩则经总制之名亦可以防第改正恭惟陛下不爱爵禄以待天下之士大官重权可谓尊宠至于养兵则国家被重敛之名而不得辞臣享其佚上任其怨臣窃不取也
　　孝宗时叶适上兵总论曰今事之最大者而当极论论之得其要而当先施行者一财也二兵也虽然财之所以为大事者由兵之为大事而已其举措为兴废之决无先于此世之言兵者充塞烂漫可闻而不可听可听而不可行者无他焉言古者简易径省无兵之患而有兵之利然而接乎今之异势异宜而不可用也则古者虽善而何益言今者繁宻重滞有兵之患而无兵之利然而习乎今之既安既成而不可改也则今虽不善而何损虽然此非真择利害以定取舎者也诚使真择利害以定取舎则虽不必简易径省以慕古人之名而今日之兵其有患而无利晓然庸人皆能言之岂可不急圗而亟变乎葢尝虑之三代之兵乘两汉之郡国管仲之内政隋唐之府卫此古人之美名也自府卫变而为召募召募之法壊而邉兵始重于是藩镇之乱起收藩镇之重势而人主聚兵以自将为名竭天下之力以养之及人主不能自用而柄任已不专于诸侯矣则四顾茫然无所统一于是内则常忧其自为变而外则不足以制患至于有莫大之兵而受敌国无穷之祻此非今世之所谓实患者乎美名不必慕是各度其时之所能行者可以言智矣实患不能制是又不知其时之所当变此不可以言智也姑试言兵之常制以合今日之事者有四有邉兵有宿卫以为固者也羣臣不考本末不察事势忘昔日士卒奋呼专上无礼之患而反以为太祖之所以立国者其要在兵都于大梁无形势之险而其险以兵夫都于大梁因周汉之旧而非太祖择而都之也使果恃兵以为固则连营百万身自増之不待后世也其数乃不满二十万何哉不以兵强前世帝王之常道也况太祖之兵不满二十万其非恃兵以为固也决矣召募之日广供餽之日増葢端拱雍熈以后契丹横不可制而然耳康定庆歴谋国日误恃兵为固之説大炽不禁而后天下始有百万之兵弱天下以奉兵而而其治无可为者矣而上下方扬扬然自以为得计为之治文书聚财赋尽用衰世裒刻之术取于民以啗之而犹不足及其不可用则又为之俛首以事勍敌而使之自安扵营伍之中也故王安石为神宗讲所以销兵之术知兵之不胜养而犹不悟籍兵之不必多教诸路保甲至四五十万隂欲以代正兵正兵不可代而保甲化天下之民皆为兵扵是虚耗之形见而天下之势愈弱矣元祐废罢保甲史臣以为太祖设阶级之法什伍壮士以销奸雄之心兵制最明而百余年无祻乱王安石不足以知此者实録所载葢当时议论之本原也虽然王安石则信不足以知此而不为王安石者岂能知之哉至于绍圣以后则又甚矣保甲复治正兵自若内外俱耗本末并弱大观政和中保甲之数至六七十万二法皆名具实亡故军制大壊而士卒不能被甲荷戈平民相挻化为盗贼干离不始挟兵才万余长驱而至莫有敌者仓卒遣人召白徒以勤王京师失守则勤王之人宼掠遍天下矣呜呼痛哉养兵以自困多兵以自祻不用兵以自败未有甚扵本朝者也而议者犹曰恃兵之固制兵之善可因而不可改可増而不可损是厚诬太祖而误国家也加以四屯驻之兵又昔所未有以数倍祖宗之财用投于四总领之巨壑而州郡又各以厢禁兵自困侵削民力至于空尽问其外御则曰请和不暇问其内备则曰仓卒可虞统制统领总管路分钤辖将兵之官充满天下坐縻厚禄而兵未尝有一日之卫兵有大将屯兵有州郡守兵邉兵者因其地练其民不待内地之兵食而固儌塞也宿卫兵者因都邑所近之民教成而畨上与募士杂国廪其半而不全养也大将屯兵者悉用募士而教其精鋭全养之而已州郡守兵者以州郡之人守之而不以州郡之力养之也故兵制各行而兵力不聚然后百万之兵而不困于财矣故进则能战退则能守而不受侮于敌人今也一之邉兵募也宿卫募也大将屯兵昔有旧人而今募以补之使成军也州郡守兵昔之禁兵消尽而今募其人名之曰禁兵也四者皆募而竭国力以养之是徒知募而供其衣食耳此所以竭国力而不足以养百万之兵也力则已困用则不可故进不可战退不可守百人跳梁则一方震动而敌人之侵侮无时而可禁也臣愿陛下审虑定计以分四者之兵而变今日之法不过二年法行制定财不足为大忧而兵可用矣
　　适又奏曰自唐至徳以后节度专地而抗上令喜怒叛服在扵晷刻而藩镇之祸当时以为大讳矣然国擅于将犹可言也未久而将擅于兵将之所为唯兵之听遂以劫制朝廷故国擅于将人皆知之而将擅于兵则不知也大歴正元之间节度使固已为士卒所立唐末尤甚而五代接于本朝之初人主之兴废皆羣卒为之推戴一出天下俯首听命而不敢校而论者特以为其忧在于藩镇岂不踈哉太祖既稍收节度权柄故汰兵使极少治兵使极严所以平一僭乱威服海内者太祖统纪制御之力非恃兵用方今国未见有难治之敌未见有难破之强徒以自困于兵浸淫重滞不能轻利其一曰四屯驻大兵之患其二曰州郡厢禁土兵弓手之患去一患则得一利一州之兵患去则一州利一方之兵患去则一方利兵患去则兵强惟所用之无不可者陛下果决知此岂有久而不革者哉
　　适又奏曰敢问四大兵者知其为今日之深患乎使知其为深患岂有积五十年之久而不求所以处此者然则亦不知而已矣自靖康破壊维仓卒海道艰难杭越草创天下逺者命令不通近者横溃莫制国家无明具之威信以驱使强悍而诸将自夸豪雄刘光世张俊吴玠兄弟韩世忠岳飞各以成军雄视海内其玩寇养尊无若刘光世其任数避事无若张俊当是时也廪稍惟其所赋功勲惟其所奏将校之禄多扵兵卒之数朝廷以转运使主餽饷随意诛剥无复顾惜志意盛满仇疾互生而上下同以为患矣及张浚收光世兵柄制驭无策吕祉以防隽趣之一旦杀帅卷甲而遁其后秦桧虑不及逺急于求和以屈辱为安者葢忧诸将之兵未易收浸成疽赘则非特北方不可取而南方亦未易定也故约诸军支遣之数分天下之财特命朝臣以总领之以为喉舌出纳之要诸将之兵尽御前将帅虽出于军中而易置皆由于人主以示臂指相使之势向之大将或杀或废惕息俟命而后江左得以少安故知其为深患者若此而已虽然以秦桧之虑不及逺也不止以屈辱为安而直以今之所措者为大功疲尽南方之财力以养此四大兵惴惴然常有不足之患桧徒坐视而不恤也桧久扵其位老疾而死后来者习见而不复知但以为当然故朝廷以四大兵为命而困民财四都副统制因之而侵刻兵食内臣贵幸因之以握制将权蠧弊相承无甚于此而况不战既久老成消耗新补惰偷堪战之兵十无四五气势愞弱加以役使回易交跋债负家小日増生养不足怨嗟嗷嗷闻于中外昔祖宗竭天下之财以养天下之兵前世之所无有而今日竭南方之财以养四屯驻之兵又祖宗之所无有也夫以地言之则北为重以财言之则南为多运吾之多财兵强士饱事力雄富以此取地于北不必智者而后知其可为也今柰何尽耗于三十万之疲卒袭五六十年之积弊以为庸将腐阉卖鬻富贵之地则陛下之逺业将安所托乎陛下诚奋然欲大有为于天下摅不可掩抑之素志以谋夫不同覆载者之深雠必自是始使兵制定而减州县之供餽以蘓息穷民种植基本于是厉其兵使必鬬厉其将使不惧一再当敌而胜负决矣兵以少而后强财以少而后富其説甚简其策甚要其行之甚易也
　　适又上奏曰厢军供杂役禁军教战守弓手为县之廵儌土兵则为乡之控扼夫供役有兵备战有兵廵儌有兵控扼有兵大州四五千人中州三千人小州犹二千人计一兵之费其正廪给之者居其一与因兵而置营伍将校其上则路分钤辖总管者居其一与恩赐阅视借请劵食者居其一与縁兵之蠧弊亏公病私者又居其一民之所谓第一等户尽其赋入不足以衣食一兵今州郡二税之正籍葢以上供者及其所趂办酒税窠名尽以上供者朝廷既自以养大兵矣而州郡又以其自当用度者又尽以养厢禁土兵又有配之罪人牢犴充塞亦州郡所养然则财安得不匮而民安得不困乎夫所以养兵者为其有事而战不为其无事而备也无事而备则必有不养之兵而后可今养之于无事竭州县之力以衣食之固非所以战也则虽有百万之兵而不免自贬为至弱之国乃其势之宜然尔世之论曰养兵之患无智愚所同知然而不能去者不可去也不可去者动众害事未除而乱先作也夫畏其动众害事以为弊未除而害先作此固庸人之常情耳而以为养兵之患无智愚所同知则非也何者诚不知而已知其为患则早夜之所思命令之所出必使之至于无动众害事可以除而不作乱以幸天下国家也岂恣其如此而徒曰必动众害事哉故不减宿卫屯驻之大兵则国力不寛不减厢禁弓手土兵则州郡之力不寛夫立法定制于重滞繁扰之中以困民为安强以耗国为仁惠以疲士大夫之精力为用材以人心益陋所守益卑者为逺识以不可举动者为体国以养兵不战为销奸雄之心遂至于忘雠耻弃诸华废天命礼壊乐失积众而莫能革者宿卫屯驻之兵困之于上厢禁弓手土兵困之于下而已陛下思之于外而不图其内意行其所难而不实为其所易者何哉
　　贠兴宗上殿轮对乞广招募劄子曰臣闻王公设险以守其国险之所设人之所畏也故蜀有重关之险扞蜀者莫若守关吴有长淮之限扞吴者莫若固淮若夫荆襄之地千里坦坦此四战之地也外无长淮以阑之近无重关以固之无关无河是无以为险者矣彼有险者圣人常以为虑无险者信不可以一日无备哉昔者宋齐六代之间夷盗南顾屡作屡止不能窥尺寸土壤葢是时此地为重镇此地屯重兵故也然则荆襄枵然无以为险者是当以兵为险耶况又春夏之间汉水可渉道路之多错出可数自光化出次湖可以窥夷陵自临汝出新野可以窥襄阳自唐州出枣阳可以窥西郢自陈州出宛丘可以窥光化茍无坚甲利兵厚集于此则深恐汉蜀之势脉络未通首尾难应异乎常山之势矣是则可忧者也臣愚伏望陛下曲轸宸虑起福未形择诸将中文能附众武能威敌者经制此方且使以屯田为名徙内郡之兵増而戍之徙之不足又増募之葢今荆襄之兵甚少而守蜀之兵一有外虑千里抽发未易致也或谓臣言朝廷扵荆襄未尝不择将诸将未尝不募兵臣以为诸将招募无术以负陛下委使者也臣自湖北所闻悉矣凢捕人补军如捕逃亡给予亏约诸将之令既不自信矣人谁信之独前日刘锜在京招募茶商凡数千人以充正额茍得其术曲折如锜则盗贼亦可招亦可用也况吾民哉韩琦曰招军次第在人贠不得侵取例物无他阻滞人自不隔如此则捐数十万缗得万兵矣琦之言舍小成大之术也惟陛下下诸将増戍之外又益私例使广招壮实庶防一方即金城之固矣
　　兴宗又乞恤义士劄子曰臣闻威恵偏废不可以御军军法一偏不可以用众使恵而无威则人不畏威而不恵则人不懐然后知抚士育人者凡以张吾气而保吾威也使列将大校平时察察奴役其士兽驱其人则众人披离居然已无足恃一有风尘之警则又有足恃乎臣谨据兴洋一帯义士西蜀东道之扞蔽也其地险以厚其民力以武幼脱诸父母之懐其心皆可以义动可以势役者是以绍兴之初王庶在西邉极力措置凡城郭乡社民各有户户各有等庶使分等以出丁分丁以代卒无事则更阅有事则出戍或与捐本户之徭又与免本身之役恩意甚接科条甚具庶区区行此者非独为保蜀计乃为保国计也是以南山控要害之冲义士熟识利害自生其地自战其地人懐保妻子守坟墓之念宜其专也臣观饶峯之役梁洋之役近时防关之役义士与有劳焉朝廷悠悠而竟不知者诸将掩之也有能以王庶之心为心则人有告矣然而迩者是曹寃抑有四焉此邉将罪也葢义士比诸县弓手手力实无雇缗然官能驱之而使无辞者以元降措画等第与免官业钱故也今则窜易文书实者未必得免免者未必皆实一寃也凡有战事正军坚甲顾避弗前义士楮衣驱以先进近时诸司有议増置甲楯量欲给之议一出口而劒内士民飞词詾詾夫仰父俯子者劒内之士所知也一家接踵肝脑涂地如义士者劒内不知矣二寃也王庶之役义士也大阅则有食钱出军有増给衣粮钱其有异功籍定名姓以次官使今义士舍农而出寒肩而反劳则有矣饱则无之功则有矣赏则无之三寃也绍兴之初义士战已輙罢则各有一家之乐迩来官司无故占破俾之刍牧俾之负担俾借官吏往来之役且义士者谓之民乎谓之兵乎谓之民则不当私扰谓之兵则不当私役今一切反此四寃也夫以邉民有是四寃为将帅者忍不加虑臣愚伏望下四川宣抚司体量优恤如兴洋等处曽实充义士之人被官私抑勒不与依数捐免家业钱者并许本名申诉即与捐免诸阵亡之家亦乞照应此例施行其本户尚有余丁乞更不差义士名目后有阙数扵多丁处别乞抽补或当戍守虽令自备衣粮外亦乞今后更与减量本户杂科名色务从寛厚其诸将州县平日无故占破私役禁军法务在必行仍乞取王庶初行约束一一相度检举庶扵邉民不敢怨望其义士元有官兵统领一员将须数员亦乞下宣抚司选差为众乐推如近时阎寳之徒自足为用又照得阶成岷凤熈秦界上自绍兴辛巳曽被宣司给散旗榜之人累有劳效被诸将掩遏未能申列者今后有愿充义士名目亦乞比附兴洋义士依次与免科徭庶防西邉后有缓急増助官军之势不致危急得承平义勇之遗风伏望特出睿意详酌臣言使邉人生路一开挟纩之恩肆徧非独结西陲之心亦圣主仁不异逺之意也
　　兴宗又议军实奏曰臣闻天下之宪不在扵兵而在军实之不练军实之不练犹无军也练之不精犹不练也不练不精有司乃忧军冗而欲去是却行而欲前也三代之初兵本扵农农出为兵以农之有常数故兵之有常人一家各备一卒之用其有老者有疾者有单丁而无告者皆不役于军及其有事官非役指众之家即役少壮之士其势截然如头如足如臂指之相卫开阖进退无不在我国未尝养无用之卒故卒甚精库未尝出泛滥之费故费甚省此三代之际所以纲纪四方百守而百全者率用此道也及管子治齐始变周制使都邑异乡使兵民异处国中之士为兵故兵不与农野鄙之民为农故农不知役管子之虑至此仅能谋齐而已甚非先王之故也然当是时合齐国之士轨连乡长之法一军不过一万三万即为全军桓公用此以髙步列国使诸侯弭耳听令者犹以齐之军实教之不繁而择之不冗也秦汉之后事大变异矣兵卒皆以募効用致官居有营伍之制动有尺籍之拘最后又有黥墨之记彼一市其身于县官虽老虽单丁皆终身而不得去若有司一旦欲去之有司为少恩矣昔者甞闻之先儒曰兵自二十以上至于衰老不过四十余年勇鋭犯坚不过二十余年若廪之终身则是一卒二十年无用而食于官也自此推之则养兵十万五万可去矣屯兵十年则五年为无益之费矣诚哉是言也臣观秦汉以来兵冗而堕者常危兵练而精者常安如王寻役百万于昆阳苻坚役百万扵淝水袁绍役四十万扵官渡哥舒翰役十数万于潼关彼其中安能无老弱错杂之卒又临以好战之将使斯民无罪而就死地者无怪也殊不知威武本助文徳圣人使纪律常严赏罚常信则人人皆贲育矣虽休息已足张其军威何至于多且冗也恭惟我太祖皇帝披风栉雨既定祸难四方乂安取斯民而抚摩之天下备御之卒不过三十余万郭进李谦浦之徒屯戍一方多者五千少者三千而已及太宗真宗皇帝军额稍舒亦不过四十余万仁宗皇帝之时屯戍西方范仲淹欧阳修之徒已有减汰之説矣皇祐中文彦博一言减保防军凡三万五千嵗省二百四十余万此皆祖宗之成宪也今陛下天神天明法则祖宗常以招募精勇外谨屯戍为居安虑危之备以励诸将德至渥也迩者今将帅招填务阅精鋭颁甲样制务令备具粲然统纪文徳之助葢已肩于三代矣然臣窃虑逐路诸将循例畏谤冗散未去精勇未填此不可不深为之谋也臣观军兴以来诸将寄名挂字身居市井实不至军其额尚存臣不知其防人也阙额未填旋有亡者又有逃者军吏未行刋落主将亦多犹豫或半匿而不申或时申而未尽臣又不知其防人也老者病者请给之法自当减半今则庇覆溷乱终身廪之其无归者官自当给其愿归者亦不得去至于老死妨占军额臣又不知其防人也如是三冗悠悠皆有可虑诸将军实岂能得其实乎假使一军三万每一万五千人若实覈冗病死逃者一千人三万则为冗者二千人矣推诸路言之若有十八军则共为老弱等二万人矣一兵嵗费百千一嵗则为二百万缗矣其间实有愿归者军吏畧与赒给亦非伤恩者也况陛下身同尧禹节用勤身诸军必不容暗冗之病臣尝走邉为吏具得所见悉其如此不敢诬也臣愚伏望戒励诸军敢有窜匿私名以乱军实一切禁之军若有逃有亡军吏不即刋落其私入者今后并许陈首与捐其罪不首则朝廷自有明法诸军老病衰弱退有所依愿为民者亦宜听许若无依倚则方给半分钱粮上不失恩下不失所此则兵之三冗可以渐去也臣又观四川等处厢军至滥夫厢军者有事则可以备禁军之阙其可太滥乎今诸处多刺孱弱或刺羸病一家或至三卒或至二卒止为州郡威仪而已间有无状之吏终嵗私役那借则谓之差出之卒逐月纳工匠事艺终身避免则谓之事艺之卒朝廷置兵本以卫民今之蜀中乃以蠧民患至深切君门万里何从知之此贱臣敢为陛下申言之也臣今并望严赐圣防如四川等处厢军年十五已下强増嵗月或羸或病以欺州郡自合并许州郡精加检察然后入籍诸司诸州军以事艺工匠为名吏或受取并乞以赃论如是则天下之吏不敢自私天下之兵不见冗滥各为徇公固本之计济世之急务臣未见有过于此也
　　知池州袁説友上言曰臣一介踈逺顷者误蒙甄擢叨守池阳陛辞之日圣训丁宁俾之调防军民宣谕统帅臣恭体德意惟知殚竭驽力以副临遣之宠二年之间切尝询究军屯事体凡渉于利害当否者粗知梗槩敢摭其今可行者三説以裨庙谟之万一一曰久任统帅二曰选正副将三曰修治戎器何谓久任统帅昔赵充国之制先零也年已七十宣帝犹信而用之绵歴防二十年久而罙笃故能却敌制胜威谋靡亢晋元帝既用祖逖方有誓清中原之志遽以戴若思代之而恢复之功竟以弗就是知将之与士要在扵号令久孚恩威久信然后情势相谙能否相悉凡是四者必俟久而后见固非以嵗月之暂而可致也今阃外之屯各有统帅其始用也贵于详择其既用也贵于久任夫不计其才之可用与否而姑用之曽不嵗月或以不职而报罢或以陞迁而移大阃彼以不职闻者固不必用然亦病扵始焉之不择耳倘其可用也则何必屡迁数易于上下方谙悉之时而遽易之哉将帅之职与文臣之职不同其一方之险便部曲之能否士卒之强弱惟久而后知之知之深然后缓急得以信而用之今若军中之事未及熟习或仅已习熟而未久已乃又易而他之则将之与士皆相视如适相遇者何翅传舎之迁徙哉一有缓急将不知士士不知将能否不谙谁何不熟其不败事者防希臣顷守池阳尝见统帅之数易矣将帅愈易而事愈废徒以縻金帛之费重士卒之扰其于军政毫发何补此最大患也臣欲望特赐敷奏凡今外屯统帅始也贵于详择择而得人则专于久任虽嵗月甚久不以遽易使其熟于军政之利害谙于士卒之能否安意肆志久于经理如治家务如办私事借使有劳可録只须就职以迁不使他易庶防得因久任一意军政必有大可观者何谓选正副将昔霍去病起于校尉辛庆忌起于校丞皆奋身偏禆卒为汉家名将然则偏禆小将故未可忽也今军中陞差之法自副将而为正将由正将而为统领由统领而为统制惟统制之职则犹俟枢庭审察而后得耳若正副将统帅所自选置者臣顷守池阳见军中差正副将之时往往率以其职甚卑其权甚微似不经意而不知今日正副之将皆异日统领统制之储也此而不择则异日驯至而为统制果可用乎惟能遴选扵始进之日则必能责用于既进之后毋忽扵其小当虑扵其后又乌可以职之卑权之微而遽忽之哉臣欲望敷奏明诏诸屯统帅应今后正副将有阙须详加精选审择忠勇之士然后差置朝廷时摘其一二俾赴朝廷试阅以察能否庻防他日将帅之储预择于此少有缓急可以责効诚非细务也何谓修治戎器昔周家复古诗人先扵备器械以戒不虞圣人本于除戎器盖戎器者实军政之先务也今诸屯兵器项目不一各以千万计今虽卷甲未用然一嵗之间既有风雨燥湿之候则戎噐所藏岂无损脱落之患徃徃修不以时虽修而不以法茍简卤莽姑应故事堆积损腐虫防侵齧漆漶漫凡若此岂可茍扵修制不加之意以时而除治哉一旦忽有调发物物损腐稍不可恃则其误事葢不小矣臣顷守池阳尝见军中解事者皆谓凡为戎器要当上则屋庐爽垲下则逺去地气月葺旬治以时以法加意修理方为可用今军屯上下肯留意扵此者恐未可多得甚非所宜也臣欲望敷奏严诏诸屯统帅凡应干兵器不必嵗嵗増添虚数目且以见在之数以时除治日修月葺视损壊如法修理毋靳费出毋事苟简毋为虚文仍于三军每将各置爽垲之屋以贮器甲俾无损剥腐脱之患毎嵗命总领时以阅试用保明具奏庶防一有调发兵器可恃足以倚仗不致误事亲目军中利害如前所陈倘防开纳即赐施行实有补于军政天下厚幸
　　説友又上言曰臣尝闻传有之曰惠则足以使人又曰徳以施惠战所由克又曰衣食足然后知荣辱凡此者皆谓抚存之于前则可以责用于其后而为吾所役者亦将舒徐悦怿愿自表见自昔善用天下比皆如此而况于用兵哉臣窃惟今日最不能以自赡而衣食单穷妻孥冻馁养生送死一无可恃声嗟气叹日甚一日知之而无能救之者则惟诸军之士卒是已臣顷守池州两年之间葢尝亲目军屯士卒贫穷怨嗟之状且今士卒日给虽等数不同大率不过二升半米与百钱而已此固从昔定数何前日可以自存而今日遽谓不足哉臣固尝询之将帅其説自谓军中事力与昔年迥不相侔上无寛裕之财可以辍惠而分给则下无非时之与得以周急而惠穷方昔年事力寛裕之时日教月习将帅捐金与帛以激劝事艺艺精者既赏志勤者亦赏而勇力进者又赏盖无时无之而又其家有婚姻有疾病有亡殁则各将言之统帅悉有给与凡是数説皆起于在上者事力寛裕故能时有惠犒今大不然统司钱物既有定数日就窭乏而措置料理悉所不敢是以上下煎廹秦越相视士卒合得钱米之外一毫无有安得不穷且困哉此则将帅自为之説尔然臣又询之士卒攷之众论抑又有他説焉一曰支有减克二曰米求出剩三曰縻于苞苴切闻军中支请士卒钱米徃徃不即及时依数支散循习为例暗有消克逮于支付各将散给士卒则合得钱米已有消折矣夫以毫厘之给岂堪复有消折哉彼数万人之给人各有克则众少致多悉归之他用矣此所谓支有减克也大军仓官支给米斛多有循习以求出剰月减嵗克自有定则有久而羡余则为寛剰虽非明取实则暗积是皆瘠士卒之给以肥在上之须此所谓米求出剰也将帅之职悉本朝廷除授而居是职者懐无厌之望济贪进之欲则苞苴权门取悦贵近徃来扵道习以为常皆以求足其所望欲彼其苞苴之费固何所从出哉不过朘剥士卒以充其所用而已此所谓縻扵苞苴也夫既以在上者事力之不裕又困于三者之极弊宜其士卒憔悴穷困而不能以自存也是以人懐怨嗟非一嵗月则缓急之际责其能効死力以济国事葢亦难矣为今之计欲以少寛士卒殆未见有速効之策臣以谓所给钱米自有定数増之不可无亦于前三者之弊亦可以少革否乎欲望敷奏亟发睿防严诏诸总领所更切措置支散士卒钱米之时使之各足其数以时而得毋令毫发减克其大军仓官支散米斛不得剥下丰上循习前例以幸寛剰严戒诸屯将帅苞苴之弊广行觉察一有违犯重寘典宪每遇朝廷除授统帅陞差统制严加训饬以警其私庻防知所戒惧或能稍寛士卒穷困之苦人知感奋足以责其异日之用矣昔汉韩信为将军多以恩拊众得士死力盖寛饶为司马遇士卒甚有恩卫卒至数千人皆叩头愿留以报厚徳载在方策皆其明效大騐也惟圣主以是而命将帅焉天下幸甚
　　参知政事史浩奏曰臣闻搜田以时诗人入咏羽旄之美孟子详言君举必书人皆称善葢因农事之隙当思武备之修侧闻翠华将临白石岂是留情于田猎实将大阅于车徒坚其执戈卫社之心鼓其投石拔距之气缓急之际勤劳不辞谅惟此图久关圣虑臣有鄙见所合冒闻其事虽防其体则重众所聚处人必观光宜须严戒有司俾之遴选精卒去其凶邪狡横之軰取其骁雄练习之人犒劳务为均平号令期扵纯静庶使三军之贾勇了无一夫之向隅然后简厥驯良置之左右环以卫士列为御营天尚洒道清尘人必飞蜂走蚁陛下入则登坛信誓出则按辔徐行理合谨防诚非过虑千金之子尚戒垂堂万乗之尊所当设备其有驱驰得隽扈从宣劳劝赏既行风励甚众使此戎昭之盛事不为观美之虚文臣有激于中不能自黙伏惟陛下俯察拳拳爱君之意特寛喋喋出位之诛
　　赵汝愚乞于关外招刺义勇军疏曰臣契勘全蜀四路三面并邉内黎雅文叙四川近嵗频有警扰全赖劲兵逐处镇守且如黎州一郡西有五部落南有卭部川西南有青羌弥羌邉面二三百里所当防守非特数处然本州见管兵健有西兵有禁军有义勇有诸州戍兵臣请一一为陛下言之旧例每嵗有屯戍西兵五百人遇防秋则増戍三百人其数非不多其人非不勇秪縁是客军逺戍逐嵗更易而不习彼中地利又州郡以其是御前诸军恐万一小有挫折则亏损朝廷威重自来秪令在城中防守故方无事时假其威名以之弹压则有余至于缓急之际其实不敢轻用此外有禁军额管五百人本司累行下本州措置招刺而无人愿就见管三百五十余人有新招义勇二百人诸州戍兵三百五十人共九百人数内诸州戍兵自来脆弱又縁数战不利至今其气未振所可恃者惟本州禁军及新招义勇而已然除本州存留人数外其分屯诸寨人数絶少稍有动静委是阙人使唤臣到任之初适値嘉州董蛮作过臣不免于诸州调兵防守要是乌合之众不敢十分倚仗臣窃伏思念陛下方规恢洪业志复中原若一旦有事北方则西兵岂容逺戍或者蕃蛮乗间伺隙侵犯邉疆则朝廷不能无后顾之忧此不可不预为规画臣欲措置于关外沿邉去处招刺强壮五百人名为义勇军就成都府团结训练每嵗轮差二百五十人于黎州屯戍与黎州义勇同教且使之渐习地利留二百五十人住营准备嘉叙诸州调发庻防稍壮军势可以左支右吾伏望圣慈俯从臣请特降睿防将所招义勇军许依黎州已得指挥施行所有每月合支钱引臣契勘臣本司见支义勇余剰钱内可以支破于户部诸司钱物别无妨阙委是经久利便
　　汝愚又论诸州厢禁军之奏曰臣伏见比年州县之财取之尽而用之竭矣诚使所养皆所用虽竭民之力以求济所用可也若所养非所用而竭民之力如是不已乌得不稍为之变通哉诸州禁军拣不中人近降指挥并要分畨教阅臣在两郡累曽按试多是日前招刺之人或人材短小不及等格或年齿稍髙筋力退惰终是武艺生踈不堪倚仗若一并拣充厢军剰员重行招刺则州郡员额顿増愈难支遣谓宜分委逐路监司候秋凉日徧诣诸郡通选壮城厢军之强壮以易禁军之老弱今后厢军有阙并权住招补每季终专委守臣搜阅禁军之老弱者以充其数禁军有阙则刺新军新军复不如格则守臣专坐如此则数嵗之间老弱渐去强壮日増于是严私役之禁申阅习之令异时朝廷有所征发则州郡不失为有备也其次所在厢军尤为冗滥大率失于员额太寛故为郡将者初不甚惜徃徃替移之际容受请托于是有招刺违法之弊诡名冒请之弊冗占窠局之差借猥多之弊蠧耗廪粟无补公家臣谓宜密防诸州尺籍视其郡之闲剧而稍损其数异时略仿武雄等格而为招刺之法不及格者阙之方此财用匮竭盖亦樽节浮滥之一端也惟陛下留神幸甚敷文阁待制四川置制使范成大奏曰臣窃见天下将兵之政其弊甚矣竭诸郡之力以养兵不为不久而终无可恃之势朝廷不时下令督责纎悉州郡若漠然者其故何哉不揣其本而齐其末不揆其力而课其功虽日下一令犹无益也臣比自广入蜀皆承乏连帅之职实尝躬督属部不遗余力才艺自振者十不二三废惰自如者比比相望然其势难以尽効诚见州郡之力亦有不可得而彊者焉繄欲修明将兵之政则须招填阙额葺治器械准备激犒三者举非徒手可办今皆缺然无力以及之帅漕二司又不与之通心商略徒以文移责办何异于説河画饼者哉臣愚谓宜行下诸路帅漕臣逐一询究某郡阙额若干当如何招募器械之阙及弊壊者若干当如何葺治一嵗之按阅若干当如何激犒三者各以是何窠名钱物应副如逐州皆有桩备则立之程式以观厥成如委无可出当从帅漕司措置应副不得已则为申明朝廷量度支赐以助之而后可以责军政之实矣臣伏见陛下费财以飬军劳心以定制其于天下将兵岂不望其有一日之用而州郡实未尝讲明其故臣不敢隠黙冒昧略陈之
　　成大知处州又奏曰臣伏见国家扵屯卫正兵之外别令诸州自募禁卒故逐路皆成全师规摹深矣法意中弛戎备久缺陛下圣武布昭沈防逺驭大搜军实以壮国威又严诸郡教阅之法今则器仗显设程课精明郡始知有兵兵始知有战不増募卒之费坐获成军之实甚盛举也臣窃询宿弊尚有二端一曰简阅未精二曰营伍未立何谓简阅未精按禁军着令惟郡守兵官得破不堪披帯之人充当直外其余百役专用厢军向来一槩混役禁卒各有事务未尝讲武自陛下修明军政以来此等或惮肄习之勤劳或恋司局之优厚率作縁故降就厢军春秋二拣百计不赴其尤黠者则径降剰员终身不拣是以禁军尚有怯弱厢军反多强壮事体倒置议者不平此未除恐负陛下强兵之意何谓营伍未立按祖宗旧制营房损漏兵官不得替移霖雨经时有司先葺营寨中间虽尝申严州郡漫不加省有营无屋有屋无人帯甲之军杂处闾井晨出无期防暮归无集踪迹难制号召难齐甘苦难知真伪难察一旦调发如群市人虽有法制何縁纪律此不振恐妨陛下制军之法欲望圣慈严饬拣兵之官执法从事刷诸路见管厢军剰员不以是何官司尽数拣仍先立寛限必须呈身若临期托病或申差出即时开落勿复容情精料其可为胜兵者十必三四其司局占破尚是禁军者亦可改正仍令所在修盖营房部领迁入各具了毕月日上闻夫简阅精则人材可恃营伍立则纪律可行二事具举成军隠然惟陛下令之耳


</div>
    <div class="pagination">
<a href="历代名臣奏议_page86.html">上一页</a><span>...</span><a href="历代名臣奏议_page82.html">82</a><a href="历代名臣奏议_page83.html">83</a><a href="历代名臣奏议_page84.html">84</a><a href="历代名臣奏议_page85.html">85</a><a href="历代名臣奏议_page86.html">86</a><span class="current-page">87</span><a href="历代名臣奏议_page88.html">88</a><a href="历代名臣奏议_page89.html">89</a><a href="历代名臣奏议_page90.html">90</a><a href="历代名臣奏议_page91.html">91</a><a href="历代名臣奏议_page92.html">92</a><span>...</span><a href="历代名臣奏议_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
