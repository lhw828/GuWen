<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 18 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 18 页/共 66 页
  </h1>
  <div class="content">
   上真宗论受天书　　　　戚　纶
　　臣伏覩诏书受天书者臣谨按稽载籍歴考秘文仰惟帝徳之庬鸿握干符而临御见天人之相接騐灵鍳之垂祥然未覩昭晰炳焕若今之明著者也伏惟陛下道掩百王功髙二古躅二圣之丕业启万世之鸿基烝烝之孝日跻翼翼之心无怠勤行企道恭黙思元寛仁为布政之规慈俭示固身之寳巍巍盛徳不可形容亹亹令猷固难拟议武王斋戒思见丹书之言汉武防祈遥启竹宫之拜繇是上天即鍳瑞牒爰臻遐垂奕叶之祥昭示临民之戒于铄景命奚九龄之足称赫矣鸿休伊七百之何筭臣叨逢景运获睹嘉祥为太平之民已知大幸遇希世之事实系前闻敢载伸言诚由过虑万一有补是为爱君窃以流俗之人古今一揆恐托国朝之嘉瑞寖生幻惑之狂图或诈托于神灵或伪形于木石妄陈符瑞广述禨祥以人鬼之妖词乱天书之真防少君栾大之事往往有之伏望陛下端守元符凝神正道参内境修身之要资五千致治之言建皇极以御人寰寳太和而延圣筭仰荅天贶俯惠蒸黎【大中祥符元年正月上时为龙图阁待制】
　　上真宗论羣臣数奏祥瑞　　孙　奭
　　臣闻五载廵狩虞书常典观民设教牺易明文何须紫气黄云始能封岳嘉禾异草然后省方今乃野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世必不信腹非窃笑有识尽然上玷皇明不为细也【大中祥符三年十二月上时为龙图阁待制】
　　上真宗论天书　　　　　　孙　奭
　　臣伏见朱能者奸险小人偶尘驱使骤为侯伯皆由妄言祥瑞而陛下崇信之以至屈至尊以迎拜归秘殿以奉安中外臣僚降及黎庻靡不痛心疾首不敢直言臣所以不避死亡之诛敢言之者诚以佩荷国恩思报万一聼之罪之惟在圣断昔汉文成将军以帛书饭牛阳言牛腹有竒书杀视得书天子识其手迹而斩之后有五利将军妄言方多不雠坐诛汉武以能诛文成五利前史谓之雄才先帝时有侯莫陈利用者始以方术暴得宠用一旦发其奸诛于郑州至今舆诵谓之英断唐明皇得灵寳符上清护国经寳胜等皆王鉷田同秀等所为明皇不能显戮怵于邪説自谓徳实动天神必福我夫老君圣人也傥实降语应不妄言今按唐史自安史乱离乗舆播越两都荡覆四海沸腾岂天下太平乎明皇虽仅得归阙复为李辅国劫迁西内卒以馁终此岂圣寿无疆长生乆视乎夫明皇以睿哲之资处髙明之位祸患猥至曽不闻知良由在位多年骄亢成性谓人莫已若谓谏不足聼心玩居常之安耳熟导谀之説复又内惑宠嬖外任奸回曲奉神过崇妖妄今日见老君于阁上明日见老君于山中大臣尸禄以将迎端士畏威而缄黙既惑左道即紊政经民心用离浸不复振及至禄山兆乱辅国劫迁老君寜肯御兵寳符安能排难身危名辱负愧包羞大命既倾前功并弃今朱能所为颇似王鉷等事愿陛下逺思汉武之雄才近法先帝之英断中鉴明皇之召祸庻几灾害不生祸乱不作享万世无疆之休【天禧三年四月上时知河阳又言天且无言安得有书天下皆知朱能所为独陛下一人不知耳乞斩朱能以谢天下时太子右谕徳鲁宗道上防略曰天道福善祸滛不言示化人君政得其理则作福以报之失其道则出异以戒之又何有书哉臣恐奸臣肆其诞以惑圣聼也】
　　上仁宗论金芝　　　　　韩　琦
　　臣近闻西京南京及畿内诸县遣使防决刑狱金明池等亦设斋醮此必司歴者陈垂象之变以献于上使陛下圣懐钦翼勤恳如是虽古先哲王之感悟饬身正事无以过也臣去岁中不晓禁忌甞进狂瞽以谓上穹谴告惟增修徳政可以除患而致福若礼神宥过即伸禳谢殆非方册所载消伏灾眚之义前奏粗悉不敢烦述今又闻金芝产于化成殿柱率诏近列咸覩嘉事臣窃以春秋之法但纪灾异至于祥瑞略而不书岂不以君于人者阅瑞牒则意安覩灾符则心惧意之安则其政怠心之惧则其徳修圣人垂诚之深其防斯在臣愚伏望陛下开发圣虑特以天戒为重于政教之间思所未至随其变以应之亦犹日食修徳月食修刑之理是也至如珍祥竒瑞虽陛下仁圣所感亦望日谨一日以虽休勿休为念则穹昊垂贶荅陛下夤畏之心生灵遂宜浸陛下慈惠之泽自然家给人足时和年丰永获上瑞之报岂不盛欤【景祐四年五月丙寅有芝生于化成殿柱召近臣宗室观之仍出御制瑞芝诗赐宰臣王随等以下翼日儒臣并为诗颂以献时为右司谏上此奏前奏乃见灾异门】
　　上仁宗论石　　　　　韩　
　　臣闻通利军奏卫县民得石一其上防刻防文略云道士赵永昌于显庆元年防记后至三百六十五年出现时有圣君治世皇后刘氏合有圣子绍位观其文字鄙俗固不能上惑天聼臣窃计唐高宗显庆元年至国朝天禧四年方及三百六十五年盖是当年造伪人妄求恩幸有此刋刻后恐事迹彰败是故隠而不言至今又经一十八年方为县民所获即于防文自巳乖谬陛下至明至圣固已洞鉴其妄即縁却降下本处军资库収附乃是未详真伪犹示秘藏臣恐中外闻知有以来欺诈之渐欲乞特降圣防下本军令知军当面毁弃讫奏所贵伪端不起羣聼无疑臣以其事虽小而于体大故敢上言【寳元元年上时为右司谏】
　　上仁宗论澧州瑞木　　　　欧阳修
　　臣近闻澧州进瑞木成文有太平之道四字其知州冯载本是武人不识事体便为祥瑞以媚朝廷臣谓前世号称太平者须是四海晏然万物得所方今西羌叛逆未平之患在前北敌骄悖藏伏之祸在后一患未减一患已萌加以西则泸戎南则湖岭凡与四徼连接无一处无事而又内则百姓困弊盗贼纵横昨京西陜西出兵八九千人捕数百之盗不能一时翦灭只是仅能溃散然却于别处结集今张海虽死而逹州军贼已刼百人又杀使臣其势不小兴州又奏八九十人州县惶惶何以存济以臣视之乃是四海骚然万物失所实未见太平之象臣闻天道贵信示人不欺臣不敢逺引他事只以今年内事验之昨夏秋之间太白经天累月不灭金木相掩近在端门考于星占皆是天下大兵将起之象岂有才出大兵之象又出太平之道字一嵗之内前后顿殊岂非星象丽天异不虚出凡于戒惧常合修省而草木万变化无常不可信慿渐生懈怠臣又思若使木文不伪实是天生则亦有深意盖其文止曰太平之道者其意可推也夫自古帝王致太平皆自有道得其道则太平失其道则危乱臣视方今但见其失未见其得也愿陛下忧勤万务举贤纳善常如近日不生逸豫则二三岁间渐期修理若以前贼张海等少衰便谓后贼不足忧以近京得雪便谓天下大丰熟见北敌未来便谓必无事见西贼通使便谓可罢兵指望太平渐渐安逸则此瑞木乃悮人事之妖木耳臣见今年曾进芝草者今又进瑞木窃虑四海相效争造妖妄其所进瑞木伏乞更不宣示臣寮仍乞速诏天下州军告以兴兵累年四海困弊方当责已忧劳之际凡有竒禽异兽草木之并不得进献所以彰示圣徳感励臣民【庆歴二年十二月上时为右正言供谏职】
　　上仁宗论麒麟　　　　　齐　唐
　　臣窃见交趾所进麒麟二头臣得之道路图冩其形大底牛身象耳狗足鱼鳞臣谨按尔雅释兽麏身牛尾一角郭璞注谓春秋所获麟也又云麠大麃牛尾一角即汉武郊雍所获麟也又云驨如马一角不角者麒即元康中九真郡所贡也又唐龙朔三年麟见于介山又圣朝太平兴国九年岚州献兽一角似鹿无斑角端有肉性甚驯善当时以为祥麟上表称贺臣以前典观之则麒如马状麟似鹿形况麟鳯四灵国家大瑞天下称贺青史具书故唐改元年汉名书阁太平之瑞莫大于斯臣窃闻此兽颇与书史所闻不同闭以槛车与象相触所食草木皆中国所无万一非是祥麟海外别有名目即朝廷殆为蛮夷所诈又交趾以进麟为名私赍行货不少经过州县津送之役动数千人以至京师民间之费不下百万岭表之民例皆贫弱典卖产业以给公费傥应图合验为瑞圣朝则固不惮民劳以成一代之盛事果非瑞物则岂可以无名之怪兽而困一路之生灵哉伏惟陛下居尊御极垂四十年焦劳万几爱惜黔首诚愿日谨一日虽休勿休勿以所役细微则武王有旅之戒勿以绥懐逺俗则文帝有却马之言昔西汉因鹖雀飞入府舍遂为瑞鸟隋文帝好祥瑞有野雀集于宫掖因改仪鸾之殿取笑当世贻羞史策以斯为鉴固宜审详伏乞陛下延访博物之臣徧考瑞图所载确有符验方可进呈事果非真即宜罢黜以寛一方百姓之弊臣素以寡闻昧于通识进言不用黙守常聨傥一词有补于毫厘一举少全于疲瘵则退甘鼎镬万死无逃臣不胜区区越职言事俯伏待罪【嘉祐二年唐附南雄州逓上此奏职未详】
　　上神宗乞不宣取瑞木　　曾公亮等
　　臣准降到建州崇安县草泽杨纬进状称今年三月所居之西空中有黄龙蜿蜒于晦冥之间于其下获一瑞木厥状犹龙至七月风雨晦冥如初复有飞龙腾骧见木龙之尾翼连足在焉畵到图一面乞宣取奉圣防可指挥福建转运使令指挥建州于杨纬本家取索上件所陈木龙看验若实非伪造如所图様即差赍擎赴阙进呈并图様降下臣等窃详南方山木偶鸟兽状者颇多不足以异伏覩真宗至道三年诏书节文以刑清俗阜为嘉祥以嵗稔时和为上瑞至于毛羽表异草木效灵岂凉徳之所堪亦前圣之不取诸州今后不得以珍禽异兽及诸瑞物等来献又覩仁宗庆歴四年诏曰诸珍禽竒兽及诸瑞物等不得进献臣等欲望践行累诏更不宣取【熈寜二年上时为昭文相】
　　上徽宗论幸潜宫观芝草　陈师锡
　　臣恭闻今月六日驾幸懿亲宅蔡王位观芝草于龙徳宫圣人所居明神相之徳气覆之发为禧祥以表休应宜屈万乗以注清视臣伏见祖宗诏有司不得奏祥瑞盖虑道未备徳未盛虽祥图瑞牒溢于史舘可以为羙终未为善唯贤者在位能者在职朝廷之祥瑞也隂阳气和风雨时若日月光华星辰顺度天地之祥瑞也百谷顺成万民和乐郡县之祥瑞也四夷安靖五兵不试邉境之祥瑞也格此四瑞仰頼陛下以道治心以徳为政而已心以道治则明政以徳为则仁故能感人心而天下和平甘露降醴泉出麟鳯至朱草生理之自然物之遂性耳佞人乃谓之祥瑞称颂归羙以骄帝王之心祖宗所以戒之臣愚狂妄或有小补不避斧钺之诛冒闻天聼伏乞政事之暇曲赐睿聼臣不胜拳拳之至【元符三年九月上时为殿中侍御史】
　　宋名臣奏议巻三十六
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻三十七
　　宋　赵汝愚　编
　　天道门
　　灾异一
　　上太宗应诏论火灾　　　田　锡
　　【雍熙元年六月诏曰朕以不敏不明托于兆人之上夙夜只惕罔敢怠荒赖九庙储祥上天垂佑万务粗治于今九年而数日前迅雷之中烈火遂作既延灾于正殿盖示谴于眇躬抑畏震惊不遑宁处上天警戒必有由然岂非刑赏之有愆处置之未当或近习有屏蔽致物情之壅塞赋调未得均一贤良多所沦滞有一于此是斁政经予心惕然思闻其失内外羣臣等所宜各竭忠恳共申谠议必期无隐朕将览焉】
　　臣伏念臣才谋不迨于古人职次忝居于谏省敢不常思补报用答休明六年九月十三日诣閤上书昧死言事陛下于是下御札俾人直谏降敕书奬臣敢言七年十二月十四日又再上奏疏虽入而不知达与未逹直言虽求用而不知行与未行今日陛下有所因方渇闻至言有所为方切待直谏引咎自戒修德弥新臣谓责在近臣而不在圣躬罪在臣辈而不在陛下日近陛下有朝令夕改之事由制敇所行时有未当而无人封駮者给事中之过也给事中若任得其人制敇若许之封駮则所下之敇无不当所行之事无不精事无不精则垂为典彛敇无不当则编为格式岂有朝令夕改之弊岂有不精不当之虞也臣所以谓责在近臣而不在圣躬也臣又见陛下有舍近谋逺之事由言动所为未合至理而无人敢谏诤者是左右拾遗补阙之过也今遗补是侍从之臣而不得在左右职分当献替之事而未有上封章自此国家举事有不便于时遗补不敢谏朝廷法令有不合于道遗补不敢言加以时乆升平天下混一致陛下谓升平自得资陛下以功业自多日迁月移浸成圣性左取右奉无非睿谋所以陛下出一言乃以谓汤武可偕陛下行一事乃以谓尧舜可继自纉大位于今九年四方未宁万国虽静然刑罚未甚措水旱未甚调陛下谓之太平谁敢不谓之太平陛下谓之至理谁敢不谓之至理方欲为民求福报天之功有事于太山展礼于上帝人谋虽克天意未从火于禁中将觉悟于英主诏下海内遂布告于舆人近臣闻陛下感悟之言宁不惕厉谏官阅陛下忧勤之诏谁不彷徨臣所以谓过在近臣不在圣躬罪在谏官不在陛下臣死罪死罪然臣两度上疏而陛下不用一二今臣在外而陛下委之以分忧碌碌随众忧旷瘝之靡暇皇皇有志思谏诤之未能今幸天啓圣心神賛皇运感陛下虚伫待犯顔之谏致陛下专精求逆耳之言臣是以再罄愚衷复伸鄙见臣所谓陛下有朝令夕改者试举其一二以明之置而寻废者农师禁而不严者车服也臣所谓陛下有舍近谋远者试举其一二以明之宰相不得用人而委员差遣近臣専受责而求令録封章也自此章奏必多听用必广听用既广则条制必繁条制既繁则依从者少既依从者少则是法令不行法令不行则由规画不当有如前年敕下令邻近州府互差司理判官至今年敕下却令本州仍旧差置又如前年敕下应征科官吏限前得了即与超陞限外未了即当降黜即不以县有大小之分税有难易之征土田沃瘠之不同岁时丰稔之不等风俗勤惰之各异官吏能否之各殊而一槩以程限所拘一例以陞降为定自后未闻限外欠者降一官限前了者陞一人此无乃垂之空言示之寡信乞今后凡有所奏或有所陈幸陛下察而审之令大臣议而行之盖臣下言之则谓封章陛下行之则出为法令法令可简而不可使繁制度可永而不可屡变变易不定是彰思虑之不精繁多难依是令手足之无措也尚书曰临下以简又曰能自得师者王今宰臣若贤愿陛下信而用之宰臣非贤愿陛下择可用而任之何以置之为具臣而疑之若众人也百官若举其职愿陛下听而用之百官未称其职愿陛下量其才而用之何以置之为备员而待之若冗秩也臣谓百职若举则万事从而自理百官未脩则万务从而亦隳必若任而疑之则上下非一心疑而用之则君臣非一体何则疑能生谤谤能生疑疑従谤生则父子之道或偶亏于慈孝谤因疑起则君臣之际或变成于怨尤魏文侯焚谤书陛下固当知之令狐楚有辩谤论陛下时宜览之若然则保得臣下始终全得君上恩信方谓君为元首臣作股肱也【雍熙六年八月上时以右补阙知睦州太平兴国六年九月七年十二月两疏见总议门】
　　上太宗论彗星　　　　　赵　普
　　臣昨覩御批劄子云所为彗星谪见引证古今莫知所措自旦及暮实不遑宁每以恤寡矜孤卿等应知朕意又云千思万虑莫测其由者臣等伏捧真踪同承圣防兢惶战惧各不胜任其间老臣最负深过三十年之重位但愧叨尘一千载之明君将何辅弼谬列三台之首慙无一日之长自知政术疎遗宁免祅星谪见挠至尊之怀抱皆臣下之作为都縁防蔽聪明隐藏苦疾被虐者无由披诉偷安者不敢指陈虽众议以明知柰皇情而莫测隐蔽之咎惟臣最多甘俟严诛仰期待罪今则人心颇郁上象仍差起狂夫思乱之谋生丑虏犯边之计天时人事不比寻常惟有今年倍须保防伏审陛下初知妖异亲谕德音便欲徧与覃恩优加赏赐发此一言之善须增万福之祥全由惠物之心必有变灾之望才经旬朔似有改移窃闻司天台内妄陈邪佞之言深惑圣明之听猥云妖异合灭契丹臣窃虑俱是謟谀未明真伪乞加询问须见实情乞问司天台内所有前件奏陈未委按何经典臣今将所按经典逐件进呈伏望陛下亲赐看详便知可否臣闻五星二十八宿至于五岳四渎皆居中国不在四夷而又尚书万方有罪罪在朕躬岂可谓契丹封疆不属万方之数臣今老迈岂防阴阳惟将正理参详复以前书证验三坟五典必可依凭今録到故事五件谨具分析如后
　　一按汉书天文志及诸书云岁星辰见东方行疾则不见迟则变为妖星石氏云为搀抢为天棓【音捧】又曰彗星者所谓扫星也其本星其末彗也小者数寸长者或竟天彗状如箒亦为孛孛然或如纷絮形状虽异其殃一也皆是逆乱凶悖非常恶气之所生也见则为兵为丧除旧布新之状不有大乱必有大兵天下合谋暗闭不明破军流血死人如麻哭声徧天下干戈并出四夷来侵余灾不尽为水旱饥疫凶恶之事不可具载又云凡关天象变异下方必有灾殃如人脏腑生疾必先形于面色象不虚发惟圣德可以消除
　　一按左传云齐有彗星【只出齐之分野诸国不见】齐侯使禳之【祭以禳除也】晏子曰无益也只取诬焉【诬欺也】天道不謟【謟疑也】不贰其命若之何禳之且天之有彗也以除秽也君无秽德又何禳焉若德之秽禳之何损诗曰惟此文王小心翼翼昭事上帝聿怀多福厥德不回以受方国【诗大雅翼翼恭也聿述也回违也言文王德不违天人故四方之国归往焉】君无违德方国将至何患于彗诗曰我无所监夏后及商用乱之故民卒流亡【逸诗也追监夏商之亡皆以乱故】若德回乱民将流亡祝史之为无能补也公说乃止其后齐国果有田氏篡夺之祸【国有秽恶彗星不可禳也惟有圣德可以禳也】
　　一按晋书天文志魏文帝黄初六年五月壬戌荧惑入太微又按蜀志先主传明帝问黄权曰天下三分鼎立何地为正对曰当验天文即可知也往者荧惑守心而魏文帝殂吴蜀无事此其验也【时魏文帝居中国蜀先主居西川】
　　一按梁书武帝大通元年荧惑犯南斗武帝跣足下殿走以厌之是年后魏孝明帝殂武帝叹曰索虏亦应天道【时后魏孝明帝居中国梁武帝居江南】
　　一按唐书云髙宗总章元年四月有彗见于五车上避正殿减常膳令内外五品以上各上封事极言得失许敬宗上言星虽孛而光芒小此非国眚不足上劳圣虑请御正殿复常膳髙宗不从敬宗又曰星孛而东北王师问罪此髙丽将灭之证上曰我为万国之主岂得推过于小蕃哉二十日而星灭【其许敬宗者本謟佞人也乃是希髙宗防賛成废王皇后立武昭仪并杀长孙无忌者不由正道因此用为宰相身亡之后定諡为谬】
　　右具如前臣今捡寻故事闻达宸聪兾将师古之文聊证顺情之说伏望陛下勤求理道独出前王虽然彗星呈祅自有皇天辅德臣所愿者除旧布新之事专乞陛下亲行变灾为福之祥乃为陛下已有如此则商髙宗之桑谷遂至中兴周武王之资财须行大赉伏望陛下恭承天戒大慰物情明施旷荡之恩更保延长之祚盖縁凡关世事否泰相随倚伏盈虚岂能常定圣朝开国已三十年国富兵强近古无比诸方僣伪并受驱除无一国不亡无一人敢敌可谓鞭挞宇宙震慑华夷若非圣徳神功何以当兹盛事又闻物忌太盛前圣不欲恣情今则垂象频差兆民未泰争战劳役宁有了期虽哲后修仁本意固无所亏阙而羣生造业随縁有近扵感招傥时运以相逢于圣贤而不免尧水汤旱乃是明时臣又窃闻陛下自覩星文深劳帝念转积动天之德思覃及物之恩则知多难兴王但传闻于往昔殷忧啓圣方式见于当今可谓何福不生何灾不灭臣今更有诚恳思达冕旒仍须面具敷陈不敢形于翰墨伏恨言词蹇澁气力衰羸步履犹艰未任拜跪自从发动多有风涎如或一息不来便忧一词难措以兹情抱惟有感伤乞于闲暇之时伏望略赐宣唤贵将微细皆具奏闻兼縁臣自知乆负过愆因此合专陈首伏以臣谬将鄙陋虚受恩荣既不能致主安民又不能除奸殄冦叨据秉钧之任忽招如彗之祅方抱耻于朝廷实难安于禄位伏见前代每逢天变必先册免三公今遇盛时乞行严宪明加黜责用激忠良【端拱二年七月司天监言六月十八日彗见积水西光芒长五尺行拂右摄提星至今月十九日隐伏西方太宗命撤乐避正殿进素食分遣使者往诸道平决刑狱广布恩宥以答天戒普八月上此奏时为太保兼侍中】
　　上太宗论旱灾　　　　　　田　锡
　　臣今奉敕差在太一宫用青词文设醮行祈雨者窃以时雨愆亢圣虑焦劳自秋涉冬诸寺及庙虽徧祠祷未彰感通以至陛下亲降乗舆躬诣诸庙寺观有以见仁主忧民之防圣人防物之心虽灾沴流行何代蔑有而帑廪储积可备不虞然自今岁以来天见星祅秋深雷震继以旱暵之沴可虞馑饥之灾此实阴阳失和调爕倒置上侵下之职而烛理未尽下知上之失而规过未能所以成兹咎征彰乎降鉴或天文示变或沴气生祅昨陛下以天垂谪告之文御楼行赦德音朝发祅星夕消天不言而感报昭彰神幽賛而应荅遄速今以粟麦未种甘雨未降人心不宁农望已失或闻小小冦盗聚散靡常嗷嗷蒸黎忧畏实甚愆阳既盭于寒沍厥疾乃生于疠疵民或流亡糓必翔贵尚赖陛下圣德宗庙庆灵蠢尔獯戎骚边稍息惠然诸国底贡交修不然人心一揺盗计斯得何以静潢池弄兵之啸聚何以御胡马南牧之奔冲惟是秋冬乆无雪雨此乃天意尚欲垂戒圣心谅亦深思岂刑系之间尚未平允法令之设尚尔烦苛或力役未悉矜蠲或奢靡未尽撙节言路虽啓蹇谔者未必一一听从王道虽行孤苦者未必人人受赐或刑赏过于常理或喜怒失于厥中嘉言纳忠见破于横议任贤待下或难于至诚若然则虽旰食劳怀宵衣轸念孜孜万务适足劳于圣躬翼翼小心尚未臻于至化今举大略上犯宸严礼曰王言如丝其出如纶书曰慎乃出令令出惟行今朝廷所言或异于是谋始稍亏于审谨令出无愧于改更以是知急速机务宁无错行臣之愚岂敢逭于诛戮臣之遭遇安忍负于圣明是以因事上言庶裨万一伏望陛下因此时旱更降诏书引咎责躬以答天戒进德覃庆以安民心蠲减征徭简约科禁捜察淹滞登进才良猛士守方无使黜贤召怨朝臣典郡正宜选亷任能或旌别勤劳或省阅浮泛振廪通货以救饿殍加估收储以备阙乏蕃戎蹂践之处士庶陷殁之家哀亡防存悯其余苦掩骼置奠慰彼沉寃闾里再命于复除孤寡量优其给赐俭约奉已以合礼谨静息民以安边详延忠鲠之臣询究灾祥之理弭灾求理正在此时变沴致祥属当今日若旱沴不已岁歉相仍盗聚苇蒲伺隙而动狄乗馑塞幸灾为虞是则国家之虑实深朝廷之忧非浅也【端拱二年十月上时知制诰】上真宗应诏论彗星旱灾　　朱台符【咸平二年闰三月七日诏曰朕处九五之尊托亿兆之上抚临四海倐及两朞轸宵旰之忧劳奉祖宗之宪度诚不感于穹昊惠未及于黎元岁罔丰登气尚湮郁将厯炎蒸之候荐成亢之灾缓狱防刑虽是哀矜之防侧身思咎弥深惕惧之怀比者累降诏书大开言路颇多丛脞不足颁行且念古先哲王来狂瞽之谏纳刍荛之言克济大猷以臻至治咨尔簮绅之士洎乎嵓穴之伦必能辨朝政之是非察下民之疾苦无怀畏避当委敷陈体予不讳之心副此惟行之命自今并宜直言极谏密疏以闻其靡尚于虚词当直书其所见言善者必加甄赏理短者亦为优容勿习余风复谈鄙事诞告中外知朕意焉】
　　臣伏准诏令内外文武臣并直言极谏密疏以闻此乃陛下只畏上穹忧勤庶政惧一物之失所俾下情之尽达广视远听求治深切之防也臣虽不佞奉明诏承德音有所蕴蓄岂敢缄黙而不言乎臣闻皇天无亲王者无私上下合符有如影响若王政缺于下则天谴见于上自然之理也伏惟陛下受先帝之顾命膺兆民之乐推大孝彰闻小心畏谨动遵礼法不愆旧章所宜得天必获嘉应而践祚以来三年之内彗星一见时雨再愆者岂非凶丑未尽服政令未尽顺天所以示兹警戒也夫灾变之来必以应故彗星见者兵之象也时雨愆者泽未流也何以知其然今北敌未賔西羌作梗荆蛮有猖狂之冦江浙多饥馑之民虑其来犯边陲变为贼盗蜂屯蚁聚之众须使讨平鼠窃狗偷之羣亦劳逮捕此彗星之所以见也陛下即位肆赦临朝听政覃恩而宥罪施惠而及物然未蠲免残租许行防利山海之货悉归于上酒税之饶不流于下元元之民未尽防渥泽此时雨之所以愆也陛下宜深惟二者之所以然设备以御之修政以厌之不然则事有可虑者琴瑟不调者必更而改张之圣朝享国四十年括地一万里经营非不乆统御非不众而治或未至政或有阙意者法术制度尚有可改而更张者乎臣虽不敏辄敢条奏其事陛下垂意而览臣闻农者国之本也其利在粟多兵者国之命也其功在战胜此二者存亡所系也方今之患在农少而粟不多兵多而战未胜农少则田或未垦兵多则用常不足故储蓄空虚而聚敛烦急矣民财尽归于国国用尽入于军所以民困而国贫也夫周公之制用积九年此尧汤水旱而民所以无饥色也今郡国阙三月之粮贫民无终岁之食稼不一熟则有饥饿死者军储自赡不足何暇赈贷之乎且地方百里每畆取粟一斛岁计得粟五百四十万斛今甸服之内凡方百里者百所曾不能供足军食而区区运粮于江淮间终岁所得不过百里之出者由是而论有以见农政之不修也臣愚以谓陛下宜诏三事大臣辅相天地爕和阴阳使风雨弗迷水旱不作省徭役以寛其力劝游惰以增其众男悉心于畎畆女尽力于蚕桑种必刈获养必纺绩不出数年自然家有余食而人有兼衣贾谊有言曰积贮者天下之大命也茍粟多而财有余何为而不成以攻则克以守则固以战则胜怀敌附逺何招而不至今驱民而归之农皆着于本土使天下各食其力末技游手之民转而归南畆则人乐其所矣此农政之脩也国家养兵百万士马精强器甲坚利可谓无敌于天下矣然自距马失律以还夏廷逆命之后军声不震庙胜无闻一纪于兹防耻未雪何者将帅弗用命而委任不专也卒既骄惰而不习知边事也有以见军政之不脩也夫将帅者王之爪牙登坛授钺凿门推毂阃外之事将军裁之所以克敌而制胜也近代动相牵制不许便宜兵以竒胜而节制于阵图事惟变适而指踪以宣命勇敢无所施智谋无所用是以动而奔北也孙武曰不知军之可以进而谓之进不知军之可以退而谓之退是谓糜军此之谓也臣愚以谓疑则勿用用则勿疑谨择其人专委其任有功者宠以爵位有罪者威以斧钺明示刑赏断在必行孰敢不用命哉古者井田之法兵则民也民则兵也出则战入则耕人各自供官无所赡今农人不知战战士不知农离为二途絶不相用臣愚以为古制不可全取宜参验当今便利酌中而渐制之况江浙旧有义军秦陇见屯强壮执柯取则其事可行以天下土地之饶士民之众各于郡县量置义军本户略与复除岁时少加赏赐动则就便召发静则任从营养陛下于王畿千里之内蓄兵十万以制之天下孰敢动揺哉州县本城随宜定额溢剰者不令招置老病者尽放归休果行此道则天下之兵减大半矣縁边人物气禀崆峒便于弓马勇于鬬战盖天性也措置之术如上所陈妙选有文武才略之士为吏以统之仍以厚利召募愿为正军者随郡大小差厥数以备城守止于赵魏之间少屯王师以防其后亦足减戍卒之大半矣且耕且战足食足兵削调敛之烦苛免飞挽之劳苦此军政之脩也臣愚以为不任人无以安边不安边无以省兵不省兵无以惜费不惜费无以寛民不寛民无以致治舍此数事虽有智者不能为陛下计之矣刺史县令亲民之官有民人焉有社稷焉盖三代之诸侯也故汉宣帝曰与我共治者其惟良二千石乎光武亦曰郎官上应列宿出宰百里茍非其人民受其诚重之也顷者不除刺史止以知州代之其差委也上自仆射尚书下至京官奉职率多轻受未尽当任权不足以威吏民禄不足以惠贫乏政皆茍且事出因循意者国家以刺史之官为武夫之任有支赐公使之费奏荐僧尼之例重难其事而不以授人乎孔子曰名不正则言不顺言不顺则事不成今文武登朝官诸司使副不啻千余贠代不乏才岂无循吏但未选任之耳臣愚以谓宜诏执事精练名实明扬俊贤各以检校官出为刺史但不得支赐公使奏荐僧尼其县令乃子男之任与民最亲切者也迩来除授率多冗徒诸司吏人分据大邑职暗则莫能烛理禄微则鲜克持亷州县之职大抵相欲其尽诚于奉上极力于安民其可得乎臣愚以谓宜诏有位举尔所知申命铨司惟才是择诸司吏人不得处大县不得为长吏凡牧宰者复俸户增其月入受空土为其职田俾其衣食足以防家车服足以示众专其任以劝效委其权以行事渐崇教导专务劝课每岁乆用令文考课之法以户口增减垦田多少定其殿最而黜陟焉如是则人民受利矣简易者事不黩节俭者财有余今建置之过也官吏森罗于羣邑差命之烦也使者旁午于道路廪禄之费耗驿劵之供给何可胜数无名之赏赐不急之造作亦无限量土木穷其丽工巧极其滛他费百端动计千万故两税之外悉取山海之货酒防之饶而用犹不足也加以教化未甚明租赋未甚均刑狱未甚简藩篱之倚未甚固帷幄之谋未甚臧法有滋章之条吏无恻隐之实其余背理伤道便文自营非为公家忠计者不可一二偏举也陛下亟宜诏问大臣以当世之务如上所陈汤沐而栉浴之瞑而针砭之使百度正彛伦叙生灵泰社稷安上下恊和章程明密建皇极之道立太平之基陛下坐九重负斧扆南面而听断端拱而无为垂子孙之贻谋光祖宗之大业岂不休哉臣愚以为当今之急莫若脩兵农之政择牧宰之官节军国之用弛筦防之利稽古以行道随时而立法易权宜之制定乆长之防陛下抚一统之运居万方之尊号令必行禁止必举兹数者易如反掌耳传曰虽有镃基不如待时虽有智慧不如乗势今诚陛下立圣功之时兴王道之势矧陛下躬临大宝已三年矣今之天下古之天下也今之人民古之人民也厯代陈迹简册具存三王已前逺而难见魏晋而下陋不足数陛下自视当今事势何如汉唐之盛时哉有土者不可以言贫有民者不可以言弱以陛下神圣聪明资之以天下之大而未能比隆于汉唐窃为陛下惜之伏惟陛下全王业之艰难握帝图之宏逺诞布惟新之政博求无隐之言臣备位周行宣风外计管穴之见曷窥于髙明刍荛之言愿预于询采臣又念御札云善者必加甄赏短者亦为优容臣不闲忌讳辄进狂瞽理诚短矣幸陛下优容之【咸平二年闰三月上时为京西转运副使】
　　上真宗论黄州虎鬭鸡鸣冬雷之异
　　王禹偁
　　臣际会昌辰忝冒通籍况在分忧之任岂忘报禄之心凡有见闻皆合论奏然而言关灾异事渉机宜茍非不讳之朝即恐犯时之忌今者不避逆耳用明匪躬仰冀圣恩稍寛死罪臣本州去年十一月城南长圻村两虎夜鬭一虎死食之殆半当时即欲密奏便值銮驾北征既非吉祥嬾闻行在臣但只隄防盗贼抚恤军民而已又今年八月十三日十四日夜羣鸡忽鸣至今时复夜鸣未止又十月十三日雷声自西北起与盛夏无殊臣伏读洪范五行传及春秋灾异史记天官书两汉五行天文志等以此详校虎者毛虫属金金失其性则有毛虫之祅又云虎相食者其地当大饥鸡者羽虫属火火失其性则有羽虫之祅又云鸡夜鸣主兵革昔人闻鸡夜舞是矣雷者震也属木木失其性则有冬雷之祅又云发雷之地饥馑此皆得于儒学不在禁书然事有数年而后应者亦有终不应者要在臣下无隐帝王尽知或脩德以答天心或设备以防时难故诗曰敬天之怒无敢戏豫易曰观乎天文以察时变只如咸平元年彗星出吕端等请臣作避位表臣具言星见虚危齐分请于青齐间设备以应天戒端等俱以为然不知自后作何措置臣縁不在司言之地不敢侵官去年胡虏犯边果入齐地是天以文象告人人不自知备也端虽物故李沆已下皆见臣言今黄州有此灾祥不能依前寝黙虽祅不胜德终无累于圣明而遇事敢言亦粗申于忠鲠今年禾小稔目下无虞然恐应在它时即合先有制置伏望陛下恕臣拙直察臣愚衷于淮甸之间防饥荒之事假令灾祥不验犹胜临事无备矣臣又念古之循吏政感神灵宋均猛虎渡江臣则有虎相食防鲁恭雉驯桑下臣则有羣鸡夜鸣百里嵩甘雨随车臣则有冬雷暴作此皆臣化人无状布政失和合寘常刑亦当自劾又虑他人陈奏臣则有昧蔽之冒犯圣慈无任僣越【咸平三年上时知黄州】
　　上仁宗论水旱虫螟之异　　刘　随
　　臣闻天地定位阴阳运行二气至和万物资始且上天不言不能自治遂生圣人以治之圣人至尊不能独治遂求贤明以佐之茍圣人推诚以御下贤臣尽忠以事上刑罚当其罪爵赏合其宜赋役均平暴横不作天地之间无一夫不获无一物失所则至和之气为丰年为祥瑞为安宁为寿考其或刑不当罪赏不当功劳役不时赋敛繁重君子在下而未见进用小人在上而未闻屏黜侵坏纲纪怨讟并兴有一于兹足伤和气气或缪戾则为凶年为水旱为灾沴为疾疫自古常然甚犹影响今则两宫明圣信任大臣一日万几宵衣旰食刑必审谨恩无偏私诚宜岁必丰穰物无疵疠而乃去年大水包山襄陵垫溺居民伤害禾稼今年经夏时雨甚愆旱苗欲干晚田未种兼闻磁州大水损坏城池仍知河北数州虫蝗作孽缪戾若此必有其由窃虑执政大臣措置失所迁除之际或异至公听受之间或容献佞或崇不急之务或纵诡随之情循黙自安弥缝或爽又虑凡关百执官守因循事有依违或公行请托侵剥及于苛细喜怒由于爱憎刑狱之中不无寃枉赋役之内岂尽公平或虑诸路使车州郡守长纵侵渔之吏刻剥下民听狡狯之胥飜覆事实或支移折变有所不均或配率科须不从出产以容奸为大体以受欺为吉人滥之徒善承迎而无失清亷之士踈取奉以致嫌则有互掩瑕疵指为和睦巧词诡诈目为能官询求若访于吏人善恶遂乖于审实是以纪纲失序寃诉不伸如此之徒十常五六积其湮郁有伤至和水旱虫螟殆因此作臣赋性愚昧备位谏官参校古书比方时事上尘听览伏窃兢惶伏乞将臣此言宣示两地究其事何吝改更拾遗补阙臣之职业【天圣五年上时为右司谏】
　　上仁宗论星变　　　　　刘　随
　　臣闻在天成象在地成形上自帝王降及辅相宰制万物感应天文是以政教紊于下则躔次变于上自古圣帝明王兢兢业业不敢私纵者畏天命也若政有失而不改天垂戒而不惧者危亡之道也近者天象变异惊骇羣情避殿曲赦深叶古典臣虽不知星纬之术备观史防之文谪见于天警诫人主伏自两宫临御于兹七年体貌大臣延纳直亮触鳞犯讳者未尝加罪巧言令色者必察其非恭俭仁慈动遵典礼故得上下无壅华夷乂安阙政无闻咎将安在臣昼夜思虑疑者二焉切虑邪佞小人急图富贵顾其资望未得陞迁致有潜结奸雄密为表里谋倾防于端士期进用于明时不思挠败国家且务致身荣达稍萌凶慝亦动星辰前史称太白食白虹贯日者皆古人精思密谋之验也惟望圣慈深加审察邪谋不入灾异自消兼虑三圣在天百孙繁衍定王之外封册未行杂于庶寮之间班在驸马之下北使每至无以威示逺方圣祖贻谋实欲本支茂盛因循岁乆未举典章百官固有嗟叹三圣岂无动念伏望圣慈于皇族中选其贤明依唐朝故事封嗣王羣王三五人以应祖宗之意用固磐石之基其次选用大臣必从公议古者询于卿士谋及庶民审重之至也至于才髙位下公议所归或因例合迁乆未陞奬者亦乞申命两府次第举行昔者宋景善言祅星乃退商汤自责化为丰年而况太后圣明皇帝慈俭上天变异不足忧虞臣职在谏垣殊无器识敢陈狂瞽不避灵诛
　　贴黄臣伏见唐尧至圣有四凶在朝大舜继明方乃诛逐是知小人君子自古并生君子多则小人衰而天下治小人多则君子衰而天下危自古离乱则多太平甚少其故何也盖佞言似忠谋身巧计是以小人多获进用直言正色邪佞憎嫌是以君子多遇谗谤此乃邪正各异故相憎也失于防察禁制渐难故书曰为君难为臣不易也今两宫明圣君子道行小人之心皆不遂志多方求进或受货财保证奸邪上惑天听伏乞圣慈特加防察【天圣六年上时为右司谏】
　　上仁宗论玉清宫灾　　　　苏舜钦
　　臣闻烈士不避鈇钺而进谏明君不讳过失而纳忠是以怀防者必吐上前蓄寃者无至腹诽则上下之情不郁教令之出恱随然言之之难不如容之之难容之之难不如行之之难有能言之则必容之容之则必行之如此则欲治之主三代之迹也愿陛下留意焉臣伏覩今岁自春徂夏霖雨阴晦未尝少止农田被菑者几于十九民情嗸嗸如昏垫焉臣谓近位之失人政令之多僻赏罚弗公之所速也天之降灾欲悟陛下陛下反谓刑狱滥寃之致故肆赦天下以救之殊不念如此则杀人者不死伤人者不抵罪其为滥寃则又加甚古者决留狱断滞讼以平水旱不闻用赦也故赦下之后阴霾及今前志曰积寃生阴积阴生阳阳生则火灾见焉乖戾之气发泄于玉清宫震雨杂下烈熖四起楼观万叠数刻而尽诚非慢于御备乃上天之深戒也陛下当降服减膳避正寝责躬罪已下哀痛之诏罢非业之作拯失职之民在辅弼无裨国体者去之居左右窃弄威权者去之精心念政刑之失虚怀收刍荛之言庶几变灾以答天意辰浃之间不闻有此告谕窃知陛下将计工役再谋兴脩都下之人闻者骇惑往往聚首横议咸谓非宜皆曰章圣皇帝勤俭十余年天下富庶帑府流衍无所贮藏乃作斯宫及其毕功而海内为之虚竭陛下即位未及十年数岁连遭水涝虽征赋咸入而百姓颇甚困乏若大兴土木之功则费用不知纪极财赋耗于内征役劳于下内耗下劳何以济矣况天灾而已违之是欲竞天无省已之意逆天不祥安巳难任欲祈厚贶其可得乎岂天谴告而陛下弗悟耶岂知而故为之耶岂再造以祈天之祐耶臣不得不反覆而量也今为陛下计者莫若来吉士去佞人姑务修德以勤至治使百姓足给而寛其征税则可以谢天意而民情安矣贤君见变能修道以除凶乱君无象天不谴告今幸得天见之变是陛下修道之日岂宜忽哉昔汉宣帝三年茂陵白鹤馆灾下诏曰廼者火灾降于孝武园馆朕战栗恐惧不烛变异罪在朕躬羣有司又不肯极言朕过以至于斯将何悟焉夫茂陵不及上都也鹤馆不及此宫也彼尚降诏四方以求已过是知古帝王急治如此夫火不炎上之罚正为是焉臣谨按前汉五行志云贤佞分别官人有叙帅由旧章礼重功勲如此则火得其性矣若信道不笃或耀虚伪谗夫昌邪胜正则火失其性矣自上而降及滥炎妄起燔宗庙烧宫室虽兴师而不能救故鲁成公三年新宫灾刘向谓成公信三家子孙之谗逐父臣之应也襄公九年春宋灾刘向谓宋公听谗逐其大夫华弱奔鲁之应也今宫灾岂得亦有是乎愿陛下恭黙而内省之省而既知之愿陛下悔过而追革之罢再造之劳役行古先之典法非惟大光基业亦天下之幸甚也臣愚妄之言不足益国体之万一陛下茍容而行之三代两汉之风指顾而可致也【天圣七年六月丁未大雷雨玉清昭应宫灾宫凡二千六百一十楹独长生崇寿殿存焉翌日太后对辅臣泣曰先帝立成此宫一火延燔殆尽犹幸一二小殿存尔枢密副使范雍度太后有再兴葺意乃抗言曰不若燔之尽也太后诘其故雍曰先朝以此竭天下之力遽为灰烬非出人意如因其所存又将葺之则民不堪命非所以只天戒也宰相王曾吕夷简亦助雍言夷简各推洪范灾异以谏太后黙然舜钦时年二十一为太庙斋郎上此奏】







　　宋名臣奏议巻三十七
　　钦定四库全书
　　宋名臣奏议巻三十八
　　宋　赵汝愚　编
　　天道门
　　灾异二
　　上仁宗论火灾地震　　　韩　琦
　　臣闻动民以行不以言应天以实不以文先儒之谠议也故宋景公以荧惑守心不忍移臣庶之咎子韦称君有至德之言荧惑必徙三舍此则以实应天之效也唐明皇以太阳亏蚀悉令赦徒之人宋璟谓可以至诚动天不在德音频降此则以文应天之弊也载籍所记前范至详不敢烦陈粗此槩举臣伏覩近者兴国寺灾延及开先祖殿不逾数刻但有遗烬伏观垂象或失经行盖人事之已形致天灾之嗣发其犹影响谅匪徒然当是时臣谓陛下宜虚宁以求谠言侧身以修庶政有功则赏以絶其徼幸之路有罪则罚以清其奸慝之原旌别贤愚撙节财用抑宴私过度之乐休营造不急之务决狱使之无滥出令断于必行斯以念祖业之艰难荅天意之警悟也而陛下眷三京以肆赦宥走羣望以罄词祝中自禁掖外及观寺并设斋醮逮越晦朔今北道数郡继以地震上闻即命使轺就崇法供矧玆近塞俯接殊邦岂无间谍之人往道祈禳之事徒彰自恐或诮无稽虽陛下钦顺皇天之诚可谓至矣其于销伏灾眚之道则犹未焉夫弛刑网以贷顽悖之民损国货以奉游惰之軰将欲召丕贶感灵心是犹却行以求前扬汤而止沸无益之验信昭然矣臣茍隠情惜已不能献忠尽言使陛下常以礼缁黄荐牲币为修德除患之本则臣岂不上负陛下惧灾思政之意哉谨按五行传曰火南方扬光辉为明者也其于王者南面向明而治贤佞分明官人有序率由旧章爱重功勲则火得其性若乃信道不笃或耀虚伪谗夫昌邪胜正则火失其性自上而降乃滥火妄起焚宗庙烧宫馆虽兴师众不能救也此臣前所谓宜辨贤谄明赏罚谨命令戒奢逸者由此而言也曷有流化兴政之若是而天不降福者哉且地震者说者以谓天阳也地隂也阳君象隂臣象君宜转动臣宜安静乃女谒用事臣下专政之应此乃饬宫壸禀教臣邻奉法以当斯变又夷狄者亦中国之隂也今震在北或恐上天孜孜谴告俾思边防之为患乎亦望自今而后务在严励守臣密修兵备审择才谋之帅悉去懦弱之士明军法以整骄惰之卒丰廪实以増储峙之具或曰今夷狄守盟誓约甚固奉朝廷有礼初无衅隙保不骚动未可生事以疑戎心此寛陛下宵旰之忧可也为国计则疎矣臣辞意狂鄙不识禁忌傥陛下听断之暇一纾睿览采而行之少助万分之一则臣退就鈇锧死无所恨【景祐四年十二月上时为左司谏】
　　上仁宗论星变　　　　　韩　琦
　　臣近者窃闻星变数见輙贡瞽见备言禳谢之理殆将百日不赐妄言之诛是陛下知臣所陈归于朴忠而非惑上好讪也然臣意有所未尽更思竭愚区区鄙诚万一开悟臣近日又闻大庆殿及诸处复建道塲及分遣中使偏诣名山福地以致精祷臣以谓陛下俯从常礼不得已而为之是亦达寅亮之深旨也臣窃以天垂祅象地见灾异前世之君覩之感悟以为祈禳之法则必彻乐减膳修德理刑大则至有下诏以求谠言侧身以避正寝是以天意悦穆转祸为福臣愿陛下法而行之复恐此后宫中或有宴饮之事欲望比于常时稍用减节不独仰奉于天戒斯实上安于圣躬臣子之心所以昧万死而献言者正为是也且大庆殿者国之路寝朝之法宫陛下非行大礼被法服则未甞临御臣下非大庆防则不能一至于庭岂容僧道凡庸之人继日累月喧杂于上非所谓正法度而尊威神也昔髙宗立皇太子将防命妇于宣政殿博士袁利谏曰前殿正寝非命妇宴防之地望请命妇会于别殿自可备极恩私帝纳之即命移于麟德殿臣亦望今后凡有道塲设醮之并于别所安置臣亲逢求谏之朝复在可言之职宜推无隠思所为报愿陛下特霁天威一加详纳天下幸甚【景祐四年十二月上】
　　上仁宗论星变地震冬无积雪　韩　琦
　　臣旬日前窃闻民间传言星躔示变及京师曾有地震之异亦闻朝廷建置道场臣自忝谏职数因灾变陈事意谓陛下粗记臣言故迁延未敢更献愚瞽数日来又闻河东忻州地震连日大坏官私舍宇伤损人命臣虑陛下近岁以来颇有灾异而常事待之且未足多挂圣念但斋醮道场而止臣是以不敢无言更思禆补臣闻以实应天则天必报以德胜妖则妖自息今上穹频频谪见以感陛下盖欲观变而惧増修德政则将转祸而为福岂其虚发哉若陛下以为无足可验不思警悟之理或上天倦而且怒则黙而为祸矣今躔次之变知星者必具言其事至于地震之理稽于旧史则大臣专政后宫用事阳不足而隂有余之应也今朝廷凡百行事皆由政府陛下虽知其是非而不加圣断亦大臣专政之应后宫之事非外臣所知亦望禁其太盛以答天变臣愿陛下每覩灾异先详其理而应之然后省身之所未思而思政之所未至夫崇俭约以训九族而纯德变于天下节宴游以谨万几而勤政率于天下亦修身之大略也辅弼得人而庶务恊其序赏罚得中而二柄归于上邉陲广备而将帅择其材亦修政之大略也陛下若举其要而行之则上天岂不降福而为灾沴乎况陛下首相久病髙卧私室备礼上章无坚退之意安禄固位上不分圣忧下不畏人言假令病愈而出则中书之事必更无伦理盖才短识暗而然也陛下岂不思求才而代之使修正纪纲亦禳谢之一端也又今冬以来尚无积雪旬浃之间将及春序不惟已觉愆旱兼恐人民疾疫欲望陛下躬行精祷庶获喜应今举朝之人皆以不言为利无一人为陛下切直而言者臣非不知直言为患然选任之恩不欲碌碌雷同众人故昧死论列不顾鼎镬之罪惟望少采狂愚天下幸甚【景祐四年十二月忻代并三州言地震坏庐舍覆压吏民忻州死者万八千七百四十二人伤者五千六百五十五人畜牧死者五万余代州死者七百五十九人并州千八百九十人自是河东地震连年不止或地震裂泉涌或火出如黑沙状一日四五震民皆露处琦上此疏】
　　上仁宗论并忻州地震　　庞　籍
　　臣闻应天以实不以文动人以行不以言所以天意顺感而人心悦随也伏惟陛下躬仁圣之至德绍积累之庆基亨嘉式应文武并用边隅不耸年谷屡登然而秋冬以来雷雪不时流星为异今又地震并忻之郡伤殒人命甚可骇也推本天戒必有厥由以陛下恭勤寅畏动遵轨范宜不当招致灾眚臣窃思之恐在时政有所差失人情有所壅蔽也将欲应乎天而动乎人必当求其实而笃其行诚在陛下与执政之臣力行之也力行之道莫若先正其纲纪恭以祖宗垂业典刑具在守而勿失可臻至治将外制四海当首自京师故三圣以来因事立制凡百司务皆着条敕所以禁逾越塞侥幸也向来或因一时为例而破之或因臣下营私而废之法既动揺政或隳紊而欲训齐诸司规表天下难矣故要在执政大臣持守之也持守之者要在以身律人先国后家以求贤之意为急以子孙之计为末至公既立谁敢为私然后可以守画一之法使无逾越塞私谒之路使无侥幸施恩必平不以势地为异罚罪必当不以惠奸为寛国之纪纲此实至要在力行之而已至于前代因天地之异莫不广求厥理而消复之下罪已之诏开直言之路人情畅于下则天理顺于上此诚今之切务未闻朝廷行之恐但用释道斋醮之文无所益也臣迹孤地寒材驽识闇上赖陛下天地父母之恩获立忠义之地敢冒天威輙陈愚悃者亦犬马之思报也惟陛下矜怜而察之【景祐四年十二月上时为侍御史知杂事】
　　上仁宗论众星流散月入南斗　韩　琦
　　臣窃闻近日司天监上言占见众星流散又奏月入南斗中臣职在谏列得于风闻不敢隠情惜已容黙于位实愿输尽愚瞽有补万分之一焉臣闻人事失于下则天变发于上惟明圣之君覩之感悟责躬修德所以除患而福至是犹影响相应之速也而朝廷自去年秋荧惑失度及太平兴国寺灾乃命疏理系囚自大庆殿至诸寺观并集僧道以为禳谢之法继之以地震北郡遣使兴建道场近者又闻太隂失行复诏三京减降罪人于金明池等处亦设斋醮臣屡上封奏极言无益所期庸妄之説少开圣聦而前月中杭州又奏有大风雨悉坏官司庐舍复有献谋于陛下者乃降敕本郡崇佛事以禳之外方有识之士必有非笑者焉陛下若以灾异数见非政教之失但可竭财以奉僧道寛禁以贷罪恶是谓天戒可答灵心必回则今日之谪见又何从而致哉今天之谴告孜孜不已者得非陛下未达警悟之意耶夫赦者前贤以为偏枯之物非明世之所行也茍行之则小人之幸而君子不幸矣又金银钱帛出自苍生膏血取之以供国之用尚宜撙节又况枉费以资游惰之僧道乎以陛下之聦明睿智谅久知其不可今若再举禳灾之术复踵前弊适足误陛下也臣不敢妄究星纬但取前史所载开陈其端夫月为太隂之精刑罚之义列之朝廷诸侯大臣之象也故大臣用事兵刑失理则月行乍南乍北又南斗者丞相太宰之位主褒贤进士选授爵禄若小流星百数四面行众庶流移之象也今天之所戒者恐宰辅之任未副圣心褒贤授禄或失其宜故太隂罚斗以应之夫代天当轴之臣未副圣心则政教浸隳矣政教浸隳则隂阳失和而水旱移时水旱移时则众庶流移之患亦从而至矣汉史曰宰相上佐天子爕理隂阳戴记曰迩臣守和言近臣调和君事者也今闻政府议事未甚和协互执所见或有违戾即如近断一大刑名此特有司之事又复别旨议定于理明白而犹固执纷竞上烦圣断岂大臣之体哉庙堂之上论道之际必有甚于此者固非下臣所知矣如此而望隂阳调君事和政不失于下变不形于上其可得乎方今之宜莫若注意贤宰协辅朝政使其同心一意推用所长然后赏罚二柄更思其中谓名器不可轻授也则赏不加于无功谓纪纲不可寖弛也则刑必行于有罪知财货之有限也则量用度而裁减之知军旅之久惰也则明号令而约束之一令之出必信于人一言可嘉必用其计尽平侥幸之路精辨爱憎之言推此以断天下之务则陛下髙居穆清垂拱而治太平之基既隆且固矣虽有象纬之变流行之灾自当易而为嘉祥散而为和气矣刍荛贱言不晓禁忌思有报君父甄擢之遇非敢讦上而取直也唯陛下熟察之【景祐四年上时为右司谏】上仁宗论星变地震火灾　　宋　祁
　　臣闻王者父事天明母事地察政合而祥至道失而咎臻自然之应也然至乱之世不能絶祥甚治之代不能无咎僻君以祥而自泰故益侈而趣亡贤主以咎而自警故修德而蒙祉盖祥无必庆咎无固凶视销伏之如何耳臣伏见顷岁以来灾眚数见陛下奉承郊丘岁丰月防当防介福翻致大异何哉得非事有召奸法有阶隙天于宋室谆谆存顾先几预虑以启圣心欲陛下据易图难缘微警着奋扬刚德固执主威压销未明以光丕业也臣伏读前史五行志以验于今累威重谴不可不察若乃羣星流散则民人荡析之象也月行黄道地震州邑则边戎窥间臣下擅恣后妃将盛年谷且饥之兆也去年火灾兴国寺浮屠延燔艺祖神御殿已而盗坏宗庙扣器者再则神不昭格之意也自昔灾异之发逺者十数年近者三四年随方輙应无虚已陛下何不暂形清虑推求其端方今典刑设张上下禔穆而臣便论危事必难取信然陛下试一念之假有荡析以何防固安假有饥空以何理振救脱致窥间可任之将谓谁傥令擅恣可防之奸有几灾异不验国之福也茍使遂验则陛下御之之虑得不素具于胷中哉然请先言其要臣闻君以操柄为重臣以奉命为恭柄舍之则重者反轻命窃之则恭者更僣伏惟陛下念爵赏之典刑罚之权虽覧羣言一决宸虑无委成假借以开贵近牵制之私书称惟辟作福惟辟作威威福者天子之所以固大寳制兆人之术臣有作福作威则害于而家凶于而国古之王者亦何能使刑悉当罪赏皆值功要之事出于主则纳忠者有归政出于臣则植私者必遂传曰倒持太阿言柄之不可失也又曰吐珠必含言失之不可收也若夫后宫戚里祈恩丐赏者日月不乏陛下且当断而不听以示至公内省黄门给事左右亦宜数加训敕使恩不出位此皆助阳抑隂之术也臣闻伯禹三王之长逢灾引慝宣王成周之良遇患侧身故能感彻神祗收还威怒回沴气为太和化已衰为中兴陛下览照今古至详至熟今变眚日着中外暴闻而罪巳之问不形于诏书思患之谋不留于询逮委逺天戒虚而未荅逾时越月羣下黙然间者但引缁黄晨斋夕呗修不经之细祀塞可惧之大变人且未信天胡可欺臣诚至愚窃恐销伏之间未为得计也伏望陛下不以灾之未应遂为宴安不以岁之屡丰便忘荒馑普使百执各贡所怀庶几天下条贯粲然先见臣粗举六事以禆万一聨写于左如有可采续当条陈科别惟陛下裁赦其罪姑垂省阅【寳元元年正月上时为直史馆同知礼院】
　　上仁宗应诏论地震春雷之异　苏舜钦【寳元元年正月十日诏曰朕绍膺景命抚育中区对天地之宏休奉祖宗之成宪常怀惕厉靡敢怠荒一志于玆十有六载兵戈偃戢方隅底平百稼屡登亿姓咸乂虽】
　　【未臻至化抑可谓小康而去岁以来众异间作星文流变谪见于穹昊坤载震揺沴生于边鄙定襄之郡为害将深室庐垫防以实蕃黎民压覆而斯众飞奏继至予心】
　　【恻然而又春候方初蛰户俄振退而脩省罔究端倪盖朕体道虽勤烛理犹昧以凉德而处尊位以眇质而保鸿名致此禨祥敢忘戒惧爰申诞告式伫谠言其或朕躬之阙遗执事之阿枉政教未臻于理刑狱靡协于中在位有壅蔽之人效官有贪墨之吏仰谏官御史缙绅百寮密疏以言悉心无隠限半月实封进纳朕当亲览靡及有司择善而行固非虚饰咨尔多士宜体朕怀】
　　臣昨初到京师闻河东地大震裂涌水坏屋庐城堞杀民人几十万厯旬不止臣始闻惶骇疑惑窃思自编册所纪前代衰微丧乱之世亦未尝有此大变方今四海接统内外平宁戎夷交懽兵革偃息固与夫衰微丧乱之际颇异是何灾变之作反过之耶且妖祥之兴神实尸之各以告未尝妄也臣以谓必无是事是亦传言之滥耳厯问一二朝士皆曰有之因退思念天人之应古今之鉴大可恐惧凡朝廷政教昏迷下受其弊积鬰不和之气上动于天天于是为下变异以警戒之使君人者回心修德飜然向道则民安而灾息是故古之王者逢天地之变则必避正寝彻乐省馔询访正议考求失德而更去之盖以上帝聦明所作必验茍弗知惧则非常之孽随之今此异既告岂徒然哉则王者岂宜常安于逸豫信任近狎而不省政事乎庙堂之上执事者岂有非贤才或专威福而侵君者乎其所施设之政岂有不便于民者乎深宫之中岂有隂教不谨或以媚道滥进者乎臣从逺方来不知近事心虽疑而口不敢道宫禁夷狄之事固未可知朝廷已然之失则听舆论而有闻焉又讶朝廷知此大异殊不修补阙政以厌天戒而安民心黙然不怪如平常无事时谏官御史亦不闻进牍白见铺陈灾害之端以开上心然民情汹汹聚首横议咸有忧悸之色岂时与古不同今朝不宜仿古以为事耶又念有天下者未有不监古而治弃古而乱也岂上位者务在镇静不须与民同忧耶则又民为邦本未有本揺而枝叶不动者岂民愚暗不当忧而忧耶则地之震天之所为也民虽愚天岂愚哉反复思之不觉惊怛流汗自以世受君禄身齿国命涵濡惠泽以长此躯便欲尽吐肝胆以拜封奏又昨见范仲淹以刚直忤奸臣果罹中伤言不用而身窜谪甚可悲也是时降诏天下不许越职言事臣今茍务激切不避权右必恐横遭伤害无补于时因自悲嗟不知所措既而孟春之初雷电暴作臣以谓国家之失众臣无有为陛下言者惟天丁宁以告陛下也陛下极圣至明其肯忽之果能霈发明诏许臣僚皆得献言臣初闻之踊跃欣忭又谓虽有灾异陛下能讲求嘉言革去时弊故可变化而召嘉祥也旬余日来闻颇有言事者其间岂无切中时病而絶不闻朝廷从而行之是言皆虚言而不根实效也臣闻惟诚可以应上天惟实可以安下民今应天不以诚安民不以实徒布空文増人太息耳将何以谢神灵而救弊乱也岂大臣防塞天听不为陛下行之岂言事者迂阔无所取而不足行也此则未可知今臣窃见纲纪隳败政化阙失其事甚众不可槩举谨条大者二事诣匦以闻伏望陛下少赐观览茍有所采乞防自睿意即时行焉言或狂瞽乞付臣鈇锧以非所宜言罪之一曰正心夫治国如治家治家者先修于已修已者先正于心心正则神明集而万务理也今则民间喧传陛下数年以来多引俳优贱人于深宫之中燕乐无节赐予过度燕乐无节则志荒荡赐予过度则心侈泰志荒荡则政事不亲心侈泰则用度不足臣窃观国史见祖宗逐日视朝旰昃方罢犹坐于后苑门有白事者立得召对委曲询访小善必纳真宗末年不豫始间日视事今陛下春秋鼎盛实宵衣旰食求治之秋而乃隔日御殿此政事不亲之效也今又府库匮竭民鲜盖藏诛敛科率殆无虚日三司计度经费二十倍于祖宗时此用度不足明矣政事不亲而用度不足斯大可忧也伏望陛下修已以御人洗心而鍳物勤于听防舍其燕安放弃俳优近习之纎人亲近刚明骾正之良士因此灾变以思永图效祖宗之勤劳惜社稷之广大则天下之幸甚也二曰择贤夫明主劳于求贤而逸于任使然盈廷之士不须尽择在择一二辅臣及御史谏官而已今陛下用人似不谨择昨王随自吏部侍郎转门下侍郎平章事超越十资复为上相此乃非常之恩必待非常之才而王随虚庸邪谄非辅相之器降麻之后物论沸腾故疾纒其身灾仍于国此亦天意爱惜我朝陛下必鉴之又石中立顷在朝行以诙谐自任士人或有宴集必置席间听其语言以资笑噱今处之近辅不闻嘉谋物望甚轻人情所忽使灾害屡降而朝廷不尊盖近臣多非才者陛下左右尚如此天下官吏可知矣实恐北庭轻笑中国伏望即时罢免别建贤才臣又窃见方今以张观为御史中丞髙若讷为司谏此二人者皆登髙第本望以词华进用素履温和软懦无刚鲠敢言之才斯皆执政引拔建置欲其谨黙不敢举扬其私时有所言必暗相闗説旁人窥之甚可笑也故御史谏官之任臣欲陛下亲择之不令出执政门下台谏官既得其人则近臣不敢为过乃驭下之防也臣以谓陛下身既勤俭辅弼台谏又皆得人则天下何忧不治而灾异何由而生伏望陛下少留意焉非有难也臣不胜区区之意【寳元元年正月上时监在京店宅务】
　　上仁宗应诏论地震春雷之异　宋　祁
　　臣伏读丙午诏书陛下祗悼变异不忘元元受愆引咎端自克责延问有位广谋于众推变所自前事立防将欲还威谴于天极荅震眚于坤顺虽姒王罪已商宗念德蔑以加之羣臣莫不延颈企踵恭听允令使诚有卤莽之虑窽啓之词咸乐自效纳于聪听益润泽附辉煌以成日新之美臣愚不肖职在史氏位为台郎非无知不容自弃輙敢条列近事上对冲旨诏曰朕躬之阙遗臣伏惟陛下即位以来十有六年孜孜翼翼动守先训不侈宫室不饰游畋偃兵缓罚爱重人命无它过失闻于天下虽自谓阙遗愚臣昧死不敢奉诏然有将来可虑者臣愿一一陈其崖略陛下试参之圣虑揆之人事测之天灾质之古义有可行者不以人贱而废其言则臣生死幸甚臣闻赏罚操决天子之权也奏请可否大臣之事也下陈可否以佐上操决则百度乂宁一人尊彊窃见陛下临视庶政深执谦德不自先防专委大臣使大臣人人如臯陶家家为后稷尚且不可况有托国威而肆忿寄公爵以植恩者哉臣请粗陈其要且如陛下自欲有所拔擢大臣以为不可陛下从而罢之又如自欲有所黜去大臣以为不可陛下从而任之如此则权常在臣政不在君昭然可见矣陛下何所忌惮而不略加裁诘遂使中材之人料时之如此欲自结于朝者还附于权党欲自徇于公者反入于私门威柄寖移人心攸系此将来可虑一也伏望陛下自今以徃审察臣下果有尽忠守正可器用者进擢于朝但论其材勿限资序陛下以万防余景引入便殿赐以清宴普询阙漏又以所得参校时政质其是非俾之中外相应更相推紏则彼之投身纳报惟陛下之归不在它矣臣闻邪之与正譬犹白黑可以立辨今陛下既以此事为正俄而有以为邪者因复中止更为犹豫此最不可之大者夫谋之虽众决之欲独刘向曰持不断之虑者开羣枉之门盖指此也臣愿陛下临事即断勿复持疑无令浮议荧惑败乱美政臣闻忠臣之事君造膝而言诡辞而出所以启心防患也陛下亦宜隠秘其语保全其人傥漏露主名则为所讥刺者皆切齿而思报矣兴讥造谤不退不止一旦罹患而后来者传以为戒皆茍容媮合背公入党则陛下虽有盈庭之士朱紫杂袭谁肯与权贵立敌进言而取祸哉此无异絜仇以授奸人自闭其耳目万事之安危天子不得复闻之矣臣比见兹事已验于前伏望陛下考大易失臣之义无袭春秋阳处父之枉此将来可虑二也臣伏惟陛下春秋鼎盛皇嗣未立后宫所御当贯鱼序进广求螽斯子孙之福伏望豫示敕诫昭判贵贱使上下有制不相逾越谗谒毁间明垂防禁数诏后妃习知谦退和柔之懿无令僭妬得萌其中此将来可虑三也诏曰执事之阿枉臣不足以虑之然所为怪谏官御史本以选进鲠亮震肃权纲为天子之耳目也今则不然有势者其奸如山结舌而不问无援者索疵吹毛飞文而厯诋未及满岁已干宰司希兼职而求进秩矣如此则宰相有失谏官御史肯为陛下尽言乎使言者舍当用而取不急陛下果可听之乎臣故曰谏官御史出宰司之进拔者非陛下之利也夫轻授重责难以得人但赏不罚难以肃下今若令居是官者终岁不言及言而不当坐不任职退挟持私意有所回匿坐故纵诛不畏彊御议劾严正者陛下自意擢之无令有司得与此亦救阿枉之一也诏曰政教未臻于理刑罚靡协于中在位有壅蔽之人效官有贪墨之吏臣闻传曰正其本万事理又曰人存则政举人亡则政息茍使天子持柄于上羣臣率职于下如臣前所陈者大猷几务将交修毕举矣安有政未臻理刑靡协中乎至于海县浩繁官不失善或察亷无状或贪冒公行或民穷无诉或事纷未治大且抵死小则免官案章一下交手受械事轻人末曷足应天变而闗国体乎要之灾异之发政数之本在朝廷君臣之间耳诏曰择善而行固非虚饰此诚陛下勤恳悃愊防绎下情申啓言路而必收治效也臣闻徒善不足为政徒法不能自行天之感物不为伪动今陛下惴恐自反已降德音羣臣将毕精极虑随事纳説必有可采伏望朝廷开许施行此则顺民心承天意转祸为福圣人销伏之实也然臣尚有所虑者今臣下准诏例得献言不深切则事不明白或恐有昧仪矩罔识禁忌论安危则便云泰山累卵指宴饮则直曰酒池肉林望陛下纳汚含垢一切裁赦兼容博听以取其长勿令有坐狂言而得罪者则圣德愈光大矣【寳元元年正月上时为直史馆同知礼院】
　　上仁宗应诏论地震春雷之异【系第二状】
　　宋祁
　　臣伏以陛下躬至圣开大明数引近臣延谋急政退托不敏开敢言之路日昃便坐以须告猷夫人君据安而念危则终不危操治而虑乱则终不乱何则几微之兆成败之端森然前判于胷中矣臣向已被诏对所欲言事闻于上未合明德陛下赦其无状再降德音似欲竭尽下情以禆万一顾臣敢无辞而对人臣之所以有朋党者何也由忠邪不早判耳且君子得位必引其使协济忠力不为私也小人获进亦引其使扇动声势不为公也君子指小人所引因曰朋党小人指君子所引亦曰朋党君子常少小人常多此人君所以易惑而难辨也陛下何不质之以事验之以言其言也隂贼忌害巧为迎合听之似可用察之而无实小人也其言也质直蹇正多所补益听之似逆耳察之而有实君子也又以其言验其人之行事事与言合者为忠事与言反者为邪不黜其邪不进其忠则朋党终不除矣臣下之所以防佞得行者何也由朝廷听言之路太广也夫正人能言邪人亦能言古者称言之无罪者谓有道之言也若邪人凭虚以害有位架妄以间忠臣亦以为不可加罪则是以言丧邦矣且邪人缘隙投诈寄事造奸诋人必以难验之文伤人必以似是之语使进不得自辨于主退有以离间于君于是正人幽愤有功抑退如此者陛下虽加罪焉可也正人则不然毅焉中立侃焉正论引古今之宜根刑政之本质之众则无害措之事则可行不为势倾不为利夺如此者陛下虽加赏焉可也故大辟言路而正言不赏妄言不罚则防佞终不去矣今议者皆曰朝廷诚安且治臣以为不然夫三患未去安得为治直乱之未作耳请试言之夫与贤人谋事而与不肖者断一患也重选大臣而轻任之二患也大事不图而小事是急三患也何则贤人必为国计而不肖者专为身谋为国计者必恃至公故言直而援少为身谋者专挟已私故喻巧而援多人君不能察之则奸诈行矣于是言长利者则破之以小害使终不能为利图大功者急之以近效使终不得立功善令方下而谬令移之矣公议始行而私议夺之矣且不肖之人已不能忠而忌人之纳忠已为不善而能败人之为善改白作黑以是为非若朝廷已知其奸不能斥去郭公所以戒亡也已知其贤而与不肖者并任之刘向所以获罪也此方今患之最切者也夫大臣左辅右弼参赞权纲朝访夕对弥缝漏阙既以为忠且贤而擢之材且能而任之矣是宜待之以无二责之以一心今或指纎瑕采飞语小则被疑大则赐罢朝为臯夔暮为梼杌遂令家无全节人无全行何其有道之世而贤者之乏耶诚任之失其理矣徒使继至者瞻前畏后偷合取容事存形迹日防猜阻舍国事而不虑茍身谋以自安大臣如此陛下何赖焉且君视臣如手足彼将以手足为报君视臣如路人彼亦将以路人为报此患之次也聚天下莫急于财镇天下莫切于兵制四夷莫神于机任天下莫谨于官今财已匮而不肯计兵甚冗而不能择机至而不敢谋官滥而不知选而执事者但且计小利害责小经费羣对而旅前取旨而奉行日循一日岁偷一岁陛下又不念此宁是朝廷福耶此患之又次也假如万一边境有事盗贼相扇甲兵宿野粮馈在路此时三患不去谁能出身为国与陛下共此安危耶谁能执节慷慨与陛下前死不顾耶臣故曰非能治也直乱之未作耳陛下诚能诏中书门下使择天下之冗官稍清流品诏枢密院去天下之冗兵寖明纪律断自宸虑必取成功不使涣汗复收匪石中转则县官之财有数年之饶为万一不虞之备防之善者臣智识庸暗不足上当清问轻率狂狷惟陛下裁贷其诛【寳元元年正月上】













　　宋名臣奏议巻三十八
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻三十九
　　宋　赵汝愚　编
  </div>
  <div class="pagination">
   <a href="宋名臣奏议_page17.html">
    上一页
   </a>
   <span>
    ...
   </span>
   <a href="宋名臣奏议_page13.html">
    13
   </a>
   <a href="宋名臣奏议_page14.html">
    14
   </a>
   <a href="宋名臣奏议_page15.html">
    15
   </a>
   <a href="宋名臣奏议_page16.html">
    16
   </a>
   <a href="宋名臣奏议_page17.html">
    17
   </a>
   <span class="current-page">
    18
   </span>
   <a href="宋名臣奏议_page19.html">
    19
   </a>
   <a href="宋名臣奏议_page20.html">
    20
   </a>
   <a href="宋名臣奏议_page21.html">
    21
   </a>
   <a href="宋名臣奏议_page22.html">
    22
   </a>
   <a href="宋名臣奏议_page23.html">
    23
   </a>
   <span>
    ...
   </span>
   <a href="宋名臣奏议_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
