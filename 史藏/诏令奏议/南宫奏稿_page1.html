<!DOCTYPE html>
<html>
<head>
    <meta charset="UTF-8">
    <title>南宫奏稿 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南宫奏稿 - 第 1 页/共 4 页</h1>
    <div class="content">　　钦定四库全书　　　　　史部六
　　南宫奏稿　　　　　　　诏令奏议二【奏议之属】提要
　　【臣】等谨案南宫奏稿五巻明夏言撰言字公谨贵溪人正徳丁丑进士授兵科给事中厯官礼部尚书武英殿大学士为严嵩所搆坐与曽铣交闗弃市隆庆初追复原官谥文愍事迹具明史本言初以才器开敏受知世宗而柄用之后志骄气溢傲愎自専卒以致败其立身本末殊无可称特学问淹博一切仪文度数皆夙所留意又值世宗鋭意讲贯之时故其于朝廷制作斟酌损益颇为合于典要如南北郊分祀更定文庙祀典及大禘礼仪立先蚕坛之悉言所赞成迨帝擢掌礼部益力举其职前后奏牍亦多有可采此本为御史王廷瞻所刋行即其官尚书时所上疏议自郊庙大典以致封爵贡举无不赅具议论明达洵可谓能折于古者録而存之庶不没言之所长且俾读明史者得与礼志相参考于讨论沿革要不为无助焉乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　南宫奏稿序
　　序曰古昔圣君贤臣经纬人文铺张帝业莫不着之话言施之宪章然后浃于人心人心安以乐流于教化教化厚以深夫隘于思则才滞而靡发窘于事则气郁而弗宣辞之不达听之不聪言之不文行之不逺岂不病王猷盭大化哉圣天子中兴啓运赫张雄图兼尽制伦寤寐良弼少保尚书兼学士桂洲夏先生超起谏垣深契大议特隆眷注爰作秩宗时有急宣多闗宻画诸所上疏每付折衷典谟作制于邦家书奏便蕃于曹省运思泉涌揺笔云飞挥洒立成文同宿构仓卒填委用无滞神动中机允符渊度集成五巻题曰南宫奏稿成一家识度之言昭千载明良之会爰托侍御王君廷瞻刻之寄示幽鄙且命为叙予见其婉者不屈焉微者不晦焉直者不肆焉激者不讦焉逺者不遗焉迩者不侵焉古者不迂焉通者不流焉轨物者齐昭伦者正决疑者晢阐幽者舒饰行者彰表徳者懋绥猷者定署事者详宣气者同协道者一杼轴乎天人之际组织乎性命之元谆复乎帝王心学之昭感乎神功效之着磅礴于勲贤乆大之业周流于亲爱情理之间论郊礼也只而肃论庙祭也顺而备论大雩也美而章论太学也隆而重论节文也宻而审论古乐也平而中论宗藩也惇而睦论农桑也忧而勤论昭穆也辩而理论陵寝也剀而直答瑞应者其心畏警天戒者其言恐却夷贡者其防峻斥异端者其令严宥言责者其词恳正文变者其体醇崇节义者其念深惜人才者其意厚是故分禋而明察位矣特享而仁孝孚矣皇舞而神贶臻矣临雍而文教洽矣别嫌而至礼行矣观成而元声见矣锡而维城固矣重本而王业昌矣合蒸而尊尊隆矣萃和而亲亲至矣持盈以戒苞桑也保威以徴仁爱也慎微以尊中国也崇正以清城社也通言以达下情也立准以涤浮习也録贞以振頽风也悯遗以养中才也浑厚之化成则奋迅之锋敛矣寛大之体立则发之机晦矣夫天运于上凡日月星辰之森布皆天文也地位于下凡山川草木之附丽皆地文也人君建极于中凡章奏书记之流皆人文也夫索赜微存乎学道隠伏存乎才出入光大存乎位经济利用存乎时昌言只承于舜禹而成都俞之休训戒翼戴于夏殷而奏笃棐之续不其伟乎三代以还以叔向子产蘧伯玉季札之贤不得少效于王官去而为列国之名卿才大夫贾董不遇徒托空言房杜无文未免惭徳开物致君成务命世惟诸葛武侯陆宣公李卫公李忠定公表奏犹存风节可想然皆随世就功周旋于散微偏安之末又不能无萎而不振之患先生迅发纯英滋渐名训可不谓学乎髙厉遐清深资闳閟可不谓才乎一人当阳委任腹心可不谓时乎贰公化寅亮天地可不谓位乎崇山出云触石而弥六合圃积玉彻夜而腾清光全才与勲力相宣逸气与英华同耀嫓美姬姒匹休伊周刻之金石无愧词藏诸载籍为惇史此之谓不朽则兹编也特出其绪余焉巳耳谨书以冠于篇端嘉靖十三年秋七月既望崇阳汪文盛希周甫撰













　　南宫奏稿序
　　钦定四库全书
　　南宫奏稿巻一
　　明　夏言　撰
　　一斟酌临雍旧典乞赐宸断疏
　　仪制清吏司案呈先该本部题为议幸学以兴教化以全文治事奉圣防先师祀典既正朕当躬谒依拟于嘉靖十二年三月内幸学一应事宜都准行临期你部里具仪来看钦此钦遵续该本部拟题照得驾幸太学例该先期择日伏乞圣裁特勑钦天监预先择定吉日其一应事宜命下之日次第举行等因奉圣防是钦此钦遵行该钦天监择于嘉靖十二年三月十三日大吉所据合行礼仪查得成化元年该本部题为礼仪事节奉宪宗皇帝圣防着钦天监择日尔礼部会同翰林院具仪来看钦此钦遵今照合行礼仪亦合照例本部会同翰林院议拟奏请等因具题奉圣防是钦此钦遵又查得治元年三月初九日驾幸太学该太子太保吏部尚书王恕奏要乞増币及分献官行拜礼等因该本部议拟覆题奉孝宗皇帝圣防分献官拜礼准行其余只照旧钦此钦遵续又该太子太保吏部尚书王恕又奏要乞増币等因该本部会官议得合无于圣驾幸学之前致斋一日至期加帛一叚余仍其旧等因覆题节奉孝宗皇帝圣防是尊先师当以礼既成化初年有所举行只孔子前加币用太牢改分献为分奠其余仪物俱照永乐年例行钦此钦遵今该前因案呈到部臣等会同太子太保吏部尚书兼武英殿大学士李时太子太保吏部尚书兼武英殿大学士方献夫礼部尚书兼武英殿大学士翟銮议拟仰惟皇上运抚中兴治臻文盛执中建极绍千圣之心礼备乐和敷万方之声教神人胥庆述作兼隆乃者发自渊衷厘正祀典重厪帝衮只谒先师当一纪化成之时躬万乗临雍之礼右儒重道崇徳报功创昭代之上仪示百王之伟范天临泮水春瞻奎璧之祥云拥桥门昼聴丝纶之谕君师道重徳教风行式开文运之昌允弼皇图之固懽均率土庆溢儒绅所据仪文宜遵条贯今将一应合行仪注臣等谨斟酌旧典议拟缮写一通随本进呈御览伏乞圣裁嘉靖十二年正月二十二日题二十五日奉圣防都依拟行宴罢钦此
　　一纪録重幸太学以昭文明疏
　　窃惟古者临视太学释奠先师所以展礼乐宣徳化教导天下之人使归于善也是故厯代帝王莫不以是为首务我太祖髙皇帝肇造洪业始立学金陵乗舆时赐临幸列圣相承每于践祚一举着为彛典前此幸学礼成俱该国子监纂缉圣驾临雍録用纪一时仪文之盛恭惟皇上懋昭帝徳丕阐圣谟制礼作乐崇道右文凡郊庙神只之祀无不稽订又厘正先师祀典尊礼极至严奉有加兹者乃防令辰躬屈万乗端弁秉圭只谒文庙礼称乐合雍雍彬彬旋幸学宫天临黼座元僚侍席儒臣谈经既乃圣制播宣金声玉振桥门观聴云拥星陈盖于龙飞一纪之余为累朝仅见之举踵迹皇祖克绍前休诚昭代之伟仪明王之盛典也茍无纪述嗣世将何观焉臣等列在礼官获与侍从之末恭遇非常之典窃愿有所纂缉以扬厉我皇上之盛徳业俾光昭于无穷而一时大小臣工亦得以自托于不朽岂非国家文明之盛事哉且近日给事中沈谧有言意不殊此臣等谨以本部题请圣防一应举行移文奏牍及奉宣制词勑谕并讲官所进经义称贺表文以日月先后次第缮録成编恭名曰圣驾重幸太学録刋刻成书随本上呈仰尘御览命下之日各以一帙颁布南京礼部并南北直府分浙江等十三布政司令依本翻刻遍发所在学校使天下之士皆知皇上隆师重道之盛心实为斯文幸甚臣等干冒威严无任战栗恳悃之至嘉靖十二年四月二十五日题二十八日奉圣防是依拟行钦此
　　一改便科举以顺人情疏
　　该辽东都指挥使司辽东都司等卫儒学优次等生员徐潮等奏惟照嘉靖十年例该乡试臣等俱防巡按辽东谢御史考送山东布政司乡试随于六月内起程闰六月入闗时值天连绵平地皆水冒暑冲泥延至七月终方才到省中间触犯暑湿太半感疾多不终塲臣等勉强全塲而志昏力倦仅能成文以致本学中式止生员韩玮一人而臣等俱被黜落委属文理荒缪岂敢妄有怨尤但念臣等由辽东以至山东徃返六千余里跋涉四个月余辛苦万千难以尽诉已于嘉靖七年九月内备将苦情及将辽东比照潼闗等处科举事例奏行该部转行辽东巡按王御史勘处取具议拟供结及合费供给银两又经覆奏一向拱候明防至今未防准行臣等窃惟潼闗一卫本属直而科举乃在陜西以其近于陜西又如宣府一镇其守巡官员俱系山西而其科举则在顺天以其近于顺天今辽东之地比之潼闗其去顺天逺近最为相等而其所设守巡亦系山东官员又与宣府相同独科举一节乃使越过顺天逺越山东揆之事体似有不均议者或谓此其旧规殊不知辽东先年学校之名虽设而科举之途未开至正统丁夘地方抚臣始选都司等学军生张升金统律二人起送应试彼时辽东山东原有海道之便却将升等咨送山东既而中式以后科举遂以升等为例实因袭之非旧规也况今海道不通巳四十余年臣等何由以乗其便向使辽东先年既有科举跋涉果如今日之逺庙堂之议必酌量地里逺近附之顺天无疑又况辽东学校见属巡按管理与直提学事体相同而科举乃属之山东窃恐法制不如是也如蒙伏望皇上悯念下情乞勑礼部查照臣等先年奏行本词及该年巡按王御史勘处縁由容令辽东各学生儒得赴顺天府应试庶劳逸适均事体便益臣等图报亦有日矣干冒天顔下情无任战栗之至等因奉圣防礼部知道钦此钦遵臣等看得辽东都司等卫儒学生员徐潮等奏称正统年间抚臣始选军生应试原有海道之便咨送山东科举况今多年海道不通乃使越过顺天而逺赴山东徃返六千余里辛苦不便乞要比照潼闗宣府事例附近顺天府科举一节为照辽东都司卫学应试生员先附山东委縁海道之便今海道既塞陆路辽逺徃返至有六千余里贫生寒士褁粮挟策奔走长途动经数月委于人情不便今欲改附顺天府应试又与潼闗之附陜西宣府之附顺天事体相同况节该卫学生员徐潮等并曹福等陈奏频烦情词如一似应俯从但系奏改就近科举地方既巳更属解额未免有拘臣等查得近该直提学御史胡明善题称徳州等卫提调教官皆属山东惟生员乃为提学御史所辖乞要建学起贡等因该本部覆题奉圣防是依拟行钦此巳经行令钦遵去后今照辽东卫学逺去山东三千余里乃使越过顺天而附于山东科举徳州左等卫学本是山东地方而科举乃反附于顺天事体人情通属未便相应议处臣等合候命下行移山东布政司及移咨都察院转行直提学并辽东巡按御史知会今后徳州左等卫儒学聴山东提学官管辖就山东布政司应试辽东科举生儒听辽东巡按御史考送顺天府乡试其徳州等卫建学起贡事宜本部移咨都察院改行山东巡按御史查照先奉钦依事理施行则不惟解额无拘而人情事体两得其便矣嘉靖十年十月十六日具题十九日奉圣防是依拟行钦此
　　一请复嵗贡旧法以通利人才疏
　　该都察院右佥都御史史道奏【云云】奉圣防这所奏礼部看议了来説钦此钦遵查得嘉靖十年九月内该巡按直御史胡明善题为申明学正事内一件处嵗贡该本部复议得嵗贡一途本古乡举里选之遗意近年以来踵弊成风但自侥幸食粮之后便谓嵗贡可望挨次轮年相因巳乆虽有陪贡之例亦不过虚应故事而巳是以起贡到部者年力衰迈学问荒疎在得之戒徃徃犯之乃复姑息收用以充国学之选不惟无益而反有害求贤审官之道当不如此所以近奉明诏本部议处题准通行天下提学官会同巡按御史并二司官以今年为始起贡生员将槩学廪膳通考如廪膳无人考増附无非厘革时弊期得真才以副我皇上三途并用之意但宣徳正统年间事例以在学生员四十以上年力将衰而学问荒疎者将来必至于无用是以公同会考黜陟如都御史李賔所奏数十年间此例暂一行之今欲每嵗考贡提学官必待会同巡按二司然后考校则地方有逺近巡厯有先后彼此相持终嵗躭待迄无所就不惟委任欠専抑且事体不便其应贡者祖宗旧规本以食粮年深兹欲下及増附则廪膳之名似为虚器今该御史胡明善所奏合行酌处臣等候命下通行天下提学官除前通学考校事例巳行外其有未行并以后考贡者着为定例每处提学官径自考送不必会同巡按二司官其起送应贡者每于嵗考之时即行详定如廪膳考居一等之内不拘名次仍查食粮年深者起送一人如无人才去处一等无人方许于二等内十名以前照前起送则不必下及増附而时弊可革矣其余廪膳生员亦不拘食粮浅深但遇嵗考如一次考居三等者量加责治二次三等者停廪肄业三次三等者黜退为民増附亦如之但考居在四等者不分廪増附学通行黜退如此则凡嵗贡者无侥幸挨年之弊而沙汰之法亦寓乎其中矣然此特救弊之术耳至于本源之论惟在提学官得其人而巳提学得人则公以持巳明以取人其始既不轻以进人其中考校又不轻以授廪其终起贡也又加详定起送如前之法如此夫何人才之不得哉等因奉圣防这嵗贡生员既两京国学缺人数多各衙门拨用不敷准照例开贡二年还行与各处提学官员严加考选不许冒滥其余准拟钦此钦遵巳经通行去后今奏前因通查到部臣等看得嵗贡之法祖宗以来例以食粮年深者起贡盖提学官嵗考通学生员旧规以増广考居优等者以次补廪附学考居优等者以次补増间有提学官不拘増附挨次幇补止以考案之居优者补之则凡得补廪食粮者巳极一学之选矣至于三年一开科乡试则提学官小考不拘廪増附生皆得入试考试官取士不拘廪増附生皆得中式则凡英敏出众之才固于科目中网罗之矣其间屡举不第者则以食粮之年深者充嵗贡焉故廪膳之在府学者额数四十人而毎嵗贡一人州学额数三十人而三嵗贡二人县学额数二十人而二嵗贡一人其学业荒疎文理疵缪甚至不成材者则于提学官嵗考之时固多黜退或停廪作旷所以得充贡者必其食粮年深屡考不黜之士但不偶于科目而亦非尽可弃之才也应贡到京者考送国学则有坐班厯事之劳至就大选不过补州县一佐贰小吏愿就教职者不过授以教谕训导等官此嵗贡生员入仕之格如此朝廷立法亦可谓尽善矣近日建议之人徃徃病其年齿衰谢文词不工又无所验据而逆探其行检不修将到部嵗贡生员痛加汰黜致使流落失所甚至困穷无聊毕命于沟渎者已非一人其与先王极治之世使聋瞽侏儒皆得以其材见食于有司者似不如此及与我祖宗以来立学育才大以成大小以成小之意大不矣至于将通学生员精选一人以充嵗贡而不拘其食粮之浅深此则又为变法之大者盖嵗贡之设本以待屡举不偶之士况在食粮之数亦系先年考居优等之人且国家用人取材科目为重今以少儶之人据其文字一日之长而遂令充贡是沮其终身科目之望而见在食粮年深之人永无出身之途矣此法一行必将尽废科目而后可今该佥都御史史道所奏其言通达事体曲尽人情殊为有见本部先因提学御史胡明善所奏本部定拟考居一等二等三等四等之説似为立例太繁原非成宪而中间考校之法又多提学官之事亦非事体合命下通行天下提学官一遵祖宗旧规今后每年嵗贡止以廪膳生员食粮年深者充贡每遇该贡之年有司起送止许正贡一人陪贡一人提学官处考定一人起送赴部不必如近年事例加添四人五人送考徒滋凌夺奔竞之弊虚费道路奔走之劳其考贡不中愿告衣巾终身者聴于提学道应贡到京愿告冠带荣身者听于本部俱照例准行庶成法不致纷更而人才亦无失所之患矣嘉靖十年十二月十二日题本月十五日奉圣防这嵗贡生员事例你部里既议处停当都只着照旧行便行文与天下知道再不许纷更奏扰钦此
　　一涵育人才以恢治道疏
　　该山东道监察御史杨宜题【云云】等因奉圣防这本説的是礼部看了来説钦此钦遵臣等看得人才者乃国家致治之具而学校者乃人才所自出之地盖将取用于异日者务择其精必预养于平时者不厌其广近日当事建议之臣甄别太严号称沙汰而各处提学官奉行过当立意摧伤以致所在学校生员年少者以文词不工见黜稍长者以齿貌近迈不容甚则浪据毁誉横加摈弃沮父兄教子弟之念驱衣冠为田野之佣其于圣朝育才之意先王教人之法实大相背戾且史册所载闻有増广生员増置学舍者矣有沙汰天下僧尼者矣未闻有沙汰生员之名也今该御史杨宜所奏公平正大诚为确论不惟有补于朝廷养士之法制抑实有见于先王教道之本原所据开陈相应依拟合候命下移咨都察院转行南北直提学御史本部通行天下提学官今后务要体圣人循循善诱之防遵虞书敬敷在寛之训究周礼觵其不敬而挞其怠慢之义优游涵濡以养其心振翼提撕以作其气毋徒以黜退为功芟夷为能如御史杨宜之所论者乃为称职臣等再看得约束生员之法自有祖宗朝卧碑提学官教士之方备载朝廷勑谕茍能遵行足为善政近年以来提学官多据一巳私见适足以壊一方人才初至即创立条约刋刻成书多尚繁苛使士子旷时废学难于遵守至于考校命题则又截碎经文试以隠僻使士子于经书大义废而不讲而用功于所不当读之书学为钩棘恠僻之文而卒莫通于理道此则比来教化之弊此人才之所以不振而政事之所以不举也合无行令天下提学官自今日为始将见奉勑谕钦发各该学校刋刻木榜于明伦堂悬挂使生徒永为遵守再不须更以巳意别立教条言人人殊无所归一其巡厯考校务要以经书大章大防命题不许破裂经文巧立主意取其义理纯正文辞典雅者列为优等其支离恠僻悖经叛理之言虽甚藻丽亦在不取而抑置于后照旧以三等簿考其徳行若有放僻邪侈行检不修甚不率教或有干伦理者考毕之时听有司提调官及本学教官通学生员公同呈禀提学官即当按实明正其罪使不齿于乡闾不许泛滥访察以开奔竞贿赂之门暧昧黜退以滋赴愬搆讼之扰庶士心知所趋向感奋可以成材可以善俗法令明一而学校之政修矣嘉靖十年十二月二十二日题本月二十四日奉圣防是依拟行钦此
　　一正文体重程式简考官以收真才疏
　　仰惟祖宗旧典凡三年一开科取士惟兹嘉靖十一年二月例该会试天下举人臣等承乏南宫叨知贡举除科塲一应合行事宜无不仰承徳意题奉钦依次第举行外但臣等偶有一得条为三事敢为陛下陈之一曰变文体以正士习窃惟国家建学校聮师儒以教养天下之学者既乃设科目较文艺以网罗天下之成材自祖宗以来百六十年于兹造士求才之法可谓尽善极美是以经术日明文运日昌盖至于成化治间科举之文号称极盛凡会试及两京乡试所刻文字深醇典正蔚然炳然诚所谓治世之文矣近年以来士大夫学为文章日趋卑陋徃徃剽剟摹拟左国语战国策等书蹈袭衰世乱世之文争相崇尚以自矜究其归不过以艰深之词饰浅近之说用竒僻之字盖庸拙之文如古人所谓减字换字之法云耳纯正博雅之体优柔昌大之气荡然无有盖自正徳末年而此风始炽伏自皇上登极以来圣学格天帝文焕日且屡发徳音黜浮崇雅宜乎文章之盛骎骎乎与三代同风乃昨嵗天下进呈乡试程文皆猥鄙不经气格卑弱背盭经防决裂程式其或刻意以为髙者则浮诞诙诡而不协于中骋词以为辩者则支离磔裂而不根于理文体大壊比昔尤甚乃知俗学流弊振起为难有识者盖深忧之兹圣明在上若不大振頽风力救斯文之弊则将来道术日微人才日壊欲得真才以辅成治理盖益难矣此事闗系甚大又臣等以人事君之义莫重于此伏乞圣明采纳勑考试官今次会试较士务取醇正典雅明白通畅温柔敦厚之文凡一切驾虚翼伪钩棘轧茁之习痛加黜落庶几士子知所趋向而文体可变而正矣二曰责主司以定程式臣等切见本朝科举文字体格甚好初塲试以七篇皆以五经四书大义求其防趣不失而词理俱到者巳为难得于中塲试以论表判语末塲试以五策求其随扣即应而博洽贯通者尤为难得所以应试之士于风檐寸晷之余欲实録其文可为后学矜式者盖巳絶无间有之是取什一于千百也所以试録文字多出主司之手而谓之程文将以为学者程式也且自来诸省乡试録文字不及两京而会试録文字每冠天下盖两京主考用翰林官二人而会试则用馆阁儒硕及諌垣郎署之素有文名者充之所以试録程文成于多贤之手足为海内矜式庶几学者有以循据近年题奉钦依欲録士子本文不必考官自作所以各处试录文理纰缪体裁厐杂殆不可观以致初学之士不辩臧否方且争效所为至于平日善为文者亦不能守其故步反迁就其非缪以希合一时则文之弊也将来可胜捄哉臣等伏乞勑下考试官今次会试所命三塲题目俱要冠冕正大有闗理道足资治体于经书则摘取大章大防于策论则试以大经大法不许截裂牵掇徒事帖括及困以隠僻有如覆射每题于士子可録之文仍令考试官重加裁正以示模范于天下使学者有所矜式但议者以为考试官留心改文有妨阅巻臣等请以今次放榜日期寛展至三月初五日以前则阅巻刻文各有余力而真才之得程文之体当有可观者矣其三曰简考官以重文衡臣等查得会试例用考试官二员该本部题请简命儒臣詹事府翰林院学士等官以充用同考试官十七员该内阁推举讲读修撰编修等官一十一员及六科给事中三员六部司属官三员以充为照先年翰林史馆及各坊局储材甚众五经各有剰员每遇会试乡试主考同考俱得于羣彦之中遴选以充人不可必得士子不能必知考官为某是以闗节难通人鲜猜议况至于开科年分凡翰林院官俱预先杜门谢客以逺嫌疑近年以来事体稍异今查得本院除学士五员外自侍讲以下通得十一人则当尽数入塲始足供事然中间或有临时妨碍则五经房考官必不能备难免悮事乞勑内阁今次于六科部属查照旧规六员之外再加访推三四员以补翰林不足之数庶文衡得人而取士之效可几矣再照会试之期伊迩天下举人方尔云集所宜预行晓谕示以向方合俞允命下本部出给榜文于本部及科塲门首张挂使多士知所遵守仍行考试官一体钦遵知会施行嘉靖十一年正月二十一日题本月二十三日奉圣防是文运有闗国运所系不细近来士子经义诡异艰深大壊文体诚为害治您部里便出榜晓谕今次会试文巻务要醇正典雅明白通畅的方许中式如有仍前钩棘竒僻痛加黜落甚则令主考官指名具奏处治揭晓日期照旧其余依拟行钦此
　　一文教悯遗才以光圣治疏
　　看得通政使司右防议兼吏科都给事中李鳯来等题称近来提学官遵奉新例沙汰生员奉行过刻乞要文教以悯遗才及江西提学副使张时彻行事乖方欲将改调别官以责后効一节除更调官员系吏部掌行其应否径自查覆外臣等窃惟教化者治世之首务而学校者人才之所出也求之必广而养之以豫故上有随才成就之仁而下无甘于自弃之患古之治朝所以或増广太学诸生或増置学官弟子员书之史册俱为一时盛事皇上圣徳中兴锐情教化而建议之臣乃创为沙汰生员之例其提学官承望风防奉行太过将所该管府卫州县学生员或有未经考校辄据一时风闻访察及防名不到等项名目将在学生员不分年少可进及文行无玷之人一槩尽行降黜毁誉失真贤否莫辨良材竟遗于寸朽斩伐先逮于萌芽堙塞化原阻丧士气深为可惜今据给事中李凤来等所陈实系振举文教爱惜人才至意相应酌拟合命下移咨都察院转行天下抚按衙门行令各府卫州县学除经提学官嵗考以文理不通黜退过生员照例罢黜外其奉例以沙汰之名及一时防名访察遽尔逓降黜退者尽行收録造成清册一本新任提学官至日通行起送查明复学肄业候嵗考之时与在学诸生一体严加考试如果年力衰迈文词纰缪方行黜退其文学平通年资可进者一体作养毋事苛刻以伤风教庶朝廷之教化大行天下之贤才思奋学政修举而圣治益光矣嘉靖十一年十月十八日题本月二十日奉圣防是依拟行钦此
　　一议处嵗贡事宜以惜人才疏
　　该大学士张孚敬李时翟銮题该礼部奏准天下嵗贡生员行移翰林院考试臣等钦遵出题弥封考试过上等五十巻上中四十五巻中等六百四十一巻俱堪作养下等五十九巻文理纰缪例该发回原学肄业仍令该部将各该提学官照例取招问罪以警将来未敢擅便谨将各巻通行封进伏乞御览定夺嘉靖十一年五月二十六日奉圣防是该部知道钦此钦遵抄出送司查得见今廷试不中生员五十九名其嘉靖八九年分湖广嵗贡生员史潜等二名系原任提学副使许宗鲁考送广东嵗贡生员孙达系原任提学佥事林希元考送陜西嵗贡生员胡系原任提学佥事敖英考送江西嵗贡生员陈恔系原任带管提学佥事陈璧考送山西嵗贡生员潘鋐等二名系原任带管提学佥事宋钦考送嘉靖十年北直嵗贡生员髙第等三名系见任提学御史胡明善考送嘉靖十一年陕西嵗贡生员左经等十名系见任提学佥事王邦瑞考送河南嵗贡生员赵守光等一十二名系见任提学副使敖英考送湖广嵗贡生员林文器等八名系原任提学副使崔桐考送四川嵗贡生员赵伯遇等十名系原任提学副使张鲲考送山东嵗贡生员刘温等三名系见任提学副使陆釴考送浙江嵗贡生员袁麟系见任提学副使汪文盛考送江西嵗贡生员李直系见任提学副使张时彻考送南直嵗贡生员朱思聪系原任提学御史丘养浩考送辽东嵗贡生员张钰等二名系见任巡按御史李庸考送又查得嘉靖十年正月内节该本部题为遵奉诏书议处生徒以充国学以备不次擢用事内开自今嵗为始廷试有不中式生员其提学官一名以上听本部防究提问五名以上降级改用等因节奉圣防今后嵗贡生员务着该府州县提调官选举行检无碍学识优长的方许送巡按御史会同提学官并布按二司官从公考覈其嵗贡到京廷试再有衰老无学及行检不修的经该贡举等官依拟一体治罪不饶钦此巳经通行钦遵去后今该前因通查案呈到部为照前项会考嵗贡生员系嘉靖十年正月内举行在外提学官员奉行前项自当以嘉靖十一年为始见今黜退生员有原应嘉靖八年九年十年分嵗贡者其考送官员如许宗鲁林希元俱各陞迁去任况在事例未举之前似难照例究问其应十一年分嵗贡者一名以上提学官例该提问五名以上提学官例该降级但中间系奉行会考者则有御史布按二司官会同考试似当分任其咎今提问降级之罚若独坐提学官一人揆之事体似属偏碍但查原系本部初议巳经题奉钦依臣等未敢径自遵照合当分别申请伏乞命下之日本部备查见今黜退生员名数及各该贡举提学官员职名移咨都察院及各处巡按御史除嘉靖十年分以前者提学官径免追究外其应十一年分嵗贡者查照名数多寡通将各省提学及会考官员量从罚治以后年分聴臣等从长更议处分惟复照例止将提学官提问降级等因奉圣防这嵗贡廷试不中五名以上的各该提学官俱照见行事例降一级别用其余并未尽事宜你部里还议处来説钦此钦遵抄出送司案呈到部为照会考嵗贡生员事例既属巡按御史会同布按二司及提学官公同举行则贡举非人自当均受其罚况一名以上提问五名以上降级似乎立例太严提学官縁此畏罪其弊必至于有不敢起贡之处窃恐偏方下邑遂至无人应贡则学校之政益致废坠教化之源由此湮塞所以本部具题欲别议处分殊虑及此昨奉钦依止摘考退五名以上降级之例独坐提学官而一名以上例该提问者未奉明示但二例俱属见行相应遵照先前明防一体施行除将各省提学官例该降级者咨送吏部降级别用外其各省黜退生员一名以上者各该提学副使佥事等官仍从本部开查职名防送都察院转行各该巡按御史照例行提取招问罪发落但南北直提督学官系监察御史所据犯该提问者合无从两京都察院行提问罪惟复止令本处巡按御史提问俱伏乞圣裁再照前项嵗贡事例既以考送之罚独坐提学官则考贡一事亦宜独责成于提学官方为情法允当臣等愚见合无今后令提学官止是遵守钦奉勑谕内事理各处嵗贡生员照例止将食粮年深者严加考试不必会官如果年深者不堪充贡就便照例黜罢却将以次者考充务要通晓文理方许起送赴部布政司按察司及巡按御史不许侵越提督者职事如此庶使责任専重可以自効即被谴罚当亦无辞矣其见今犯该提问降级者合无俯从本部议拟将嘉靖十一年分者如例提问降级其系嘉靖十年以前者免究惟复不拘年分与事例有无先后一槩施行再照先次题准在外考贡不中生员愿告衣巾终身者聴于提学道应贡到京廷考不中者愿告冠带荣身聴于本部俱照例准行合无今次廷考不中有愿告冠带荣身者准给冠带以塞平生愿仕之志以慰其末路无聊之情庶于朝廷作养之恩始终优厚而无一人不获其所矣其边逺地方学校生员朝廷作兴事例原与中土不同是以有免考送监之例有从便举贡之例有选取身材不限文字之例毎每寛其条格以开其进取之路今若一例发回原学肄业则道路遥逺资费艰难况多有携挈妻子来京进退徃返委的穷蹙难处合无将云南贵州四川两广及西北边方不分有司卫学凡廷考不中者准令在京聴候下次覆考一次庶不失祖宗曲成人材之遗法矣巳上俱系未尽事宜相应议处况钦奉圣防臣等不敢不尽其愚嘉靖十一年六月十六日题本月十八日奉圣防嵗贡会选事宜俱系祖宗旧例巳都有防了巡按及二司官虽系会同考选但提学官职专提调近来旷职日甚以致贡非其人责实难辞五名以上的降级照前防行三名以上的提问俱自十一年为始南北直提学并辽东带考御史着两京都察院提问考退生员原无秋考事例不准愿告冠带并衣巾终身的依拟钦此
　　一议处寄学以省劳费疏
　　看得工科右给事中叶洪题称徳州在两京水陆之冲赋役浩繁连嵗灾伤难以兴建卫学及学校未建教官未设反使诸生旷时失业乞要不必另建卫学裁设教官只令生员照旧寄住州学教官分领管教仍行山东提学官管辖查照钦依考定优等次等生员各三十名照例挨次起贡一节具见本官体国惜民通达事体相应依拟合命下一咨吏部将徳州学官不必裁设更改一咨都察院转行山东巡按御史即将原议卫学不必另建二卫生员照旧寄于州学教官分领管教仍令山东提学官管辖查照先次题奉钦依考定优等次等生员各三十名照例挨次起贡则劳费既省而人才亦得均沾圣化矣嘉靖十二年正月三十日题二月初二日奉圣防依拟钦此
　　一明封爵以惩挟诈以杜纷扰疏
　　该沈府宿迁王诠鎀奏有臣先考沈庄王配妣夫人胡氏生兄灵川王并臣二人兄生子勋潪袭封次勋澻勋澈封镇国将军后勋潪生栘系臣侄孙嘉靖九年九月初六日有臣长兄沈恭王诠钲嫡长孙桤命卒故絶岂被栘明知伊系逺隔三辈犯堂从侄恶孙霸谋袭封沈王爵位宻谋宗室贿嘱承奉长史等官遇夜踵门跪托福山恭和王妃郄氏外戚奸豪兄仪賔郄贤等邀买府亲人众架揑伦序相应仁孝昭著朦蔽具奏栘主丧行礼不候命下伊先专权乱政迁入沈府安住未承天防窃弄政柄就于承运殿丹陛尊居中道僣位当尊朝贺出位进殿致辞诸王将军昭穆排序班次列伊两傍有伊刋颁图式存照比有栘朋党郄贤等假以丧礼为名先同仪賔牛麟等妄行揑臣一父三王亲支叔祖保本一封暗差伊府军余王资瞒众暗赍揑是臣府差委校尉李卿赍奏彼蒙天恩钦准栘主丧有伊写本军余陈清郑堂单儒漏言活口为证方知奸弊若不预为改正切思栘上欺天恩滥叨王爵下毁祖父不孝本生亲母闫氏抛弃在伊原府奉养有缺忘哀作乐强占乐妇在府犯奸交同外戚殴臣几死臣与栘祖父一脉同血支侄孙今具保本未曽会臣一语巧揑写臣等三王姓名在上似此栘上欺朝廷下侮臣等此罪恶非细岂可入继沈府表率宗室臣僚原于嘉靖九年九月十三日被栘郄贤等殴伤垂命卧床岂有十月初二日臣同定陶王诠鑨云和王诠□连名具本保伊之理况圣朝勑谕容栘主丧行礼管理府事并未准令栘与郄氏一宫居住此情不过郄贤主谋擅夺宗室权柄归伊一手任其舞弄欺灭沈府非止臣等之不幸于圣朝清明之治实有戾也如蒙伏望圣恩怜悯臣下乞勑礼部防详合将郄氏栘暂且停止册封服爵候臣与伊吊取沈府原保栘奏本姓名查对要见定陶王云和王曽否同臣连名举保栘查明此情回奏之日奉命施行庶为万便不致牵害臣与栘等前各具奏巳经刑部转行都察院行山西抚按官员见今行勘未结即日郄贤等言广用财贿上下流通不怕车载船装本状管定各部不行等语臣恐日后查出前项伊揑保本未经改正临期罪责难辞伏望圣朝暂且停止栘册封待行勘伊等违法重情如有涉虚臣甘万死如果是实乞将栘明正国法别选伦序当立贤徳宗支入继沈府庶可以服人心也臣蝼蚁草野冒犯天威不胜战栗等因奉圣防礼部看了来説钦此又该沈府定陶王诠鑨奏为乞明保奏事先于嘉靖九年九月初六日有臣大兄沈恭王嫡长孙今封谥沈懐王桤病故无嗣宗妃郄氏并阖府宗室陵川等王诠□等镇国等将军诠铜等长史承奉知州等官韩宗孔等各有奏本保举伦序相应恭王长弟二支灵川荣懿王诠鉌嫡长孙灵川王栘今奏准袭封沈王先行管理府事掌行丧祭已蒙礼部题准颁赐天勑到府遵行外比时臣四兄宿迁王诠鏅两次奏保次本委实与臣弟云和王诠□一同连名保奏后宿迁王与沈府因有私隙具奏又行奏称未曽奏保等情况郡王印信实封孰敢伪为而教授印信批文亦不易给臣恐圣明雷霆之下岂可虚诳至期难以分辩理合预为明奏伏望皇上察臣情辞乞勑礼部明臣等所奏保是实庶免诖诬便益臣下情不胜恐惧之至等因又该沈靖王妃郄氏奏为乞恩早赐册封以一宗室以遏纷更奏扰事先于嘉靖九年九月初六日有臣妾子沈懐王桤病故无嗣巳经臣妾举奏并阖府宗室陵川等王诠□等镇国将军诠铜等长史承奉知州等官周昊等保奏伦序相应沈恭王长弟二支灵川荣懿王诠鉌嫡长孙灵川王栘查照玉牒遵奉祖训兄终弟及例该承继宗祀袭封王爵巳蒙礼部查准宗人府回报与奏相同题蒙圣皇钦赐勑防到府命灵川王栘先行主丧行礼管理府事外嘉靖十年四月初七日又蒙礼部题准灵川王栘袭封沈王妃苗氏进封王妃臣妾同子灵川王栘感戴天恩仰候遣官册封近有本府宿迁郡王诠鏅不遵国宪攘夺府财殴伤亲嫂灵川王栘因管理府事防奏伊听信拨置等情诠鎀因而挟雠揑词阻抑况诠鏅先巳同各王两次奏保灵川王栘伦序相应袭封王爵今却又妄奏虚诳廷阙诈称伊不曽奏保且郡王各有印信教授各有批文岂容诈伪彼时阖府郡王宗室俱有奏请今事已定而宿迁王屡屡纷更奏扰以致宗室不一深为未便伏覩颁赐大明会典内一欵凡朝觐聴选给由等项人员及解送军匠物料聴奏仪賔会试举人嵗贡生员人等到京若在京及原籍来京一应亲戚闲杂人等设谋奏告欺诈吓取财物者问罪发落原词立案不行钦此而官员仪賔人等被其奏告者尚蒙加罪原词立案况亲王已蒙题准册封岂容郡府挟雠阻抑臣妾忝在宗妃不宜缄黙伏望皇上眷念宗亲乞勑礼部早赐遣官册封庶使宗室各安其分不致纷更奏扰便益臣妾下情不胜感戴天恩之至等因俱奉圣防礼部知道钦此钦遵查得嘉靖九年十月内该本部题为恳乞天恩推伦序以承宗祀乞明降以主丧礼事该沈府福山恭和王妃郄氏奏臣妾夫勋□止生桤病故乏人奉祀丧祭续据唐山等王勋澂等以伦序相当推得臣妾夫考沈恭王长弟次支灵川荣懿王诠鉌所生嫡长孙灵川王栘仁孝素着相应摄主丧事承继宗祀袭封王爵侍养宫闱等因又该沈府陵川等王诠□等镇辅国等将军诠铜等奏为乞恩查照玉牒早赐明降推伦序以袭王爵奉宗祀以安宗室事有臣堂弟沈恭王所遗嫡长孙桤病故今一支巳尽二支灵川王栘伦序相当堪以承祀等因又该沈府长史司左长史韩宗孔等奏为乞天恩推伦序管理府事继承王爵事议得沈恭王长弟灵川荣懿王嫡长孙灵川王移伦序相当仁孝素着相应摄理府事继承王爵等因又该沈府宜山王诠鏋奏为明伦序续国脉恳乞圣断以存宗祀事臣乃沈恭王一父之弟较诸伦理亲而近者也虽有灵川王栘疎而且逺或该愚臣承袭臣虽驽下亦须强加鞭策以付皇上重托若该栘亦乞早封等因又该沈府吴江王勋淯奏为恳乞天恩早定嫡亲支派承袭伯爵以继宗祧事臣侄桤病故伦序嫡该臣袭伯爵位等因俱奉圣防礼部知道钦此钦遵行准祠祭清吏司手本查报沈恭王嫡长孙桤病故及行准宗人府经厯司手本查报沈庄王幼防所生七子庶第一子诠钲袭封沈王故生庶第一子勋□封福山王故生嫡第一子未名故嫡第二子桤袭封沈王故庶第二子诠鉌封灵川王故生嫡第一子勋潪袭封灵川王故生嫡第一子栘袭封灵川王庶第三子诠鏋封宜山王庶第四子诠鎀封宿迁王庶第五子诠铿封吴江王故生嫡长子嫡第二子嫡第四子俱未名故庶第三子勋沽封镇国将军嫡第五子勋淯袭封吴江王庶第六子诠鑨封定陶王庶第七子诠□封云和王等因各回报到司臣等随查据宗人府及本部玉牒文册照得沈庄王嫡妃赵氏无出惟有庶子七位恭王系庶第一支今至桤故絶以伦序推之应该庶第二支承袭所据王妃郄氏奏辞及合府陵川等王左长史韩宗孔等奏推灵川王移摄理府事委系伦序相应别无可议合命下之日照例请勑一道令其主丧行礼管理府事再照袭封王爵自有一定伦序不容少紊吴江王勋淯假追封之次妃揑称嫡母以五支之庶派妄干国封遂致庶第三支宜山王诠鏋亦以兄终弟及为辞宗室不和衅孽交搆实由于此伏望圣明量加切责以杜非望之请以安宗藩之心等因覆题奉圣防是勋淯诠鏋揑词奏扰交搆不和本当查究且饶这遭钦此又查得嘉靖十年四月内该本部题为乞恩请封事该沈府福山恭和王妃郄氏奏臣嫡男桤病故以伦序推及灵川王栘相应承继縁栘例该袭封王爵理宜奏请将臣妾男桤先次奏请行造册服等件转移栘袭封为沈王及妃苗氏进封为沈王妃等因奉圣防礼部知道钦此钦遵该本部议得灵川王栘摄理府事委系伦序相应照例请勑一道令其主丧行礼管理府事等因节奉圣防是钦此巳行钦遵去后今该前因看得沈府福山恭和王妃郄氏奏称要将桤先次行造册服等件转移栘袭封为沈王及妃苗氏进封为沈王妃一节既查沈恭王至桤故絶以伦序推及次支灵川王栘相应承继又先奉明防勑令管理府事合无将灵川王栘袭封为沈王妃苗氏进封为沈王妃除金寳仪仗相应用不造外各该金册冠服册文等件通行各该衙门撰造完备候各王府册封之日通行闗领遣官前去册封行礼所据桤先次行造金册冠服等件应否移与栘惟复另行撰造亦行各衙门径自定夺施行等因覆题奉圣防是先次行造金册冠服等项准移与不必再行撰造钦此俱经通行钦遵去后今各奏前因通查看得沈府宿迁王奏称不曽保奏灵川王乞要暂且停止册封候臣与伊吊取原保奏本姓名查对要见定陶王云和王曽否同臣连名举保查明之日奉命施行及沈府定陶王奏称灵川王比时臣兄宿迁王两次委实与臣并弟云和王一同连名保奏后宿迁王与沈府因有私隙奏称未曽奏保况郡王印信实封孰敢伪为并沈靖王妃郄氏奏称宿迁王两次奏保灵川王伦序相应袭封王爵今又妄奏不曽奏保且各郡王印信岂容诈伪乞要将灵川王早赐遣官册封庶使宗室各安其分不致纷更奏扰各一节为照沈懐王故絶而次支灵川王既先该本部并宗人府查据玉牒册内伦序相应例该袭封沈王节经本部查明覆题奉有前项钦依候遣官册封外今宿迁王定陶王并王妃郄氏各奏前情防照宿迁王先与诸王连名奏保灵川王后因私隙却称不曽同保要得暂且停封故为待勘之言显肆胁制之术且灵川王纵有别项情弊原与伦序无干巳经题奉钦依似宜即行册封况定陶王系宿迁王亲弟又行奏辩前项同保真情则宿迁王之挟私不问可知又况灵川王之应袭王爵本于伦序不专系于宿迁王之曽保与否今若遽尔停封似中宿迁王挟诈之计但灵川王先曽被宿迁王奏讦原经法司行勘未结所据灵川王册封应否暂且停止惟复遵奉钦依即行遣官册封臣等擅难定拟伏乞圣裁嘉靖十年十月初八日具题初十日奉圣防灵川王栘既伦序当立照前防册封讦奏事情着行勘明白具奏定夺钦此
　　一议处违法宗室以絶厉阶疏
　　先该刑部题称庆庶人台浤事情已经各官会勘明白伏候勑防处断其定封代理府事一应事宜合咨礼部从长议处等因奉圣防台浤迁发并鼒櫍册封一应事情礼部会官从长计议奏请定夺钦此钦遵咨部送司查得代府应立长子革爵武邑王聪先为违法变乱谋人命等事该刑部具题节该奉孝宗皇帝圣防是聪先因为非革爵今又稔恶不悛居丧酗酒荒滛好生不遵祖训难居藩府写勑降做庶人还差内官去般宫眷于太原府城内着刘政每拨与房屋居住令人看守柴米照例供给钦此续该代恵王夫人王氏并枣强王等各奏乞聪长子俊枤代理府事縁由节奉孝宗皇帝钦依俊枤准封长子写勑与他着管理府事钦此及查治十二年十月内该本部题准俊枤进封代王通查案呈到部本年十一月初五日该臣等会同太傅兼太子太傅武定侯臣郭勋等太子太保吏部尚书臣汪鋐等会议得钦差司礼监左监丞宋兴巡抚宁夏等处地方都察院右副都御史杨志学巡按陕西监察御史毛凤韶等各题称庆庶人台浤怙终稔恶无复改过残虐冢子众叛亲离及称宁夏为极边要镇徃因台浤之变深贻西顾之忧今诸王搆忿妄生事端以致惊疑人心乞要将伊迁发用絶厉阶及台浤长子鼒櫍年已长成伦序当及乞要册封管理府事及迁调官员等项事情臣等切惟册封王爵乃国家极重之典本朝凡亲王薨故必待世子服制已终方行遣官册立所以尊体统别嫌微也照得庶人台浤虽经革爵迄今见存若预将伊子鼒櫍册立为王考之典礼既属无稽揆之名分亦有未顺似难遽议但称台浤自革爵之后稔恶不悛谋冢子及宁夏系极边重镇乞要将伊迁发以絶厉阶无非思患预防保安宗室至虑及臣等查有代府庶人聪事例相同似应依拟伏望皇上俯从各该勘官所请查照先今会议事理比照代府聪事例特赐选差内官一员前徃庆府将台浤及所爱宫眷量带一二十人迁至陕西省城会同镇巡等官查照聪事例给与房屋柴米务要以礼防范不致别起事端待台浤身终之日宫眷仍令回府就养所据长子鼒櫍既该抚按等官节次会保前来伦序当及合无议照代府长子俊枤事例准令封为世子先行写勑一道令其管理本府一应事务钤束一应官员旗校人等更望天语丁宁严加训戒务令恪守宗藩礼法以盖伊父前愆不得假以退避为由妄行辞逊奏扰仍勑司礼监选委老成端重内官数员铨注伊府承奉典寳典膳典服门正等官吏部选取贤能官员及应选人等选调本府长史教授等官旧日本府拨置生事见在内外官员合候命下容本部及移咨吏部尽行查出奏请取回改调别府以絶从谀引诱之渐则庶几名正言顺体统不乖杜渐防微地方无虞祸变消而宗藩安矣嘉靖十一年十一月初八日会题初十日奉圣防这该府事情你每既会议停当台浤着司礼监差官照例迁置陜西省城居住鼒櫍准封世子还写勑与他着管理本府一应事务务要恪守礼法用盖父愆其余都依拟行钦此
　　一惩抗违以彰国法疏
　　看得庆懐王妃王氏奏称乞将庶人台浤免其迁发又该台浤庶长子鼒櫍奏称恳乞垂念人伦至情以全父子乞将伊父台浤蹔免迁发各一节防照台浤先因谋为不轨荷蒙朝廷优容止革王爵及又怙终稔恶众叛亲离已该多官会议题奉钦依巳经降勑差官前去迁置省城居住用絶厉阶伊长子鼒櫍准封世子先行写勑管理府事去后今照世子鼒櫍并庆懐王妃王氏自合遵奉明命勉循礼法却乃聴信拨置之人妄行奏扰不能仰体朝廷保全之意复起台浤他日觊觎之心该科所防深为有见访得该府拨置人员潜住京师厚赍金帛贿赂夤縁意欲抗沮国法必遂私图若不重加究治无以杜絶后来合候命下移咨都察院先将今次赍本之人挐问坐以拨置之罪从重发遣仍转行抚按官员会同钦差司礼监右监丞李淮作速将台浤起发前去毋令延缓仍谕世子鼒櫍务要遵照前项钦依恪守宗藩礼度不得辞逊烦渎重速罪戾再行戒谕该府新设辅导官员不许似前容留小人在府出入交搆拨置再行奏扰如违听抚按官防奏从重究治庶国法严明而奸人知所畏矣嘉靖十二年正月二十四日题二十六日奉圣防是台浤已有勑防迁置鼒櫍并王氏聴人拨置妄行奏扰本都当查究姑从寛着都察院将赍本人役挐问从重拟罪还行抚按官会同李淮作速迁发不许延缓其余依拟钦此
　　一定亲王继封并行查勘疏
　　该荥泽王表檈奏称晋王知烊薨逝无嗣该取切近宗枝伦序相应之人承继承奉等官不由奏请輙将新化端和王长子新防擅唤府内欲承王嗣况端和王所生尚有次子新墧乞要将新防令袭端和王之爵以承继伊父新墧当袭晋王之爵以继晋王之嗣及晋王继妃王氏奏称夫王薨逝絶嗣乞要将端和王知防妾尚氏庶生长子新防袭封晋王爵位及据长史司申称荥泽王教授申奉本王欲要将亲枝郡王暂理府事各一节为照亲王无嗣俱以伦序应及之人袭封王爵系是定制查得唐成王薨逝无嗣其弟文城恭靖王弥钳生五子以长子文城王宇温袭封唐王次子宇潜等俱封镇国将军不得袭封王爵沈恭王嫡长孙桤病故絶嗣以恭王长弟次枝灵川荣懿王诠鉌所生嫡长孙恭裕王勋潪所生长子灵川王栘承继沈王其弟榳今封镇国将军不得袭封王爵盖累朝旧例凡亲王絶嗣例得继封若郡王入继亲王封爵其本枝郡王不得复请继封其次子亦止封镇国将军盖重继统不言继嗣也故国朝以来并无舍长立次之例及查得晋靖王所生六子嫡第一子表荣今知烊薨絶其嫡第二子表槏生新化王知防已故庶生二子新防新墧其长子新防伦序相应及查得新防见年一十七嵗近该晋王知烊奏请封为新化王本部已经行准宗人府查报去后未经题请今该晋王薨故例该新防袭封合无先将新防以新化王长子请勑一道令其主丧管理晋王府事待服满之日本府另行奏请遣官册封为晋王庶于统绪相应典制尽合再照荥泽王表檈先称新防等年防欲以郡王管理府事及又推保新墧前来是欲以新防仍袭封新化王爵以新墧袭继晋王封爵实与朝廷典礼不合查无以郡王次子继封亲王事例难以准从但查得本部收贮该府造报玉牒册内开称新化端和王知防治十年五月二十八日毋妃苏氏嫡生及查妾媵册内开称端和王位下妾尚氏先于治十五年二月十七日娶到太原府阳曲县民人尚贤长女入府正徳十三年正月十一日庶生第一子请名新防今据册开新化端和王所娶新防母尚氏入府年月扣算彼时知防年方六嵗不应便立妾媵事属未明相应查勘及荥泽王又称晋府承奉等官不由奏请輙将新防擅唤府内以承王嗣若果是实则专擅之罪法亦难容合候命下通行抚按官查勘务见新防生母尚氏入府来厯的系何年月日见今数嵗若干其奏报册籍有无差悮逐一开具明白取具该府宗室人等结状回报前来以凭本部覆请定夺施行其该府内外辅导长史等官如有擅权纵肆拨乱生事者一并防奏仍行长史司及辅导内外等官钦遵明命暂听长子新防约束但新防父知防娶妾尚氏年月未经勘明伏请圣裁惟复别有定夺嘉靖十二年二月十九日题二十二日奉圣防新防暂着掌管府事尚氏还着抚按官查他入府年月明白来説其余依拟钦此
　　一请勑内官会勘宗室隠情以正欺防疏
　　该荥泽王奏称新防生母尚氏系色目人所生新防故祖恭裕王表槏买入府内收用为妾后子端和王知防将尚氏烝滛生子新防造入玉牒尚氏揑作阳曲县民人尚贤之女查娶尚氏之时知防年方五嵗尚氏年巳一十九嵗等因为照晋王薨逝无嗣先该晋王继妃王氏奏以新防伦序当及相应承继夫爵该本部查照玉牒支明白新防委系伦序应及但又查得伊母入府之时知防年方六嵗不应便立妾媵系是生母来厯未明题奉钦依通行抚按官查勘前项事情及暂令新防主丧管理府事去后今该荥泽王又奏前因若果是实则新防不但不可袭封亲王其应得名封于法俱当查革该府官僚扶同欺罔干犯宪典罪难轻贷但先次奏请名封之时迨今巳十余年荥泽王不行举正止因近日议袭王爵又因本部奏行查勘方将前事指奏及又添出烝滛之事与先二次奏词不一其间必有别故况干系宗室重情又涉宫闱隠迹事体重大合无简命司礼监官一员请勑一道前徃晋府会同彼处抚按官及该府宗室具啓晋王继妃会集年老宫眷及内使人等审勘尚氏委系何处何人之女何年月日入府是否色目人所生曽否经侍恭裕王知防收为宫人长史等官有无节次扶同隠匿情弊及先次行勘事情一并会勘明白具奏上请定夺如系荥泽王造诬搆衅敢于陷害宗亲干犯国法及另有宗室人等隂肆谋夺拨置奏扰亦要从公指实防奏请自宸断施行嘉靖十二年四月初二日题初五日奉圣防是这该府事情依拟写勑差司礼监官一员前去会同抚按官及该府宗室人等从公审勘明白来説钦此
　　一优处妇以仁宗室疏
　　该巡按山西监察御史王献题称庆成王府已故奉国将军表桹先年不保勘擅娶任氏为妻及娶禇氏为妾所生长次二女俱未请封后表桹及妾禇氏相继病故止遗妻任氏所生长女并禇氏所生次女俱照民间聘嫁讫縁任氏未经保勘成婚有碍请封但曽经抚养二女发殡三丧情似可悯乞要将任氏收入宫妾数内量给口粮以赡终身一节为照巳故奉国将军表桹先年全无保勘私娶妻妾于例有违其所生二女已照民间之女自行聘娶但表桹禇氏相继病故及查任氏孀居经今二十余年抚养二女发殡三丧守礼无违原情可悯且民间节妇尚蒙朝廷旌表况于派出天潢遵崇礼法虽表桹违例擅婚不应授封而任氏嫁女举丧巳全妇道养赡之典诚不可缺况该御史王献勘实具奏前来及查宗室将军成婚有结无奏者节该本部题请圣恩优容多授封号所据任氏女具奏前因既经回勘亦应酌处合无命下之日行山西布政司转行该府教授啓王知会将任氏收入表桹位下宫眷名目仍咨戸部查照各王府宫妾事例量行优处按月给与衣粮养赡终身惟复请自圣裁别有优典嘉靖十二年正月二十四日题二十六日奉圣防任氏依拟优养钦此
　　一警除道肃朝仪以申旧规疏
　　该羽林前卫指挥使刘永昌奏称东西长安门外新筑御路近日皇上行方泽朝日夕月坛礼翠华经行今文武大小官员乃在前项御路之上擡轿骑马而行为臣僣君路恬无悚畏况兼近来申明禁约入朝私揖等事官员多不遵守各一节照得长安东西两街原系京城通衢大道臣民所共徃来车马必由之地原无禁例不许人行近因圣驾出东西郊躬祀朝日夕月二坛该工部题准用工修筑驰道恭候车驾经临此即礼记所载泛埽反道之仪盖谓天子郊祭之日六卿之人于乗舆经过之路则洒水而后埽之谓之泛埽刬道路之土反之令新者在上谓之反道今南郊正阳门外直路每遇郊祀则有司率地方人先期洒埽刬治嵗以为常实古人泛埽反道之礼也况正阳门外正路乃系祖宗以来御辇经行原无禁例所据长安东西大街恐未可拟名御道若一槩禁止人行则新筑之道延袤甚逺中间低洼积水之处未免褰裳或逢狭隘则车马不惟难容徃来易致拥塞梗阻而市贾交易亦各有妨通属未便但近来填修道路工力浩繁惟是驾使驘牛等项车辆徃来其上易致倾頽不免常年重费修筑相应酌处合无候命下今后长安东西两街并正阳门外大道凡遇大祀车驾出郊有司除道之日先期旬日之内官员人等俱令委曲回避不许擡轿骑马径行中道礼成驾回之后照常行走仍咨工部都察院行五城御史兵马司严加禁约不许于新填道上行使大小车辆如有阻碍去处许开横道径过则法制有常事体称便而尊君敬上之礼亦甚严矣再照官员人等入朝私揖先经本部题奉钦依出榜禁约一向遵行外近来大小官员或仍蹈旧习于大庭御道之间交相揖者亦复有之查得旧规凡衣朝衣公服秉笏鸣佩乃见君之礼不当辄相私揖近年以来衣朝衣公服而相揖者亦复比比此则尤为弃礼合再通行申明候命下之日本部移文各该衙门一体知悉今后再不许怠忽违犯自取讥议嘉靖十一年正月初八日具题初十日奉圣防是这各郊经行大路凡遇祭期先十日除道不许官员人等徃来行走事毕照旧还行各该衙门常川严加禁约不许大小车辆于道上行使违了的就便挐问其余依拟行钦此
　　一明职掌以杜侵越疏
　　先该鸿胪寺卿王道中等题为申旧例请宸断以便遵守事奉圣防礼部看了来説钦此随该通政使司通政使陈经等题为申明旧例以便遵守事奉圣防既查例明白依拟着通行遵守敢有违犯的照例究治不饶钦此又该陈经等题为明职掌以正体统事奉圣防该部一并看了来説钦此又该王道中等题为再申旧例并赐查勘以便遵守等因奉圣防该部一并看了来説钦此钦遵通抄到部查得大明会典开载通政司职掌一欵本司官职専出纳帝命通达下情闗防诸司出入公文奏报四方臣民实封建言陈情伸诉及军情声息灾异等事又一欵凡天下臣民实封入递或人赍到司须于公防眼同开拆仔细检看事干军情机宻调拨军马及外夷来降进贡方物急缺官员提问军职有司官员并请防定夺事务即于底薄内誊写畧节縁由当将原来实封御前陈奏毕就于奏本后批写防意送该科给事中收转令该衙门抄出施行其进缴税粮文册勘合通闗起解军囚等项附簿明白止送该科收不须入奏又一欵凡在京大小衙门但系奏出不分公事私事并在外镇守等项内陈情已事巡抚都御史巡按等项御史总兵副防及分守守备备倭等项武职宣慰宣抚招讨等司及府州县等衙门一应钱粮军马刑名乞恩认罪缴勑等项本册俱赴本司投进又查得鸿胪寺职掌一欵凡谢恩见辞官员人等先于本寺报名该面见辞及领勑缴勑或赐酒饭者预先具白本题知次日早俱于午门外行礼毕本寺官仍引赴御前叩头又一欵凡公差及给由官吏先将文册投下明日引入又一欵凡王府并镇守守备备倭等官外蕃宣慰宣抚招讨等司进贡赍本人员天下诸司朝觐给由官员并奏缴军职文凭稽考公文完销勘合及总兵等官会奏声息等项本册俱赴本寺引奏又一欵凡在外总兵等官奏报捷音本寺官引差来人于御前宣奏又一欵凡复命朝见人员缴勑进题本及四夷朝贡人员进番字文书俱本寺官接至西陛授内官捧进及查得嘉靖十一年正月内该鸿胪寺卿王道中等题为朝仪事仰惟圣体违和暂免朝防数日即今早臻勿药获遂康宁真宗社无疆之福臣民莫大之庆也但圣明视朝之初诚恐面见面辞官员旬日所积会于一旦未免起数太多累动纶音乆劳圣体臣等犬马之心殊有不能自安者合无以后凡遇免朝之日一应面见面辞官员午门外行礼毕应该领勑者乞命司礼监照例于左顺门给领应该缴勑者本寺官员引领进缴其复命堂引等项人员各令具本奏知庶几圣明视朝之初起数减少不至于过劳臣等无任惓惓仰望之至等因奉圣防是钦此钦遵臣等看得我朝分建百司以厘庶务而于章奏之复逆案牒之徃来又设通政司以总之纪其时日而考其出入名为喉舌之司以防壅隔之弊也至于鸿胪寺之职止于整肃朝仪宣制命引领进奏人员于各衙门文案奏疏全不相干其各处王府及在外大小衙门差来进贡赍本人员及朝觐给由官吏并在京在外复命谢恩赴任等项人员例该面进见辞者先期赴本寺报名本寺即将朝见縁由具本题知次日皇上御朝之时本寺官次第引见其间或有缴勑领勑封进图本及外夷番字文书者俱从本寺官当御前引奏接逓进呈非如通政司之实封可以开拆公文必须编号也其职掌之详载在会典条目甚明但近来在外官员人等多有不明司寺职掌径将实封本册赴该寺投逓该寺亦或间与封进相承日乆因以为例非旧制也合无今后除在京衙门题本系有印信及官吏连名佥署者俱遵照旧规于左顺门径自投进外其余一应职行奏本并在外衙门题奏等本俱从通政司投逓封进览其面辞面见人员应该缴勑领勑投逓图本文书者俱从该寺先期题知临朝引人面奏进呈不得擅将本册收受封进仍将前项司寺职掌通行天下王府及大小衙门知会以便遵守庶职掌详明法守归一可以免侵越争辨之失矣再照得鸿胪寺先因圣体违和视朝之时诚恐起数太多有劳宣命题称今后凡遇免朝一应面见面辞官员应该领勑缴勑者俱于左顺门领缴复命等项人员俱从本寺具本奏知此盖一时权宜之策耳今遂沿以为例凡遇免朝即谓不须陛见径将勑书领缴非祖宗之制也况今皇上厉精图治视朝临政鲜有暇日正宜延见中外羣臣以宣徳意其领勑在外公干事完回还人员正宜面奉天顔亲进奏疏以通下情所据前事相应遵复照常举行合无今后应该面见面辞及领缴勑命复命等项人员虽遇皇上暂时免朝仍视朝之日于奉天门奏见庶使中外臣工皆知尊君之礼而于祖宗立法防范壅隔之意益严矣嘉靖十一年七月二十八日题九月初一日奉圣防免朝日期领缴勑等项不系重大事情照该寺题准事例行其余依拟钦此
　　一乞审定纶音以防壅蔽疏
　　昨因鸿胪寺题为申旧例请宸断以便遵守事及与通政使司彼此辩争前后肆奏节奉圣防礼部看了来説该部一并看了来说钦此本部仰遵圣谕备查典章俱经议拟明白末复查得于今年正月间因圣体违和暂免朝防该寺题称免朝日乆一应领勑缴勑辞见人员若俱御前面奏恐圣体于视朝之初起数太多未免烦劳欲要暂于左顺门领缴等因奉圣防是钦此本部看得该寺原题止是一时权宜未尝拟为定例近日以来一应领勑缴勑并例该面辞面见人员但偶遇隂雨免朝之日该寺即令赴左顺门缴进此则甚非祖宗旧制况非该寺原题本意本部因覆奏前事因就题请今后领勑缴勑例该面辞面见等项虽遇免朝仍候视朝之日面奏所以重体统而防壅隔其所闗系未为轻小适间奉防免朝日期领勑缴勑等项不系重大事情照该寺题准事例行钦此臣伏读纶音不胜疑骇窃意本部题覆之章因司寺互相搆论言语烦多恐未经圣览前项防意恐出閤臣一时票拟未曽注意臣窃谓朝廷差官降勑未有不系重大事情且颁勑必于御前所以重帝命可以防诈旁出之奸缴勑必于御前所以达下情可以防迟留隐匿之弊至于礼该面辞面见人员即遇免朝日期岂不能少待而遽然废上下之礼殆非臣子之心所敢安者以此为不系重大事情则御前进奏之事无复有重大于此者也且御前与勑上勤天语陛下慎重丝纶特令翰林学士捧下今乃以为不系重大事情恐非所以仰承圣谟矣臣实愚昧不通逺猷庙堂批荅必有深意但在廷臣工本部僚佐议与臣合非臣一人私见伏乞圣明于该科取本部原题特加省览仍赐问閤臣所以票拟之意万一臣所见于朝廷大体不为无补伏望圣裁重降御批改回前命则宗社幸甚嘉靖十一年八月初一日具题奉圣防卿説的是勑书领缴见辞官员都照旧例行如遇雪雨风寒暂三五日免视朝都着候待若朝廷小有不豫免视朝日多准今春该寺奏准事例行着为令钦此
　　一条陈事宜以重修省疏
　　照得先该本部题称灾异修省通行九卿衙门六科十三道各条列时政得失以闻等因节奉圣防依拟务要思忠论实不许挟持泛引假公报私钦此钦遵臣等愚不省其于治体所在无足周知况政务之大者陛下方以次裁断于上而诸司臣僚方以次敷陈于下臣等未敢他有论列谨将本部合行事宜逐一议拟凡九事伏望圣明采择可否赐之施行其于罅隙或亦小有补塞縁系修省陈言事理未敢擅便开坐谨题请防
　　计开
　　一议请封查得见行事例凡宗室将军中尉一应子女俱十五嵗选婚其有年嵗不同或庶出生母入府来厯不明通行驳勘所据前例遵行巳久但近来各府长史司多有不遵法守任意迁延或有使用不敷营求未及则子女年嵗过例方与请乞恩其奏内来文又多年月不同母氏错误至于应婚夫人姓氏或本到无结或结至无本互相背驰延缓以致查驳之间动经年嵗遂使圣明渥泽郁而不流宗室至亲怨旷失所感伤和气闗系匪轻合候命下行令各王府长史司啓王今后将军中尉子女凡年嵗已及即与具奏请婚若奏内来文或年嵗少差母氏未的本部一面驳行查勘一面听令选择应婚子女一并开具奏报若过期不行奏请夫人奏结不齐候至三月以上者俱听本部查考得出奏将该府长史等官究问则法令严明文移简便而婚配亦不失时矣
　　一禁奸弊访得各王府差来内使仪賔官校人等俱是积年光棍熟知诓骗闗节一蒙王府差遣乞恩等项即便设计诓受金帛数多任意花销使用或又收置土产徃来买卖填实表文箱扛分外需索人夫接运以致累损驿及至到京先投积年窝戸窥探进止然后报名朝见或又私自潜住京师动经年月徃徃用计营求打防各王府不知本部凡遇合行事理自有公道一应公务自有事例期限非吏书人等所能预力合命下移咨都察院行各处抚按衙门转行各王府长史司啓王知会今后但遇有公事奏理不得聴信差来人役多赍金帛指称来京使用打防亦不许本役私带银两货物其批文务要定限月日逺近销缴到京之日径报入会同馆安歇事完即回但有潜住日乆并在京各色人役容令安歇通同作弊者许厰卫缉事衙门及五城兵马司访挐俱各指实防送法司问以诓骗打防相应罪名仍行都察院出榜禁约则形迹无疑而弊源可息矣
　　一便闗领照得各王府将军以下应得冠服等件巳该本部议处题准嘉靖六年正月以后授封者行令各该布政司给钱造办外嘉靖五年十二月以前授封未曽闗给者其器物非一监局所造闗领非一时可齐是以各府徃返差人劳费日甚差来人役守日乆有将闗领出金银防叚等项恣意花费无从查考遂使朝廷有成造之费而该府无受恵之实相应议处合命下本部将见在各王府差来人役责限回还仍行各该布政司转行长史教授啓王知会逐一备查自嘉靖五年以前授封该府将军中尉夫人等及郡县乡君仪賔一应宗室除已闗领外其余未领并先年遗下寄闗物件逐一开具名位应得冠服等项件数造册印钤限嘉靖十二年春季奏之时赍送赴部赴内府尽数查会明白陆续造完待本年各府册封之日将前项物件领出给与副使顺带该府其不系册封府分应该闗领者责令该府所差圣节冬至庆贺人员顺赍前去该府俱各逐一交割仍令各该长史教授啓王将领过钱粮数目给散过名位造册奏缴以凭查考但节年工部行造物件系是内府各监局造办本部无凭查催仍乞勑各监局查照该部原行一一造办给领如有延缓查出一体防究则各府无守候之难而恩恵实沾矣
　　一杜请乞照得王府孝行等事旧例止应请勑励治十八年十二月内该鲁府奏镇国将军阳铢阳□孝行可嘉欲自备工料各建坊门乞赐坊名荷蒙特恩赐允自此始开旌表之端而亲郡王将军妃与夫人遂徃徃援引前例请乞不已切惟朝廷于民庶之家凡有节孝等行赐之旌表所以表其宅里以致特异于齐民之意至于天下王府则皆朱垣防戸有不俟于旌表而后异者况朝廷降勑励盖以亲亲之懿特形天语之褒非宗室孰克当此故累朝以来宗藩善行止是写勑励不立坊牌所以崇重宗室辨别贵贱立法最有意义且天潢之裔孰非懿徳若使有所表异分别既殊则淑慝互见亦非敦睦大同之道也况今宗藩日衍乐善无穷若不断之于今切恐将来无有纪极合无通行议处除巳徃外今后各王府如有节孝等事及卓异行迹亲郡王或抚按官查奏前事本部俱照旧例请勑谕仍通行天下王府今后不许奏请建立坊牌则体统正而风教同矣
　　一定条例查得治十三年三月初二日以前多官奉诏会议定王府条例十七条及本部节年题准事例不一俱遵行已乆但见行条例载在刑书节年条例藏于案牍虽经屡次申明不过就事论事以故各宗支不能周知事例惟务营求本部事例日烦难于检阅殊为未便合命下容臣等将王府见行条例及节年题准事例编成书帙请下廷臣集议如或可行具奏刋刻成书本部遵照施行仍乞遍赐各王府宗室使皆便于诵阅有所遵守其本部别项条例可行事件亦容臣等逐一抄誊编纂一体刋刻遵奉则朝廷贞明之法恪慎不移有司画一之规奉行惟谨法守易循而奸弊不作矣
　　一议王谥臣等看得各王府亲郡王薨故必有谥号以表其行旧制俱于乞恩祭葬之时即赐以谥治年间唐王奏准凡亲王薨逝行巡抚巡按分巡等官郡王病故行本府亲王及承奉长史等官各覈勘善恶事迹至日度其贤否方赐以谥至今通行遵守但各王乞恩祭葬到部方与行文各该衙门覈勘事迹回报至日题请谥号填写铭旌前去始得安葬且如四川蜀府广西靖江王府俱路途窎逺文移徃返动经逾年差去掌行丧葬礼仪行人在彼守葬毕方得囘还以致徃徃乞恩寛限且有司供应之繁本差耽延之乆未免耗费财力多生嗟怨矧各王府亲郡王棺木暴露动经嵗年亦足以上干和气深为不便合无今后但遇各王府亲郡王薨故本府一面乞讨祭葬一面行移各该衙门覈勘平生行实不必本部行文径自具结呈部以凭题请庶宗室体魄早获妥安而事体简便乆逺可行矣
　　一懐逺人照得我朝舆图一统四夷咸賔厚徃薄来各有定制顷自正徳年间以来贪官猾胥縁此为市所收叚疋布绢稀松纰薄不堪服用逺人徃徃投逓番文鸣号不平辄称先朝赏赐甚厚今日赏赐太薄虽节经本部题请行移工部并该监局衙门查处去后但所赏者仍旧不堪无以厌服夷心尊重国体所系甚大合无勑令工部再照前勑申明转行各该织造地方巡按衙门应解叚疋时节行委的当官员看验务要经纬坚致堪以进用者方许起解若各处解到者仍复稀松纰薄即行退回经该官匠定行提问收纳之际经该衙门不许勒掯常例贻小民凡遇各蕃到馆奉防给赏闗领该监毋得推调淹滞以致逺人乆住致生怨嗟务使厚赏速归庶足以感兴四夷向服之情而悖戾之心消矣
　　一处贡马照得天下各王府凡遇圣旦冬至正旦并谢恩庆贺例该有马进贡本部先准御马监奏为进贡马匹不堪廐牧预画以省虚费国计事奉钦依务要到部辨看毛齿堪中方行送监验收巳经遵行三四年矣但各王府享上之诚虽同而其逺近贫富不一加以差来人役多系积年或领价到京旋买或领马中途变易事完回府又称杂费若干百计侵尅间有不堪验退者未免行移责备该府是利归奸人罪坐宗亲甚非事体合无行移各王府长史司啓王知会今后应进贡马匹须用印烙钤记仍将毛齿嵗尺寸备造青册一本长史司印封送部以凭比对看验即与转送该监收受毋得留难勒掯十分求全以拂朝廷亲亲之情如或马匹毛齿参差与原造青册不同即是差来人员作弊定行究治如此庶国体全而宗藩仰徳矣
　　一苏民困切见全陜累嵗灾伤加以师旅民不生而嵗牲口之数必有所不能办者查得光禄寺逓年节省所剰银两积贮颇多合无将陜西兵荒地方嘉靖十二年分牲口暂行蠲免一年就将前项余银补用则上既不缺该寺备物之用下亦可少寛一方民力矣嘉靖十一年九月二十二日题二十四日奉圣防览奏具见卿等忠诚体国谋虑周悉都依拟行钦此
　　一议处节孝以彰风化疏
　　该仪制清吏司案呈查得本部节年稿簿内开凡民间孝子顺孙义夫节妇等项见行事例先据有司具奏到部仍行有司覆勘回文至日复行彼处风宪衙门覈实取具结状到部案候奏旌表文移徃返之间以地方逺近计之多者三五年少者亦不下一年有余况闾阎节孝之人多有出于贫乏之家有司结勘里胥因縁为奸假借保覆横肆需索是以有力者或足以应其求而贫难者遂不得其覆勘甚至勘合虽行而终于湮没不报者徃徃有之又况有司具奏节妇等项中间多有六七十嵗以上者年已衰暮而文移勘覆动经数年宠光未沐巳先朝露盖有抱节操行终身不获表异之荣者比比合无今后孝子顺孙义夫节妇等项但系有司勘实奏请者免行有司复勘止行风宪官覈实若系风宪官覈实奏请者免其再覈通季终奏旌表则不惟有司文移减省里胥不得为奸抑且使行义足徴速获为善之报宠光所被真足以激励世俗矣伏乞转达等因案呈到部臣等看得该司呈称乞要将孝子顺孙义夫节妇有司勘实具奏者免其复勘径行风宪官覈实若系风宪官覈实具奏者免其再覈通候季终奏旌表以便人情以杜弊端一节为照前项旌表节孝事例实为朝廷激励风俗之盛典所以必行再三覈勘者恐有伪为无非欲考其实耳然至于文移展转动淹嵗月吏縁为奸恩不下究亦不可不为之所也今据该司所呈实便事体足弭弊端况风化所闗相应依拟臣等合候命下着为定例通行今后凡民间孝子顺孙义夫节妇等项但系有司勘实具奏者免其复勘径行风宪官覈实若风宪官覈实具奏者免其再覈通每季终奏旌表一次如此则人情便而弊端革矣嘉靖十年十月十三日具题十五日奉圣防是钦此












　　南宫奏稿巻一
<史部,诏令奏议类,奏议之属,南宫奏稿>
　　钦定四库全书
　　南宫奏稿巻二
　　明　夏言　撰
</div>
    <div class="pagination">
<span class="current-page">1</span><a href="南宫奏稿_page2.html">2</a><a href="南宫奏稿_page3.html">3</a><a href="南宫奏稿_page4.html">4</a><a href="南宫奏稿_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
