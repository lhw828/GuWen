<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 59 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 59 页/共 66 页
  </h1>
  <div class="content">
   钦定四库全书
　　宋名臣奏议巻一百三十
　　宋　赵汝愚　编
　　边防门
　　辽夏二
　　上太宗乞懐柔北狄　　　　李　至
　　臣今月十一日奉宣御札以北狄犯边广延羣议天慈恻隠睿训丁宁仰承屈已之仁俯媿素餐之责伏听纶防战汗交并臣谬以庸愚叨尘侍从国家之事首合上言但以章句之能记问之学徒欲循先贤之陈迹习迂儒之懦谋岂敢自衒于多士之朝轻渎于至圣之鉴今陛下戒臣以钳口责臣以惜言既迫威严輙陈狂瞽臣窃惟北狄为患自古而然不足致怒唯在御之得其道尔若绥之以徳则其用功也逸其经费也约其见效也速其保安也久而无衒燿彰灼之名但有安乐富夀之实若慑之以威则在良将劲兵竒谋诡道士冒锋镝霜露民竭资财粮谷伏尸流血搴旗斩将然后振旅凯乐献功清庙此诚天下之壮观臣非不欲之也直以非被坚执锐之士无运筹借筯之智欲之而不能致之也春秋传云人有能有不能臣岂强以所不能而诬惑于天听哉若其懐柔之术粗能言之请陈其一二昔者汉高祖既定天下唯匈奴为梗奉春君献议请以鲁元公主妻之望其执子壻外孙之礼高祖欣然纳之臣以为奉春之防愚之甚者也彼单于冒顿亲杀其父而夺其位肯顾外祖哉以高祖聪明神武岂不知此谋之拙葢有以也是时民困已久皆望息肩高祖所以屈万乗之尊舍骨肉之爱为百姓请命于匈奴尔百姓见高祖如此则仁义浸于骨髓感激盈于胷臆始肯奋不顾命以扞国天意见高祖如此始肯霈然垂佑以致和平遂以至愚之防而获万世之福此理出于杳冥微妙非寻常所能见也至于孝文能遵前训亦不以万乗为贵四海为大卑事匈奴所以海内富夀粟腐贯朽几致刑措至于孝武承累大之业任雄武之才奋兵而出收河南之地取浑邪之域摧凶殄寇功冠前古及其连兵不巳国家疲戸口减半于是罢轮台之役下哀痛之诏然后仅安则知威慑之与徳绥利害不侔矣此乃前古之显效也近者李继迁以蕞尔之众侵扰西边为我疥癣之患陛下尚能悯西民之劳苦下恻隠之命赦继迁之罪加保以恩化狂悖为忠顺变杀戮为生成凡在含识莫不上感圣徳此又目前之显效也昔者仲尼垂持满之诫曰聪明睿智守之以愚功被天下守之以逊勇力振世守之以怯富有四海守之以谦此天道也夫四徳者陛下可谓兼之矣而有边寇之患者天意将儆戒陛下欲遵仲尼之教守不世之烈以永八百年之基乎所以臣昧死上言愿陛下上恭天意下徇民情霁雷霆之威霈雨露之泽追禹汤罪已之防下汉武哀痛之诏开懐以待之玉帛以抚之文告以谕之明神以要之使彼服义懐仁则我无遗镞之费保覆盂之安如使骄很不悛则我之士民怒气自倍则后日之战必无前日之迁延也臣愚暗昏耄所见止此尘渎天鉴伏俟刑书谨奉表以闻【端拱二年正月上时为吏部侍郎】
　　上真宗论御戎画一利害　　孙　何
　　一臣闻御戎之道选将为难将求边鄙之乂宁必假英雄而镇抚居其位不可一日无其宠得其人不可一日无其权责成之效既多锡命之仪须重谨按史记汉高祖将定三秦择良日斋戒设坛场拜韩信为大将军部管诸将魏故事遣将出征符节即授节钺跪而推毂北齐命将出征则太卜诸庙灼授鼔旗于庙皇帝陈法驾服衮冕拜于太庙徧告讫降就中阶引上将操钺授柄将军既执斧钺对曰国不可从外治军不可从中制臣即授令有鼓旗斧钺之命而无一言之命于臣帝曰茍利社稷将军以之将军就载斧钺而出皇帝推毂度门曰从此以外将军制之也今国提封万里臣妾四夷唯此契丹独迷声教暴犯我疆理杀伤我士民以陛下英武天资睿谋神授可以断匈奴之右臂焚老上之龙庭而无战之师或闻挫衂久安之地亦被凭陵者良由将帅或非其人委任未能尽善监制之臣寮稍众倚毗之恩礼犹轻所赖陛下亲御六师按巡河朔尽逐虎狼之方安黎庶之心臣伏见驻泊行营都部管即古之将军大总管之任也授任赴镇之际锡赐甚厚公使稍优之外纵握十万之师但受尺一之诏前所谓筑坛告庙之礼皆阙而未建良可惜也又都部管副部管之任多是将领久经劳苦攀附鳞翼特沐宠光或决裂以无谋或迁延而玩冦所以动烦圣算鲜有成功谨按太公六韬有妻子之将有十人之将百人之将千人之将万人之将百万人之将则风彩名声器度权变亦不可不察之察之亦不可不精也伏乞于中外文武臣寮中以将将之术采赫赫之名取其文武相资智勇兼备者盛其礼重其权使受命之初可以耸动人听出疆之日可以震慑虏庭先是监阵先锋之本用中官内使者减去其半皆以偏将为之庶其各禀指踪无忧掣肘果用此道则四塞可以高枕万里如有长城矣设若探刺边情宣传机事必借使者以宁众心则乞于亲信臣寮中选如有所闻亦乞阅其实事然后指挥
　　一臣闻契丹之为患中国也久矣周曰猃狁汉曰匈奴晋有五胡周有蠕蠕隋有突厥唐有吐蕃皆伺隙窥边乗间犯塞蜂虿有毒杀掠吏民豺狼无厌吞噬亭障前代愤其如此亦尝按劒凭怒命将出征或十万以横行或五千而深入而虎狼之众部落繁滋不谕文告之言不以遯逃为耻蜂屯大漠鸟散穷荒有利即来无得而去中国夺其地不足耕垦获其人不足训齐徒劳师而费财终有损而无益故宣王之诗曰薄伐猃狁至于太原葢譬乎蚊防螫人驱之而已终不与外国角乎胜负逺夷计其短长唯始皇孝武秣马利兵长驱万里虽南牧暂息而中国萧然故严尤以为汉得下防周得中防秦无防焉与夫保境庇民训兵练将来则勿纵去即勿追固不可同年而语矣且契丹者边鄙小蕃雄长北方料其土地计其人民固不敌中原之数郡多行不义公肆无厌恶既贯盈天当勦絶但沿边将吏等亦有设竒沽誉恃勇贪功遇彼射雕便称敌众逢其余马即举边烽间隙一生干戈不已及逢大敌又怯先登或坚壁以自安或死战而无益兵连祸结何莫由斯伏乞严诫边防俾谨疆界运权谋而制胜严斥堠以防奸彼将动以必知此有谋而皆秘若虎狼之侵轶必在驱除如将帅之张皇亦宜禁戢昔羊祜之镇襄汉李牧之守鴈门破敌却胡皆此术也惟陛下不以臣愚而用其言则边民幸甚
　　一臣闻唐尧建国有此兾方亷颇帅师思用赵卒葢土风雄毅民性刚方静足以控压四方动可以驱除七狄故杜牧有言曰河北视天下犹珠玑也天下视河北犹四支也当六雄之角立则大魏为优洎三镇之横行则常山最盛岂不以惯闻金鼓狃习干戈不惮转饷之勤不怨征战之死国家恭行天讨屡出王师虽睿算所加举无遗防灵旗所指告厥成功然推锋防坚之人斩将搴旗之士不居贝兾必出邢洺与夫河南之人主客既巳不同勇怯又甚辽絶伏见陛下去冬以来讲求军政详究武经恻隠防虞形于诏防悯疲民之转粟蠲彼赋租念猛士以守方优其月给凡是防直静塞云翼骁捷之皆降宣防升为禁军甚叶机宜颇闻效用但或闻沿边屯驻驻泊兵士等尚多河南之人亦有江浙西川广南等拣到军伍臣恐土宜既异习俗不同缓急之间误累边事况防县之地至广镇守之处亦多何必强其不能违其本性欲乞特降宣命应是河南及江南两浙西川广南军人并不令边上驻泊屯驻却支分于别处防遏一则使赵魏之士固彼疆一则使吴蜀之人彰其畏懦鬭志既皆齐一军声亦皆雄豪臣愚以为斯事亦防秋备寇之大端惟陛下采而行之【咸平二年上时为右司谏】
　　上真宗荅诏论边事　　　　钱若水
　　臣官忝贰卿曾叨大用国家得失臣合先言但以仲夏朝廷举兵以来秋末犬戎钞边之后凡有机事臣莫得闻是以不敢上言恐成狂瞽今陛下躬擐甲胄蒙犯霜雪驻跸大名巳逾旬浃一日徧询舆论明发徳音大率不过即今御戎之防将来安边之术耳唯兹二事试为陛下言之臣闻孙武著书以伐谋为上汉高将将以用法为先伐谋者何葢将帅料敌制胜也用法者何葢朝廷能赏罚不私也今傅潜领数万雄师闭门不出坐看戎敌俘掠生民上则孤陛下委注之恩下则挫陛下锐师之气此葢傅潜不能制胜朝廷未能用法使然也军法临阵不用命者斩若陛下明申重法斩潜以徇然后擢如杨延昭杨嗣者五七人増其爵秩分授兵柄使各将万人间以强弩令分路讨除孰敢不用命哉犬戎闻我将帅不用命退则有死岂不惧恻岂独思遁耶亦来嵗不敢犯边矣如此则不出半月可以坐清边塞然后銮辂还京陛下威声振四海矣臣尝读五代史见周世宗即位之始刘崇结犬戎遣大将杨衮领骑数万随崇至高平当时懦将樊爱能何徽等临敌不战世宗知之翌日大陈宴会斩爱能徽等拔偏将十余人令分兵击太原刘崇闻之股栗不敢出犬戎即日而遁是以兵威大振尔后收淮甸下秦凤平闗南如席卷耳以陛下睿圣神武岂愧于周世宗乎此所谓即今御戎之防也其将来安边之术臣不敢广引前事虑烦圣聪止以近事言之太祖朝制最得其宜止以郭进在邢州李汉超在闗南何继筠在镇定贺惟忠在易州李谦溥在隰州姚内斌在庆州董遵诲在通逺军王彦升在原州然但得沿边巡检之名不授行营部管之号皆十余年不易其任立功者厚加赏赉其位皆不至观察使位不高则朝廷易制久不易则边事尽知然后授以圣谋不令生事来则掩杀去则勿追所以十七年中北戎西蕃不敢犯塞以至屡遣戎使先来乞和此皆布在耳目陛下之所知也伏望遵太祖之故事察下臣之愚衷精择名臣分理边罢部管之号使其不相统临置巡检之名俾其递相救应如此则出必击冦入则守城不数年间可致边烽罢警矣【咸平二年十二月上时为工部侍郎集贤学士】
　　上真宗荅诏论边事　　　　赵安仁
　　臣以为当今有急务者二经久有大要者五急务二者其一激励戎臣举赏罚之典何者自防秋以来有保一军守一垒而有功者有握重兵居重地而无功者故未能屏黠防之迹止猾夏之谋今若有功者被加等之赏益以强兵使居要害之地无效者夺主兵之柄赐之重罚以惩逗挠之失则军威自振边尘自消故赏罚不可不举也其二振救边民行优防之惠何者自犬戎入冦以来边民有鬭敌之时没于兵刃者遣使收瘗之有骨肉支离庐舍焚毁者本部抚防之陛下光宅中兴照临四海以一方之骚动劳万乗之抚巡今封疆之臣既行信赏边鄙之俗又叶来苏所宜归奉宗祧以安逺近则神武不可不重也大要五者其一选将略当今兵卒素练而其数甚广用之边方立功至少诚由主将之无智略也岂非有一夫之勇者不足以为万人之敌乎昔郤縠为将敦诗阅礼杜预平吴马上治春秋葢儒学之将则洞究存亡深知成败求之今世亦代不乏贤太祖太宗亲选天下士令布在中外不啻数千人其间有材武知兵法可以为将者固有之矣若选而用之则总戎训旅安边制敌不犹愈于一夫之勇者乎况其识君臣父子之道知忠孝逆顺之理与夫不知书者固亦异矣其二持兵势京师天下之根本也澶魏河朔之咽喉也镇定股肱之地也是知根本在乎深固咽喉在乎控制股肱在乎运用葢用兵众寡贵得其宜若支大于体末重于本是以利器授人也其三求军谋古者用军必有成算谘谋筹画以赞戎机比来用兵都无此选自今凡命将守边仍取识孤虚成败知寇戎情状者为参谋入官阶资优与选职况今武举已议复行其军谋宏逺武艺絶伦科望依唐室故事复开此选其四修军政古之名将必得众心师克在和战则必胜投醪挟纩史册具陈若非畏爱兼行岂得士卒乐用故谷梁传云善为师者不战言敌人畏其法令也今之将帅请先以军政能否黜陟之则人人自谨于法令矣其五爱民力国家边备尚严经费犹广今嵗辇运固已重劳茍或未议蠲租与免缘科折变不须给复可息疲羸仍望特戒有司务令省事用全民力以备军须陛下以上圣之资兼神武之略荡平边防止在朝夕臣之狂言姑以竭愚忠之一効乌足以资庙胜之成筭也【咸平二年十二月上时为右正言直集贤院】上真宗论备边之要有五　　钱若水
　　臣今月十二日中使赍御劄子臣伏读圣防忽承清问云以何方而御备边寇用何术而翦灭蕃戎尽陈决胜之谋以副克平之望仰画利害宻具奏闻者伏思前古致治爱民之君未有如陛下若此之用心也臣祗膺明诏俯度非才区区之心何以塞问臣尝读前史见先贤论匈奴者多矣在汉则娄敬樊哙季布贾谊晁错主父偃徐乐王恢韩安国朱买臣董仲舒大率不过陈征伐与和亲两途耳且汉至今仅千年时事措置不同今日其言虽存譬之胶柱臣所以不敢取之为法在唐室则有李靖魏征温彦博郭正一狄仁杰大率不过论战守而已度其事宜与今亦异臣又不敢引之为证洎乎石晋有宰相桑维翰上御戎之疏晋祖竒之臣观其言止请不背约耳先朝故相赵普陈匈奴之防太宗称之臣观其言止请回军耳然以今日事势比之皆无可取臣试为陛下陈之请赐观览臣之幸甚天下幸甚臣闻唐室三百余祀北戎未尝侵扰魏博者何也况当日戍兵甚少于今时今时富庶不及于当日何不同之甚也臣之愚见粗知其由葢当日幽蓟于唐北门命帅屯兵扼其险阻所以胡马不敢南牧自晋祖割地之后朝廷自定州西山东至沧海千里之地皆须应敌是以设三闗分重兵以镇之其间少失隄防则戎人内侵所以晋末则直渡长河汉初则屡侵边徼周祖在位复扰中山世祖临朝来窥上党此皆见于史氏陛下之所明知也今御札云用何术而翦灭蕃戎臣愚以为未得幽州城契丹不可灭今若有人为陛下陈翦戎之防者诚可斩也何以明之臣见后唐庄宗善用兵者也在河北时先令周徳威攻取幽州及得其地知北方不足虑然后南向争天下向使幽州未下安敢决渡河之计乎又闻前代翦戎之防不可恃兵强须皆逢衅隙单于争立汉宣帝所以得志颉利纵欲唐太宗所以成功若恃兵强则汉髙祖平城之围是也臣不敢为陛下陈翦戎之略直以今之急务陈备边之要望陛下开懐而纳之夫备边之要有五一曰择郡守二曰募乡兵三曰积刍粟四曰革将帅五曰明赏罚何谓择郡守夫今之所患在战守不同心伏望陛下选沉厚有谋素谙边事者任为边郡刺史兼沿边巡检恣其召武勇之人为随身部曲虑其赡给不充则官为廪赐可也然后严亭障明斥堠每得事宜密相报示冦来则互为救应齐出讨除冦去则不令逺追各务安静仍望茍无大过不与替移傥立微功就加爵赏如此则战守必同心戎敌不敢近塞矣何谓募乡兵夫今之所患患在不知戎情伏望陛下逐州召边民为招收军给与衣粮蠲其租赋彼缘两地之中各有亲族使其懐惠来布腹心彼若举兵此必预知事茍预知则百战百胜矣何谓积刍粟夫今之所患患在困民力伏望陛下令沿边土地各广营田州郡长官兼其使领毎嵗秋夏较其课程立旗鼔以齐之行赏罚以劝之如此则地无遗利兵有余粮仍纵商人沿边入粟傥镇戍有三年之备则匈奴不敢动矣何谓革将帅夫今之所患患在重兵在外轻兵在内也去嵗潜以八万骑屯中山魏博之间镇兵全少非銮辂亲征则城邑危矣伏望陛下精选将臣任以河北近镇仍依旧事节制边兵恐未能削部管之名且望减行营之字遇举动则暂巡边徼当事平则却复旧藩岂独不启戎心况复待劳以逸如此则不失备边之要又无举兵之名且使重兵不一处此实机事言难尽陈望陛下细而详之何谓明赏罚夫今之所患患在戍卒骄惰臣自知府已来见侍卫殿前两司送到边上走回军卒人数甚多臣问其由皆言为思骨肉斯葢令之不严也平时尚敢如此况临大敌乎伏望陛下特以此言示其将帅俾申严法令务诫此徒古人云赏不劝谓之沮善罚不惩谓之纵恶又曰法不可移令不可违臣尝预修国书见太祖用郭进在西山每遣戍卒太祖必谕之曰汝等谨奉法我犹赦汝郭进杀汝矣其假借也如此故郭进所至兵未尝小衂陛下鉴前事之不忘即后世之元也臣今举此五事皆是略陈大纲诏防如行细具条奏臣又闻匈奴用兵唯观太白与月耳按天文志太白者将军也辰星者廷尉也合则有战臣以此推之北戎一二年间未敢深入陛下若用臣此言卒嵗之内则边鄙不耸矣边鄙不耸则匈奴不召而自来也太宗临御十七年间未尝令疆生事故匈奴先遣使上书乞和此明验也焉在其须举兵翦除哉必望陛下思兵者凶器战者危事不可倒持镆鎁授人以柄且自五代以来为将北征者大则跋扈小则丧师此皆布在旧史陛下所明知也岂不谨之岂不诫之臣尝见严尤论自古御戎未得上防臣窃笑之臣以为王者守在四夷尝以静胜此上防也臣逢千年之运受二圣之知恨未能陨身以报陛下陛下询于刍荛臣是以敢奉大对狂瞽之罪甘俟诛夷【咸平三年上时知开封府】
　　上真宗论陜西事宜　　　　张齐贤
　　臣窃见昨者清逺军防没以来青岗寨烧弃之后灵武一郡援隔势孤贼迁必窥觇城池刼胁熟戸兵力伤沮难固垒垣况塞北未宁方有调发若果分兵西面亦恐两失机宜以今日西鄙事势言之穷讨则不足防遏则有余其计无他惟在激励自来与继迁有雠蕃部招诱逺处大族首领防之以官爵诱之以货财推恩信以导其诚述利害以激其志若山西蕃部响应逺处族帐倾心则凶丑之势减矣以弓箭手及旋防义军对本城兵士臣责得十三州军有二万余人若更于他州及近处对替又合得五六千人其本城兵士试加料拣亦甚有材勇可捍边者若沿边兵得及五万余更诱蕃部逾十数万彼出则我归东备则西击使其奔命不暇矧更能外侵哉仍许蕃汉兵获得马畜赀财悉令自取明行晓谕逺近皆知则蕃汉将士之心孰不见利争进今灵州军民不翅六七万防之死地危难可知臣又虑贼迁谓来春必发兵救援灵武于我未举兵之际尽驱虵豕并力攻围则灵州孤城亦必难固万一防失贼势益増纵使多聚兵革广积财货亦难保必胜矣所以臣乞封博啰齐为六谷王及厚赐金帛仍先敦谕彼必向风恐迁贼旦暮用兵断彼族卖马之路茍朝廷信使得达博啰齐则尼玛等族西南逺蕃不难招辑西蕃既已禀命沿边兵势自雄则鄜延环庆之浅蕃原渭镇戎之熟戸自然齐心讨贼竭力圣朝设能与对替兵甲及驻泊军马互为声援伺间而兴则万山闻之必不敢于灵州河西顿兵矣万山退缩则贺兰山蕃部亦稍叛迁贼矣如此灵州孤垒未至忧虞今议者谓六谷虚名终冝吝惜灵州孤垒翻未筹量与其滥赏而収羌夷之心臣谓滥赏之失轻矣茍若蹙地而稔豺狼之势则蹙地之耻大矣今议者不过曰名器不可假人刑赏不可滥及此乃圣人治中国之道非议于夷狄者也陛下即位之初以银夏一管尽与继迁委髙爵于匪人屋王臣于穹帐分储廪以悦其志辇金帛以慰其心有以见陛下爱全生灵耻用凶器惠此中国以绥四方者也朝廷于迁贼之恩可谓厚矣殊不知契丹虑迁贼感大国之恩断右臂之势防患甚切其谋甚深置王爵以赐之遣戎使以镇之王爵至则旌节之命轻矣旌节之命适所以资之也戎使至则动静皆伺之向背之心异矣我使往适所以坚之也夫西平之命亦虚名也契丹命之有何损哉以今日言之当时之防岂不为失乎且六谷者西北之逺蕃也羌夷之内推为雄豪若于平时但以市马须示覊縻则一懐化将军亦已厚矣酌今日事体似失权宜兼恐今后边事兵机更有准前失中即于国家大有妨损昨清逺之防是使奸凶转成丰富兵民官吏六七千余或含恨重泉或永囚异域伤和致沴思之痛心顾惟灵州还同穽兽外则虞寇戍之逼内则忧变故之生朝夕之间垂饵虎口然而握兵者畏懦逗遛坐观覆败运筹者安然自若曾不忧边臣虽至愚不胜忠愤且戎敌之性变诈多端必恐丑之谋潜俟间隙伏望明谕边将内备外虞臣不任忧国思报之至【咸平四年八月李继迁遣牙将来贡马然冦钞边部益甚上以边臣玩寇朔方饷道愈难命齐贤为泾原仪渭邠宁环庆鄜延保安镇戎清逺等州军安抚经略使即日驰骑而往九月继迁防清逺十月齐贤使还上此奏时为兵部尚书】
　　上真宗乞进兵解灵州之危　张齐贤
　　臣伏见迁贼包藏凶逆招纳叛亡建立州城创置军额有归明归顺之号务且耕且种之基仍闻潜设中官全异羌夷之体曲延儒士渐行中国之风覩此作为志实非小况灵州自迁贼为逆以来危困殊甚五镇连防奸威益张道路阻难音耗迨絶当城镇坚全之日碛路未梗之时大凡中外常人言合弃者已众矧清逺军近遭攻青冈寨輙自防焚烧兵势人心伤沮数倍即今来所议弃者益多灵州斗絶一隅旁无援助南去镇戎约五百余里东去环州仅六七日程如此畏途不须攻夺则城中之民何由出城中之兵何以归欲全军民理须应援少发兵则复虞邀刼多发兵则广费资粮与其应援以出兵曷若用竒而取胜小胜则军民可出大胜则形胜复全匪惟禽讨之有方抑亦进退而获利与其虚劳甲卒枉杀齐民示弱稔奸万万相逺也果能更益精兵合西边见屯田卒杂以对替之众使其兵力有余量分师徒与原渭镇戎合彼中与山西熟戸从东亦择穏便处入界若严约师期两路齐进茍或继迁敢来援助彼则分兵而应敌我则乗势而易攻且奔命道途首尾难衞千里趍利不遁则禽臣谓兵锋未交灵州之危自觧矣因取灵州军民置于萧闗武延以来据险就水建立一寨侨置灵州覊系蕃汉土人之心裁平宁却归然后纵蕃汉之兵伺便奋击我则按重兵而观利度贼势以设谋臣谓破贼成功十有八九矣【咸平四年十二月上时为朝议欲弃灵州上出手札访于齐贤齐贤上此奏】
　　上真宗论弃灵州为便　　　杨　亿
　　臣尝读旧史汉北筑朔方之郡平津侯谏以为罢敝中国以奉无用之地愿罢之上使辩士朱买臣发十防以难之平津不能对臣以为平津汉之贤相深明经术习知利害属武帝以雄侈自任志在开拓买臣等以词辩获进并侍左右前史称平津每朝会议论但开陈其端使人主自择不敢面折廷谏由此言之非不能折买臣之舌葢所以将顺人君之意尔筑朔方非便有自来矣且地在要荒之外固声教不及元朔中大将衞青攘却匈奴取其河南之地列置郡县今灵州是赫连昌地后魏置州属朔方之故墟匈奴之旧壤僻介西鄙邈絶诸夏数百里之间无有水草烽火不相应亭障不相望当边境谧宁羌戎即叙道路不壅饟馈无虞犹足以张大国扞蔽自胡鶵作梗边邑屡惊羌夷为其胁从凶党因而猖炽待之以爵赏颇骄蹇而不恭讨之以甲兵又遁逃而无获凡有赢粮之役必兴徂击之谋每至灵武转输大须发卒防援离去内郡皆无闘心经涉畏途多有菜色自曹光实白守荣马绍忠及王荣之败资粮扉屦所失至多将士丁夫相枕而死以至募商人入谷输帛赏以数倍之价复于积石孤壤别筑清逺一城边城绎骚国帑匮乏既不能制黠虏之死命又不能救灵武之争心虽数年之间凶党逾盛灵武危堞巍然仅存河外五城继闻防没但坚壁清野坐食糗粮闭垒枕戈茍度朝夕且使继迁横行沙漠俶扰边陲击列镇之戍兵侵属国之蕃部虽有警急无堠望而谁知纵或凭陵但缮全而自保未尝出一兵驰一骑敢与敌校此灵武之存无益明矣平津所言罢敝中国以奉无用之地正为今日也臣以为存之有大害弃之有大利且如国家募人入粟偿以十倍之直发卒转送涉兹不毛之地此古之所谓率三十钟而致一石駈民于死者今弃之即以嵗省戍卒分守内郡一卒之费可给十夫国家免飞刍挽粟之劳士卒免暴露流离之苦谓废之则亏失土地伤损威重且如尧舜夏禹圣之盛也地不过数千里而明德格天四门穆穆武丁成王商周之明主也地东不过江淮西不过氐羌南不过荆蛮北不过太原而颂声并作号为至治及奏汉拓土穷兵逺略虽疆里益广而干戈日寻府库之资屡空生灵肝脑涂地校功比德岂可同年而语哉夫蝮虵螫手壮士断腕蚁壤不塞将漏江河今灵武之存为害甚于蝮虵供馈之费为蠧甚于蚁壤无鸿毛之益有太山之损岂可忽逺大之略信悠悠之谈昔西汉贾捐之尝建议弃珠崖当时公卿亦有异论元帝能排众多之说奋独见之明下诏废之人怀其徳元帝之意宁欲自弃其地当其内属为郡固已置吏而按循及其称兵作乱岂可劳民而往戍故其诏书议者以弃珠崖为威令不行夫通乎时变则忧万民万民之饥饿危孰甚焉且宗庙之中凶年不备况夫避不嫌之辱哉臣以正与今日灵武之事相必以失地为言即幽蓟八州河湟五郡所失多矣何必此为议者又以西北诸蕃戎马是产资其控制以通贸易环庆诸州内附蕃落借其屏翰以免绎骚此迂濶之甚且戎人为利所诱故互市于边闗蕃部之族自强故能庇于种必来寇于环庆固无隔于藩篱百雉危城千里阻隔自救不暇岂及于他议者又谓其土田沃饶有汉陂之利恐贼迁因而播殖益以富彊况戎人但以攻剽为生罔知耕稼之事河陇之外弃地甚多延袤百城提封万井西汉屯田之所疆畔犹存傥事力耕可以积谷何必独耕灵武乃能足食若灵武于贼有大利即是必争之地当朝夕攻取岂至于今皆为孟浪之谈殊非经久之计况又嵗有调发动致扰攘借寇兵而资盗粮竭民力而耗国用为患之大无出于斯虽庸人孺子亦知其可弃也若或遴选单介间道而行赍持诏书宣布王命令其尽焚庐舍自拔而归丁壮悉令持兵老弱以之襁负古称归不可遏又曰置之死地而后生当此之时人百其勇临难思免其锋莫当又须申命偏师扬言出塞军声既振贼势自分即灵州迁民不虞邀击之患虽有剽劫易为枝梧且国所惜者土民所急者财用岂可以骁勇之族委馁虎之蹊府藏之实弃庐山之壑今弃去灵武退守环庆卒免戍于絶域民期保其室家供馈不出于郊圻恩泽自沦于骨髓民力不竭士气益扬何敌不摧何戎不克陛下又愤兹黠防志欲翦除臣以为不可黩武以穷兵止可伐谋而制胜臣料贼迁盱睢边塞之外倔强沙漠之中脇制诸羌啸聚不逞无耕农之业无织之功为鼠窃之谋以资衣食聚乌合之众以挠塞垣致蕃夷之服从用凶威而駈迫非有厚利能诱其人朝廷今废弃灵州每嵗更无馈运絶其觊望何所规图平夏之西盐池斯在先是贸易粟麦用资糇粮令禁甚严法网尤密无敢逾越渐致携离皆困贼迁之术也臣窃见太祖朝命姚内斌领之军市之租不从中覆用能士卒致命羌戎畏威朝廷无旰食之忧疆场无羽书之警臣欲望于武臣之中选有将帅之才知边鄙之事设十数人各布诸郡量其所将兵力多少除廪禄之外赐一大县租赋恣其犒设令开幕府召髦俊为僚佐咨以防略勇力之士禀其指踪之用军旅之政许以便宜而行傥贼迁侵边郡军城扰内属蕃部并唇齿相援腹背夹攻或战马正肥武士思奋即召发内属讨虏生羌俘获之余尽分麾下且戎利于降附明立赏格厚荅战功即迁贼腹心稍稍奔溃亲离众叛事去运乖茕居独行谁与为伍但塞外一边人耳安能与大邦为雠哉若欲谋成庙堂功在刻漏臣以为此防方黠其财犹丰骁健之羣如臂使指未可以嵗月破也直须废弃灵州退保环庆然后以计困之尔如臣之防祗得两三骁将付之以一二万精卒以数县租赋给其用度分守边郡贼迁可以计日成擒朝廷可以高枕无事耳【咸平四年十二月上时灵州势危诏羣臣议弃守之宜亿上此奏明年三月继迁大集诸司攻防灵州亿时为知制诰】
　　上真宗议澶渊事宜　　　　寇　准
　　臣伏奉圣防擘画河北边事及将来驾起与不起如起当至何处者
　　一臣伏覩边奏犬戎游骑已至深州以来窃縁三路大军见在定州魏能张凝杨延昭田敏等又在威虏军等处东路深赵贝冀沧徳等州别无大军驻泊必虑虏骑近东南下寨轻骑打劫不惟老小惊骚兼使贼盗团聚直至天雄军以来人戸惊移若不早张军势必恐转启戎心臣欲乞先那起天雄军兵马一万人往贝州驻泊令周莹杜彦钧孙全照部辖若是虏骑在近即仰近城覔便掩杀兼令间道将文字与石普阎承翰照会掩杀蕃贼及召募强壮入贼界烧荡乡村劫杀人口仍乞照管南北道路多差人探报蕃贼次第奏闻及报天雄军一则贵安人心二则张得军势以疑敌人之谋三则石普阎承翰等闻王师北来壮得军威四则与邢洺地里不逺张得犄角之势
　　一随驾兵士衞扈宸居固不可与犬戎交锋原野以争胜负天雄军至贝州兵马车驾未起以前不过三万人万一犬戎至贝州以南下寨游骑渐更南来即须那起定州兵马三万人骑令呼延賛等结阵南来镇州及令河东雷有终手下兵士出土门路与定州兵马会合相度事势紧慢那至洺州以来方可圣驾顺动假万乗之天声合数路之兵势更令王超等在近城排布照应魏能张凝杨延昭田敏等处兵马令作会合次第及前来累降指挥牵拽抽移得定州河东兵马附近始得幸大名
　　一或恐万一定州兵马被犬戎于镇定间下寨抽那不起邢洺之北游骑侵掠天雄军东北县分老小大段惊移须是分定州三路精兵差在彼将帅等会合及令魏能张凝杨延昭田敏等兵马渐那向东傍城下寨牵拽如此则犬戎必有后顾之患亦未敢轻议引军深入若是车驾不起转恐蕃贼残害生灵或是銮辂亲征亦须过大河即且幸澶渊就近易为会合兵马兼控扼津梁
　　右臣叨列宰司素无竒略即承清问合罄鄙诚伏覩皇帝陛下睿智渊深圣猷宏逺固已坐筹而决胜尚犹虚已以询谋兼彼契丹颇乏粮糗惟恃啸聚之众必怀首尾之忧岂敢不顾大军但图深入然亦虑其凶狡须至过有防虞烦渎天聪伏増战惧【景徳元年闰九月上时为兵部侍郎同平章事】













　　宋名臣奏议巻一百三十
　　钦定四库全书
　　宋名臣奏议卷一百三十一
　　宋　赵汝愚　编
　　边防门
　　辽夏三
　　上仁宗论先正内而后制外　厐　籍
　　臣伏自元昊背恩僭窃凶谋已露陛下忧恤边事博采羣议选将遣师动挂宸虑复闻减息宴乐专精思虑此乃宗庙之福天下之幸也若陛下忧劳不已则羌戎小丑不足平也诚不可轻之易之耳当平静无事之时言事之臣尚愿陛下戒谨修省况逆虏已畔兵戎方兴此臣下尤当竭谋虑忘忌讳之秋也况臣孤蹇之迹上頼陛下照明奬擢获升近侍恨无才略仰报大恩茍有管穴之见敢不陈露夫欲建事功者在先正其内而后制其外也先正其内者在陛下专意而力行之臣愿陛下执恭俭严纪纲也荀子曰恭俭者偋五兵又曰彊本而节用则天下不能贫故当今之急无先于恭俭也陛下试令有司计财赋之入必曰耗于先朝之时也计费用之数必曰广于先朝之时也财赋日耗而费用日广则安能使府库丰积兵备足用也故愿陛下节之又节以备用兵之乏应不急之务一皆止息专以备边为念则功可立矣至于纲纪者其要在赏罚恩赏贵乎审当法令贵乎齐一伏见近年恩及侥幸而典宪稍纵夫赏所以劝功也侥幸无功之人坐获殊宠后有临敌効命立勲行阵者将何赏以足其望乎愿陛下爱惜爵禄无及侥幸以待立功之臣申严宪法无使纵弛以威不恪之臣此又最切务也茍国富兵彊纲纪严肃则四夷畏服之不暇又何僭乱之敢为实在陛下正之于上大臣持之于下则谁敢不从矣所谓后制其外者方今边要与元昊接境者广矣昨遣二帅臣以分制之固当以防备为急若不得其要则费广而功未可期自元昊僭逆以来调发兵马已众多矣辇运器物纷纭道路诸所营缮率及民力兵戍既集刍粮所费不知几倍于常时矣兵久不散支用无极臣恐羌戎未至而公私先困矣安知非黠羌狡谋而困我哉前代时及平定则休兵罢戍养民审备以防不虞故事至而其用有余国家自和戎之后边戍未尝休息支用未尝减节一日兵兴则其力易困夫兵冗而不精虽众不可用也窃闻所发之兵皆不选练而遣之疲弱预行者亦多此徒有其数而可用者殊少臣谓兵卒壮勇者一可胜疲弱者五况餽运边储常为艰苦此尤宜重惜也欲望令漕运之臣与边将选择壮勇可用者留之于边疲弱者或令还本营或置于近内多粮之地则边郡兵精而费少矣晁错有言曰器械不利以其卒予敌也卒不可用以其将予敌也是知兵战者利器械训士卒最先急也臣闻在京造兵甲之所近年以来多不择监掌之官率皆势要之人为之以自便其私也亦闻向来所造器甲多不精坚欲望朝廷择勤干之官谙知制作兵甲利钝巧拙者令监辖工匠精心制造必令精坚可用仍加覆验明示赏罚则兵甲坚利矣其外方造作兵甲亦乞严戒国家休兵久士卒渐惰加之都将威轻军众难制若一旦临敌深可豫忧欲望宻诏二帅臣令经画训练之法统驭之术使将校知感爱之道士卒有禀畏之意然后时加训告各使知主恩而励臣节则临事可用而功可期也【宝元元年十月上时为天章阁待制】
　　上仁宗论外忧始于内患　　韩　琦
　　臣伏闻元昊狂谋僭命朝贡不修轻犯天谋人神共忿陛下虽寛诏厚泽姑务懐柔其如逆状已然必为边患今献防陈事者大抵不过欲朝廷选择将帅训习士卒修利戈甲营葺城隍广蓄资粮以待黠羌之可胜此乃安边扞防之切务也然而凡人之虑皆能及之臣窃谓此特外忧而已虽汉唐全盛之际岂能使四夷常自窜伏而保不为盗哉若乃纲纪不立忠佞不分赏罚不明号令不信浮费靡节横赐无常务宴安之逸游纵宫庭之奢靡受女谒之干请容近昵之侥幸此臣所谓内患也且四夷内窥中国必观衅而后动故外忧之起必始内患臣今为陛下计莫若先治内患以去外忧内患既平外忧自息譬若木之有本未有本固而枝叶不盛者也臣欲望陛下深惟祖宗所谓内患者尽革而去之则陛下威德逺畅外夷髙视于汉唐之上元昊小丑孰能为国家之患哉如外忧已兆内患更滋臣恐国家之虑非直元昊一防而已臣窃为陛下忧之臣猥备谏贠不敢循黙语涉狂直惟陛下怜其纳忠贷其万死【宝元元年十二月上时为右司谏】
　　上仁宗论建立基本以销未萌之患
　　吴　育
　　臣切谓朝廷总制天下必建基立本以销患于未萌若政令修纲纪立财用富恩信洽赏罚明士卒精将帅练则四夷望风自无异志一有未备则黠防乗间而生心方今天下少安人情玩习而多务因循居常有议及政令纲纪边防机要则谓之生事或有警急则必至怱遽而莫知所为若稍且安静又无人敢輙言且夏州久有人往来中国熟见朝廷因循之势遂敢内蓄奸谋若以一时之事茍且支持或至烂额救焚扬汤止沸覆视前古厥鉴甚明伏望陛下从容延对左右大臣讨论阙政博访羣议修节用爱民之经求训兵练将之防则一方小警不足虑也【宝元二年三月上时为右正言直集贤院事】
　　上仁宗论元昊不足以臣礼责　呉　育
　　臣闻圣人统御之防夷夏不同虽有戎虏之君向化賔服终待以外臣之礼覊縻勿絶而已或一有背叛来则备御去则勿追盖异俗殊方视如犬马不足以臣礼责之今元昊若止是抄掠边隅当置而不问若已见叛状必须先行文告以诘其由若是同中国叛臣即加征讨大凡兵家之势征讨者贵在神速守御者利在持重况夷狄之性惟是剽急因而伪遁多误王师武夫气锐轻进贪功或防诱诈之机今但明烽候坚壁清野以挫剽急之锋而徐观其势诚为庙堂之逺筭也【宝元二年三月上】
　　上仁宗论西夏八事　　　　富　弼
　　臣窃闻去嵗十二月中赵元昊反自立为大夏皇帝改元称制引兵犯边遣使致书割地邀货陛下召辅相于宴防不容食顷之间辅相驰车马于康衢殊坐镇之重变起仓卒事无凖绳朝议纷拏人心皇骇不逾旬浃传布四方众皆谓之忽然臣则知其有素请陈有素之状其状有六焉昔者徳明尚存元昊方幼常劝厥父勿事中朝安能举我国家终久为人臣妾且谓所得俸赐只以自归部落实繁穷困颇甚茍兹失众何以守邦不若习练干戈杜絶朝贡小则恣行讨掠大则侵夺封疆上下俱丰于我何恤徳明以力未甚盛不用其谋岂有身自继立而不行其说耶此元昊反状有素者一也自与通好略无猜情门市不讥商贩如织纵其来往盖示懐柔然而迹稔则容奸事久则生变故我道路之出入山川之险夷邦政之否臧国用之虚实莫不周知而熟察又比来放出宫女任其所如元昊重币市之内之左右不唯朝廷之事为其备详至于宫禁之私亦所窥测济以防狡之性贪欲之谋岂肯固守盟约坐受覊制此元昊反状有素者二也西鄙地多带山马能走险潮海弥远水泉不生王旅欲征军须不给穷讨则遁匿退保则袭追以逗挠为困人之谋以迟久为匮财之计元昊恃此艰险得以猖狂复如先朝加兵于我而终弃灵夏况我彊盛百倍往时今若称兵必能得志此元昊反状有素者三也朝廷累次遣使元昊多不致恭或故作滞留而不迎或佯为怱遽而见迫或欲负扆而对或欲专席而居虽相见之初暂御臣下之服而送出之后便具帝者之仪盖久已称尊成其骄态忽下编于臣列深耻见于国人日讲异图自求足志此元昊反状有素者四也顷年灵州屯戍军校郑美奔戎徳明用之持兵朝廷终失灵武元昊早蓄奸险务收豪杰故我举子不第贫贱无归如此数人自投于彼元昊或授以将帅或任之以公卿推诚不疑倚为谋主彼数子者既不得志于我遂奔异域观其决防背叛发愤包藏肯敎元昊为顺乎其效郑美必矣此元昊反状有素者五也西北相结乱华为虏自古闻之于今见矣顷者元昊援契丹为亲私自交通共谋防难缓则指为声势急则假其师徒至有犄角为竒首尾相应彼若多作牵制我则困于分张盖先已结大虏之强方敢立中原之敌此元昊反状有素者六也是六者岁月已久中外共闻而天子不得知朝廷不为备养成深患遂至大骚此乃两府大臣之罪也此外元昊大抵复知朝廷以久安自恃不悟边鄙之防以无战为常不求将帅之具士卒骄惰器用凋零无谋臣防士以经营四方无宏纲大纪以控制万国以此故元昊敢以一方之众抗我天下之师輙称皇帝殊不忌惮其为小戎轻蔑也如此略遣数介平致尺书而大臣不知所为措置失以致调发军旅塞满边陲战阵未尝一施储馈已闻屡窘闗中大扰人心不宁而元昊宴安自居一毫无损坐观其弊窃笑所为其为小戎侮玩也又如此臣虽赋性至昧语才不长然自闻骚绎常切忧愤况臣知元昊必为今日之患十年于兹矣懐不能已遂于景祐元年尝进文数轴内阅将一篇颇叙其事当时朝廷方谓天下大定四夷无虞臣不敢极陈西戎不賔之由但述选将预备之防而已不见省纳弃为空文今变故已成边事为梗致陛下忧劳在念旰昃惟勤专委任于辅臣谋削平于防乱仅周岁序尚留天诛且自用武以来作事多失凡降一诏未尝合朝廷之宜凡建一谋未闻协天下之望寛猛不中动静皆违谓之徳则人不肯懐谓之威则人不肯惧徳威既弛夷夏何观臣今略举八条止为戎事未论其他伏惟圣明详择一事伏闻元昊遣使全拟虏庭部伍甚雄辞礼俱亢观其勇悍难制强辩自髙若非使者请行即是元昊选差取其筹画推为腹心必谓不敢加诛得以恣行彊暴以能揣敌情为有智以不辱君命为得贤我若察其所叛之谋知其所来之意存之则元昊遂其志诛之则元昊防其魄所宜始至之日尽斩都市事出不意其本谋即时宣闻遂行削夺或命将致讨或发兵备边上则可以示大邦不测之威下则可以杜小人好乱之渐岂不韪哉戎人必惮而失图战士必为之増气而反逺从境上召至都下恣其贸易待以雍容重币遣还优辞慰恤意者岂非冀其囘心易虑而伏义向化乎夫朝廷结以恩信几四十载尚无懐感之意终至反常之祸岂兹姑息遂可悛移且以放还谓之懐柔邪则元昊悖逆之性何懐柔之肯驯谓之矜恕邪则元昊僭窃之罪何矜恕之可忍谓之他计率无可观只是执事者巽懦自居优游不断杀之恐其急击囚之恐其有辞遂至放还优示寛贷向若未能加戮只宜境上交囘使其不测浅深犹可谓之良防召而复遣理有何长乃是大国之谋悉为小戎所料遂其所以能揣敌情之智成其所以不辱君命之贤况当时调发正当辇运相属道路杂防民口沸腾使之往来尽得闻见谋事若此取侮之过也臣尝观前史见隗嚣遣将髙峻据髙平光武使防恂往降之峻命皇甫文出谒辞礼不屈恂立斩之峻即日降诸将曰杀其使而降其城何也曰文者峻之腹心今者辞意不屈必无降心全之则文得其计杀之则峻亡其胆是以降耳又唐太宗初即位突厥入冦直至泾州突厥遣其腹心执失思力入朝为觇自张形势云百万之兵今且至矣乃请反命帝诮之曰我先戮尔萧瑀封徳彛请礼遣之帝曰不然今若放还当谓我惧遂缚思力囚于门下勒兵欲战突厥惧遂请和伏惟陛下观冦恂唐太宗之所为复思今日元昊殊不悔过则当诛其来使果是邪非邪机防一失不可复得臣深念此痛惜万万也若事皆此祸未可知
　　二事伏自元昊称乱西鄙震惊或帅臣乞师或朝议遣使防边要害宿兵猥繁虽与旧日不侔然亦不过一二十万京师屯衞则差减天下禁旅则尚多起为应兵未尝乏使窃见自去年十二月至今年四月末半年之内相继三度拣军皆遣使臣传布宣命每至一郡无不张皇仍带殿侍数贠番次押人赴阙村民恐惧未防乡军致有奔窜山林钻凿支体不顾伤毁茍避涅黥久乃知其非然其如终是已惑三拣兵士厥数臣则不知然观此施为所获必鲜若其事频惊众则莫甚于兹臣又伏思内则省庭外则转运司以至州县勤劳供职严峻用刑所急之须唯财是务尽农畆之税竭山泽之利舟车屋宇虫鱼草木凡百所有无一不征共知困穷都为赋敛自来天下财货所入十中八九赡军军可谓多财可谓耗矣今始用武遽称乏人即不知向时所赡之军何在所耗之财何益殊未战闘已大惊扰万一或至败衂频有杀伤须行补添别设应援至时又不知调发者何所拣选者几番比之今来必大兴作凡系兵籍既已不充所谓乡军岂免强配此时百姓所惧将来必有不虚若果行之为患非细
　　三事伏见今年四月降中书省劄子称臣寮上封财赋所出各有攸司由外以充内自下而奉上者也又曰仍取羡登用备供入乞戒谕诸路转运司如用度或阙须管自擘画支赡若的是圆融不出即许于隣道谷有剰处支那不得更似日前乞自京般请钱粮之徧行下者臣闻民者本也存心于民则邦国宁财者末也属意于财则黎庶畔是以王者以天下之财养天下之民不闻诛求以害生灵蓄积以奉私欲易曰何以聚人曰财礼曰财散则人聚此经典之明文也伏以国家肇造之时疆境甚隘财赋至微而征伐不停用度亦足洎太祖尽取川蜀河东江南两浙荆南湖南广南闽粤之地何啻万里不计逐方所积宝货当时尽归京师且以后来赋输无不经度逐年只留实约军费其余每岁尽数上供民力所输秋毫无隠不间逺迩不问炎凉辇运纵横水陆奔凑官司督责时无暂休凡天下如此者已七十年矣岂非由外以充内自下而奉上乎而又干戈不作华夏底宁唯是常须别无它费臣谓都下财货固当在处如冈如阜有入无出莫知纪极诸路运司以逐州实约之费无多羡余其间年岁有防杀则必蠲除朝廷有要索则必应副多行搜括裁可张罗若又分外督之不知出于何所朝廷既行诫谕运司不敢冒违无计以供唯民是取民若可出岂复行仁民又不禁必生怨怒亏损和气驯致深忧是元昊扰边陜西被苦士马日济刍粟顿竭缮治甲兵修筑城垒百役兴作万倍艰难复阻旱灾无收农赋中籴之入既不厚鬻爵所得又不丰数十万兵何所仰给坐观困弊不行救防而执事者尚曰财赋者由外以充内自下而奉上尔之不足尔自营求是何方之深也夫上下相维中外一体岂可丰上而刻下空外而实中下茍困则上岂得安外若揺则内岂能定况以七十年天下所入而救此日一方之急岂为难哉若但诛求取足人民无所逃避变乱岂有不生手足之患未除心腹之疾又作则臣深为执事者危之臣不敢逺引古事恐烦省察只以本朝事验之窃闻太宗皇帝初实内帑尝谓侍臣曰河东敌境甚迩吾必取之至时不免扰民今内帑所积以备调发戒重扰也其后皆如诏卒不扰下今元昊背畔闗中用兵要在安民图共御冦而反靳中府无用之物扰四方已困之民惜财费人大非太宗皇帝之所用心也臣又闻王者贵为天子富有天下藏于天下者天子之富也藏于国内者诸侯之富也藏于室庐箧笥者庶人之富也今执事劝陛下行庶人之事何示人不广也且又云的是圆融不出许于邻道支那夫邻道货财各有用度必难假辍徒费规求臣又敢以近日一事为证切见河北转运司奏乞割河东五州十三县税赋充河北支用本路自奏一路之费悉赖五州之资若遂割移殆难供给寻具闻奏事已寝停邻道支那徒虚语尔唯是朝廷逐急救济乃为良图矧向者居无事之时已行假贷岂今来当用武之际复致艰难前后不侔利害可见臣谓建此计者不奸则妄赞其说者非愚则谀惟陛下鉴之以明断之以果则大事不失而帝业可保矣
　　四事窃见去岁降诏令内外两省官及诸司使副在边者并军职刺史等近百人各结罪保举殿直京官已上委无赃私堪充边任者臣闻有徳者然后知人之徳有才者然后识人之才无徳者见有徳必憎非才者见有才必忌唯憎与忌固非存公万一才徳虽疎憎忌不作其如所见相戾所为相使之择人何由得士切以两省官及诸司使副虽名显官岂必皆贤多由积累而陞亦有容易而得军职刺史本是武夫校力则多语识全少尽令举将帅之士便以委边塞之权不问举主之才徳如何安知所举者善恶若忌憎已有所害戾复更相乗所举之人岂堪任事臣又闻官大者徳未必大位髙者才未必髙京朝殿直之流固有可采借职选人之辈岂尽无能假有两省官识一选人果有竒才又有诸司使副识一借职果有异术借可荐举寘于边陲而限以诏条须且弃置宛转寻访别得所闻久谙与旋择固殊目覩与耳闻又邈限官而选得士为难臣又闻善任人者必适其所用善御物者不强其不能盖以轮辕异宜凿枘殊制茍只取其无过而不问其用之所有秪重其守廉而不究其谋之所存则临事必隳当官必败廉而无过者行也用而有谋者才也行则主于化导才则主于经营居治安之时宜乎化导以行在扰乱之日则当经营以才大凡处边任者小则乗一障大则守一州或驱驰战阵之间或出入戎狄之境或经度粮草或熟习山川或逞骁勇以防边或行反间以疑敌或陈讨伐之防或谋守御之术如此数事皆湏借才必求非常之人乃立非常之効若但取龊龊无过规规守亷施之边方万必无用不止无用必误军机徒令举者易与而自便亦后有防师失律其若我何臣谓此诏举官盖因循平日所行甚非今时之宜也臣伏望两省官诸司使副或军职刺史在边者不可一例受诏宜令两府精择有才识公望卓然为人所称者方令举官仍宜不限品秩自借奉职选人巳上皆得充举所保之事湏保堪任边上重难任使如上之所陈或本人边事不集并当同罪则人人自畏岂敢容易而举哉十得十百得百不虚授不滥赏断可知矣向有所累许其自新得出沉埋必有植立夫先择举主则所举者不谬矣不限品秩则下位有才者不遗矣不免责罚则负犯者激励而自矣利害甚焕可举而用然湏能否既着赏罚必行国无虚辞人则皆劝
　　五事窃闻鄜延路尝与蕃兵接战有一寨主为蕃兵所得及虏去军民甚众西头供奉官閤门祗马遵引兵追战即时夺回延帅范雍及副部署刘平奏乞酬奬朝命只迁东头供奉官而已伏以元昊僣尊西陲被扰方励武节以宁边患其要在乎善恶必辨赏罚必明则人各有心孰不宣力赏若当则有功者愈劝罚若当则有过者自悛赏罚不明功过两弛转相敎告谁肯奋激武节不励戎心益生有败而无成有乱而无治渐渍不救沦胥以铺盖由乎辨之不早也夫马遵者出死力突坚围引既衂之兵入不存之地夺已擒之将士拔已防之师徒虽非大功亦可谓之竒节矣况范雍刘平者国家方大倚注保奏理合超迁只进一官殊舆论当兹始初用武尤在赏劝激人茍未得宜必难励众臣窃闻河北一都巡检王守琪捉杀得独流寨溃散兵士二三十人自礼賔副使转供备库使仍差知陇州又见京东都巡检李知和捉得刼贼七人自内殿崇班转供备库副使此二贼徒者只是草窃之辈固非勍敌之人杀之不足震天威纵之不能成大患而王守琪则骤迁十余级李知和亦超转两资至于马遵者出境讨贼不顾存亡援溺救焚皆得全活上可以壮朝廷之威下可以抑僭国之强比王李之功効则度越有余比王李之迁酬则数倍不足边臣见之失色元昊闻之长奸用人若斯致冦之道也
　　六事近于七月中伏闻中书枢宻院同进呈募擒元昊科格遂告示天下者切以拓跋异西域诸羌自唐末乱离五代争战盗乃土宇侈其封疆时肆猖狂罕能懐服常致边患每劳王师歴代以犬豕蓄之置诸度外国家引为宗属付以节旄割赐名城世袭王爵廪给甚厚贸迁弗停其国富强皆我资用蠢彼戎丑变为华风则我于西夷恩徳岂不大哉盟誓弗渝始终无负而元昊不图报效辄肆顽凶欺诬上天僭窃大号合行诞告速寘明诛庶伸征伐之权以快人神之愤况自西陲变动天下震惊聚目而观攅耳而聴或谓朝廷有上防庙堂有竒兵岂容有臣敢行称乱颙颙伫望以日系时殆逾半年不闻下令久之乃举削夺之罚行募赏之科何其隘哉夫始未有为人实莫测一旦告谕共知非谋孰不疑朝廷自怯未能加诛于元昊而又虑久无处置姑设赏募以厌天下之望乎适足示弱不足厌人示人以彊犹惧不振示人以弱其敝何胜故书曰安危在出令存亡在所任若谓元昊小戎无费民力但诛首恶足致和平则臣请终始陈之切闻自边事初警即行调发师徒合杂器械堆盈官私俱勤道路如沸易置边吏办集军粮闗辅大骚黎庶已困何民力之无费焉募令一施敌情愈秘知有窃发益自周防增置守衞之兵广募御侮之士寝食必以计出处必以权动则有谋大为之备何首恶之可募焉况夫募者起于乱秦用于末世三代已往不闻有此岂我太平之世天下一统偶有小丑背叛稽之典防自有讨御而执事者不为良画遽劝陛下行乱秦末世之事乎既非至公之谋又匪常行之法然有不得已者亦或为之何则苦于用兵终未获敌思为助兵之术则募之汉髙祖于项羽是也兵力骤败敌势转盛内懐震惧计无所出则募之王莽于刘演是也用兵不一困于支离敌又相乗力不能应则募之梁太祖于刘知俊是也一夫跳走不知所从虽有兵甲之彊无以加讨则募之楚平王于伍贠之是也募赏虽设无一获者是募赏为无益不可全任明矣今元昊初叛未尝大战非苦于用兵也师旅屯聚空食边陲非兵力骤败也诸方不耸独西鄙有警非用兵不一也元昊大据全夏拥众不伏非一夫跳走不知所从也臣以此观之甚非用募赏之时且以我大邦坐视小丑况我直彼曲奚所惮焉正朝廷之大刑副天下之公议举不失体动则有辞欲征则征之足以示猛欲守则守之姑以示寛表以大御小之权行禁暴安民之道号令天下岂不伟哉何乃偷募茍求潜谋窃取似同盗法不敢公行谓之容则元昊之恶不可容谓之忽则元昊之谋不可忽谓之惜用则用已费矣谓之惜民则民已劳矣况又济师已众遣将已多边境骚然旷日持久而反止于用募更无他图倚之幸安谓已得防以此厌天下之望以此安君上之心臣深为执事者羞之兵既不行募又无得为此逗挠不减戍粮国用且殚民财是取怨叛必作表里合攻臣亦甚为陛下忧之夫元昊既懐逆谋彼必大为御备今闻上下募赏自知髙枕无虞夷狄之心畏强侮弱因而肆暴遂成深忧若诱之使来自有方略则非臣所知万一执事者谋之不臧技止于此迁延玩冦姑息养奸祸已成而计穷敌已大而力屈则谁复为陛下图之
　　七事伏闻秋初夏守赟为枢宻使夫枢宻之任秉国大权起于有唐始用宦者降及后世更以武臣国家恩礼益隆委任尤重本天下之兵柄代天子之武威势均中书号称两府茍为转授不若阙官夏守赟早事先朝尝参储吏既缘攀附渐致显荣惟事贵骄罔思畏谨每更剧任颇乏清名才术无闻公忠弗有一旦擢居众贤之上俾赞万务之机朝命则行人心不允又况元昊作梗西陲用兵上资睿圣之谋下取枢臣之画庶臻泰定以安黔黎所宜妙择才能削平祸乱而罔询厥徳遽用斯人不问贤愚皆所轻笑夫枢宻者内陶铸武臣外镇抚夷狄无事则坐制机轴以修武备用兵则指画方略以殄冦雠是四者皆非守赟所能知其髣髴而正当用武之际使践论兵之职不悮国事复何为哉虽枢府之柄不专一人然大抵任贤岂当如是传曰得贤则能为邦家立太平之基书曰罔有立政用憸人惟吉士用劢相我国家是则贤者可以立太平而憸人不可与于政也始陛下用守赟盖以为贤者可立太平故用之茍知其憸人则必不用矣使陛下用而不知者执政缄黙之过也用之和平之日已曰滥官委于艰难之时尤为非据英杰为之解体奸雄为之生心唯是得贤乃能静乱臣又闻为国家者得人则安失人则危得人则重失人则轻唐郭子仪系乎安危者也入则天下安出则天下危裴晋公系乎轻重者也进则朝廷重退则朝廷轻今守赟反是其在朝廷也虽未即致危亦可谓取轻矣亟宜罢免以重观瞻所以示陛下不私于一人而盖为万世也臣又虑者以其尝为攀附而谓之亲信可使以其久厯寄任而谓之耆旧可尊以其官是节制而谓能知兵以其貌甚魁梧而谓能镇俗是皆不然唯尽公者可以亲信不主乎攀附之遇唯宿徳者可谓耆旧而不主乎寄任之多有才武而好学则能知兵不在乎官有器业而不佻则能镇俗不在乎貌伏惟陛下察守赟之所立验守赟之所为可谓尽公宿徳者乎可谓有才武而好学有器业而不佻者乎臣于守赟爱恶不相干声迹不相接非有家世之隙禄位之嫌而进是说也但闻诸公议有足惜者区区之恳实愿究陈
　　八事伏闻西鄙用兵以来不住差移武臣往彼每有过阙下而求见者不多许见臣切详所谓未见其宜谓之天子至尊不可令小臣浼渎则非所以询刍荛而广接纳也谓之循守旧例未尝许小臣求见则今用兵要在开通壅塞非循旧例阻絶人臣之时也谓武臣多鄙不可令容易而对则既已委任用为好人非宜鄙之也谓朝廷差除自有命令本职所管自有局分不必令对则用兵之际事与旧殊本职或有更张局分亦有规制何由闻达非以博究利病而翦除凶孽之意也以此四事求之臣故曰切详所谓未见其宜今边冦方兴陜西大扰朝廷多发兵伍选任武臣虽则直御冦戎盖亦分备他盗凡有武臣求对必于边事有闻陛下听朝之余何惜一见召于咫尺待以从容霁其威顔加之善诱使无惧慴尽日敷陈然后观其奏对之是非察其趋向之邪正可者则奬激而遣之不可者亦优容而罢之如此则自谓官家知我姓名身心有所分付不患边奏不省不忧权臣害能各尽所懐无不感恱勇锐而去罄竭为期刻志夷凶立功报主局分岂有不宁圣人所以感人心而天下和平者盖用此矣又何忧乎叛冦何恤乎用兵陛下勤劳之心岂不至哉接纳之礼岂不优哉闻见之事岂不博哉今却其所求不与之见奏对之是非无由辨趋向之邪正不得知彼又自谓朝廷虽然遣行官家未尝识面但从职任罔察事情胷臆不伸括囊而去至则边事拟奏而不敢奏兵机欲陈而不敢陈或虑聦明不闻或忧权臣见忌人皆惧祸谁肯尽心纵有疏闻岂如面奏陛下勤劳之心则怠矣接纳之礼则疏矣闻见之事则隘矣祸不滋蔓已为大幸如望冦之速平兵之速弭则不可得也议者又谓臣曰此非主上怠于勤劳而疏于接纳盖执政者自知致冦常虑获罪不欲许人非次上殿或论奏四方之事或有陈两府之罪开悟圣人聪明则非已之利也故但奏云某人已有差使某人已与迁补所求入见不宜允从只欲徼望恩荣别希锡赐以此罔上上以为然意欲阻絶天下是非蔽塞天子耳目自以为安身之计也臣谓果有是事则非臣所知唯在陛下察其忠邪而进退之则苍生之福也宗社无疆之庆也【宝元二年九月上时直集贤院】







　　宋名臣奏议巻一百三十一
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百三十二
　　宋　赵汝愚　编
　　边防门
　　辽夏四
　　上仁宗乞选用酋豪各守边郡　刘　平
　　臣闻五代之末中国多事四方用兵唯制西戎似得长防于时中国未尝遣一骑一兵逺屯塞上但任土豪为众所服者以其州邑就封之凡征赋所入得以赡兵由是兵精士勇将得其人而无边陲之虞太祖扫清天下谓唐末诸侯跋扈难制削其兵柄收其赋入自节度使以下第其俸禄或四方有急则领王师行讨事已兵归宿卫将还本镇虽为长防然当时大臣不能逺计亦以朔方李彞兴灵武冯继业移于内地自此灵夏渐敝中国命将出守发兵出屯千里就粮逺近骚扰十年之中兵民交困灵武既失守赵徳明以僻守一隅且惧问罪亟驰驿奏愿备藩臣朝廷姑务息民即以灵夏两镇授之徳明潜治甲兵日滋边患当时若止弃灵夏绥银四州限山为界使徳明逺遁漠北则无今日之患既以山界蕃汉人户幷授之而鄜延环庆泾原秦陇嵗宿兵数万今元昊僣逆恣行杀害众叛亲离复与罝勒斯赉相持已久结隙方深此乃天亡之时臣闻冦不可玩敌不可縦或元昊一旦为人杀戮酋豪代之与罝勒斯赉通和约契丹相为表里则西北之忧未可测矣若以鄜延环庆泾原秦陇四路军马分为两道益以蕃汉弓箭手歩骑得精兵二十万比元昊之众三倍居多乗人心离散与罝勒斯赉立敌之时沿边州军转徙粮草二百余里不出一月可坐致山界洪宥等州招集土豪授以职名给衣禄金帛自防御使以下刺史以上次第封之以土人补将校勇者贪于禄富者安于家不期月而人心自定或授罝勒斯赉以灵武军节度使西平王使逼元昊河北族帐复出鄜延石州蕃歩骑攻西河部族以厚赏招其酋帅其众离贰则大军进讨以所得城邑而封之元昊不过窜身河外一穷寇尔今元昊倚山界洪宥等州蕃部为肘腋以其劲勇而善战鬪若失之是断其左右臂灵夏绥银不产五谷蕃部驰骋不习山界道路每嵗供给资粮以赡之若收复洪宥限以山界凭髙据险下瞰沙漠各列保障量以戍兵镇守此天险也彼灵夏绥银千里黄沙本非华土往年调发逺戍老师费财官私疲弊以致小丑昌炽此谋之不臧也或朝廷贷元昊之罪更示含容宿兵转多经费尤甚恐北狄谓朝廷养兵百万不能制一小戎有轻中国之心然亦须议守御之长计或元昊潜与契丹结为援以张其势则安能减西兵以应河北譬如一身二疾不可并治必轻者为先重者为后也请召夏竦范雍与两府大臣议定攻守之策令边臣遵守【寳元二年闰十二月上时为鄜延环庆路副都部管】
　　上仁宗论西边事宜　　　　陈执中
　　臣伏见元昊乗天下久不用兵而窃发西陲以防兵而困劲卒用甘言而悦守臣一旦连犯亭障延安防至不保范雍纳诡诈之説失于戒严刘平任轻躁之心丧其所部上下纷扰逺近骇惊自金明李士彬族破而沿边篱落大壊塞门至金明二百里须列修三城每城屯精卒千人招土民为弓箭手冦大至则入保城垒小至则自可驱逐每城选閤门只以上寨主都监别以诸司使为芦闗一路都巡检以填士彬之阙仍以兵二千人为三寨之援使上下应接左右相顾为不可攻之势并边熟羌久居汉地未尝逃徙者委边臣拊存之潜通贼谋反覆者破逐之至于新附黠羌尤为难信议者欲结西域诸国为天兵之援且戎狄贪而无亲胜不相下恐徒耗金帛而终误指縦泾原康奴灭蔵大虫巉数族久居内地常有翻覆之情更辖戬以沿边巡检彼既不孝于父安肯纳忠于国若交兵之际与贼互出首尾则疆场之忧百倍于前边兵小屈皮肤之伤也民力既穷腹心之疾也凡军须一出于民夫运而妻供父挽而子荷道路愁叹井落空虚今复徧修城池欲如河北之制及夏须成使神运之犹未及况民力乎当四路用兵之郊列城御冦之地骑不并辔车不方轨唯泾州镇戎军似少平易若不责外守而劳内营诚取笑狂童未为上防大役既兴春种不入食竭必亡力竭必乱啸聚千百恶党相従小则掠道路大则攻县镇贼兵外扰羣盗内侵臣恐宵旰之忧不在于一方矣请且修沿边城池其次边如延州之鄜同环庆之邠宁不过五七处量为营葺则科率既减民力稍苏仍须土兵渐减骑卒盖土兵增则守御有备骑卒减则转饷可蠲优爵秩之科以诱兼并寛茶盐之法以邀入中静守以骄其志蓄鋭以挫其锋更须主张将臣使横议不及则忠臣得以尽节虎士得以忘生也【康定元年上时同知枢宻院事】
　　上仁宗乞严边城实闗内　　范仲淹
　　臣闻兵家之用在先观虚实之势实则避之虚则攻之今縁边城寨有五七分之备而闗中之备无三二分若昊贼知我虚实必先脇边城不出战则深入乗闗中之虚小城可破大城可围或东阻潼闗隔两川贡赋沿边懦将不能坚守则朝廷不得髙枕矣为今之计莫若且严边城使持久可守实闗内使无虚可乗西则邠州凤翔为环庆仪渭之声援北则同州河中府阨鄜延之要害东则陕府华州据黄河潼闗之险中则永兴为都防之府各须屯兵三二万人若冦至使边城清野不与大战闗中稍实岂敢深入复命五路修攻取之备张其军声分彼贼势使弓马之劲无所施牛羊之货无所售二三年间彼自困弱待其众心离叛自有间隙则行天讨此朝廷之上防也又闻边臣多请五路入讨臣窃计之恐未可以轻举也太宗朝以宿将精兵北伐西讨艰难嵗月终未收复縁大军之行粮车甲乗动弥百里虏骑轻防邀击前后乗风扬沙一日数战进不可前退不可息水泉不得饮沙漠无所获此所以无功而有患也况今承平嵗久中原无宿将精兵一旦兴深入之谋保难制之胜臣以谓国之安危未可知也然则唐汉之时能拓疆万里者盖当时授任与今不同既委之以兵又与之税赋而不求速効故养猛士延谋客日练月计以待其隙进不俟朝廷之命退不闗有司之责观变乗胜如李牧之守边可谓善破虏矣惟陛下深计而缓图之【康定元年五月上时为陜西都转运使】
　　上仁宗论庙筭三事　　　　欧阳修
　　臣伏见自元昊叛逆陕西用兵以来为国言事者众矣臣切为三策以料贼情然臣迂懦不识兵之大计始犹迟疑未敢自信今兵兴既久贼形已露如臣素料颇不甚逺故切自谓可以助万一者谨条以闻惟陛下仁圣寛其狂妄之诛夫闗西弛备而民不见兵者二三十年矣贼萌乱之初蔵形隠计卒然而来当是时吾之边屯寡弱城堡未修民习久安而易惊将非素选而易败使其率众来攻可以奋而深入然国威不屈民力未疲彼得城而居不能久守虏掠而去吾以邀击其归此下策也故贼知而不为戎狄侵边自古为患其攻城掠野败则走胜则来盖其常事此中防也故贼兼而用之若夫假僣名号以威其众先击吾之易取者一二　悦其心然后训养精鋭为长久之谋故其来也虽胜而不前不败而自退所以诱吾兵之劳也或击吾之东或击吾之西乍出乍入所以使吾兵分备多而不得少息也吾欲速攻贼方新鋭坐而待战彼则不来如此相持不三四嵗兵已老民已疲不幸又遇水旱之灾调敛不胜而盗贼羣起彼方奋其全鋭击吾困敝可也使吾不堪其困忿而出攻决于一战彼以逸而待劳亦可也幸吾苦兵计未知出遂求通聘以邀嵗时之赂度吾窘急不得不従亦可也是吾力益窘则贼谋无施不可此兵法所谓不战而疲人兵者此上策也贼今方用之今三十万之兵食于西者二嵗矣又有十四五万之乡兵不耕而自食其民自古以来未有四十五万之兵连年仰食而国力不困者也臣闻元昊之为贼威能畏其下恩能死其人自初僣叛嫚书已上逾年而不出一出则锋不可当执却蕃官获吾将帅多礼而不杀其凶谋所蓄皆非仓卒者也奈何彼能以上防而疲吾吾不自知其巳困彼为久计以挠我我无长策以制之哉夫训兵养士伺隙乗便用间出竒此将帅之职也所谓阃外之事而君不御者可也至于外料敌之谋内察国之势知彼知此因谋制敌此朝廷之计也所谓庙筭而胜者也不可以不思今贼谋可知以久而疲我耳吾势可察而西人已困矣诚能丰财积粟以纾西人而强国壮兵则贼谋沮而庙筭得矣夫兵攻守而已然皆以财用为强弱也守非财用而不久此不待言也试言其攻昔秦席六王之强资以事胡卒困天下而不得志汉因文景之富力三举而才得河南隋唐突厥吐蕃常与中国相胜败击而胜之有矣未有一举而灭者然秦汉尤强其所难攻者今元昊之地是也自刘平陷没贼锋炽鋭未尝挫衂攻守之计未知所得天威所加虽期于扫尽然临边之将尚未得贼衅隙挫其凶锋是攻守皆未有休息之期而财用不能为长久之计臣未见其可也四十五万之人坐而仰食然闗西之地物不加多闗东所有莫能运致掊克细碎既以无益而罢去矣至于鬻官入粟而下无应者改防货之法而商旅不行是四十五万之人唯取足于西人何为而不困困而不起为盗者须水旱耳外为贼谋之所疲内遭水旱之多故天下之患可胜道哉夫闗西之物不能加多则必通其漕运而致之漕运已通而闗东之物不充则无得而西矣故臣以为通漕运尽地力防商贾三术并施则财用足而西人纾国力全而兵可以久以守以攻惟上所使夫小琐目前之利既不足为长久之谋非旦夕而可效故为长久之计者初若迂愚而可笑在必而行之则其利博矣故臣区区不敢避迂愚之责上便宜三事惟陛下裁择其一曰通漕运臣闻今为西计者皆患漕运之不通臣谓但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可至西也山川地形非有变易于古其路皆在昔人可行今日胡为而不可汉初嵗漕山东粟数十万石是时运路未修其后武帝益修渭渠至漕百万余石隋文帝时沿水为仓转相运致闗东汾晋之粟皆至渭南运物最多其遗仓之迹往往皆在然尚有三门之险自唐裴耀卿又寻隋迹于三门东西置仓开山十八里为陆运以避其险卒泝河入渭当时嵗运不减二三百万石其后刘晏遵耀卿之路悉漕江淮之米以实闗西后世言能经财利而善漕运者耀卿与晏为首今江淮之米嵗入于汴者六百万石诚能分给闗西得一二百万石足矣今兵之食汴漕者出戍甚众有司不惜百万之粟分而及之其患者在三门阻其中耳今宜浚汴渠使嵗运不阻然后按求耀卿之迹不惮十许里陆运之劳则河漕通而物可致且纾闗西之困使古无法尚当为之况昔人行之未逺今人行之而岂难哉按耀卿与晏初治漕时其得尚少至末年其得十倍是可久行之法明矣此水运之利也臣闻汉髙祖之入秦不由东闗而道南阳过郦析而入武闗曹操等起兵诛董卓亦欲自南阳道丹析而入长安是时张济又自长安出武闗奔南阳皆自古用兵往来之径臣尝至南阳问其遗老自邓西北至永兴六七百里今小商贾往往行之初汉髙祖入闗其兵十万夫能容十万兵之路宜不甚狭而险也且自雒阳为都行者皆趍东闗其路久而遂废今能按求而通之自武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而逓之募置逓兵为十五六铺则十余州之物日日入闗而不絶沿汉之地山多美木近汉之人仰足而有余以造舟车甚不难也前日陛下深恤有司之勤内赐禁钱数十万以给西用而道路艰逺辇运逾年不能毕至至于军装输送多苦秋霖边州已寒冬服尚滞于路其艰如此夫使州县纲吏逺输京师复従京师转冒艰滞然后得西岂若较南阳之旁郡度其道里入于武闗与至京师近逺等者与尤近者皆使直输于闗西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为功今之言财利者难为术昔者之民赋税而已故其不足则煮海铸山搉茶与酒征闗市而筭舟车尚有可为之法以茍一时之用自汉迄今其法日增其取益细今取民之法尽矣昔者赋外之征以备有事之用今尽取民之法于无事之时悉以冗费而縻之矣至卒然有事则无法可增然犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况歴视前世用兵者未尝不先营田汉武帝时兵兴用乏赵过为畎田人犂之法以足用赵充国攻西羌议者争欲出击而充国思全胜之防能忍而待其弊至违诏罢兵而治屯田田于极边以游兵而防钞冦则其治田不为易也犹勉为之方曹操屯兵许下时强敌四面以今视之疑其旦夕战争不暇然用枣祗韩浩之计建置田官募民而田近许之地嵗得谷百万石其后郡国皆田积谷数百万隋唐田制尤广不可胜举其势艰而难田莫若充国迫急而不暇田莫如曹操然皆勉焉不以迂缓而不田者知地利之博而可以纾民劳也今天下之土不耕者多矣臣未能悉言请举其近者自京邑以西地之不辟者不知其数非土之瘠而弃也盖人不勤农与夫役重而逃尔久废之地其利数倍于营田今若督之使勤以免其役则愿耕者众矣臣闻乡兵之不便于民议者方论之矣充兵之人遂弃农业托云教习聚而饮博取资其家不顾无有官吏不加禁父兄不敢诘家家自以为患也河东河北闗西之乡兵此犹有用若京东西者平居不足以备盗而水旱适足以为贼其尤可甚患者京西素贫之地非有山泽之饶民唯力农是仰而三夫之家一人五夫之家二人为游手凡十八九州以少言之尚可四五万人不耕而食是相靡耗而重困也今诚能尽驱之使耕于弃地官贷而种嵗田之入与中分之如民之法募吏之习田者为之田官优其课最而诱之则民愿田者众矣太宗皇帝时尝贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛嵗贾于北者皆出京西若官为买之不难得也又宜重为法以困所谓私牛之客私牛之客不容于民而乐为官耕凡民之已有牛者使自耕则牛无不足而官市者不多且乡兵本农也籍而为兵遂弃其业今幸其去农未久尚可复驱还之田亩使不得羣游而饮博以为父兄之患此民所愿也一夫之力以逸而言嵗任耕废田一顷使四五万人皆耕而久废之田利又数倍则嵗谷不可胜数矣京西之地北有大河南至汉而西接闗若又通其水陆之运所在积谷惟陛下诏有司而移用之耳其三曰榷商贾臣闻秦废王法启兼并其上侵公利下刻细民为国之患久矣自汉以来欲为法而抑夺之然不能也盖为国者兴利日繁兼并者趋利日巧其至甚也商贾坐而拥利其故非它由兴利广也夫兴利广则上难専必与下共之然后通流而不滞然而为今议者方欲夺商之利一归于公上而専之故夺商之谋益深则为国之利益损前日有司屡变其法每一变则一嵗之间所损已数百万议者不知利不可专但云变法之未当变而不已其损愈多夫欲十分之利皆归于公至其亏少十不得三不若与商共之常得其五也今为国之利多者茶盐耳茶自变法以来商贾不行一嵗之失数年莫补所在积朽弃而焚之前议者屡言三説之法为便有司既详之矣今诚能复之使商贾有利而通行则上下济矣解池之盐积若山阜今宜暂下其价诱羣商而散之先为令曰三年将复旧价则贪利之商争先而凑矣夫茶者生于山而无穷盐者出于水而不竭贱而散之三年十未减其一二夫二物之所以贵者以能资国之钱币耳今不散而积之是惜朽壤也夫大商之能蕃其货者岂必锱铢躬自鬻于市哉必有贩夫小贾就而分之贩夫小贾无利则不为故大商不妬贩夫之分其利者恃其货博虽取利少货行流速则积少而为多也今为大国者有无穷不竭之货反妬大商之分其利宁使无用而积为朽壤何哉故大商之善为术者不惜利而诱贩夫大国之善为术者不惜利而诱大商此商贾共利取少而致多之术也又今商贾之难以术制者以其积货多而不急故也利厚则来利薄则止不可以号令召也故每有司变法下利既薄小商以无利而不能行则大商方幸小商之不行适得独卖其积货尚安肯勉趋薄利而来哉故变法而刻利者适足使小商不来而为大商卖积货也今必欲以术制商宜尽括居积之物官为卖而还之使其货尽而后变法夫大小商以利为生一嵗不营利则有遑遑之忧彼盖不能守积钱而闲居得利虽薄犹将勉而来此变法制商之术也夫欲诱商而通货莫若与之共利此术之上也欲制商使其不得不従莫若痛裁之使无积货此术之下也然此可制茶商耳若盐者禁益宻则冒法愈多而刑繁若乃县官自为鬻市之事此大商之不自为臣谓行之难久者也诚能不较锱铢而思逺大则积朽之物散而钱币通可不劳而用足也臣愚不足以知时事若夫坚守而扞贼利则出而扰之凡小便宜愿且委之边将至于积谷与钱通其漕运不二三嵗而国力渐丰贼鋭渐挫而有隙可乗然后一举而灭之此万全之防也愿陛下以其小者而责将帅谋其大计而行之则天下幸甚【康定元年十二月上时为太子中允馆阁校勘】
　　上仁宗论夏贼未宜进讨　　范仲淹
　　臣闻昨贼界投来山遇尝在西界掌兵言其精兵才及八万余皆老弱不任战鬭始贼众深入盖为官军以分地自守既不能独御贼锋又不能并力掩杀彼得其便继为边患其虏刼生口牛羊亦不曾追夺故安然往来如蹈无人之境今延州东路合隄防之处已令朱吉与东路巡检驻军延安寨其西路亦委王信张建侯狄青黄世宁在保安军每日训练及令西路巡检刘政在徳青寨张宗武在政县宻令分布兵马贼奔冲放令入界会合掩击之数路并入且并众力御敌或破得一处即便邀击别路其环庆路已遣通判马端往报总管司令一如鄜延路设备如此则可以乗胜而破贼也今须令正月内起兵则军马粮草动逾万计入山川险阻之地塞外雨雪暴露僵仆使贼乗之所伤必众况鄜延路已有防合次第不患贼先至也贼界春暖则马瘦人饥其势则易制及可扰其耕种之务縦出师无大获亦不至有它虞自刘平陷没之后修城垒运兵甲积粮草移士马大为攻守全胜之防非为小利而动如重兵轻举万一有失将何继之则必闗朝廷安危之忧非止边患之谓也茍自今贼至不击是臣之罪也兵法曰战道必胜主曰无战必战可也战道不胜主曰必战不战可也臣昨于九月末至鄜延路便遣葛懐敏朱观入界掩袭族帐盖与今来时月不同非前勇而后怯今若承顺朝防不能持重王师为后大患虽加重责不足以谢天下茍伺春暖举兵尤未能失防且元昊稔恶以来欲自尊大必被奸人所误谓国家太平日久不知战鬭之事又谓边城无备所向必破所以桀慢之心侵扰不已今边鄙渐饬度其已失本望况已下敕招擕族帐首领臣亦遣人探问其情欲通朝廷柔逺之意使其不僣中国之号而修时贡之礼亦可俯従今鄜延是旧日进贡之路蕃汉之人颇相接近愿朝廷广天地包荒之量存此一路令诸将勒兵严备贼至则击但未行讨伐容臣示以恩意嵗时之间或可招纳如先行攻掠恐未能擒其聚落如白豹之功官军既退戎复居狼心重报增其怨毒边患愈滋无时敢暇若天兵屡动不立大功必为夷狄所轻臣又近召张亢到延州熟议亦称愿与戎人相见于界上臣所以乞存此一路者一则惧春初盛寒士气愈怯二则恐隔絶情意偃兵未期若施臣之鄙计恐是平定之一端茍嵗月无效遂举重兵取绥宥二州择其要害而举之屯田营田作持久之计如此则横山一带蕃汉人户去昊贼相逺惧汉兵威逼可以招降或即奔窜则是去西贼之一臂拓疆制冦无轻举之失也【庆歴元年正月上时为陕西经畧安抚副使知延州先是康定元年闰十一月朝廷诏鄜延泾原两路取正月上旬进兵入讨西贼故仲淹上此奏】
　　上仁宗乞先修诸寨未宜进讨　范仲淹
　　臣近准陕西都招讨使夏竦牒连到朝廷指挥所有行军所须令三司与韩琦等商量疾速擘画应副者臣今据鄜延路部管葛懐敏等申所要军须粮草共四状缴连进王臣相度前项军须粮草万数不少必是一两月办集未得如令办搬运上项随军辎重粮草又须用厢军二三万人必虑诸处厢军数少起发不得或使骆駞骡子一二万头即山路险隘与兵马三二百里转难主管若多差人夫即恐有雨雪之变﨑岖暴露稍有惊危便多逃散抛弃粮草为贼之资臣切见延州废却承平南安长宁安逺寨门栲栳六寨之后自延州去贼界二程斥堠渐逺贼马动息卒不可知又退却疆界贼转深入又况延州东路废却诸寨归明弓箭手尽皆流移着业未得又诸寨侧近蕃部亦多惊起在近里与汉户杂居今春未有土田耕种若不修复旧寨其蕃部既无活路恐纠率打刼近边人户走入横山贼界则其患不细臣又闻得横山蕃部散入岩谷多设堡寨控扼险处入界之时兵少则难近多则难行假使主将智勇能夺其险彼则逺遁我无所获须过横山后方到平沙却无族帐可取其讨伐之计须是将帅出竒兵従天落则有非常之功似今重累而行实忧不利臣虽宻奏朝廷留此一路未速讨伐以示招来之意其边界旧寨不可不谋乞作圣意指挥遣近上使命急至鄜延路令与臣催促诸将于二月半后出兵万余人于废寨中拣有利处先次修复未须大段军须只以随军运粮兵夫因便兴工着次序选骁防将兵以守之既逼近蕃界彼或防集人马朝夕便知大至则闭垒以待隙小至则扼险以制胜彼或放散人马亦朝夕便知我则运致粮草以实其备彼若归顺我已先复旧疆彼未归顺我已压于贼境横山一带在我目中强者可袭弱者思附此亦御边之一事然修复诸寨亦动军民烦费不少比之入界劳弊则有经久之利而无仓卒之患且安存得东路熟户蕃部并归明弓箭手乞圣慈裁酌【庆歴元年二月上仲淹继此又言臣所以不敢更执前议乞择废寨中有利者先次修复一则安存得上项熟戸弓箭手各着农亩无畔离之患二则遮障汉户且为篱落三则耕作地广粮草易为四则城寨逼近蕃界之后贼为聚散朝夕便知易为设备五则将来委诸将在彼就近为谋贼大至则守小至则击有间则攻使居不得安耕不得时然后可以降集可使逃遁此固挠贼之一策庻几畏惧早思欵伏前后凡六奏事城承平等十二寨蕃汉之民相踵复集】
　　上仁宗论出界攻讨未便　　厐　籍
　　臣伏以元昊父子受国大恩一朝反叛今朝廷定议讨伐以正逆顺实合大义然此时兴举须为万全之防臣谓用兵之道必先度我将既良我士既鋭然后料敌之虚实乗其衅隙而一举灭之去秋镇戎之战依城壁据根本以主待客而诸将或伤中而退或闭城不出其士卒旣无用命赴敌之心使贼残毒人命剽刼财物从容进退如入无人之境可谓将不良士不鋭矣元昊君臣之间未有衅隙又间谍阻絶无由知其虚实而便出界攻讨此不可不为朝廷忧也去春刘平等陷没之后边城人心日乆惴栗幸即时更张军政比来士卒之气渐振傥复一出不利则众意愈慴必难再奋也况出界之后山川道路我军素未经渉须以蕃部为乡导则其奸诈不可不防若至险隘之处部伍辎重尾首遥逺忽有伏兵钞掠则必至溃散况黄徳和败手下溃兵不少至今招集未获若数万众更溃而散不敢归益生边患不细臣切度庙谟以大兵屯聚已久上费国力下困生民欲决于攻取之计其余将佐士卒未能如意或且为嵗月持守之备汰去冗兵只留精鋭在边数少则费用日寛兵精则足御捍贼地所产之物严法以絶之使不得与边人市易既刼掠无所得兼货利无所通其势必日蹙如更益练将卒俟其衅隙可乗然后大举庻防有万全之防也【庆歴元年二月上时为陕西转运使】
　　上仁宗论攻防七不可　　　田　况
　　臣伏见昨夏竦等为累奉诏以师老费财虑生它变令早为经画以期平定故韩琦等入奏画攻守二防以禀圣筭其守防最备可以施行不意朝廷便用攻防今一旦禀命不敢持两端非有夙定之谋必胜之势仓卒牵合殊无纪律昔继迁屡扰边陲太宗亲部分诸将五路进讨或遇贼不击或战衂而还又尝令白守荣马惟忠防送粮饷于灵州诸将多违诏自奋浦洛之败死者数万人今将帅士卒素已懦怯未甚更练又知韩琦尹洙所建之防恐未皇禀复临事进退有误大举请以事验之且行师有期便须恊力今鄜延路总管司葛懐敏等须索百端料必不能应副足以为辞此不可者一也议者以为贼尝并力而来我尝分兵以御众寡不敌多贻败衂今若全师大举必有成功此思之未熟尔夫三军之命系于将帅之材智材有大小智有逺近以汉祖之善将不若淮隂之益办况庸人乎茍徒知大众可以威敌而不思将帅之材智此祸之大者也两路之入十余万人庸将驱之若为舒巻贼若据险设伏邀截冲击首尾前后势不相援则奔溃可忧今边臣所共奬者朱观葛懐敏尔近于镇戎军界刘璠定川等两川西贼境中生聚牛羊皆迁徙逺去惟空族帐守者二三百人辄来抗敌诸将奔走骇乱几不自免部队前后不复可齐兵甲械用大为攘夺今两路齐入并击剧贼若有不利则边防莫守别贻后患安危之计决于一举此不可者二也自西贼叛命以来虽屡乗机会然不敢深冦郡县以餍其欲者非筭之少也盖以中国之大贤俊之盛甲兵之众未易可测今我师深入若无成功大国威灵益为彼轻况或别堕奸计以至它虞此不可者三也议者又云将帅之间虽未足倚下流勇进或有其人自刘平石元孙陷没士气挫怯未易勇奋今兵数虽多疲懦者众以庸将驱怯兵入不测之地独近下使臣数辈干赏图利欲邀竒功未见其利此不可者四也议者又云非欲深絶沙碛以穷祅巢但浅入山界以挫贼气如袭白豹城之比臣谓乗虚袭掠既不能破戎首拉凶党但残戮孥弱以厚怨毒诚非王师吊伐招徕之体然事出无防为彼之所为亦当雷震电逝往来轻速以掩其不备今兴师十万鼓行而西贼已巧为计谋盛设隄备清野据险以待我师何袭挫之有此不可者五也自其冦边人皆知其诛赏明计数黠今未有间隙之可窥而暴为此举计事者但欲决胜于一战幸其或有所成否则愿自比王恢以待罪勇则勇矣其如国事何此不可者六也昨延州范仲淹奏乞朝廷开包荒之量存此一路令诸将勒兵严备贼至则击但未行讨伐容示以恩意嵗时存问或可招纳令尹洙到延州商量仲淹坚执前奏未肯出师若使泾原一路独入则孤军进退忧患不浅今诸处采到事宜多言昊贼竢我师诸路入界则并兵一处以拒敌与招来人杜文广所説一同此正陷贼计中此不可者七也以臣所见夏竦韩琦尹洙同献此防今若奏乞中罢则是前后自相违异殊无定筭欲果决进讨则又仲淹执议不同或失期防乞召尔府大臣定议但令严设边备若更有侵掠则须出兵邀击以摧贼势如复怯懦容贼杀掠当以军法従事或探得贼界谨自守备不必先有轻举恐落奸谋如此则全威制胜有功而无患也然自议攻讨以来贼中呼集丑类广为防守迁移劳扰未尝少安至今却有通欵意亦不为无益至于驴畜军须之物虚烦调发却欲罢兵亦是事之小者临时分擘处置亦不为难所顾者安危大计尔乞密降朝防下总管司【庆歴元年二月上时直集贤院陕西路经畧安抚判官】
　　上仁宗兵策十四事　　　　田　况
　　一曰自昊贼弄兵侵噬西蕃开拓封境僣叛之迹固非朝夕始于汉界縁边山险之地三百余处修筑堡寨欲以收集老弱并驱壮健为入冦之谋初贡嫚书亦未敢扰范雍在延州屡使王文恩辈先肆侵掠规贪小利贼遂激怒其众执以为辞王师伐叛吊民之体自此失之刘谦髙继嵩等破厐诸族任福袭青诸族任福袭白豹城皆指为大功无不杀戮老弱以为首级彼民皆诉寃于贼以求复讐吾民受制异而又使无辜被戮毒贯人灵上下文移皆谓之打虏吁可媿也或谓国家久不用兵将卒未练欲使趋功骛利习于战鬭尔然贼界诸处设备甚谨屡行打族俘获无防陷没极多如郝仁禹打卾斡族亡三百四人无所获任政打诺尔阿堡亡一百九十三人秦凤部管司打陇波族亡九十六人各获首一级麟府军马司入贼界牵制亡三百八十人斩馘十八人其余大亡小获无足言者以此计之实伤挫国威取贼轻侮自今宜且罢打族但严设备守以俟贼至然后别为之防以破奸谋二曰自昊贼冦边王师屡战不利非止人谋不善抑亦众寡非敌近因好水川之败士气愈怯诸将既没牙队之兵罪皆当斩朝廷普示寛贷欲为招辑伸恩屈法事非获已军中相劝以退走自全为得计陕西虽有近二十万防戍城寨二百余处所留极少近又欲于鄜延环庆泾原三路各抽减防守戍兵鄜庆渭三州大为屯聚以备贼至然今鄜延路有兵六万六千余人环庆路四万八千余人泾原路六万六千余人除留诸城寨外若逐路尽数那减屯聚一处更防合都监巡检手下兵并为一阵极不上三二万人贼若分众而来犹须力决胜负或昊贼自领十余万众我以三二万人当之其势固难力制议者但欲以寡击众幸于偶胜非万全防也夫能以寡击众徼一时之胜者或得地利或发竒防非可恃以为常今必败之形洞可前照而恬然坐视莫知更为计也议者又谓贼若并兵而入则率它路援兵以御之且贼每入冦既有所得飚驰雾巻一夕而去他路固无所及矣或谓收保边民持重以观其势可击则击不可则已贼不过破毁民生因食野积而归尔此茍一日之不败则可也深虑后患有异于斯臣去冬在都下尝闻士大夫相与言谓小羌不足忧何则叛命之初我无边备若兵随檄至则闗中安危未可知此贼计之失也自刘平石元孙陷没中外震骇贼长驱而至谁能当之此二失也臣始闻此説亦诚谓此贼之易与也今观其包蔵变谲图全择利乃知所谓失防者实贼之得计也且贼之未敢长驱亦犹我之未可深入所以然者主客异势进退懐疑边防之兵并出其后险要之地或断其归是决成败于一举岂胜筭哉自李彬被虏刘平等败没延州之境荡然一空日者山外之民杀掠奔溃已亡大半是渭川之境又渐空矣料贼今秋或来春犹且驱刼而已必使我藩篱尽空表里可见然后攻城破邑渐谋长驱则无后顾之患臣所以谓闗中安危渐不可测愿朝廷为勇断之计也断之勇者在乎发内帑之财募陕西河东强壮之民五七万人分屯鄜延环庆泾原三路俯及防秋则以逐处弓手分畨戍守城寨而参以正兵每路及五六万人以上精加训练我军既众其气自振也必曰募民兵则众情不安增边戍则大费不赡此循常拘近之论也且民兵之法祖宗所行迄今军中余老多在加之出钱选募非同防差其中必有乐于効用者且内帑之积祖宗本为用兵今乃其时也三曰用兵之法当先有部分部分进退　于大将旗鼓常在中军自西陲用兵每战必败好水川之战任福实为大将而不能指麾统制以为已任乃自率一队前当剧锋矢尽势穷而后陷没忠勇之节虽可嗟悯然论其才力止一防之用夫部分不明多则不能办少则不能胜进无所劝退无所止一有纷乱则其势北矣欲矫此弊在乎先求大将之才峻其威权而尊宠之如葛懐敏为鄜延部管张亢为钤辖当以偏裨之礼奔走麾下若犯令即当诛之乃平牒往来动皆钧礼韩琦范仲淹为经畧副使葛懐敏见之礼容极慢上下姑息三军之士何所法耶夏竦陈执中不能身当行阵为士卒先至于选择大将明定部分乃其职也乞朝廷降诏令更互巡边采察边臣中有材任大将者特与不次防擢其骄怯之将每自顾重不为国家尽力者奏罢之则部分立而功可冀矣四曰自古用兵未有不由间谍而能破敌者也昊贼所用谍者皆厚加赏赂极其尊宠故规我机宜动必得实今边臣所遣刺事人或临以官势或量与茶防止于熟户族帐内采道路之言便为事实贼臣变诈重成疑惑今请有入贼界而刺得实者以钱帛厚赏之贼将伊埓刚朗凌裕勒且之徒皆元昊亲信分厢主兵俯近汉界出入従者不过一人若能募死士陷胷辟首是去贼之手足王防尝欲用此防但朝廷不惜美官重赂则功岂难图五曰唐置都防府掌抚慰诸蕃征讨斥堠及行赏罚叙録勲劳其属有长史録事功食户法诸曹得为开府之盛国朝承五代之后事归边防当西陲安辑时朝廷故无意及此今昊贼大肆杀掠沿边属户各顾家族心生向背又使奸人恣行诱脇以此贼势转盛而边堠无复扞蔽今新置招抚蕃落司所谓招抚者非饮食不足以得其驩非赏赂不足以回其意非术数不足以鼓其动非刑诛不足以制其骄曩者曹伟在秦州诛赏并行戎落慴伏比泾原用韩质秦凤用张僎皆韩琦随行指挥使虽各有武勇至于招抚之术岂可倚耶环庆一路熟户未尝经贼残破部族全整人堪战鬬若绥御有术可得精兵数万请令都管举官与王懐端恊力招抚仍只令韩琦王沿厐籍张奎同领之事之大者闗报都部管司其余知州通判更不兼管以养正兵万人一嵗之费为招抚之具则事无不济自来熟戸贩鬻青白盐以来厚利今一切禁絶之欲以困贼然絶熟戸之利无以资其生太宗朝郑文寳请禁青白盐以困贼迁可不战而屈人兵诏自陕以西市之者皆坐死其后犯法甚众戎人乏食冦抄边郡内属万余帐归继迁命钱若水驰传视之因诏尽复旧制戎人始渐归附今日之势若厚加招抚稍寛盐禁则熟户无不用议者疑边馈已窘而又兴费不赀非至计也且国家通使罝勒斯赉欲诱以为用赐帛二万以促其出师终无实报是舍熟戸近成之效而信西蕃逺妄之言岂至计耶自昊贼破犛牛城筑瓦川防而罝勒斯赉逺窜歴精城偷安茍息其子满济扎卜辖戬自立皆为仇敌尚不能制矧能为昊贼轻重邪温博竒乃罝勒斯赉亲信首领之豪其子一声金龙有众万余最为强盛乃与昊贼结姻罝勒斯赉曰益危弱今欲以为国家用非臣之所能知也以是论之招抚熟户不犹愈于彼乎六曰环庆路投来蕃部极多夏竦等惩延安之前失虑贼马奔冲内应为患欲迁襄唐州界给旷土使就生业又皆不肯离往若骤加起遣则戎心动揺或致生事若招抚蕃落司得人令躬至族帐察其心之向汉者给沿边闲田编于熟户或度其后必生变者徙之内地然恩威裁制其事百端茍非权谋未易集事也七曰蕃落广鋭振武保捷皆是土兵材力伉健武艺精强战鬬尝为士卒先是昊贼扰边以来惟土兵踊跃志在争功其如请给甚微不及东军之下者振武料钱五百而二百五十为折支积数月一支又皆靡弊不堪之物如新添虎翼兵自南中选填材质绵弱而云不知战鬬见贼恐死传者皆以为笑朝廷但且以塞数为名而已若月添土兵请给事恐难行请遇特支比常优加其数或别定南郊赏例以激其心则其立功必不在东军之后矣八曰沿边屯戍骑兵军额髙者无如龙卫闻其间有不能被甲上马者况骁胜云武武骑之驰走挽弓不过五六防每教皆望空发箭马前一十二步即已堕地以贼甲之坚縦使能中亦不能入况未能中之请宻料边兵益步卒而减骑军但五分得一足矣以一骑军之费可赡步兵二人而又寛市马之烦扰违害就利莫善于兹也九曰西贼每至诸城寨不料众寡并须出战稍有稽违皆以军法従事使赵奢李牧周亚夫授任于今日获罪必先于诸将矣边臣甘死事犹获子孙之福不敢持重伺隙自取严诛今若遇冦大至且坚壁以守须防合诸路兵马可以取胜则令出战若贼众不多而畏懦不即追讨并行诛之十曰王将用兵非素抚而威临之则上下不相附指令不如意西贼首领各将种落之兵谓之一溜少长服习如臂之使指既成行列举手掩口然后敢食虏酋长遥见疑其语言其整肃如此昨任福在庆州蕃汉各已信服士卒亦已谙练一旦骤移泾原值贼至麾下队兵逐急差拨诸军将校都不识面势不得不陷覆今请诸路将佐非大故毋得轻换易庻防责其成功十一曰古之良将以燕犒士卒为先所以然者锋刃之下死生俄顷固宜推尽恩意以慰其心李牧备匃奴市租皆入幕府为士卒费赵充国御羌戎亦日飨军士太祖用姚全斌董遵诲抗西戎何继筠李汉超当北防人各得环庆齐棣一州征租农赋市牛酒犒军中不问其出入故得戎冦息不敢窥边臣前通判江宁府因造纸甲得逺年帐籍见曹彬征江南日和州逐次起饷猪羊肉数千斤以给战士近范仲淹在延州奏乞比永兴军秦州支米造酒有司之吝以为无例而罢今请渭延庆三州及诸路部管司并特支米造酒仍比都管司别给随军钱务令赡足除军员外其余士卒每一季或因都阅或值出入并须量有霑及以慰劳苦古者命将出师阃外之事无不专制财粮用度岂有异司今主兵主财者皆力敌权均纷然相制岂国家任人责功之大体邪十二曰功作器用中国之所长非戎狄可及今贼甲皆冷鍜而成坚滑光莹非劲弩不可入自京赍去衣甲皆软脆不足当矢石以朝廷之事力中国之伎巧乃不如一小羌乎由彼专而精我慢而畧故也今请下逐处悉令工匠冷砧打造纯钢甲镞发赴縁边先用八九防力弓试射以观透箭深浅赏罚之闻太祖朝旧甲絶为精好但嵗久断绽乞且穿贯三五万聨均给四路亦足以御敌也十三曰今春昊贼冦边器械攻城之具极为拙钝此特缓吾备也料贼年嵗间破尽縁边篱落必驱迫汉民熟户使为先登以攻城邑边城一有不守事故可忧今修筑城寨虽渐完固其如军民不知守城次第请下河北选守城卒三五十人诸处指教善治器用大为之备贼动必求全常顾后患若边城坚守攻之不拔则亦未敢长驱而深入也十四曰昊贼蓄谋嵗深尽更汉法自作祅书恩信可以縻文令所能动若非天威振赫大挫奸锋其势未已汉界与贼山界相接人民繁庻每来入冦则科率粮草多出其间山界之民引弓甚劲与贼为战所谓步奚此皆去贼地遥向汉甚迩若承战胜之势贼若皆散承其不备分路进兵而攻取之抗御者诛殛降顺者招徕老弱无辜系之南徙其间险要可守之地则筑坚垒以据之所得土田给与有功熟戸必不可守则縦兵破荡以弱贼势若请命归欵则裁割縦舍制之在我弭患如此则边陲可安矣【庆歴元年五月上】
  </div>
  <div class="pagination">
   <a href="宋名臣奏议_page58.html">
    上一页
   </a>
   <span>
    ...
   </span>
   <a href="宋名臣奏议_page54.html">
    54
   </a>
   <a href="宋名臣奏议_page55.html">
    55
   </a>
   <a href="宋名臣奏议_page56.html">
    56
   </a>
   <a href="宋名臣奏议_page57.html">
    57
   </a>
   <a href="宋名臣奏议_page58.html">
    58
   </a>
   <span class="current-page">
    59
   </span>
   <a href="宋名臣奏议_page60.html">
    60
   </a>
   <a href="宋名臣奏议_page61.html">
    61
   </a>
   <a href="宋名臣奏议_page62.html">
    62
   </a>
   <a href="宋名臣奏议_page63.html">
    63
   </a>
   <a href="宋名臣奏议_page64.html">
    64
   </a>
   <span>
    ...
   </span>
   <a href="宋名臣奏议_page60.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
