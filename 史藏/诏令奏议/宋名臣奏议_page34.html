<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 34 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 34 页/共 66 页</h1>
    <div class="content">　　臣窃见官制已行流品混并不足以激劝来者适足以长奔竞之风且如官制未行已前自前行郎中今朝请大夫是也考满当迁进士出身则迁太常少卿今朝议大夫是也非进士出身则迁司农少卿或衞尉少卿自司农衞尉少卿入光禄少卿然后转少府监如此三迁凡十二年今自朝议大夫一迁为中散大夫旧所谓光禄卿是也自中散一迁即为中大夫旧所谓秘书监是也中大夫一迁为太中大夫旧所谓谏议大夫是也太中大夫一迁为通议大夫旧所谓给事中是也通议大夫一迁为正议大夫旧所谓六部侍郎是也官制未行已前侍从臣寮自礼部迁户部自户部迁吏部常调臣寮自工部迁刑部自刑部迁兵部三迁凡十二年今自通议大夫一迁即为正议大夫自正议大夫一迁为光禄大夫旧所谓左右丞是也自右以至于左凡八年今一迁即为之矣自光禄大夫一迁为银青光禄大夫旧所谓六部尚书是也侍从臣寮则自礼部迁户部户部迁吏部常调臣寮则自工部迁刑部刑部迁兵部累而至吏部凡五迁谓之细转今二十四年之官八年俱歴之矣夫圣人用名为教故为之差别品类辨明科目一定其号人不敢有觊望之心侥幸之意今贤愚混淆清浊同流非所以为善处天下之物也臣愚欲乞出自圣断付之有司略行改正若执政大臣则由朝廷除授不由资级臣故不论若侍从臣寮自朝议大夫已上至通议大夫五等依官制所定自正议大夫已上至金紫光禄大夫分左右可也其余无出身常调臣寮则自朝议大夫已上皆分为左右可也如此则贤愚不混淆清浊不同流无觊望之心无侥幸之门矣若夫絶类离伦卓然有所见于世者则在乎人主躐等而用之耳何限于资格哉【元祐三年上时为右正言二月六日诏自今朝议中散正议光禄银青光禄金紫光禄大夫并置左右进士中出身及带职转至左朝议中散为二员余人转至朝议中散分左右字为四员已上合理七年磨勘其正议至金紫并分左右字为八资应今官已及此者悉加之】
　　上哲宗论犯赃人于寄禄官削去左右字
　　刘安世
　　臣伏见自行官制后来一切以寄禄名官至于流品无复旌别乃者朝廷以为未尽始诏吏部因其旧名分为左右自是清浊有辨众论称允后来窃闻新士大夫之犯赃者并改右字法既未备人以为疑且有出身之人茍以赃汚抵罪左降于右自可示惩縁无出身者自合称右今若一旦混淆于贪墨之徒彼将以仕宦为耻非惟失先王砺世磨钝之术亦恐本带右阶之人或有犯者朝廷以何名处之臣愚欲乞今后赃汚之吏并与削去左右量其所犯之轻重而制为贬降之歳若限内别无他罪仍有举主即与约经赦叙用之法许以牵复如此则名器自正而负罪者通改过自新之路劝惩之道可得而行矣伏乞睿明亟追前令别加修改庶协政体【元祐五年四月上时为左谏议大夫】
　　谨名器
　　上仁宗论吕夷简仆人受官　欧阳修
　　臣伏见国家每出诏令常患官吏不能遵行不知患在朝廷自先坏法朝廷不能自信则谁肯信而行之然多因小人侥幸而不知抑絶所与之恩虽少所损之体则多臣闻去年十月中曾有臣僚上言乞今后大臣厮仆不得奏荐班行勅防颁下才三四月已却用吕夷简仆人袁宗二人为奉职夷简身为大臣坏乱陛下朝政多矣茍有利于其私虽败天下事尚无所顾况肯为陛下惜法但朝廷自宜如何今一法才出而大臣先坏之则其次臣寮仆人岂可不与不与则是行法有二与之则近降勅防今后又废有司为陛下守法者不思国体但徇人情或云二仆得防与官在降勅前奈何授官在降勅后凡出命令本为厘革前弊法家以后勅冲前勅今袁宗等虽曾得防而未授命间已该新制自合厘革夷简不能止絶而恣其侥幸朝廷又不举行近勑而自隳典法今后诏令何以遵行其袁宗等伏乞特追奉职之命别与一军将之类名目足示优恩不可为无功之臣私宠仆奴而乱国法【庆厯三年九月上时为知谏院】
　　上仁宗论两府迁官　　　　何　郯
　　臣等伏见前任两府臣寮继有除拜非复差功计劳特出一切恩命近时典故未见此比物议喧然不知其由夫爵禄故上所得专予以其可以厉世磨钝使天下之人赴忠义立事功至于徇节捐躯而不自悔故古之王者至重至谨赏一人必使天下之人皆知以为当然不敢用为已私而轻天下之所重也今若授受之际皆出无名则何以劝有功有功者不足劝是古之所重今更以为轻虽极显官厚禄将无以磨砺天下而人人有觊觎徼幸之心复何所恃而为治哉况股肱大臣天下所望而为表则者岂特以一官自私而不为国家惜大体也臣等固知爵命之行必有逊而不受者伏望朝廷察臣等言稽之典故如今来例行除授事体有轻重必当即乞明示中外使灼然晓知若祗出一时之恩愿下臣等章奏询之公议傥以为然或难于追寝前命因其表逊悉停过恩如此则上无虚授之讥下有相逊之劝与其一举两失事相万也臣等待罪言责不敢顾避缄黙贴黄称侍中官秩隆峻不可为节相序迁之资稽之典故未尝有轻授者唯晏殊前来已为刑部尚书朝廷若以左降歳久自从牵复恩例【皇祐元年七月河阳三城节度同平章事夏竦兼侍中宣徽北院使判并州郑戬为奉国军节度使观文殿大学士礼部尚书知陈州晏殊为吏部尚书资政殿学士吏部侍郎知许州张观为尚书左丞观文殿学士兼翰林学士兵部侍郎丁度为户部侍郎资政殿学士户部侍郎知应天府王举正为吏部侍郎资政殿学士给事中知杭州范仲淹资政殿学士给事中新知河南府吴育并为礼部侍郎太子少卿致仕杜衍为太子太保太子少傅致仕石中立任师中并为太子少师太子少保致仕任布为太子少傅初上轸念执政旧臣宰相文彦博因賛以郑戬夏竦等十四人皆迁官加职而弼与各领一路安抚使仍优除之郯时为侍御史知杂事同监察御史陈升之上此奏】
　　上仁宗论明堂覃恩太滥　包　拯
　　臣伏覩明堂赦书应文武百官内臣并与迁转臣先以风闻曾具论列并乞召对不防开可退用忧迫弗皇啓处窃以爵禄者天下之公器而邦国之大柄也唯士之有功与徳所宜处之非此二者不可滥与夫人君者固宜爱之惜之茍轻用之则坏公器而失大柄一纲或紊百目皆隳虽善为治者亦末如之何况今吏员益众财用益殚为国计者自当澄汰冗杂以寛调度岂可不辨能否普加官爵是于承平之世行此姑息之事但恐赋租之广不足给其用秩廪之多不足充其欲纪律一弛天下荡然有不可捄之弊矣臣又伏读近降诏防今后应内降特与恩泽及免减罪犯并仰中书枢密院并已承受官司具前后诏勑执奏不得施行有以见陛下励精革弊求治之切至也唯此覃恩颇蠧政之甚伏望陛下上禀祖宗之训下为社稷之计所有今来迁转恩泽乞赐特行裁处免千古之下以累圣徳之万一臣过叨宠擢位疎责重区区之恳不能自已惟陛下留神省察天下幸甚【皇祐二年十月上时知谏院】
　　上仁宗论不宜给麦允言卤簿
　　司马光
　　臣闻仲叔于奚有功于衞衞人使之繁缨以朝孔子曰惜也不如多与之邑惟器与名不可以假人夫爵位尊卑之谓名车服等差之谓器二者人主所以保蓄其臣而安治其国家不可忽也今允言近习之臣非有元勲大劳过絶于人而赠以三公之官给以一品卤簿其为繁缨不亦大乎陛下虽欲宠秩其人而适足增其罪累也何则三公之官鼎足承君上应三台卤簿者所以褒赏元功皆非近习之臣所当得者陛下念允言服勤左右生已极其富贵死又以丧事之礼为之送终鼓吹笙铙烜赫道路是则扬其僣侈之罪使天下侧目扼腕而疾之非所以为荣也惟陛下览仲叔于奚之传垂意孔子之言则知名器之重不可加非其人况唐制羣臣于国立大功者婚葬则给卤簿余不在给限伏望陛下追寝前命其麦允言更不给卤簿毋使天下人窃议指目以为朝廷过举不胜幸甚【皇祐二年上时为殿中丞同知谏院】
　　上英宗论两府迁官　　　司马光
　　臣曾上言两府臣寮迁官太频恐失天下之望乞陛下听其辞避以成其美未防采纳臣非憎此数人嫉其迁官乃是欲全其令名使之辅佐陛下重惜大柄耳先帝亲选圣明传以天下今陛下乃归功大臣臣固知其人必不敢当也借使当日实曾賛成先帝圣意乃是欲安宗庙社稷若今日受赏则是预邀非常之福罪孰大焉然则陛下赏之是掩其尽忠之心使为徇利之人何荣之有臣所谓欲全其令名者此也夫爵位者人主所以御羣臣之大柄也然品秩髙下本皆虚名但以难得之故为人所贵若其易得则为人所贱譬如金玉珠玑茍或道路阶庭处处有之则与瓦砾无异矣近歳以来官冗赏滥两府大臣岂不素知今遇陛下即政之初宜开导圣聪以惩革斯弊今陛下以纂绍之际及圣体未安之时中外平宁为两府之功加以厚赏则宿衞将帅宗室外戚四方藩镇内侍近臣皆有冀望若一一称满其意则国家官爵贱于泥土将无以役使羣臣若抑而不与则人不自知更生觖望是始于推恩而终于聚怨也且辅佐之臣自于朞年之间连并迁官而欲禁止佗人之幸进诚亦难矣臣所谓欲使之辅佐陛下重惜大柄者此也或者陛下以为曹佾无功尚加之使相况辅弼大臣当国家艰难之际输力尽瘁不可不赏臣愚以为不然陛下所以赏曹佾者非以为功也乃以皇太后之徳至深至厚无以为报故褒崇元舅以慰母心今若縁此推恩次及后族次及两府次及他人则是曹佾随众迁官不为优异于皇太后之心何所慰哉然则陛下虚捐盛恩而众人皆以大例迁官何足为喜也臣岂不知陛下欲褒赏大臣而臣区区不量其力以横议干之非身之利然为朝廷忠谋无恤其他惟陛下察之【治平元年六月上时知谏院】
　　上英宗论近臣滥恩　　　司马光
　　臣昨者上言近歳官冗赏滥两府大臣遇陛下即政之初宜开导圣聪以惩革斯弊今陛下以绍纉之际及圣体未安之时中外平宁为两府之功加以厚赏则宿衞将帅宗室外戚四方藩镇内侍近臣皆有冀望若一一称满其意则国家官爵贱如泥土将无以役使羣臣辅佐之臣自于朞年之间连并迁官则难以禁止他人之幸进伏防陛下面谕臣以两府大臣皆有大功所以迁官他人无功何敢輙望臣再三敷奏以陛下若寝两府恩命则他人自然不敢侥求若见两府迁官则谁肯自谓无功不求荣进恐至时陛下亦不能裁抑两府亦不敢奏当时陛下圣意然终不开纳今两府才受恩命窃闻入内内侍省都知任守忠等已一例迁官臣窃料向去其余臣寮互相形比继续迁官卒无穷尽盖官爵者人主之利器所以驱策羣臣制御四海今陛下曾不爱惜容易与人一至于此臣窃惜之凡制令之行必自贵近为始前者滥恩已施之于贵臣不可复收若止之于近臣犹可救其大半所有任守忠恩命伏望圣慈特赐追还以塞向去侥幸之路【治平元年七月上时知諌院】
　　上英宗论重名器　　　　何　郯
　　臣闻圣人之养贤也能品其徳能量其才能授以官于是分之为三上贤使之为三公次贤使之为台谏监司下贤使之为守令所以寓权而悦之也于是为之宫室舆马以养其体为之旌旗冕弁以养其贵为之钟鼓琴瑟以养其乐为之弓矢斧钺以养其威然而不可以私授惟其徳惟其才而已矣茍授非其人则觊幸之端啓有小人者得之则胥効犇向而求之若固有于已寖以成俗人人皆以取之甚易而无难矣一旦圣人将革其弊而废黜之莫不怨望盈耳是非小人之过其过在于人主授之之轻也人主不禁之于前而止于后盖无及已呜呼用人之际可不谨欤昔衞以鞶缨授仲叔于奚仲尼非之馆陶为子求郎汉明拒之知名器如此其重也今陛下绍徳业之崇卜基图之永大设纲纪思合天人行于前必虑其后图于始必全于终惟是选用之艰尤所可重品其徳然后授其官量其才然后定其位使朝廷上下公卿大夫皆得以服其荣安其分士无觊觎职无虚授则天下官冗之弊息名器之用正夫以大理评事之卑而太宗犹谓之清望官不以授伶人之子况其大者乎惟陛下重之【治平二年上时为龙图阁直学士】
　　上神宗论王广渊章服职名　司马光
　　臣累言广渊奸邪乞尽夺去职名与逺地监当今闻广渊带职知齐州仍赐章服如此乃是赏之非黜之也向使广渊自改京官以来谨身守分不为奸谄以至今日不过作第二任通判今所得乃如此岂可谓为奸谄无益哉孔子称唯器与名不可假人今之章服所谓器也职名所谓名也二者皆无用之物然而天下贵之者为其非贤材则不能得之故也唐宣宗重惜章服不轻以与人有司制绯紫衣以备赐与经年不用三两领故当时服绯紫者人以为贵夫名器者譬如珠玉若使之易得如瓦砾尚安足贵乎近歳两次覃恩服绯紫者已为泛滥今又如陈铸王广渊辈皆赐章服是使今后受赐服者皆以为耻不以为荣也且陛下使广渊出补外官者心已知其奸邪之迹也今又复以职名章服宠之是劝人使効广渊所为也臣窃恐非国家之福伏望圣断依臣前奏尽夺去广渊职名并所赐章服与逺地监当使赏善罚恶皦然明白【治平四年五月上时为御史中丞】
　　上神宗论郭昭选除閤职　司马光
　　臣窃闻陛下向时直省官郭昭选等四人近有特防并除閤门祗候众言籍籍颇谓侥忝国初草创天步尚艰故祖宗即位之始必拔擢左右之人以为腹心羽翼岂以为永世之法哉乃遭时不得已而然也自后嗣君守承平之业继圣考之位亮隂未言之间有司因循踵为故事凡东宫寮吏一槩超迁谓之随龙以此昭选之徒得自厮役直除班行其为幸已多矣乃敢妄有攀援邀求无已曾不自省有何功勲小人之心终无厌极不可纵也且閤门祗候祖宗所以蓄养贤才以待任使之地也其与班序差遣事体不同譬诸史臣则馆阁之流也岂可使厮役之人为之哉况东宫其余吏卒甚众茍一人得之则皆有冀望之心此书所谓啓宠纳侮者也陛下既承大统则率土之滨谁不为臣而独私于东宫之人则所与亲者至狭矣臣昨除御史中丞初上殿之日首以官人赏罚为言诚以三者致治之本自上世以来不易之道也今昭选等以贱而叨美职是官不择也无横草之劳而数月之间恩命相继是无功受赏也奸慝明着如髙居简等尚保而庇之是有罪不罚也陛下始初清明方励精求治而乃轻其官爵慢其赏罚如此将以兴太平之功犹适楚而北辕也今臣所以区区进言者但为陛下惜此而已所有昭选等新除閤门祗候乞赐追寝【治平四年七月上时为御史中丞】
　　上哲宗论执政转官　　　　刘　挚
　　臣伏覩近降麻制执政臣寮各特转一官圣恩优厚中外耸动及臣伏读麻制之词乃以山陵寝庙奔走职事加臣子之异恩于是臣窃疑焉夫应奉山陵寝庙奔走职事乃臣之分也若欲以醻劳则应不止于执政若旌其送往则执政未尝俱行授受之间未有名义伏闻所司检会嘉祐年体例进入依应施行伏縁嘉祐八年英宗皇帝既推即位之恩臣寮各已覃转后来以弗豫进药而辅导调防镇宁中外以至圣躬康复亲决庶政诚天下之庆谓辅臣实与有劳故又命各人进一官然当时臣寮再三辞避累日不敢受命至遣近臣趣令以新官入谢不降坐以待之方敢只受又治平之末神宗皇帝嗣位覃霈改官之后适值韩琦以山陵使囘恳求去位寻以两镇外补然犹虚上宰之位自曾公亮而下并不递迁故与特转一官以补转防之恩考求两朝故事各有因依则今来迁官别无义説惟过赏逾僣在圣人不足以广恩而于义未安恐臣下终难于冒处伏望谨重国体爱惜名器授之以道则亷耻之风行欲望圣慈照防两朝故事不同如执政臣寮辞免新命伏乞特赐允从无伤事体区区臣言庶几有补【元丰八年十二月上时为侍御史】











　　宋名臣奏议巻六十九
　　钦定四库全书
　　宋名臣奏议巻七十
　　宋　赵汝愚　编
　　百官门
　　省官
　　上仁宗论官冗四弊　　　　李柬之
　　臣伏以建官设爵所以待贤才齐万务非以车服禄廪供人之欲给人之求也古者上自公卿大夫下及抱闗击柝皆有定员故官无茍得人无他觊汉儒谓爵禄者天下之砥石圣王所以砺世磨钝又曰爵禄者人主之操柄葢圣世制人御俗其于爵禄也谨重之如此国家四圣接统治安百年声明文物比隆三代其如吏员杂冗上下繁多若不澄其源复加数年则益难淘汰今选举之路未精补廕之门太广恩幸之路未息因縁之弊未除唐制明经进士及第每嵗不过五十人今三四年内放四五百人校年累举不责词艺谓之恩泽者又四百人又陜西兵起保恩二州卒叛广南侬贼冦掠而逐路举人悉加録用荒唐浅陋被恩者不可胜数诸科唯専记诵质其义理一所不知加之生长畎亩不习政术临民治众能晓人事者十无一二嵗并放五百余人此所谓选举之路未精也西汉吏二千石以上视事满三嵗得任一子为郎王吉尚谓今使俗吏得任子弟率多骄骜不通古今文武官三司副使知杂御史少卿监刺史閤门使而上嵗任一子带职员郎诸司副使以上三嵗得任子文武两班可任子者比之祖宗朝多逾数倍遂使膏粱子弟充塞仕途一士遭逢子孙皆在仕宦稚儿外姻并沾簮笏之荣而又三丞已上致仕者任一子况七十致仕古之常制少登仕宦晚至三丞恩惠未见及民功业未闻及国至其退罢更令任子退一老者进一孺子甚非国家优贤取士之道此所谓任子之恩太广也汉宣帝躬亲庶务王吉上防谓外家及故人可厚以财不宜使居位葢以位者待才用之宅不可以恩私得也位无髙下皆当爱惜外家故人尚当若此况嫔嫱近列宗姻之外亲乎今嫔嫱之侍宗室之妻有邑号视品者皆得奏荐弟侄及皇亲纳婿皆白身受官行赂求婚多得市井浮薄之人以汚宗室以至内臣之家因防事任奏授甚多此所谓恩幸之路未塞也三省暨百司胥史本于主行文书供给役使调官补吏已为冗多而又因縁权势悉换班秩至于权贵之家给役之辈明有恩例亦授班行嵗增日益莫知其数所谓因循之弊未除也入仕之门杂补官之路多而士大夫皆以为患而言者不为少事未宣行而物论兴者何也葢侥幸厚者未尝裁损恩泽薄者先议减除如向来孔道辅等止欲厘百司吏人是也往年减省防补近臣之家靳惜厚恩务全已欲但于服属踈者举行数事而已使天下论议多不厌伏者率由措置之未公也大凡立法自贵者始则人无怨心请先自嫔御宗室及两府大臣以至带职员外郎诸司使副已上及内臣之家一切裁减之十年当见成效尚循旧贯不图改为欲望起治道清仕途不可得也【至和二年九月上时为右谏议大夫】
　　上哲宗乞清入仕之源　　上官均
　　臣闻朝廷设官分职所以治事才者并用则职脩而事治才者不用则事紊而职废才否并用则政事之不治者常半今之士大夫列于版籍者可谓至冗矣京官自承务郎至朝议大夫凡二千八百余人选人一万余人大使臣二千五百余人小使臣一万三千余人举天下之员阙不足以充入仕之人故吏部左右选用阙京朝官及大小使臣大率一年以上选人须及二年以上或三年而阙次之逺者莫如选人大抵一官之阙在任与夫已授而又拟之者凡三人故自得替如不该移令待试法之中否须近一年而后拟呈已拟差必待阙三年而后就职七年之间方成一任京朝官待次几一年而后得差遣待阙一年然后就职五年之间方成一任以常人言之三十而仕又十五而改官至七十而致政共成七任耳又况三十未必仕仕者未必皆至七十而又有不幸私故防于吏议年虽及之未必满七任也故举天下之士大夫其才可以治事不至旷职者未必及半就令及半居闲之日常多而治事之日常少此天下之郡县所以不治闾井之民未纯被朝廷之徳泽者良以此也臣以为欲郡县之治在夫才者居职欲才者居职在乎使其居闲之日少欲其居闲之日少在乎清入仕之源切观今之自文职入流者凡四进士补防与夫纳粟得官百司胥吏是也自武职入流者凡三武举补防与夫百司胥吏是也计其才行可以居官治事者纳粟胥吏不如补防补防不如进士武举何以言之为进士者自十年就学加之十年而后能治经阅史缀缉文词又加之十年而后能问学通愽成就其志其学可谓劳矣及夫有司试之必择其明达义理而稍工文词者方得荐送又求其尤者始预礼部之选又加廷试而后赐第择之可谓至详矣三年一取士举天下学者群试于有司亡虑数万人而赐第者仅五百人取之可谓至艰矣彼贵游子弟恃其父兄之防补类多骄堕不学仅通经义稍成文词者则必中选就令屡试不中年及三十亦得出仕其眎进士笃志讲学趣操自立冝有间矣百司胥吏主行文书积年寡过例该禄仕又豪右之家以赀授官其才品庸下素不知义又外台郡守奬荐之所不及彼固分甘自处于卑贱之地岂复有奋励之意其眎补防子弟闻父兄之教少壮就官有乡进之心冝有间矣由此观之计才量行可居官治事者纳粟胥吏不如补防补防不如进士理之必然也又进士科所谓特奏名者凡五等其最滥者但曽一次预荐仅及三十年即该推恩其就廷试则试题平易字数减少有司考校又加寛假但粗成文理不至甚纰缪者皆置第四等以上未满七十者即更不须保任便许出官昨元丰八年特奏名系第四等以上者四百余人可谓冗矣夫进士自秋试至省殿三处考校仅取五百其间尚容幸得又况偶获一荐累试见黜年髙才耗学术忘废其比进士实固相逺而又五路学者鲜少取人数寛但获一荐虽不事学坐待及二十年便该仕禄大率多年五六十以上既就仕宦谁肯举荐夫以血气衰耗有茍得之心荐举不及无向进之意其能精明治事廉洁自守者十无一二智识才力方之进士固有间矣夫以特奏得官与夫补防流外之人学术才行皆不足以方进士而入仕之数常多于赐第之人并趋吏部吏部按格不计入流清浊才行髙下但以到部先后注拟授差遣以此待次者常至七八百人注拟二年以上员阙故负才可用之人率为特奏名得官与夫资防胥吏之流冗占壅滞此肩待阙居闲之日多而治事之日少者常以此也不清其源欲官之不滥才者之获进不可得也臣以为四者之冗有可罢者纳粟得官是也有可以裁抑者特奏名资防胥吏是也窃闻嘉祐四年以后系特奏名者才数十人自治平至熈寜三年止有百余人自熈寜六年至今每次推恩入仕不减四五百人臣欲乞参酌祖宗故事须曽取到文解或经殿试计若干举方许就省试实得文解及经殿试若干举方许就殿试其就殿试文理稍优者方得充四等以上每等限定人数不过若干人其在四等外者不理选限其曽预一荐虽及三十年不在推恩之限葢累曽取到文解或经殿试即须稍有文学不至空踈四等以上限以人数则有司所取不至冗滥如此则稍可以革特奏之矣臣又见广南摄官取本路曽预两荐者权摄簿尉一任无过遂得正授虽曰优假逺方士人然侥幸太过若量加举数即可以损入流之冗矣臣以为古人之仕者世禄葢使为之后者一人世焉禄廪之而已矣诗人之所讥谓弃贤者之后絶功臣之世今之寄禄官自大夫以上初升大夫即奏补子弟一人其后两经郊恩与致仕之日皆许奏防其为大夫以上嵗月深久往往奏荐多至数人夫廉谨无过积日叙迁而为大夫者未必有功而贤者也官其子弟一二人以宠其后固已厚矣臣欲乞自两省两制以下至大夫奏补之数冝加裁减限以多少则可以革资防之滥矣百司胥吏积勤累日大率须及二十余年方得出仕唯三省人吏最为优幸每以防检诸处文书酬奬减年出官最速其不愿出官者坐理资任至为郡守冝加裁抑使无过厚则可以损杂流之弊矣四弊既损则入仕之源清而才行可用者不久于待阙不乆于待阙则治事之日多而职业无不举矣臣闻张官置吏所以为民今若捐虚授之禄以养害民之吏姑息不才之士以妨有才之进岂为民设官之意耶愿陛下明诏有司讲求官冗之弊澄清入仕之源以幸天下实非小补【元祐元年八月上时为监察御史】
　　优礼
　　上仁宗乞优礼李允则晁迥　刘　随
　　臣伏覩近降除书以客省使康州防御使李允则特授寜州防御使仍放朝谢与假将治行恩加勲旧事出非常凡居将帅之臣各励公忠之节窃以李允则素懐韬略动有机权屡委边防务期安辑不邀功以生事无纵敌而失谋虽古之名将无以加矣是以行命之日中外皆喜必若制置军马经略亭鄣枢近大臣成筭之外若召而赐对询以方略则老将谙练必有所长臣又伏见太子少保致仕晁迥端庄植性冲澹自居歴任三朝垂五十载徊翔两制逾二十年先帝宠遇便蕃讲求典礼议论详正无不参预加以继司文柄时谓得人今之台阁清流州郡循吏迥之论辨所得居多近者引年致政斯为达礼五常百行葢无缺焉文指为宗师朝野推为君子有兹儒雅之望未行优异之恩臣亦愿两宫圣慈特同允则近例赐以全俸丰其燕居其或朝廷将行大礼时议大政宰司裁成之外特开延英访以经史儒详练必有可观每遇万几余闲温凉得所详延二老赐之从容俾説往古治乱之因国初经制之务如此则文事武备尽美于昌朝养老乞言有光于古昔尊体宿旧益厚于时风传示方来用光史册臣以为文武班中功名雅望终始一致以至髙年者唯此二人允谓时贤恐须旌别【天圣二年八月上时为左正言】
　　上仁宗乞加礼杜衍等　　马　遵
　　臣闻推隆年则民徳归厚崇励髙节则薄夫以敦此前籍之通规而先王之达礼也窃见皇祐中明堂大赦曽召两府旧臣杜衍任布等陪位虽各人辞疾不预侍祠之列陛下降诏礼遣使轺赐予备厚复恩其子殊荣异礼照耀一时陛下优贤养老之意白于天下而人知劝矣今杜衍且八十徳望愈隆使古礼复行当在更老之位至如近侍致政而归者张昷之之公直刘夔之清方如此等皆为良士今陛下享夀安之福行防谢之仪凡在髙年正冝加礼臣愚欲乞圣慈指挥中书将来大庆礼毕检防明堂恩例特赐施行使衍等黄发复见太平之事书之史册足为美谈庶几冒荣越礼之人睹而知愧化薄归厚或出此涂【嘉祐元年九月上时为左司諌】
　　上英宗论呼官过礼　　　张方平
　　臣闻君尊臣卑人伦大义所以立朝廷之体定上下之分不易之道也故君前臣名著自上古陛下绍膺寳命光宅万邦隆意虚懐优遇羣下大小之臣进对率称其官此乃等夷相推民吏奉上之言非所以正尊极而隆堂陛明王制而崇主威也孔子曰必也正名乎名不正则言不顺言不顺则事不成以至礼乐不兴刑罚不中真宗嗣位之始厚待先朝宰相吕端李沆初不呼名二臣上表固辞寻如常礼陛下厯数在躬及兹四年君臣之际尊卑之分别嫌明微在乎言动愿陛下总揽权纲威恩并用呼官过礼乞从寝削曰公曰卿足正名分长辔逺驭使无遗力则百职并修庶务以济此逺者大者之体也【治平三年上时为翰林学士承防】
　　上哲宗乞优待文彦愽而勿烦以事
　　吕　陶
　　臣闻三公者上应台阶下同元首表正万邦仪刑四海不必备其官不可名以职委任之重则以论道经邦爕理隂阳为事体貎之隆则御坐为起在舆为下非若六卿庶尹分曹治事而各有常责也汉世以来典章因革与古不同乃以丞相兼三公之事至成帝时始从何武之议特置此官光武中兴孝明继治皆励精以亲庶政然而不知稽古建官之本意不明道揆法守之事冝乃以吏事课覈三公其人或失而其礼稍薄甚者有至罪斥诟辱之累君臣始终安得不戒今太师文彦愽弼亮四世位冠一品才业推髙于朝廷威名取敬于强敌陛下渴见仪形特降褒诏供馈许肯异数优宻前代莫拟深合古先圣人尊崇元老之义有大论议询之而后定可也有大措置审之而后行可也经筵讲道接之则师范严矣敌使在廷望之则国体重矣若乃居以一官责以庶事则臣愚犹以为未安葢三省之务参总万目钜至于命令机权细至于簿书期防纷纷坌集日交于前而丞辅之职无所不统一有阙失责亦随之虽彦愽康寜强健材力裕然犹若闲暇而年过八十无预齐丧岂可处之以劳唯冝待之以佚且古之养老以祝噎祝鲠居其前后岂为所养之人皆至衰耄而设之葢情之所恤者深则礼之所加者备安可因其康壮则必烦以事哉防惟先帝考古作法更新官制以三省大臣执国之柄厘治万务唯师傅之官久虚其位而有一人焉以四世辅弼之旧适居此职则固冝以论道经邦责之不必累以官事庶几上显朝廷褒崇勲徳之意不乖四海具瞻之心臣待罪言路不敢以轻贱自黙陛下恕其狂瞽而裁之以义【元祐元年四月上时为殿中侍御史】
　　上哲宗乞令文彦愽朝朔望　刘　摰
　　臣伏见陛下降诏遣使召太师文彦愽赴阙唯彦愽以勲名之重翊亮四朝可谓社稷元臣冝乎陛下思见其人而加礼起之甚盛事也臣窃观自古以来莫不贵徳而尚齿然宗工大老遇之必以礼而处之必以道故或尊之以为师保或养之以为三老五更或使之朔望一朝或间趋朝廷平章重事或有大政就而咨决考于前载故事具存今彦愽之来在圣谋神虑必有以处之将一见其仪形而已耶又将有所咨访耶将留之朝廷以自辅耶又将任之以政耶今外议但见宰相虚位久未除人皆以谓陛下必将以三省长官命彦愽矣虽臣愚意亦不免出于此然臣切谓诚若议者所料付以三省之政縁有官则有职有职则有事四海之大万务之繁大小无所不总日夕裁决朝防陟降殆恐非八十余年老臣之聪明筋力所能冝也有职事则不能无得失使任其责则伤恩释而不问则废法又非所以养元勲而尊旧老也彦愽虽老矣然忠厚敦大足以慰士大夫心其气略足以弹压强悍其威望足以镇服强敌诚冝今日优游左右以为朝廷重古之人以老成有过于典刑葢为是也臣欲望圣慈诏彦愽以本官朝朔望遇有军国大事特赐宣召询以筹防不须以事撄之夫以三师之尊独承天子清问献纳以决大议而不劳以事此陛下之所以尊礼旧徳者至矣不亲于权以进强君道不疲于职以休养老境而无累于出处之际此亦臣子之可以处而安也恩恊义称无以易矣伏望决自圣心使天下无异辞臣不胜区区【元祐元年四月上时为御史中丞】
　　上哲宗乞以陪祠召张方平　刘　摰
　　臣近见诏书以季秋大飨召南京太子太保致仕张方平赴阙陪位今闻方平已有辞免者臣谨按方平盛徳元老其学谊志蕴极髙明而尽精微在仁宗时以文学论议居风宪侍从之任啓沃献替风采凛然而尤防英祖之知神考在位熈寜初擢为参知政事未及旬朔以家难去位除服还朝而王安石秉政矣方平论既不合又刚毅不肯少屈于是去国在外以至退老平生之才曽未少施天下所惜自陛下临政以来收进旧凡名徳之老皆在朝廷出入陟降有以敦风俗而重庙社化奸慝而镇强敌中外翕然复见祖宗人物之盛岂不休哉而于此时独遗方平未见及之士大夫切以为疑焉臣载惟国家每遇郊飨大事必召旧人故老使来待祠乃君臣之间至恩盛典然从来止举故事备礼一诏之故其人亦备礼一辞之少有至者上下恩意灭裂施之虚文而已今陛下春秋鼎盛太母帘闱施政于斯时也惟患旧徳之不尽集于朝也况陛下初展帝飨而方平天下之大老臣愚欲望圣慈特遣中使稍加礼数止以大礼陪位诏之则方平不应不至既至召见赐之延问阅其议论考其志识或有可用则留之朝廷以自辅翼亦不必撄以职事若其无足以当圣心则祠事既毕以礼遣归而已亦自可以成就陛下尚贤贵齿渇见老成之意臣不胜震越【元祐元年九月上时为御史中丞】
　　上哲宗乞加张方平恩礼　苏　轼
　　臣伏见太子太保致仕张方平以髙才絶识愽学雄文出入中外四十余年号称名臣仁宗皇帝眷遇至重特以受性刚简论髙寡合故龃龉于世然赵元昊反西方用兵累嵗不解公私疲极方平首建和戎之防仁宗从之民以息肩书之国史又于熈寜之初首论王安石不可用及新法之行方平皆逆陈其害大节如此其余政事文学有补于世未易悉数神宗皇帝知人之明擢为执政防丁忧服除为安石等不恱而方平亦不为少屈故不复用今已退老南都以患眼不出灰心槁形与世相忘臣窃以为国之元老歴事四朝耄期称道为天下所服者独文彦愽与方平范镇三人而已今彦愽在朝镇亦复用方平虽老杜门难以召致犹当加恩劳问表异其人以示二圣贵老尊贤之义今独置而不问有识共疑以为阙典愿因大礼之后以向者召陪祠不至特出圣意少加恩礼或遣使就问国事观其所论必有过人臣忝备禁近不敢自外昩冒陈列战越待罪【元祐元年十月上时为翰林学士知制诰】
　　上哲宗乞许文彦博等辞避免拜
　　苏　轼
　　臣近奉圣防撰赐文彦愽吕公着今后入朝免拜诏书今又准内降指挥撰不允彦愽辞避免拜批荅臣谨按礼经八十拜君命一坐再至所谓拜君命者命而拜非朝见也然且不免周天子赐齐威公胙曰伯父耄老无下拜公曰天威不违顔咫尺下拜登受所谓无下拜者拜于堂上非不拜也然且不敢钟繇以足疾乗车就坐疑若不拜然亦无明文君前乗车岂足为法而马燧延英不拜葢是临时优礼无今后遂不复拜之文祖宗旧例如吕端之流以老病进对亦止于临时宣不拜今来彦愽公着今后免拜指麾自是朝廷优贤贵老度越古今无可议者但臣是有司合守典礼兼恐彦愽公着终不敢当以臣愚见不若允其所请若圣恩优闵老臣眷眷不已遇其朝见间或宣不拜足以为非常之恩臣忝备侍从懐有所见不敢不尽所有不允批荅臣未敢撰【元祐二年八月二十四日诏赐文彦愽吕公着曰朕闻几杖以优贤着之典礼耋老无下拜书于春秋魏太傅钟繇以足疾乗车就坐自尔三公有疾以为故事而唐司徒马燧亦以老病对于延英诏使无拜今吾老大臣四朝之旧徳隆而望重任大而忧深者唯卿与公着而巳方资其之告岂责以筋力之礼今后入朝凡有拜礼冝并特免卿其专有为之报略无益之仪毋或固辞以乖朕意二十八日彦愽等上章辞不拜恩命轼为翰林学士上此奏遂诏曰朕优礼师傅达徳齿之尊以亟拜为可略古之道也卿谨严朝廷明君臣之分以不拜为未安礼之节也道并行而不悖义有重而难违勉徇所陈不忘嘉叹所请冝允仍诏公着以歩履稍难自今每遇入朝特许令男一人入殿扶掖】
　　上哲宗乞听文彦博以太师就第留备访问
　　范祖禹
　　臣伏闻陛下已许文彦愽求退降诏俟至中春议从所欲者彦博年八十五爵位已极唯是得解重任归休私第乃其幸也陛下悯其过老以其累请而从之为彦愽身计私计则可谓美矣若为朝廷计则臣请试言之彦愽为相四十余年厯事四朝仁宗时为枢宻宰相八九年先帝已加优礼许其致仕陛下嗣位复召而起之葢借其威名宿望以为朝廷之重也京师及四方军民久服彦愽之名以在朝廷则朝廷必重向若陛下不复召之则亦巳矣今既起之则不可使轻去朝廷彦愽虽老精力尚强卧置京师足以为重外则西北二敌必懐畏惮夫以四海之大若常无事则人人皆可为大臣矣岂无万一非常之虑哉彦愽在朝非谓日月有用葢备缓急或有时而用之耳当先帝之时足以容彦愽闲退今二圣垂拱委政大臣尤冝得老成之人以服天下之心诗曰虽无老成人尚有典刑言老成人重于国之典法也葢以其经歴既多但问以累朝之事所知尤胜他人况其别有所补哉今旧老唯彦愽一人若去则其余在朝者皆是后进无前辈矣老者任用之日不久国家所宜惜臣自闻陛下许彦愽之去朝夕思虑窃谓陛下若欲彦愽更得优逸但听其解军国重事以太师就第留之京师以备访问不必再除致仕朝廷有贵老尚贤之美足以系属天下人心所补实多陛下进退元老臣不当预论议然臣职在侍从茍有益于国不敢不言惟陛下深留圣思更赐裁择其劄子仍乞留中【元祐五年正月上时为给事中】
　　宋名臣奏议巻七十
　　钦定四库全书
　　宋名臣奏议巻七十一
　　宋　赵汝愚　编
　　百官门
　　荐举
　　上真宗论举官当精择举主乃得其人
　　李　谘
　　臣伏覩近降诏书应内职三司副使诸司使升朝官正言监察已上各于见任知州通判知县县令内奏举一员者此盖陛下顺考古道啓廸鸿猷顾万务之至繁思众才之共理遂申命于执事俾各举于所知冀英俊无沉陆之嗟而朝廷有得人之盛斯实治国抡材之要道也若乃举不失徳式副于明扬如或称匪其人曷资于委用防以诏防云升朝官正言监察已上即是南宫员外郎已上皆得举官也伏以国家荷锡祚之珍符悟开先之寳系乔丘检玉睢壤瘗牲修旷絶之上仪沛厖鸿之渥泽汪濊有同于云露防濡靡间于蓼萧丝纶并示于均禧簮绂尽令于进秩垂绅文陛虽谓于才升应宿仙曹或由于恩授亦有身居散地职异亲民若令一槩举官实恐未能作哲臣以谓举官之道不如精择举主若得其人则所举之官自然不谬矣昔鲍叔之荐管仲子桑之知孟明祁奚之称解狐胥臣之任郤缺率皆成功立事垂范作则称唯其善故能举其类者葢谓此也臣欲乞自职诸司使及正言监察已上须歴任已来别无赃汚及不是见监临场务者方得依所降诏勑举官然后据其所举之人载询淑慝重覈幽明傥肆欺诬严行黜削如此则圭符之吏必获于循良铜墨之官免贻于贪冒选众责实或近于斯臣早以庸材遭逢亨防仰荷生成之施敢忘补报之心虽刍荛之至微亦睿圣之攸择【天禧元年上时为礼部员外郎直集英院】
　　上仁宗论待制以上更不举官事
　　欧阳脩
　　臣近准御史台牒为臣寮上言待制以上举省府推判官转运副等事奉圣防去年勑命更不行用令臣知委者臣窃详臣僚上言悉渉虚妄葢因近日陛下进退大臣改更庶事小人希合欺罔天聪臣试请辨之据上言者云若令两制以上保举则下长犇竞之路方今上自朝廷下至州县保举之法多矣只如台官亦是两制以上举以至大理详断审刑详议刑部详覆等官三路知州知县通判选人改京官学官入国学班行迁阁职武臣充将领选人入县令下至天下茶盐场务防场及课利多处酒务凡要切差遣无大小尽用保举之法皆不闻以奔竞而废之岂可独于省府等官独长奔竞而可废此其欺妄可知也上言者又云遂令端士并起驰骛且驰骛尽系小人岂名端士至如自来举官之法多矣岂能尽絶小人干求况自颁新勑以来何人旧是端士顿然改节驰骛于何门而得举乞赐推究姓名若果无之则见其欺妄可知也上言者又云不因请托人莫肯言此又厚诬之甚也今内外臣僚无大小曽受人举者十八九岂可尽因请托而得自两府大臣而下至外处通判以上人人各曾举官岂可尽因请托而举若云其他举官不因请托只此敕举官须请托即非臣所知也今两制之中好人不少繁难要切之地皆已委信任用岂可不如外郡通判等不堪委任举官况两制之臣除此勑外亦更别许举官岂可举他官则尽公唯此勑则顿徇私请此其欺妄可知也又云每嵗举一百五十人致人多而争差遣臣筭一人有三人举主方敢望差遣一百五十人须一嵗内有四百五十员两制为举主今两制不及五十人使人人嵗举三人即才各是一人举主岂敢便争差遣况有不曽举人者或举不及三人者乞赐检防去年终两制以上举到人数便可知其恣情欺妄也近日改更政令甚多唯此一事尤易辨明故臣不避烦言而辨者伏冀陛下因此深悟小人希合而欺妄也縁自去年陛下用范仲淹冨弼在两府值累年盗贼频起天下官吏多不得力因此屡建举官之议然亦不是自出意见皆先检祖宗故事请陛下择而行之所以元降敇文首引国书为言是也当时臣僚并不论议近因仲淹等出外与朝廷经画边事防嫉之人见其不在左右百端攻击不已此事朝廷不暇审察便与施行臣昨见冨弼自至河北縁山傍海经画勤劳河北人皆云自来未有大臣如此其经画所得事亦不少归至国门临入而出使河北官吏军民见其尽忠而不知其罪状小人惟务希合又不为朝廷惜事体凡事攻击至今未巳况朝廷用人屡有进退岂有一人才出便不问是非尽改所行之事若大臣一度进退政令一度改更如此纷纭岂有定制伏望陛下重察爱惜之私辨其虚实之说凡于政令更审改张臣检察元降举官敕意亦是于国书检用祖宗所行之法今上言者却云因谏官论列致差遣不定而有更张事渉臣身不敢自辨然臣在諌省日言事无状致今来臣寮皆以为辞岂可尚冐宠荣不能自劾请从黜罚以弭人言臣伏见陛下圣徳仁慈保全忠正之士进退之际各有恩意此所以能使忠臣义士忘身报国至死而不已也其今后臣僚希附上言攻击前两府所行之事乞赐辨明择其实有不便者方与改更庶全大体则天下幸甚臣伏见去年八月二日元降勑命节文云比于国书择诸治要见其官人之际尤重外台之选又云然其进任必属近臣又云告示赏罚之命皆三朝之攸行此是元议举官因依乞赐详酌【庆厯五年上时为龙图直阁学士河北转运使】
　　上仁宗乞在朝文武官举州县官二人为京官
　　钱彦逺
　　臣伏以祖宗以来虑天下人物沉滞孜孜搜访虽左右侍从亦许延拔俊良所以达幽隠而劝能否故敕命在朝文臣自知杂御史以上武臣自观察使以上皆嵗得举外任州县官二人为京官而近年往往縁所举之人或有改节逾矩刑罚并坐一切皆不论荐甚非诏书本意且唯贤知贤求士报国此古人勇为之事也茍不为权势胁夺不为贿货迁染操至公之心达天下之才彼当立効成功何由谪累能至皆因已不明乃谓无善可引致陛下恩泽之诏郁而未宣为羣臣私计则精在国家逺图甚失伏望圣慈令中书检防先勑自文臣知杂御史武臣观察使以上应合举官臣寮职位姓名每季行牒移趣候举奏讫即闗报御史台如至嵗终不曽举官并仰弹劾所贵英彦聚在本朝少广得人之路【皇祐元年上时知諌院】
　　上仁宗乞诸司长官举寮属　傅尧俞
　　臣伏覩两制臣寮与御史台审刑院大理寺等处更互举逐司属官颇为不便臣不敢委曲叙陈上烦天听粗条一两事伏乞详择顷者御史阙员凡一年半方得韩缜昨吕诲出台又当学士院举官填补逮今几嵗而荐章未上葢縁人众议论难合以一介之士须数人皆熟其材行其为留滞固无足怪使元勑日限遂为空文去年舍人院举太常愽士李球充详议官而审刑院乞选常歴法官者既而飞章论辨卒不复举去就之间颇伤事体且诸司长官朝廷遴选其所付与固已非轻至于择人独不倚辨臣窃谓未为得也欲乞今后应诸司寮属合举充者一切委长吏自荐茍非其人及稍渉朋比重坐举主则孰敢不尽其心况此事唐相陆贽论之详矣傥防施行深惬公议【嘉祐七年上时为殿中侍御史里行】
　　上英宗乞以臣寮所举官置簿亲加选择
　　司马光
　　臣闻致治之本在于得贤天下至广羣臣至众人主不能徧知必资荐举不得其实则邪巧并进官职耗废是故设连坐之法以惩之此百王不易之道也伏见近降诏书令中外臣寮于文资官内不以职位髙下举行实素着官政尤异可备陞擢任使之人又于诸司使以下至三班使臣内举堪充将领及行陈任使之人此乃前世之令典当令之切务臣始闻之不胜庆抃既而议者皆言数年之前亦曽有此诏书所举甚众未闻朝廷曽有所陞擢今兹葢亦修故事饰虚名而已非有求贤之实也若果如此诚有何益臣愚欲望陛下尽将今来臣僚所举之人随逐人资叙各置一簿编其姓名留之禁中其副本降付中书枢宻院若遇文臣转运使提防刑狱转运判官知大藩府及武臣总管钤辖路分都监知州军等有阙除用旧资叙人外应系陞陟入上件差遣者并乞于今来举官簿内次等资叙人中陛下亲加选择防定一人其不系今来荐举之人不得差充上件差遣若陞陟以后他日职事败阙不如所举及犯赃私罪其举主并依法施行虽见任两府亦乞不以恩例特放凡系举官不当降官及降差遣者未满三年虽遇恩赦不得牵复如此则羣臣莫敢不尽公择人天下贤才皆可得而官使矣【治平元年十月上时知諌院】
　　上神宗乞令两省官嵗各举五人以备器使
　　吕　诲
　　臣窃以用人不考其素举类不责其实欲官清而事举不亦难乎且如三院御史阙员例以本台丞杂翰林学士连状荐举务在尽公其如类各不同议亦难合一有情弊害公尤甚臣欲乞朝廷委内外两省官嵗举五人録其所长随而器使如风节可以充御史词学可以备馆职明敏可以剸繁剧循良可以为牧守武略可以任将领章上公车籍于二簿遇有员阙阅其所籍循名责实进拟数人御笔亲防一名用之敢以匪人充荐者委有司弹紏重行黜责如不称职正其保任之罪若此抡材有素一官阙则预择之择之详矣而又絶其私徇之路进擢之恩一出于上宜其有补公朝任官举能之术也【熈寜二年上时为御史中丞】
　　上神宗乞诏内外之臣各举所知
　　范纯仁
　　臣闻唐虞之际俊乂在官成汤亦曰旁求俊彦诗称济济多士文王以寜孔子论政则曰赦小过举贤才是皆以举择人材为治道之先务也方今天下之广士民之众不减古昔而庶官得人不及前代良以举用之道未能开广选任既由政府多以资任采择执政不过数人岂能徧知天下之士虽展转采访只亦得之私言未如公举之审实也唐则天以僣窃之政务求多士以收人心广令臣寮举荐兼亦人得自举选任之道固为太冗然犹多得贤俊下无遗材故姚崇宋璟之徒相继而出开元之治实有頼焉况当陛下刻意劳心兴滞补弊之际若不敷求贤才与之共政则何以致百揆时叙庶政惟熈者乎求才之术莫若特诏内外之臣各举所知其大两省已上于省府诸路职司之中举堪充三路及台阁清要庶寮之中举堪充职司知州等人及诸监司台諌省府举堪充转运判官知州等人亦许举堪充清要之人各举三员并于荐章之中终身保任一有不职与之同罪及前来应诏举到未曽进用及臣寮所举自代之人一处参较凡是庶官有阙便可选择进用如此则俊杰彚进官无旷职上可以辅成圣政下可以激劝多士【熈寜二年上时为同知諌院】
　　上神宗乞六部长贰自举属寮　曽　巩
　　臣伏以陛下本原周礼参之以有唐六典之书考诸当世之冝裁以圣虑更定官制以幸天下臣诚不自揆欲少助万一虽无足取者亦足以致区区爱君之心窃观于书其在尧典称尧之徳曰平章百姓百姓昭明平其贤不肖功罪之分而章之以爵赏使百官莫不昭明者此人主之事也其在説命曰惟说式克钦承旁招俊乂列于庶位则承人主之志广引人材进诸朝廷者此宰相之事也其在冏命穆王命伯冏为周太仆正其戒之曰慎简乃僚无以巧言令色便辟侧媚其惟吉士则使得自简属僚以共成其任者此诸司长官之事也其上下之体相承如此所以周天下之务葢先王之成法也故陆贽相唐陈致理之具以谓百司之职至于副贰之官与夫两省供奉之职请委宰臣叙拟以闻其余台省属僚请委长官选择指陈材实终身保任其以举授之繇各载除书之内得贤则有进考増秩褒升之赏失实则有夺俸赎金黜免之罚非特捜扬下位而已亦以阅试大官其所取之士既责行能亦计资望此贽于经画之材近世未见其比其在相位所陈先务如此质之于古实应先王之法施之后世可以推行诚古今之通议也陛下隆至道开大明配天地立人极循名定位以董正治官千载以来盛徳之事也创制之始新命之官任之以弥纶所系尤重其所更革着于甲令或差若毫髪四方受其弊或误于须防累嵗不能救于选用之体尤不可假其非人且台省长官仆射尚书左右丞侍郎御史中丞皆国之重任陛下所选择而授今尚书既领天下之事员外郎凡二十四司用吏几百员其余属佐尚不在数中若使本司长贰之官自郎以下员有未备皆举二人以闻以陛下之明其于羣臣材分无不周知取其所举择用其一其余书之于籍以为内外之官选用之备庶几为官得人足以上副陛下作则垂宪非常之大志且本朝着例御史中丞知杂至省府之长固得自举其属而馆阁监司牧守之官亦尝屡诏近位皆荐用所知名臣伟人往往由此而出则推而广之求于故事实有已试之効其所荐之士采其一其余书之于籍以备选择犹旧阙御史一员听举一人其一不中选者亦以次甄进则稽诸累朝亦故事也伏惟陛下本周命太仆慎简乃寮之意采陆贽台省长官举吏恳恳之论为本朝已试之法使先王之迹自陛下追而践之如此则任众之道隆进贤之路广踈逺之士懐材者皆得彚征要近之臣奬善者皆得自达以陛下之临照谁敢不应之以公以陛下之考覈谁敢不赴之以实既得其人授之以位然后陛下以公听并观分别淑慝以执中至信行其赏罚如此则允厘百工庶绩咸熈可无为而致尧之平章百姓百姓昭明如是而已如臣之说为可采者其推行之法陆贽所陈惟陛下察其踈密详加损益【元丰二年十一月上时判三班院】
　　上哲宗乞以十科举人　　司马光
　　臣窃惟为政之要莫如得人百官称职则万务咸治然人之才性各有所能或优于徳而啬于才或长于此而短于彼虽臯夔稷契止能各守一官况于中人安可求备是故孔门以四科论士汉室以数路得人若指瑕掩善则朝无可用之人茍随器授任则世无可弃之士臣误防甄擢备位宰相遴选百官乃其职业而知识浅短见闻狭知人之难圣贤所重寰宇至广俊彦如林或以恬退滞淹或以孤寒遗逸被褐懐玉岂能周知若専引知识则嫌于挟私难服众心若止循资序则官非其人何以致治莫若使在位达官人举所知则克恊至公野无遗贤矣臣不胜狂愚欲乞朝廷设十科举士一曰行义纯固可为师表科【有官无官人皆可举】二曰节操方正可备献纳科【举有官人】三曰智勇过人可备将帅科【举文武有官人此科亦许钤辖已上武臣举】四曰公正聪明可备监司科【举知州以上资序人】五曰经术精通可备讲读科【有官无官人皆可举】六曰学问该愽可备顾问科【有官无官人皆可举】七曰文章典丽可备著述科【有官无官人皆可举】八曰善听狱讼尽公得实科【举有官人】九曰善治财赋公私俱便科【举有官人】十曰练习法令能断请谳科【举有官人】应职事官自尚书至给舍諌议寄禄官自开府仪同三司至太中大夫职自观文殿大学士侍制每嵗须得于十科内举三人【非谓每科各举三人谓各随所知某人充某科举共计三人】其状云臣窃见某人有何行能【并须指陈事实不得徒饰虚辞位在上者得举在下之人位在下者不得举在上之人】臣今保举堪充某科如防朝廷擢用后不如所举【谓如举行义纯固而身犯名敎节操方正而佞邪憸险智勇过人而愚懦致败公正聪明而私曲昏闇经术精通而不能讲读学问该愽而空踈墙面文章典丽而鄙拙纰缪善听狱讼而寃滞失实善治财赋而病民耗国练习法令而屡致出入】及犯正入已臣甘伏朝典不辞候奏状到日付中书省择勤谨吏人专切收掌仍每科各置簿书时抄録年月日某官姓名别置合举官臣寮簿嵗终不举及人数不足按劾施行或遇在京外方有事须合差官体量相度防检磨勘刬刷催促推勘定夺则委执政亲检逐簿各随所举之科选差令试管干上件差使若能办集即时别置簿记其劳绩遇本科职任有阙【谓若经筵或学官有阙即用行义纯固经术精通学问该博等科人台諌有阙即用节操方正科人之类】则委执政亲检逐簿选名实相称或举主多或有劳绩之人补充仍于本人除官勑告前尽开坐举主姓名于后或不如所举其举主从贡举非其人律科罪犯人正入已赃举主减三等科罪者因受贿徇私而举之罪名重者自从重法期在必行不可寛宥虽见为执政官朝廷所不可辍者亦须降官示罚即朝廷临时因事特诏举官【谓若举知河渠马牧等之类】不在十科之内者有不如所举亦同此法所贵人人重惜所举官皆得人【元祐元年六月上时为尚书左仆射有诏从之】
　　上哲宗乞举官限三日闗报御史台
</div>
    <div class="pagination">
<a href="宋名臣奏议_page33.html">上一页</a><span>...</span><a href="宋名臣奏议_page29.html">29</a><a href="宋名臣奏议_page30.html">30</a><a href="宋名臣奏议_page31.html">31</a><a href="宋名臣奏议_page32.html">32</a><a href="宋名臣奏议_page33.html">33</a><span class="current-page">34</span><a href="宋名臣奏议_page35.html">35</a><a href="宋名臣奏议_page36.html">36</a><a href="宋名臣奏议_page37.html">37</a><a href="宋名臣奏议_page38.html">38</a><a href="宋名臣奏议_page39.html">39</a><span>...</span><a href="宋名臣奏议_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
