<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 24 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 24 页/共 66 页
  </h1>
  <div class="content">
   宋名臣奏议巻四十九
　　钦定四库全书
　　宋名臣奏议巻五十
　　宋　赵汝愚　编
　　百官门
　　经筵
　　上仁宗乞命臣僚等讲无隐讳
　　赵　抃
　　臣窃以人主之御天下也其聪明必欲广聪明广则祸福之鉴逺矣其尊威必欲重尊威重则上下之理明矣伏惟陛下承祖继宗体尧蹈舜睿圣仁厚固四海称颂之不暇何阙遗之有焉然臣备位谏垣朝虑夕思不敢循黙者庶防有补于未至万分之一尔夫易之吉凶诗之美刺礼之污隆乐之治乱春秋之善恶以至史之书先代得失存亡无不纪述今经筵侍讲者讲吉不讲凶讲治不讲乱侍读者读得不读失读存不读亡臣愚以谓非所以广聪明之义也伏望发徳音命经筵臣寮临文讲诵无有隐讳至于吉凶治乱得失存亡之所由兆尤宜详究铺陈之使祸福之鉴日闻宗庙社稷无穷之福也夫帝王文章天子翰墨真圗书之秘寳实圣神之能事今夫辅弼左右之臣宦官近戚之家碑石挽词佛榜僧号或上求御制或仰觊宸翰咸出非望多遂其请臣愚以谓非所以重尊威之道也伏望惜堂陛之崇秘奎璧之彩谨重命赐杜絶幸望上下之理从而益之朝廷中外莫大之幸也二者惟陛下留神察焉【嘉祐五年上时为右司谏】
　　上英宗乞开讲筵不可以寒暑为辞
　　司马光
　　臣伏覩讲筵所告报依干兴年故事讲论语读史记续奉圣防直候来春臣闻记曰王人求多闻时惟建事学于古训乃有获又曰念终始典于学厥徳修防觉然则学者帝王之首务不可忽也况今陛下初临大寳所宜朝夕延访羣臣讲求先王之道覧观前世之成败以辅益圣徳缉熈大化不可但循近例以寒暑为辞如此使下情何以通四方何以观望殆非所以广聪明宣令名也伏乞依前降圣防指挥日开讲筵【嘉祐八年十一月上时为天章阁待制知谏院兼侍读】
　　上英宗论既开讲筵未宜遽罢
　　司马光
　　臣伏覩讲筵所告报奉圣防令自九月初五日后逐日开讲筵至重阳节住讲将来开春别选日开讲筵臣窃以国家夲设经筵欲以发明道谊禆益圣徳先帝时无事常开讲筵近嵗因圣体不安遂于端午及冬至以后盛寒大暑之时权罢数月今陛下始初清明方宜鋭精学问之时而五日开讲八日已罢臣恐议者以为陛下非有意于求道但欲循故事备外饰而已羣臣非有意于明道但欲塞职业求赐赉而巳若果如此臣窃为朝廷羞之且陛下近増置诸宫教授仍下诏戒勉宗室使之乡学傥陛下不以身先之则宗室安肯奉诏哉臣愚以为陛下若别有所为未暇开讲则宜俟他时亦未为晚若既开讲筵则恐数日之间未宜遽罢【治平元年九月上时为天章阁待制知諌院兼侍讲】
　　上英宗乞御迩英询问讲读臣僚
　　韩　维
　　臣幸得以史官侍左右记言动窃见每开迩英閤召近臣讲读经史陛下未甞一发徳音有所询问遂使执经者不得极其说秉笔者无所载其美已事而退莫不俛黙有不自得之意臣窃惑之臣闻傅说有言王人求多闻时惟建事事不师古以克永世匪说攸闻盖治天下者必先于建事欲建事者莫重于师古欲师古者莫急于求多闻然则今之所谓讲筵者陛下之所以求多闻也尧舜圣帝必先稽古三代令王皆有师傅之官坐论道义尔后徳薄不能如古然至于欲治之主亦莫不以此为急汉髙祖初得天下感陆贾之言知不可以马上治之每奏新语帝輙称善光武数引公卿郎将讲论经理夜分乃寐唐太宗命学士杜如晦等十八人更直阁下降以温顔与之讲论经义此数君者岂徇虚名者哉诚以治天下之要莫不出此故功业隆于当时声名流于后世非其幸也其道有以致之也朝廷自宰相以及羣司率以职事进对所言皆目前常务而又迫于景晷不得详尽其理唯迩英閤者陛下燕闲之所也侍于侧者皆献纳论思之臣陈于前者非圣人之经则厯代之史也御闲燕则可以留漏刻之顷承对侍臣则可以极咨访之博论经史则可以穷仁义之道祸败之原鉴而行之则上可以为尧舜三代之君下不失为汉髙祖唐太宗也然而非从容降接则无以尽臣下之情非反复研究则无以见圣人之奥非力而行之则不足追前古之治陛下于此三者似未尽之此臣所以不得不惑也虽羣臣亦皆惑之议者又窃以为陛下乡在亮隂唯于咨决政事有不得已而言尔其余可得而畧也今礼制既终臣下倾耳以听玉音语曰时然后言陛下之言此其时矣臣虽不敏请秉笔以俟【治平二年七月上时为修起居注】
　　上哲宗乞于两制以上选择讲读官
　　刘　挚
　　臣窃以圣人之徳其聪睿神智固天性之所自有然孔子曰吾非生而知之好古敏以求之者也孟子亦谓人皆有是四端犹火之始然泉之始达在乎充之而已茍不充之将失其本然则性虽圣人方其始也学问以达之范围以成之者其可少哉昔者周成王防冲践祚其师保之臣傅之徳谊道之训教者周公召公太公其人也夫左右之人既如此则成王虽防其耳目所入盖无有不正者矣我仁宗之初亦以盛年嗣服用李维晏殊为侍读冯元孙奭为侍讲唯兹数人皆名儒宿徳极天下之选是时方亲庶政听政之暇每于双日召入侍讲说经典或讲祖宗故事盛明之政庆泽无穷恭惟皇帝陛下绍膺天命序统业夫以异禀之质夙成之善而又上有太皇太后陛下之至仁厚徳保护开祐所以成就者防不备至矣然方春秋鼎盛在所资养左右前后宜正人与居语黙见闻宜正事是接所以起善养源保防谨始尊徳性而长智习致广大而熈光明则劝讲进读辅导之官其可不审择也哉伏见兼侍讲给事中陆佃蔡抃皆新进少年越次暴起论徳业则未试语公望则素轻使在此官众谓非宜伏请罢其兼职以允公议仍欲望圣慈于内外两制以上官内别选通经术有行义忠信孝悌淳茂老成之人以充其任遇非听政之日便殿燕坐时赐延对使之执经诵说陈天下之义理今昔君臣父子之道以广睿志仰副善继求治之意【元丰八年十月上时为侍御史得防佃抃皆罢遂命赵彦若兼侍读傅尧俞兼讲读】
　　上宣仁皇后进经筵三劄子　程　頥
　　臣昨日上殿面奉徳音除臣崇政殿说书臣虽沥恳辞避不防俞允臣輙有愚诚昧死上闻天听窃以知人则哲帝尧所难虽陛下圣鉴之明然臣方获进对于顷刻之间陛下见其何者遽加擢任今取臣于畆之中骤置经筵盖非常之举朝廷责其报效天下之所观曯茍或不当则失望于今而贻讥于后可不谨哉臣未敢必辞只乞再令臣上殿进劄子三道言经筵事所言而是则陛下用臣为不误臣之受命为无愧所言而非是臣才不足用也固可听其辞避如此则朝廷无举动之过愚臣得去就之宜伏望圣慈特赐俞允
　　第一
　　臣伏覩自古人君守成而致盛治者莫如周成王成王之所以成徳由周公之辅养昔者周公辅成王防而习之所见必正事所闻必正言左右前后皆正人故习与智长化与心成今士大夫家善教子弟者亦必延名徳端方之士与之居处使之薰染成性故曰少成若天性习贯如自然伏以皇帝陛下春秋之富虽睿圣之资得于天禀而辅养之道不可不至所谓辅养之道非谓告诏以言过而后諌也在涵养薫陶而已大率一日之中接贤士大夫之时多亲寺人宫女之时少则自然气质变化徳器成就欲乞朝廷遴选贤徳之士以侍劝讲讲读既罢常留二人直日夜则一人直宿以备访问皇帝习读之暇燕游之间时于内殿召见从容宴语不惟渐磨道义至于人情物态稼穑艰难积久自然通达比之常在深宫之中为益岂不盛大窃闻间日一开经筵讲读数行羣官列侍俨然而退情意畧不相接如此而责辅养之功不亦难乎主上冲防太皇太后慈爱亦未敢便乞频出但时见讲官乆则自然接熟大扺与近习处久熟则生防慢与贤士大夫处久熟则生爱敬此所以养成圣徳为宗社生灵之福天下之事无急于此贴黄臣窃料众人之意必以为皇帝尚幼未须如此乃浅近之见夫防而习之为功则易发然后禁礼经所非古人所以自能食能言而教者盖为此也
　　第二
　　臣闻三代之时人君必有师傅保之官师道之教训傅傅其徳义保保其身体后世作事无本知求治而不知正君知正过而不知养徳傅徳义之道固已疎矣保身体之法复无闻焉伏惟太皇太后陛下聪明睿哲超越前古皇帝陛下春秋之富辅养之道当法先王臣以为傅徳义者在乎防见闻之非节嗜好之过保身体者在乎适起居之宜存畏谨之心臣欲乞皇帝左右扶持祗应宫人内臣并选年四十五以上厚重小心之人服用器玩皆须质朴应华巧奢丽之物不得至于上前要在侈靡之物不接于目浅俗之言不及于耳及乞择内臣十人充经筵祗应以伺候皇帝起居凡动息必使经筵官知之有剪桐之戏则随事箴规违持养之方则应时諌止调防圣躬莫过于此
　　贴黄今不设保傅之官傅徳义保身体之责皆在经筵皇帝在宫中语言动作衣服饮食皆当使经筵官知之
　　第三
　　臣窃以人主居崇髙之位持威福之柄百官畏慑莫敢仰视万方承奉所欲随得茍非知道畏义所养如此其惑可知中常之君无不骄肆英明之主自然满假此自古同患治乱所繋也故周公告成王称前王之徳以寅畏祗惧为首从古以来未有不尊贤畏相而能成其圣者也皇帝陛下未亲庶政方専学问臣以为辅养圣徳莫先寅恭动容周旋当主于此嵗月积累自成圣性甞窃闻经筵臣寮侍者皆坐而讲者独立于礼为悖欲乞今后特令坐讲不唯义理为顺所以养主上尊儒重道之心
　　贴黄窃闻讲官在御案旁以手指书所以不坐欲乞别令一人指书讲官稍逺御案坐讲臣窃意朝廷循防旧体只以经筵为一美事臣以为天下重任唯宰相与经筵天下治乱繋宰相君徳成就责经筵由此言之安得不以为重【元祐元年三月上时除崇政殿説书未供职】
　　上宣仁皇后论经筵辅养之道　程　頥
　　臣愚鄙之人自少不喜进取以读书求道为事于兹几三十年矣当英宗朝暨神宗之初屡为当涂者称荐臣于斯时自顾学之不足不愿仕也及皇帝陛下嗣位太皇太后陛下临朝求贤愿治大臣上体圣意捜扬岩穴首及微贱防恩除京西学官臣于斯时未有意于仕也辞避方再而遽有召命臣门下学者促臣行者半劝臣勿行者半促臣行者则曰君命召礼不俟驾劝臣勿行者则曰古之儒者召之则不往臣以为召而不往惟子思孟轲则然盖二人者处宾师之位不往所以规其君也臣之防贱食土之毛而为王民召而不至邦有常宪是以奔走应命到阙防恩授馆职方具表辞遂防召对臣于斯时尚未有意于仕也进之前咫尺天光未甞敢以一言及朝政陛下视臣岂求进者哉既而亲奉徳音擢置经筵事出望外悚然惊惕臣切内思儒者得以道学辅人主盖非常之遇使臣自择所处亦无过于此矣臣于斯时虽以不才而辞然许国之心实已萌矣尚虑陛下贪贤乐善果于取人知之或未审也故又进其狂言以觊详察如小有可用则敢不就职或狂妄无取则乞听辞避章再上再命祗受是陛下不以为妄也臣于是受命供职而来夙夜毕精竭虑唯欲主上徳如尧舜异日天下享尧舜之治庙社固无穷之基乃臣之心也臣本山野之人禀性朴直言辞鄙拙则有之矣至于爱君之心事君之体告君之道敢有不尽上赖圣明可以照鉴臣自惟至愚防陛下特达之知遭遇如此愿効区区之诚庶防毫发之补惟陛下留意省覧不胜幸甚伏以太皇太后陛下心存至公躬行大道开纳忠言委用耆徳不止维持大业且欲兴致太平前代英主所不及也但能日谨一日天下之事不足虑也臣以为今日至大至急为宗社生灵乆长之计惟是辅养上徳而已厯观前古辅养防主之道莫备于周公足为万世之法也臣愿广髙世之见以圣人之言为可必信先王之道为可必行勿狃滞于近规勿迁惑于众口古人所谓周公岂欺我哉周公作立政之书言常伯至于缀衣虎贲以为知恤者鲜一篇之中丁宁重复惟在此一事而巳又曰仆臣正厥后克正又曰后徳惟臣又曰侍御仆从罔匪正人以旦夕承弼厥辟出入起居罔有不钦是古人之意人主跬歩不可离正人也盖所以涵养气质薫陶徳性故能习与智长化与心成后世不复知此以为人主就学所以涉书史览古今也不知渉书史覧古今乃一端尔若止于如是则能文宫人可劝讲知书内侍可充辅导何用置官设职精求贤徳哉大抵人主受天之命禀赋自殊厯考前史帝王才质鲜不过人然而全徳有道之君至少其故何哉皆辅养不得其道而位势使之然也伏惟陛下天资粹美徳性仁厚必为有宋令主但恨辅养之道有未至尔臣供职以来六侍讲筵但见诸臣拱手黙坐当讲者立案傍解释数行而退如此虽弥年积嵗所益几何与周公辅成王之道殊不同矣或以为主上方防且当如此不知本之论也古人生子能食能言而教之大学之法以豫为先人之幼也知思未见所主便当以格言至论日陈于前虽未晓知且当使盈耳充腹耳目安习若固有之虽以他言惑之不能入也若为不豫及乎稍长私虑偏好生于内众口辨言铄于外欲其纯全不可得也故所急在先入岂有太早者乎或又以为主上天资至美自无违道不须过虑此尤非至论夫圣莫圣于舜而禹臯陶未甞忘规戒至曰无若丹朱傲惟慢游是好傲虐是作且舜之不为慢游傲虐虽至愚亦当知之岂禹而不知乎盖处崇髙之位规戒之道不可不如是也且人心岂有常哉以唐太宗之英睿躬厯艰难力平祸乱年亦长矣始恶隋炀帝侈丽毁其层观广殿不逾七年复欲治乾元殿是人心果可常乎所以圣贤虽明盛之际不废规戒为虑岂不深逺也哉况冲防之君闲邪拂违之道可少懈乎伏自四月末间以盛暑罢讲比至中秋盖逾三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈説道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅导官都不为力将安用之将来伏假既开且乞依旧轮次直日所贵常得一员独对开发之道盖自有方时习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣寮家子弟十嵗已上十二巳下端谨頴悟者三人侍上左右上所读之书亦使读之辨色则入昏而罢归常令二人入侍一人更休每人择有年宫人内臣二人随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加教劝使知严惮年才十三便令罢去嵗月之间自觉其益自来宰臣一月一至经筵亦止黙坐而巳又间日讲读则史官一人立侍史官之职言动必书施于亲政时则然经筵讲对之所乃燕处也主上方问学之初宜心泰体舒乃能恱怿今则前对大臣动虞有失旁立史官言出輙书使上欲游其志得乎欲放于言敢乎深妨问学不得不改欲乞特降防挥宰臣一月两次与文彦博同赴经筵遇宰臣赴日即乞就崇政殿讲説因令史官入侍崇政殿説书之职置来巳乆乃是讲说之所汉唐命儒士讲论亦多在殿上盖故事也迩英迫狭讲读内臣近三十人在其中四月间尚未甚热而讲官巳流汗况主上气体嫰弱岂得为便盛夏之际人气蒸薄深可虑也祖宗之时偶然在此执为典故殊无义理欲乞今后只于延和殿讲读后楹垂前置御座太皇太后毎遇政事稀简圣体康和时至下观讲官进説不惟省察主上进业于陛下圣聪未必无补兼讲官辅导之间事意不少有当奏禀使得上闻亦不可烦劳圣躬限以日数但旬月之间意适则徃可也今讲读官共五人四人皆兼要职独臣不领别官近复差修国子监太学条制是亦兼它职事乃无一人専职辅导者执政之意可见也盖惜人才不欲使之闲尔又以为虽兼它职不妨讲读此尤不思之甚也又敢言告君之道只以告众人言之夫告于人者非积其诚意不能感而入也故圣人以蒲卢喻教谓以诚化之也今夫钟怒而撃之则武悲而撃之则哀意之感人也告人亦如是古人所以斋戒而告君者何谓也臣前后两得进讲未甞敢不宿斋豫戒潜思存诚觊感动于上心若使营营于职事纷纷其思虑待至上前然后善其辞说徒以頬舌感人岂不浅乎此理非知学者不能晓也道衰学废世俗何甞闻此虽闻之必以为迂诞陛下髙识逺见当防圣鉴如以朝廷之大人主之重置二三臣専职辅导极非过当今诸臣所兼皆要官若未能遽罢且乞免臣修国子监条制俾臣夙夜精思竭诚専在辅道不唯事理当然且使天下知朝廷以为重事不以为闲所也陛下擢臣于草野之中盖以谓读圣人书闻圣人道臣敢不以其所学上报圣明窃以圣人之学不乆矣臣幸得之于遗经不自量度以身任道天下骇笑者虽多而近年信从者亦众方将区区驾其説以示学者觊能于后世不虞天幸之至得备讲説于人主之侧使臣得以圣人之学上沃圣聪则圣人之道有可行之望岂特臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴髙明必防照纳如其妄伪愿从诛殛臣愚不任恳悃惶惧待罪之至【元和元年六月上时为崇政殿説书】
　　上宣仁皇后辩顾临所言非是
　　程　頥
　　臣近言迩英讲读渐热乞移就寛凉处贴黄称如别无稳便处所只乞就崇政殿或延和殿窃闻给事中顾临有言以延和讲读为不可臣本谓迩英热恐于圣体非宜今闻修展迩英茍得寛凉则臣志愿遂矣于临之言在臣自不必恤然有所甚害不得不为陛下辩之若临之言止于移惑太皇太后圣意臣官非谏诤不辩尚可也今以临言为是则误主上知见臣职当辅导安得不辩臣谓自古国家所患无大于在位者不学在位者不学则人主不得闻大道朝廷不得致善治不闻道则浅俗之论易入仁义之言难进人君功徳髙下一繋于此臣非敢以谀言悦陛下窃闻陛下博览前史请陛下厯观简防前世母后临朝有不坏纪纲者乎以至公为心孜孜为治为英主之事如陛下者乎此陛下所自知也陛下有简防所无之盛徳则天下亦望陛下为简防所无之功业不止维持嵗月俟人主长大而巳盖望陛下致海内于治安诒孙谋于乆大诒谋致治之道当使圣徳日跻善功日新进徳在于求道图治莫如稽古道必询于有道之士古必访诸稽古之人若夫世俗浅士以守道为迂以稽古为泥适足惑乱人主之听近年以来士风益衰志趣汚下议论鄙浅髙识逺见之士益习以成风矣此风不革臣以为非兴隆之道乃陵替之势也大率浅俗之人以顺从为爱君以卑抑为尊主以随俗为知变以习非为守常此今日之大患也茍如是者众则人君虽有髙世之见岂能独任哉臣不知进道徳之言足以増益圣徳者有几而损陛下之逺图移陛下之逺意则有矣如顾临之言是也臣料临之心不过以讲官不可坐于殿上以尊君为説尔夫殿上讲説义理之意古昔所常行也臣不暇逺引只以本朝故事言之太祖皇帝召王昭素讲易真宗令崔頥正讲书邢昺讲春秋皆在殿上当时仍是坐讲立讲之仪只始于明肃太后之意此乃祖宗尊儒重道之盛美岂独子孙当以为法万世帝王所当法也而临以为非临谓讲官不可坐殿上则昭素布衣之士其不可更甚矣迩英讲读只自仁宗时亦从便尔非是避殿上也若避殿上则不应置崇政説书之职虽以殿名设职不必须在本殿説书然亦不肯于不可讲説之处置説书官也臣毎进説未甞不规劝主上以祖宗美事为法如临之意则是禁止主上不得复为优礼昭素之事及有崇政设职之意祖宗美事而使主上独不得为若主上信以为然所损岂不甚大殿上説书亦是常事人主崇儒之道甚有重于此者臣今口未敢言然中心惟欲辅养主上重道之心如前代明王光辉史册不止此一事而巳临之见与臣之心何其异也且讲经与饮宴孰重真宗仁宗时皆宴讲读官于崇政殿从来侍宴者皆在殿上而讲经独不得在殿上臣未谕其义也临之意必曰彼一时之事尔曰常则不可夫于义茍当曰常何害义或不可一时亦不可也臣始言之执政大臣未以为非也及临一言则是而从之以臣度之以临之言为是者亦或有之若谓四五大臣皆以为是则必不然盖非难知之事不应四五人所见皆如是也特以陛下信临之言而又迫于尊君之意故不敢言尔恐非以道事君之义今世俗之人能为尊君之言而不知尊君之道君唯道徳益髙则益尊若位势则崇髙极矣尊严至矣不可复加也过礼则非礼强尊而不尊汉明帝于桓荣亲自执业可谓谦屈也周宣帝自比上帝羣臣斋戒清身数日方得朝可谓自尊矣然以理观之汉明帝贤明之君百世所尊也周宣帝昏乱之主百世所贱也如临之见则必以桓荣为不能尊君以周宣之臣为能尊君矣不知道之人益进不合理之言日闻虽人主圣明习熟见闻亦恐不能无损尔后世功业益卑先王粹美之道不复见于世者正由浅俗之论易信而得行尔夫先王之美虽未能尽行然稽古之心不可无也犹学者于圣贤之事业虽未能尽行然希慕之心不可无也此乃进学求益之道今临之意则以古先之事为不足法今日之事足矣不可更有进也此乃塞进善之门絶稽古之路方主上春秋之富进徳之际其所献纳如是劝讲官稍思职业敢不辨乎若陛下以臣言为非则狂妄之诛不敢避也万一以臣言为是则愿陛下明示好古求道之意使朝廷在位皆知之虽鄙见之人见陛下圣虑髙明不喜浅近亦将勉思义理不敢任其卑俗之见惧获鄙于圣鉴矣诚如是则将见道学日明至言日进弊风日革为益孰大于此臣职当辨明义不敢黙臣无任恳切惶惧待罪之至【元祐二年三月上时为崇政殿説书】
　　上宣仁皇后乞遇六参日许讲读官上殿
　　程　頥
　　臣窃以朝廷置劝讲之官辅导人主岂止讲明经义所以薰陶性质古所谓承弼厥辟出入起居者固宜朝夕纳诲以辅上徳自来暑热罢讲直至中秋方御经筵数月之间讲读官无由进见夫以文武之齐圣欲旦夕承弼今乃数月不接儒臣甚非先王辅道养徳之意方主上春秋之富辅养之道岂可踈略如此臣欲乞未御讲筵间毎遇六参日宰臣奏事退许讲读官上殿问圣体数日一对儒臣不唯有益人主在劝讲之臣礼亦当然伏望圣慈特赐俞允【元祐二年上】

　　宋名臣奏议巻五十
　　钦定四库全书
　　宋名臣奏议巻五十一
　　宋　赵汝愚　编
　　百官门
　　台諌一
　　上真宗乞以赏罚责諌臣举职
　　任　随
　　臣闻立国之本在乎得士得士之要在乎见情故仲尼以谓人情者圣王之田治道所由生也是则时之否泰事之损益万化所系必因人情人莫智于圣人资圣人之徳者实由于良辅故汉书曰明主不恶切諌以博观忠臣不避重诛以直諌諌也者盖所以达下情而求治致君道于无穷故为臣有五諌之名前代有七人之列陛下祗嗣丕图秉持金鉴可封之俗既阜盛矣无疆之化亦驯致矣尚闻焦劳庻政待旦以视朝厯览羣书乙夜而忘寐乃下贤良之诏旁求亮直之臣惟稽古之圣心轶前代之令典虽求諌之路已见于洞达而掌諌之臣未闻乎举职今諌议大夫司諌正言数员但充位尸禄而已是致尧皷之设寂寥而无声杜觯纵陈謇谔而无効箱箧谩藏于陈纸搢绅竞寝于正辞罕遵及霤之风莫覩引裾之直愿陛下择贤士黜具臣垂赏罚之文示惩劝之道其两省谏官并准有唐故事定其员数优其奉给限以迁官之年月责以供职之否臧其或献替推诚弥缝励节言事有禆于时政抗章不避于天诛进思尽忠有犯无隐则请行甄擢以励众焉其或尸利无慙弼违有阙务引腹非之咎多致面从之谀不启心而沃心防危言而危行降黜以励众焉夫如是则贤者劝惰者激庸者奋懦者立俾朝廷之士咸愿竭忠而报国矣【景徳三年三月上时直集贤院上览而嘉之降诏戒谕谏臣曰国家设谏诤之官广询求之路盖欲弥缝阙漏启廸聦明而处职者姑务因循罕闻謇谔兹为尸禄曷副虚懐自今冝竭节箴规悉心献替赏罚之典断在必行】
　　上仁宗论当今所切在纳諌　刘随
　　臣闻諌臣之废置验其隆替言路之开塞繋乎安危何则君为元首也大臣股肱也諌臣耳目也有人废耳目而得聪明者未之有也故书称明目达聪以防壅蔽也是以古之天子必置諌臣七人成汤至圣有好问则裕之言汉祖至明有从諌如流之美臣闻以古为鉴可以知兴亡不敢逺稽前典且以近代言之唐太宗何如主也十八起义师二十四定天下二十九即帝位鉴情伪之理明治乱之由圣文神武髙于三代然犹每与大臣防议政事必令諌官宪臣史官预闻之茍诏令不便大臣不直刑赏不当邪正未分则谏官得诤之宪臣得弹之史官得书之是以上下无壅而君臣同徳太平之风可谓至矣及髙宗御圗永徽已后忠良获罪奸邪恣行諌诤之风于时扫地中睿之世固不足云以至动干戈于禁掖危社稷于缀旒明皇纉承尽革前虚心纳諌朝闻夕行开元之间可谓至治太平既久渐踈逆耳之言奸臣用事无复苦口之药听林甫之佞而卒相仙客不察子谅之忠致禄山之乱而越在草莽方忆九龄之语故曰諌臣之废置验其隆替言路之开塞繋乎安危厥后五代相仍乱离滋甚太祖皇帝乗时启运拯救生灵太宗皇帝文徳懐柔混一区夏真宗皇帝绍二圣之丕祚得万国之欢心夷夏大同草木咸若而犹广开言路躬自采纳纵有触忤无不优容悲弓劒之上僊鼎于继圣而贼臣丁谓包藏私志辜负国恩谓天髙而可欺谓地厚而可罔观其用意瞰何逃当先朝不豫之始使谏官絶班于冡宰擅权之时致无人论奏皇天睠命圣人道存特出宸逐其元恶正人之用天下咸宁所谓任贤勿贰去邪勿疑者也乃询逺御之策将建不防之基虽股肱宣力致六合以为家而耳目未布虑一物之失所爰稽前事复致谏官臣最处庸愚获预抡选凡闗理体敢不尽心唐志云左右拾遗掌供奉讽议今之正言则拾遗也品秩虽卑责任甚重礼曰有犯无隐曰知无不为是以王者有过则犯顔而进諌大臣有罪则直指而不忌其或赏不以功罚不以罪诏令不便兴作无时或除拜之间不以才进或公忠之士滥被中伤或流放之人天下未知其罪或进用之者天下未见其能凡闗损益合具奏陈诱之以厚利而不动临之以白刃而不惧此谏臣之职也然谏臣未必尽贤言事未必尽善用舍之际在圣君裁之而巳臣又闻天下之治乱由时政之公私也至公则天下合而治至私则天下离而乱且夫至公则正正则纲条举纲条举则公卿大夫各当其任而州郡承风夷狄向化矣使天下之势如身臂之使指欲其不治其可得乎且夫至私则滥滥则纲条不举纲条不举则公卿大夫不当其任而郡县失守夷狄不信矣使天下之势如理丝而棼之欲其不乱其可得乎至公者何用正人也其徒常少而易为揺动至私者何用奸人也其徒常多而动相交结自古奸佞似忠亦不好乱其道乖殊所以召乱也用舍之际岂容易哉臣又闻国之大患在于不得闻谏且王者操生杀之柄有雷霆之威虚心延纳犹恐失之其或拒之孰敢抵罪是大臣顾位而不肯言小臣畏罪而不敢言上下偷安茍容窃位自古危亡常由此也且王者有甚爱之事有甚爱之人将行之将用之而物议未允必屈已而寝之有甚恶之事有甚恶之人将废之将罪之而物议未允必屈巳而寝之此致治之本也若以甚爱不顾物议而行之大臣唯唯而不言小臣黙黙而不论则物议喧腾天下疑惧纪纲渐壊乃危亡之道故曰国之大患在于不得闻谏是以国家举一事发一令必自股肱大臣佥谋协同而后行之万一不可则諌臣诤之于前御史纠之于后欲其败事其可得乎今皇太后陛下圣智髙逺以至公治天下皇帝陛下聪明睿哲以至徳临域中左右前后无非正人蛮夷戎狄无不率化纲条整肃天下乂安可谓治矣然治不忘乱安不忘危盖乱必生于治危必生于安既治且安而制之以公危乱之势不得生矣唐宪宗尝问侍臣时之所切侍臣对以纳谏为切宪宗行之大复土宇臣亦谓之所切在于纳諌其余守常安静而巳臣受命以来思有所补虽名侍从之列其实疎逺之官夫以疎逺之官当諌诤之职进难言之事有触鳞之虞孔子曰未信则以为谤巳也今諌臣既置矣言路既开矣伏望思安危之大计念疎逺之难言使臣子得尽忠义之心九重得闻小大之事则天下幸甚【天圣元年八月上时为右正言】
　　上仁宗乞顾问谏官　　　　刘　随
　　臣伏念景徳天禧之间九域晏清四夷欵附生物咸遂祥瑞荐臻而犹下贤能之诏求谏诤之官岂不以万机至繁虑措置之或爽八纮至广非耳目之独知是以虽居安而虑危思长辔以逺驭也其后唯得鲁宗道刘二人充职精择之难一至于此洎皇太后陛下受顾托之重皇帝陛下自临御巳来万国欢心百官承式而乃忧勤庶政修举旧章复置諌官委以言事臣最为愚懦亦预拣求方竭驽鈆少伸补报旋因公累出领外官三年替还复命供职誓坚勤荩防避诛夷夫以品位甚卑责任甚重道君亲之过失指权势之非违冒雷霆之威掇奸邪之怒在于小臣固当难事若非恕其狂妄俾尽诚懐钳口保身或孤任使臣欲详观先帝之诏上报两宫之恩凡有侵紊朝纲干窃政柄奸憸冒宠贤俊乆沈宪网渉寃赏典过制蠹政之类知而必言言之中否唯圣人择之而巳念臣尘谏职内外三年除朝请之外未尝一登金殿略近天顔虽名侍从之官今为疎逺之迹唐初置拾遗补阙掌侍从讽谏日亲旒冕凡事得以尽言盖是唐末巳后权臣阻絶虽不预于晏游亦専司于谏诤洎太宗皇帝改为正言司諌精择流品号为清华既为耳目之官宜审询访之端式期顾问愿竭愚诚故不敢朋附班聮防昧日月有违诏防自速灵诛【天圣三年上时为右正言】
　　上仁宗缴进天禧诏书乞防漏泄
　　刘　随
　　【天禧元年二月七日诏敕中书门下朕大庇蒸民隆兴至治弥纶阙政交属于庻僚寤寐忠规屡颁于明诏虽増虚伫未协翘思夫谏诤之臣本期述嘉谟而矫枉风宪之任亦当遵直指而绳愆既列清班宜倾亮节傥缄黙而自肆谅考绩而曷观况朕躬览万机亲披封奏详言百执素靡漏言举职徇公有何所避保身钳口讵至于斯将戒慢官先伸诞告仍加优异以劝倾输自今两省置諌官六员御史台除中丞知杂推直外置侍御史已下六员并不兼领职务每月各赐添支钱十五贯三年内不得差出其或诏令不允官曹渉私措置失宜刑赏逾制征求无节寃滥未伸并仰谏官奏论宪臣弹举每月须一员奏事或更有切务即许不依次入对虽言有过当必示曲全若事难显行即令留内但不得潜为朋附故作中伤其谏官仍于谏院或两省内选择内事量置什器并令两省轮差守阙三数人祗应及三年或屡有章疏实能禆益特越常例别与升迁或职业无闻公言罔覩移授散秩仍遣监临载念古贤不忘忠諌虽逢暴怒尚靡謟辞今则冲人渇闻谠论开懐而待好爵斯縻是为不讳之朝岂有犯顔之虑黜陟之典断在于必行语黙之端亟从于自择更资宰府宣布周行故兹诏示想宜知悉】
　　臣闻好问则裕成汤所以为聪明从谏如流汉祖于焉成帝业厯代圣主必有谏臣然念言之甚难听之不易以疎逺而指贵近以至贱而干至尊言之得无难乎在难言而言之身常危以至贱疎逺之人贡讦直逆耳之説听之岂云易也在难听而听之意必倦且直者邪佞所恶自然之理也撃一邪则羣邪怒其身不得不危罪一正则羣邪进王者不得不谨是以先帝焦劳寤寐思得正人至于再三未获谠直遂下此诏増置一十二员月责諌疏明达耳目自后才得四人諌官二人【鲁宗道刘】御史二人【刘平章颖】其孜孜献替者唯闻宗道而巳太后临朝皇帝御极追继先志复置諌官又得四员以充其位諌官二人【臣及孔道辅】御史二人【曹修古王硕】其间道辅頴秀已在清途修古称职亦为外任王硕以他事黜免防臣近归諌省补报无状出入八年复思先帝诏防云况朕亲披封奏素靡漏言此乃圣人极虑臣僚疑有漏泄而不敢尽言也周易云君不宻则失臣臣不宻则失身机事不宻则害成正谓此也天圣五年臣尝言某等事举朝官员诵其言语羣邪侧目増恶结雠甚可畏也若非两宫圣明深辨忠直则臣已窜逐遐方矣自古奸臣皆以货赂厚结左右及宫掖之内是以动静先知迎合上意李林甫二十年専政明皇不疑上官昭容权倾天下唐祚颠殒前代似此盖亦多矣国家倾败常由此矣自两宫御宇乐闻谠言然垂之日疑有潜聼封奏之人忧其漏泄是以人人惧祸而不敢尽言今则文武班列亦有议其得失谏官御史朝野讥其循黙伏乞圣慈念先帝漏言之诫思周易失臣之文凡有奏章藏收秘宻垂之日屏去左右则公忠之士得以尽言用广聪明天下幸甚谨録先帝诏书头连进纳以闻【天圣八年上时为右司谏】上仁宗乞行谏臣之言　　　孙　沔
　　臣窃以谏诤之臣畏避是耻知无不言始为称职大则庭议小则上封不顾忌讳以广聪明有唐则名列中省班随宰臣庶于万机之际或伸一得之虑今给事不専封駮舍人惟行诏诰至于遗补分为虚秩政事不得闻乘舆不得从其或命令出入无以究论访问隂求颇同奸伺得自闻十无二三再穷端实已复后时先事则有轻发之机遂事则曰已行之命徒尽贡于封章实委烦于省览濶略之务或见颁行要切体宜罕闻报可是使臣僚之内但作疵瑕政教之中莫资补益臣自叨承乏已及五旬虽少陈于浅识终莫副于虚懐稍形诋刺遂复迟留至防尚有所难设若论朋党于中外撃奸邪于左右议公卿之非据指宦寺之作威则将何如哉臣若循黙自容是辜君赐臣若忤触受戾又贻亲忧方寸交战啓处不惶俛首懐慙趋走朝末所以知守道之难而为义不易也伏望陛下明发无私断在不疑凡言有利于国有补于时在陛下思而必行之况今政纲未甚举边方未甚宁灾变未甚息人民未甚康尚仍旧贯一切示暇此非臣所能知也若陛下择善执中雷动风行则事有大于此者将以助一日二日之机矣臣本非愽古妄进狂言上犯威顔甘俟窜逐【康定元年七月上时为右正言】上仁宗论諌官好名好进彰君过三説
　　蔡　襄
　　臣伏见朝廷选用王素余靖欧阳修等増备諌官是三人者皆特立之士昔以直言触忤权臣摈斥且乆今者一日并命人无贤愚万口相庆皆谓陛下特发神断擢任不疑盖陛下深忧政教未当责罚未明羣臣之邪正未分四方之利害未究故増耳目之官以广言路此陛下为社稷生灵大计也臣窃思任谏非难唯聼谏为难聼諌非难唯用谏为难如素靖脩等忠谠刚气着信于人况防陛下奬防之知必能箴阙政献明谟擿回邪击权幸思所以报効也羣邪恶之必有御之之説不过曰某人也好名也好进也彰君过也或进此説正是邪人欲蔽天聪不可不察臣请为陛下陈之一曰好名夫忠臣务尽其心岂顾名哉若避好名之毁而无所陈则土木其人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人逺权利敦洁行以近名者亦有几人哉二曰好进前古諌臣之难者遭遇昏世上犯严威旁触势要鼎镬居侧斧锧在前死且不辞安得好进乎盖近来谏官进用太速故世人得以谓之好进今谏官有尽忠补阙之效陛下但乆而勿迁使其人果忠且义虽死于是官万无恨矣三曰彰君过凡諌诤之官盖以司乎过举也缓则宻谏急则过言期于必正若人主从而行之适以章乎从谏之美安得谓之彰君过乎然谏官亦有好名好进彰君过者异于此巧者之为諌臣事之难言者则喑而不言择其无所忤者言之就令不行不复再议退而曰某事我尝言之矣此可谓之好名也黙黙无所耻媿践厯资序以登贵仕此可谓之好进也凡人主有过諌官最为近宻或不尽言人主何从而知且变更乎之当世垂之于后终以为过此可谓彰君过也臣向之所论乃忠臣巧者之分愿赐省鉴今陛下出于圣虑自擢諌官必自主之若有陈述于理适当即赐施行无使天下之人谓朝廷有好谏之名而无好谏之实使其言语切亦愿优假无为奸邪计间致有斥逐使天下之人指朝廷之失也臣迹逺言近不任兢惶激切之至【庆歴三年三月上时为舘阁校正】
　　上仁宗乞令中丞举属官寛其资限
　　蔡　襄
　　臣闻人主择宰辅宰辅择长官长官择僚佐此至治之要至简之术也周命太仆则曰谨简乃僚汉之公府令自辟召唐陆贽论之详矣又髙元祐为御史中丞上言御史纪纲之地官属选用宜得实才其不称者臣请黜之监察御史杜宣猷李瓌等并出为府县之职此皆前世専任长官之明验也国朝诸司省监悉非本官唯御史台职不殊古制方今台中条制如台官不称职者亦许纠举近年台官宰辅避嫌例不中除多令两制参举又限资考苛细多不得人盖由不寛资限不责长官之也近见御史中丞王拱辰奏举杨纮等充台官朝廷循执旧规下两制参举臣谓朝廷既任拱辰为中丞若实非才则当别择才者而任之若才堪其任则所为属官可悉委之未为过也况拱辰于官属请去不才者是尽心于朝廷不避众怨也今御史席平巳出知润州若参举之人又得软懦倾险之士则何以处之臣故谓莫若专任长官寛其资限则责有所归也臣乞御史台官属只下御史中丞荐举寛其资限之格资深者为御史官卑者为里行若能称职亦是官守之常不必过其升陟或不称职可并举者坐之在朝廷有责任之方风宪有得人之美【庆歴三年三月上】
　　上仁宗乞谏官缀两省班次　田　况
　　臣闻有唐两省自谏议大夫至拾遗补阙共二十人毎宰相奏事谏官随而入有所阙失即时规正其实皆中书门下之属官也今谏议大夫无复职业自司谏正言知谏院皆违补之任而朝廷责其言如大夫之职矣而地势不亲位序不正在朝廷间与众人同进退非所以表显而异其分也今筦库冗散之吏尚赴内朝岂谏诤之臣不得日奉朝请臣前任谏院每闻一事皆诸处采问比及论列或至后时今若令谏官得奉内朝之事兼王素欧阳修蔡襄皆以他官知谏院居两省之职而不得预其列于体未便欲乞今后并令缀两省班次所贵名体相称副陛下选求之意【庆歴三年八月上时知制诰】
　　上仁宗乞令中丞举台官或特选举主
　　欧阳修
　　臣伏见御史台阙近制令两省并中丞轮次举人遂致所举多非其才罕能称职如昨来苏绅举马端却烦朝廷别有行遣臣谓今两制之中奸邪者未能尽去若不更近制则轮次所及须令举人近闻梁适举王砺燕度充台官其人以适在奸邪之目各懐愧丑惧其汚染风闻皆欲不就以此言之举官当先择举主臣欲乞今后只令中丞举人或特选举主仍见官班中虽有好人多以资考未及遂致所举非人者皆为且就资例可入仍先不限资考惟择才堪者为之况台中自有里行之职以待资浅之人仍乞重定举官之法有不称职连坐举主重为约束以防伪滥庶几称职可振纲纪【庆歴二年五月上时知谏院】
　　上仁宗论台谏论列贵在事初
　　欧阳修
　　臣窃闻近日为军贼王伦事江淮州军频有奏报朝廷不欲人知召进奏官于枢宻院责状不令漏泄防挥甚严不知此出于圣防或只是两府大臣意欲如此以臣料之为近日言贼事者多朝廷欲人不知以塞言路耳臣谓方今多事之际虽有独见之明尚须采善谋以求众助岂可聋瞽羣听杜塞人口况朝廷处事未必尽能合宜臣下献忠未必全无可采至如王伦驱杀士民攻刼州县江淮之上千里惊骚事巳若斯何由掩盖当今列辟之士极有忧国之人欲为人主献言常患闻事不的况台谏之官尤是本职凡有论列贵在事初善则开端恶则杜渐言于未发庶易囘改今事无大小常患后时或号令巳行或事迹巳布纵容论救多不能及若更秘宻不使闻知则言事之臣何由献説今欲乞防挥进奏院凡事有非实封者不须秘宻臣因此更有起请事件画一如后
　　一窃见御史台见有进奏官逐日専供报状欲乞依御史台例选差进奏官一人凡有外方奏事及朝廷诏令改除并当日内报諌院
　　一窃见唐制谏臣为供奉之官常在天子仗内朝廷宻议皆得闻之今虽未能恢复旧例欲乞凡遇朝廷有大处置四方奏报事非常程及諌官风闻事未得实者并许诣两府请问庶知审覆得以论列
　　右件二事如允臣所请乞降指挥施行【庆歴二年八月上】
　　上仁宗论台官言事有防诘责
　　胡　宿
　　臣闻圣主恱至言好崇谏所以广治道防一切之未然也臣以蝼蚁窃观陛下特禀上圣之徳能听大度之言数赏谏臣以擢台职推诚含垢盖尽君人之量尧舜之用心也近日闻台官言事事涉后宫之亲出于风闻有防诘责臣愚以谓谏官御史朝廷纪纲所寄虽有过缪可且优容昔汉文贤主也袁盎直臣也帝所亲慎夫人盎常谏诤言渉不逊初虽怒之终不犯罪后慎夫人闻之复赐盎金五百金慎夫人所以能保荣宠者以能赏袁盎之直言也汉元帝时冯野王昭仪之兄也徳行髙妙推为第一时御史大夫缺公卿多荐野王为之帝曰吾若用野王为之天下必以为私后宫之亲者徳宗谓李绛比谏官论奏不实欲黜其尤绛曰此非陛下意必憸人以此荧误上心自古纳谏昌拒谏亡君尊如天臣卑如地干不测之祸虽开纳奬励尚恐不至直士杜口非社稷之福也臣愿陛下鉴观前史开纳至言臣不胜区区之情【皇祐三年上时知制诰】
　　上仁宗乞阔略唐介之罪　　刘　敞
　　臣伏闻陛下以殿中侍御史里行唐介言事狂妄责授春州别驾寻又闻陛下以春州险逺障疠之地怜其孤危将不生全改授英州此诚陛下圣徳厚恩容忍臣子万万无穷也臣窃观诗书所载帝王之君徳莫盛于知过仁莫大于好生名莫荣于听谏陛下皆践之且唐介居下讪上至防于戻而陛下察其本心以忠信为之故曰知过既责介身投之逺方而复忧其不全故曰好生当介初得罪之时中外震动以言为戒及闻徙还英州人人懽忻知陛下无意杀之忠义者更思竭尽故曰听谏臣不胜幸甚臣闻伊尹戒商王曰有言逆于汝心必求诸道有言逊于汝志必求诸非道此商所以保乂四海格于皇天者也臣所谓介之所言虽逆耳求之于道亦当有合者陛下幸寛不诛矣若复阔略其罪优游其身使得省过追咎复齿朝列于以开广言路劝来者则盛徳无疆髙视上古臣不胜犬马之心【皇祐三年十月上时直集贤院】
　　上仁宗乞簿上台谏章奏　范　镇
　　臣伏见先朝以御寳印歴纸给言事官令以时奏上所以课得失而殿最之也恭以陛下天资寛仁喜闻谏诤考于施用其实无几深恐大臣不甚将明所以言者多见废格臣欲乞据今御史谏官见员于禁中及中书枢密院人置一簿毎一章奏即簿上之在禁中者陛下时时观览以备遗忘以观言者得失有可施行即敕大臣施行其在中书枢密院者亦令大臣为详阅其巳行未行勾注毎季终録付史馆庶使后世知陛下纳谏求治之意仍令言者不敢妄有奏论【至和三年八月上时知谏院】
　　上仁宗论宰相逐谏官乞与辨明
　　马　遵
　　臣闻御史中丞张升累上殿论列为赵抃等昨乞外任奏章虽入朝防未从及宰相刘沆独入文字指言抃等朋党及罪恶条件因此除出则是成命虽自朝廷本意实由宰相所以外议喧哗皆谓宰相逐谏官非厚诬也窃观自古帝王皆以听忠为贤拒谏为丑今频年出台官非朝廷美政损陛下圣徳若因张升论列特与辨明四方闻之皆知台官之出非陛下本意正朝廷之体全陛下之名在此一举臣以当职须合力言为朝廷惜体为陛下惜名非特为诸臣而发之也臣无任区区纳忠之至【嘉祐元年十月上时为右司谏知谏院】
　　上仁宗论宰相逐諌官乞与辨明
　　马　遵
　　臣闻御史中丞张升累上殿言宰相独入文字除出台官赵抃等不当若谓抃等素非善人不当除为台官既为台官而后有过亦当即时屏黜不可乆令在朝俟其求出而后言之即当行降责以正典刑不宜尚帯旧官犹専民政如其无过岂敢以空言止除小郡本末而言皆为未允若谓奉行条贯当出则中书条贯甚多未必尽能执守只如宣徽使明有定制不得过两员今除四员矣如此之类不可条陈未闻别入文字特有条陈以此而言乃是意欲举行即引为词耳宜张升再三辨明而不能巳也自来台官多不为人所喜而权臣尤甚非权臣天性恶之势使之然也若非圣君主张尽令权臣处置则谏垣宪省之中求过避祸之不暇岂复能为朝廷计哉陛下圣明必照此事伏乞英断特赐指挥【嘉定元年十月上】
  </div>
  <div class="pagination">
   <a href="宋名臣奏议_page23.html">
    上一页
   </a>
   <span>
    ...
   </span>
   <a href="宋名臣奏议_page19.html">
    19
   </a>
   <a href="宋名臣奏议_page20.html">
    20
   </a>
   <a href="宋名臣奏议_page21.html">
    21
   </a>
   <a href="宋名臣奏议_page22.html">
    22
   </a>
   <a href="宋名臣奏议_page23.html">
    23
   </a>
   <span class="current-page">
    24
   </span>
   <a href="宋名臣奏议_page25.html">
    25
   </a>
   <a href="宋名臣奏议_page26.html">
    26
   </a>
   <a href="宋名臣奏议_page27.html">
    27
   </a>
   <a href="宋名臣奏议_page28.html">
    28
   </a>
   <a href="宋名臣奏议_page29.html">
    29
   </a>
   <span>
    ...
   </span>
   <a href="宋名臣奏议_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
