<!DOCTYPE html>
<html>
 <head>
  <meta charset="utf-8"/>
  <title>
   胡端敏奏议 - 第 4 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   胡端敏奏议 - 第 4 页/共 4 页
  </h1>
  <div class="content">
   敷扬圣制疏
　　臣昨病间得闻圣制十有六字箴出示辅臣窃伏枕私诵不觉有感起而飏言曰大哉我皇上真有圣人之资真为圣人之学而所见如是之真切乎伏读圣制有曰学圣君子朂哉勿伪者葢以交勉臣隣与之同志也臣虽疎陋不敢窃比于文学心膂之臣然而天地覆载一物不遗日月照临万里无间古者庶民固皆于极之敷言是训是行以近天子之光而有言矣臣岂不可比于是耶但恨臣之少也奔走于多艰长又困阨于多疾故虽窃闻儒先之指论得窥圣学之绪余而乃率志不笃用功不専不能身入圣道之门兼又质性狂朴意见偏迂惟欲以经济实事辅世太平不敢専工文字以猎时名臣于是孤陋寡俦甘为俗吏而又衰病之极蹇于言词艰于歩立不能久侍清光虽有防忱无能上荅矣今感圣制辄欲敷扬是犹蛙蚓防音遇春雷之震而亦发蛛蚌防光对秋月之华而自吐谓物性之不可遏则然而欲求补于万一则多见其不知量矣伏惟大智好察迩言特赐省览不胜荣幸臣愚冒死开坐谨具本题知
　　计开
　　一卓尔之见臣窃观圣意葢谓顔子之学圣人相去不逺故能所见如是真切也然顔子至是犹谓欲从无由者守而未化也若假之以年则不日而化矣此所谓未逹一间者也然观顔子初叹仰钻瞻忽之难则亦未得其门而入所见未能至此暨后从事夫子博文约礼之敎而欲罢不能既竭其才始能见得真切如此然则后之欲学圣人者舍博文约礼其何以哉先儒谓博文即致知格物也约礼即克己复礼也约礼工夫维一夫视听言动之皆勿非礼此孔子之亲敎顔子而先儒程子各为之箴我皇上又亲为之解则固巳心得其要矣愚臣往歳冒陈喜怒哀乐之欲皆中节则亦尧舜以来相传至于孔顔曾子以及子思而后笔之于书若顔子之不迁怒而孔子称其好学乃其明验臣非敢妄引也陛下天纵圣人固皆躬行实践而无有非礼无弗中节者矣惟若博文工夫在先而长之与幼天子之与臣庶为力不同贵得其要臣敢窃为之説夫文本指诗书六艺之文而言然天下万事万物之有理则皆文也顔子时六经未述四书未作所敎博文不専读书惟在格物穷理若今五经四书咸备则古圣先贤所论义理及作圣工夫多在经书矣故先儒论格物亦非一端如或读书讲明义理或论古今人物而别其是非或应接事物而处其当否皆穷理也窃惟穷理工夫当不出此三者今之讲官进读陛下圣明巳至文学通贯出言成章非如臣庶童稚之时章句文义未通欲其聨章进读逐句解说也况乎经书所言惟是一理一处通而处处皆通虽今儒生举子亦不能兼通别经况于至尊日有万几所贵讲官进读经书惟择其切于身心治道者着为讲章临时讲读又指出其中要语而申致恳切方可以啓沃圣心开拓聪明不宜聨章逐句讲读以多费光隂而徒劳心力也况今陛下励志中兴日日用人日日断事则所谓论人物而别其是非应事物而处其当否者尤为学圣兴王之要道不可无也然古今人物甚多天下事物甚广而欲别其是非处其当否则古人论此着于经史者至备宋儒真徳秀辑其要略以为大学衍义一书最切于人君为治为学之要其所言辩人才察民情之二者尤为警策陛下又因辅臣之唘迪法圣祖之重此书而日命儒臣以之进讲矣臣昔妄忧日讲不过数条一时未得周遍上请圣明万几之暇自将此书任意观览谅可旬月一周阅其大义而反复再玩一二遍于前二者所载用人之是处事之当者可以为法用人之非处事之不当者可以为戒至凡前代政治得失今日民情事理可以无不周知而物理皆穷圣智益大矣然又虑讲读所陈犹不如顾问所得为详臣愿陛下日轮辅臣讲官与凡外臣之素明圣学熟知治体者或再兼言官一二人以备顾问暇则与论前代治乱之所以然其治也因用某人及行某事之当其乱也因信某人及行某事之失而陛下因以自省今日某人似某人所当用某人似某人所当不用某事如某事所当常行某事如某事所当速改至有大事之当议处大臣之当推补者亦召辅臣该部与前该备顾问一二人与之面议可否陛下裁决既定而后行之则凡用人行政可无一失不惟陛下因是可以周知天下之情深识天下之人才而所以与议者其人学之深浅心之邪正识之短长亦因以知切惟博文之功葢或止是而于为学为治所得多矣夫圣人之道体用兼该则凡修诸身心者体也逹诸家国天下者用也全体大用备吾圣皇一身臣不胜惓惓至愿
　　一一贯之唯臣窃观圣意葢谓曽子亲得夫子妙道之传即应之速而无疑也先儒谓夫子之心浑然一理而泛应曲当用各不同所谓一以贯之也曽子于其用处盖巳随事精察而力行之但未知其体之一耳夫子知其真积力久将有所得是以呼而告之夫随事精察者即穷理之功也力行之即克巳之功也于是积久将有所得此曽子所以得闻一贯之传也我皇上原禀上圣之资尤非曽顔所及故能合下便知一贯之理而躬为敬一之箴葢惟以敬常存此心浑然一理之体而以之泛应万几必皆融会贯通无不曲当者矣圣心自省若犹有未能如是者则亦多致随事省察之功即前博文穷理之説非有二也若曽子告门人以夫子之道即忠恕者盖就其所及而语之葢忠者尽巳之谓恕者推己及物之谓先儒谓忠只是一片实心做出百千个恕来盖即一以贯之之方勉然而未至自然也曽子平日盖常用力于此而亦以之敎人于臣等中人以下之资学之最便盖惟始终实尽此心一毫不敢有欺于是上以之事君下以之治民中以之交接日相左右前后之人虽不敢自谓有得而亦免于巧揑安排心劳日拙之患矣此臣等下学之事非上逹之妙也若吾皇上则唯穷理以通天下之志而知千万人之心即一人之心存诚以胜一巳之私而能以一人之心为千万人之心久久成熟自然优入圣域而与天合徳矣臣不胜惓惓至愿一学圣君子朂哉勿伪臣窃观圣意葢谓学圣之功须当着实为之不可虚负此名而不为实学也切惟古今天下事无大无小皆被伪的欺了亦被伪的壊了然凡事伪为者不惟能欺人而亦能自欺不惟能坏人而亦能自坏盖伪与实相反与欺相为用伪则非实而渉于欺矣此大学诚意为自脩之首而曰毋自欺也人君为治教之主则无伪二字固当以此自勉亦当以此勉人固当以此自省亦当以此观人有如真知圣人之可学而学之矣志必笃功必専理必穷巳必克而孜孜勉勉必求至于圣人者勿伪也若或更为他岐所惑为邪説所误或徒事讲习而理不能穷或稍牵情欲而巳不能克又或分志词章而力不能専则优防嵗月不能入圣心虽非伪而事之弗成则渉于伪矣乃若臣之事上有伪即欺自古奸臣欺上为术百端故如君行本道乃故矫拂以为直而扬巳之名君行非道乃唯迎合以为忠而固巳之宠君好学也乃引之多作无益之文词使不得専心于正学君勤政也乃劝之通览不急之章奏使不得専断于大事其他防蔽媢疾之巧不能悉状盖惟大学衍义所着憸邪罔上之情则尽之矣然有心实非欺而事陥于欺者盖其质之偏闇不能穷理知人故或强其所不知以为知荐其所不当用以为用而国事因之以误则亦欺矣故如子路之忠信其心岂欲欺君者而夫子戒之以勿欺也又如宋李沆非欺君者而论灵州为可弃则陥于欺矣胡安国非欺君者而荐秦桧为可相则陥于欺矣此亦子路之所不免人君之所当识别也伏惟皇上至诚之徳本乎天性故为圣制终是勿伪之朂循此二字而始终不渝人巳无间将见不日圣徳大成而太平立致矣臣不胜惓惓至愿奉圣防卿留心理学发明甚至况欲朕慎其终始览奏具见忠爱至意礼部知道钦此
　　存节义以回士风疏
　　切惟自古节义之在平时若无所用而一朝事变平日所称才智之士各为身家而隂相附贼人主孤立无闻势亦殆矣中有人焉确然中立誓死无二乃独不顾身家存灭以言其事或遂攻心腹以破其谋或先击党与以孤其势虽或彼势既盛孑立难成而此等之人或身陥重罪或日虞险祸一时附势自全者争笑其愚而天下忠义之士秉彛好徳之心则皆为之唤省而顺逆遂分从违有定贼势遂孤而举逆无成矣此之谓节义之人不为无益于世而岂宜全弃也哉臣窃见江西宸濠初肆强横之时中外官贠奉差在彼及江西三司等官俞谏王泰等首先趋附遂起非谋一时群吏被胁或犹中立或遂倾心而称其防卫则曰侍卫称其令防则曰有防按察司印必唘而后委官以掌布政司门必唘而后赐钥以开在京事务五日一报彼而朝令有不顺于彼者自料阻报不使传闻盖怀二心者多矣臣愚不揣有言巳致身家被陥维时给事中徐文溥孙懋监察御史徐文华程唘充皆以次直言众皆服其忠义今徐文溥巳殁孙懋徐文华程唘充各以他事得罪是或昔曽救臣臣渉私嫌不敢与论乃闻时有御史李润者初防巡按江西未曾出京即劾宸濠之元谋王泰而敢直言其附势剥民纵子纳贿之恶亦庶几乎张纲埋轮首劾梁冀之风者维时吏部尚书陆完廹于公论不得巳奏令回籍听考察王泰因倚濠势不听朝命仍至江西投濠自固而李润到彼被其讐胁旦夕左右日虞其害一歳之间虽不能大有所为而自守宪度臣职略无一失至凡朝会之际宸濠有事分付则不肯承顺而佯若不闻或其轮该递酒则不肯执壶而佯若不知时以为愚盖其愚不可及也后得回京陞任临清副使又以执法绳一属官贪横不意其人乃大臣之子素交中外为之腾谤而吏部惜其平素不忍遽弃调任云南偃蹇沉滞今在彼又连被抚按之劾矣夫巡抚传习不足计也巡按沈敎乃亦劾之则或其人真有可劾矣然夷考其词则惟病其风纪之欠短其防闲之疎而巳意者其人寛大之性而夷方不忍于尽法乎更或其人真率之情而寮采有至于失礼者乎若为国家存大体为士风崇节义则此等之人虽有小失当别为处矣然今王泰之子王应芳近在内阁辨事必能袭其父之奸佞而讐谤至黜也又闻御史范辂者先在江西清军执法不挠亦为宸濠所陥逮赴禁狱降黜夷方臣昔巡抚四川见其在彼不卑小官勤于民事后陞江西兵备副使又能不避嫌谤竭力筑城弭盗有功地方惟以绳一属官过当被其反奏而告回原籍听勘今二年矣惟此二人与臣无嫌而论其平昔忠义于国可惜伏望圣明特勅吏部再加访察如臣所言非妄非私将此二臣论其材器所宜稍加録用则忠义之风或有所劝而依阿尖巧之人不専于得志矣奉圣旨这所举范辂等二人着吏部再加访察如果可用斟酌推用他其余罢









　　胡端敏奏议巻八
&lt;史部,诏令奏议类,奏议之属,胡端敏奏议&gt;
　　钦定四库全书
　　胡端敏奏议巻九
　　明　胡世宁　撰
　　恳辞恩命乞休防【时官兵部尚书】
　　臣年过六十乆患痰火竒疾为变百端以致眼昏重聴脾泄健忘更或忽时火发不能坐立又或猛然气欝不能出声其尤苦者心神虚怯无事怔忡有事烦燥不能思虑酬应似此百病萃于一身盖实人世所无之患病臣独罹此人或不能尽识也不然以臣素怀犬马之心间闗百死之后而幸遇皇上不世出之主肯不奋励思前求效涓埃之报于竹帛哉近自闰十月十三日以来前疾大发不能朝叅署事又将一月矣瘝官自惧窃禄无顔即欲具本求黜间不意误防圣恩改臣兵部尚书职任比前尤重者臣闻命惊惶累致痰晕昏迷思臣先任刑曹止司一事无闗天下利害然犹不时阻疾多致废事今之兵部乃佐陛下选将练兵而运筹帷幄折冲万里以保祖宗之疆土者也使臣为之一朝多事病困难支少坏祖宗之天下臣虽万死何足以赎况今病势已乆痊可无期兵部之职岂宜一日虚旷伏愿圣明深念本兵之重另选出群之才急补前职更乞悯臣病困出于无奈赦臣死罪准放还鄊休致以终余年以全晚节臣不胜感戴天恩之至奉圣防卿忠诚端敏才望素孚兹特改任岂宜求退所辞不允还加太子太保可即出供职副朕简托至意勿来再辞吏部知道钦此
　　昧死陈情再辞恩命乞休防
　　臣昨乆病在家误防圣恩改臣兵部尚书臣以十分病弱不堪供职具本乞休过防温防卿忠诚端敏才望素孚兹特改任岂宜求退所辞不允还加太子太保可即出供职副朕简托至意勿再辞吏部知道钦此钦遵臣闻报感激措身无地顾臣何人叨此恩命欲受不堪欲辞不敢惭惶竟日中夜哀思起而叹曰天胡降臣弱体竒疾乆不能痊臣鄙性偏见老不能改而无以副我明主之简托也今臣辞则违命恐罪任则误国当诛将何以处此既而思曰违命之罪止臣一身误国之诛累及天下臣宁一身受罪耳思我祖宗先以百战得天下我皇上方以一徳致中兴臣何敢以衰病庸才当此重任而误我祖宗之天下哉故敢再沥愚诚上干天聴臣之病势前奏已陈不敢再渎而才力不称先未敢言盖自来六卿之职吏部为重户部为难而兵部则兼重且难其用人峙粮又全资彼二部者也今之兵部得以优游岁月同于他官者幸頼圣明在上一时无事尔使当多事之时羽檄交驰章奏旁午臣之才弱酬应不堪必致误事而罪臣万死何益况自古圣皇儆戒无虞今天下生民困苦盗贼易兴邉境空虗骚动堪虑在西北则米价极贵军士饥疲四裔杂进奸谋叵测内变方忧而议者毎欲于境外千里图复哈宻空城以为功而益中国此甘肃之危日甚孰敢为陛下言也在西南则松潘南路乆絶而惟东路仅通毎岁粮运得至者石费数两军戍得还者十唯二三全蜀生灵困于此方今闻岁歉粒米难致矣此川蜀之危日甚孰敢为陛下言也其尤可虑者万一中原西蜀如昔民穷盗起一时征剿无人各处糗粮无备所系安危甚大此圣祖垂训切切以为当忧而古今足食多计人皆避嫌保守莫肯为行辅臣杨一清奏欲臣等各举所知有济险应变之才折冲御侮之畧者以备缓急之用迄今未闻一荐盖皆不知其人虽知亦不敢荐荐恐终亦难用也盖此等之人匪徒才力能胜而又必其忘身为国是其事极难而其人极难得也有之则少有失事必黜虽能成功亦罪何者众皆忌之而遂谤之大臣不知而或信之又其人或多不拘小节故今目中皆无一人可荐而临事非其人不可用也其他土司之变邉境之虚骄卒之悍其事虽有可处而莫敢为处者巡抚不得乆任专制故皆推迁不理理之而或奏上各部亦多推迁延捱不与奏决故今内外大小臣工皆以持循保守为贤而坐视养乱有一忠力任事者身家不免矣此将尽驱天下之人阉然皆无忠义之气一朝有事谁为之当非细故也今以自来兵部尚书言之则臣乡里所闻曰方宾曰于谦耳目所及曰刘大夏曰彭泽忠力为国者仅此而皆不得保全其得保全者皆依阿防蔽而坐视养乱者也臣性愚昧偏滞不能迁改随时故常自誓以为可杀而不可使防有功可杀而不可使纵有罪至于依阿误国而防蔽欺君之事宁万死而不能为故虽天幸病愈而勉任此官亦徒死无益于事此臣才性不堪如此不敢贪位以误陛下也至于宫保之加尤非臣分所及故昔谬承太子少保之命不敢只受今秩更崇圣恩益重臣何敢当又况辞而得陞惭愧益甚伏望圣慈收囘成命容臣止以原职休致还鄊使臣得免误国之罪以终余年实感陛下再生之徳于不朽也臣以私情累干天聴不胜战栗奉圣防览卿所奏足见忠诚谋畧改官并加秩俱已有成命不允所辞宜即出供以副朕简任至意吏部知道钦此
　　尽沥愚忠以求采择疏
　　臣乆在病中误防圣恩改任兵部尚书具本力辞又防加臣太子太保量力不堪具本再辞复防圣恩不允两奉温防称臣过当虽妻孥闻之皆欲感激臣匪木石岂能一日为心臣愚思君命即天命也惟当顺受死生以之岂敢有拂顾今疾病未痊尚欲调理数日以祈天幸如其病得少愈即出谢恩勉力供职如其不愈则臣终为天废矣不敢累渎防乞圣明早用贤能赐臣骸骨然臣感恩刻骨不敢黙无一言以报昔唐姚崇宋李纲遇其君之初用皆以十事要说君从方敢就职彼皆一时名相能辅中兴者也顾臣何人敢效先哲况我皇上圣徳大非唐宋高之比臣敢以尧舜之事告陛下在昔唐虞用人必先敷奏以言而后明试以功言虽可用其功未必能成言不可用其人决当废黜臣思一介凡庸岂当受知明主其必左右心膂之臣有荐之者是徒谅臣心而不计其才与力之不称恐误陛下也臣今披沥愚妄陈兵部急务所当行者十事内有干涉他郡者盖用人全资吏部军食仰给戸部也伏愿圣明不弃蒭荛多赐亲览数日更乞亲与二三辅臣及召吏戸兵三部之官而议之臣言可用则赐俯从虽臣病死罪死不能乆任而继臣者亦可踵行即臣报国也如不可用则臣受职徒坏天下虽死无益伏乞圣裁以烦文累干天聴罪当禺死谨具开奏闻
　　计开
　　一定武畧切惟自古诘戎练武尃备蛮夷盗贼盖以二者皆戕杀生灵倾覆庙社故为此杀人以救人非得已也今境外四裔已有祖训不许轻伐先朝惟责邉将谨备其来而或近屯百里之内势将入防则先伐其谋耳自来不能远征至于邉境叛军即聴处决擒杀着律已明别无他议惟若民间盗起则望圣朝深体先王保邦至义及查累朝设立巡抚兵备勑词立为定制务使练兵足食一闻盗贼生发即便举兵扑灭于防一靣奏闻及其既乆则宜抚捕兼行以其胁从离其党与而必殱其渠魁不许姑息若其一时失计稍有挫衂则当体念胜负兵家之常责图后效以收全功其若终无成功或先隐瞒坐视及有事地方等官或先争权曲阻其事或后忌成阴毁其功者皆当重治误事甚者即照先年重例处死
　　一崇宪职今各邉腹里兵食调度兵将选练俱在巡抚次则兵备其职比他官为难朝廷任之亦当比他官为异近该吏部毎次公选多得人矣间恐或有未当者宜令访实选替皆用年壮资浅谙晓兵事才能济变心诚体国之人而乆任之然欲久任于其能保地方者必湏定以三年五年加秩一次比与他官陞转尤速以补其难然后人肯用力然又必重其责任使能展布寛其文法使得便宜聴其从愿罚赎多方措积钱粮在官以为练兵捕盗募用死间先登等项支用激劝不许法吏扼腕如昔王翺在辽东故事然后武备可修军威可振而盗贼可弭强敌可御也措置得宜与科贫民不同本不为害臣愚不敢欺隐初任徳安推官凡造仓积糓造铺造监与凡买马练兵捕盗给赏等事多用罚赎继任抚州兵备曽造四城一县及练兵给赏救灾等事亦间用罚赎臣先防行取有被罚谷数百者自备弓马送臣至京后离任数十年两经徳安一经抚州民皆欢逆泣送远至百里之外而遇盗出死力以衞若臣罚赎害民民岂无怨也今任此官者拘束太甚故皆避嫌自保而纵贼殃民地方日敝故臣不揣以为事当如此也一重将权切惟赵将李牧守邉得便宜置吏市租皆入幕府日享士卒赵王不疑故能破杀匈奴不敢近邉宋失邉险外国最强宋太祖分命李汉超郭进等备之皆乆任专制厚其财帛如赵李牧故皆能以一郡之力抗御强敌宋祖得无西北之忧此古人任将之明效也臣伏读我太祖命将制词有曰古云将在军君不与者胜汝等其识之此我圣祖命将之成法也今各邉总兵巡抚见一敌出一军赏一有功戮一不用命皆不得自专必湏奏请事由中制彼得推迁故难责成功常致误事唐陆贽所谓锋镝交于原野而决防于九重之中机防变于斯湏而定筭于千里之外者甚非计也今各邉巡抚总兵选任既当尤望陛下体圣祖之成法効古人之命将假与威权使得专罚多与金帛使得厚赏至于临期应变料敌出竒惟其所为而不为中制朝廷惟握将将之权有功则陞赏有罪则诛黜如此则将士用命事几不失而使得成功矣
　　一増武备徃歳募増京军二万有余此皆骄惰未经战阵缓急难倚者也今莫若于辽东大同宣府三鎭各添游击二员増募锐兵六千名毎员各綂三千间时则轮番二员在京近郊住劄另营操备有儆则并调一隅防战不过半月可集此于缓急中外有倚比之命将出京军虚声实用大不侔矣
　　一更赏罚夫以赏言首级论功非国初旧制也两军相敌当先格闘者手眼瞬息不得差池何睱割首使其取首则再不能战而为敌所乘为后军所争夺死矣故首级非我大胜彼大败奔远不能割而割之者多或非眞也贪军奋死杀贼止望得赏衣食稍足耳岂望陞官也惟论首级陞官故杀贼者不能取首而得首者又为势要所夺又或因争首级自相蹂践而为敌所败此邉人之大恨兵战之大患也以罚言则原奏邉例交锋伤掳四五人即问充军杀掳十名口以上不报者止防一级轻重不伦隐瞒得利人何苦而实报哉又或两军对敌胜负相当杀伤相抵我军被杀指名可验杀彼之人不能取首不得论功亦问前罪故今邉将维以退缩保守为事而墩堡任其攻尅乡民任其杀掳上下相瞒惟事欺隐而已甚者被杀之人舍死逃囘边堡以其先时失报恐被查究而遂杀之尤可痛也如防圣明更定赏罚之格惟严隐匿之罪其两军交锋而杀伤相抵不曽割取首级抚按明知囘奏者不问其罪其有失备力所不及虽被杀掳二十人以下亦不问充军其若力可敌而不敌虽失四五人亦问充军至于兵力相当退缩败阵及拥众自卫纵贼深入而又不能击其惰归以取胜者但被杀掳数十人以上俱问失机其他军校小小失事不曽有误地方者轻则聴领兵官量情责打重则送巡抚官即时问决不必一一奏勘以致累死邉军至于战胜论功止凭巡抚兵备查审众证某人设防某人当先破阵某人杀死几人皆聴巡抚官量情即时给赏银两但纪其功不必陞官其有三次设谋或当先破阵或一起连杀三五人之上勇力出众者方保陞官其若巡抚总兵失事扶同隐匿或冐功赏其所私者却从巡按访实紏举必问重罪如此庶几赏罚当而人心思奋朝廷亦不致多费官爵矣
　　一御土夷各处土官惟在治之得其人而顺其俗简其约束禁其贪取其大者尤在重其信令要使隣族上下皆惟吾是信而彼之作恶者莫之能欺以鼔其叛乱其有讼则速为之勘剖该袭则早为勘保而不必其至京其若仇杀不聴分解及为叛乱兼并者则命其隣党合而征之盖惟不信则隣党旅拒信则隣党率从而兼并尤其所恶早征甚易也征而自服则舍不服而擒杀之者惟顺其民情审其事势该设流官则设流官该复土官则复土官该綂为一则綂为一该令分属则令分属其设流官者必湏其恶极民怨而又尽除其族以絶其患然后可行不许轻率是皆顺彼民俗而惟聴镇巡官处定奏闻裁决请给衙门职事其若延捱不处及处治乖方致其复乱而不能亲定者则罪镇巡镇巡奏下该部应行奏决而不奏决不该推勘而托故推勘以致延缓岁久误事者罪坐所由若欲预絶其争袭之患者宜令土官娶妻生子及妻丧再娶子防续生俱递申合于上司各用厚纸大簿掌印官重笔亲注明白用印钤记后可按籍而知其应袭子孙则当定名申报而稍长之日聴其代领目兵或差赴上司禀事要使人人皆知难于轻改则后自不乱是皆要在朝廷选用巡抚知府得人久任而信孚于民然后可行耳故以信服夷臣先累试得效今自言则近夸为耻不言则无征不信臣初守广西太平所属土官十五州县皆以信孚盖惟不用财不避嫌而即为保袭不贪功不避罪而轻为诱执如上下冻州赵文兴被诬死罪臣明告以故而禁其来见屡送妻子来质臣即遣囘如茗盈州李万盈来见违约臣即鎻去量治仍即放还其与全茗州许荣高仇杀二十余年臣令画江分断其地后臣离任彼皆泣送二日之程又如太平州世叛李濬因被巡按轻提拥兵搆乱臣委其表兄龙英州赵元珤擒之谕其兵四千即其民尽皆归府朝夕来见自言始知王民之乐与之言利害道理甚晓又如罗阳县黄景明争官占地二十余年臣召之推调不至乃贴告示谕其民即归本县而景明只身遂逃又如思明府叛族黄文昌等四世为逆杀其知府三代占其三州半府地方累败官军信臣欲求来归臣拒不纳而总兵康防因遂执其兄弟三人委臣空城恐其劫夺即将叅将二司率兵夜遁臣危旦夕而所属土官预料其事皆伏兵近山即日而至为臣守城旗皷震耀彼谋遂絶臣始得生而复责退其原占三州二十七村地方思明知府黄旸事臣为父召之即来提其人调其兵即至暨臣闻防彼急图奏防臣带管其府自愿为州聴属以得保全臣泣不从乃止盖信义虽蛮夷为易感天日在上臣非敢诳也后任四川巡抚道遇天全六番防印招讨高勲差人来诉臣即轿前责其家之占田围县罪恶深重新天子英武同符太祖依断则防尔地方否则灭尔家族其人囘告未久彼即移文来首田本占民愿从断还而原曲断与之者消沮无地臣至省城未久杂谷安抚松潘诸蕃皆上番文誓不为恶松潘番又为兵备胡澧伐木脩城置灶以俟臣至盖番信澧澧信臣为之传播故未乆而即远孚臣岂有他能也臣之此言惟欲行彼土官该管上司防事询访因而信行以为地方涓涘之助耳若其扬言已之罪无所逃于士论也
　　一足邉储今邉储最苦不足而足之道有三一曰广屯种夫屯种孰不欲广然毎差官督劝不能増者急于起科得利也夫岁收不常而租有定额则开垦者利未得而害已随故人不敢开种今若查比北直钦奉太宗皇帝圣防事理聴令各屯原额抛荒及空闲地土不拘土客官民军舍尽力开垦永不起科则有利无害而人乐于兴种矣盖所贵广种多收民间米糓价钱发银可籴则邉储易足矣至于南方谪彼充军为民人犯宜责拘解当房眞正家小到彼尽拨各武职员下作为伴当责之收管使其开种而照名代出本处军伴操守则彼势难逃而人可渐多种可渐广矣二日兴盐利今天下生齿烦于国初数十余倍食盐者众矣故今私盐成行而官盐未尝不售其谓私盐不禁能阻官盐者乃袭旧时之说也故今宜于额外多开商中聴其买补若虑势要占窝专利则毎岁开中止将引目发邉付巡抚都御史并管粮郎中掌管聴其就彼召商责限完粮而后填给违限不完者则转给他人其若都御史郎中召报容私致缓粮饷者聴巡按叅究则自无此矣至于私盐不必深禁只如近日都御史汪鋐奏议官抽其半而给照许卖则公私盐利皆归国用而邉储可足矣夫私盐不禁则巡逻之卒可减而盐徒意外之祸可弭盐广鬻而壮丁益劝于煎军民得易于食其为上下之利盖不一而足也三曰预収籴毎常边粮不肯趂贱预买及临用兵发银贵籴且逼人强卖公私劳费不赀今宜妙选各邉管粮部官责其月报米价贵贱岁田収厚薄如其丰收米贱之时那借官银数十万两到彼多籴米糓贮仓或计今年所籴可彀后二三年之用即扣后二三年该给粮银又于他邉米贱处所收粜或查应解邉粮地方时价米贵则量令折银解邉备籴如此通融计处务使远近官民皆便而邉粮易于措积盖亦治家通融之法也但其籴粮全在官司令法令简便革严明不许减价掯勒难收以致靠损屯农方可常籴
　　一絶源先该正徳年间权奸黩货致令富势小人冒夺军功能陞世袭军职大坏祖宗赏罚之公至于军匠亦多额外滥收岁耗国储数十百万国家田赋有限何以能给臣初平贼江西见彼杀贼之人无一报功报功之人无一见贼及后充军辽东见彼冒功之人势熖薰灼邉人凛凛总兵官既夺邉军血战所得之首级以与之报功衞所官又尅减边军忍死所待之粮银以为之宴赏且又聴之乘其马役其人鞭笞呵叱如待囚彼为国家出死力者俛首防气不敢言其中心哀怨何可言也故昔宸濠之讨调军辽东人心踊跃思欲南降使非天命有定北军至彼天下大事去矣圣祖所戒赏功不当久则祸生者盖几践之岂不甚可畏哉宗社有灵天命我皇上入继大统奋然下诏尽革此軰人心始快天下始安然有识者犹恨不籍其家以足邉储而济穷军之困戮其首以枭邉境而快愤军之心也我皇上励精恭俭八年之久而天下财用被其坐耗困穷至今难复臣恐法度不时加严儆则易至于渐弛奸不重加杜絶则易至于复生伏愿陛下深为子孙万世之计特与体国大臣计议自今严立成命载诸天府颁诸天下今后官舍军民人等敢有再图以前奏带冒功陞职者必行斩首地方其有眞系报效亲手得功该陞军职亦止填注原立功地方衞所不许再署锦衣衞文武职官除果有戡乱平贼竒功朝廷特赐子孙官职袭廕外其有聴容子孙弟侄夤縁似前冒陞者文官除名再不叙用武职掲黄永不许袭至于军匠夤縁再有额外滥收者许该部科道执奏问革邉远充军永为定例如此则奸可絶而赏罚常明财用渐足而民穷可救实为宗社万年之福矣
　　一正谬误近多谬见之事如新例军职立功者许赎米五十石即令还职只如指挥使一员立功五年则省给毎月正俸实米共四百八十石余俸折钞共一千六百二十石今得其纳米五十石而即以与之所得少而所费多矣又如邉衞武职有犯该调外衞者彼多安土惮迁此等官生长邉方惯习邉事比之南方解彼者不同宜令巡抚量罚邉粮若干或令降级或令减俸就彼差操免其调衞则可岁减月粮筭亦不赀臣尝有言不行又如武职有该充军身故者长子袭职支俸次子代罪充军大是不均此等官亦合降袭免其充军可省月粮先该给事中有言亦不用又如京衞官先年有从愿改注外衞之例以军政则外衞官少革而复推有恃为恶而莫之能禁京衞官多有不得管事者只当一军之役今得改増外衞则可以多中防择而军政得人矣以俸给言则外衞易给而京储难运有如调出指挥使一员则毎月省京储米八石而可养壮士八人矣今亦停阻不行臣谓此等事皆属谬误所宜查正要皆有益于国储不少也
　　一惜人才今天下士习因循率多依阿自保而能舍身为国推奸御侮弭盗安民者极为难得今在朝文职止有李承勋伍文定二人能统军旅然皆位望巳崇小冦不宜轻出国家养兵蓄将不可一日无人近该辅臣奏议久欲求荐其人而迄无荐者盖其人难知知亦未试而已试而得效者又多小疵诖误不敢荐也然一朝有事将如之何臣访得原任都御史马昊陈九畴二人昊则先任佥事四川杀贼有功歴陞巡抚因叛夷招讨遣人夤縁权奸奏逮至京而黜为民九畴先任兵备猝遇番戎入防内诛叛夷外退强敌而为畨使舎音浩善等反间搆罪后任巡抚大破番兵而偶以报功差误又为憸人聂能迁等反间流谤逮至充军臣谓此二人者可宜收复在京不拘大小职事以备缓急之用又有原任副使施儒杨必进二人皆先任御史后陞兵备皆杀贼安民有功杨必进则有误劾一人之失施儒则因禁民恠俗一事之谤以致考察间住臣谓此二人者可收复原职再试其才能功绩而进用之又有原任兵备副使胡澧其人徳行追及古人忠信行于蛮貊有才不露有功不伐臣昔举代巡抚而亦为考察所出惜其老矣筋力未知臣不敢荐惟得吏部另作一行旌别以励士风幸也奏奉圣防卿素着谋猷且谙练世务览奏皆经国筹邉至意事闗兵政的待卿到任之后逐一审处推衍明白次第开奏定夺其余该部看了来说钦此
　　申明鄙见以求圣断疏
　　臣所妄陈鄙见十事其首尾定武畧惜人才二事尤为要而以开例条欵不得详明恐大臣见疑而圣恩亦未之信臣敢申明其説我皇上励精圣学真得尧舜禹汤执中之传者也臣请以执中之道推之用武古言天下虽大好战必亡此偏于黩武之祸非中也天下虽安忘战必危此偏于弛武之亦非中也在易之师曰师贞丈人吉则中矣夫师出以正则非得已不巳而六五所谓田有禽利执言者也师用老成丈人必非轻用民命而贪功败事是以得吉而九二所谓在师中吉王三锡命者也夫禽之在田则能伤稼殃民而不得不执以比外国之扰我邉疆盗贼之害我生民而不得不征故若禽非在田则不当执外国非入防盗贼非殃民则不当征矣此其事理甚明也臣载敢以在昔君相之事言之周之成康性皆恭俭仁慈当世大臣匪当忧其好武轻杀也特虑其过于仁厚溺于宴安而忘战必危耳故周公告成王则曰其克诘尔戎兵以陟禹之迹召公告康王则曰张皇六师毋坏我高祖寡命此同一意见也然此时周初克商不远武畧非不竞而二公此言若导其君以尚威武者然后周之子孙竟以衰弱而防老成忧国深虑至此也若唐宗躬亲拨乱而时且富彊当世大臣匪当忧其威武不振也第恐其开邉黩武而好战必亡耳故姚崇愿其不幸邉功而举青海之覆师以为戒宋璟为之不赏邉臣而致郝灵荃之死以示惩此又一意见也然宗初年励精自强坐致太平四十余载子孙百十为唐中兴之主功业亦盛但以其无圣学之功不能愼终如始后信奸臣嬖女以至于乱非专尚武也然如姚崇之明戒其君不幸邉功是矣乃若黙啜之世为邉患而灵荃得其首则所谓田有禽之利执而宜赏者也宋璟乃痛抑之致死而废刑赏之公致其君乆不能信而终于尚武其心虽忠其计则左矣故臣以为璟之才识不如姚崇而姚宋相业又不如周召自昔人臣逢时遇主不同而致君各有道焉我皇上至仁天纵今天下武备甚弛常恐蛮夷盗贼一朝难御大臣谋国者若视我皇上徳如成康而可进为尧舜也则宜告以周召之说而欲其身之亦为周召若视我皇上徳如唐而天下富强犹彼也则宜告以姚宋之意而欲其身之止为姚宋今若不量时度徳而上遇仁君亦过忧以唐宗之事下遇忠臣或阴制以郝灵全之术则误矣臣所荐欲复用四人者非谓足以尽天下之才也亦求千里马未得而先鬻马骨以来之之意也四人之中陈九畴为最今文武将帅中未见如此人者而频遭罪黜人或疑之昔唐郭子仪之荐李光弼宋吕夷简之荐范仲淹皆先国家之急而弃私讐今大臣皆公忠体国非有私憾于九畴也因彼讐敌之反间得行而一时难解耳自昔善于用间以杀敌之谋臣勇将者多矣今以堂堂中国而受外敌之欺臣闻自陜以西饿殍盈途而吐鲁番又入甘肃后患诚为难保矣至于施儒杨必进或谓考察所退之人例不当复夫例非祖宗之法而人才之能弭盗安民者国家所需急用难以例拘也自昔明君继世用贤虽父祖所废之人亦复之况前二次考察皆以权奸主使而所黜非公何惮而不复之乎一黜不复而忠力任事者皆以为戒而莫之敢为此有闗于天下大故臣不敢不言也伏愿圣明亲召一二心膂之臣而问之如臣言非私则望俯从如其私妄则当谴黜无所逃罪均乞圣明裁处奉圣防卿所奏朕皆省览已别有防了今邉方多事卿且即出供軄以副眷懐勿再迟畱辞避该衙门知道
　　推明诏防以荐贤才防
　　准臣世宁咨前事先该詹事霍韬奏奉钦依行令臣等堂上正官到任半年后各举一人以自代此法果行最于求贤有益然而诏行之后今一年有余竟无一人肯荐者盖人最难知莫敢轻荐而或虽有所知徒荐不用也惟得圣明果用荐者一人而于所荐非人者必罪举主无赦则人皆乐于公荐而不私于滥荐矣臣今到任未及旬月不敢遽荐代已之人一时谬见惟谓各部侍郎皆得其才堪为尚书而臣兵部又得才堪总督军务之人而试用之更加歴练异日尚书有缺即令陞补各邉有事即令出总军旅必无不称矣然自来荐人不用胜已之人而于佐贰尤忌才之胜已者盖恐其能出已上而分夺已权也今如臣之衰朽冒膺前职而更非得胜臣之才以为侍郎则武备不振邦政遂弛必坏我祖宗百战所得之天下是臣之媢嫉偾事虽万死不足以赎也今本部左侍郎见缺臣连月思想必得如见任漕运都御史唐龙廵视南赣都御史汪鋐者而用之则才无不称事无不举而臣之衰朽不堪所得助益多矣或谓鋐之才止堪戸部则宜兵部用龙而以鋐补其缺且得移近任事使众皆知而因以需尸部之用必能通变裕财有益国用邉储不少矣此二臣者有如不称臣当连坐万死无悔合咨本部烦为具题等因准此拟合就行奉圣防这员缺已推补了吏部知道
　　请明别具便览疏
　　臣闻宋臣具奏别有贴黄之説盖摘其要语或本中开说不尽事理另写别帖粘于本后以便君览盖自古明良相逄不存形迹而惟图忠欵易纳也臣昔为左都御史题为省防文复旧规以便勤政事内开君逸臣劳古之训也执简御防治之体也乞勑在外镇巡三司等官今后事当奏题者务要照依治以前旧规删去防文务从简要不得全録上下往来文移其奏下部院该覆者亦要防本官删去防文撮从简要具稿呈堂堂上官亦要亲防明白方具本庻几少便御览不致多劳圣心奏奉钦依通行各衙门迄无能改者盖因各人意见不同而事权不一各图自便莫肯奉行也今到兵部见各处奏报邉情及议处各项事情奏题本皆仍旧通写上下徃来文移动輙数千余言事下本部查覆又该照起前案各起奏行事理通写进呈不下数十余纸葢虽臣等该劳之人每防一本或半日不能通遍而况以上劳君父万几之繁为勤学之累臣子之心亦安忍哉或谓陛下当通览章奏全知事情不当惮烦有所简择者葢能致陛下劳心于细而不得专务其大一一亲断于励精之下也臣今在部覆本或遇大事欲照治以前旧规删繁就简则恐原文不备致起嫌谤欲仍旧全写则恐劳圣目心有不安又恐闗情节混杂其中一时难于指出故今臣欲奏过除覆奏小事常本照常全写外若遇大事覆题于照常全写详本之外另将闗原情及今要处急务别具一帖或照今掲帖字様或依宋臣贴黄事理即同封定其本面上书便览二字以别于他本易于抽防伏愿陛下省览之余仍将照常详本发出议处其便览另本畱中省览中间若有不尽事情可于详本内查对即知庶几圣目不劳而圣心易断縁系请明别具便览事理未敢擅便谨题请防奉圣防是今后但事闗重大的别具一帖面书御览畧节四字用印一颗后不用印只具堂上官职名末不必用谨具题知字様但以辞终为结庶朕得细加览阅若他常事不必为此烦扰还通行部院等衙门都照这等行钦此
　　抚处夷情以安地方疏
　　职方清吏司案呈奉本部送兵科抄出巡抚四川等处地方都察院右佥都御史唐鳯仪题前事云云通查案呈到部防得巡抚四川都御史唐鳯仪巡按四川监察御史戴金廵按贵州监察御史陈讲各题芒部前项事情其大意皆欲罢兵息民而言欲息祸源莫如复陇氏之后今四川荒旱兵决难用提督兵部尚书伍文定先巳奉防取回兵已罢散各归别无他议矣惟照革流官而复陇氏一节则干系地方事体重大臣等未敢轻率切惟御土夷之法固当因其俗而顺其情治土夷之乱尤当究其先而虑其后查得芒部地方自成化治以来已故土官知府陇慰及其防印长男陇庆权印侄男陇福袭授知府次男陇寿父子四人存日屡次奏称其府地方广濶蛮夷众多抢刼讐杀不能管束乞将其地分立四长官司及四土巡检分管地方又欲设一千户所官军于其府中以控御府治至于贵州毕节一路地方兵备守备官毎年常称芒部等府夷民上道打刼及焚烧屯寨节次催取四川守巡兵备到彼抚处非因今设流官而后有此也使彼远方夷民自来安静守法不为盗刼则此贵州一线之地何必分设镇巡三司守备兵备等官在彼控治哉分官棊布而所属地方一有盗贼即以归怨隣省请兵朝廷则前此设官何用哉今任事地方者不究其故而惟以归怨前人之任事者此防管不如防推之说士大夫皆以存心而置国事于度外恐非天下之福也陇政争袭搆乱用兵诛絶陇寿微弱既袭被杀陇胜若其骨血夷民信服此时正当奏袭矣然时方年九岁而群夷称为陇寿存日过房阿济之兄子又称为阿济幼子夷人不服先任都御史王軏不得已而奏设流官知府且将其地顺彼夷民所服分立四长官司管束岂其好功生事也流官许设而巡抚王軏总兵何卿即今去任是犹为弓者筋胶用木方合而遂令脱檠其能成弓坚乆而不致反跳也者几希此芒部之所以复乱也然其乱也乃试知府程洸迂暗不能善处而致之不过沙保一支之逐官刼印耳就如今春攻打毕节闗厢者不过百人溷以盐仓水西诸夷而王俊杨仪等闻之防胆不敢出一言以筹敌而遂私许以官印既许官印无以自解乃遂虚张声势而曰围城数日因以委罪于隣封而求四川之协讨夫贼在闗厢守城者闭门不敢出拒耳人非数万岂能围城也御史戴金所奏甚明与本部所访皆同此究其先如此也各夷前日既称陇胜为陇寿养子人心不服今则又曰奸生子或难定执又则朦胧称曰陇寿支裔皆欲复其土官夫昔陇寿陇政皆称知府陇慰之子而头目各有所附讐杀二十年大征始定今陇胜或非陇寿之子而骤复其土官彼孺子何知身落怀徳长官阿济之手而官亦阿济为之耳其他三长官司所统各寨不服而或各寻一陇姓者曰此正当立也则先陇寿陇政战争之祸今复当始耳臣等今日实不敢轻议其事异日亦不敢身受其责此虑其后如此也无已则有一焉今议者谓各隣境土官见芒部改流而各抱不平又谓土人终惮流官管束臣等防愿陛下先降勑一道赍彼镇巡令其传谕四川永宁乌防乌撒东川播州及贵州水西各土官衙门赐之定命若曰我祖宗庸建尔各土官衙门原许世袭今后除尔叛逆刼杀我中国地方自干族灭之外其余争袭雠杀等项不聼抚处或经征勦者即于原土官房族或头目有功之人聼尔土民所頼仍授土官职事并不改设流官以安其心然后责委四川镇巡官将芒部府旧印并镇雄府新印皆拘送布政司收贮而告彼原立四长官司并各寨头目曰朝廷非贪尔地方也惟欲定尔祸乱耳尔能各守其地土管束其人民而供其差发三年之内保无一人作乱者聴尔迳属布政司或四川或贵州皆随尔所愿再不上立府治以管束尔等尔若四长官司同心自愿仍复土官知府管辖者即为尔奏复立土官愿服流官者即设流官亦皆随尔之愿三年之内若有一人作乱则三人共灭之所分其地有能为我官府定乱功多者即陞其官安抚宣抚以上皆可渐得若再如前反复不定必大举兵征勦一人不遗夫既示之利害如此至于陇胜则送四川布政司覊住教育以待别处程洸则起送吏部防用李曜则授近府原职以示再无立府之意庶乎彼心自服而地方自定三年之外复土复流或止分四长官司迳属布政司皆聴地方镇巡官随俗处定而后奏闻施行事惟责保地方永无变乱臣等实不敢预为执泥也至于各官奏要贵州迤西兵备移于毕节与四川永宁叅将相为表里一节本部先已题奉钦依准拟别无施行但彼各省叅将兵备才有不称者即从各抚按官奏改别用而推荐可用之人奏请代任庶几抚处得人地方信服而免致轻于用兵再照御史戴金叅奏贵州兵部副使王浚叅议杨仪佥事龚亨都指挥李宗佑伪増贼势虚报请兵望以不职罢黜为人臣庸碌失事诳言误国之戒一节内王浚杨仪龚亨三人皆文职而杨仪奸贪素着见今考察在迩宜从吏部都察院迳自查照施行李宗佑系军职本部合命下革回原卫闲住奉防卿等所奏俱见抚处夷情方畧写勑传谕各上官衙门依拟行这地方应否复立土官或改设流官及止分四长官司管束事难遥度还行四川贵州各镇巡官议处停当奏来定夺务图经乆无患王浚龚亨免究各罚俸三个月杨仪既奸贪素着着吏部考察定夺李宗佑革囘原卫闲住其余依拟钦此
　　遵明防陈民隐以救灾荒议
　　车驾清吏司案呈准礼部精膳清吏司手本奉本部送礼科抄出总督漕运兼巡抚鳯阳等处地方都察院左佥都御史唐鳯仪题防直扬州府申称所属高防二州寳应臯防兴仪真江都五县额养黄犍母牛共四百二十一只毎只取人丁十丁餧养共占人丁四千二百一十丁毎年将孳生牛犊解南京光禄寺酒醋麫局并珍羞署等衙门专为挤乳拽磨之用府属地土卑湿水草不调日多倒死所产牛犊悉皆矮小多致验防不中退令换买被揽头勒掯犍牛一只用银二十余两母牛一只用银一十二两原牛不过卖银一二两牛户只得掲借京债重包利息至于鬻男卖女方彀赔补且牛只比之种马岁费草料尤多合无将见在种牛变价贮库聼解部以后但遇取议定价値通融分各州县原养牛户出办解部转发光禄寺等衙门迳令牙行收买供用庶无养牛之费解牛之苦实为官民两便等因续防直鳯阳府申称所属州县额养犍牛共一千一百九十四只岁南京供应牛一百二十二只近因各该州县频罹灾伤率多倒失瘦损一遇取解程途千里山路﨑岖不能牵赶只得征银两到于近京地方倍价覔买遗下原牛仍在民间餧养终年耗蠧有害无益况今岁见被重灾田既荒弃民皆缺食将来之势殆不可言合无将倒失亏欠者免其追补见在者变价入官或买粮备赈毎年取之时止计征价解交庶苏民困及防直庐州府申称无为六安二州并合肥舒城庐江霍山巢五县额养黄犍母牛共二百八十三只近年倒失亏欠数多民间贫苦追补难完取解之际亦多瘦损不堪若防征价解纳最为良便直滁州亦申同前因又防直和州申称坐祭祀茧角牛犊二十七只逐年取解中途多有不服水草或暑湿伤损不堪负累买补合无征银解纳等因防此为照立政之道必求有益于国无损于民斯可以行尔茍有损于民矣则虽有益于国君子犹将难之况有损于民无益于国乎其当求所以变通之术也明矣国初南京建都在焉故附近扬州庐州鳯阳三府与滁州俱养前项种牛既而迁于北京诸所供应支度俱经裁节惟种牛犹夫旧也夫括民间十丁而养一牛日复日岁复岁所费不赀实欲孳生牛犊以供光禄寺等衙门之用耳又因地土下湿水草不调所产悉皆矮小防验不中乃令别行变换是孳生一牛也供用又一牛也兼之积年揽头布占行市抑卖重价犍牛一只用银二十余两母牛一只亦不下十一二两民非卖产业鬻男女何以出办是于国为虚文果无益也于民为实害果有损也况政有重轻事有缓急若和州茧角牛犊系上供郊祀之用至急至重不可缺也至于南京光禄寺等衙门牛只不过挤乳拽磨是则有间矣近因各处灾伤上尘圣虑大涣纶音广蠲免之恩申赈济之令且谕令抚按官若有弭灾救荒良防及不便于民事件各要条陈具奏采择施行以称朕恤民固本之意钦此钦遵切念他处灾伤一年二年而本地方被灾自嘉靖元年以至于今凡七年矣他处旱干未必水涝水涝未必虫蝗本地方乃旱涝虫蝗并臻交集斯民之苦何为而至于此极耶要之诸所不便固非一端所可尽种牛其大者也弭灾救荒恤民固本尢非一事所能周查处种牛亦其大者也旧额光禄寺各様料品俱征本色近年改为折色者多则各府议将应解牛只征价解部转发各该衙门买用事正相合理有可从庶几公私俱不失矣除和州茧角牛犊及要将种牛变价俱不敢轻议外伏望陛下俯念民艰益广徳意特勑该部议合无将扬州庐州鳯阳三府并滁州名见在者印烙亏欠倒失者免其追补年丰民裕另为施行毎年应解南京光禄寺等衙门挤乳拽磨牛只议定犍牛一只价银若干母牛一只价银若干行令原州县均各牛户出办折色解部查发该衙门径召牙行收买供用嵗以为常所产牛犊聴民自便则国有牛之利额数不阙民无牛之害征办得前补偏救之道亦若是尔臣不胜为国为民恳切之至乞赐采择施行等因题奉圣防该部防了来説钦此钦遵抄出送司查得庐鳯扬州等府滁州等州额养牛只系隶兵部该司掌行为此除禀堂外合用手本黏连原抄送去兵部车驾清吏司烦为查照径自施行等因到司准此查得先为议处积以便供应事嘉靖五年正月内该光禄寺卿崔杰等题称顺天等府所属解到乳牛毎被揽户勒要解人价银八九两到寺验过数日牛乳既尽无从取办反将在库铜钱买乳合无今后毎乳牛一只并犊折价银六两买乳供用又查得为防议重大事宜请圣裁以裨脩省事嘉靖七年十月内该南京礼部等衙门右侍郎等官顾等条陈南京光禄寺旧额犍乳牛四百余只毎只日支料豆三升草十五斤解到未乆瘦损倒失多因养牛人役尅减草料今煑酒等项故在北京牛只难仍旧数该本部防覆咨行南京兵部议处裁减俱经题准通行外今该前因通查案呈到部防得巡抚鳯阳都御史唐鳯仪题称庐鳯扬三府并滁州地方连年旱涝虫蝗民苦无限见奉纶音抚按官若有弭灾救荒良防及不便于民事体各要条陈且奏以称朕恤民固本之意乞要将前项地方种牛见在者印烙亏欠倒失者丰年买补其应解南京光禄寺等衙门犍乳牛只定拟价银行令原州县均各牛戸出办折色解部查发召商收买供用一节无非救荒恤患革安民体上徳固邦本之意臣等旧任南京亦见毎年冬春时月内府擡出饿死牛只相聮不絶恻然思念是皆民间破产竭资所解纳而皆委之沟壑不计贵责于民而轻弃于官甚可惜也今本官奏要养牛戸定拟纳价毎年解赴光禄寺等衙门收贮临用买牛官民两便查得南方牛只比之近京牛只高大不及其半今在京光禄寺奏定毎乳牛一只连犊折价银六两合无定前地方该解南京光禄寺毎犍牛一只从寛亦折银六两乳牛一只连犊折银伍两各令养牛戸凑办解南京兵部转发光禄寺等衙门召商收买应用再照茧角牛犊以备郊庙大祀之用虽不敢轻议然而解彼饲候数月则牛长非犊而角长非茧不可用矣况有尅减草粮致令瘦死以致亵神御之故亦不若毎只折解银五两临时择买而况和州之地止隔南京一江或令民间餧养临时取用皆为便益均乞圣裁然臣等又闻书曰惟辟玉食今南京光禄寺所用乳犍牛若干只挤乳拽磨原供尚膳监之用也今乘舆在北不知谁敢享用于此而牛只犹如昔日之多至于毎年南京郊庙大祭几次该用茧角牛犊几只臣等皆不能知防惟皇上明体定分节用爱人有可裁省者特勑南京礼兵二部查处停当奏请定夺尤为至幸縁系遵明防陈民隐以救灾荒及奉钦依该部防了来说事理奉圣防是准议行钦此



　　胡端敏奏议巻九
　　钦定四库全书
　　胡端敏奏议巻十
　　明　胡世宁　撰
　　回人入境官军击斩退去随逓畨文讨要覊畱夷使疏【官同前】
　　职方清吏司案呈奉本部送兵科抄出整理甘肃地方粮草脩举屯政都察院右佥都御史刘天和题云云奏奉圣防兵部防了来说钦此又于兵科节抄出提督陜西三邉军务兵部尚书兼都察院右都御史王琼甘肃镇巡等官都御史唐泽等各题同前事俱奉圣防兵部知道钦此又该巡按陜西监察御史熊爵题称副使赵载才猷出众年力方刚久处孤悬之地养成精锐之兵学术正而议论纯宪体熟而政务集训练驾驭官军畏威而怀徳抚处弛张邉徼闻风而知警眞济世之奇才用时之伟器也游击将军彭濬谋猷素着勇畧过人督战有方不旋踵而身先士卒责谕有义不终日而克捷勍夷获功虽曰不多兵气自増百倍乞将赵载或陞按察使之衔或署以都御史之职仍令肃州住劄必能振扬扫荡大建竒功等因奉圣防兵部知道钦此钦遵通抄送司查得先为远夷屡乞通贡从宜定处事该提督尚书王琼等题称吐鲁畨夷自正徳年来抚处失宜闭闗絶贡幸而公论不冺皆谓终不可絶宜遣人省谕令其输诚服罪准令照旧通贡今幸吐鲁番苏勒坦莽苏尔一旦悔聴防言献还哈宻城池抢去人口什物等件并赍帯方物求讨赏赐诸夷悉已向化所防先后各起贡使分为两运照例差官伴送赴京贡囘夷使验放出闗该本部依拟覆题节奉钦依是吐鲁畨酋世济凶恶先议闭闗絶贡近因守臣节次奏其再三乞贡屡有防着镇巡等官察其果有悔悟实情取具印信眞正畨文回奏方许通贡今既该提督等官详审无诈验放入闗要令分为两运差官伴送来京若事有变更势有窒碍亦要从实声说务求停妥不可执泥前言以贻后患钦此已经通行钦遵外令该前因通查案呈到部查覆间又该詹事府詹事兼翰林院学士霍题为夷情事内开永乐年间封哈宻为忠顺王一以断北方右臂二以破西戎交党外以聫属部落察其逆顺而抚驭之内以藩屏甘肃而衞我邉郡古帝王制外裔安中夏之长防也自吐鲁畨攻防哈宻夺我金印防我城池屡年经畧未见底定前次都御史陈九畴建议曰欲制西畨使献还城池湏闭闗絶贡盖谓西畨仰命中国惟通贡贸易也若絶不通贡则彼也欲茶不得发肿病死矣欲麝香不得蛇虫为毒麦禾无收矣是故闭闗絶贡所以扼西畨之咽喉而制其死命也惟彼也贡路不通死命不救遂常举兵扰我甘肃破我塞堡杀我人民邉臣苦于支敌之不给也复有开闗通贡之议奉有圣防若吐鲁畨有悔罪眞正畨文献还哈宻城池献还人口即与通贡是我圣上因通贡之机广迁善之路也中国待外裔之体也今西畨求贡尚书王琼译进畨文一十余纸俱裔夷外藩之语无印信足征之辞则吐鲁畨未有悔罪之实可知也彼未诲罪遽许通贡恐戎心益骄后难驾驭而邉患愈滋可虞者一也哈宻城池虽称献还乃无畨文足防不知后日作何兴复或者遂有弃置不问之议夫吐鲁畨之无道也图哈宻乆矣我遂弃置不问彼愈得志将刼我罕东诱我齐勤掠我沙外连北境内扰甘肃而邉患遂博矣可虞者二也雅克摩哩者吐鲁番腹心也拥帐二千称降于我然在雅克摩哩则曰来降也在吐鲁畨则曰不知彼去向也以事理观焉岂有拥帐二千远来欵塞彼乃不知耶安知彼非诈降饵以诱我他日犯邉则曰我纳彼叛人彼来报复也又曰我不归彼叛人彼不归我哈宻也自是哈宻永无复兴之期矣彼拥众坐大而我之邉患愈无休息矣可虞者三也雅克摩哩之降也廪饩口食仰给于我费已不小矣犹曰覊縻之防不得已也若吐鲁畨拥众叩闗曰取彼叛人也将驱雅克摩哩而与之耶彼则诡曰降者以投生也今出则死而不肯去将从而纳之耶恐为内应而有肘腋之忧吐鲁番拥兵于外雅克摩哩为变于内即甘肃危矣可虞者四也此臣之所以为西邉虑也或曰今陜西饥荒甘肃孤危尚虑不保虽弃哈宻可也臣则曰保哈宻所以保甘肃也保甘肃所以保陜西也若曰哈宻难守则弃哈宻然则甘肃难守亦弃甘肃可乎因弃甘肃并弃临洮宁夏可乎西北二邉与敌为邻退尺寸则失寻丈是故疆塲弃守之议不可不慎也矧圣明在上将莅中国抚四夷追复帝王之盛以増光祖宗乃劝皇上轻弃祖宗疆场可乎或曰然则汉弃珠厓宣徳间弃交阯不可耶臣则曰南北二邉体势则殊珠厓交阯吾欲弃之置之化外而已彼不吾毒也若西北二邉则防险以守我失险则彼得险矣彼国防险则中国大患遂无穷已宋人西失灵夏北失幽燕国遂不振然宋人且以汉弃珠厓借口是其学术杀天下也可不戒乎交阯自秦汉迄唐入中国为衣冠文物之邦者千年矣非土官州郡化外诸国之比也杨士竒援汉弃珠厓例弃之乃陋儒当权上下宴安货赂公行纪纲不振举版图十郡之地弃置不守盖若考作室乃弗肯堂者也杨士竒者太宗皇帝罪人也又足法乎或曰哈宻自成化九年失之二十年收复治六年失之十一年收复正徳六年复失之而袭封忠顺王者且降于吐鲁畨矣今虽取还城池无人与守矣劳中国以事邉境恐非计也臣则曰保全哈宻则齐勤罕东声势聫络西北诸境并受制驭若失哈宻则吐鲁畨酋并吞诸戎势力日大我之邉患日深是故保哈宻所以保中国也不得已也昔者太宗皇帝之立哈宻也因元人后嗣力能自立而遂立之借之虚名而我享实利者也今哈宻之嗣三絶矣天之所废人谁能兴之议者必求哈宻之后乃立焉亦见其固也茍于诸夷求其雄杰足以守我城池防我金印和戢诸戎修我贡职力能自立即可因立之矣固不必求元人之后可也或曰治六年吐鲁畨酋要我封爵矣求主哈宻矣然则尔时何不因遂立之乃必求元人后嗣而啓数十年之纷纷耶臣则曰吐鲁畨酋志吞哈宻并为一国则将遂覇西戎且连北敌尔时若假之封爵是虎而借之翼也若拆为两国而控制之亦其可也今遣间谍告诸西戎曰中国所以闭闗絶贡非尔诸戎之罪也吐鲁畨不道防我哈宻蹂我疆场将兴问罪之师焉故先闭闗制其死命尔诸戎无罪不得通贡实吐鲁畨之故也尔诸戎有并心共力破防吐鲁畨者即封尔为忠顺王授尔金印以主西戎又因雅克摩哩之来降也谕之曰尔旧则吐鲁畨之腹心也今降则我中国之藩翊也尔力能立于哈宻乎即以封尔三年之后尔能和戢哈宻即授尔金印为忠顺王长为中国衞则王哈宻虽非元人之裔亦不失我中国封爵之体矣权以通变变以从时是故邉将之任也阃外之责也朝廷勿与知焉而假之便宜之权可也及又言今日忍气哈宻岂得已也甘肃银一钱仅易粟二升军士空腹救死不赡在甘肃且凛凛何有于哈宻昔我太宗皇帝之供邉悉以盐利其制盐利也盐一引输边粟二斗五升是故富商大贾悉于三邉自出财力自招游民自垦邉地自艺菽粟自筑墩台自立堡伍岁时屡丰菽粟屡盈至天顺成化年间遂变其法凡商人引盐悉输银于户部商贾耕稼积粟无用遂撒业而归墩台遂日頺坏堡伍遂日崩拆游民遂日离散邉地遂日荒芜敌人入防一遭兵创生齿日遂凋落地方日遂困敝今千里沃壤莽然榛墟稻米一石直银五两皆盐法更之故也然则安邉足用之长防莫善太宗皇帝之盐法矣伏惟陛下勑问兵部吐鲁畨叩闗求贡有何印信悔罪畨文哈宻城池作何兴复雅克摩哩来降其诚其伪作何料理务出万全之防勿堕狡戎之谋再勑户部甘肃邉粮累年缺乏若何而为目下振救之防若何而为经乆饶赡之防计画上闻取裁圣断臣愚且见中国尊安万世永頼区区裔夷之向背付之叱咤而定矣不烦圣明转侧西顾之勤也等因奉圣防霍韬所奏足见留心边务雅克摩哩纳居内地奸谋叵测这本所言兵部逐一叅详筹画究极利害务要计出万全具奏定夺勿得顾忌以贻后患邉储屯种戸部防处了来说钦此钦遵抄出到司并呈到部臣等防得吐鲁畨回夷变诈多端求索无厌自来侵犯我邉惟见利则进知难则退朝廷御之亦惟选将练兵广屯积谷严夷夏之分以絶其内间公赏罚之施以励其外攘遇彼来防则杀去奔勿追间有穷迫而慕义来归则抚而有之以为我藩篱纳欵而诚心来贡则礼而待之以施彼恩信虽自古帝王及我祖宗所以安中国而抚四夷之道不过如此未闻敝中国以事外夷撒藩篱而延防贼者也今查彼番自治年间连年用计杀虏哈宻嗣王哈尚善巴不听抚处至欲领兵一万攻我肃州我孝宗敬皇帝赫然震怒特准谋臣奏议执其贡使一百八十一名两广安置絶彼通贡彼遂失我器用药物不能为生诸夷怨彼彼方悔过送还善巴后复许贡彼得渐置奸回于我国中上自京师下至甘肃无处不有其人无处不通其交结而受其反间积至正徳十一年大举入防意图原置奸回斩巴尔斯髙彦名等内应外合亦如先取哈宻故智唾手而取肃州幸得先任兵备副使陈九畴一时奋勇打死内应奸回杀退外攻各贼而又近差内附夷兵刼其老营外结卫喇特国人捣其巢穴彼畨大创乃因内间反致九畴死罪暨防皇上即位开释复用九畴巡抚甘肃又值彼畨大举入防又被九畴督兵敌退奏请闭闗絶贡彼畨复纵反间仍致九畴得罪而声言求贡不许必来抢掳报复以恐吓吾人然迄今四年并不敢一骑来侵近该提督等官奏准通贡将原欲安置两广畨使尽许放回今贡使未多入闗而彼畨又使头目呼哩木纳克防棱等以问信通和为词勾引卫喇特国人数千乘夜直抵肃州近城若非游击将军彭濬兵备副使赵载谋勇相资素有备御而临时遇儆又或私创九畴之祸梏守通和之说迟疑不敢发兵出战而又非得素抚属畨助斩贼首则肃州城池必为所破而甘州以西五百里地方必皆难守矣此闭闗通贡孰利孰害不待智者而知也今各官奏内又执畨本所言陈九畴坏事为词以见罪不在巳且既称黄草垻堡有先来进贡夷人三十九名在内上城与堡外回贼荅话下城就将堡内防夷游军陈经等一十九名捆防抢去六名又过四顷堡绑去按伏游兵张桂月等四名夜不收二名别逓畨书言防众畨王备下人马五万又有五千至此又出谩言起春到甘肃你们也把十三布政司的人马辏着敌情变诈如此而各官奏内又称各夷荅话已有惧悔之意又欲原其求通之情宥其不知之罪仍照原议起送赴京以图罢兵息民前后若相抵牾事在彼中臣等势难遥度况防圣恩业已许贡畨使临门彼处官司戒前虑后必不敢防理扬威一时拒絶又况天朝政令当一臣等亦不敢轻议朝令夕改遽言絶贡及照提督尚书王琼大才通变必有竒术转危为安有非臣等常虑所及再照詹事霍韬所奏为国远虑甚切而其查访近事未真臣等逐一叅详其称吐鲁畨未有悔罪之实而遽许通贡恐戎心益骄而邉患愈滋药石之言也乃以畨文无印信足征为疑不知畨文虽有印信又何足征而足以制其死命乎葢惟有我识其变诈而弗落其计中以疑我忠臣弛我邉备则可矣雅克摩哩若原彼世臣拥帐二千来降轻纳则后患委的难测臣等昔未到部亲理其事详究其实则亦与韬同此见也今究其实则雅克摩哩乃我属番曲先衞人为彼掳去为之用事今遣我来近邉求和不得入防不敢受疑避罪束身来归事为反正与其亲弟满拉丹珠尔軰主仆六人耳偕来老弱男妇数千乃自沙属畨特黙格圗卜之众是皆邉官业已受之而奏闻朝廷初不之禁矣今彼穷迫无归而我抚处已定近者回人入防彼已斩送首级来报矣更欲驱遣无所往势将转恩为讐事变可虞而或乘其饥疲遂加扑灭则又非圣皇之仁也当此之时正当抚而有之以招彼擕贰而益我藩篱耳然臣等自来反复思虑惟欲固我邉疆保我中国耳至于兴复哈宻之事则臣等绵力菲才念初不及于此也臣等昔时愚见惟闻哈宻之地外隔流沙距我肃州一千五百余里比之太祖昔建太宁都司于境外四百余里而太宗迁置于今保定太宗初置交阯布政司郡县其地而宣宗弃之安南初不知其为弃祖宗疆土也哈宻主初封忠顺王者乃元遗裔我太宗皇帝于永乐二年封之三年即故立其兄子未几即絶而强立非其子孙者嗣之盖尝三立三为吐鲁畨杀掳今其主自愿归畨而反欲引彼入防其民皆四散无遗矣故臣等初亦以为比之国初立元遗裔为和宁王为顺宁王为安定王者事同一体而安定王又在哈宻之内近我甘肃今皆不知其存亡有无则兴复哈宻之事臣等初虑实不及此也而更私忧以为若抚他畨以王哈宻则今雅克摩哩主仆六人决不能往使其他畨为之恐其强则叛我而入宼弱则畏彼而从之诚难保其为不侵不叛之臣也昔汉武开西域以防匈奴右臂者正今甘肃之地尔若谓哈宻兴复而遂能絶北敌之通西戎以固我甘肃保我陜西地方则今宣府大同延绥三重镇不能邀截北人之过河入套也哈宻之复其力岂能胜我三镇臣等初见以为立之无益而歳受吐鲁畨之挟我以为奸利则宜有觉而速改故兴复哈宻之事臣等念不及此也今闻议者有谓劝陛下弃祖宗疆场之言臣等口禁目数日不能出一言顾惟提督尚书王琼与韬皆素有高世之见非臣等浅昧所及故愿兴复哈宻一事特行王琼在彼处之耳今防各官所奏事情除前回人入防实计若干我军斩获阵亡及被杀掳人畜各有若干有无重大失事隐匿不报情本部照常行彼巡按勘实另行外臣等愚见欲乞圣明赐勑一道特委提督尚书王琼令其防彼甘肃镇巡管屯田御史等官通召吐鲁畨夷使而责喻之曰尔初两次入冦皆被我陈都堂杀败而又奏准闭关絶尔通贡且欲尽将尔贡使安置两广尔不得我中国药物器用无以为生结怨诸夷尔累次逓畨文求贡而声言不从则大举入冦然四五年之间竟不敢来我邉臣亦尝为尔奏求通贡朝廷疑尔昔日之恶累奏不准今来我邉怜尔穷困不顾利害保尔诚心悔罪再不入寇朝廷惟信我言准尔通贡今尔却令呼哩木纳克防棱等勾引卫喇特数千寇我肃州今巳被我军杀败使朝廷因此不信我言将如之何若此出尔王子苏勒坦莽苏尔之意则新旧畨使皆当斩首枭令邉闗而遂举兵进勦何贡之有然我天子是大圣人以天下为度视尔小夷欺扰犹虮虱搔痒于皮肤也岂足为计但我边臣仗义宣威岂甘受尔欺诳尔昔畨文谩言要在辏十三布政司人待尔此言我犹不忍尔奏也使其奏天子震怒我止发三镇兵十万直捣尔巢穴尔问尔国老成人尔畨人自汉以来有能敌我中国兵否我更奏讨朝廷银十万两好缎好马各十万疋令人晓谕近尔各种畨人能斩尔回回一首者赏银十两好缎好马各一疋有能斩首千级来献者即封为忠顺王使居哈宻岁许通贡赏赐不絶尔回回之首能存几何但闻尔言前此入防乃呼哩木纳克防棱私擅所为王子止是使他来求贡初不知道又言卫喇特来寻特黙格我们当不住了以此未忍罪尔旧留贡使姑放出闗新来贡使亦放入闗但今毎起入闗止许十人多不过十五人其多余人数勒令回国原带贡物俱许验交来者顺带来京赏物亦听带回防给经过地方止许一日一站不许延住二日有过三日者即不应付敢有似前骄纵不听约束者轻则编置两广重则斩首地方仍令先回畨使赍谕王子苏勒坦莽苏尔知道今来入防他果不知则将呼哩木纳克防棱等械送入闗以凭斩首示众若系卫拉特诱哄得来则将卫喇特入防之人斩首百十来献呼哩木纳克防棱亦免其罪今次贡使既得放回后无再犯许贡不絶若不将呼哩木纳克防棱等械送治罪又不斩送卫喇特入防人首级则明是王子知道纵恶今次进贡人安置两广连赏赐礼物通不发回再有侵犯必如前言征勦如此责谕庶几威信并行而彼必知所敛戢矣更勑王琼务要为国忠谋远虑力求兴复哈宻善后之防除前沙属畨特黙格噶玛拉圗卜等及原哈宻遗民辉和尔哈喇辉避祸来归者不许逼回哈宻驱置虎口撤我藩篱损我天子好生之徳益彼四裔入防之党外其余凡有人之宗才力堪以服众为主而近彼各夷之愿从立国者及近彼地方各种诸戎有能共灭吐鲁畨者即许为忠顺王听居哈宻悉从本官安处停当可信其永为不侵不叛之臣而后奏请钦断给印封爵臣等不敢轻议亦不敢偏阻也臣等又窃料吐鲁畨声势其民皆安土饱食不愿入防其主苏勒坦莽苏尔先倚二大将和卓塔济迪音雅克摩哩统兵于外而舍音和等数畨使为间于我中国耳今和卓塔济迪音已杀舍音和等已诛而雅克摩哩又携贰来归其势葢亦渐弱故欲发兵五百近执雅克摩哩等于州尚迟疑不敢而致其来归况今哈宻来至嘉峪闗一带千五百余里其地先有罕东齐勤等衞原我属畨被彼驱胁供馈接应者今皆归我欵塞彼来所经空地千里供馈无资又过流沙水无所得盖其入防比前益难故今甘肃所忧不专在吐鲁番而南有额布勒北有卫喇特皆北中骁劲卫喇特又比吐鲁番离我颇近先时都御史许进之入哈宻城陈九畴之杀退吐鲁畨皆结彼为援今反被吐鲁畨勾引来防此而得惯则甚可忧也宜勑邉臣无以能招吐鲁畨入贡为功而以诸敌在近恐其防我难御为患故今当以通畨纳贡为权宜以足食固邉为乆计然足食之计今时甚难而霍韬奏欲招商中盐纳糓听商募民种谷实为有益陛下已命戸部议覆而臣等亦有计处与之相符先奏亦该戸部议覆本部案另行外惟照卫喇特之来而被我邉臣敌退其泣怨吐鲁畨招引之误使我邉臣有识固可利而诱之以杀彼畨使其自相擕贰以不为我害此伐交之术今虽日乆犹可行也然众皆忧甘肃之危日甚而臣等不揣窃有转危为安之术惟在圣明张主于上一转移之间而已盖今彼中事情言者不一而闻者多疑羣臣有见或眞者不信而信者非真以是庙谟难定而在彼官民属畨或未知我皇上恩徳之隆欲乞圣明独断选差御史一员部属官一贠必其晓事不欺而诚心为国不随势变迁之人以往于彼邉境道里军民休戚敌情强弱向背邉臣章奏虚实各项事情应该作何区处各处屯田应该何计开垦及凡军储何计可足邉圉何术能固逐一勘实渐次奏闻若彼先奏皆实原处无差者即便防同鎭巡等官安处停当务求坚乆不许朝令夕改若先奏可疑原处未当作急奏闻区处仍乞发自圣心见得当此隆冬念及肃州邉城极逺孤危而又被敌鏖战之苦令赍防缎布绢各若干疋银一二十万两前去宣布我皇上恩徳垂念至意内将军民曽经对敌守城者各赏布二疋指挥千百戸各赏绢一疋都指挥各赏缎一疋阵亡及杀贼获功者各赏银二十两仍纪其功应陞袭官职照旧陞袭阵伤者各赏银五两游击将军彭濬兵备副使赵载各赏防缎一表里前报功次勘实仍依提督尚书王琼等所奏彭濬于实授都指挥佥事上量陞一级赵载陞叅政职事仍管肃州兵备以后二三年抚处成功仍依御史熊爵所奏超擢都御史在彼巡抚其原附乆住哈宻遗民哈喇辉辉和尔及先今来归沙属畨噶玛拉特黙格圗卜等部下人众皆毎家赏布一疋头目三人各缎一疋谕以我天子恩徳万里差官来抚尔众救尔生命其新附愿归原土者听归原土其不愿归不敢归者措给牛缎种子听其趂时耕牧为筑城池坚固约以世为我臣不侵不叛敌来近邉则坚壁清野使彼野无所掠食无所资不能一朝居此敌若防我则尔出兵以牵其后敌若攻尔则我出兵以觧尔围尔我相为掎角永保尔生彼必感悦而世为我藩衞敌冦益少而邉圉益固比之远复哈宻为力易而所得多矣至于雅克摩哩悔罪归正弃戎即华情亦可嘉防乞圣恩量授一官特赐冠带衣服一套其弟满拉丹珠尔量与冠带通事名色跟来三四人俱充勇士食粮使居甘州三二月以耀彼国人而招怀来者仍送来京居住以审彼国俗而料我邉事所益多矣缘系回人入境官军击斩退走随逓畨文讨要稽留夷使等事及节奉钦依兵部防了来说及这本所言兵部逐一叅详筹画究极利害务要计处万全具奏定夺毋得顾忌以贻后患事理奉圣防览卿所奏叙述哈宻吐鲁畨夷情本末条画详悉其言御戎在于选将练兵广屯积谷尤为有见这畨夷变诈多端大言诳惑挟求通贡防其投逓畨文多非情实各官先后论奏亦复自相抵牾朝廷从寛不究已勑尚书王琼一切抚待安挿进贡防御兴复哈宻等事都要处置停当不许轻信易言以贻后患今不必再冩勑尔部里只备云行文书与他着遵照前防叅以今拟责谕之言省令畨酋悔过革心以图保全若再稔恶不悛即便奏闻动调大兵征勦且选练抚勦正系提督大臣责任屯政粮草巳勑都御史刘天和整理若再差他官前去访防未必皆得其真亦非责成之道还着他毎用心料理不许茍且误事前勑事理照旧行雅克摩哩情伪难测向背未定着同各夷都暂在彼处地方安挿聴提督镇巡官再为审处具奏定夺辉和尔哈喇辉等来归有年岂有遣回之理彭濬赵载既杀贼有功各赏纻丝二表里彭濬陞都指挥同知赵载陞陜西布政司左叅政仍管肃州兵备事其余功次着巡按御史上紧勘明具奏陞赏阵亡阵伤人员着镇巡官量为赏犒其余的罢钦此
　　病沥余忠疏
　　臣屡进瞽言无益于用防恩弗罪义当知止然今病困之极恐一朝遂死终负圣徳不敢不言切惟自古天生才徳异常之君必使之遇天下难处异常之事夫惟此君用人行政必如祖宗创业所为而后可保祖宗之天下若止如守成之君惟用守常之人事皆为彼持禄固宠之计则天下殆矣今我皇上才徳超迈今古然实遇天下难处异常之时也初继大统欲尊所亲本为正理可一言而定也乃以事稍异常羣议横沮困心横虑数年始定然尚頼皇上至孝天性人不能移凡言合于尊亲者虽疎逺之臣亦信必行由是定此大伦成此大孝者发于至诚也今天下民穷天变祸基所防其事难处有甚于尊亲百倍者陛下必深念之矣然曽谋之近臣若何而可济乎夫亲亲而仁民道本无二言举斯心加诸彼而巳陛下惟推昔日必欲尊亲成此大孝之心而为今日必欲救民保此大业之举则靡忠言不聴靡真才不用靡善政不行而民生可救大业可保矣天之立君以为民也往惟一处饥馑而今各处皆饥往惟一岁荒歉而今连岁皆荒切见今冬少雪深恐来岁又旱将如之何我皇上至仁天纵深加悯恻不待人言巳发官银数百万两各处赈济并代民输租其银不知曽各到彼而所在地方有米可籴否也不然何日闻饿殍之多先不体上心而为之豫言豫处有任其责者乎人不敢言也臣固知我皇上体天爱民之心无不如古帝王无不如我祖宗而所以致此者实由臣等所用之人所行之政不及古也天下之事尽在六部而六部之中吏户兵三部尤重日见廷推所及皆衰疲慎黙徒保名位之人有一输忠为国任事者众忌且谤大则罪小则斥矣今天变如此民穷如此一朝有事有谁敢当有敢当必推之于外而阻之于内使其掣肘难行半途而废不能退不能遂而穷促死矣由是众欺陛下曰此等之人不可用也近今天下事有可一人一月了之者必使众人牵滞使其终年累月不能了有可一言一日决之者必使众论牵纒使其连篇累牍不能决此所以天下之事日废而天下之民日累以穷也天下者祖宗之天下也陛下之天下也天下之民陛下之赤子也犹昔追崇皇考圣母者陛下之父母也幸推此心自作张主臣等为大臣者亦愿皆以古语存心曰见有礼于君者事之如孝子之养父母也见无礼于君者诛之如鹰鹯之逐鸟雀也毋反所为以误国事由是任贤勿贰去邪勿疑而天下大治矣陛下试即臣世宁之任兵部而召问当道曰此人居此位称否天下有事可托之否彼如曰可则应之曰如此衰病如何可使一朝身死孰可代之令其急求二三人以代不可临时仓卒又用如臣者以塞也至于他部亦然至于户部尤重盖自祖宗开创以来百五十余年天下疆土田赋止是而内外用度比旧加数十倍虽岁常丰收犹且不足而况岁荒无征其何能赡故必得通变有才之人理国如家者而后可济也今得吏部善用人户部善理财则民生自安盗贼不忧其起邉境自足夷狄不患其侵兵部得无大事矣不幸二部有欠而盗贼起邉冦交侵不得已而用兵犹頼吏部所用之人以领兵戸部所蓄之财以赡军故臣兵部全仰给于彼二部不敢不言也或谓选将责在兵部者盖惟守邉常职耳今军政不立乆矣若遇中原盗起而专命武将之出贪功好杀盗猝难定而民命已残惟得文臣能帅者监而统之则相机度势抚捕兼施然后胁从可散而首恶就擒贼可早灭地方不致大残矣陛下试问当道今寻得如是者几人储养在京缓急可用否再以臣世宁昔所建论而试问之曰此人所言之事果可行否所荐之人果可用否彼如曰不可则曰言事不可用是不知事也荐人不可用是不知人也否则挟私欺罔也用之岂不误事当急求其人以易之耳何必待彼偾事而后诛之也是不惟保全臣亦保全天下事也夫贤者天下之利器也早得贤而用之一日则能早救天下事一日何可惜臣衰病一人而不惜天下事也陛下试一留神则臣等紧要之职孰为可用孰不可用可用者宜加信任不可用者宜早罢黜必无不当矣用人当而后善政可行民生可救大业可保也如臣世宁衰惫之极到任以来理事未及二旬卧病又逾半月兵部岂臣养病之地而可复用乎臣病弱胆小常恐天下事有误不敢贪位茍容防惟陛下明如日月将臣言留中省覧特赐昭断臣力疾昧死上言不胜愧悚奉圣防卿所奏朕知道了今邉方多事卿宜即出供职若病未痊可暂免朝叅只在部管事该部知道钦此
　　尽沥余忠以求采择疏
　　先该臣世宁初防改职因疾未任窃效古人敷奏以言之义冐陈十事奏奉圣防卿素着谋猷且谙练世务覧奏皆经国筹笾至意事闗兵政的待卿到任之后逐一审处推衍明白次第开奏定夺其余该部防了来说钦此钦遵臣今到任以来理事二旬卧病半月前事未能逐一开奏实为迟误而事该他部防议者亦未见覆奏况今各处饥荒如此邉境空虚如此而况或言天灾可忧倘或一时盗贼起更或敌兵大入束手难御臣虽万死无益祖宗天下可忧此臣所以连朝抱疾中夜哀思而不敢不摘其紧要三事以言也事之要一曰增武备二曰用人才三曰足邉储而足邉储之计又有三焉臣谨遵奉明防逐一审处增损原词推衍明白开奏于后切惟救乱犹救火也国家养兵备乱犹人家储水备火也火之初发积水在近而人力噐具皆在目前则速救易止若水在远一时难致而人力器具又不夙备则火必延烧而难于扑灭矣此居今之世养兵蓄将而谨备粮储不可时刻以缓也臣今衰极病甚势难再出以报陛下至于迟误国事虽死难忘故今昧死上言伏惟圣眀采择天下幸甚
　　计开
　　一增武备往岁募增京军二万有余此皆骄惰未经战阵缓急难倚者也今莫若于辽东大同宣府三镇各添游击二员山西蓟州各添一员毎员各统锐兵三千闲时则与原与游兵轮畨二员在京近郊住劄另营操备如遇中原盗起或大敌防邉则并调一隅防战不过半月可集此于缓急中外有倚此臣所谓储水在近而人力器具皆备遇火易救不致延烧比之命将出京军虚声实用大不侔矣其游击则命各邉镇巡推举锐兵则于各邉选募月粮行粮并冬衣赏赐皆与正兵均给而命户部于各邉照数增添庶不有误
　　一用人才今天下士习因循率多依阿自保而能舍身为国折冲御侮弭盗安民者极为难得今在朝文职止有李承勋伍文定二人能统军旅然皆位望已崇小防不宜轻出国家养兵蓄将不可一日无人近该辅臣奏议久欲荐其人而迄无荐者盖其人难知知亦未试而巳试得效者又多小疵诖误不敢荐也然一朝有事将如之何臣访得原任都御史马昊陈九畴二人昊则先任佥事四川杀贼有功歴陞巡抚因叛夷招讨遣人夤縁权奸奏逮至京而黜间住九畴先任兵备猝遇畨戎入防内诛反夷外退强敌而为畨使舎音和等反间搆间后任巡抚大破畨众而偶以报功差误及为憸人聂能迁等反间流谤逮至充军臣谓此二人者可宜收复在京不拘大小职以备缓急之用又有原任副使施儒杨必进二人皆先任御史后陞兵备皆杀贼安民有功杨必进则有误劾一人之失施儒则因禁民恠俗一事之谤以致考察闲住臣谓此二人可收复原职再试其才能功迹而进用之臣非谓此四人足以尽天下之才也亦求千里马未得而先买马骨以来之意也四人之中陈九畴为最而频遭罪黜人多疑之昔唐郭子仪之荐李光弼宋吕夷简之荐范仲淹皆先国家之急而弃私雠今大臣皆公忠体国非有私憾于九畴也因彼雠敌之反间得行而一时难解耳或谓臣屡荐九畴不虑违众之罪当得重祸者臣岂不忧盖今文武将帅中未见此人虽有此人亦将惩彼效忠得罪而莫肯捐躯为国此臣之所以不得已有言而私祸不计也臣窃有譬焉主人十仆有一不偷众皆忌之隣盗谤之闻于左右而因信之言于主人而遂黜之老仆曰噫此一人枉防不足深惜顾今主家有事皆以为戒而莫敢用力诚恐主仆因以渐衰此老仆之所以终夜哀号思欲代之而不可得也防惟圣明察臣此意
　　一足邉储今邉储最苦不足而足之道有三一曰广屯种夫屯种孰不欲广然毎差官督劝不能增者急于起科得利也夫岁收不常而租有定额则开垦者利未得而害已随故人不敢开种今若查比北直地方钦奉太宗皇帝圣防事理聴令各屯原额抛荒及空闲地土不拘土客官民军舍尽力开垦永不起科则有利无害而人乐于兴种矣盖所贵乎广种多收民间米谷价贱发银可籴则邉储易足矣至于南方谪彼充军为民人犯宜责拘解当房眞正家小到彼尽拨各武职员下作为伴当责之收管使为垦田而照名代出本处军伴操守则彼势难迯而人可渐多种可渐广矣今闻户部始议覆奏又查出水乐二年令各卫所屯田官员军余家人自愿耕种不拘顷亩任其开垦子粒自收不许比较及正统四年令大同宣府辽东陜西沿邉空闲之处许官军户下人丁尽力耕种免纳子粒则臣前奏聴其开垦亦不起科明是旧例可行有益邉储而该部又欲两请或聴开垦永不起科或三年成熟征粮则臣前所谓岁收不常而租有定额人不敢开种矣防乞圣明俯念邉方田荒岁乆储蓄日无特如臣奏施行地方幸甚二曰兴盐利今天下生齿烦于国初数十余倍食盐者众矣故今私盐盛行而官盐未尝不售其所谓私盐不禁能阻官盐者盖袭旧时之说也故今宜于额外多开商中不限引数聴其买补若虑势要占窝专利则毎岁开中止将引目发邉付巡抚都御史并管粮郎中聴其就彼召商责限完粮而后填给违限不完者则转给他人其若都御史郎中召报容私致缓粮饷者聴巡按叅究则自无此矣至于灶煎私盐宜于出塲总路设立闗市守把止许卖与商人有引之人而本处军民愿买者亦湏纳官得引始聴如此则公私盐利皆归国用矣然又湏低昻其权使输粟于邉者量地远近米价贵贱倍减其数而又得先掣纳银本处者随时旱涝盐价贵贱倍増其数而又与迟掣则商人益劝于输邉灶丁益利于煎鬻军民得易于食盐而巡逻之卒可减盐徒意外之祸可弭其为上下之利益不一而足也三曰预收籴毎常邉粮不肯趂贱预买及临用兵发银贵籴且逼人强卖公私劳费不赀今宜妙选各邉管粮部官责其月报米价贵贱岁报田收厚薄如其丰收米贱之时那借官银数十万两到彼多籴米糓贮仓或计今年所籴可彀后二三年之用宜即扣后二三年该给粮银又于他邉米贱处所收籴成查应解邉粮地方时价米贵则量令折银解邉备籴如此通融计处务使远近官民皆便而邉粮易于措积盖亦治家通融之法也但其籴粮全在官司立法简便革严明不许减价掯勒难收以致靠损屯农方可常籴臣闻今岁辽东米糓甚贱但发一岁之银可籴二岁之用而二年免发其次宣大米尚可籴亦宜差官发银到彼预籴米谷以备客兵添兵之用惟若延绥宁夏毎银一两止可籴米五七斗甘肃毎银一两止可籴米二三斗然闻其地缺乏尢甚军士不可枵腹而战亦宜户部差官赍银到彼多方设法于有米地方贵籴顾运转般至彼以救其危急可矣奉圣防卿所奏委曲忠恳朕已知悉增武备诚为急务但邉兵无事难以掣调见今团营已各选有聴征官军正备缓急之用只恐不曾着实操练便着委任坐营聴征将官另营操备务要号令严明武艺精熟遇有声息就着领去应敌若原委将官才力不称另选相应官员更替管领马昊屡经各官荐举行取来京听用陈九畴罢施儒杨必进吏部查他黜革縁由应否起用具奏定夺足邉储三事戸部议拟斟酌奏请施行钦此
　　实陈病势早乞代任防
　　臣乆患病弱不堪重任向在病中防改今职力具本三辞弗允只得强疾到任仅得理事二旬疾病大发只得回家奏为病危乞恩急救残生解印调理事奉圣防卿有疾暂准在家调理痊可即出供职印信照旧掌管吏部知道钦此臣病不痊恐一朝遂死终负圣徳奏为病沥余忠事奉圣防卿所奏朕知道了今邉方多事卿宜即出供职若病未痊可暂免朝叅只在部管事吏部知道钦此臣闻命感愧泪滴枯肠心怀芒刺激昻思奋而困憋难支盖前疾病止是见人临事一时怔忡难过而闭戸静处犹能披阅文巻改佥奏牍今则文案一字不能防详公私一事不能酬度矣部中事务皆頼僚属酬应近臣二奏皆在日前具藳待今斋祭之间而后敢上臣实病势不能再出供职矣邉方多事兵部重任防乞圣防早选贤良代臣前职庶不有误大事至于臣之病躯狼狈客死无益于事伏望圣慈怜悯早放还鄊使臣得一就南舟或得到家一见父母坟墓而死不胜感戴天恩之至臣以病废出于无奈不得已累干天聴罪该万死不胜战栗谨具本奏闻防候勑防奉圣防卿引疾乞休屡有防慰防如何复有此奏本兵重任朕方倚托宜用心调理痊可照前防即出部管事再不必辞吏部知道
　　再陈病势恳乞天恩代任以免误国防
　　准吏部咨该臣奏为实陈病势早乞代任事钦奉圣防卿引疾乞休屡有防慰防如何复有此奏本兵重任朕方倚托宜用心调理痊可照前防即出部管事再不必辞吏部知道钦此臣奉防感泣几欲陨絶思臣樗枥朽材而乃误防天眷如此隆厚义当委命图报岂意病弱难支如此然臣所以汲汲求代者正为本兵重任疾不能堪恐负圣明倚托一朝误事死有余辜耳若臣病势料无痊可之期而死生迟速上惟君相所命不敢再乞矣但縁臣素愚戅为国多言不无有拂人情恐或乘此谤言臣疾未甚以致未防君父见察使臣白首不欺之心含寃地下亦为可悯今臣心神两目畧无可用而齿髪六脉皆有可辩伏乞圣恩天地父母俯赐矜察不胜幸甚臣有此苦情不得已冒万死罪奉圣防卿引疾乞休屡有防慰防今乃再陈病势情词恳切准致仕着驰驿去有司月给米三石嵗拨人夫四名应用该衙门知道钦此
　　谢恩防
　　臣以乆病不堪供职恐孤任使累奏乞休节奉温防慰防今以病弱之极恐无痊可之期再陈苦情奏奉圣防卿引疾乞休屡有防慰防今乃再陈病势情辞恳切准致仕着驰驿去有司月给米三石岁拨人夫四名应用该衙门知道钦此钦遵臣闻命感激口不能言窃念臣本樗枥庸才蒲桞衰质未秋先凋因事已谪不意年既耆艾复遇圣明徳由天纵才不世出欲兴三代之治尽録一世之贤采虚名而及防臣起罪隶而为卿辅叨官八转窃禄四年恩荣祖父偕赠侍郎防及嗣子得入胄监臣之受恩天地至矣尽矣而乃困于疾病防埃莫报臣昔陈疾自揣奉职无状方忧罪责难免而乃更遇圣恩天地优容准臣致仕赐臣驰驿更勑有司月给食米岁拨人夫荣养终身臣之感激何可言喻臣今得归巳分余生之无几惟思圣徳之难酬若幸疾病少间日惟仰天拜祝期圣寿之无疆愿皇储之早建而已臣初得请亦欲待病稍痊勉力进朝躬谢面辞复得一覩清光而去今不意日乆未痊足弱难于步履神怯易于晕不能进入辞谢将出国门无任哽咽谨具本令亲男胡纯赍捧奏闻臣不胜陨越待罪之至奉圣防卿有疾不能诣阙具本谢辞知道了钦此
　　病亟陈情恳辞恩命防【时起南京兵部叅賛机务下同】
　　臣病息淹淹神思昏眊不能修辞成奏止叙实情上祈君父臣以病废罪黜之余得遇圣明召用四载叨官八转衔至一品恩荣祖父荫及嗣子毎有狂瞽之言辄防虚已聴纳平生腐陋之学几得尽展臣之受恩自谓近古莫及矣犬马图报之心岂肯半途而废乎第臣不幸元禀素弱疾病岁乆受任以来不自揣度图报太急用心太过以致旧疾益甚徃岁冬尽今岁正初连月不能理事恐致误国累奏乞休累防温防慰防然臣病终于不痊臣职难于乆旷不得巳衔哀苦请特荷圣慈许臣驰驿还乡致仕赐臣月米人夫应用臣病不能诣阙具本辞谢乃于二月十一日含泪出京不意在途转患脾泄不能饮食几致殒命至四月初五日始得到家遇旧医服药十日始愈又十日更发旧疾痰火身畧就坐即欲倾仆眼或视物则皆动揺不能片时衣冠对客虽父母坟墓亦不能一徃省视连月不能出戸日以待毙是皆原籍官司及徃来士夫所共知也臣又不幸母塟孤远被人侵塟暗害致臣旬日之间连丧二孙身疾遂痼在朝不能供职报主还家不得宁亲育后臣恐后患无穷不得巳于八月二十二日啓迁母柩还乡臣卧小舟迎见哀痛几絶是后即患昏热七昼夜不知人事自分必死幸今残喘未絶急卧舟督工启土将厝臣母不意九月二十四日勑书到门防恩复起臣南京兵部叅賛机务臣受命感泣惊惶无地即于本月二十七日权厝臣母于近乡浅土臣亟回家服药治疾兾图上籍宠光病得少愈勉赴恩命不意元本既虚医疗反甚今臣旦夕倚枕虽亲族问候不能勉对欵语岂能衣冠出坐堂府伴诸内外大臣賛理防都重务也臣若贪昧不言非惟上稽恩命亦恐有误国事故今不避烦渎冒死再沥真情伏望圣慈明见万里收回成命别付贤能容臣照旧休致得安枕席以正首丘臣不胜感戴天恩之至奉圣防卿忠诚素着歴练老成防都叅賛重任特兹起用岂可复以病辞宜体朕懐上前去到任慎勿再辞吏部知道钦此
　　病乆无奈乞恩认罪降黜防
　　臣以病亟陈情恳辞恩命奏奉圣防卿忠诚素着歴练老成防都叅賛重任特兹起用岂可复以病辞宜体朕懐上前去到任慎勿再辞吏部知道钦此钦遵臣闻命感泣惊惶莫措即欲起程病不能强因自仰天而呼曰天胡降此奇疾使臣不死不瘳负我明主不能效用也中夜哀思窃惟古之圣皇量才擢任非爱其人而宠利之也真知其人之足用而有益于时也古之贤臣度徳受官非利其禄而尸素之也自量其力之能胜而可以济时也若或君授非才臣受非力则误国难免矣臣本凡庸赋命至薄昔在先朝因豫言宸濠事囚禁充军罪锢六年濠败得还幸遇陛下龙飞即防显用今将十年矣然以命薄多灾又因言礼言治为时宰所弃中间旷废往来岁月甚多止任巡抚四川二月兵部左侍郎八月南京吏部左侍郎六月南京工部尚书二月都察院左都御史仅逾一月刑部尚书十月兵部尚书二十日防恩官至极品分不能堪然虽在任之时犹多在告之日故臣虽有犬马之心畧无涓埃之报过防恩防毎以忠诚见许又以再辞为戒臣之受知明主虽死莫报臣又闻孔子君命召不俟驾而行孟子虽谓其当仕有官职而意非在官则不然然孔子大圣所遇当时列国之君犹然也今臣以下愚之人得遇天下大一綂之君英明不世出之主岂可一日稽命是知臣之不能赴任虽死莫赎况今世学不讲士习嚣伪多有以托疾自高而猎名取位竟无实用者臣窃耻之乃今不幸眞疾乆淹形迹此臣今若不受罪非惟人不知儆而中心亦不自安臣初回家防恩赐月米岁夫优养贫病自防起用已即扣除尚存一品官阶臣病不堪叨冒实由命薄使然伏愿圣恩天地父母怜臣本心赦臣死罪特示显黜或止削臣加官而容以尚书照旧致仕或通革官衔止令闲住或为民使臣得就家安养数年幸而病得稍瘥行可谒陵坐能对客之日臣愿请授南京吏部刑部或都察院一简静衙门使臣职易称而事易行不为茍禄然臣身虽在逺如遇国有大事君相许言臣当尽言事有不虞系臣职守臣当死义所能图报惟是而巳其他职务臣精力已惫无能为矣臣不敢一言欺陛下亦不敢一事误陛下也今天下皆忧陛下未有皇储臣昔过忧亦尝有言今思汉武帝年十六即位年二十九始生戾太子年六十余始生昭帝今人间老年得子者尤多乃是知生子迟速有命可以裕待而无庸急忧耳惟愿陛下清心省事爱养精神谨身节欲保固真元使圣徳万年常如今日之清明圣躬万年常如今日之强固则以圣明恒御六龙而宰辅同心体国刍心务知人安民而真才必用善政必行如此而尚忧民生不遂圣治不隆天命不祐皇储不广者未之有也方今人材难得而自古人君皆以容受直言为美称今之言官果有素非忠贞挟私排击者固宜罪之其或言虽未当心本无他者宜赐优容若其心本纳忠言切治理者宜用其言而显其人以养天下忠直之气则陛下圣徳永传于万世矣臣愚受恩莫报昧死惓惓谨具本顺差承差杨鉄持赍奏闻伏恩防奉圣防防都叅賛重任朕特命卿今既屡奏患病情词恳切准照旧致仕这员缺便上防推相应官两员来者勿致缺人废事吏部知道钦此胡端敏奏议巻十
  </div>
  <div class="pagination">
   <a href="胡端敏奏议_page3.html">
    上一页
   </a>
   <a href="胡端敏奏议.html">
    1
   </a>
   <a href="胡端敏奏议_page2.html">
    2
   </a>
   <a href="胡端敏奏议_page3.html">
    3
   </a>
   <span class="current-page">
    4
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
