<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 46 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 46 页/共 136 页</h1>
    <div class="content">　　先零羌豪僭号北地诏厐参将降羌及湟中义从胡七千人与行征西将军司马钧期防北地击之参兵至勇士城东为杜季贡所败引退钧等独进参既已失期乃诈病引兵还坐以诈疾徴下狱校书郎马融上书请之曰伏见西戎反畔寇钞五州陛下愍百姓之伤痍哀黎元之失业单竭府库以奉军师昔周宣猃狁侵镐及方孝文匈奴亦畧上郡而宣王立中兴之功文帝建太宗之号非惟两主有明叡之姿抑亦扞城有虓虎之助是以南仲赫赫列在周诗亚夫﨣﨣载于汉防窃见前护羌校尉庞参文武昭备智畧逺既有义勇果毅之节兼以博雅深谋之姿又度辽将军梁慬前统西域勤苦数年还留三辅功効克立间在北邉单于降服今皆幽囚陷于法网昔荀林父败绩于邲晋侯使复其位孟明视防师于崤秦伯不替其官故晋景并赤狄之土秦穆遂覇西戎宜逺览二君使参慬得在寛宥之科诚有益于折冲毗佐于圣化书奏赦参等
　　顺帝时当会茂才孝亷太尉庞参以被奏称疾不得会上计掾广汉段恭因防上防曰伏见道路行人农夫织妇皆曰太尉庞参竭忠尽节徒以直道不能曲心孤立羣邪之间自处中伤之地臣犹冀在陛下之世当防安全而复以谗佞伤毁忠正此天地之大禁人主之至诫昔白起赐死诸侯酌酒相贺季子来归鲁人喜其纾难夫国以贤化君以忠安今天下咸欣陛下有此忠贤愿卒宠任以安社稷书奏诏即遣小黄门视参疾太医致羊酒
　　尚书史敞等荐胡广曰臣闻徳以旌贤爵以建事明试以功典谟所美五服五章天秩所祚是以臣竭其忠君丰其宠举不失徳下忘其死窃见尚书仆射胡广体贞履规谦虚温雅博物洽闻探穷理六经典奥旧章宪式无所不览柔而不犯文而有礼忠贞之性忧公如家不矜其能不伐其劳翼翼周慎行靡玷漏宻勿夙夜十有余年心不外顾志不茍进臣等窃以为广在尚书劬劳日乆后母年老既防简照宜试职千里由宁方国陈留近郡今太守任缺广才畧深茂堪能拨烦愿以参选纪纲頺俗使束脩守善有所劝仰
　　永和中李固迁将作大匠上防陈事曰臣闻气之清者为神人之清者爲贤飬身者以练神为寳安国者以积贤为道昔秦欲谋楚王孙圉设坛西门陈列名臣秦使戄然遂为寝兵魏文侯师卜子夏友田子方轼段干木故群俊竞至名过齐桓秦人不敢窥兵于西河斯葢积贤人之符也陛下拨乱龙飞初登大位聘南阳樊英江夏黄琼广汉杨厚防稽贺纯防书嗟叹待以大夫之位是以岩穴幽人智术之士弹冠振衣乐欲为用四海欣然归服圣徳厚等在职虽无竒卓然夕惕孳孳志在忧国臣前在荆州闻厚纯等以病免归诚以怅然为时惜之一日朝会见诸侍中并皆年少无一宿儒大臣可顾问者诚可叹息宜徴还厚等以副群望琼乆处议郎已且十年众人皆怪始隆崇今更滞也光禄大夫周举才谟髙正宜在常伯访以言议侍中杜乔学深行直当世良臣乆托疾病可勅令起是日有诏徴用乔厚等而以固为大司农
　　桓帝延熹二年尚书令陈蕃仆射胡广等上防荐徐穉等曰臣闻善人天地之纪政之所由也诗云思皇多士生此王国天挺俊乂为陛下出当辅弼明时左右大业者也伏见处士豫章徐穉彭城姜肱汝南袁闳京兆韦着颍川李昙徳行纯备着于人听若使擢登三事协亮天工必能翼宣盛美增光日月矣桓帝乃以安车纁备礼徴之
　　时合浦太守孟甞以病徴还隐处穷泽尚书郎杨乔上书论荐曰臣前后七表言故合浦太守孟甞而身轻言防终不防察区区破心徒然而已甞安仁义耽乐道徳清行出俗能干絶群前更守宰移风改政去珠复还饥民防活且南海多珍财产易积掌握之内价盈兼金而甞单身谢病躬耕垄次匿影藏采不华藻实羽翮之美用非徒腹背之毛也而沈沦草莽好爵莫及廊庙之寳弃于沟渠且年歳有讫桑榆行尽而忠贞之节永谢圣时臣诚伤心私用流涕夫物以逺至为士以稀见为贵槃木朽株为万乘用者左右为之容耳王者取士宜拔众之所贵臣以斗筲之资趋走日月之侧思立防节不敢茍私乡曲窃感禽息亡身进贤尝竟不见用延熹九年李膺等以党事下狱考实太尉陈蕃上疏极谏曰臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人由此言之君为元首臣为股肱同体相须共成美恶者也伏见前司校尉李膺太仆杜宻太尉掾范滂等正身无玷死心社稷以忠忤旨横加考案或禁锢闭隔或死徙非所杜塞天下之口聋盲一世之人与秦焚书坑儒何以为异昔武王克殷表封闾墓今陛下临政先诛忠贤遇善何薄待恶何优夫谗人似实巧言如簧使听之者惑视之者昏夫吉防之效存乎识善成败之机在于察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹廵狩苍梧见市杀人下车而哭之曰万方有罪在予一人故其兴也勃焉又青徐炎旱五糓损伤民物流迁茹菽不足而宫女积于房掖国用尽于罗纨外戚私门贪财受赂所谓禄去公室政在大夫昔春秋之末周徳衰微数十年间无复灾眚者天所弃也天之于汉无已故殷勤示变以悟陛下除妖去孽实在修徳臣位列台司忧责深重不敢尸禄惜生坐观成败如防采録使身首分裂异门而出所不恨也帝讳其言切托以蕃辟召非其人遂防免之
　　时徐州从事臧旻上书讼第五种曰臣闻士有忍死之辱必有就事之计故季布屈节于朱家管仲错行于召忽此二臣以可死而不死者非爱身于须臾贪命于茍活隐其智力顾其权畧庶幸逄时有所为耳卒遭髙帝之成业齐桓之兴伯遗其亡逃之行赦其射钩之雠拔于囚虏之中信其佐国之谋勲效传于百世君臣载于篇籍假令二主纪过于纎介则此二臣同死于犬马沈名于沟壑当何由得申其补过之功建其竒奥之术乎伏见故兖州刺史第五种杰然自建在乡曲无苞苴之嫌歩朝堂无择言之阙天性疾恶公方不曲故论者说清高以种为上序直士以种为首春秋之义选人所长弃其所短録其小善除其大过种所坐以贼盗公负筋力未就罪至徴徙非有大恶昔虞舜事亲大杖则走故种逃亡茍全性命冀有朱家之路以显季布之防愿陛下无遗须臾之恩令种有持忠入地之恨种会赦出献帝时公车司马令谢该以父母老托疾去官欲归乡里防荆州道断不得去少府孔融上书荐之曰臣闻髙祖创业韩彭之将征讨暴乱陆贾叔孙通进说诗书光武中兴呉耿佐命范升卫宏脩述旧业故能文武并用成长乆之计陛下圣徳钦明同符二祖劳谦戹运三年乃讙今尚父鹰扬方叔翰飞王师电鸷羣凶破殄始有櫜弓卧鼓之次宜得名儒典综礼纪窃见故公车司马令谢该体曽史之淑性兼商偃之文学博通羣蓺周览古今物来有应事至不惑清白异行敦恱道训求之逺近少有俦匹若乃巨出呉隼集陈庭黄熊入寝亥首有二非夫洽闻者莫识其端也隽不疑定北阙之前夏侯胜辩常隂之验然后朝士益重儒术今该实卓然比迹前列间以父母老疾弃官欲归道路险塞无由自致猥使良材抱璞而逃逾越山河沈沦荆楚所谓徃而不反者也后日当更馈乐以钓由余克像以求傅说岂不烦哉臣愚以为可推録所在召该令还楚人止孙卿之去国汉朝追匡衡于平原尊儒贵学惜失贤也书奏诏即徴还拜议郎
　　融又论荐处士祢衡上防曰臣闻洪水横流帝思俾乂旁求四方以招贤俊昔孝武继统将祖业畴咨熈载羣士响臻陛下叡圣纂承基绪遭遇戹运劳谦日昃惟岳降神异人并出窃见处士平原祢衡年二十四字正平淑质贞亮英才卓砾初渉蓺文升堂覩奥目所一见輙诵于口耳所瞥闻不忘于心性与道合思若有神羊潜计安世黙识以衡准之诚不足怪忠果正直志懐霜雪见善若惊疾恶若雠任座抗行史鱼厉节殆无以过也鸷鸟累百不如一鹗使衡立朝必有可观飞辩骋辞溢气坌涌觧疑释结临敌有余昔贾谊求试属国诡系单于终军欲以长缨牵致劲越弱冠慷慨前世美之近日路粹严象亦用异才擢拜台郎衡宜与为比如得龙跃天衢振翼云汉扬声紫防垂光虹蜺足以昭近署之多士増四门之穆穆钧天广乐必有竒丽之观帝室皇居必畜非常之寳若衡等辈不可多得激楚扬阿至妙之容台牧者之所贪飞兔騕褭絶足奔放良乐之所急臣等区区敢不以闻
　　曹操荐荀彧表曰臣闻虑为功首谋为赏夲野绩不越庙堂战多不逾国勲是故曲阜之锡不后营邱萧何之土先于平阳珍策重计古今所尚侍中守尚书令彧积徳累行少长无悔遭世纷扰懐忠念治臣自始举义兵周游征伐与彧戮力同心左右王略发言授策无施不效彧之功业臣由以济用披浮云显光日月陛下幸许彧左右机近忠恪祗顺如履薄氷研精极锐以抚庶事天下之定彧之功也宜享髙爵以彰元勲









　　歴代名臣奏议卷一百二十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百三十
　　明　杨士竒等　撰
　　用人
　　魏太祖置酒汉濵関内侯王粲奉觞贺曰方今袁绍起河北杖大众志兼天下然好贤而不能用故竒士去之刘表雍容荆楚坐观时变自以为西伯可规士之避乱荆州者皆海内之隽杰也表不知所任故国危而无辅明公定冀州之日下车即缮其甲卒收其豪杰而用之以横行天下及平江汉引其贤隽而置之列位使海内回心望风而愿治文武并用英雄毕力此三王之举也何夔言于太祖曰自军兴以来制度草创用人未详其夲是以各引其时忘道徳夔闻以贤制爵则民慎德以庸制禄则民兴功以为自今所用必先核之乡闾使长幼顺叙无相逾越显忠直之赏明公实之报则贤不肖之分居然别矣又可修保举故不以实之令使有司别受其负在朝之臣时受教与曹并选者各任其责上以观朝臣之节下以塞争竞之源以督羣下以率万民如是则天下幸甚
　　太祖置校事卢洪赵达等使察羣下法曹掾髙柔谏曰设官分职各有所司今置校事既非居上信下之防又达等数以憎爱擅作威福宜检治之太祖曰卿知达等恐不知吾也要能刺举而办众事使贤人君子为之则不能也昔叔孙通用羣盗良有以也达等后奸利发太祖杀之以谢于柔
　　三公无事又希与朝政柔为廷尉又上防曰天地以四时成功元首以辅弼兴治成汤仗阿衡之佐文武凭旦望之力逮至汉初萧曹之俦并以元勲代作心膂此皆明王圣主任臣于上贤相良辅股肱于下也今心辅之臣皆国之栋梁民所具瞻而置之三事不使知政遂各偃息养髙鲜有进纳诚非朝廷崇用大臣之义大臣献可替否之谓也古者刑政有疑輙议于槐棘之下自今之后朝有疑议及刑狱大事宜数以咨访三公三公朝朔望之日又可特延入讲论得失博尽事情庶有裨起天听益大化帝嘉纳焉
　　文帝践阼散骑常侍王象荐杨俊曰伏见南阳太守杨俊秉纯粹之茂质履忠肃之量体仁足以育物笃实足以动众克长后进惠训不倦外寛内直仁而有断自初弹冠所歴埀化再守南阳恩徳流着殊隣异党襁负而至今境守清静无所展其智能宜还夲朝宣力辇毂熈帝之载
　　明帝即位何曽累迁散骑侍郎汲郡典农中郎将给事黄门侍郎上防曰臣闻为国者以清浄为基而百姓以良吏为夲今海内虚耗事役众多诚宜恤养黎元恱以使人郡守之权虽轻犹专任千里比之于古则列国之君也上当奉宣朝恩以致惠和下当兴利而除其害得其人则可安非其人则为患故汉宣称曰百姓所以安其田里而无叹息愁恨之声者政平讼理也与我共此者其惟良二千石乎此诚可谓知政之夲也方今国家大举新有发调军师逺征上下劬劳夫百姓可与乐成难与虑始愚惑之人能厌目前之小勤而忘为乱之大祸者是以郡守益不可不得其人才虽难备犹宜粗有威恩为百姓所信惮者臣闻诸郡守有年老或疾病皆委政丞掾不恤庶事或体性防怠不以政理为意在官积年惠泽不加于人然于考课之限罪亦不至诎免故得经延岁月而无斥罢之期臣愚以为可宻诏主者使隠核参访郡守其有老病不隠亲人物及宰牧少恩好修人事烦挠百姓者皆可征还为更选代
　　蒋济迁为中防军时中书监令号为专任济上防曰大臣太重者国危左右太亲者身蔽古之至戒也徃者大臣秉事外内扇动陛下卓然自览万几莫不祗肃夫大臣非不忠也然威权在下则众心慢上势之常也陛下既已察之于大臣愿无忘于左右左右忠正远虑未必贤于大臣至于便辟取合或能工之今外所言輙云中书虽使恭慎不敢外交但有此名犹惑世俗况实握事要日在目前傥因疲倦之间有所割制众臣见其能推移于事即亦因时而向之一有此端因当内设自完以此众语私招所交为之内援若此臧否毁誉必有所兴功负赏罚必有所易直道而上者或壅曲附左右者反达因防而入縁形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神黙思公听并观若事有未尽于理而物有未周于用将改曲易调逺与黄唐角功近昭武文之迹岂近习而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之当今柱石之士虽少至于行称一州智效一官忠信竭命各奉其职可并驱策不使圣明之朝有専吏之名也太和中乐安亷昭以才能拔擢颇好言事散骑黄门侍郎杜恕上防极谏曰伏见尚书郎亷昭奏左丞曹璠以罚当闗不依诏坐判问又云诸当坐者别奏尚书令陈矫自奏不敢辞罚亦不敢以处重为恭意至恳恻臣窃愍然为朝廷惜之夫圣人不择世而兴不易民而治然而生必有贤智之佐者葢进之以道帅之以礼故也古之帝王之所以能辅世长民者莫不逺得百姓之懽心近尽羣臣之智力诚使今朝任职之臣皆天下之选而不能尽其力不可谓能使人若非天下之选亦不可谓能官人陛下忧劳万几或亲灯火而庶事不康刑禁日弛岂非股肱不称之明效欤原其所由非独臣有不尽忠亦主有不能使百里奚愚于虞而智于秦豫让茍容中行而着节智伯斯则古人之明騐矣今臣言一朝皆不忠是诬一朝也然其事可推而得陛下感帑藏之不充实而军事未息至乃断四时之赋衣薄御府之私谷帅由圣意举朝称明与闻政事宻勿大臣宁有恳恳忧此者乎骑都尉王才幸乐人孟思所为不法振动京都而其罪状发于小吏公卿大臣初无一言自陛下践阼以来司校尉御史中丞宁有举纲维以督奸宄使朝廷肃然者邪若陛下以为今世无良才朝廷乏贤佐岂可追望稷契之遐踪坐待来世之儁乂乎今之所贤者尽有大官而享厚禄矣然而奉上之节未立向公之心不一者委任之责不専而俗多忌讳故也臣以为忠臣不必亲亲臣不必忠何者以其居无嫌之地而事得自尽也今有防者毁人不实其所毁必曰私报所憎誉人不实其所誉而必曰私爱所亲左右或因之以进憎爱之说非独毁誉有之政事损益亦皆有嫌陛下当思所以阐广朝臣之心笃厉有道之节使之自同古人望与竹帛耳反使如防昭者扰乱其间臣惧大臣遂将容身保位坐观得失为来世戒也昔周公戒鲁侯曰无使大臣怨乎不以言贤愚明皆当时用也尧数舜之功称去四防不言大小有罪则去也今者朝臣不自以为不能以陛下为不任也不自以为不知以陛下为不问也陛下何不遵周公之所以用大舜之所以去使侍中尚书坐则侍帷幄行则从华辇亲对诏问所陈必达则羣臣之行能否皆可得而知忠能者进闇劣者退谁敢依违而不自尽以陛下之圣明亲与羣臣论议政事使羣臣人得自尽人自以为亲人思所以报贤愚能否在陛下之所用以此治事何事不办以此建功何功不成毎有军事诏书常曰谁当忧此者耶吾当自忧耳近诏又曰忧公忘私者必不然但先公后私即自办也伏读明诏乃知圣思究尽下情然亦恠陛下不治其夲而忧其末也人之能否实有夲性虽臣亦以为朝臣不尽称职也明主之用人也使能者不敢遗其力而不能者不得处非其任选举非其人未必为有罪也举朝共容非其人乃为恠耳陛下知其不尽力也而代之忧其职知其不能也而教之治其事岂徒主劳而臣逸哉虽圣贤并世终不能以此为治也陛下又患台阁禁令之不宻人事请属之不絶听伊尹作迎客出入之制选司徒更恶吏以守寺门威禁由之实未得为禁之夲也昔汉安帝时少府窦嘉辟廷尉郭躬无罪之兄子犹见举奏章劾纷纷近司校尉孔羡辟大将军狂悖之弟而有司嘿尔望风希指甚于受属选举不以实人事之大者也嘉有亲戚之宠躬非社稷重臣犹尚如此以今况古陛下自不督必行之罚以絶阿党之原耳伊尹之制与恶吏守门非世治之具也使臣之言少防察纳何患于奸不削灭而养若昭等乎夫纠擿奸宄忠事也然而世憎小人行之者以其不顾道理而茍求容进也若陛下不复考其终始必以违众迕世为奉公宻行白人为尽节焉有通人大才而更不能为此邪诚顾道理而弗为耳使天下皆背道而趋利则人主之所最病者陛下将何乐焉胡不絶其萌乎夫先意承防以求容美率皆天下浅薄无行义者其意务在于适人主之心而已非欲治天下安百姓也陛下何不试变业而示之彼岂执其所守以违圣意哉夫人臣得人主之心安业也处尊显之官荣事也食千钟之禄厚实也人臣虽愚未有不乐此而喜干迕者也廹于道自强耳诚以为陛下当怜而佑之少委任焉如何反录昭等倾侧之意而忽若人者乎今者外有伺隙之寇内有贫旷之民陛下当大计天下之损益政事之得失诚不可以怠也
　　景初元年司徒司空并缺散骑侍郎孟康荐崔林曰夫宰相者天下之所瞻效诚宜得秉忠履正夲徳杖义之士足为海内所师表者窃见司校尉崔林禀自然之正性体高雅之量论其所长以比古人忠贞不回则史鱼之俦清俭守约则季文之匹也牧守州郡所在而治及为外司万里肃齐诚台辅之妙器衮职之良才也明帝时诏书博求众贤散骑侍郎夏侯惠荐刘劭曰伏见常侍刘劭深忠笃思体周于数凡所错综源流逺是以羣才大小咸取所同而斟酌焉故性实之士服其平和良正清静之人慕其虚退让文学之士嘉其推歩详宻法理之士明其分数精比意思之士知其沈深笃固文章之士爱其著论属辞制度之士贵其化略较要策谋之士賛其明思通防凡此诸论皆取适己所长而举其支流者也臣数听其清谈览其笃论渐渍歴年服膺弥乆实为朝廷竒其器量以为若此人者宜辅翼机事纳谋帏幄当与国道俱隆非世俗所常有也惟陛下垂优游之听使劭承清问之欢得自尽于前则徳音上通煇燿日新矣
　　散骑常侍王肃上防曰除无事之位损不急之禄止浮食之费并从容之官使官必有职职任其事事必受禄禄代其耕乃徃古之常式当今之所宜也官寡而禄厚则公家之费鲜进仕之志劝进仕之志劝各展才力莫相倚杖敷奏以言明试以功能之与否简在帝心是以唐虞之设官分职申命公卿各以其事然后惟龙为纳言犹今尚书也以出纳帝命而已夏殷不可得而详甘誓曰六事之人明六卿亦典事者也周官则备矣五日视朝公卿大夫并进而司士辨其位焉其记曰坐而论道谓之王公作而行之谓之士大夫及汉之初依拟前代公卿皆亲以事升朝故高祖躬追反走之周昌武帝遥可奉奏之汲黯宣帝使公卿五日一朝成帝始置尚书五人自是陵迟朝礼遂阙可复五日视朝之仪使公卿尚书各以事进废礼复兴光宣圣绪诚所谓名美而实厚者也
　　中领军桓范荐徐宣曰臣闻帝王用人度世授才争夺之时以策畧为先分定之后以忠义为首故晋文行舅犯之计而赏雍季之言高祖用陈平之智而托后于周勃也窃见尚书徐宣体忠厚之行秉直亮之性清雅特立不拘世俗确然难动有社稷之节歴位州郡所在称职今仆射缺宣行掌后事腹心任重莫宜宣者帝遂以宣爲左仆射
　　齐王即位曹爽使弟羲为表荐司马懿曰臣亡父真奉事三朝入备冢宰出爲上将先帝以臣肺腑遗绪奨饰拔擢典兵禁省进无忠恪积累之行退无羔羊自公之节先帝圣体不豫臣虽奔走侍疾尝药曾无精诚翼日之应猥与太尉司马懿俱受遗诏且慙且惧靡所底告臣闻虞舜序贤以稷契为先汤武襃功以伊吕为首审选博举优劣得所斯诚辅世长民之大经録勲报功之令典自古以来未之或阙今臣虚闇位冠朝首顾惟越次中心愧惕敢竭愚情陈写至实夫天下之达道者三谓徳爵齿也懿夲以高明中正处上司之位名足镇众义足率下一也包懐大畧允文允武仍立征伐之勲遐迩归功二也万里旋斾亲受遗诏翼亮皇家内外所向三也加之耆艾纪纲邦国体练朝政论徳则过于吉甫樊仲课功则逾于方叔召虎凡此数者懿实兼之臣抱空名而处其右天下之人将谓臣以宗室见私知进而不知退陛下岐嶷克明克类如有以察臣之言臣以为宜以懿为太傅大司马上昭陛下进贤之明中显懿身文武之实下使愚臣免于谤诮
　　安定太守孟达荐王雄曰臣闻明君以求贤为业忠臣以进宰为效故易称拔茅连茹曰举尔所知臣不自量窃慕其义臣昔以人乏谬充备部职时涿郡太守王雄为西部从事与臣同僚雄天性良固果而有谋歴试三县政成人和及在近职奉宣威恩懐柔有术清慎持法臣徃年出使经过雄郡自说特受陛下拔擢之恩常励节精心思投命为効言辞激情趣欵恻臣虽愚闇不识真伪以谓雄才兼资文武忠烈之性逾越伦辈今涿郡领户三千寡之家参居其半比者守兵藩卫之固诚不足舒雄智力展其勤干也反受恩深厚无以报国不胜慺慺浅见之情谨冒陈闻
　　呉孙权时歩隲上疏曰臣闻人君不亲小事百官有司各任其职故舜命九贤则无所用心弹五弦之琴咏南风之诗不下堂庙而天下治也齐桓用管仲被发载车齐国既治又致匡合近汉高祖擥三杰以兴帝业西楚失雄俊以丧成功汲黯在朝淮南寝谋郅都守邉匈奴窜迹故贤人所在折冲万里信国家之利器崇替之所由也方今王化未被于汉北河洛之濵尚有僭逆之丑诚擥英雄拔俊任贤之时也愿明太子重以经意则天下幸甚
　　陆逊拜上大将军右都护上防陈时事曰臣以为科法严峻下犯者多顷年以来将吏罹罪虽不慎可责然天下未一当图进取小宜恩贷以安下情且世务日兴良能为先自无奸秽入身难忍之过乞复显用展其力效此乃圣王忘过记功以成王业昔汉高舍陈平之愆用其竒略终建勲祚功埀千载夫峻法严刑非帝王之隆业有罚无恕非懐逺之规也
　　孙休时西陵督陆封都亭侯后转左虎林中书丞华覈表荐曰天姿聦朗才通行洁昔歴选曹遗迹可纪还在交州奉宣朝恩流民归附海隅肃清苍梧南海嵗有风瘴气之害风则折木飞砂转石气则雾欝飞鸟不经自至州风气絶息商旅平行民无疾疫田稼丰稔州治临海海流秋醎又畜水民得甘食惠风横被化感人神遂慿天威招合遗散至被诏书当出民感其恩以忘恋土负老携幼甘心景从众无携贰不烦兵卫自诸将合众皆胁之以威未有如结以恩信者也衔命在州十有余年賔帯殊俗寳玩所生而内无粉黛附珠之妾家无文甲犀象之珍方今之臣实难多得宜在辇毂股肱王室以賛唐虞康哉之颂江邉任轻不尽其才虎林选督堪之者众若召还都宠以上司则天工毕修庶绩咸熈矣
　　孙皓即位楼为宫下镇禁中侯主殿中事以应对切直渐见责怒后人诬白与贺邵相逢驻立耳语大笑谤讪政事遂被诏诘责送付广州覈为东观令上防曰臣窃以治国之体其犹治家主田野者皆宜良信又宜得一人緫其条目为作维纲众事乃理论语曰无为而治者其舜也与恭已正南靣而已言所任得其人故优游而自逸也今海内未定天下多事事无大小皆当关闻动经御坐劳损圣虑陛下既垂意博古综极艺文加勤心好道随节致气宜得闲静以展神思呼翕清淳与天同极日夜思惟诸吏之中任干之事足委杖者无胜于楼清忠奉公冠冕当世众服其操无与争先夫清者则心平而意直忠者惟正道而履之如之性终始可保乞陛下赦前愆使得自新擢之宰司责其后效使为官择人随才授任则舜之恭已近亦可得晋武帝以刘毅清贫赐钱三十万日给米肉年七十告老乆之见许以光禄大夫归第门施行马复赐钱百万后司徒举毅为青州大中正尚书以毅悬车致仕不宜劳以碎务陈留相乐安孙尹表曰礼凡卑者执劳尊者居逸是顺叙之宜也司徒魏舒司校尉严询与毅年齿相近徃者同为散骑常侍后分授外内之职资涂所经出处一致今询管四十万户州兼董司百僚緫摄机要舒所统殷广兼执九品铨十六州议论主者不以为剧毅但以知一州便谓不宜累以碎事于毅大优询舒太劣若以前听致仕不宜复与迁授位者故光禄大夫郑衺为司空是也夫知人则哲惟帝难之尚可复委以宰辅之任不可谘以人伦之论臣窃所未安昔郑武公年过八十入为周司徒虽过悬车之年必有可用毅前为司直法不挠当朝之臣多所按劾谚曰受尧之诛不能称尧直臣无党古今所悉是以汲黯死于淮阳董仲舒裁为诸侯之相而毅独遭圣明不离辇毂当世之士咸以为荣毅虽身偏有风疾而志气聪明一州品第不足劳其思虑毅疾恶之心小过主者必疑其论议伤物故髙其优礼令去事实此为机阁毅使絶人伦之路也臣州茂徳惟毅越毅不用则清谈倒错矣于是青州自二品已上光禄勲石鉴等共奏曰谨按陈留相孙尹表及与臣等书如左臣州履境海岱而参风齐鲁故人俗务夲而世敦徳让今虽不充于旧而遗训犹存是以人伦归行士识所守也前被司徒符当叅举州大中正佥以光禄大夫毅纯孝至素着在乡闾忠允亮直竭于事上仕不为荣惟期尽节正身率道崇公忘私行髙义明出处同揆故能令义士宗其风景州闾归其清流虽年耆偏疾而神明克壮实臣州人士所思准系者矣诚以毅之明格至不言而信风之所动清浊必偃以称一州咸同之望故也窃以为礼贤尚徳教之大典王制夺与动为开塞而士之所归人伦为大臣等虚劣虽言废于前今承尹书敢不列啓按尹所执非惟惜名议于毅之身亦通陈朝宣夺与大准以为尹言当否应防评议由是毅遂为州都铨正人流清浊区别其所弹贬自亲贵者始
　　帝以防稽王道子无社稷噐干虑晏驾之后皇室倾危乃选时望以为藩屏将擢王恭殷仲堪等先以访王雅雅以恭等无当世之才不可大任乃从容曰王恭风神简贵志气方严既居外戚之重当亲贤之寄然其禀性峻隘无所包容执自是之操无守节之志仲堪虽谨于细行以文义著称亦无量且干略不长若委以连率之重据形胜之地今四海无事足能守职若道不常隆必为乱阶矣帝以恭等为当时秀望谓雅疾其胜已故不从二人皆被升用其后竟败有识之士称其知人惠帝时诏群僚举郡县之职以补内官御史中丞傅咸上书曰臣咸以为夫兴化之要在于官人才非一流职有不同譬诸林木洪纎枉直各有攸施故明逮于仄陋畴咨无拘内外之任出处随宜中间选用惟内是隆外举既頽复多节目竞内薄外遂成风俗此弊诚宜亟革之当内外通塞无所偏耳既使通塞无偏若选用不平有以深责责之茍深无忧不平也且胶柱不可以调瑟况乎官人而可以限乎伏思所限者以防选用不能出人不能出人当随事而制无须限法法之有限其于致逺无乃泥乎或谓不制其法以何为责臣闻刑惩小人义责君子君子之责在心不在限也正始中任何晏以选举内外之众职各得其才粲然之美于斯可观如此非徒御之以限法之所致乃委任之由也委任之惧甚于限法是法之失非己之尤尤不在己责之无惧所谓齐之以刑人免而无耻者也茍委任之一则虑罪之及二则惧致怨谤已快则朝野称咏不善则众恶见归此之战战孰与限法以茍免乎
　　著作郎陆机荐贺循等上奏曰伏见武康令贺循徳量邃茂才鉴清逺服膺道素风操凝峻歴试二城刑政肃穆前蒸阳令郭讷风度简旷噐识朗拔通济敏悟才足干事循守下县编名凡悴讷归家巷栖迟有年皆出自新邦朝无知己居在遐外志不自营年时倐忽而邈无阶绪实州党愚智所为恨恨臣等伏思台郎所以使州州有人非徒以均分显路惠及外州而已诚以庶士殊风四方异俗壅隔之害逺国益甚至于荆扬二州户各数十万今州无郎而荆州江南乃无一人为京城职者诚非圣朝待四方之夲心至于才望资品循可尚书郎讷可太子洗马舍人此乃众望所积非但企及清涂茍充方选也谨条资品乞防简察
　　懐帝时诏王公举贤良方正刺史王敦以贺循为贤良杜夷为方正乃上防曰臣闻有唐畴咨元凯时登汉武钦贤俊彦响应故能允协时雍敷崇盛化伏见太孙舍人会稽贺循处士庐江杜夷履道弥高清操絶俗思学融通才经王务循宰二县皆有名绩偹僚东宫忠恪允着夷清虚冲淡与俗异轨考盘空谷肥遁匿迹葢经国之良寳聘命之所急若得待诏公车承对册问必有忠谠良谟益政道矣
　　元帝为琅琊王镇建康时安东司马王导进计曰古之王者莫不賔礼故老存问风俗虚已倾心以招俊乂况天下防乱九州分裂大业草创急于得人者乎顾荣贺循此土之望未若引之以结人心二子既至则无不来矣帝乃使导躬造循荣二人皆应命而至由是呉防风靡百姓归心焉自此之后渐相崇奉君臣之礼始定俄而洛京倾覆中州士女避乱江左者十六七导劝帝收其贤人君子与之图时事荆晏安户口殷实帝尝从容谓导曰卿吾之萧何也对曰昔秦为无道百姓厌乱巨猾淩暴人懐汉德革命反正易以为功自魏氏以来迄于太康之际公卿世族豪侈相高政教淩迟不遵法度群公卿士皆餍于安息遂使奸人乗衅有亏至道然否终斯泰天道之常大王方立命世之勲一匡九合管仲乐毅于是乎在岂区区国臣所可拟议愿深神虑广择良能顾荣贺循纪瞻周玘皆南土之秀愿尽优礼则天下安矣帝纳焉
　　元帝称制使各陈时事损益西阁祭酒丁潭上书曰为国者恃人须才葢二千石长吏是也安可不明简其才使必允当既得其人使乆于其职在官者无茍且居下者有恒心此为政之较也今之长吏迁转既数有送迎之费古人三载考绩三考黜陟中才处局故难以速成也
　　元帝时江州刺史应詹上防曰夫欲用天下之智力者莫若使天下信之也商鞅移木岂礼也哉有由而然自经荒弊纲纪頽陵清直之风既浇糟粃之俗犹在诚宜濯以沧浪之流漉以吞舟之网则幽显明别于变时雍矣济兹务在乎官人今南北杂错属托者无保负之累而轻举所知此博采所以未精职理所以多阙今凡有所用宜随其能否而与举主同乎襃贬则人有慎举之恭官无废职之吝昔冀缺有功胥臣防先茅之赏子玊败军子文受蒍贾之责古既有之今亦宜然汉朝使刺史行部乗传奏事犹恐不足以辨彰幽明宣政道故复有绣衣直指今之艰弊过于徃昔宜分遣黄散若中书郎等循行天下观采得失举善弹违断截茍且则人不敢为非矣汉宣帝时二千石有居职修明者则入为公卿其不称职免官者皆还为平人惩劝必行故歴世长乆中间以来迁不足竞免不足惧或有进而失意退而得分莅官虽美当以素论降替在职实劣直以旧望登叙校游谈为多少不以实事为先后以此责成臣未见其兆也今宜峻左降旧制可二千石免官三年乃得叙用长史六年户口折半道里倍之此法必明使天下知官难得而易失必人慎其职朝无惰官矣都督可课佃二十顷州十顷郡五顷县三顷皆取文武吏医卜不得挠乱百姓三台九府中外诸军有可减损皆令附农市息末技道无游人不过一丰稔可必然后重居职之俸使禄足以代耕顷大事之后遐迩皆想宏略而寂然未副宜早振纲领肃起羣望
　　帝以王敦势盛渐踈忌王导等御史中丞周嵩上防曰臣闻明君思隆其道故贤智之士乐在其朝忠臣将明其节故量时而后仕乐在其朝故无过任之讥将明其节故无过宠之谤是以君臣并隆功格天地近代以来德废道衰君怀术以御臣臣挟利以事君君臣交利而祸乱相寻故得失之迹难可详言臣请较而明之夫傅说之相高宗申召之辅宣王管仲之佐齐桓衰范之翼晋文或宗师其道垂拱受成委以权重终致匡主未有忧其逼已还为国蠧者也始田氏擅齐王莽篡汉皆借封土之彊假累世之宠因闇弱之主资母后之权树比周之党阶絶灭之势然后乃能行其私谋以成篡夺之祸耳岂遇立功之主为天人所相而能运其奸计以济其不轨者哉光武以王族奋于闾阎因时之望收揽英竒遂续汉业以美中兴之勤及天下既定颇废黜功臣者何哉武力之士不达国体以立一时之功不可乆假以权势其兴废之事亦可见矣近者三国鼎峙并以雄畧之才命世之能皆委赖俊哲终成功业贻之后嗣未有愆失遗方来之恨者也今王导王廙等方之前贤犹有所后至于忠素竭诚义以辅上共隆洪基翼成大业亦昔之亮也虽陛下乗奕世之徳有天人之防割据江东奄有南极龙飞海隅兴复旧物此亦群才之明岂独陛下之力也今王业虽建羯宼未枭天下荡荡不賔者众公私匮竭仓庾未充梓宫沉沦妃后不反正委贤任能推毂之日也功业垂就晋祚方隆而一旦听孤臣之言惑疑似之说乃更以危为安以踈易亲放逐旧徳以佞伍贤逺亏既徃之明顾伤伊管之交倾巍巍之望防如山之功将令贤智杜心义士防志近招当时之患逺遗来世之笑夫安危在号令存亡在寄任以古推今岂可不寒心而哀叹哉臣兄弟受遇无彼此之嫌而臣干犯时讳触忤逆鳞者何诚念社稷之忧欲报之于陛下也古之明王思闻其过悟逆旅之言以明成败之由故采纳愚言以考虚实上爲宗庙无穷之计下收亿兆元元之命臣不胜忧愤竭愚以闻防奏帝感悟
　　明帝时尚书右仆射纪瞻谓郄鉴有将相之材恐朝廷弃而不恤上防请征之曰臣闻皇代之兴必有爪牙之佐扞城之用帝王之利器也故虞舜举十六相而南靣垂拱伏见前辅国将军郄鉴少立高操体清望峻文武之畧时之良干昔与戴若思同辟推放荒地所在孤特众无一旅救援不至然能绥集残余防险歴载遂使凶寇不敢南侵但士众单寡无以立功既统名州又为常伯若使鉴从容台闼出内王命必能尽抗直之规补衮职之阙自先朝以来诸所授用已有成比戴若思以尚书为六州都督征西将军复加常侍刘隗镇北陈眕镇东以鉴年时则与若思同以资则俱八坐况鉴雅望清重一代名噐圣朝以至公临天下惟平是与是以臣寝顿陋巷思尽闻见惟开圣懐垂问臣导冀有毫厘万分之一
　　成帝咸和末诏公卿举贤良方正直言之士太常华恒举虞喜为贤良防国有军事不行咸康初内史何充上防曰臣闻二八举而四门穆十乱用而天下安徽猷克阐有自来矣方今圣徳钦明思恢遐烈旌舆整驾俟贤而动伏见前贤良虞喜天挺贞素髙尚邈世束脩立徳皓首不倦加以傍综广深博闻强识鑚坚研防有弗及之勤处静味道无风尘之志髙枕柴门怡然自足宜使蒲轮纡衡以旌殊操一则翼賛大化二则敦励薄俗穆帝时安西将军桓温荐谯秀表曰臣闻大朴既亏则高尚之标显道防时昏则忠贞之义彰故有洗耳投渊以振邈之风亦有秉心矫迹以敦在三之节是故上代之君莫不崇重斯轨所以笃俗训民静一流竞伏惟大晋应符御世运无常通时有屯蹇神州邱三方圯裂兔罝絶响于中林白驹无闻于空谷斯有识之所悼心大雅之所叹息者也陛下圣徳嗣兴方恢天绪臣昔奉役有事西土鲸鲵既悬思宣大化访诸故老搜扬潜逸庶式罗于羿浞之想王蠋于亡齐之境窃闻巴西谯秀植操贞固抱徳肥遯扬清渭波于时皇极遘道消之防群黎蹈颠沛之艰中华有顾瞻之哀幽谷无迁乔之望凶命屡招奸威仍逼身寄虎吻危同朝露而能抗节玊立誓不降辱杜门絶迹不面伪庭进免龚胜亡身之祸退无薛方跪对之讥虽园绮之栖商洛管宁之黙辽海方之于秀殆无以过于今西土以为美谈夫旌徳礼贤化道之所先崇表殊节圣哲之上务方今六合未康豺豕当路遗黎偷薄义声不闻益宜振起道义之徒以敦流遯之敝若秀防蒲帛之徴足以镇静頽风轨训嚣俗幽遐仰流九服知化矣
　　宋高祖时寗子先上陈损益曰隆化之道莫先于官得其人枚卜之方莫若人慎其举虽复因革不同损益有物求贤审官未之或改师锡佥曰焕乎钦明之诰拔茅征吉着于幽贲之爻晋师有成衍作赏楚乗无入蒍贾不贺今旧命惟新幽人引领韶之尽美已偹于振纲武之未尽或存于理目虽九官之职未可偹举亲民之选尤宜在先愚欲使天朝四品官外及守牧各举一人堪为二千石长吏者以付选官随缺叙用得贤受赏失举任罚夫惟帝之难岂庸识所易然举尔所知非求多人因百官之明孰与一识之见报咎在己岂容狥物之私今非以选曹所铨果于乖谬众职所举必也惟良葢宜使求贤辟于广涂考绩取其少殿若才实拔群进宜尚徳治阿之宰不必计年免徒之守岂限资秩自此以还故当才均以资资均以地宰莅之官诚曰吏职然监观民瘼翼化宣风则隠厚之求急于刀笔能事之功接于徳心以此论才行之年嵗岂惟政无秕蠧民庇手足而已将使公路日清私请渐塞士多心竞仁必由己处士砥自求之节仕子藏交驰之情寗子庸防不识治体冒昧陈愚退惧违谬
　　文帝元嘉九年诏内外百官举才江夏王义恭上表曰臣闻云和备乐则繁防克谐骅骝骖服则致逺斯效陛下顺简夤化文明在躬玊衡既正泰阶载一而犹发虑英髦凝情仄陋幽谷空同显著歴是以潜虬耸鳞伫利见之期翔鳯弭翼应来仪之感窃见南阳宗炳操履闲逺思业贞纯砥节邱园息賔盛世贫约而苦内无改情轩冕屡招确尔不拔若加以蒲帛之聘感以大伦之美庶投竿释褐翻然来仪必能毗燮九官宣賛百揆尚书金部郎臣徐森之臣府中直兵参军事臣王天寳竝局力允济忠谅欵诚徃年逆臣叛逸华阳失守森之全境宁民绩章危棘前者经略伊瀍元戎防旅天寳北勤河朔东据营邱勲勇既昭心事兼竭虽防褒叙未尽才宜并可授以邉藩展其志力交阯辽邈累防藩将政刑毎阙抚莅惟艰南中夐逺风謡迥隔蛮獠狡窃邉氓荼炭实须练实以绥其难谓森之可交州刺史天寳可宁州刺史庶足威懐荒表肃清遐服昔魏戊之贤功存荐士赵武之明事彰管库臣识愧前良理谢先哲率举所知仰酬采访退惧瞽言无足甄奨
　　齐明帝诏求异士始安王遥光表荐王暕及东海王僧孺曰臣闻求贤暂劳垂拱永逸方之防壤取类导川伏惟陛下道隠旒纩信允符玺白驹空谷振鹭在庭犹惧隠鳞卜祝藏噐屠保物色闗下委裘河上非取制于一狐谅求味于兼采而五声倦响九工是询寝议庙堂借听舆皁臣位任隆重义兼邦家实欲使名实不违徼幸路絶势门上品犹常裕以清谈英俊下僚不可限以位貌窃见秘书丞琅琊王暕年二十一七叶重光海内冠冕神清气茂允廸中和叔寳理遣之谈彦辅名教之乐故以晖映先达领袖后进居无尘杂家有赐书辞赋清新属言逺室迩人旷物踈道亲养素丘园台阶虚位庠序公朝万夫倾首岂徒荀令可想李公不亡而已哉乃东序之秘寳瑚琏之茂噐除骠骑从事中郎
　　后魏太武帝时仆射郭祚奏言考察令公清独着徳绩超伦而无负殿者为上上一殿为上中二殿为上下累计八殿品降至九未审今诸曹府寺凡考在事公清然才非独著绩行称务而徳非超伦干能粗可而守平堪任或人用小劣处官济事并全无负殿之徒为依何第景明二年以来至今十有一载准限而判三应升退今既通考未审为十年之中三经肆眚赦前之罪不问轻重皆防宥免或为御史所弹案验未周遇赦复任者未审记殿得除以不诏曰独着超伦及才备寡咎皆谓文武兼上上之极言耳自此以降犹有八等随才为次今文已具其积负累殿及守平得济皆含在其中何容别疑也所云通考者防縂多年之言至于黜陟之体自依旧来年断何足复请其罚赎已决之殿固非免限遇赦免罪惟记其殿除之
　　孝文帝太和三年淮南王他奏求依旧断禄文明太后令召群臣议之尚书中书监高闾表曰天生烝民树之以君明君不能独理必须臣以作辅君使臣以礼臣事君以忠故车服有等差爵命有分秩徳高者则位尊任广者则禄重下者禄足以代耕上者俸足以行义庶民均其赋以展奉上之心君王聚其材以供事业之用君班其俸垂惠则厚臣受其禄感恩则深于是贪残之心止竭效之诚笃兆庶无侵削之烦百辟偹礼容之美斯则经世之明典为治之至术自尧舜以来逮于三季虽优劣不同而斯道弗改自中原崩頽天下幅裂海内未一民户耗减国用不充俸禄遂废此则事出临时之宜良非长乆之道大魏应期绍祚照临万方九服既和八表咸谧二圣钦明文思道冠百代动遵礼式稽考旧章准百王不易之胜法述前圣利世之高轨置立隣党班宣俸禄事设令行于今已乆苛慝不生上下无怨奸巧革虑闚觎絶心利润之厚同于天地以斯观之如何可改又洪波奔激则隄防宜厚奸悖充斥则禁网须严且饥寒切身慈母不保其子家给人足礼让可得而生但亷清之人不必皆富丰财之士未必悉贤今给其俸则清者足以息其滥窃贪者足以感而劝善若不班禄则贪者肆其奸情清者不能自保难易之验灼然可知如何一朝便欲去俸淮南之议不亦谬乎诏从闾议宣武帝景明初洛阳县获白防散骑常侍卢昶奏曰谨案典瑞外镇刺史二千石令长不只上命刻暴百姓人民怨嗟则白防至臣闻祯不虚见徳合必符妖不妄出咎彰必至是以古之人君或怠端以失德或只变而立功斯乃万古之殷鉴千龄之烱诫比者灾气作沴恒阳亏度陛下流如伤之慈降纳隍之防哀百姓之无辜引在予之深责举贤黜佞之诏道映于尧先进思纳谏之言事光于舜右伏读明防俯观徴谴敢布庸瞽以陈万一窃惟一夫之耕食裁充口一妇之织衣始蔽形年租歳调则惟常理此外徴求于何取足然自比年以来兵革屡动荆二州屯戍不息钟离义阳师旅相继兼荆蛮凶狡王师薄伐暴露原野经秋淹夏汝颍之地率户从戎河冀之境连丁转运又战不必胜加之退负死防离旷十室而九细役繁徭日月滋甚苛兵酷吏因逞威福至使通原遥畛田芜罕耘连村接闬蚕饥莫食而监司因公以贪求豪强恃私而逼掠遂令鬻短褐以益千金之资制口腹而充一朝之急此皆由令长牧守多失其人郡阙黄覇之君县无鲁恭之宰不思所以安民正思所以润屋故士女呼嗟相望于道路守宰暴贪风闻于魏徃嵗法官案验多挂刑网谓必显戮以明劝戒然后遣使覆讯公违宪典或承风挟请轻树私恩或容情受贿輙施已惠御史所劾皆言诬枉申雪罪人更云清白长侮上之源滋陵下之路忠清之人见之而自怠犯暴之夫闻之以益快白防之至信而有徴矣伏愿陛下垂叡哲之鉴察妖灾之起延对公卿广询庶政引见枢纳博求民隠存问孤寡去其苛碎轻徭省赋与民休息贞良忠谠置之于朝奸回贪妄弃之于市则九官勿戒而恒敬百县不严而自肃士女欣欣人有望矣孝明帝时光禄大夫右丞张普惠上防曰臣闻明徳慎罚文王所以造周咸有一徳殷汤所以革夏故能上令下从风动草偃畏之如雷电敬之如明神是以天子家天下绥万国若天之无不覆地之无不载迁都之构庶方子来泛泽所沾降及陪皂宁有岳牧二千石县令丞尉治中别驾及诸军幢受命于朝廷而可不预乎此之班駮云雨之不平谓是当时有司出纳之未允何以明之仰寻世宗书百官普进一级中有朝臣刺史登时襃授则内外贵贱莫不同泽又覆奏称爰及陪皂明无不逮自后人率其心纷纶盈庭嫌少误惑视听限以汛前更为年断六年三年之考以意折之汛前汛后之歳隔而絶之遂使如纶之防顿于一朝汛前六年上第者全不得泛三年上第者防半阶而已泛前泛后合考者隔絶而不得无考者无折而全泛前泛后有考无考并防全泛与否乖违勤旧弥屈差若毫厘谬以千里其此之谓乎易曰言行君子之所以动天地可不慎欤言之不从无以抑之遂奏夺牧守外禄全不与泛散官改为四年之考泛前者八年一阶政令不一寃讼惟甚与而复夺其夲在兹致使邀驾击鼓者无理以加其罪诽谤公听者无辞以抑其言噂所由生慢勃所由起夫琴瑟不调挠而更张善人国之夲也其可弃乎诗云乐只君子邦家之基尧典曰克明峻徳吕刑曰何择非人周官曰官不必备惟其人咎繇曰无旷庶官天工人其代之诗云人之云亡邦国殄悴又曰雨我公田遂及我私孔子曰不患贫而患不均如此则官必择人泛则宜溥请逺遵正始元旨近准圣明二泛内外百官悉同一阶不以泛前折考不以散任增年则同云共澍四海均洽如谓未可宜以权理折之易曰圣人之大寳曰位何以守位曰仁春秋传曰一曰择人如此则乃可无泛不可无考守宰之泛既以追夺则百官之泛不应独霑溥泽既收复谁敢怨夫三载之考兴于太和再周之陟通于景明闲剧禄力自有加减陪臣以事省降而考则三年朝官既禄等平曹更四周乃陟考禄参差各称其任且一日从军征戍苦于烦任终年専使决断重于陪臣恒上若通为三载之考无泛隔折则各盈其分亦足以近塞群口逺绥四方日昃求贤犹有所失况不遵择人之训唯以停乆而进乎自今已后考黜愿以三宅革心选进愿以三儁居徳书曰举能其官惟尔之能称非其人惟尔弗任斯周道所以佑辟康民敢不敬守臣忝官枢副毗察寃讼寤寐惟省谓宜追正愚固所陈万无可采尚书右丞吏部郎中迁平东将军光禄大夫辛雄上防曰帝王之道莫尚于安民安民之夲莫加于礼律礼律既设择贤而行之天下雍熈无非任贤之功也故虞舜之盛穆穆标美文王受命济济以康高祖孝文皇帝天纵大圣开复典谟选三代之异礼采二汉之典法端拱而四方安刑措而兆民治世宗重光继轨毎念聿修官人有道万里清谧陛下劬劳日昃躬亲庶政求瘼恤民无时暂憩而黔首纷然兵车不息以臣愚见可得而言自神未来専以停年为选士无善恶岁乆先叙职无剧易名到授官执按之吏以差次日月为功能铨衡之人以简用老旧为平直且庸劣之人莫不贪鄙委斗筲以共治之重托硕防以百里之命皆货贿是求肆心纵意禁制虽烦不胜其欲致令徭役不均发调违谬箕敛盈门囚执满道二圣明诏寝而不遵画一之法悬而不用自此夷夏之民将相为乱岂有余憾哉葢由官授不得其人百姓不堪其命故也当今天下黔黎乆经宼贼父死兄亡子弟沦陷流离艰危十室而九白骨不收孤茕靡恤财殚力尽无以卒岁宜及此时早加慰抚葢助陛下治天下者惟在守令最须简置以康国道但郡县选举由来共轻贵逰儁才莫肯居此宜改其弊以定官方请上等郡县为第一清中等为第二清下等为第三清选补之法妙尽才望如不可并后地先才不得拘以停年竟无铨革三载黜陟有称者补在京名官如前代故事不歴郡县不得为内职则人思自勉上下同心枉屈可申强暴自息刑政日平民俗奉化矣复何忧于不治何恤于逆徒也窃见今之守令清慎奉治则政平讼理有非其才则纲维荒秽伏愿陛下蹔留天心校其利害则臣言可验不待终朝昔杜畿寛惠河东无警苏则分粮金城克复略观今古风俗迁讹罔不任贤以相化革朝任夕治功可立待若遵常习故不明选典欲以静民便恐无日
　　北齐文宣帝时制诏问求贤审官秀州长史樊逊对曰臣闻雕兽画龙徒有风云之势金丹玊马终无水陆之功三驾礼贤将收实用一毛不拔复何足取是以尧作虞賔遂全箕山之操周移商鼎不纳孤竹之言但处士盗名虽云乆矣朝臣窃位葢亦实多汉拜丞相便有钟鼓之妖魏用三公乃至孙权之笑故山林之与朝廷得容非毁肥遯之与賔王飜有优劣至于时非蹈海而曰羞作秦民事异出闗而言耻从卫乱虽复星干帝座不易髙尚之心月犯少防终存耿介之志自我太岳之后克广洪业禹至神宗舜格文祖陛下受天之明命光华日月爰自纳麓乃格文祖仪天地以设官象星辰而布职汉家神鳯慙用纪年魏氏青龙羞将改号上膺列宿咸是异人下法山川莫非竒士所以画堂甲观修徳日新庙鼎歌钟王勲岁委循名责实选众举能朝无铜臭之公世絶钱神之论昔百里相秦名存雀箓萧张辅沛姓在河书今日公卿抑亦天授与之为治何欲不从未必稽首天师方闻牧马之术膝行山上始得治身之道但使帝徳休明自强不息甲夜观书支日通奏周昌桀纣之论欣然开纳刘毅桓灵之比终自含髙悬王爵唯能是与管库靡遗渔塩毕录无令桓谭非防官止于郡丞赵壹负才位终于计掾则天下宅心幽明知感岁精仕汉风伯朝周真人去而复归台星拆而还敛诗称多士易载群龙从此而言可以无愧
　　隋文帝时国子博士何妥上八事以谏其一事曰臣闻知人则哲惟帝难之孔子曰举直错诸枉则民服举枉错诸直则民不服由此言之政之治乱必慎所举故进贤受上赏蔽贤防显戮察今之举人良异于此无论谄直莫择贤愚心欲崇髙则起家喉舌之任意须抑屈必白首郎署之官人之不服实由于此臣闻爵人于朝与士共之刑人于市与众弃之伏见留心狱讼爱人如子毎应决狱无不询访群公刑之不滥君之明也刑既如此爵亦宜然若有懋功简在帝心者便可擢用自斯以降若选重官必须参以众议勿信一人之举则上不偏私下无怨望其二事曰孔子云是察阿党则罪无掩蔽又曰君子周而不比小人比而不周所谓比者即阿党也谓心之所爱既已光华荣显犹加提挈心之所恶既已沈滞屈辱薄言必怒提挈既成必相掩蔽则欺上之心生矣屈辱既加则有怨恨谤讟之言出矣伏愿广加逖访勿使朋党路开威恩自任有国之患莫大于此其三事曰臣闻舜举十六族所谓八元八恺计其贤明理优今日犹复择才授任不相侵滥故得四门雍穆庶绩咸熈今官员极多用人甚少有一人兼数职为是国无人也为是人不善也今万乗大国髦彦不少纵有明哲无由自达东方朔言曰尊之则为将卑之则为虏斯言信矣今当官之人不度徳量力既无吕望傅说之能自负傅岩滋水之气不虑忧深责重唯畏总领不多安斯宠任轻彼权轴好致颠蹶实此之由易曰鼎折足覆公餗其形渥凶言不胜其任也臣闻穷力举重不能为用伏愿更任贤良分才参掌使各行有余力则庶事康哉其四事曰臣闻礼云析言破律乱名改作执左道以乱政者杀孔子曰仍旧贯何必改作伏见比年以来改作者多矣至如范威漏刻十载不成赵翊尺称七年方决公孙济迂诞医方费逾巨万徐道庆廻互子午糜耗饮食常明破律多歴岁时王渥乱名曽无纪极张山居未知星位前已蹂借太常曹魏祖不识北辰今复辚轹太史莫不用其短见便自夸毗邀射名誉厚相诬罔请今日已后有如此者若其言不验必加重罚庻令有所畏忌不敢轻奏狂简其余文多不载
　　开皇四年治书侍御史桞彧上表曰昔汉光武与二十八将披荆棘定天下及功成之后无所任职伏见诏书以和干子为杞州刺史干子弓马武用是其所长治民莅职非其所解如谓优老可加厚赐若令刺举所损殊多帝善之干子竟免
　　帝勤于听受百僚奏请多有烦碎彧又上防谏曰自古帝王莫过唐虞然皆劳于求贤而逸于任使陛下留心治道无惮疲劳乃至营造细小之事出给轻防之物一日之内酬答百司日旰防食夜分未寝动以文簿忧劳圣躬愿察臣言少减烦务唯经国大事非臣下所能裁断者奏请详汰自余细务责成所司帝嘉之


　　历代名臣奏议卷一百三十
　　钦定四库全书
　　歴代名臣奏议卷一百三十一
　　明　杨士竒等　撰
　　用人
　　唐髙祖武德元年河南州县相继降唐刘武周降将寻相等多叛去诸将疑尉迟敬德囚之屈突通殷开山言于秦王世民曰敬德若叛岂在寻相之后邪遽命释之引入卧内赐之金曰丈夫意气相期勿以小嫌介意吾终不信谗言以害忠良公宜体之必欲去者以此金相资表一时共事之情也世民以五百骑行战地世充帅歩骑万余猝至围之单雄信引槊直趋世民敬德跃马大呼横刺雄信坠马翼世民出围更帅骑兵还战屈突通引大兵继至世充大败仅以身免世民谓敬德曰公何相报之速也自是宠遇日隆
　　武德中杜如晦爲秦王府兵曹参军俄迁陜州揔管府长史房龄曰府寮去者虽多葢不足惜杜如晦聦明识达王佐才也若大王守藩端拱无所用之必欲经营四方非此人莫可秦王自此弥加礼重寄以心腹遂奏爲府属尝参谋帷幄
　　太宗即位龄爲中书令奏言秦府左右未得官者共怨前宫及齐府左右处之先已帝曰古称至公者葢谓平恕无私丹朱商均子也而尧舜废之管叔蔡叔兄弟也而周公诛之故知君人者以天下爲心无私于物昔诸葛亮孔明小国之相犹曰吾心如称不能爲人作轻重况我今理大国乎朕与公等衣食出于百姓百姓人力已奉于上而上恩未被于下今所以择贤才者葢爲求安百姓也用人但问堪否岂以新故异情凡一靣尚自相亲况旧人而顿忘也才若不堪亦岂以旧人而先用今不问能不能而直言其怨嗟岂是至公之道耶魏征爲太子洗马帝召责之曰汝离间我兄弟何也征慷慨自若从容对曰皇太子若从臣言必无今日之祸帝爲之敛容厚加礼异擢拜諌议大夫冯立爲东宫率帝数之曰汝昨者出兵来战大杀伤我兵将何以逃死立饮泣而对曰立出身事主期以効命当战之日无所顾惮因歔欷悲不自胜帝慰勉之授左屯卫中郎将太宗时御史大夫杜淹奏诸司文案恐有稽失请令御史就司检校上以问封德彛对曰设官分职各有所司果有愆违御史自应纠举而淹所言大爲烦碎淹黙然上问淹何故不复论执对曰德彛所言真得大体臣诚心服不敢遂非上悦曰公等各能如是朕复何忧尚书左仆射杜如晦奏言监察御史陈师合上拔士论兼人之思虑有限一人不可緫知数职以论臣等帝谓戴胄曰朕以至公理天下今任龄如晦非爲勲旧以其有才行也此人妄事毁谤止欲离间我君臣昔蜀后主昏弱齐文宣狂悖然国称理者以任诸葛亮杨遵彦不猜之也朕今任如晦等亦复如法流陈师合于岭外魏征爲秘书监有告谋反帝曰魏征昔吾之雠止以忠于所事吾遂拔而用之何乃妄生谗构竟不问征遽斩所告者
　　帝谓侍臣曰化及与感即隋大臣受恩深者子孙皆反其故何也岑文本对曰君子乃能怀德荷恩感化及之徒并小人也古人所以贵君子而贱小人帝曰然太宗尝谓侍臣曰朕每日夜恒思百姓间事或至夜半不寐惟恐都督刺史堪养百姓以否故于屏风上録其姓名坐卧恒看在官如有善事亦具列于名下朕居深宫之中视听不能及逺所委者惟都督刺史此軰实理乱所系尤须得人帝又谓侍臣曰爲政之要惟在得人用非其才必难致理今所任用必须以德行学识爲本谏议大夫王珪曰人臣若无学业不能识前言往行岂堪大任汉宣帝时有诈称卫太子聚观者数万人众皆致惑隽不疑断以蒯瞆之事宣帝曰公卿大臣当用经术明于古义者此则固非刀笔俗吏所可比拟帝曰信如卿言帝又谓侍臣曰朕看古来帝王以仁义爲治者国祚延长任法御人者虽救一时败亡亦促既见前王成事足定元今欲专以仁义诚信爲治望革近代之浇薄也珪对曰天下凋防日久陛下承其余道移风万代之福但非贤不理惟在得人帝曰朕思贤之情岂舍梦寐给事中杜正伦进曰世必有才随时所用岂待梦傅说逢吕尚然后治乎帝纳之帝又谓岑文本曰梁陈名臣有谁可称复有子弟堪招引否文本奏言隋师入陈百司分散莫有留者唯尚书仆射袁宪独在其主之傍王世充将受隋禅羣僚表请劝进宪子国子司业承家托疾独不署名此人父子足称忠烈承家弟承序今爲建昌令清贞雅操实继先风由是召拜晋王友兼令侍读寻授文馆学士
　　帝曰百官之内应有堪用者朕未能知之不可造次爲天下主诚亦难朕今行一事则爲天下所观出一言即爲天下所听用得好人爲善者皆劝误用恶人不善者竞进赏当其劳无功者自退罚当其罪爲恶者诫惧故知赏罚不可轻行用人弥须审悉侍中魏征对曰举选之事自古爲难故考绩黜陟察其善恶今欲求人必须先访其行审知其善然后任之假令此人不能济事只是才力不及不爲大害误用恶人假今彊干爲患极多但乱代爲求其材不顾其行太平必须材行俱兼始可任用也帝曰夫人之身假令无病不免有疥癣及时有小恶处用人求偹理实爲难征对曰自古爲政但举大体尧舜之时非全无恶但爲恶者少桀纣之代非全无善但爲恶者多譬如百尺之木岂能无一枝节今官人居职岂能全不爲非但犯罪者少即是大化所司奏淩敬乞贫之状帝责征等滥进人征曰臣等每防顾问常具言其长短有学识强谏争是其所长爱生活好经营是其所短今淩敬爲人作碑文教人读汉书因兹附托回易求利与臣等所说不同陛下未用其长惟见其短以爲臣等欺罔实不敢心服帝纳之
　　征频论止足之分帝未之许征曰羣臣委任既乆许其避退权用之次观其能否既得预察羣才又无独任之谤使善人得进长防让之风若能行之于今足爲将来永法帝曰信如公言然论者犹有同异时至京下当别议帝尝坐于丹霄门外之西堂引征及右仆射李靖中书令温彦博等入宴言及羣臣才行谓靖等曰朕自爲王至于今日官人或上书献计劝朕爲善者多矣日月稍乆官职渐大志意即移言论渐少无不衰倦唯魏征与朕爲善官职益髙志节弥厉见朕一事失所甚于己身有过朝夕孜孜终始如一自即位以来唯见此一人而已是以敬之重之同于师傅不以人臣处之其后每谓房龄等曰魏征被我防擢特异其报我亦深矣君与我契阔艰辛多歴年所劳苦之极人莫能加然自即位以来辅弼我躬安我社稷成我今日功业爲天下所称君不得与魏征比矣征多病辞职帝曰公独不见金在鑛何足贵邪善冶鍜而爲器人乃寳之朕方自比于金以卿爲良匠而加砺焉卿虽疾未及衰庸得便尔帝又谓羣臣曰爲政者岂待尧舜之君龙益之佐自我驱使魏征天下乂安边境无事时和岁稔其忠益如此先是将发十六道黜陟大使畿内道未有其人帝亲定之问房龄等曰此道事最重谁可先使右仆射李靖对曰畿内事非魏征莫可帝作色曰朕欲向九成事亦不小宁遣魏征耶朕每行不欲与其相离者适爲其见朕是非必无所隐今从公等语遣去朕若有得失公等能止邪乃令李靖充使魏徴从往九成宫帝又与羣臣论及十六国诸王优劣曰苻永固何独爲所称房龄对曰爲任使得人则见称无其人则不见称当时为有王景略帝谓羣臣曰此犹朕之有魏征征拜谢焉征既亡帝使人至其家得书一纸始半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详慎若爱而知其恶憎而知其善去邪勿疑任贤勿猜可以兴矣
　　侍御史马周上疏曰理天下者以人爲本欲令百姓安乐在刺史县令县令既众不可皆贤若每州得良刺史则合境苏息天下刺史悉称圣意则陛下可端拱岩廊之上百姓不虑不安自古郡守县令皆妙选贤德欲有迁擢爲将相必先试以临民或从二千石入爲丞相及司徒太尉者朝廷必不可独重内臣外刺史县令遂轻其选又刺史多武夫勲人或京官不称职始出补外折冲果毅身力彊者入爲中郎将其次乃补边州而以德行才术擢者十不能一所以百姓未安殆由于此帝因谓侍臣曰刺史朕当自简择县令诏京官五品已上各举一人
　　治书侍御史刘洎以爲左右丞相宜特加精简上疏曰臣闻尚书万机实爲政本伏寻此选授任诚难是以八座比于文昌二丞方于管辖爰至曹郎上应列宿苟非称职窃位兴讥伏见比来尚书省诏勅稽停文案壅滞臣诚庸劣请述其源贞观之初未有令仆于时省务繁杂倍多于今而左丞戴胄右丞魏征并晓达吏方质性平直应弹举无所回避陛下又假以恩慈自然肃物百司匪解抑此之由及杜正伦续任右丞颇亦厉下比者纲维不举并爲勲亲在位器非其任功势相倾凡在官僚未循公道虽欲自强先惧嚣谤所以郎中予夺惟事咨禀尚书依违不能断决或纠弹闻奏故事稽延按虽理穷仍更盘下去无程限来不责迟一经出手便渉年载或希防失情或避嫌抑理勾司以案成爲事了不究是非尚书用便僻爲奉公莫论当否互相姑息惟事弥缝且选众授能非才莫举天工人代焉可妄加至于懿戚元勲但宜优其礼秩或年髙及耄或积病智昏既无益于时宜当置之以闲逸乆妨贤路殊爲不可将救兹弊且宜精简尚书左右丞及左右郎中如并得人自然纲维偹举亦当矫正趋竞岂惟息其稽滞哉疏奏寻以洎爲尚书左丞
　　髙宗时魏元忠迁监察御史帝尝从容曰外以朕爲何如主对曰周成康汉文景也然则有遗恨乎曰有之王义方一世豪英而死草莱议者谓陛下不能用贤帝曰我适用之闻其死顾已无及元忠曰刘藏器行副于才陛下所知今七十爲尚书郎徒叹彼而又弃此帝黙然慙
　　武后时麟台正字陈子昻上军国利害疏曰臣伏见陛下忧劳天下百姓恐不得所又发明诏将降九道大使廵察天下诸州兼申黜陟以求人瘼甚大惠也天下百姓幸甚臣窃以爲美矣未尽善也何以言之陛下所以降明使岂非欲令天下黎元众庶知陛下夙兴夜寐忧勤念之邪欲天下贤良忠孝知陛下夙兴夜寐思任用之邪欲使天下奸人暴吏亦知陛下夙兴夜寐务欲除之耶陛下圣意必若以此而发使乎则愚臣窃见陛下之使有未尽善也若愚臣所谓使者先当雅合时望务爲众人所推仁爱足以存恤孤惸贤明足以进防幽滞刚直足以不避强御明智足以照察奸非然后使天下奸人畏其明而不敢爲恶也天下强御惮其直而不敢爲过也天下英竒慕其德而乐爲之用也天下孤寡赖其仁而欣戴其恩也夫如是然后可以论出使矣故輶轩未动于京师天下翕然皆己知矣今陛下使犹未出朝廷行路市井之人皆以爲非任朝廷有识者亦不称之夫天子之使未出魏阙朝廷之人皆已轻之何况天下之众哉夫欲黜陟求瘼岂可得也陛下所以有此失者在不选人亦轻此使非天下之大任故陛下遂大失至于此也宰相复以爲寻常但奉诏而行之茍以出使爲名不求任使之实故使愈出而天下愈弊使弥多而天下弥不宁其故何哉是朝廷轻其任也轻其任则不择人不择人则使非其实使非其实则黜陟不明刑罚不中朋党者进贞直者退徒使天下百姓修饰道路送往迎来无益于圣敎耳臣乆爲百姓实委知之陛下欲令天下黎庶知陛下夙兴夜寐忧勤政化不可得也故臣以陛下大失在于此也夫欲正其末者必先端其本清其流者必先洁其源自然之符也国家兹弊亦已乆矣今陛下若不重选此使妙得其人天下黎元必谓陛下尚行寻常之政不能革此弊也则贤人必不出贪吏必得志惸独必哀吟天下百姓无荷赖于陛下此使也臣不胜有愿愿陛下与宰相更妙选朝廷百官素有威重名节爲众人所推者陛下因大朝日亲御正殿集百僚公卿设礼仪以使者之礼见之于是告以出使之意慇懃儆戒无敢忒遂授以旌节而发遣之先自京师而访犲狼然后揽辔登车以清天下若如是臣必知陛下圣敎不旬月之间天下家见而户习也昔尧舜氏不下席而天下理者葢黜陟幽明能折中耳今陛下方开中兴之化建万代之功天下瞻望冀见圣政此之一使是陛下爲政之大端也谚曰欲知其人观其所使不可不慎也若陛下必知不可得其人则不如不出使出使烦数无益于化但劳天下之人是犹烹小鳞而数挠之耳伏惟陛下察焉
　　子昻又上论牧宰疏曰臣伏惟陛下当今所共理天下欲致太平者岂非宰相与诸州刺史县令耶陛下若重此而理天下乎臣见天下理也若陛下轻此而理天下乎臣见天下不得理也何者宰相陛下之腹心刺史县令陛下之手足未有无腹心手足而能独理者也臣窃观当今宰相已畧得其人矣独刺史县令陛下尚犹轻之未见得其人是以腹心虽安而手足犹病而天下至今所以未得大利耳臣窃惟刺史县令之职实陛下政敎之首也陛下布德泽下明诏将示天下百姓必待刺史县令爲陛下谨宣之故得其人则百姓家见而户闻不得其人但委弃有司而挂墙壁耳陛下欲使家兴礼让吏朂清勤不重选刺史县令将何道以致之耶愚臣窃见陛下未有舟楫而欲济江河不可得也臣比在草茅爲百姓乆矣刺史县令之化臣实委知国之兴衰莫不在此职也何者一州得贤明刺史以至公循良爲政者则千万家赖其福若得贪暴刺史以徇私苛虐爲政者则千万家受其祸矣夫一州祸福且如此况天下之众岂得胜道哉故臣以爲陛下政化之首国之兴衰在此职也臣伏见陛下忧勤政理欲安天下百姓无使疾苦然犹未以刺史县令爲念何可得哉臣何以得知陛下未以刺史县令爲念臣窃见吏部选人补一县令如补一县尉耳但以资次考第从宦游歴即补之不论贤良德行能以化人而拔擢见用者纵吏部侍郎时有不知此弊而欲超越用人则天下小人已嚣然相谤矣所以然者习于常而有惊恠也所以天下庸流一杂贤不肖莫分但以资次爲选不以才能得职所以天下淩迟百姓无由知陛下圣德勤劳夙夜之念但以愁怨以爲天子之令遣如此也自有国来此弊最深而未能除也岂不甚哉昔汉宣帝有言曰朕之所共理天下者岂非良二千石乎故宣帝之时能委任矣伏愿陛下与宰相深思妙选以救正此弊使天下之人稍得以安臣有计然甚鄙近未能着之于书愿陛下兴念明宰相图之以安天下幸甚幸甚
　　武后时魏元忠爲张易之兄弟所构狱方急苏安恒独申救曰王者有容天下之量故济其心能进天下之善故除其恶不然则鬼神冯怒隂阳纷舛陛下始革命勤秉政枢博逮谋猷天下以爲明主暮年厌怠谗佞炽结水火相灾百姓不亲五品不逊天下以爲暗君邪正糅进狱讼寃剧何昔是而今非邪居安忘危之失也窃见元忠廉直有名位宰相履忠正邪佞之徒嫉之若雠易之兄弟无功无德但以冯附不阅数朞位势隆极指马献蒲先害善良自元忠下狱人人偶语谓易之交乱且及四国烈士抚髀忠臣钳口惧易之之权恐先谏受戮虚死无名况贼虏方彊赋敛重困而自纵谗慝揺变遐迩臣恐四夷低目窥觇爲边鄙患百姓托义以清君侧逐鹿之人叩闗而至陛卫左右从中以应争锋朱雀之门问鼎大明之宫陛下何以谢之臣今计者莫若收雷电之威解恢恢之网复爵还位君臣如初则天下幸甚陛下纵不能斩佞臣塞人望且当抑夺荣宠翦其羽翅无使骄横爲社稷之忧防奏易之等大怒遣刺客邀杀之赖鳯阁舍人桓彦范等悉力营解乃免
　　明堂灾沂州刺史韦承庆上疏谏曰以文明垂拱后执政者未满岁率以罪去大抵皆恶逆不道夫构大厦济巨川必择文梓艅艎若亟毁而败则是架朽木乘胶船也臣谓陛下求贤之意切而取人之路寛故一言有合而付大任夫以尧举舜犹歴试诸难况庸庸者可超处辅相以百揆万几畀小人哉书闻不报
　　证圣初诏九品以上陈得失获嘉主簿刘知几上言君不虚授臣不虚受妄受不爲忠妄施不爲惠今羣臣无功遭遇輙迁至都下有车载斗量杷推椀脱之谚又谓刺史非三载以上不可徙宜课功殿明赏罚后嘉其直长安中武后谓狄仁杰曰安得一竒士用之仁杰曰陛下求文章资歴今宰相李峤苏味道足矣岂文士龌龊不足与成天下务哉后曰然仁杰曰荆州长史张柬之虽老宰相材也用之必尽节于国即召爲洛州司马它日又求人仁杰曰臣尝荐张柬之未之用也后曰迁之矣曰臣荐宰相而爲司马非用也乃授司刑少卿迁秋官侍郎
　　韦嗣立拜鳯阁侍郎同鳯阁鸾台平章事时州县非其人后以爲忧李峤唐休璟曰今朝廷重内官轻外职每除牧守皆诉不行非过累不得遣请选台阁贤者分典大州自近臣始后曰谁爲朕行嗣立曰内典机要非臣所堪请先行以示羣臣后悦以本官检校沂州刺史中宗神龙中萧至忠授中书侍郎同中书门下平章事上疏陈时政曰求治之道首于用贤茍非其才则官旷官旷则事废事废则人残歴代所以陵迟者此也今授职用人多因贵要爲粉饰上下相防茍得爲是夫官爵公器也恩幸私惠也王者止可以金帛富之梁肉食之以存私泽也若公器而私用之则公义不行而劳人解体私谒开而正言塞日朘月削卒见凋弊今列位己广冗贠复倍陛下降不赀之泽近戚有无涯之请台阁之内朱紫充满官秩益轻恩赏弥数才者不用用者不才故人不効力官匪其人欲求治固难矣又宰相要官子弟多居美爵并宰才艺而更相诿托诗云私人之子百僚是试或以其酒不以其浆鞙鞙佩璲不以其长此言王政不平而众官废职私家子列试荣班徒长其佩尔臣愿陛下爱惜爵赏官无虚授进大雅以枢近退小人于闲左使政令惟一私不害公则天下幸甚且贞观故事宰相子弟多居外职非直抑彊宗亦以择贤才尔请自宰相及诸司长官子弟并授外官共宁百姓表里相统帝不纳
　　韦嗣立爲兵部尚书论职官多滥上疏曰臣闻设官分职量才置吏此本于理人而务安之也故书曰在知人在安民知人则哲能官人安民则惠黎民怀之能哲而惠何忧乎驩兜何畏乎有苖者是也此明官得其人而天下自理矣古者取人必先采乡曲之誉然后辟于州郡州郡有声然后辟于五府才着五府然后升之天朝此则用一人所择者甚悉擢一士所歴者甚深孔子曰譬有美锦不可使人学制此明用人不可不审择也用得其才则治非其才则乱治乱所系焉可不深择之哉凡今之取人有异此道多未甚试効即顿迁擢夫竞趋者人之常情侥幸者人之所趣而今务进不避侥幸者接踵比肩布于文武之列有文者用理内外则有回邪赃汚上下败乱之忧有武者用将军戎则有庸懦怯弱师旅防亡之患补授无限员缺不供遂至员外置官数倍正阙曹署典吏困于只承府库仓储竭于资俸国家大事岂甚于此古者悬爵待士唯有才者得之若任以无才则有才之路塞贤人君子所以遁迹销声常怀叹恨者也且贤人君子守于正直之道逺于侥幸之门若侥幸开则贤者不可复出矣贤者遂退若欲求人安化洽复不可得也人若不安国将危矣陛下安可不深虑之
　　宗时姚崇尝于帝前序次郎吏帝左右顾不主其语崇惧再三言之卒不荅崇趋出内侍高力士曰陛下新即位宜与大臣裁可否今崇亟言陛下不应非虚怀纳诲者帝曰我任崇以政大事吾当与决至用郎吏崇顾不能而重烦我邪崇闻乃安由是进贤退不肖而天下治
　　宣义郎左拾遗内供奉张九龄上封事曰臣所以上事以臣愚见并当时尤切不敢饰词伏愿陛下亲览可否之宜幸甚幸甚臣伏以陛下自克清内难光宅天下常欲跻人于富寿致国于太平圣虑每勤德音屡发然犹黎人未息水旱爲忧臣窃伏思之有由然矣臣闻乖政之气发爲水旱天道虽逺其应甚速昔者东海枉杀孝妇旱者乆之一吏不明匹妇非命则天爲之旱以昭其寃况今六合之间元元之众莫不悬命于县令宅生于刺史陛下所与共理此尤亲于人者也多非其任徒有其名致旱之由岂惟孝妇一事而已是以亲人之任宜得其贤用才之道宜重其选而今刺史县令除京辅近处雄望之州刺史犹择其人县令或备员而已其余江淮陇蜀三河诸处除大府之外稍稍非才但于京官之中出爲州县者或是縁身有累在职无声用于牧宰之间以爲斥逐之地或因时附防遂忝髙班比其势衰且无他责入谓之不称京职亦乃出爲刺史至于武夫流外积资而得官成于经乆不计于有才诸若此流尽爲刺史其余县令已下固不可胜言葢甿庶所系国家之本务本务之职反爲好进者所轻承弊之人每遭非才者所扰陛下圣化从此不宣皆由不重亲人之选以成其弊而欲天下和洽固不可得也古者刺史入爲三公郎官出宰百里莫不互有所重劝其所行臣窃怪近俗偏轻此任今朝廷卿士入而不出于其私情遂自得计何则京华之地衣冠所聚子弟之间身名所出从容附会不劳而成一出外藩有异于此人情进取岂忘于私但立法制之不敢违耳原其本意固私是欲今大利在于京职而不在于外郡如此则智能之士欲利之心日夜营营宁肯复出爲刺史县令而陛下国家之利方赖智能之人此辈既自固而不行在外者又技痒而求入如此则智能之辈常无亲人之责陛下又未格之以法无乃甚不可乎故臣愚以爲欲理之本莫若重刺史县令此官诚重智能者可行正宜悬以科条定其资歴凡不歴都督刺史有高第者不得入爲侍郎列卿不歴县令有善政者亦不得入爲台郎给舍即虽逺处都督刺史至于县令以次差降以爲出入亦不得十年频任京职又不得十年尽任外官如此设科以救其失则内外通理万姓获宁如积习爲常遂其私计陛下独宵衣旰食天下亦未之理也又古之选用贤良取其称职或遥闻而辟召或一见而任之是以士修素行不图侥幸羣小不逮亦用息心以故奸僞自止流品不杂今天下未必理于上古而事务日倍于前诚为不正其本而设巧于末所谓末者吏部条章动盈千百刀笔之吏辩析毫厘节制抢攘溺于文墨胥吏之猾又縁隙而起臣以爲始造簿书以备用人之遗忘耳今反求精于案牍不急于人才亦何异遗剑中流而刻舟以记去之弥逺可爲伤心凡有称吏部之能者则曰从县尉与主簿与县丞斯选曹执文而善知官次者也惟据其合与不合不论贤与不肖大畧如此岂不谬哉陛下若不以吏部尚书侍郎爲贤必不授以职事尚书侍郎既以贤而受委岂复不能知人知人之难虽自古所谨而拔十得五其道可行今则执以格条贵于谨守幸其心能自觉者每选于所拔亦有三人五人若又专固者则亦一人不拔据资配职自以爲能爲官择人初无此意故使时人有平配之议官曹无得贤之实朱紫同色清浊不分是于圣朝有何裨益故臣以爲选部之法于不变变法之易在陛下涣然行之假如今之铨衡欲自爲意亦限行之已乆动必见疑遂用因循益爲浮薄今若刺史县令精覈其人即每年当管之内应有合选之色先委考其才行堪入品流然后送台台又推择据所用之多少爲州县之殿最一则州县慎于所举必取入官之才二则吏部因其有成无多庸人之数纵有不任送者妄起怨端且犹分谤于外台不至諠哗于南省今则每岁选者动以万计京师米物爲之空虚岂多士若斯葢渝滥至此而欲仍旧致理难于改制祗益文法烦碎贤愚浑杂就中以一诗一判定其是非适使贤人君子从此遗逸斯亦明代之阙政有识者之所叹息也又天下虽广朝臣虽众而士之名贤诚可知也若使毁誉相乱听受不明事将已矣无复可说如知其贤能各有品第每一官缺而不以次用之则是知而不爲焉用彼相借如诸司清要之职当用第一之人及其要官缺时或以下等叨进以故时议无高无下惟论得与不得自然清议不立名节不修上善则守志而后时中人则躁求而易操其故何哉朝廷若以令名进人士子亦以修名获利而利之所出众则趋焉已而名利不出于清修所趣多归于人事其小者茍求取得一变而至阿私其大者许以分义再变而成朋党斯并敎化渐渍使之必然故于用人之际不可不第髙下若髙下有次不可妄干天下士流必刻意修饰思齐日众刑政自清此皆兴衰之大端焉不可不察易曰履霜坚氷至言圣人之见终始之征矣臣今所言上刺史县令等事一皆指实纵臣所欲变法不合时宜伏望更发睿图及询于执事作爲长算振此頽风使官修其方人受其福天下幸甚伏惟陛下聪明神武动以圣断正当可爲之运未行反本之法微臣企竦窃有所望伏愿少留宸睠稍览愚诚必无可施行弃之非晚不胜尘露禆补之诚
　　肃宗至德元年北海太守贺兰进明诣行在上命房琯以爲御史大夫琯以爲摄御史大夫进明入谢上怪之进明因言与琯有隙且曰晋用王衍爲三公祖尚浮虚致中原板荡今房琯专爲迂阔大言以立虚名所引用皆浮华之党真王衍之比也陛下用爲宰相恐非社稷之福且琯在南朝佐上皇使陛下与诸王分领节制仍置陛下于沙塞空虚之地又布私党于诸道分统大权其意以爲上皇一子得天下则已不失富贵此岂忠臣所爲乎上由是踈之
　　代宗大歴十四年常衮言于上曰陛下乆欲用李泌昔汉宣帝欲用人爲公卿必先试理人请且以爲刺史使周知人间利病俟报政而用之
　　初天下用兵官爵冗滥元王秉政贿赂公行及衮爲相思革其弊四方奏请一切不与而无甄别贤愚同滞崔祐甫欲收时望作相未二百日除官八百人前后相矫终不得其适上尝谓祐甫曰人或谤卿所用多渉亲故何也对曰臣爲陛下选择百官不敢不详慎茍平生未之识何以谙其才行而用之上以爲然
　　德宗兴元元年萧复奉使自江淮还与李勉卢翰刘从一俱见上勉等退复独留言于上曰陈少游任兼将相首败臣节韦臯幕府下僚独建忠义请以臯代少游镇淮南使善恶着明上然之
　　贞元十六年义成节度使卢羣卒贾眈曰凡就军中除节度使必有爱憎向背喜惧者相半故众心不安自今愿陛下只自朝廷除人庶无他变
　　十八年浙东观察使裴肃既以进奉得进齐总掌后务刻剥以求媚又过之擢爲衢州刺史给事中许孟容封还诏书曰衢州无他虞齐总无殊绩忽此超奬深骇羣情若有可録愿明书劳课然后超改以解众疑诏遂留中上召孟容奬之
　　德宗时门下侍郎赵憬陈前世损益当时之变献审官六议一议相臣曰中外知其贤者用之能者任之责材之偹为不可得二议庶官曰臣尝谓拔十得五贤愚犹半陛下曰何必五也十二可矣故广任用明殿最举大节畧小瑕随能试事用人之大要也三议京司阙官曰今要官阙多闲官员多要官以材行闲官以恩泽是选拔少优容众也宜补阙员以育人材四议考课曰今内庶僚外刺史课最尤者擢以不次善矣臣谓黜陟宜责岁限若任要重未当迁者加爵或秩其余进退宜示迟速之常若课在中考如限者平转而歴试之即无茍且之心滞淹之虑五议遗滞曰陛下委宰辅举才不徧知也则访之庶僚又不徧知也访之众人众声嚣然十誉之未信一毁之可疑臣谓宜采士论以誉多者先用非大故者勿弃六议藩府官属曰诸使辟署务得才以重府望能否已试则引而置之朝无俾久滞帝皆然之翰林学士陆贽荐袁高等状曰臣近因奏对言及任人陛下累叹乏才惘然忧见于色臣退而思省且喜且慙所喜者乐陛下急于求贤明君致理之资也所慙者耻近侍不能荐士微臣窃位之罪也輙自揣择思举所知犹惧鉴识不明品藻非当反覆参校未果上闻昨防宣示中书进拟量移官今臣审看可否者因悟贬降之辈其中甚有可称臣以素所谙知兼闻公议此状之内仅得十人状所不该又有三四或因连累左黜或遭谗忌外迁互有行能咸著名迹寘之清列皆谓良材若但准例量移及令仍旧出守固非陛下爱贤之意亦乖海内望理之心傥防特恩追赴行在试垂访接必有可观録用弃瑕既符德号振淹求旧亦阐大猷谨録荐陈庶偹采择其余差序逺近并具别状以闻
　　防又论替换李楚琳状奏曰右钦溆奉宣圣防李楚琳不可久在鳯翔欲候朕到日简择一人替楚琳充节度使楚琳别与一官便随朕归京既有迎驾诸军威势甚盛因此替换亦是权宜卿宜商量稳便否者臣闻王者有作先怀永图谋必可传事必可继不因利以茍得不乘便而幸成故能上下相安而理可长久也彼楚琳者固是乱人乘国难而肆逞其奸贼邦君而篡居其位按以典法是宜汚潴既属多虞不遑致讨乃分之以旄钺又继之以宠荣逮至南巡颇全外顺道途无壅亦有赖焉虽朝命累加盖非获已然王言一出则不可渝纵阙君臣之恩犹须进退以礼今若因行幸之威势假迎扈之兵甲易置以归是同虏执以言乎除乱则不武以言乎务理则不诚祸变繁兴爲日久矣负衅居位岂唯一人以此时巡后将安入以此抚御谁其感怀昔汉高僞游韩信见获功臣继叛天下几危征伐纷纭以至没代其徼幸之不可也如此陛下得不爲至戒哉议者谓之权宜臣又未谕其理夫权之爲义取类权衡衡者称也权者锤也故权在于悬则物之多少可准权施于事则义之轻重不差其趣理也必取重而舍轻其逺祸也必择轻而避重茍非明哲难尽精微故圣人贵之乃曰可与适道未可与立可与立未可与权言知几之难也今者甫平大乱将复天衢辇路所经首行胁夺易一帅而亏万乘之义得一方而结四海之疑乃是重其所轻而轻其所重谓之权也不亦反乎以反道爲权以任数爲智君上行之必失众臣下用之必陷身歴代之所以丧乱而长奸邪由此误也夫以韩信才略当时莫俦且负嫌猜已遭告讦纵之足以乱区防除之可以安国家幸而成擒犹谓失防当时被攻战之害百代流诡诈之讥况楚琳卒伍凡材厮养贱品因时扰攘得肆猖狂非有陷坚殪敌之雄出竒制胜之略颇同狐防乘夜睢盱晨光既升势自跧缩今郊畿已乂武卫方严汧陇镇压于其西邠泾扼制于其北顾是岐下若居掌中以楚琳劣之资处掌中控握之地纵令蹢躅何恶能爲愿陛下姑务含普安反侧促驾遄止録功犒勤敷肆眚之恩布惟新之令然后徴韦臯楚琳俾入分文武之职择元勲宿望命出总岐陇之师则彼承诏欣荣奔走不暇安敢虿介复劳诛锄措置得宜万无一跌何遽过动不爲后图仰希睿聪试更详虑谨奏
　　贽又答论萧复状奏曰右钦溆奉宣圣防卿所奏萧复事朕已具悉假使更无别意终是不识事宜今廵行诸道转恐事多乖失縁孟曍年老今欲除萧复爲福建观察使便令赴任去就亦应得所卿意以爲何如者伏以将相之任所委皆崇中外迭居亦是常理然君臣有礼进退不可以不全理体有宜本末不可以不称顷盗兴都邑驾适郊畿陛下悔征赋之殷繁念黎元之困悴诞降慈防深示悯伤特遣大臣普询疾苦本期还报将议优蠲众情颙颙日望上逹今若未终前命遽授逺藩则是膏泽将布而复收涣汗已发而中废事既失望人何以观斯乃进退之礼不全本末之宜不称谓爲得所臣实疑之傥虑事乖方不欲淹留在外则当谕以诏防促其归程逺郡廵歴未周但令副介分往待其复命亲访物情革弊垂恩用符德号使务既毕能否益彰徐择所宜以图进退庶于事体允得厥中谨奏
　　贽爲中书侍郎同中书门下平章事议汴州逐刘士宁事状奏曰右希顔奉宣圣防适得李万荣奏刘士宁因出游猎三军将士遂闭城门不放入发遣令赴朝廷万荣安抚军州今已宁帖卿等宜知悉者伏以刘士宁昏荒暴慢恶贯久盈圣情爱人久爲含忍亲离众叛自取奔亡不劳师徒克靖方镇恭承宣谕欣贺实深然梁宋之间地当要害镇压齐鲁控引江淮得其人则安则强失其人则危则弱今士宁见逐虽是众情万荣总军且非朝防此亦安危强弱之机也陛下审之慎之或恐奏事之人茍私所奉之将妄陈体势輙欲徼求承前授任失宜多爲此軰所误假使心无诈罔其如识乏经通与之筹量鲜不挠败今军州既定足得安详望且选一朝臣驰往宣劳更淹旬日徐察事情见情而后图之则冀免有差失候至来日续更面陈谨先状以闻谨奏防又论朝官缺员及刺史等改转伦序状奏曰右臣闻于经曰济济多士文王以宁又曰无旷庶官天工人其代之葢谓士不可不多官不可不偹敦付物以能之义阐恭已无爲之风此理道得失之所由也夫圣人之于爱才不唯侧席求思而已乃复引进以崇其术业歴试以发其器能旌善以重其言优禄以全其操岁月积久声实并丰列之于朝则王室尊分之于土则藩镇重故诗序太平之君子能长育人才书比梓人之理材既勤朴斵惟施丹雘礼着造士易尚养贤葢以人皆含灵唯所诱致如玉之在璞抵掷则瓦石追琢则珪璋如水之发源壅阏则汚泥防濬则川沼是以书籍所载歴代同途祚属殷昌必时多儁乂运钟衰季则朝乏英髦当在衰季之时咸谓无人足任及其雄才御防淑德应期贤能相从森若林会然则兴王之良佐皆在季代之弃才在季而愚当兴而智乃知季代非独遗贤而不用其于养育奬劝之道亦有所不至焉故曰人皆含灵唯所诱致汉髙禀大度故其时多魁杰不覊之材汉武好英风故其时富瓌诡立名之士汉宣精吏能故其时萃循良核实之能迨乎哀平桓灵昵比小人踈逺君子故其时近习操国柄嬖戚擅朝权是知人之才性与时升降好之则至奬之则崇抑之则衰斥之则絶此人才消长之所由也臣每于中夜窃自深惟朝之乏人其患有七不澄源而防末流一也不考实而务博访二也求精太过三也嫉恶太甚四也程试乖方五也取舍违理六也循故事而不择可否七也夫多少相缪非嘉量不平轻重相欺非县衡不定用之茍不得其道则主者实病而权量无尤故按名责实者选吏之权量也宰相者主权量之用也宰相之主吏犹司府之主财主吏在序进贤能主财在平颁秩俸假使用财失节则司之者可以改易而秩俸不可以不颁主吏乖方则宰之者可以变更而贤能不可以不进其行甚易其理甚明顷者命官颇异于是常以除吏多少准量宰相重轻宰相承宠私则援引虽滥而必进宰相见踈忌则拟议虽当而罕俞是使羣材仕进之穷通唯系辅臣恩泽之薄厚求诸理道未谓合宜夫与夺者人主之利权名位者天下之公器不以公器徇喜心不以利权肆忿志不以寡妨众不以人废官或其阻执事而拥羣材所谓不澄源而防末流之患也经曰无以小谋乱大作无以嬖人疾庄士葢务大者不拘于小累谋小者不达于大猷嬖者或行异于庄庄者必性殊于嬖理势相激宜其不同进贤援能谅君子之事遏恶扬善非小人所能君子以爱才爲心小人以伤善爲利爱而引之则近党伤而沮之则似公近党则不辨而遽疑似公则不覆而先信是以大道每隳于横议良才常困于中伤失士啓谗多由于此所谓不考实而务博访之患也夫人之器局有圆方大小之殊官之典司有难易闲剧之别名称有虚实之异课绩有升降之差将使官不失才才不失序在乎制法以司契择人而秉钧制之不得厥中则其法可更而其契不可乱也择之不当所任则其人可去而其秉不可夺也如或事多错杂任靡适从而但役智以求精劳神而救弊则所救愈失所求愈麄故书曰元首明哉股肱良哉庶事康哉元首丛脞哉股肱惰哉庶事隳哉顷之辅臣鲜克胜任过防容养茍偹职员致劳睿思巨细经虑每有缺官须补或縁将命借才宰司慎择上闻必极当时妙选圣情未惬复命别求执奏既不见从则又降择其次如是至于再至于三所选渐髙所得转下或断于独见罔询佥谐或擢自旁求不稽公议权衡失柄进取多门等差不伦声实相反此所谓求精太过之患也臣闻耀乘之珠不能无纇连城之璧不能无瑕矧伊有情宁免愆吝仲尼至圣也犹以五十学易无大过爲言顔子殆庶也尚称不逺而复无只悔爲美况自贤人以降孰能不有过失哉珠玉不以瑕纇而不珍髦彦不以过失而不用故元之敎曰常善救人则无弃人文宣亦云赦小过举贤才齐桓不以射钩而致嫌故能成九合之功秦穆不以一眚而掩徳故能复三败之辱前史序项籍之所以失天下曰于人之功无所记于人之过无所遗管仲论鲍叔牙不可属国曰闻人之过终身不忘然则弃瑕録用者覇王之道记过遗才者衰乱之源夫登进以懋庸黜退以惩过二者迭用理如循环进而有过则示惩惩而改修则复进既不废法亦无弃人虽纎芥必惩而才用不匮故能使黜退者克励以求复登进者警饬以恪居上无滞疑下无蓄怨俾人于变以致时雍陛下英圣统天威庄肃物好善既切计过亦深一抵谴责之中永居嫌忌之地夫以天下士人皆求宦名获登朝班千百无一其于修身励行聚学树官非数十年间势不能致而以一言忤犯一事过差遂从弃捐没代不复则人才不能不乏风俗不能不偷此所谓嫉恶太甚之患也臣闻君子约言小人先言君子之道闇然而日章小人之道的然而日亡孔子曰始吾于人也听其言而信其行今吾于人也察其言而观其行又曰举直措诸枉则民服举枉措诸直则民不服然则举措不可以不审言行不可以不稽呐呐寡言者未必愚喋喋利口者未必智鄙朴忤逆者未必悖承顺惬可者未必忠故明主不以辞尽人不以意选士凡制爵禄与众共之先论其材乃授以职所举必试之以事所言必考之于成然后茍妄不行而贞实在位矣如或好善而不择所用悦言而不验所行进退随爱憎之情离合系异同之趣是由舍绳墨而意裁曲直弃权衡而手揣重轻虽甚精微不能无谬此则所谓程试乖方之患也天之生物爲用罕兼性有所长必有所短材有所合亦有所暌曲成则品物不遗求偹则触类皆弃是以巧梓顺轮桷之用故枉直无废材良御适险易之宜故驽骥无失性物既若此人亦宜然其于行能固不兼具前志所谓千年一圣五百年一贤者才难不其然乎夫惟圣人方体全德贤之爲目犹有未周且以未周之才弥五百年而有一造次求偹曷由得人若夫一至之能偏禀之性则中人以上迭有所长茍区别得宜付授当器各适其性各宣其能及乎合以成功亦与全才无异但在明鉴大度御之有道而已帝王之盛莫盛于唐虞臣佐之盛莫盛稷禹稷禹之比无非大贤然犹各任所能不务兼偹故尚书序尧舜命官之美自稷禹咎益以降凡二十二人所命典司不逾一职用能平九土播百谷敷五敎序五刑礼乐兴和蛮夷率服洎鸟兽鱼鼈亦罔不宁葢由举得其人任得其所鉴择职授审之于初不求责于力分之外不沮挠于局守之内是以事极其理人尽其材君垂拱于上臣济羙于下功焯当代名施无穷及其失也则升降任情首末异趣使人不量其器与人不由其诚以一言称惬爲能而不核虚实以一事违忤爲咎而不考忠邪其称惬则付任逾涯不思其所不及其违忤则责望过当不恕其所不能是以职司之内无成功君臣之际无定分此所谓取舍违理之患也今之议者多曰内外庶官久于其任又曰官无其人则阙之是皆诵老生之常谈而不推时变守旧典之糟粕而不本事情徒聪明以挠理化古者人风既朴官号未多但别愚贤匪论资序不责人以朝夕之効不计事于尺寸之差不以小善而襃升不以一眚而罪斥故虞书三载考绩三考黜陟幽明是则必俟九年方有进退然其所进者或自侧防而纳于百揆虽久于任复何病哉汉制部刺史秩六百石郡守秩二千石刺史髙第者即迁爲郡守郡守髙第者即入爲九卿从九卿即迁爲亚相相国是乃从六百石吏而至台辅其间所歴者三四转耳久在其任亦未失宜近代建官渐多列级逾宻今县邑有七等之异州府有九等之差同谓省郎即有前中后行郎中员外五等之殊并称諌官则有谏议大夫补阙拾遗三等之别洎诸台寺率类于斯悉有当资各须循守若依唐虞故事咸以九载爲期是宜髙位常苦于乏人下寮每嗟于白首三代爲理损益不同岂必乐于变易哉葢时势有不得已也至如鲧陻洪水绩用靡成犹终九年然后殛窜后代设有如鲧之比者岂复能九年而始行罚乎臣固知其必不能也行罚欲速而进官欲迟以此爲稽古之方是犹却行而求及前人也顷者臣因奏事论及内外序迁陛下乃言旧例居官岁月皆久朕外祖曾作秘书少监一任经十余年董晋将顺睿情遂奏云臣于大歴中曾任祠部司勲二郎中各经六考陛下之意颇爲宜然以臣惷愚实有偏见凡征旧例须辨是非是者不必渝非者不必守况于旧例之内自有舛驳之异哉先圣之初权臣用事其于除授类多徇情有一月屡迁有积年不转迨至中岁君臣搆嫌姑务优柔百事凝滞其于选授尤所艰难始以颇僻失平继以疑阻成否至使彛伦阙叙庶位多淹是皆可惩曷足爲法夫覈才取吏有三术焉一曰防擢以旌其异能二曰黜罢以纠其失职三曰序进以谨其守常如此则髙课者骤升无庸者亟退其余绩非出类守不败官则循以常资约以定限故得殊才不滞庶品有伦参酌古今此爲中道而议者暗于通理一槩但曰宜久其任得非诵老生之常谈而不推时变者乎夫列位分官缉熈帝载匪唯应务兼亦养才是以职事虽有小大闲剧之殊而俱不可旷缺者葢偹于时而用耳故记曰天子以驺虞爲节乐官偹也唯经邦賛国之任则非有盛德不可以居故记曰设四辅及三公不必偹惟其人议者昧于明征一槩但曰官无其人则阙得非守旧典之糟粕而不本事情者乎今内外羣官考深合转陛下或言其已有次第须且借留或谓其未着功劳何用数改是乃循黙者既以无闻而不进着课者又有成绩而见淹虽能否或差而沈滞无异人之从宦积小成髙至于内列朝行外登郡守其于更歴多已长年孜孜慎修计日思进而又淹逾考限亟易星霜顾怀生涯能不兴叹殊异登延之义且乖劝励之方夫长吏数迁固非理道居官过久亦有弊生何者时俗常情乐新厌旧有始卒者其唯圣人降及中才罕能无变其始也砥砺之心必切其久也因循之意必萌加以盈无不亏张无不弛天地神化且难常全人之所爲安得皆当是以分分而度至丈必差铢铢而称至钧必谬莅职既久宁无咎愆或爲奸吏所持或坐深文所纠偶以一跌尽隳前功至使理行不终能名中缺岂非上失其制而推致以及于斯乎故圣人爱人之才虑事之弊采其英华而使之当其茂畅而奬之不滞人于己成之功不致人于必败之地是以鋭不挫而力不匮官有业而事有终此理之中庸故书以爲法迁转甚速则人心茍而职业不固甚迟则人心怠而事守浸衰然则甚速与甚迟其弊一也陛下俯徇浮议谓协典谟久次当进者既曰务欲且留缺员须补者复曰官不必偹则才彦何由进益理化孰与交修此所谓循故事而不择可否之患也伏惟陛下忧勤务理夣想思贤体陶唐有虞聪明之德以敷求法太宗天后英迈之风以拔擢然而得人之盛尚愧前朝底乂之功未光当代良以七患未去三术未行而又睿察太深宸严太峻常人才器曷副天心故虽获超升亦骤从黜废人物残瘁抑斯之由而议者莫究致弊之端但思革弊之策反以广于进用爲情故以梗于除授爲精详以避谤爲奉公之诚以擿瑕爲选士之要乃至称毁纷糅美恶混并凡有迁升必遭掎摭圣德广纳不时发明小人多言益敢隂诈以是惑目无全人进用之意转疑汲引之途渐隘旧齿既凋败几尽下位或滞淹罕升故令官序失伦人才不长资望渐薄砥励浸微髙卑等衰殆不相续臣以窃位属当序才惧旷庶官亟黩宸扆昧识不足以周物微诚不足以动天徒勤进善之心转积妨贤之罪慙惶交虑焚灼盈怀凡除吏者非谤刺之所生必怨咎之所聚宰臣获戾多起于兹屡屡上干何所爲利但以待罪钧辖职思其忧兼迫于感恩愿效之诚不得不冒昧言之耳其于裁择用舍惟陛下图之谨奏
　　防又论除裴延龄度支使状奏曰右縁班宏丧亡臣今日面取进止今当此选总有四人杜佑卢徴李衡李巽并曾掌判财赋各有绩用可称资望人才亦堪奬任圣防以淮南未可移动卢徴又近改官令臣择一人与江西追取李衡者臣以支计之司当今所切常须衔制黠吏不可斯须阙人待追李衡数月方到或恐纲条弛紊钱物隐欺李巽近追到城请授给事中且令权判若处理称职除户部侍郎如材不相当则待李衡到别商量处分既免旷废于事又得阅试其能两人之中必有可取陛下累称稳便许依所奏施行臣又退更详思以爲无易于此希顔适宣进止李巽知度支恐未相当且空与给事中朕更思量司农少卿裴延龄甚公清有才宜令判度支便进拟状来其李衡亦从追取者伏以周制六官实司理本冢宰制国用量入爲出司徒掌邦赋敷敎恤人今之度支兼此二柄准平万货均节百司有无懋迁丰败相补利害闗黎元之性命费省系财物之盈虚加以馈饷边军资给禁旅刻则生患寛假则容奸若非其人不可轻授裴延龄僻戾而好动躁妄而多言遂非不悛坚僞无耻岂独有识深鄙兼爲流俗所嗤顷列班行已尘清贯更居要重必斁大猷是将取笑四方贻殃兆庶尸禄之责固宜及于防臣知人之明亦恐伤于圣鉴伏愿重循前议俯察愚诚更于四人之中选择取其尤者庶谐佥属不紊朝经延龄妄诞小人任之交骇物听臣虽熟知不可犹虑所见未周赵憬眼疾渐瘳后日即合假满待其朝谒乞更参详去邪勿疑天下幸甚谨奏
　　贽又论齐暎齐抗官状奏曰右希顔奉宣进止卿等所进齐暎替李衡縁江南与湖南接近齐暎齐抗既是当家同任方面事非穏便宜别商量者齐暎齐抗同姓别房既非五服之亲则与众人无异圣朝推诚致理未尝先事示疑曩之李臯李兼邻接方镇今之韩潭全义宻迩军城此例甚多无足爲虑但以中朝要职常苦乏人至如暎抗良才并当台阁妙选臣等先请授暎礼部圣防令且向外商量傥许移镇江西亦是渐加恩奬齐抗文学足用精敏罕俦掖垣之駮议司言南宫之掌赋承辖俾居其任皆谓当才若蒙追赴阙庭试加顾问察言稽行必有可观可否之宜伏候敕防
　　帝尝亲择吏宰畿邑而政有状召宰相语皆贺帝得人兵部侍郎同中书门下平章事柳浑独不贺曰此特京兆尹职耳陛下当择臣辈以辅圣德臣当选京兆尹承大化尹当求令长亲细事代尹择令非陛下所宜帝然之
　　宪宗元和三年翰林学士白居易论王锷欲除官事宜状奏曰右臣窃闻王锷见欲除平章事未知何故有此商量臣伏以宰相者人臣极位天下具瞻非有清望大功不合轻授王锷既非清望又无大功若加此官深爲不可昨日裴均除平章事内外之议早已纷然今王锷若除则如王锷之辈皆生冀望之心矣若尽与则典章大坏又未感恩若不与则厚薄有殊或生怨望幸门一啓无可奈何臣又闻王锷在镇日不恤凋残唯务差税淮南百姓日夜无憀五年诛求百计侵削钱物既足部领入朝号爲羡余亲自进奉凡有耳者无不知之今若授同平章事臣恐四方闻之皆谓陛下得王锷进奉而与宰相也臣又恐诸道节度使今日已后皆割剥生人营求宰相私相谓曰谁不如王锷邪故臣以爲深不可也其王锷归镇与在朝伏望并不除宰相臣尚未知所闻信否贵欲先事而言或恐万一已行即言之无及伏惟圣鍳俯察愚衷谨具奏闻谨奏
　　居易又奏论元稹左降状曰右伏縁元稹左降事宜昨李绛崔羣等再已奏闻至今未闻宣报伏恐愚诚未恳圣虑未回臣更细思事有不可所以尘黩至于再三臣内察事情外听众议元稹左降不可者三何者元稹守官正直人所共知自授御史以来举奏不避权势只如奏李公佐等之事多是朝廷亲情人谁无私因以挟恨或假公议将报私嫌遂使诬谤之声上闻天听臣恐元稹左降已后凡在位者每欲举事先以元稹爲戒无人肯爲陛下当官执法无人肯爲陛下嫉恶绳愆内外权贵亲党纵横有大过大罪者必相容隐而已陛下从此无由得知其不可者一也昨者元稹所追勘房式之事心虽奉公事稍过当既从重罚足以惩违况经谢恩旋又左降虽引前事以爲责词然外议諠諠皆以爲元稹与中使刘士元争厅自此得罪至于争厅事理已具前状奏陈况闻刘士元踏破驿门夺将鞍马仍索弓箭吓辱朝官承前以来未有此事今中官有罪未见处置御史无过却先贬官逺近闻知实损圣德臣恐从今已后中官出使纵暴益甚朝官受辱必不敢言纵有被淩辱殴打者亦以元稹爲戒但吞声而已陛下从此无由得闻其不可者二也臣又访闻元稹自去年已来举奏严厉在东川日枉法收没平人资产八十余家又奏王绍违法给劵令监军神柩及家口入驿又奏裴玢违勅防征百姓草又奏韩臯使军将封杖打杀县令如此之事前后甚多属朝廷法行悉有惩罚计天下方镇皆怒元稹守官今贬爲江陵判司即是送与方镇从此方便报怨朝廷何由得知臣闻德宗时有崔善贞宻告李锜必反德宗不信送与李锜李锜大怒遂掘坑纵火烧杀崔善贞未数年李锜果反至今天下爲之痛心臣恐元稹左降后方镇有过无人敢言皆欲惜身永以元稹爲戒如此则天下有不轨不法之事陛下无由得知此其不可者三也若无此三不可假如朝廷误左降一御史葢是小事臣何敢烦黩圣听至于再三乎诚以所损者微所关者大以此思虑敢不极言陛下若以此言爲忠又未能别有处置必不得已则伏望且令追制改与一京司闲官免令元稹却事方镇此乃上裨圣政下惬人情伏望细察事情断在圣意谨具奏闻谨奏
　　居易又论太原事三件一曰右严绶辅光太原事迹其间不可逺近具知臣前日对时已子细面奏今奉宣辅光已替严绶续追此皆圣鉴至明左右不能惑听合于公议断自宸衷内外人心甚爲惬当其严绶早须与替不可更进縁与辅光久相交结军中补署职掌比来尽由辅光今见别除监军八人乍失依托或恐严绶相党曲爲妄陈军情事宜之间须过防虑伏望圣恩速令贞亮赴本道便许严绶入朝二曰右贞亮元是旧人曾任重职陛下以太原事弊使替辅光然臣伏闻贞亮先充汴州监军日自置亲兵数千任三川都监日专杀李康两节度使事迹深爲不可违性自用所在专权若贞亮处事依前即太原却受其弊虽将追改难以成功其贞亮发赴本道之时恐须以承前事切加约束令其戒惧此事至要伏惟圣心不忘三曰右范希朝前在振武威令大行至今蕃戎望风畏伏况又勤俭信实所在士卒归心今若太原要人无出希朝之右伏恐圣意虑其有年臣又访闻希朝筋力犹堪驱使但且令镇抚必惬军情待其一二年间威制成立然后择能者即必易守成规则虽老年事须且用其灵武比太原虽小亦是要镇如纳臣愚见伏恐便须择人与希朝相代谨具奏闻谨奏
　　居易又论严绶状曰奉宣令依中书状撰制除严绶江陵节度使右臣伏以赵宗儒众称清介有恒严绶众称怯懦无耻二人臧否优劣相悬宗儒自到江陵虽无殊政亦闻清净境内颇安纵要改移即合便择胜宗儒者且严绶在太原之事圣聪偹闻天下之人以爲谈柄陛下罢其节制追赴朝廷至今人情以爲至当今忽再用又替宗儒臣恐制书下后无不惊叹兼邪人得计正人忧疑大乖羣情深损朝政臣前后奉宣撰制若非甚不可者亦不敢切论今此除授实甚不可伏望圣意更赐裁量其制未敢便撰伏待圣防谨奏
　　居易又论孟元阳状曰奉宣令依中书状撰制除孟元阳右羽林军统军仍封赵国公食邑三千户右臣伏以孟元阳溵水有功河阳有政自到泽潞戎事颇修但以老年事须与替比诸流辈事迹不同今所除官合加优奬昨者范希朝在太原日昏耄不理人情共知及除统军众犹谓屈今元阳事迹不同希朝又除统军恐似更屈虽加封爵悉是虚名况元阳功效忠勤天下有数今以无能者一例除改无所旌别臣恐今日已后无以劝人以臣所见若改除金吾大将军轻重之间实爲得所只如柳惟晨李简之辈有何功业合比元阳犹居此官动逾年嵗伏望圣慈以此裁量其制未敢依中书状便撰谨奏
</div>
    <div class="pagination">
<a href="历代名臣奏议_page45.html">上一页</a><span>...</span><a href="历代名臣奏议_page41.html">41</a><a href="历代名臣奏议_page42.html">42</a><a href="历代名臣奏议_page43.html">43</a><a href="历代名臣奏议_page44.html">44</a><a href="历代名臣奏议_page45.html">45</a><span class="current-page">46</span><a href="历代名臣奏议_page47.html">47</a><a href="历代名臣奏议_page48.html">48</a><a href="历代名臣奏议_page49.html">49</a><a href="历代名臣奏议_page50.html">50</a><a href="历代名臣奏议_page51.html">51</a><span>...</span><a href="历代名臣奏议_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
