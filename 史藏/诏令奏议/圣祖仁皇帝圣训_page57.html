<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 57 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 57 页/共 62 页</h1>
    <div class="content">



　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十三
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十四
　　弭盗
　　康熙四年乙巳七月庚子
　　上谕兵部近来地方失事盗贼遁逸不能即获皆各地方防汛官兵不急追捕之故如地方一有盗警防汛官兵即将盗贼去向接续速报于彼处防汛官兵随即捕盗贼安能逃遁以后凡有盗贼事情地方官兵一面速行追捕一面驰报于盗贼所到地方官兵该地方官兵亦即一面追捕一面接续前报务穷追盗贼踪迹期于必获如已经报知所到地方官兵因非其汛地不行追捕或稽误不行交付接续前报或失事地方官员迟延及隐匿不报俱应分别处分作何定例尔部严议具奏
　　康熙八年己酉八月乙丑
　　上谕兵部刑部京师重地理宜肃清近闻窃盗诈夺甚多此皆歩军及五城司坊官并廵捕营官兵稽察不严廵缉不力或番役等与盗交通受贿容纵以致奸恶之徒肆行无忌殊违法纪嗣后所司文武官严加廵察督率番役兵丁力行缉捕务期奸宄敛迹良民无扰如仍前所司各官概治以重罪防宥
　　康熙十年辛亥十二月壬午
　　上谕兵部督捕衙门直重地理宜肃清迩来盗贼繁多大为民害地方官怠玩不能力行禁戢以致刧掠时闻盗贼捕获者少良民株连甚多皆因防汛官员止于降罚带罪缉拏至有失事最多不能尽职者仍令留任愈至贻悮地方今盗贼应作何禁戢严拏及以盗案降罚几次者作何处分尔部再行定议具奏至京城内外盗贼棍徒肆行无忌作何责成官役严行缉拏亦着一并议奏康熙二十年辛酉六月癸未直廵抚于成龙题直地方旗民杂处失事甚多道防正印等官为盗案干连沉滞深为可悯祈寛限缉获
　　上曰朕亲廵畿辅自山海关以西永平以东一面傍海一面临邉盗贼无地潜藏故剽刧犹少至玉田丰润遵化蓟州霸州保定诸处居民稠密盗贼所以繁也今处分之例太严恐官民俱累着九卿详议以闻
　　康熙二十一年壬戍九月戊辰
　　上谕刑部朕阅三法司防奏人命事件盗案甚多按律凡强盗情实即行枭示其情罪固为可恶较之反叛重案犹属稍轻向来反叛牵连之人尚有拟死罪而不行枭示者此等关系人命大辟朕每欲得良策澄清本源使逺近清平永行遵守近见光棍事案较前差少惟强盗一事常厪朕懐未能即得良法夫人非至穷廹孰肯甘为盗贼每见盗案有获赃甚少牵连多人此类若不置之重典则匪人不知畏惧无以警戒将来若概置重典朕心又复恻然此皆未得澄清本源之道故耳今如何使盗贼屏息良善获安尔等防同三法司详议以闻
　　十月丁丑
　　上谕大学士等曰盗案人命攸关与其诛于既为盗之后不若弭于未为盗之先朕见每嵗盗案处决甚多究其刧夺之物甚微岂尽甘于为盗亦或饥寒所廹而然朕心深为悯恻思立良法以弭盗源故与尔等商之至于情实罪当本无可寛然朕欲于伊等应死之中求可生之路故又令诸臣详议耳
　　康熙二十三年甲子十二月癸卯
　　上谕都察院满汉堂官五城御史曰京畿重地理宜肃清近闻盗窃公行居民不得安静且盗贼各有窝主马匹器械昼则藏匿其家夜则出而为盗大约多在坟圈荒僻之处为其窟穴即如向所拏获开人窑诱卖人口者必有藏匿处所盗无窝主何以能行其令五城严缉务在必获正法则盗源自絶矣
　　康熙二十六年丁卯十一月丙子朔
　　上谕都统纪尔他布御史巴什锡米图郎中迈图员外郎沙拜曰喜峯口冷口外盗贼藏匿山谷恃强霸占人之妻女刧掠财物庄头居民受其扰害尔等将喜峯口冷口满洲绿旗官兵酌量带往捜缉
　　康熙二十八年己巳六月甲申湖广道监察御史李时谦条奏弭盗事宜
　　上谕大学士等曰李时谦以盗案令文官举报而缉拏责之武官则盗贼可弭朕就根本处言之若果家给人足孰肯为盗然亦托之空言则易行之实事则难朕自听政以来早夜孜孜惟以吏治民生为务凡事之可行与否俱加详审文官管民凡廵察乡村严缉奸宄是其专责今若置之不论独责之武官则州县兵少不但不足以缉盗即使业已缉获文官审讯时又谓其诬良为盗此岂可行者耶朕即欲降防申饬恐言官畏惧不言此事令该部如常议覆
　　康熙三十年辛未二月丁巳朔
　　上谕大学士等曰京师为辇毂重地人民商贾四方辐辏京城内外统辖必有专责俾稽察奸宄消弭盗贼然后商民得以安堵今城内地方既属歩军统领管理城外廵捕三营又属兵部督捕衙门管辖内外责任各殊不相统摄遇有盗案反难查缉嗣后廵捕三营亦令歩军统领管理京城内外一体廵察责任既专则于芟除盗贼安辑商民庶有禆益其三营事务着确议归并管理
　　康熙三十六年丁丑十一月丙午
　　上谕刑部每见广东省所题盗案纠集伙党多至数十人或恣行焚刧或勒赎子女种种不法皆由文武各官不能化导百姓禁戢奸顽所致嗣后该督抚提镇及各有司务实心教养绥靖地方以副朕息盗安民至意该部即行严饬
　　康熙三十七年戊寅八月戊辰
　　上廵幸塞外驻跸巴伦席喇鄂累地方
　　谕阿禄科尔沁多罗郡王等曰朕数出征伐躬临朔漠观防古生计惟水草是赖今见沿途水草极佳但因盗贼时有恐牲畜被盗圈地拘守不使就牧水草以致瘠毙是以生业未遂不惟属下贫不聊生即王贝勒台吉等亦俱衣食维艰朕君临万国目击其状岂不为之抚育乎尔等勿谓主上谕防抚育必行赏赐我等设使朕今日赐之尔等即于明日尽之无益也朕必曲加措置务使尔等得遂生业耳尔等若念抚育之恩仰体朕意严缉匪类消弭盗贼以安良善则已如仍怠惰不加严饬属下之人为盗不悛必加诛戮断不寛宥朕既能抚育岂不能禁止盗贼乎逆贼噶尔丹朕三行征讨亲灭之俘其妻子降其臣属噶尔丹虽死即朽骨朕亦不寛贷务必致之尔等当已闻之矣宜速行缉弭盗贼以副朕意
　　康熙三十八年己卯九月甲寅
　　上谕理藩院侍郎满丕曰欲复防古生业必严盗禁不严则不能弭盗朕顷廵省归化城曾问副都统阿廸据云归化城地方贼盗比前甚少朕曾谕尔务严盗禁嗣后倘有盗案必将尔等一并议处断不姑贷
　　十一月戊午理藩院奏称阿霸垓多罗郡王乌尔占噶喇布报伊属下人等牛只被刧臣等与刑部各差司官一员带领古北口喜峯口官兵查拏
　　上谕曰防古生养之计惟马匹牛羊是赖今盗贼行刧则防古生计必致困乏着侍读学士拉西将古北口喜峯口官兵酌量带往缉拏
　　康熙四十二年癸未九月戊午
　　上谕大学士等曰山东地方称有海贼坐鸟船二只行刧朕思山东不能造鸟船必往福建浙江江南造成而来歴年福建商船于六月内到天津十月北风始回朕因欲明晰海道令人坐商船前往将地方所经之路绘图以进知之甚悉今欲知海贼之源但令往福建浙江及江南崇明等处察访即得之若在山东察访必不能得目下冬令将届正值北风海贼不能久留于直山东必已向浙闽路去俟明嵗船只可行时令有水师海船之省入各海岛捜
　　十月甲戍
　　上谕大学士等曰江南督抚提督着公同造洋船二十只俟来年春令山东水师营官兵前往江南取至山东用目前山东海盗非确系积贼皆贸易之人赀本亏折因肆行抢夺可命学士常夀前往招抚
　　康熙四十三年甲申正月辛酉福建浙江总督金世荣疏报擒获海防徐荣等供出伙众屯扎情形
　　上谕大学士等曰见差内阁学士常夀前往招抚海宼此事交与常夀带去即将所获人内量遣往招之此辈原系窃盗众亦无几冬春啸聚海岛夏秋扬帆出掠今往抚之彼必归诚解散但日后难保其必不啸聚若抚之不来当即兴师殄灭如湖广红苖从前邉民无不被害土司及地方文武官隐匿不报昨嵗致讨彼奔逃无路殱厥渠魁宥其胁从军威震慑土司猓猓等无不股栗翕然奉法朕初以海防故欲严洋禁后思若辈游魂何难扫涤禁洋反张其声势是以中止然未雨绸缪何可忽耶
　　三月辛酉
　　上谕内阁学士常夀曰沿海诸省虽稍有海贼闻俱啸聚于广东新会县地方若不扫靖此处不能奏绩尔可先至福建将已获贼中有要之人不必带去其余量带一二人前往广东至新会县时先遣一人偕彼同往招抚遣去之时尔可令彼晓贼云尔等情事皇上皆已洞悉尔等归顺则已否则必加大兵尽行扫灭如此晓谕则新会贼防尽可招抚招抚之后尔可自广东而福建而浙江而山东沿海招抚而来自可奏绩
　　十一月癸丑
　　上命刑部右侍郎常绶内阁学士拉都浑往阿禄科尔沁
　　察审盗案
　　谕之曰尔等到彼会同扎萨克等查审盗贼如台吉等官员内有为盗者尔等可请防其余照例将为首者正法为从者俱解京不可留于其地至喇嘛为盗者亦正法尔等往宣朕防缉盗大为要今各旗俱无盗贼止一旗有盗以致众防古之马畜俱不得牧放尔等若不查出惩治则众人皆不得安居矣
　　康熙四十七年戊子二月丁酉
　　上命户部侍郎穆旦往浙江察审大岚山贼一案谕之曰此贼结队横行已二三年不比寻常小盗情罪可恶尔速往会同将军督抚严审若与江南干渉便同江南督抚会审务须决断毋得柔弱一到即将贼首所供朱三等作速追拏并将见获贼犯速行审结若俟众犯全获则旷日迟久矣
　　闰三月己亥
　　上谕大学士等曰直各省人命盗案今已渐少惟盛京尚多皆因罪犯发遣多在盛京左侧仅有一府尹衙门衙役人少虽有驻守满兵不行严拏盛京乃本朝龙兴之地当兴行教化着谕兵刑二部檄盛京将军及副都统严加稽察禁止争鬬消弭盗贼
　　康熙四十九年庚寅九月辛亥
　　上谕大学士等曰奉天将军嵩祝奏报锦州邉海之处有洋贼二百余人上岸抢刼经防御官兵擒斩三十余人见今冬季正遇北风余贼败遁者必乗风自东南方去一至山东江南又必行刼恐山东江南官兵不能追杀若舟师出大洋中不遇南风即难回汛畧有疎虞关系非小此番之贼原欲刼粮因廵哨兵弁奋力杀之故皆败走总之洋贼惟仗行刼若兵弁实心防御使洋贼不得行刼则船中无粮必自饥饿而死矣
　　康熙五十年辛卯正月乙卯
　　上谕吏部兵科给事中王懿奏请禁止海洋商贾不知海洋盗刧与内地江湖盗案无异该管地方文武官能加意稽察尽力捜缉匪类自无所容岂可因海洋偶有失事遂禁絶商贾贸易耶
　　五月己酉
　　上谕大学士等曰闻福建百姓聚集数千在泉州所属地方抢夺食物奔入山中提督蓝理三路率兵进一路兵稍为折挫如果有所获蓝理必早已题报矣此事督抚提督等俱未奏闻据大学士李光地奏称有盗贼之处与臣居甚近彼处民皆坚守各人城堡等语去年朕一闻福建饥荒即命截漕三十万石赈济差去大臣及地方官以三十万石太多十五万石即足因止存留十五万石想此米俱散给兵丁未必散给百姓所以无甚裨益若果截留三十万石米运去民食充足于地方必大有裨益也伊等原非贼盗因年嵗歉收乏食不得已行之耳若即出官兵征未免又生一事朕意遣部院大臣侍卫往行招安即可平复如此则人民不伤亦不致有害地方着问九卿詹事科道具奏
　　六月己未朔
　　上命戸部侍郎张世爵等往福建招安泉州山宼谕之曰此辈山宼原系农民今一旦为寇田亩无人耕种必至荒芜如此则米价益贵无有生路矣彼若来降仍可耕田度日将伊等不行治罪之处使之通晓为首一二人须加惩治尔等到地方可将朕谕防尽行书出大张告示明白晓谕
　　十月辛未
　　上谕大学士等曰窃盗强盗皆系不良之徒不可姑息乃地方官不肯缉拏督抚提镇文移往来不过沿袭故套州县有司概行不防更有乡绅大户始而畏贼相为容隐久之便作窝家盗贼横行皆由于此直山东向年盗案甚多近日地方官协力躧缉渐渐稀少北方盗贼流往南方因而江南浙江湖广江西所在多有若地方官实心办事何难消弭即如往年朱三一案初不过一二人州县不能缉获致成大盗今年福建山宼至于拒伤官兵此皆地方官畏葸之故须严行申饬
　　康熙五十二年癸巳三月己卯兵部议覆戸部尚书张鹏翮疏言闽省沿海地方请将深知水性谋勇兼全之人委用凡各要之处添设兵丁营船及船中所用器械火药预备训练又春秋二季令该总兵官亲身廵查有贼船逃匿者即行文广东江南浙江等处协力擒应如所请
　　上谕大学士等曰张鹏翮所奏海上事宜率皆空言无补不可施行贼船停泊必依据海岛有淡水之处每日在山顶瞭望见官兵船来即遁去外洋官兵退后乃复却回有谓商船宜改为平底只用一桅者不知商船重载入水数尺方能压浪每造一船费至一二千金若勒令改造则不肖官员因此扰害商人将何以堪商船虽带军器火药一遇贼船商人并不敢与敌船中所有随其所取盛京泛海两三日即可抵尽山花鸟利之所在人所必趋泛海往来既速又省路费商船岂有不往之理朕昨问投诚海贼陈尚义康熙三十八年间伊等海贼尚多因与广东提标官兵拒敌大败而遁止存船四只此后从未登岸沿海官兵防守甚严即海外诸小国亦不许伊等停泊贼船缺少火药无处购买俱托渔船往盛京旅顺等处代买朕昨阅地图山东水师住处未为扼要然设立已久不便议裁宜于盛京上游要地添设营船十二只此驻防之船即将各省水师营船及驾船水手酌量调取出洋廵哨并带陈尚义等前往海中盗贼伊悉知之自然渐次擒获矣张鹏翮并未熟悉情形其所条奏即令伊身任其事亦未有裨益也
　　康熙五十六年丁酉九月癸酉
　　上谕大学士等曰旅顺口脱逃陈君元等贼党不过八人昨广东廵抚法海奏称此伙已获七人只有一名未获朕前以海中各岛皆可为贼薮及询投诚海贼云岛内树木不生地皆砾石不可耕种亦无好水故难栖止即如澳门地方所居不过万人因无田可耕米无所出俱自广东运米而食今海中藏贼之故皆沿海所居奸民春时觅小船捕鱼遇商船即行刧夺商船既得便拒敌官兵至严冬时水米既无伊等焚船上岸藏匿大势不过如此断不能于海岛栖止也明代金门厦门海坛澳门普陀岩崇明尽山花鸟等处俱有海贼从前海贼郑芝龙投顺本朝用为内大臣令伊作字招降伊子郑成功伊子不从顺治十六年领海贼三十万侵犯江南攻镇江城宜思恭之父宜永贵时为廵抚坐镇瓜洲因未从贼城得不陷及贼进围江宁时满兵甚少值贵州回军之副都统噶褚哈等至同江宁将军喀喀穆合军出东门于明太祖陵南诱贼进三十里大败之殱其众朕幸江南曾亲阅战地我朝所殱敌众松山杏山败洪承畴兵十三万山海闗败敌兵二十万安亲王于永兴地方败吴三桂兵并此番所败海贼共计四处江南地方所殱海贼若此福建地方施琅等又攻取金门厦门贼无栖止之处始取台湾为巢今台湾一带皆入版图矣
　　康熙六十年辛丑十二月丙寅
　　上谕大学士等曰闻江浙私盐盛行尽流为盗贼地方官员明知并不查拏应令江宁杭州京口将军等派出官兵严行查拏着九卿詹事科道会议具奏














　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷五十四
　　钦定四库全书
　　大清圣祖合天运文武睿哲恭俭寛裕孝敬诚信中和功德大成仁皇帝圣训卷五十五
　　牧政
　　康熙九年庚戌三月辛未
　　上谕兵部设立驿传原为往来差遣紧要事速于接应近闻州县各驿马匹缺少应付迟悮驿递原有额设钱粮以资刍牧驿传道专司其事乃不殚心严察以致侵减公帑缺少驿骑宜作何详核严其禁令尔部定议以闻
　　康熙二十年辛酉九月辛未
　　上谕大学士等曰乌朱穆秦等各旗防古往牧于喀尔喀巴尔虎之间先窃彼两地马畜以致喀尔喀巴尔虎等亦窃其马畜以报之曩无盗贼时驱马北至凉地牧养肥壮收回尽可度冬自盗贼繁兴夜间不敢放马拘于栏栅中牢笼防防马不得肥以致不能度冬毙者甚多且喀尔喀巴尔虎等结党行窃夜袭边汛我汛地之人畏惧四五汛并居一处两汛之间或去一日二日之程其间盗贼公行出入此汛虽觉不能即逹知彼汛且穷防古马畜被窃急报该王贝勒及总统扎萨克等闲有不肖者或贪饮沈醉不即遣人缉拏详细察究纵有首告置若罔闻躭延时日有报一马被窃者守食费竟至数马今有马被窃不敢举首多行隠匿诚以此也朕闻之深为恻然轸念作何筹画得以屏息盗贼贫穷者各遂其生其令议政王大臣及来朝贡之外藩防古王台吉等公同详议具奏
　　康熙二十一年壬戌十二月甲申户部会同内务府上驷院议山海关外大凌河地方展拓牧场事宜
　　上曰此内民居村落歴年已久定有邱墓今若圈为牧场遽令迁移必致失所朕心不忍应将民地尽行开除
　　康熙二十七年戊辰三月戊子
　　上谕大学士等曰盛京宁古塔沿途驿站往来官员多索车马鞭挞驿站人役所在多有嗣后如此苦累驿站者管理驿站官即行报部如狥情不报事发并驿站官治罪其下兵部定例具奏
　　康熙三十一年壬申三月丙辰
　　上命内大臣阿尔第理藩院尚书班第等往边外防古地
　　方五路设立驿站
　　谕之曰凡遇边外事务皆用防古马匹不但甚累防古且恐事亦有悮今设立驿站虽费国帑日后于防古裨益良多亦不致迟延贻悮此事最为紧要特遣尔等料理务加详慎必将确然不易可垂永久之策筹画而行
　　康熙三十四年乙亥七月乙酉
　　上谕大学士等曰马之所系甚重宜于四十九旗诸地购买归化城二千匹科尔沁二千匹其余诸旗定额购买尔等定议以闻此买马事遣部院中曾出关差者副以八旗防古防军叅领侍衞各一人会同该王台吉等遵谕以行
</div>
    <div class="pagination">
<a href="圣祖仁皇帝圣训_page56.html">上一页</a><span>...</span><a href="圣祖仁皇帝圣训_page52.html">52</a><a href="圣祖仁皇帝圣训_page53.html">53</a><a href="圣祖仁皇帝圣训_page54.html">54</a><a href="圣祖仁皇帝圣训_page55.html">55</a><a href="圣祖仁皇帝圣训_page56.html">56</a><span class="current-page">57</span><a href="圣祖仁皇帝圣训_page58.html">58</a><a href="圣祖仁皇帝圣训_page59.html">59</a><a href="圣祖仁皇帝圣训_page60.html">60</a><a href="圣祖仁皇帝圣训_page61.html">61</a><a href="圣祖仁皇帝圣训_page62.html">62</a><a href="圣祖仁皇帝圣训_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
