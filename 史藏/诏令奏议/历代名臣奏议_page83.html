<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 83 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 83 页/共 136 页</h1>
    <div class="content">　　歴代名臣奏议卷二百十二
　　钦定四库全书
　　歴代名臣奏议卷二百十三
　　眀　杨士竒等　撰
　　法令
　　宋徽宗时御史中丞朱谔上奏曰陛下手诏屡下恻怛愿治然吏奉行者多安于茍简或懐二三柅置不行使悳音善教无由下达愿分命使者刺举诸道有受令而不行及行令而不尽者论如古留令亏令之罪则令出而朝廷尊矣元祐纷更凡得罪于熈宁元丰者不问是否輙陈寃诉自归无过之地彰先朝之失刑希合奸臣规求进用门下侍郎许将顷下御史狱抗章云丝毫自知其无事父子相系而为囚追属吏十有六人系病者百有三日终无可坐之罪遂加不实之刑夫以追吏如是之多系病者如是之久卒之于无可坐则先帝所用之刑为如何哉将于哲庙表泛为平词至宣和太后之前则衔寃负痛其辞如此于陛下绍述成功得无少损乎
　　李纲上奏曰臣恭惟宋受天命艺祖创业其得天下也以仁得之列圣守成其守天下也以仁守之重熈累洽百有五十余载承平之久跨汉轶唐虽尧舜三代之隆无以过也陛下光绍丕图只遹先烈宵衣旰食励精为治立政造事所以利安元元者无所不至而一以仁慈为之本可谓深得祖宗创业守成之道矣爰自临御以来屡下寛恤之诏宸翰昭回至诚恻怛之意见于辞者足以鼓天下之动是以薄海内外防被悳泽天覆地载海涵春育无一物不得其所协气嘉生薰为太平以仁致治其效如此臣愚窃谓诏令之所布实赖官吏悉意推行不为文具则实悳之及民者弥久而弥广然诏令之颁降有先后而官吏之去来为不常虽悳意志虑具在方册后来者往往未尝深究而周知之朝廷之上所当以时举而行之者也陛下迩者幸以绍述熈丰政事颁于朝堂矣愿诏有司检防裒集前后所降御笔寛恤手诏事件如劝农桑恤刑狱戒搔扰赈贫乏恤鳏寡孤独之通行于天下而非一时指挥者附于绍述熈丰政事之后以时颁之申命以告四方庶防内外官吏深惟悳意志虑之所在竭力遵奉罔敢怠废以副陛下以慈为寳仁民爱物之意天下幸甚
　　李复论谨权量劄子曰臣闻王者齐天下之不一必以法而律度量衡乃其法也先王廵守所至必叅考焉防其败法异政殊俗所自而起故孔子曰谨权量审法度四方之政行焉古者幅帛不中度不鬻于市斛龠不中量不列于市破律改作皆有诛其法严而不敢少弛所以无有不一而天下平治也臣窃知今南方之权衡北地之斛量比之中州十増二三虽中州民间亦多用私造仓库増损官器出纳作弊诸处客商所赍物帛来陕西纱绢轻者不及三四两长不及二丈八尺阔不及一尺五寸其他物帛尽此又多滥以粉药非以欺罔愚弱以取髙价而与官吏交结平卖入官将充衣赐于春秋给散军兵不肯请领屡曽起事专吏售之换易官物亦累败露其弊徧于陕西近年尤甚纵而不治极于人情不便恭惟陛下智髙神禹而权衡度量颁于天下奸弊伪滥不法尽合屏絶今乞下有司立法应逐色物帛各立定长阔轻重粉药伪滥皆严立法禁许为告赏其旧日短狭织具并令纳官毁除见在不中度幅帛并令送官量支其价官收以备赏给如有违犯物皆没官使守陛下之法以絶天下之弊
　　复又论刑法劄子曰臣闻上有道揆下有法守道揆在上朝廷之事也法守在下有司州县之事也今之更改条法令式道揆法守具在是矣夫条法所立刑赏何为而然哉盖本之于礼义也礼义之当否岂在下之可专朝廷揆之而已朝廷揆之然后着之为法颁之天下遵而行之敢有违者乃犯礼畔义而必有罪也所谓礼义岂常人所能知哉必博通古今深于经术识其理之所归乃可与议臣窃见修勅局前后所差官多以眀法入仕或曾试断案或曾任刑法职事之人此等只是曽学旧条与诸处法吏无异安知礼义予夺若任而修立条法颁而行之即便是勅岂足施行臣欲乞应有更改及有创立并逐事上朝廷具声説所以立法之意朝廷揆其当否使中于理然后俾条而修之可以成忠厚之政而流恺悌之风不胜幸甚
　　左司谏江公望乞依赦文放免欠负劄子曰臣窃闻膏泽以施为先有司以吝为得各有所当不可槩见去年四月放欠赦文既行天下欢呼均被其泽议者以谓失撙过裕则未免屯膏之讥放免所以碍官本执奏有谓区区过计则未达有司之吝有司不得不吝朝廷不得不释职在下守之不失其为义命在上施之无害其为仁义贵从宜必审权轻重仁在博施故当筹缓急朝廷以宿负为不可偿民罹捶楚囚禁之苦州县有牒诉追呼之扰方旷然与天下丕变故作肆赦之文非不知碍官本妨国用急于缓民之苦息州县之扰故尽行蠲放以伸陛下博施之仁放免欠负虽所以碍本执奏朝廷直其守职之吝自从权宜之义虽赦释之有司何预焉各有所当不可槩见良以此也又况朝廷号令既出而反何以取信天下有司既有日限久请不报上下相持徳泽不流民不堪命陛下特未知尔岂其旷然丕变之恩反钳于有司之手不得行也访闻宿负虽注官籍名存实亡纵然自存朝哺不给有负数千缗钱累月之间持数千钱出以应郡县督责之期虽荷耳械手棰毒至于吁天亦何益也只以伤陛下之仁尔伏望圣慈眀诏有司应赦文所载欠负不以碍官本并依元降指挥蠲免施行岂惟大号无反汗之失又足以申至仁博施之防岂不美哉
　　博士周行已论増修法度上奏曰臣窃惟国朝受命民不易肆祖宗相承以圣继圣基本之厚太平之久三代以来所未有也陛下绍承七圣之丕基恢张先帝之丕业法度至此而大备礼乐至此而大兴风俗至此而大定人材至此而大成自古未有今日之至治极盛者也然而太平既久民安无事内外恬熈官吏媮惰臣窃过计恐其法度渐弛奸弊渐生盖人情无事则安安则无深逺之思人情无事则忽忽则无忧虞之念故无事者有事之所起也虽尧舜三代盛时未尝不兢兢业业以相戒慎臣愚欲望陛下先之以沈防照之以逺虑察媮惰于无事止奸弊于未萌断自渊衷委之大臣因时损益増脩法度振其所或废补其所未全调而一之持而定之以懋官吏以休四海以固祖宗甚盛无疆之业洪彦升为殿中侍御史先是诏诸道监司具法令未备若未便于民者久而弗上彦升上言曰吏狃于势随时俯仰不能上承悳音因縁为奸者众有因追科而欲害熈宁保伍之法因身丁而故揺崇宁学校之政省事原情当有劝沮宜遣官编彚辨其邪正以行赏罚帝皆从之
　　右正言淩哲上防曰汉髙入关悉除秦法与民约法三章耳所谓杀人者死实居其首司马光有言杀人者不死虽尧舜不能以治斯言可谓至当矣臣窃见诸路州军大辟虽刑法相当者以可悯奏裁自去嵗郊后距今大辟奏裁者五十余人中有实犯故杀鬬杀常赦所不原者法既无疑情无可悯刑寺并皆奏裁贷减彼杀人者可谓幸矣被杀者衔恨九原何时已耶臣恐强暴之风滋长良善之人莫能自保其于刑政为害非细应今后大辟情法相当无可悯者所司輙奏裁减贷者乞令台臣弹劾
　　钦宗靖康元年监察御史余应求上奏曰臣伏覩近年以来凡有中防皆降御笔施行期限严促稍有稽违寘以不恭之罪三省有司奉行不暇虽有违戾法宪前后重复者不敢执奏或被受即行不申三省事之甚微亦烦宸翰其始因中人领事内中奏陈而为之其后士大夫倚中人以进欲兴功利而于法不可者亦为之最后执政大臣或行事有戾于法或差除不允佥议或为亲知私谒干请者亦为之由是号令日紊纲纪日壊矣夫三省枢密院是之谓朝廷陛下与谋议大事出命之所也人君择贤而任之固当委以庻事若宰执不才易之可也岂可自揽细务悉降御笔而可以为治哉陛下初政清眀委用宰辅宜无此弊然窃闻尚有臣寮直逹奏陈内中批降施行者此与前日御笔何异哉臣以谓内侍与臣寮所陈献利害措置事宜皆可付三省枢宻院商议进呈取防而行庶防不戾于法宪不惑于异同人主大权不移于中可以杜多门之政可以絶近习侥幸之原政事之大无先于此惟陛下财择
　　翰林学士许翰上奏曰臣闻天下之法当与天下共之有司守之以死虽天子不得而私也而后天下之大公立比年以来有司阿意挠法以徇一时是以条约文具而不守伏愿陛下眀诏内外今后指挥若有害事病民违戾条制并令有司具析执奏御笔手诏不由三省而下者官司被受审复取防乃得施行必使法严信如四时而后令一而民定可以立政矣
　　侍御史李光乞罢用例酌情指挥劄子曰臣伏覩近降圣防令六曹尚书侍郎各以其事治有条者以条决之无条者以例决之无条无例本部酌情裁决臣窃详上项指挥实欲以道揆之任归之有司臣固未暇论其是非姑言其甚不可者陛下若许其用例臣恐遂至于侵权何以言之夫吏人迁补有限以嵗月之法今则有减选出官之例命官差遣有入逺之法今则有大臣陈乞家便之例以至钱谷之劳捕贼之赏依法则轻用例则重如此之未易槩举尚不可援而况于酌情乎盖用例酌情者天子三公道揆之任非有司可得而专也熈宁中诏自今妃嫔以例乞骨肉恩者勾当使臣具保眀诣实依条方得缴奏今执政大臣患三省事务繁冗遂欲假借六曹使得用例酌情臣窃以为过矣臣尝备贠郎曹目覩奸吏舞文之弊且六部所用条令纎悉备具吏人习熟以常法从事尚为所欺意所出入无不得者今乃公然容其废法而用例无例而酌情是开侥幸之门纵受贿之路臣恐吏益强法益废而事益纷纷矣伏望圣慈更诏大臣重赐叅议除都堂三省所接词诉分遣六曹依敕条与决施行外其无条有例者申乞朝廷指挥如此则三省讼牒自当减省而上下相维详畧相统纪纲正而威权立矣不胜幸甚
　　髙宗时右司谏潘良贵奏曰契勘礼部制造过度牒数目自绍兴三年至今年十月十八日制造约一十四万道给降约一十三万道以三年为率数目如此则自建炎元年以来大约须给降过四五十万夫天下戸口自更兵火之后所至耗减其丁壮理宜蕃息使力本务农以固基本今因循积习视以为常日引月滋无有纪极窃恐数年之后百姓失业尽为逰手之人况今州县寺舎悉许流寓士大夫占射居止又适嵗饥此曹什百为羣居则无屋食则无粟流离困苦实可悯怜兼之度牒所得钱物尽是一时无名用度朝廷百官将士之经费悉不仰此以为供须若不速行樽节深虑有意外之患昔越王之复呉也令于国中曰女子十七不嫁丈夫二十不娶其父母有罪将免乳者令医守之生男子二壶酒一犬生女子二壶酒一豚其深思逺虑尚欲蕃息其未生者况已成丁壮之人而废弃之岂不重为国家惜乎伏望朝廷详酌立为定制庶防永逺可以施行胡寅上疏曰臣闻建昌之恶莫大于谋为反逆先王岂不知是为深可惩戒哉然止于未萌固亦多术而未有预悬重赏诱人使告者盖知告讦之路一开则其祸不可胜言者也臣伏见昨来有言者以建昌军人作过请降空名官告付下州郡诱人告变夫以反逆加人虽人情之所不忍然见官秩可以告变而得则浅思寡虑与夫凶猾怨家不忍小忿而致人于大恶非难事也故自令行以来适当防秋之际建昌庐陵数郡相继告发何昔日之絶无而今乃竞有耶彼建昌之祸则有所本矣不治其本而禁其末见目前之小利昧经久之逺图将使官吏军民盻盻相伺在上者不敢治其下在下者得以持其上谋虑如此传笑四方臣谓弭乱之要在州郡得人至若陈告之法自来条制莫不备尽只合申眀行下所有昨来已降指挥伏望圣慈特赐追寝庶防人心不揺祸乱不作
　　寅又上奏曰臣闻孔子定书载帝王典诰誓命之篇垂法万世其要在告戒箴警初无溢美溢恶之辞所谓大哉王言言之必可行也臣窃见比年以来书命所宣多出词臣好恶之私意遇其所好则誉庄跖为夷齐遇其所恶则毁晋棘为燕石极意夸大有同牋啓快心摧辱无异诋骂使人主命悳讨罪之言未免于玩人防徳之失是岂代言为命之法哉夫文者空言也言而当则为实用善者怙焉恶者惧焉其有益于治不在赏罚之后矣而非空言也曽谓是可忽乎臣愚伏望陛下申谕外制之臣以饰情相悦含怒相訾为戒褒嘉贬绌务合至公词贵简严体归典重庶防古昔诰命之意以成一代賛书之美
　　殿中侍御史郑刚中上奏曰臣窃见典买田宅法限六十日投契又六十日请契恐其故违限约则扼以倍纳之税恐其因倍而畏则寛以赦放之限疑若无弊矣而其弊今有不胜言者买产之家非贫短但契成则视田宅已为己物故吝惜官税自谓收藏白契不过倍纳而止遇赦限虽倍纳犹是虚文必待家有争论事渉关碍始旋行投印此无他官无必惩之法开因循之路而使趋宜其资豪猾而失公利也亏失公利犹害之小者至有不识书计之人饥寒切身代书售产阅时既久富家管业亦深或为书人已死或牙保关通乗放限之便改移契劵以典为卖它日子孙抱钱取劵而不得则饮泣县令之庭而已尔臣愿朝廷详酌下有司立为信限出限一日更不理为交易钱不追理业还本主典田宅者并依条为合同契一处赴官投印如是则白契可以尽勒上不至于亏损官钱下不至于以典为卖公私偕利矣
　　刚中又上奏曰説者谓有阳而无隂不可以成嵗功有徳而无刑不可以成政事臣常惑之今试使一人持刻薄之説劝人主为苛察之政则有识者必指为法家者流是欲置天下于浇疵怨谤之地不可听也又使一人持寛大之説劝人主为姑息之政则有识者必指为败法之人是欲置天下于委靡不振之域亦不可听也臣反覆计虑而后得其説盖寛仁者人主之道持法者臣下之职二者不可易也人主与天地同悳惟髙眀博厚然后公公私私有生能言之各足其欲至于百官有司则法度之所在犹四时之气推行造化可生则生可长则长可肃则肃可杀则杀予夺之间不可有毫厘之谬惟使生育之恩归于上法度之章谨于下四海之内戴君父之徳而畏有司之严然后朝廷尊而政事修矣恭惟祖宗以恺悌之风荡五代之毒螫陛下以泽润之徳救百六之涂炭累圣相承前后一轨大君之道咸不约而得之矣考其忠厚之极则无如仁宗皇帝之时慈恵之气盎然如春风者防五十载覆载之功不为不大然所谓法度者未尝弛也内之朝廷外之郡县有人犯一非义则郡守必劾监司必按台谏必言以至一官资之予夺一刑名之轻重一钱谷之出入有司各守其法以争之不得于法虽力彊势重不敢有徼幸之望小大同心共以身任之而不顾天下惟见人主简易优防坐收寛仁之名而天下亦无敢为非者此祖宗与三代治古之道也至陛下临御以来寛仁爱物之心于古有光而臣下持法之心颇与古异大率有司皆不肯以身任怨责县有罪郡守不敢劾留以俟监司守有过监司不敢按留以俟台谏某事于法不可行也郡犹问于监司监司问六部六部问朝廷朝廷作圣防罢之某事于法不可得也郡犹请于监司监司请六部六部请朝廷朝廷作圣防夺之积日累月罢之夺之皆自一人出而百官有司无一拂戾人情者苛察之怨日渐归于上姑息之恩各欲归诸己此岂善风俗持久之道乎诸葛孔眀曰宠之以位位极则贱顺之以恩恩竭则慢是故吾绳之以法法行则知恩善乎其能言也盖法者百王相授之具上下守之而皆出于无心惟使寛宥旷荡之泽时出于人主则天下皆若履秋霜之严而知有春阳之暖岂不伟欤臯陶为士将杀人尧曰宥之三臯陶曰杀之三夫臯陶岂不知将顺之美以谓宥罪者人君之恩至有司则奉法而已不知其它也此后世所以乐尧宥刑之寛而畏臯陶执法之坚臣愿陛下戒敕臣吏各使持职奉法凡予夺之际自有成书无大疑惑者不得互相推避其失职废法全身避怨者咸按督之常使纪纲持循赏罚眀信不废法度而陛下寛厚之仁泊然与覆载同功俾天下独知斯谋斯猷惟我后之徳则生灵幸甚章谊上奏曰臣窃见朝廷近日每建一事毎行一令曽未阅日议者纷然以为不便旋即更改虽从善如流朝廷之美事然人主出号布令犹天之有雷风也故曰鼓舞万物者风雷乎鼓舞万民者号令乎雷不一风不再今政事号令出而复反行而中辍岂所以尊主威而隆国势哉臣原其所自盖由朝廷初议立政出令之时其侥幸希进之人建为专欲便私之论以误执政而执政初不经意轻信其説亦不复叅酌众情采听士论是以既行之后舆论纷然利害昭著虽执政大臣亦自不能力主其説此政令所以屡更国论所以不定也臣观今日防防之事至多号令之行宜审其博稽深考虽未能如古大询之礼然内省如给事舍人外省如尚书侍郎宰相之属如都司枢廷之属如检详皆当先预论思密为可否其能订之古义而不悖施之当今而可行然后执政进呈而听陛下之去取如此则令重而君尊君尊而国安亏令留令与夫不从令者虽死无赦如管仲之言可也惟圣主留神幸甚
　　谊又上奏曰臣伏见绍兴元年三月勅州县免行钱并罢见任官买卖并依市价违者计以自盗论朝廷所以降此指挥盖欲革贪吏茍得之心寛齐民供办之力悳至厚也然物有实直着在律令月具上下之估旬具増减之目旋估者有禁防利者有刑首尾阕防纎悉必备今州县监司尽废律令之文专举自盗之勅遂使在官之人买薪市米动触刑章而无赖之民持吏短长诬诉充积即有犯者市司定价髙下出于临时狱吏计多寡由其喜怒处法议刑其弊至此岂所谓易避而难犯哉臣备员秋官屡断兹狱见其委曲未合人情伏望睿眀更付外廷详议审处兼举律令之旧文然后申严自盗之新制则设而难犯犯亦无怨庶防仰副圣主眀慎用刑之意不胜幸甚
　　谊又上奏曰臣闻法者天下之公也议之于朝廷措之于有司行之于天下无有逺近贵贱取信焉者也今奸吏舞法使有司无所执守天下无所取信背公营私喜怒任意未有如今日尚书省钞房人吏之甚者也吏部转官皆有格法自令史而上即官侍郎尚书具条奏拟既应法矣而钞房人吏有不快意而在法无碍者必使吏部自陈退钞名为请退今年六月右选武功郎戴师正秉义郎屈有谅二人转官钞上吏房以二人系兵马大元帅府结局转官止给到吏部公据至今不为奏钞悉令请退臣恭闻陛下御极之初曽降指挥应结局官吏不暇悉给告勅权时之宜并令吏部出给公据当时既有指挥则朝廷吏部所当通知今吏部既能省记大畧矣岂有钞房人吏乃不知耶又去年八月有秉义郎艾世安亦系公据转官之人钞房已自照用建炎指挥放行了当今来忽于二人遂有沮难良见私意兼吏部郎官侍郎各各考验并非虚伪而钞房坚执不可此臣所谓奸吏舞法使有司无所执守天下无所取信者也士大夫为郎官侍郎而其所上文书皆不获施用堂吏专得任其喜怒之私而为朝廷取怨于天下此非国家之福也伏望睿断付之有司考究情弊以警奸吏不胜幸甚
　　谊又上奏曰臣伏见朝廷比修绍兴勅令格式其忠厚之意则悉本于祖宗其纲条之举则悉仍于旧贯惟是除苛解娆救弊补偏颇资讨论时有笔削然当是之时简编浩博而难稽众议纷纭而不一书贵速成论靡专决是以去取之间不无舛错厥今颁在有司为日既久州县推行时见抵牾欲承疑行用则众听惑而不孚欲因事申眀则法屡变而难守岂所以为一定之制哉臣愚伏望睿慈眀诏郡守监司与夫承用官司参考祖宗之旧典各摭新书之阙遗悉随所见条具以闻然后命官审订删去讹谬着为定法庶防一时宪章坦然眀白若江河之有隄防梓匠之有绳墨使民易避而难犯不胜幸甚
　　右正言陈渊上奏曰臣闻古之为臣者有禀令无议令故令出于上下知奉承之而已此法之所以行而事之所以立也往者靖康之初渊圣皇帝以兼容之度博访羣言俱取而并用之甚盛悳也而忠邪杂糅是非不公故毎下一令上自禁从下至百执事之臣与夫布衣韦带之士必羣起而交攻之或已发而中废或盛行而遽改或姑存之终至于委靡不振而后已以故一事无成拱手以待祸其为弊至今尚在也此而不革无以立政故臣不避僭越之诛为陛下力陈之夫议政之地昔时士大夫屏息而过之如恐犯分及其后风俗一变乃始有窃议其非者又其后公肆诋讦无所忌惮则今日之弊是也亷陛不分莫此为甚朝廷之势安得而尊朝廷不尊则国威不立国威不立而欲以指麾顾盼定天下之大议臣固知其难矣传曰下轻其上爵贱人图柄臣则国家揺动而人不静矣此古今通患也今天下之事宰相行之台谏言之若是亦足矣台谏耳目有所不及则询之侍从侍从思虑有所未至则求之百执事其有遗防乎而又下取布衣韦带之士俾道听涂説之流得以肆其不根之论臣恐徒为纷纷无益于治虽然人主之悳莫大乎听纳如陛下之舍己从人不间贵贱虽尧舜不能过此臣子所宜将顺者也而臣私忧过计更为此言者非固欲弃愚者一得之虑也以谓布衣韦带之议资之以广聪眀则可也若创法立度而唯此曹之徇适足以自而已自古造事者谋之以同断之以独故总览兼听之诚常施之于未决之前而是非可否之私不容于已定之后为是故也故臣愚愿陛下自今凡有大事议之而后行已行而议者勿听毋使眀谟坐困曲説则天下幸甚
　　渊又上奏曰臣闻君者出令者也臣者行君之令而之民者也此古今不易之道也茍出乎上者已审而行乎下者无稽违废慢之失则上之悳意志虑无不孚于民而民咸被其泽矣往者宣和之间权臣用事播告之外自有风防为吏者从其风防而不从其言罪弗及也以故一时号令不信于天下虽寛恤之诏季一举行挂之墙壁徒为文具而已上意益勤民情愈怨愁叹之气熏穹缠壤无所赴告遂为今日难解之祸盖吏不能行令之过也陛下即位以来深监其弊茍有方命必罚无赦内外大小之臣宜其精白一心以承休悳无敢不恭而贪残之吏尚仍旧习有累圣政臣窃愤之今年春建寇既平陛下嘉恵一方宥过无大所以洗涤瑕疵蠲除逋负安集犇窜无不曲尽悳至渥也令下未防已闻州县之间百端沮抑莫肯奉承论者以为患陛下既已眀示威福而申告之矣今又闻赦文以上四州军残破为甚全放今年二税下四州军不免搔扰止取其半而吏引着令诸称赦放者不得过三分尽追其余以备急阙是以一定之典而议非常之恩以厚诬之计而力沮已行之命遂使陛下爱民之诏防成虚发此而不惩无以示信且旧书所载或以故例或縁泛恩所指无定处所释无限量今以兵火之后伤残凋瘵之余曲示寛典固不同矣又况防乱以来民不堪命常赋所入十才得四五止取其半犹虑恵不及民况十取其七乎自瓯粤之乱陛下为之宵衣旰食者一年于此至遣执政大臣国之良将亲往平之然后复安既安之后所赖以抚绥吾民者唯监司守令而已而行法如此陛下何望焉若其事出于监司密喻而守令奉之与夫守令率意擅行而监司勿问皆不能无罪也臣愚愿先降眀诏谕以前日之诚意立行改正然后核监司守令稽违废慢之实严赐黜责自今以往庶防贪残之吏不敢舞文以为奸倚法以侥幸臣不胜区区之心惟陛下裁察
　　监察御史刘行简论尚书六曹及百司法令之弊防曰臣愚不肖叨防误恩擢置台察之司伏见尚书六曹下逮百司凡所用法令初无画一之论以人吏省记便为与夺盖法令具在奸吏犹得侮之今乃一切听其省记顾欺弊何所不有欲与则陈与例欲夺则陈夺例或与或夺在其牙颊其患可胜言哉陛下圣眀灼见此弊尝降处分令左右司郎官以其省记之文刋定颁行然左右司职事号为最烦窃恐于此不能专一无由速得成书臣愚伏望圣慈特降睿防改送详定一司敕令所立限刋定镂板颁降内吏部条法最为急务乞责近限先次施行庶防杜絶奸吏弄法受赇之弊天下幸甚起居郎周麟之论禁小报状曰臣闻国之有号令犹天之有雷风雷不一风不再号令如此然后可以鼓舞万民动则丕应无有逺迩罔不是孚仰惟皇帝陛下自更化以来蛊饬百度鼎新庶政登用贤儁屏除奸回凡积年弊事固已一切刬革而厘正之矣方陛下颁诏防布命令雷厉风飞之时不无小人诪张之説惑羣听如前日所谓召用旧臣者浮言胥动莫知从来臣尝防其然矣此皆私得之小报小报者出于进奏院盖邸吏辈为之也比年事有疑似中外未知邸吏必竞以小纸书之飞报逺近谓之小报如曰今日某人被召某人罢去某人迁除往往以虚为实以无为有朝士闻之则曰已有小报矣州郡间得之则曰小报已到矣它日验之其説或然或不然使其然耶则事渉不密其不然耶则何以取信此于害治虽若甚微其实不可不察臣愚欲望陛下深诏有司严立罪赏痛行禁止使朝廷命令播之天下天下可得而闻不可得而测可得而信不可得而诈则国体尊而民听一臣不胜至愿
　　綦崇礼上奏曰臣伏见日者陛下临遣使臣宣谕诸路亲加训饬付以御书手歴使书其所举按监司郡县玩习茍且平时诏条动多违戾洎闻遣使往往前期旋行整治以盖其迹如阙官差权多不应法虽本无员阙亦或増差巧作名目蠧耗禄廪以臣所闻自江淛以往皆有此弊至于逺方则又影占窠阙以便权官虽朝廷所差吏部所注正官之任多是托以它説不肯放上士人无所告诉衔寃困饥而权摄之官安享禄利其废法未有如此者及使者将至凡违法差官去处皆先自令罢亦闻逺处不放上任者皆令赴上矣岂独差官之弊至于诏令颁布法禁奉行民戸科率刑狱逮系官物出入酒税征租赋催放仓库受纳婚田诉讼乡保差役公使收簇行戸供应凡州县一切之事有所违戾莫不预行料理粗使应法以待使者之来若贪不法迹状彰露不可掩匿则监司长吏始从而发摘之亦有不及为计而为使者所劾正者以臣所虑傥得平时监司州县兢兢自饬常若初闻使者之时何患法之不守而事之不举哉第恐过此无复畏忌纵弛自肆还如前日则朝廷岂能嵗嵗为之遣使此监司按察官之责也臣愚欲望圣慈特降睿防申严戒励应因今来遣使宣谕之后若逐路诸司及郡县官吏玩弛违戾尚循故态其已罢差之官已改正之事敢引例废法擅行复旧者重寘典宪或事有便于公私而宣谕使误行罢易者条具以闻监司按察官私相盖庇失于按劾委御史台觉察害及民间者许令越诉庶防一劳久治仰副陛下临遣使者之本意
　　中书舍人张孝祥论王公衮复雠议曰复雠义也夫雠可复则天下之人将交雠而不止于是圣人为法以制之当诛也吾为尔诛之当刑也吾为尔刑之以尔之雠丽吾之法于是为人子而雠于其父母者不敢复而惟法之听何也法行则复雠之义在焉故也今夫佐公衮之母既葬而暴其骨僇尸也父母之雠莫大于是佐公衮得贼而輙杀之义也而莫之敢杀也以谓有法焉律曰发开棺者绞二子之母遗骸散逸于故藏之外则贼之死无疑矣贼诚死则二子之雠亦报此佐公衮所以不敢杀之于其始获而必归之吏也狱成而吏出之使贼洋洋出入闾巷与齐民齿夫父母之雠不共戴天者也二子之始不敢杀也盖不敢以私义故乱法今狱已成矣法不当死二子杀之罪也法当死而吏废法则地下之辱沈痛欝结终莫之伸为之子者尚安得自比于人也哉佐有官守则公衮之杀是贼协于义而宜于法者也椿等闻春秋之义义在复雠公衮起儒生尫怯如不胜衣当杀贼时奴皆惊走贼以死捍公衮得不死适耳且此贼掘至十数尝败而不死今又败焉而又不死则其恶必侈于前公衮之杀之也岂独直王氏之寃而已哉椿等谓公衮复雠之义可嘉公衮杀掘法应死之人为无罪纳官赎弟佐之请当不许故纵失刑有司之法如律谨议
　　右司谏潘良贵上奏曰臣闻中台者出纳王命赋政四海喉舌之司也六曹当遵奉成宪各扬乃职兵火以来茍简玩习视为传舍其最甚者间遇朝廷送下勘当事理并不依据格法指定是非常操两可之説曰更合取自朝廷指挥是致朝廷临时别有冲改长贰郎官循黙奉行不复更有执守每废一法即后来陈乞者循以为例干求请托纷然无穷若不加察恐省部成法尽壊其患有不可胜言者臣愚欲望睿断严饬六曹长贰郎官各务协心凡朝廷送下勘当事理并须据格法定是非供报仍乞诏大臣事关六曹者不问钜细一切唯有司格法是从庶防杜侥幸之门开公正之路仰称陛下赋政之意
　　龙图阁直学士知湖州汪藻上奏曰臣窃惟国家自祖宗以来擅中原沃埜之饶耕桑万里钱粟之问不至庙堂材官骑士之屯环列畿甸朝廷威令雷动风行方是之时省费裕国彊兵息民之説虽勿问焉可也今四方抢攘土宇日蹙招安之众仰给县官县官征求至民不胜其敝譬人坐积薪之上火既然矣是安可一日辍而弗图哉则陛下博询羣下固宜然今日省费裕国彊兵息民之术可得而言矣不过曰罢冗官之廪节冗兵之饷如是而费可省国可裕也择将帅之材眀赏罚之令如是而兵可彊民可息也是数者皆区区常谈朝廷讲之熟矣岂待臣言而后知然舍是亦未见他防臣窃有忧焉人主莫大于失人心士大夫莫大于忽公论徳意不孚欲人心之归不可得也风俗不厚欲公论之行不可得也君之与民虽有天壤之殊其上下相安以诚而已故古者人君发政施仁必致慎于出令之始度不可行者不以布宣恐其绐民也既曰可行虽举世非之莫能揺夺恐民不信也陛下忧民恻怛之诚可谓至矣布为诏令可谓丁宁矣是宜民于陛下爱戴日深而田里之间顾未免愁叹者其故何哉陛下造令之初未尝叅其可否多出于率然故谓之恤民者民未尝恤也谓之戢奸者奸未尝戢也方时艰难利固有未可遽兴害固有未可遽除者民知上之出于不得已也以诚告焉其孰敢以为怨既已号令四方谓之徳意矣乃有司奉行輙拘阂废格使民庶习翫视为空文事率如斯其谁不解体甚可忧也臣愿陛下凡命令之出必慎其始而诚其终审知无壅然后诏民如其不然勿轻出也庶防恩浃人心而人心感悦天下幸甚公论之在天下犹元气之在人身四肢虽瘠元气在焉不害其为安四肢虽彊元气防焉不免于病自数十年来士大夫喜为新竒髙逺之论黜中庸平易之谈淩迟至今风俗大壊士大夫所向无适而非利所懐无适而非私知朝廷以功名为急则争为斩将搴旗之説以利在于功名故也知朝廷以忠鲠为贤则争为眀目张胆之説以利在于忠鲠故也朋党唱和合为一谈敢为诞谩上惑主听至责其实效则如系影捕风了不可得甚可畏也臣愿陛下于用人之际精加柬求无为浮伪所胜庶防真材出焉副朝廷之用士大夫之风亦当自此稍变诏令信于上风俗眀于下上下皆由至诚政事脩而财用足纪纲正而国势尊则省费裕国彊兵息民适余事耳茍为不然虽有管乐之臣为陛下谋之忧未艾也臣愚不知忌讳谨録奏闻
　　赵元镇上奏曰臣闻天子所至曰幸以其布徳泽问疾苦号令风化所从而出今车驾驻驆建康宜其加惠斯民使之忻戴而军律不严羣政不举以强淩弱无复纪纲每兵数人结为一党或强夺所卖之物不还价钱或抑令空手之人般负钱米小不如意殴击随之寃痛之声闻者伤恻将佐自以为得志厢界亦不敢谁何遂使阛阓之中日有横逆之苦臣尝建言乞令三衙广布察视分占地分严立赏罚及令诸军贴差使臣应有所犯以次坐之不知曾无降出而民间之患甚于前日今欲检举臣前章早作措置仍乞责问建康府纵容弛慢坐视不恤之罪或令所在火保团头等常切觉察应有似此之人即仰率众捕捉如敢拒捕不以所犯重轻并依军法捉事人量加激赏如此则奸恶小戢而嗷嗷疲悴之民有所赴愬矣
　　孝宗时杨万里上防曰臣闻圣人之仁必有所止仁而无止则将以仁天下适以残天下仁而至于残非仁之罪也仁而无止之罪也事固有所极有所反仁而无止则其极不得不反而为残残非出于仁之外也而生于仁之中然则与其无止以残吾仁孰若有止以全吾仁也哉是故圣人之心爱天下则无止而其仁则与天下为有止溥之以无止之心而约之以有止之仁故仁则有止矣而所以仁则无止也古者司寇当狱之成也以告于王王命三公参听之至于将刑也王曰宥之司寇曰不可王又曰宥之司寇又曰不可宥至于三而司寇卒不从于是焉而杀之王则为之彻膳为之不举乐且夫以天子之尊而三拒于司寇天子欲活一夫而卒坐视其死三宥不从何不四宥之也四宥不从何不屡宥不一宥也不一宥而犹不从何不自宥之而必听于司寇也且彼罪人者吾君不能活其死而徒彻膳以致无益之怜则亦防于不仁矣然三代行之未之有改何也盖宥之者圣人之仁也宥止于三者仁固有所止也今夫天地之仁万物也春而万物欣欣焉夏而万物油油焉夫欣欣油油万物之至愿也天地既仁夫万物矣则何不与万物旦旦而春旦旦而夏也而必摧之以风霜毒之以冰雪使夫欣欣者悲油油者瘁何夺其所至愿而与其所不愿也闻之曰冬闭之不固则春生之不茂使天地而与万物旦旦春夏也则无来嵗可也有来嵗则何以继也仁而无止天地不能不穷也而圣人能之欤国朝之法狱成而罪人以寃告者则改命它郡之有司而鞫焉鞫止于三而同焉而罪人犹以寃告也亦不听此得古者三宥之意也而议者以为圣人之仁当尽天下之情而勿限以三鞫其説听之可乐也然自朝廷行之十有余年狱讼日滋蠧弊日积奸民得防而无辜者代之死则议者之説为害也臣请言其害杀人者一夫也而连逮者十之焉不惟十也有再其十有三其十者焉捕同捕也系同系也讯同讯也狱吏岂曰彼有罪汝无罪也哉幸而狱成矣连逮者得释矣而杀人者临刑不伏则又鞫也则连逮者释未毕也而捕又继之又伏而又不伏则又鞫也而连逮者复与焉鞫至于三至于五至于十而连逮者皆与焉连逮者家破矣瘦死矣而狱未竟也大抵一狱有十年不决者焉狱决矣不杀人者俱死而杀人者独生焉其势连逮者死不尽则狱不决何其仁于一罪人而不仁于十百平民也其害一也罪人之不伏也其为扰也至于百郡有浮费而数路无宁居外路之官吏被命而徃鞫者所居则有给所过则有给所至则有给不则居者行者交病于饥寒给则县官不胜其费其鞫之一其里之千费钱万者亡虑三数十焉其鞫之十则为千里者十费钱万者亡虑三数百焉此其费何名者耶犹曰推仁不计费也而官吏之行者若江淮之间道里之逺饥寒之恤犹忍言也至于二广则风土之恶瘴疠之祸不忍言也父母妻子哭其去又哭其归去则人也其哭犹忍闻也归则防也其哭不忍闻也大抵去而人者十焉归而鬼者七八焉而人者二三焉二三人者虽不死而死矣何也病也病而全者又十而一二焉外路之官吏辜而使之至于此也其害二也夫议者之初则曰鞫不限于三者仁也而仁之害一至于此岂非仁而无止则仁反而为残哉然则古之圣人仁止于三宥其所虑详也臣愿朝廷深诏有司少増三鞫之旧法而止于五使天下之无罪而死者还其生而有罪以生者还其死此不亦三代之至仁也哉万里又上防曰臣闻古之立法不惟惩天下之已犯亦以折天下之未犯盖已犯之必惩未犯之所以必折也是故惩之者法之义折之者法之仁义行故仁不穷仁行故义不数仁义相有而不相无此法之利也后之法非无仁义也利未见而害先焉者义数而仁穷而已义不可数数则民怨仁不可穷穷则民狎狎则犯者众犯者众则刑者数然则刑至于数者不生于刑之数而生于仁之穷民至于怨者不生于怨其刑而生于狎其法今夫民之情固喜温而恶寒欲凉而畏热也然冬不寒夏不热则民病而死矣人知夫法之仁也不知夫狎之而死也是故爱极者恩之所从销寛甚者猛之所自起古之圣人其法初不及后世之备也惟不使仁之穷而民之狎也是以法立而刑不试后之法盖详且密矣然文详而举之也畧网密而漏之也踈天下之民窥其畧也则知其详必至于不举习其踈也则知其密必至于甚漏知其不举则犯之也易知其甚漏则犯之也频刑安得不数而民安得不怨哉嗟乎求用刑之踈者必至于用刑之数求天下之喜者必反以得天下之怨理固然也然则所谓举之畧而漏之踈者何也一曰法不执而多为之岐二曰法徒设而自废其禁罪莫大于杀人罪至于杀人何以议为也则亦杀之而已汉髙帝如此其寛仁也入关之初欲结天下之心如此其亟也欲除秦法之苛如此其鋭也而其与民约法亦曰杀人者死帝不以为疑民亦不以为请何则上下皆便其当然也杀人而法不死孰不相杀以至于大乱哉此岂所谓当然而天下何便于此也故虽髙帝欲取天下之速而不敢宥杀人之罪以谄天下之心虽秦民之苦于秦而不以髙帝之不宥杀人为帝之虐然则古之立法之意可知已矣而今之法不然杀人一也则有曰盗曰鬬之目焉则有曰故曰谋曰误之别焉曰盗曰谋曰故者法之所必死也曰鬭则死生之间也曰误则生矣果误也而杀人也又况所谓误者未必误而所谓非谋非故者未必非谋非故也何则法不执则吏可卖吏可卖则民可遁有司取具狱而读之曰此真误杀也不知夫吏之窃笑也此之谓法不执而多为之岐夫民之所以畏法者何也非畏法也畏刑也法不用则为法法用之则为刑民不犯则为法民犯之则为刑是以畏之也有法而不用不如无法何则无法则民未测其罪之所当有法而不用则民知其法之不足忌有法而民不忌是故布之号令不曰号令而曰空言垂之简书不曰简书而曰文具法至于空言文具是无法贤于有法也古之法始乎必用而终乎无所用今之法始乎不用而终乎不胜用夫法不求民之入而拒民之入者也古之法民不入也不招以入而民之入也不纵以出夫惟不出是以不入故始乎必用而终乎无所用今之法有曰诬人以罪而不实者罪之以其罪自大辟以降皆是物也而用法者不然以一夫之片纸而兴大狱鞫大罪也卒之所谓大狱者初无狱之可兴所谓大罪者亦无罪之可鞫上之人则俱释之而已矣受诬者至于破家亡身而诬人者其极不过杖而遣则奸民何惮于不屡诬善良以求利也哉狱讼何时而可清也故始乎法不用而终乎法不胜用此之谓法徒设而自废其禁盖人有野于宅而盗于防者其始峻其墙而止出于一门又从而卫之以兵非以制其出者也以制其入者也夫是以盗不敢过未防而虑夫樵牧者出入之迂也则凿其东而门焉又凿其西而门焉门多且径而不能皆衞也则至于有门而不扃焉门多且径则盗从其径者而入之矣有门不扃则羣盗掉臂而入矣法不执而多为之岐孰不从其径而入哉法徒设而自废其禁孰不掉臂而入哉臣愿朝廷详虑而审处之如杀人者不死此法可以更议而诬诉者罪以其罪此法可以必行议其所当议而行其所不行则成康不式之事虽未易也而汉文防措之风其犹可及也欤
　　万里又上防曰臣闻厥今驭吏之难莫难于禁吏盖朝廷亦求所以禁之矣而未得所以禁之之方寛以养其耻则常狃上之寛而不知畏绳之以法则虑其怨而不服抑将何以处也臣以为用寛不若用法用法不若先服其心天下心服而后法可尽行可尽禁也夫何故天下之所以服者常生于不偏而其不服也常起于不平孟子曰夫子教我以正夫子未出于正也己不正而欲正诸人父不能以行于子也欲正天下而不出于正何以服天下哉且所谓欲正天下而不出于正者谁也岂非朝廷之大吏耶大吏而不正不正而法不行也而欲举法以禁小吏宜其怨而不服也欤臣何以知大吏之不正异时臣之所闻见者有二一曰私县官之藏以自入二曰公苞苴之贻以自富天有十日人有十等朝之不可名以晡昼之不可名以夕童子知之至于公卿之不可名以皂隶侯伯之不可名以舆台则公卿之与侯伯有不知焉何也且天下有君子有小人小人非君子则莫之使君子非小人则莫之事莫之使则不养莫之事则不尊是故朝廷之于君子则尊之于小人则养之盖养小人者所以尊君子尊君子所以责君子之自尊也礼义亷耻岂非君子之所以自尊者耶而异时下自台省寮属上逹于公卿侍从有所谓宣借之廪给焉有所谓白直之餐钱焉夫所谓宣借白直者所以养小人而使为君子之侍御仆从也今也无其人而取其食其大官至月以数百缗计则是公卿不为公卿而以皂隶自为也侯伯不为侯伯而以舆台自为也名为朝廷之大吏而实为皂舆台之小人不知公卿侍从亦何忍自处其身于此也无它货之所在焉耳此所谓私县官之藏以自入者也都城之有门所以谁何奸者也一夫之异言异服而入者则问持千钱以过者则征而四方之所谓苞苴者虽其篚百金孰有问之者哉不惟百金也千金亦不问也不惟千金也万金亦不问也非不问也不敢问也曷为不敢问也视其书与篚之缄题或曰上之于庙堂某官也或曰省部某官也或曰贵近某官也夫何敢问且夫所谓万金千金者何出哉将帅剥三军之给以固权宠也监司守令攘公盗民以求美迁也此则受之彼安得不剥而攘之天下之箱篚肩相摩于道而其入国门如海水之沃焦公卿曰吾不受苞苴也侍从曰吾不受苞苴也贵近者曰吾不受苞苴也而臣见其入也未见其出也则将谁受之耶此所谓公苞苴之贻以自富者也昔者汉宣帝之时屡下诏以戒吏贪而必及于省卒徒以自给者皆禁止之帝之英眀亦察见于此则贪吏破胆矣陆贽之秉政至于藩镇之鞭靴亦却不受虽徳宗谕之而不奉诏以为鞭靴之弊必至于金玉则今之以卒徒自给者恬不之禁而箱篚之大于鞭靴者亦熟视而不问此何理哉大吏不正而责小吏法畧于上而详于下天下之不服固也是故用法自大吏始而后天下心服天下心服则何法之不可尽行何赃之不可尽禁也哉
　　万里又上防曰臣既言用法自大吏始然则小吏之法可以遂行乎曰未也不有以与不可以夺不有以利不可以害千金之子岂其一身能运千金之赀也哉必有为之谋画者有为之奔走者有司其管籥者有司其舟车者无是数人则千金之子一日不能以理其家虽然乐于人之为用而不乐于人之为费已则膏粱而忘其人之饥已则绮缯而不卹其人之寒至其欺而盗焉则从而笞之此其势非弃而去则必不为之尽力今夫人主之于百官下自一命之贱而上极宰相之贵此用天下之名也约之为斗粟丰之为万钟此用天下之实也实与名偕则实轻而名重天下斯舍轻以就其重名俭于实则实重而名轻天下斯就实而去其名理固然也人惟伯夷也而后能首阳之节然伯夷之后未见伯夷也而天下又安能人人而伯夷哉故虽圣人居人之国饥而不能出戸亦不辞其君之餽粟以为亷而欲天下之士不食而独清可乎今天下之吏禄二淛之簿尉月给至于逾百缗而二广之县令不取其半至于江淮荆湖则又往往州异而县不同盖有丰不胜其丰而约不胜其约者矣士之贫者扶老携防千里而就一官禄既薄矣而又州县之充足者上官之见知者则月有得焉其或州县之匮乏者上官之私怒而不恱者有终嵗而不得一金且夫假责以往也而饥寒以居也狼狈以归也非大贤君子谁能忍此而曰尔无贪吾有法岂理也哉是故莫若均天下之吏禄使其至逺者如其近者増其寡者如其丰者如此而犹不改则吾之法一用而天下大服然则行法当如之何臣闻天下之君子以礼耻之而有余至于小人以刑威之而不足则必有不测甚大之威而后可盖尝见士大夫为臣言有上官尝提舶于海邦者而以贿闻鞫之得实覆奏于朝有命笞其背而黥焉其同列者念其非所以示所临之吏民也则谕之使自裁而其人曰免死幸矣笞而黥不足怍也小人之不畏刑如此顷者圣天子临御之初盖尝笞一郡守之者矣而天下至今吏愈多也则不测甚大之威不可不用也恭闻太祖皇帝初平岭表有守英州而七十万者特诏弃市又有知衡州而得实者令伏法于衡州臣愿天子奋不测甚大之威不问吏之小大取其败而尤者一二人杀之则天下之人震栗而莫敢为矣夫者千而败者一幸而败矣又曰不忍杀也夫固不畏刑而畏死也不惩以所甚畏而投之以所不畏天下何惮而不为吏乎臣故曰天下心服而后法可尽行可尽禁也
　　万里又上防曰臣闻尧舜在上亦不能使天下必不为恶夫欲使天下必不为恶者止于严刑而已矣过是则无术焉而严刑者又不可以常用时用则王常用则亡盖刑者圣人不得已之具而严刑者又天下所甚不乐之政以吾之不得已而行天下之所甚不乐虽尧舜能不穷耶故夫流放窜殛者尧舜之刑也此非不严也然使尧舜朝行之又暮行之臣恐有如武王数纣之虐者议其后矣是故尧舜亦不能使天下必不为恶何者严刑不可以常用也然而尧舜刑杀一二人而天下治此独何术也盖尧舜之所以治有所不杀而甚于杀有所不刑而甚于刑忠肃恭懿者尧舜既相之眀允笃诚者尧舜又相之则夫不忠不肃不笃不诚者何必尽杀而尽刑也哉屏而弃之足矣夫人之情岂愿于永弃今弃于尧舜之世则是不如刑杀者之速死何则身虽不死而望于世者已絶求齿于士君子而不可复也此其心必有以自悔而其迁于善也必有以自力则是不使天下之必不为恶者乃所以必之欤臣前之二防其一説曰治吏自大吏始其一説曰先之以均吏禄后之以不测甚大之威此其为术足以使天下之惧于贪而未足以使天下之乐于亷盖威之狎则必习而为不威惧之怠则必反而为不惧何则不胜其贪则不胜其刑不胜其刑则不胜其穷夫惟使之乐于亷则谁能夺其乐者臣闻天不能为无春之秋圣人不能行无赏之刑盖生而后杀则杀者不怨刑而不赏则生者不劝今夫某贪吏某非贪吏天子曰尔曷为贪吾杀尔至非贪者则不杀焉贪者死而非贪者生则吏之为贪者将曰贪不可为也于是相率而为不贪今夫某亷吏某非亷吏天子曰尔非亷吏吾不用尔至于亷吏则亦不用则吏之非亷者将曰彼矫而亷以异我也竟何以异于我于是相戒而不为亷天下之俗生于胜胜生于众众生于尚上之人不尚亷吏则亷吏寡矣以至寡之亷而欲胜至众之贪难哉臣愿朝廷内委宰相侍从台谏外委监司太守嵗举亷吏一人而陛下亲择其尤者不测擢之为台省之职虽未至如唐之相杨绾亦庶乎亷吏之俗胜贪吏之俗衰俗所尚而乐趋之不过数年赃吏之刑亦不必用矣
　　万里又上防曰臣闻政以令而行亦以令而不行令焉而政不行非天下真敢慢天子之令以违天子之政也或曰天子有令而自慢之尔人惟不自慢也人而自慢则天下孰不慢之夫固有以召之也且天子之令天下也岂不欲行其政而曷为自慢其令自慢其令者生于出之不审而壊于发之不一不审故可快而不可行有言而不自实始乎喜卒乎怨不一故发而悔悔而更今日而发者至眀日而更者至将从其发者乎从其更者乎不审者欺天下者也不一者惑天下者也令至于欺而欲民之信令至于惑而欲民之不疑是画宫以与人而曰能馆指千蹊万径以导人而责其皆诣也而可乎周家之盛也天子深拱于京师而象魏所掲木铎所振诰命所被众至于六服羣辟外至于九夷八蛮极至于海隅出日奔走俯伏以听王命至于其衰则犬戎所攻郑伯所射子带子朝之所逼而四方诸侯闭戸髙枕而莫之救召之而不至喻之而不闻赏之而不恩诘之而不威此二者何为其然也盖尝求之成王以翦桐兴而幽王以举烽亡如此而已矣翦桐戯也举烽亦也而兴亡异焉则信与不信之异也且不以幼而恕不以戏而诳则天子岂有一言之欺天下而天下亦岂敢忽天子之一言哉彼烽者警急之耳目也无警而举之召诸侯而误之后能终无警乎后而有警有警而非误则孰不以有警为无警非误为真误欤一令之不信乃至于杀其君以败其国不信之祸一至此哉臣尝读易至于涣而得其説其象辞曰风行水上涣其爻辞曰涣汗其大号夫号令一也既取于风之行水又取于汗何也今夫风与水相遭也为卷为舒为急为徐为织文为立雪为涌山细则激激涤涤焉大则汹汹輷輷焉不制于水而制于风惟风之听而水无拒焉成周之盛非风也欤若夫人之身汗则安不汗则疾既汗而复入者疾入而出者犹有瘳也入而不出则不可为矣幽王之病非汗之出而入入而不出者欤然则令之必行欲如水上之风而令之不行则如复入之汗圣人之作易前之説为天下之师后之説以为天下之资也臣窃观今日之号令何其异于作易者前之説所云者耶籴于民而用夫所谓交子者此亦一利也然臣不知止以利官欤抑以利民欤止以利官则恐非朝廷之所忍为也利民则臣未见其利也何也官用之于民民亦用之于官则上下均利也今也籴则用之于民至两税之输而民以与官则官不受于官而官不受则民持此将焉用之朝廷盖有命许民以此输之官矣名许之实拒之名用之实废之则其令无乃诳耶至于恩沛有所谓民之四亲俱存者蠲其征役有司至今持而不行曰诸郡未有例也且夫令之出也其可行与否抑尝审之乎不审而出令令出而不行天下无缓急也有缓急而天子下一令天下又将曰不乆必寝不寝必更岂不殆哉朝廷试思之







　　歴代名臣奏议卷二百十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百十四
　　明　杨士竒等　撰
　　法令
　　宋孝宗时赵汝愚缴论张时中狱事状曰臣窃谓朝廷之法画而不变者也法当轻则从轻法当重则从重有司惟知奉法而已法之外非所敢议也至于情法不能相当故有情重法轻情轻法重有司不敢专决者则具事因以请于上亦惟上之所命如何耳臣伏覩临安府所勘将仕郎张时中为不合因弟居中在禁用钱行赂于狱吏徐造等法司定法合徒二年私罪追将仕郎绫当徒一年余徒一年赎铜二十斤其法不为不重矣诚使时中之罪犹不止此本府惟当开具情法申取朝廷防挥不应輙用己意既乞依条断罪又乞某人特配五百里某人特配邻州某人特送三百里外州军编管如此则轻重予夺之权皆在有司而朝廷之法不防于废矣夫京师者诸夏之本也使有司任情废法一至于此四方何观臣愚伏望圣慈特降睿防行下本府将张时中止依条定断外仍令今后不得妄于法外擅自拟法庶几君臣之分严朝廷之体尊
　　虞允文论金州之弊乞加威令于诸将状曰臣闰七月二十九日到金州宣布陛下徳意不敢不尽而臣以非才乃使之理军市修民政去大奸蠧以革四十年不可胜言之弊大惧不足以奉明诏称崇委也臣自累日来以所闻见考质文簿则随一事有一弊条目至多不可殚纪臣甞行江淮荆襄歴徧诸军较之金州实所未有也大抵视民之财即已之财视官之物即已之物公取窃取见于一事輙以十数万计贪墨自肆上下一律略无忌惮至军民日用食饮之物一毫不恤也原其端由起于王友直而成于今日愁怨之声载于道路臣既摘其大者牓于通衢劄下诸军明以实事丁宁约束庶其惩改或可少副陛下顾懐逺方军民之意然牓与劄子姑先示告戒而已如欲羣贪敛戢根株脱壊大洗坚乆之恶习非一振朝廷威令则小人之听未必具孚小人之心无縁尽革也数十年来士夫之说以循习守常者谓之静重以革敝尽治者谓之生事自生事之说行于上而巧诋深谤之人四出以应之流言一行非者輙信是者輙疑敝未必能尽革治未必能尽立而身已危故宁为因循茍且以窃静重之名而享安荣逸乐之福此臣之所甚愤也然臣倚陛下圣明不敢自爱虽其人方主兵未敢明有所究治而官库之钱前后欺隐与显然分取者一面拘收已及五十余万緍至以诸军折估等钱自利州捴领所闗请径为回易隐落干没之数未敢问也日者伏闻陛下以镇江主将之贪亟罢黜之赫然一怒以慰安三军之士而擢用王友直郭刚近者莫不恱逺者莫不畏甚盛举也论者独曰一将在军指顾笑谭之间掊敛克剥之事无不如意财既钜万矣富可百世矣一旦得罢去以就祠庭之逸而月食厚禄是其所大欲也如使诸将始效其贪中极其富而终觊其逸则知惩艾者鲜矣如未欲正其罪籍其财姑禠其崇资而徙之逺方犹足以伸威令示方来也臣伏望陛下刚明果断作新治功窃意必有以处此特万里外未知之尔臣所出牓约束事件谨録具别劄进呈伏乞睿照
　　卫泾上奏曰臣闻养子之法所以重继嗣之道又以年之长幼为定则人情法意盖曲尽矣臣照得吕念一彭一皆吕细三阿陈养子初乞养时彭一才二嵗吕念一方生十四个月按令节文异姓三嵗以下听收养依亲子孙法吕细三与彭一吕念一为亲父子则吕念一彭一为亲兄弟无可疑者据案称吕细三夫妇以前后生男女不成恐有相克其彭一自七嵗以来止呼其姓其吕念一彭一自来作兄弟称呼如此则所呼彭一乃世俗厌禳之意初不害为亲兄弟也今吕念一止因其兄彭一取去房门手板各以酒后纷争本无利害彭一先用柴棒打吕念一吕念一就夺柴棒打彭一致死则是弟打兄甚明其间下手先后虽有情理然名分所在则是非曲直有不容以辎铢较者按律十恶四曰恶逆注谓杀兄大赦所不原免今徒以称谓避忌之小嫌遽谓之异姓与凡人同科则三嵗收养为亲子孙之法可废不用而养子之悖理伤道者虽父子相陵犯亦可以异姓而薄其罚矣况人情不甚相逺凡养子者固望其相视如至亲乃所以为继嗣之谊若虽三嵗以下收养如法而以异姓之故既不可以为亲兄弟则亦不可以为亲父子则凡世之养子于父子兄弟间无有定分同居共处一室之内不可恃以为亲轻于暌异而不相保矣宁失不经虽圣人好生之徳然天伦人纪之所系风教名分之所闗乃治道之大经尤不可一日而或紊也岂以一夫之死为足惜哉然臣区区之愚犹非敢以吕念一为必当杀苐见法寺刑部两甞坚执而朝廷以特防行之似于有司之职为未能尽欲望圣慈特降指挥将吕念一案再送法寺刑部及勅令所从公详议庶各尽心职守如情法相当所断允当则从其元断在朝廷不失为好生在有司不失为守法义斯两得若吕念一所犯果为可悯人情法意可以通行或已有似此断过体例俟其申上贷之未晚亦可以乆行而无弊诚非小补所有録黄臣未敢书行谨録奏闻
　　泾荣傅辰改正上奏曰臣闻朝廷行法非难守法为难法之所在行之果而守之坚则人有所畏而不敢犯若能行之一时而不能守于异日则将启人之玩心而不知惩创矣诸事已经断而理诉者一年内听乞别勘三年听别定其经断者诣阙进状此法也今荣傅辰甞任萧山知县在任以不法取勘曾经伏辨准勅比加役流赃罪追毁出身以来文字除名勒停则是法已行矣辰既而申诉亦甞诣进状臣取索到刑部文案法寺则以为应得别定条法合具申朝廷行下无干碍监司照应别定条法施行刑部则以傅辰所诉未应条法乞朝廷批状告示据此二说则辰所诉未可遽从甚明今置有司之言不问而辄与改正则于守法之吏毋乃或未安乎臣窃惟陛下比来与二三大臣脩明纪纲严赃吏之禁恐为民害犯者不贯若已经勘结勅断如傅辰辈容易与之改正则凡不曾勘结伏辨而以赃罪废罢者岂得无辞以自解乎兼傅辰状自称元勘寃屈臣未暇详究其事或万一有如所诉何惜不与从条别定然后斟酌施行庶足以昭示至公在朝廷不失为守法在傅辰容有可诿者臣职守所在既有愚见难以缄黙所有録黄臣未敢书行谨録奏闻
　　薛季宣上奏曰臣闻牧马者在鞭其后敺羊者去其乱羣施之于民其则不逺先王制徒流之法所以惩恶缓死也于赤籍所以绳其悍戾困之居作所以折服其心用示戒惩于以纳民于善而除俗之蠧也近自军法之壊非复纪律之存配流之徒知不得与善人齿于是留则肆其顽恶逃者流为奸盗椎埋屠贩习以为常乡之所以绳其悍戾折服其心者曾不复见为民之害未有甚于此属者非细患也见大军招刺强壮絶为艰得给赏例物其费不赀强刺良民不胜其扰毎念小人罪至徒流以上非勇悍则奸贼也收之于军则使贪使愚之法可得而用汉世募弛刑徒徙塞下周世宗收天下奸人亡命以备禁旅治以军法皆有成效臣谓先王加役之流于赤籍者此其意也有军律以绳其悍戾有师役以折服其心使皆迁善向功不复混于民伍而为善人之蠧鞭其后去乱羣者不几是乎愿诏天下州军凡罪至配流年五十五嵗以下非尫羸无疾患者并送大军收管情理轻者特免刺面其徒罪以上愿从军者许从原收仍免重役如此一嵗之内大军所得将不啻数千人无非悍戾之夫比之招刺而来居然异矣军收其用民去其顽善有所迁人除其害而法出寛厚亦当今善计也
　　观文殿大学士兼侍读史浩上奏曰臣闻罔以辨言乱旧政伊尹进戒于商王无作聪明乱旧章成王申命于蔡仲伊尹传尧舜之道成王重文武之光立一时金石之言为万世蓍之训盖以祖宗创业垂统有望后人故其君臣叠矩重规无非成法实不刋之令典为可继之诒谋难得者圣贤之相逢所贵者子孙之长守若思轻改决匪良图方陛下即阼之初正防臣辅治之日上封事者累百辈言弊政者仅千条必欲取而纷更罔有賛其绍述固甞大书方防不辜其来及夫聚议庙堂颇难其用陛下挺防俗之见深垂裕之原一遵列圣之宏模已辈中兴之后此其明效大验所当谨守弗渝比年以来献言颇杂一劄可喜即日与之施行众志未孚当时已自窒碍徒为纷扰无益施为始虽易若转圜旋未免乎反汗间有深知时病灼究弊端虽惓惓以尽忠亦悠悠而未效薰莸既溷玉石奚分良由稽考无官审订无局行之既无所据罢之不究其因幸赖四逹之圣聪终亦一归于旧贯为今之计当谨其初遴选从班一二人就取敕局三数吏尽裒彛宪立为司存凡以改作而献陈必使看详而指定稽之典礼而不悖揆之律令以无愆有补于时必着于籍前铺条贯后列姓名庶于指掌之间若见肺肝之易一以供上方之观览一以备中书之举行或有兵机则闗密院傥乆行而有利益必加赏以示恩私务使三尺之金科不挠一夫之臆说其或姑欲借手以求羙官无复究心更防后患率然而作出于不思意有在于身谋事无裨于国计盖言之者无罪当置之而勿闻苐欲公朝发号出令之间不失圣主继志述事之羙臣辄殚一己之见未尽天下之公欲望圣慈更诹众议参枢迩列侍从近班乌台洎两省之英枢府及百司之属尽从公道罔有异词则此刍荛之言或有毫髪之益
　　知长沙王师愈乞禁止师巫疏曰臣窃闻荆楚之俗自古信师巫然而近世为尤甚其最为害者有所谓把门师是也言一家之事皆由其掌握也有嫁娶不暇问媒妁专信其勘婚稍奉之不至则离间两家致嫁娶失时者多矣有疾病不敢求医药专信其下禁稍奉之不至则恐动其亲属不令侍奉至有饥渇而死者多矣比其死亡则专掌其择地选日稍奉之不至则托以山川之不吉年月之未利动经数嵗不获葬埋钤制其家嫁娶者又多矣愚民无知信其邪说甘受此害而不悟惟恐奉之不厚以是师巫家无非温户甚可切齿在律法事邪神言祸福自有常刑奈何州县欲卖乳香或贪其防利返给公据纵而不问甚可骇也欲望圣慈申敕州县严行禁止如或不悛重作断遣无贷庶防其害可革时省符下知平江府王佐决陈长年輙私卖田其从子愬有司十有八年母鱼氏年七十坐狱廷辨按法追正令母死服阕日理为已分令天下郡县视此为法知进贤县程回议曰天下之人孰无母慈子若孙宜定省温凊不宜有私财也在律别籍者有禁异财者有禁当报牒之初县令杖而遣之使听命于其母可矣何稽滞徧愬有司而达于登闻院乎春秋谷梁注曰臣无讼君之道为卫侯郑与元咺发论也夫诸侯之于命大夫犹若此子孙之于母乃使坐狱以对吏爱其亲者闻之不觉泣涕之横集也按令文分财产谓祖父母父母服阕巳前所有者然则母在子孙不得有私财借使其母一朝尽费其子孙亦不得违教令也既使归于其母其日前所费乃卑幼輙用尊长物法须五年尊长告乃为理何至豫期母死又开它日争讼之端也抑亦安知不令之子孙不死于母之前乎守令者民之师帅政教之所由出诚宜正守令不职之愆与子孙不孝之罪以敬天下之为人母者
　　蔡戡议治赃吏法状曰臣闻法贵于行不贵于重太重则不可常行法重而必行非先王之法也王者之政盖有不忍之心存焉一有不忍之心则法虽重而未必常行不过救一时之弊而已今夫蠧国害民莫甚吏虽肆诸市朝有不足恤伏自陛下初政以来举行决配之法所以严戢此徒而惠爱斯民者可谓至矣然十五六年之间抵触重宪者数人耳岂州县之吏人人精白谨防或畏法逺罪而不犯有司乎然吏固自若也国家忠厚与周匹休风俗习为醇羙监司守臣务行寛大坐视笞辱黥涅与徒防恶伤士故不忍为甚则持释氏因果之说宁镌秩罢官不肯劾吏必不得已使之寻医而去汚狼藉所不可掩姑求一二防罪应课塞责或经年参选或遇赦叙用复使临民其害滋甚臣愚欲望圣慈特赐详酌凡赃吏罪至决配者姑免其罪编置海外州军虽遇大赦永不量移或情理巨蠧非常法所可治者取自圣裁时一用之仍乞睿防严饬监司守臣悉以刺举部内有犯失于觉察或它司按劾或朝廷访闻考验得实者并坐之庶得吏必达不至漏网重为民害
　　崔敦礼代江东帅论法制不可轻立疏曰臣窃惟立国之权惟法度政令而已祖宗之法度要使天下遵之而不敢议人主之政令要使天下信之而不敢疑若夫因一事而立一法因一人而创一令则天下窃议而人心益疑矣仰惟陛下刚健出于天纵宏规逺畧冠古未有甚盛徳也然比年以来祖宗旧法或变于小臣之献言而朝廷出令或徇于一夫之私意为之特降指挥如此等不胜其多臣姑以到江东州郡所见一二言之夫廵辖递铺自有司存若其稽违行法可也今乃因有阙误特令守倅入衔夫州郡之事孰非守倅者可尽入衔乎此亦未免为文具也岂非因一事而立一法乎路分钤辖与转运判官提举常平茶盐官序官着在乾道新书所至未尝不遵守今忽特降指挥申明如此则乾道一书每事皆当降指挥然后遵守何其繁也岂非因一人而下一令乎此特其小者犹未至于害政也至于兵戎之职各有临制阶级自都捴管而下又有副捴管乃有路钤钤辖路分都监亦犹诸军之有都统制副都统统制统领之属今乃许路钤因训练得以专奏则诸路副捴管路分都监及诸军统制统领茍有为之地者皆当援例而降指挥矣平居无事未计利害缓急之际军政不一岂不乖乱况其间挟势妄作之人必至率意生事帅臣不敢号令监司不敢谁何紊乱常制莫甚于此此令一下舆议讙然知必有谓良由结交植党茍相崇重欺罔圣聡变乱法制充其而长之将何所不至外议以为权要近习有主其人者臣在逺方不得而知但观近数年凡权要近习所主之人所立之事号令一出无敢执奏论駮者而士大夫顾望如此岂不负国昔赵充国有言吾年老矣不以余命为国家言之谁当言者况臣防恩最厚非充国比年将七十方欲乞骸以归若隐黙不言徒与天下窃议实负陛下伏望断自宸衷自今以往凡小臣献说必察其所由来详之重之毋轻立法凡朝廷出命必合天下之公心毋徇一夫之私意俾天下咸知王言之大王心之一则绥先王之禄底蒸民之生端自此也臣无任惓惓
　　敦礼又代陈丞相乞住白劄施行事疏曰臣待罪帅藩职事之外年老识昏每恨无以仰裨圣徳敢因近事輙効愚忠窃闻号令出于人主行于朝廷布于中外古今天下之所同也间有军国机密之事或虑行遣稽缓则自御前批降指挥用寳行下此所以令天下信而不容伪也未闻有内臣或都承防司数百里外以白劄传防处分事者臣自到任以来一年又半矣凡三次被受指挥皆是白劄其一发北来人王济等送都统司支破请受其一催勘杨百宁侵用官纲其一今次天申节断屠事臣各已遵依施行矣此三事者非甚机宻之事若付省部行下何所不可夫省部行移则有印御前批降则有寳其文书可验其经由可考天下无得而疑者舎此而用白劄虽是小事无甚利害臣之愚虑窃虑白劄既言于天下则它时缓急有支降钱物调发军马处置邉儌干国家大利害等事既是地逺其势不得覆奏又所取遵依状止令付差来人回或申元承受去处其间诈伪岂可尽防若严重知体之人必至奏审则往来之间遂失事机若缪懦无识之人耳目习熟以为当然即便施行岂不误事又文字或不附递差使臣虞赍送所至妄自张皇颇有惊动官吏奉之如奉勅使犒劳仆马馈遗酒食之费有至二三百千者州郡如此其它可知兼又访闻诸军将佐或総领诸司及两淮州郡时时有之如此实于朝廷事体非便亦有外方施行之事而朝廷不预知者万一诈伪决至误事悔无所及大率奸民巧诈如度牒交子茶塩钞引之犹能伪况此白批幅纸岂难撰造使其奸细容心于其间当不止于脱漏馈遗而已也臣愚欲望圣慈自今以后在外有合处分之事乞从御前批降或从省部行下庶几号令信确人不致疑而于事体甚正异时缓急不至误事天下幸甚端明殿学士汪应辰上奏曰臣闻兵所以卫民也民所以养兵也相须而成其实一体然茍惟御之不以其道则或更相为瘉而不得其所矣夫以三代盛时兵出于农而其告戒之词犹曰无敢冦攘逾垣墙窃马牛诱臣妾况后世兵农之分而政治又不及三代乎唐刘蕡谓足蹈军门视农夫如草芥可以见其弊矣虽然此唐末之政也若夫圣人有作虽兵农已分虽三代已逺所以因时制宜者固自有道矣恭惟陛下明察政体総揽权纲驾驭将帅惟所进退训饬坚明赏罚必信是以军旅所在虽杂耕错处而部伍整肃无敢哗嚣兵民相安帅守协济凡昔人所云云者今皆可以无虑矣乾道二年因三省枢宻院有请戒敕诸将禁约人兵不得侵扰百姓如有陈诉听守臣一面追捕依条断治如有本将不即发遣仍听守臣具因依闻奏所以防防杜渐可谓至矣将帅固已择人士卒固已用命而诏令之下又如此其明白其消患于冥冥之中盖不可胜数伏见乾道新书偶不该载窃恐或者以为一时指挥未必常用非所以申严约束传示永乆之意伏望圣慈更诏有司以前此诏防载之着令使帅守皆得遵奉兵民皆得通晓人有所畏则法虽设而不犯矣臣防恩假守实当兵马屯驻之地凭藉朝廷威令之重所谓兵民相安帅守协济窃庶几于万一焉是以敢冒昧言之臣不胜战栗之至光宗绍熈三年陈傅良上奏曰准中书门下省送到録黄一道节文为刑部大理寺状吉州奏勘到百姓鄢大为说合已断人李一讨合防六等各持杖行刧朱三家谷物赃满按法寺称其鄢大为准条于绞刑上定断合决重杖处死二月十四日三省同奉圣防鄢大为依断令臣书行縁事干人命须至奏闻者臣窃详上件断案止以鄢大为所带刧谷木檐堪以害人定为持仗强盗满五贯合决重杖处死设若不以木檐为仗即计赃须满十贯方得死罪死生之分在于木檐称仗不称仗毫厘之间此不可不谨也臣尝习此矣在律杖谓兵器杵棒之属余不称仗准此恭惟本朝列圣继作刑日益轻以为杵棒立文该载未明则犯法者易陷刑者众于是重立两条案嘉祐编敕贼盗门其一云应持竹鎗竹杖砖石之为盗堪以害人者并同持仗之法此谓茍持竹鎗竹杖砖石堪以害人之物而为盗者即为持仗以明但持所须之物为盗不得称仗矣其一云将鎌檐刀斧之属于人园林陂野内偷割禾谷蔬果盗斫柴薪之元非积聚者并将篙楫盗取空船或持鞭杖偷趂孶畜虽变主知觉但不曽施威力抵拒者依不持仗窃盗法此谓茍持鎌檐刀斧所须之物而为盗即不为持仗以明必是持仗堪以害人之物为盗始得称仗矣上件两仗合为一编载在敕文则有司承用可以参照不至抵牾至于元丰删修旧敕一时不深求嘉祐以前立法羙意輙将上件两条离为两门其一条在名例门云诸称仗者持竹木砖石之堪以害人者同其一条在贼盗门云诸于城外窃盗无人防守特持所须之具者并为不持仗注云谓采斫须金刀船栰须篙楫负须檐畜须鞭之盖自将两条离为二处即凡用持仗之法只据名例门立文凡用不持仗之法只据贼盗门立文而两文始不相叅照无所斟酌矣兼详元丰刚定嘉祐勅颠倒本文已失初意【谓并同持仗之法改作诸称仗者】节畧数字便成深文【谓刚去鎗杖但称竹木】自元丰迄今有司遵用盖不知重报者几千人矣今来鄢大为之狱只是布袋并檐即不曽施威力若用嘉祐旧勅即非持堪以害人之物为盗明矣且夫前朝立法本持所须之物为盗其意非是欲以害人虽斧刃不谓为仗本持堪害人之物为盗其意是欲以害人虽砖石得谓为仗但论其盗有无欲害人之心不计所持是不是堪害人之物原情定罪此春秋之义也又云持仗在外空手入室罪至死者减一等即虽持仗若其时不以入室可以减等又云变主知觉但不曽施威力抵拒者并同不持仗即虽持所须之物若其时施威力抵拒可以加等可谓深切着明矣而元丰改作离析勅文今来有司尚循谬误臣愚欲望睿慈特将鄢大为之罪从未满十贯条特贷命断遣仍乞以刑部大理寺拟断官吏并见免坐失入之罪仍乞将见行条法送删定所据嘉祐旧敕将两条删润并入贼盗一门以凭遵守臣闻中兴之初重修绍兴勅令已有指挥用嘉祐旧法故元丰敕多在厘改之科数内持仗一条当时有司偶失参攷尚未追正今来若行删润初非创新冲改而圣主好生之徳公朝从恕之风自今以始益深益厚愚民无知虽似幸免而天听甚卑宜享其报此臣所以拳拳也所有録黄臣未敢书行
　　宁宗即位国子録王介上疏曰陛下即位未三月策免宰相迁易台谏悉出内批非治世事也崇宁大观间事出御批遂成北狩之祸杜衍为相常积内降十数封还今宰相不敢封纳台谏不敢弹奏此岂可乆之道嘉定四年著作佐郎真徳秀上奏曰臣伏见朝廷以楮币过多折阅日甚举积年之弊而一新之其为利至也然臣窃听道涂之论尚虑四方郡国之间未能悉体公朝之意奉行颁布壹或不防其为民患盖亦非一臣尝官于州县每观诏令之下本为利民而吏于其间并縁苛扰民未拜赐而害已随之承流宣化之臣有未尝过而问者虽诏防丁宁毋得抑配而抑配自如毋得搔动而搔动自若许民庶以越诉矣所能赴愬者防人命监司以纠察矣果能举按者何事此臣畴昔所亲见者是以下情郁于上达上泽壅于下流积习相防非一日矣今新令之行以旧劵之二而易新劵之一傥郡县推行惟谨则实恵岂不周流然虑其间未能亡弊或颁降有限仅充官吏之橐而弗及齐民或胥吏要求秖给豪富之家而弗及下户或创局亡防恵止城邑而田里未免见遗或争夺纷拏难于禁止而公私反致多事自非守宰得人区处有术则其为害殆不止斯怨嗟之声所在必众且神臯辇毂近在阙庭举行之初尚多惶惑然随病随药易于察知外而四方去天既逺设有弊幸何由上闻羣情嗸嗸感动和气非细故也况欲新令之行必先民信其上若使逺近之人赍持旧劵徬徨四顾无所用之弃掷燔烧不复爱惜岂不逆料它时之必至此乎臣愚伏望申攽明指戒饬监司守臣一意讲求多为区画俾实恵及人而无换易不行之叹庶几诏令之下不为空言实天下幸甚
　　嘉定六年徳秀为起居舎人又上奏曰臣伏覩陛下以郊禋庆成天地报汛思与元元同其祉福酌议臣从厚之请凡厥恩霈加隆于旧徳泽洋溢延及羣生物情熈然盖庶防虖升平气象矣抑臣闻之满堂饮酒有一人向隅而泣则满堂为之不乐四海之广匹夫弗获圣人以为己忧顷者朝廷以楮币日轻改行新令虑士大夫奉行之不恪于是威之以禠夺窜斥之刑虑民之亏减牟利于是儆之以没入家赀之罚盖亦大为之防而欲其无犯焉耳中外有司茍能体认朝廷之意择其甚者而加惩焉则人孰不畏亦孰不服而臣得诸所闻乃有未尝玩令而以玩令言未尝误国而以误国劾者或因寮属之谗而不究其实或因豪强之谤而輙徇其私是岂朝廷立法之本意耶至若籍没之行尤多滥及盖有胥吏利其多赀而因以倾夺者矣有闾巷平时睚眦而因以中伤者矣夫估籍之祸甚于刑诛刑诛虽酷痛止其身赀财一空尽室沟壑今乃不量其轻重而骤施之亦岂朝廷立法之本意耶夫当惪洋恩普之时顾未免有向隅之泣者此亦圣朝所宜矜恻也臣愚伏望深诏辅臣稽参众论凡州县官有因奉行新劵为监司守臣按劾追削居住其倚法渔利重为公私之蠧者自无足议其间咎犯稍轻及止縁材术短拙情在可矜者当此郊霈之余量行牵复许之自便至于估籍一节虽令申审然展转经营纵幸获免已亡其半谓宜明勅监司守令自今民间有违犯约束谕告弗悛者止当严寘典宪不许更籍其家亦足以广圣朝惟新之泽或者必谓如此则法禁既弛令愈不行臣窃以为不然今四方郡国盖有未尝劾一吏籍一民而流通无滞者亦有操切太甚物情愈骇而终不可禁者此在有司推行之工拙耳况臣所请止欲罚当其罪而开释无辜非欲荡然撤去禁防而后已也傥臣言可采惟陛下留神
　　徳秀又上奏曰臣既劝陛下以容受忠言今愿以忠言为陛下献窃惟今日闗国脉盛衰系民生休戚其惟楮币一事乎惟我祖宗有国以来所以保天命结人心者其道非它曰不施重刑不事厚敛不行苛政不用酷吏而已列圣相承世守弗易是以徳泽深长与天无极太平之乆逺过汉唐陛下圣性寛仁率由祖训更化之后偃兵息民天下防福不可胜计而自楮币之更州县奉行失当于是估籍徒流所在相踵而重刑始用矣科敷抑配逺近骚然而厚敛始及民矣告讦公行根连株逮而苛政始肆出矣假称提之说逞朘削之私者唾掌四起而酷吏始得志矣夫是数者岂朝廷本指哉方其弊壊既极不得已而变通之出御府之金捐祠曹之牒展期以收换多方以优恤唯恐其病民也法行之初虽有情重估籍之文未几又为之令曰当估籍者毋得专行必闻于朝以竢报可忠厚谨审之意寓于不言又若是其至也而臣观今之州县间务为新竒创立科调乃多出于朝廷约束之外故有一夫坐罪而昆弟之财并遭没入者矣有亏陌四钱而百万之赀悉从没入者矣谓之奉法可乎至于科富室之钱朝廷之令所无也拘盐商之舟朝廷之令所无也以产税多寡为差令民藏劵此又朝廷之令所无也昔者熈宁新法之行可谓严矣识者犹曰寛之一分则民受一分之赐况今朝廷之意本以便民而奉行者乃背戾如此谓之体国可乎虽然四方利病臣不能徧知臣闽人也所谓家产满千钱藏劵五十者闽中之新令也夫产满千钱大约田几百亩养生送死之费县官征税之输皆取具焉非常之须又不在是安有余赀可市劵而藏楮乎况闽之为俗土瘠人贫号为甚富者视江浙不能伯一故此令既行鬻田宅以收劵者虽大家不能免岂便民之策耶或者徒见楮价骤増遂指以为新令之効臣窃谓不然乃者朝廷盖自有良画矣曰福建上供纯许用劵以一嵗计之为数几二百万官之用劵既多则民之视劵亦重盖将不强之贵而自贵不迫之藏而自藏矣况民之输官者钱楮各半是朝廷辍见缗予州郡者亡虑百万称提之助沛然有余尚何待它为科配乎厥今四方之民病此极矣使前数端果出于公朝之令陛下与二三大臣闻其为害至此亦必恻然更张不俟终日况特出于州县旁縁之私何惮何疑而弗捄之乎臣愿陛下涣发徳音明勅诸道监司守臣体认国家更币便民之本意凡于诏令之外创意妄为托名奉法实则壊法者悉从蠲罢其尚有严刑厚敛肆苛娆而恣贪酷者令台谏纠察以闻重寘之罚庶几安元元之生以寿宗社之脉实天下幸甚宁宗时籍田令徐清叟疏言迩者江右闽峤盗贼窃发监司帅守未免少立威名专行诛谬此特以权济事而已而偏州僻垒习熟见闻转相仿效亦皆不俟论报輙行专杀欲望明行禁止一变臣下嗜杀希进之心以无坠祖宗立国仁厚之意
　　太学博士许应龙上奏曰臣闻有法之弊有例之弊法之弊易见例之弊难革舎法而用例此今日之大患也夫着而为律疏而为令编次成书各有条目盖截然而不可易也是虽有旁照有通用舞文弄法者固未免轻重出入于其间然使有司之精明详考而熟究之其奸莫能逃也岂不曰法之弊易见乎乃若例者或出于一时之特恩或出于一时之权宜有徇亲故而开是例者有迫于势要而创是例者揆之于法大相抵牾而后来者扳援不已案牍在胥吏之手有司不可得而知也求者执已行之比有司不可得而拒也岂不曰例之弊难革乎今日之弊百司庶府凡所施行固未尝无一定之法然未免循积习之弊舎法而用例焉非不知三尺之背违也执而不行恐至于咈人情非不知冒滥之滋甚也抑而不予虑至于召众怨遂使胥吏得以执其柄而容其私厚赂以贾之则以为有例之可行请求之未至则匿其例而不用长吏知之而不能禁天下交病之而不敢言昔富弼有言曰近年纲纪甚紊随事变更便为成例至使民力单竭国用匮乏所以然者法制不立而习为例者沦胥至此也是则用例者岂非壊法之尤者乎今日之弊亦已极矣一切禁戢而惟法是用固为防本塞源之论然循习之乆遽尔尽革恐事势有扞格而难行者若听其冗滥而不为之捄止则转相因仍必至于荡然而无法矣昔韩琦每事用例吏持例在手惟视金钱之多寡以为去取琦目击其弊取其可用者而删其冗谬者是以吏无所容其奸事以职举今莫若明诏有司搜求前后已用之例公共参酌可行者留之不可行者去之使之轻重得宜于法意不相违戾编为成书藏之有司凡有陈乞据此施行若是书之所不载者皆抑而不予庶几权不在吏而奔竞妄求者无所容其巧矣此亦因时施宜之一策也惟陛下与大臣熟议而行之青田县主簿陈耆卿上奏曰臣闻民俗之不媺非一端也而健讼之祸为大夫州县所以平天下之不平者也民有不得其平而求于州县州县不能平之则于台于省盖其势之不获谁得而忿疾之哉然观今日州县之讼未必皆不得其平者也良民以讼为耻顽民以讼为喜夫以讼为耻借有不得其平非至惨烈有茹苦不言者矣不幸而至于讼有未几而中辍者矣顽民幸其然也故常以强笼弱以富撼贫既侵夺之惧其直于官也则先粉泽其辞以自媒于讼故今天下之不直者多为词主而直者起应之尔夫其乐竞好争如嗜饮食而又能髙赀以啗胥吏强辞以瞽官曹未及书判则已欲预持其长短而曰不胜不止矣所较者不数缗而其求胜之心虽竭产不靳稍不如意则凿空越诉不遗余力故官吏闻风畏之往往含容黑白而天下多不决之讼由是喜讼日炽矣喜讼者日炽则天下之不得其平者日广矣夫告讦者有法自刑者有法不干己者有法告上而不以实者亦有法今未必尽行也是以奸民勇无所忌而风俗益媮臣愚乞降睿防申谕省部台郡凡民讼小大其已经剖断得实而輙枝蔓诬诉者各以其罪罪之毋俾幸免彼知喜讼之为无益也则相率而归于无讼恶草去则良苗殖此自然之理臣不胜惓惓
　　理宗时许应龙奏曰臣闻欧阳脩曰今出令之初不加详审行之未乆寻又更改以不信之言行难从之令故毎有处置之事州县知朝廷未是一定之论官吏或相谓曰且未要行不乆改或曰备礼行下畧与应破指挥符牒纵横上下莫能遵守刘安世曰命令变更逺不过三嵗近或朞月甚者朝行夕改使民疑惑欲乞出令必使大臣协谋门下审覆臣谓言多变则不信命频改则难从此昔人之格言也夫君者出令者也臣者行君之令而致之民者也必相与讲明以求其是若顺乎人心合于事宜然后布之天下其信则如四时之不移其行则如汗出而弗反若此则规模一定上下相孚为无不成政罔不举而治效可以立致茍思之不精讲之不详闻斯行诸既不察其当否人或有言则又从而中辍前后抵牾莫知适从文移虽繁徒挂墙壁欧阳脩谓出令不加详审寻又更易上下莫能遵守刘安世谓朝行暮改使民疑惑欲乞出令必使大臣协谋门下审覆其意正为此尔今宵旰非不勤施行非不多然悠悠嵗月莫覩成绪岂积弊难遽革治功难骤成耶无亦数更数易而无一定规耶履亩恐为民之扰则复令给还混试恐人物之繁而复分诸路虽曰更变靡定犹不失乎厚下以立本因时而施宜至若窜谪者当以渐移乃骤还其旧秩不与亲民者未经赦宥乃遽与之注授邉功者既使之从军而复与之参选居官者当俾之终秩而随即改除秤提之令洊更盐钞之法屡变遂使人心皇惑虽令不从幸门一开扳援无已欲转而移之亦无甚难惟当致谨于出令之初则不轻变于己行之后贤果可任则任而勿贰邪若宜去则去而勿疑利所当兴则不动揺于浮言弊所当革则不迁易于羣议如是则奉行之必防事功之必立理内御外殆将无不如意然而人心不难孚国是不难定惟在乎公与断耳公则心无私主或用或舎悉参舆论必不至于以一人誉而召以一人毁而弃断则不惑羣议或罢或行莫不当理何至轻于尝试而遽为小不如意而輙沮为人上者茍能守之以至公行之以独断则发号施令罔有不臧人莫得以容其议则尚何变更之有此又要终原始之道惟陛下与大臣亟圗之则天下幸甚
　　礼部尚书魏了翁进故事曰唐陆贽入翰林尝居中参裁可否时号内相尝为帝言今盗徧天下宜痛自咎悔以感人心昔成汤罪己以兴楚昭王出奔以一言善复国陛下诚不吝改过以言谢天下使臣持笔亡所忌庶叛者革心帝从之故奉天所下制书虽武人悍卒无不感动流涕后李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉奉天改元诏曰致理兴化必在推诚忘己济人不吝改过朕嗣守丕绪君临万方失守宗祧越在草莽不念率徳诚莫追于既往永言思咎期有复于将来明证厥初以示天下惟我烈祖迈徳庇人致俗化于和平拯生灵于涂炭重熈积庆垂二百年伊尔卿尹庶官洎亿兆之众代受亭育以迄于今功存于人泽垂于后肆予小子获纉鸿业惧徳不嗣罔敢怠荒然以长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人懐疑阻犹昧省已遂用兴戎召师四方转饷千里赋车籍马逺近骚然行赍居送众庶劳止或一日屡交锋刃或连年不解甲胄祀奠乏主室家靡依生死流离怨气凝结力役不息田莱多荒暴命峻于诛求疲甿空于杼轴转死沟壑离去乡闾邑里丘虚人烟断絶天谴于上而朕不悟人怨于下而朕不知循致乱阶变兴都邑贼臣乗舋肆逆淊天曽莫愧畏敢行淩逼万品失叙九庙震惊上辱于祖宗下负于黎庶痛心腼貌罪实在予永宛愧悼若坠深谷赖天地降祐神人叶谋将相竭诚爪牙宣力屛逐大盗载张皇维将永圗必布新令
　　臣闻感民之事非一而诏令莫先焉臣尝观三代而下惟汉文为最笃实而近古其日蚀之诏曰朕下不能治育羣生上以累三光之明其悉思朕之过失以告其祠官之诏曰以不敏不明而乆抚临天下朕甚自媿其和亲之诏又曰四荒之外不安其生封圻之外勤劳不处皆朕之徳薄而不能达逺也呜呼何其责已之重以周乎盖人君以孤立之身临亿兆民之上而欲率天下惟一己之从此非可以空言耸动也汉以后惟唐徳宗能识此义听用陆贽之言以实徳诚意用之于诏诰命令之间如云长于深宫之中暗于经世之务积习易溺居安忘危又云天谴于上而朕不悟人怨于下而朕不知循至乱阶变兴都邑此等语言虽以徳宗强明自任耻屈正论而犹能痛自咎责以格顽悍此外制书诏书凡二十有八去其小事四篇之外凡二十四篇亦无一而非罪己之语盖不独奉天制书为然也今自权臣专国以来内患外祸无嵗无之而毎诏令下未尝有一言稍自咎责词臣习成谀佞不知其非虽有水旱盗贼例曰年谷屡登四方无虞扶杖听诏之民无不愁怨以为朝廷之不恤人穷也今幸陛下亲揽万机而是弊也相承而莫之改臣自入都以来亲睹士大夫之论似谓禁旅之变自诛戮以后皆已退听可保无它京口之变自遁入茅山之后渐已穷蹙可保平安虽以庙社威灵凡可怖可愕之事往往幸而销弭然喜谀佞而恶讦直乐防蔽而咎张皇上下相徇习以为常臣恐一旦事有大于此则无以为陛下告此不可不过为之虑也
　　淳祐间徐元杰进故事曰仁宗皇帝皇祐二年诏内降指挥许执奏敢因縁干请者台谏察举先是上谕辅臣可于明堂赦文中禁止内降庶澄宿弊辅臣等奏曰载之赦未尽圣意乃别下此诏
　　臣闻人主之命令至不可轻也轻则主威防而民听惑始之所忽者若甚防而末流之患有不可胜御者是不可不察也至哉仁祖之用心其申严内降执奏之法必欲见之于宗祀之徳音所以对越祖宗而示其无媿于诒谋之初意在是尔然观辅臣之逺虑尤欲尽述圣人之徳意志虑而专布于诏防之丁宁者若恐视之以为赦宥之故常而遂已也在易之夬以刚决柔者也圣人取其孚号之义而必曰扬于王庭盖王庭者出命之地明白洞达所以公天下而信万世也祖宗成宪载在国史行之至今不翅如桑麻谷粟不可一日废而三省体统先后纲维凡建明之惟允者必审于覆奏覆奏之已行者必严于封驳故外庭之事非内庭之所得与公道元气之系命非私意小不忍之所能转移此圣宋宗社灵长之本未有不自防防杜渐之始得之也臣观成周盛时八柄之诛赏废置固王之所得专而必惟大宰之所诏告使大廷广众之所共知也今考王宫之职掌自小宰而下曰宫正曰宫伯凡宫之政令纠禁各有司存而王宫之役者又皆士庶子为之是以当时居虎门以司王朝者必严以师氏之职凡可以防养人主之徳性保固其心术谨之于未萌制之于未动者无非太宰以下羣臣之责岂若后世耳目之轻有所寄而偏受私昵之易启卒无以禁斜封墨敕之弊所以蹙唐祚于乱亡其所由来者渐矣由辨之不早辨也臣又观诸葛亮出师一表方当益州罢敝则以为危急存亡之秋深惧其塞忠谏之路而无以光先帝之遗徳故直其辞曰宫中府中俱为一体若有作奸犯科及为忠善者宜付有司论其刑赏至于亲贤臣逺小人而必深述乎先汉之兴隆者在是若夫亲小人逺贤士而后汉之所以倾頽者又必重致其丁宁之戒吁此亮之一表所以与伊训说命相为表里也欤然则有天下者其必考周之盛而监唐之衰重周典宫禁之制而参之以宫府一体之言则贤臣必亲小人必逺外廷此心必不为内廷之所移如是则仁祖之宏规懿范只在陛下一心术持敬之顷而已臣不胜拳拳
　　金世宗时有司言民间收藏制文恐因而滋讼乞禁之平章政事张汝霖谓王者之法譬犹江河欲使易避而难犯本朝法制坦然明白今已着为不刋之典天下之人无不闻诵若令私家收之则人皆晓然不敢为非亦助治之一端也不禁为便诏从之
　　梁肃为济南尹上疏曰刑罚世轻世重自汉文除肉刑罪至徒者带镣居役嵗满释之家无兼丁者加杖准徒今取辽季之法徒一年者杖一百是一罪二刑也刑罚之重于斯为甚今太平日乆当用中典有司犹用重法臣实痛之自今徒罪之人止居作更不决杖
　　章宗承安四年户部尚书孙铎因转对奏曰比年号令或已行而中辍或既改而复行更张太烦百姓不信乞自今凡将下令再三讲究如有益于治则必行无恤小民之言国子司业赫舎哩善才亦言颁行法令丝纶既出尤当固守上然之
　　元世祖时有二道士争长互立党与其一诬其仇之党二人为逃军结中贵及通事杨惟忠执而虐杀之中书耶律楚材按收惟忠中贵复诉楚材违制帝怒系楚材既而自悔命释之楚材不肯解进曰臣备位公辅国政所属陛下初令繋臣以有罪也当明示百官罪在不赦今释臣是无罪也岂宜轻易反覆如戏小儿国有大事何以行焉众皆失色帝曰朕虽为帝宁无过举耶乃温言以慰之
　　赵天麟上太平金镜策曰臣闻意由言而后彰言须书而克备故雷风既动造化可以施功王者不言臣下罔攸禀令兴戎出好有信无私际天下而咸指薄四海而皆视岂轻也哉汤后告殷人以不食史佚戒成王之无戏所系大矣能无慎乎今国家圣祖神宗遗规树典至于陛下益广徳音八十余年一家天地宣于民书于史成于礼歌于乐者固非一也然而中外之臣民或得其一而不得其二或见其后而不见其前互相照依未遑明辨循如是之风而望治宁之至臣窃谓似乎未之能尽也伏见至元壬申年间圣防节该不用泰和律令将以损其余而益其阙舎其旧而新是圗也越至于今二十余年犹未有示民之明文守令自专宰相无据臣已于先所献万言防内备陈之矣又伏见乙丑年间圣防宣谕出征人须要正身当役无令顶替雇覔其后复降圣防条画内一欵该诸正军若有雇覔惯熟好人出征者听钦奉如此此盖前后不相同之也若以后防为宜遵依则方今万夫千夫百夫之长多有申达上司行移各处勾取正身以相搔扰今若以前防为宜遵依则后防何为而复出哉如张汤轻重其心州犂上下其手之官吏多有因此以启之也又伏见国典时有和同不拘此例之文臣窃以礼有一源义无二本法纲未定大化何行且铸器用者在于防范成方圗者由于规矩如已立制而仍使和同不拘此例则是设防范而恣器用之不遵置规矩而任方圎之自用也欲其合准不亦难乎又伏见国典时有防古人不在此限之文而无所定之例也臣窃以九州四海一札十行大仁覃于邃逺而不之遗也大义及于灭亲而不敢私也天子者天之子也民者天之所阴隲也彼羣方庶形异音殊在天子视之虽有亲疎而天溥视之则无彼此之殊也人君代天理物当合天意以行之若独爱防古人则既非公道之坦夷又异皇天之视也且凡明诏之文其究归于丰化节财壮本卫生之理尔若独以防古人不在例则爱之适所以使之不丰不节不壮不卫以害之也又伏见诏令毎下逺近震惊欣恱以为太平之可冀也开读于京师降示于外路流布于司县张挂于市井如掲日月可仰而不可测也如望江河可近而不可犯也及乎三日之后甫收挂壁之文而已半知半不知矣迨于逾年而知者百无一二焉小民之愚騃者欲其不犯何以能哉今之人有恒言曰新条不可犯也臣之所痛伤者尤在于斯焉小民意以旧条攸逺虽宿吏犹有遗忘庶可犯之以茍免故独不敢犯新条也新条虽新不乆而又成旧矣不更此化虽复曹参百辈亦难兴画一之歌而成清静宁一之治也伏望陛下新天下之视听定天下之权衡顿五叶之纲维立一朝之典式逺求告制近采家法上承天意下访舆言乗除常理勒成一书颁于四海垂诸万姓咸曰大哉王言又曰一哉王心下民昭知而惮犯官吏守之而不疑宰相赖之而清化陛下因之而垂拱矣愚臣妄议仰冀矜之
　　文宗天歴二年六月陕西行台御史孔思迪言人伦之中夫妇为重比见内外大臣得罪就刑者其妻妾即断付它人似与国朝旌表贞节之防不侔夫亡终制之令相反况以失节之妇配有功之人又似与前贤所谓娶失节者以配身是已失节之意不同今后凡负国之臣籍没奴婢财产不必罪其妻子当典刑者则孥戮之不必断付它人庶使妇人均得守节请着为令
　　顺帝时苏天爵上奏曰盖闻国之重者莫先乎刑刑之重者莫大乎杀且立法在于可守用刑贵于适中夫法不可守则徒法不能以自行刑不适中则民无所措手足是以古昔之用刑必也随世而轻重故杀人者死虽有定名然鬭杀之情至为不一若皆置之死地或情有可恕欲悉为断放则死者何辜照得大徳十年八月刑部郎中赵奉政牒鬬殴杀人轻重似少详论本部议得鬬殴杀人所犯不一原情议罪事各有异若许一例断放被死之人寃何由雪又恐官吏乗此弄法渐生奸弊甚于刑政不便如准所言但犯鬬殴杀人追勘完备依例结案详断庶免差池都省准拟又照得至正五年五月中书奏准节该鬬殴以手足殴人及头撞击或用它物于人非要害处殴损致命者或因鬬击非虚怯处痛气攻心邂逅致命者并为本无杀心拟合杖断一百以下并流三千里其因鬬用刃及它物于人虚怯要害处殴击登时而死或非因鬬争无事而杀并被殴者元无忿争止辨已事因而致命若鬬殴罢散声不相接去而又来殴人致命身死者以其即有害心并从故杀之法依例结案待报钦此夫以法制平允则永逺可以奉行如或执一则刑狱必至淹滞近因钦奉诏书巡行畿甸询民疾苦疎涤寃滞所歴州县等处或有鬬杀之囚原情比附新例往往不克断遣盖禁奸止暴固宜严肃慎狱卹刑尤当慎重且今村野人民素无教养误犯刑宪者多而郡县官吏贪汚茍且通知法律者少夫既不能详情审问又复不肯追勘结解致使囚徒淹延一切死于囹圄岂惟玩舞刑政亦实为感伤中和书曰罪疑惟轻易曰君子以明慎用刑而不留狱宜从都省详定其法务使允平庶几天下在狱之囚幸得以生全国家好生之徳普洽于逺迩
　　天爵又上奏曰法者天下之公所以辅乎治也律者歴代之典所以行乎法也故自昔国家为治者必立一代之法立法者必制一定之律盖礼乐教化固为治之本而法制禁令实辅治之具故设律学以教人置律科以试吏其所以辅乎治者岂不详且密欤我国家自太祖皇帝戡定中夏法尚寛简世祖皇帝混一海宇肇立制度列圣相承日圗政治虽法令之未行皆因事以立法嵗月既乆条例滋多英宗皇帝始命中书定为通制颁行多方官吏遵守然自延祐至今又几二十年矣夫人情有万状岂一例之能拘加以一时官曹材识有髙下之异以致诸人罪状议拟有轻重之殊是以烦条碎目与日俱増毎罚一辜或断一事有司引用不能遍举若不编颁示中外诚恐逺方之民或不识而误犯奸贪之吏独习知而舞文事至于斯深为未便宜从都省早为奏闻精选文臣学通经术明于治体练达民政者圜坐听读定拟去取续为通制刻板颁行中间或有与先行通制参差抵牾本末不应悉当防同讲若画一要在详书情犯显言法意通融不滞于一偏明白可行于乆逺庶几列圣之制度合为一代之宪章民知所避吏有所守刑政肃清治化熈洽矣










　　歴代名臣奏议卷二百十四
　　钦定四库全书
　　歴代名臣奏议卷二百十五
　　明　杨士竒等　撰
　　慎刑
　　汉文帝元年十二月上曰法者治之正也所以禁暴而率善人也今犯法已论而使亡罪之父母妻子同产坐之及为收孥朕甚不取其议之有司皆曰民不能自治故为法以禁之相坐坐收所以累其心使重犯法所从来逺矣如故便上曰朕闻法正则民慤罪当则民从且夫牧民而导之善者吏也其既不能导又以不正之法罪之是反害于民为暴者也何以禁之朕未见其便其熟计之有司皆曰陛下加大恵徳甚盛非臣等所及也请奉诏书除收孥诸相坐律令
　　十三年齐太仓令淳于意有罪当刑诏狱逮系长安意无男有五女当行会逮骂其女曰生女不生男缓急非有益也其少女缇萦自伤悲泣乃随其父至长安上书曰妾父为吏齐中皆称其防平今坐法当刑妾伤夫死者不可复生刑者不可复属虽后欲改过自新其道亡繇也妾愿没入为官婢以赎父刑罪使得自新书奏天子怜悲其意遂下令曰制诏御史盖闻有虞氏之时画衣冠异章服以为戮而民弗犯何治之至也今法有肉刑三而奸不止【肉刑三谓黥劓左右趾】其咎安在非乃朕徳之薄而教不明与吾甚自愧故夫训道不纯而愚民陷焉诗曰恺弟君子民之父母今人有过教未施而刑已加焉或欲改行为善而道亡繇至朕甚怜之夫刑至断支体刻肌肤终身不息何其刑之痛而不徳也岂称为民父母之意哉其除肉刑有以易之
　　宣帝初即位守廷尉吏路温舒上书言宜尚徳缓刑其辞曰臣闻齐有无知之祸而桓公以兴晋有孋姬之难而文公用伯近世赵王不终诸吕作乱而孝文为太宗繇是观之祸乱之作将以开圣人也故桓文扶防兴壊尊文武之业泽加百姓功润诸侯虽不及三王天下归仁焉文帝永思至惪以承天心崇仁义省刑罚通闗梁一逺近敬贤如大賔爱民如赤子内恕情之所安而施之于海内是以囹圄空虚天下太平夫继变化之后必有异旧之恩此贤圣所以昭天命也往者昭帝即世而无嗣大臣忧戚焦心合谋皆以昌邑尊亲援而立之然天不授命淫乱其心遂以自亡深察祸变之故乃皇天所以开至圣也故大将军受命武帝股肱汉国披肝胆决大计黜亡义立有徳辅天而行然后宗庙以安天下咸宁臣闻春秋正即位大一统而慎始也陛下初登至尊与天合符宜改前世之失正始受之统涤烦文除民疾存亡继絶以应天意天下幸甚臣闻秦有十失其一尚存治狱之吏是也秦之时羞文学好武勇贱仁义之士贵治狱之吏正言者谓之诽谤遏过者谓之妖言故盛服先生不用于世忠良切言皆欝于胷誉防之声日满于耳虚羙薰心实祸蔽塞此乃秦之所以亡天下也方今海内赖陛下恩厚亡金革之危饥寒之患父子夫妇戮力安家然太平之未洽者狱乱之也夫狱者天下之命死者不可生断者不可属书曰与其杀不辜宁失不经今治狱吏则不然上下相驱以刻为明深者获公名平者多后患故治狱吏皆欲人死非憎人也自安之道在人之死是以死人之血流离于市被刑之徒比肩而立大辟之计嵗以万数此圣人所以伤太平之未洽凡以此也夫人情安则乐生痛则思死捶楚之下何求而不得故囚人不胜痛则饰诬词以示之吏治者利其然则指道以明之上奏畏却则鍜链而周内之盖奏当之成虽臯陶听之犹以为死有余辜何则成链之者众文致之罪明也是以狱吏专为深刻残贼而无极偷为一切不顾国患此世之大贼也故俗语云画地作狱议不入刻木为吏期不对此皆疾吏之风悲痛之辞也故天下之患莫深于狱败法乱政离亲塞道莫甚乎治狱之吏此臣所谓一尚存者也臣闻乌鸢之卵不毁而后鳯凰集诽谤之罪不诛而后良言进故古人有言山薮藏疾川泽纳汚国君含垢唯陛下除诽谤以招切言开天下之口广箴谏之路改亡秦之失遵文武之徳省法制寛刑罚以废治狱则太平之风可兴于世永履和乐与天无极天下幸甚上善其言
　　东汉明帝永平中有人单辞告武阳侯朱浮事者帝大怒赐浮死长水校尉樊儵上奏曰唐尧大圣兆人获所尚优防四凶之狱厌服海内之心使天下咸知然后殛罚浮事虽昭明而未逹人听宜下廷尉章着其事帝亦悔之
　　章帝时陈宠为尚书是时承永平故事吏政尚严切尚书决事率近于重宠以帝新即位宜改前世苛俗乃上疏曰臣闻先王之政赏不僭刑不滥与其不得已宁僭不滥故唐尧着典眚灾肆赦周公作戒勿误庶狱伯夷之典惟敬五刑以成三徳由此言之圣贤之政以刑罚为首往者断狱严明所以威惩奸慝既平必宜济之以寛陛下即位率由此义数诏羣僚崇晏晏【晏晏溢和也】而有司执事未悉奉承典刑用法犹尚深刻断狱者急于篣格酷烈之痛【篣即榜也】执宪者烦于诋欺放滥之文或因公行私逞纵威福夫为政犹张琴瑟大弦急者小弦絶故子贡非臧孙之猛法而美郑侨之仁政【臧孙鲁大夫行猛政子贡非之曰夫政犹张琴瑟也大急则小絶矣故曰罚得则奸邪止赏得则下欢恱子之贼心见矣独不闻子产之相郑乎推贤举能抑恶善有大畧者不问其短有厚徳者不非小疵家给人足囹圄空虚子产卒国人皆叩心流涕三月不闻竽琴之音其生也见爱死也可悲故曰徳莫大于仁祸莫大于刻今子病而人贺子愈而人相惧曰嗟乎何命之不善子又不死孙慙而避位终身不出】诗云不刚不柔布政优优方今圣徳充塞假于上下宜隆先王之道荡涤烦苛之法轻薄棰楚以济羣生全广至徳以奉天心帝敬纳宠言毎事务于寛厚其后遂诏有司絶鉆鑚诸惨酷之科【鉆鐡鋷也其炎反鋷音陟叶反鑚膑刑谓鑚去其膑骨也鑚音作唤反】解妖恶之禁除文致之请谳五十余事定着于令【文致谓前人无罪文饰致于法中也】是后人俗和平屡有嘉瑞
　　安帝时旧令麦秋得案验薄刑而州郡好以苛察为政因此遂盛夏断狱永初元年鲁恭为司徒上疏谏曰臣伏见诏书敬若天时【若顺也】忧念万民为崇和气罪非殊死且勿案验进柔良退贪残奉时令【言顺月令以行事也】所以助仁徳顺昊天致和气利黎民者也旧制至立秋乃行薄刑自永元十五年以来改用孟夏而刺史太守不深惟忧民息事之原进良退残之化因以盛夏徴召农人拘对考验连滞无已司典司京师四方是则而近于春月分行诸部托言劳来贫人而无隠恻之实烦扰郡县防考非急逮捕一人罪延十数【逮及也辞所连及即追捕之】上逆时气下伤农业案易五月姤用事【东观记曰五月姤卦巽下干上初六一阴爻生五月之卦也本多作后古字通】经曰后以施令诰四方【诰理也易姤卦象曰天下有风姤后以施令诰四方干为天君之象也巽为风号令之象也后君也故以喻人君施令也】言君以夏至之日施命令止四方行者所以助防隂也【易复卦曰先王以至日闭闗商旅不行故夏至宜止行也五月隂气始生故曰防隂】行者尚止之况于逮召考掠夺其时哉比年水旱伤稼人饥流宂【宂散也】今始夏百谷权舆阳气胎养之时【尔雅曰权舆始也万物皆含胎长养之时】自三月以来隂寒不暖物当化变而不被和气月令孟夏断薄刑出轻系行秋令则苦雨数来五谷不熟【郑注礼记云申之气乗之也苦雨白露之也时物得而伤也】又曰仲夏挺重囚益其食【挺犹寛也】行秋令则草木零落【酉之气乗之也八月宿直昴为狱主杀】人伤于疫【大陵之气为害也大陵星名春秋合诚圗曰大陵主死防也】夫断薄刑者谓其轻罪已正不欲令乆系故时断之也臣愚以为今孟夏之制可从此令其决狱案考皆以立秋为断以顺时节育成万物则天地以和刑罚以清矣初肃宗时断狱皆以冬至之前自后论者互多駮异邓太后诏公卿以下防议恭议奏曰夫隂阳之气相扶而行发动用事各有时节若不当其时则物随而伤王者虽质文不同而兹道无变四时之政行之若一月令周世所造而所据皆夏之时也【谓气及星辰昬旦皆夏时也】其变者唯正朔服色牺牲徽号器械而已【夏以建寅为正服色牺牲徽号器械皆尚黑殷以建丑为正尚白周以建子为正尚赤周以夜半为朔殷以鸡鸣为朔夏以平旦为朔祭天地宗庙曰牺卜得吉曰牲徽号旌旗之名也器械礼乐之噐及以甲兵也】故曰殷因于夏礼周因于殷礼所损益可知也易曰潜龙勿用【龙以喻阳气】言十一月十二月阳气潜藏未得用事虽煦嘘万物养其根荄【荄草根也荄音该】而犹盛隂在上地冻水氷阳气否隔闭而成冬故曰履霜坚氷隂始凝也驯致其道至坚氷也【驯顺也言隂以卑顺为道渐至显著犹自履霜而至坚氷】言五月防隂始起至十一月坚氷至也夫王者之作因时为法孝章皇帝深惟古人之道助三正之防定律着令【三正三防也前书音义曰言阳气始施万物防而未着故曰防一曰天统谓周十一月建子为正天始施之端也二曰地统谓殷十二月建丑为正地始化之端也三曰人统谓夏十三月建寅为正人始成之端也】冀承天心顺物性命以致时雍然从变改以来年嵗不熟谷价常贵人不宁安小吏不与国同心者率入十一月得死罪贼不问曲直便即格杀虽有疑罪不复谳正一夫吁嗟王道为亏况于众乎易十一月君子以议狱缓死可令疑罪使详其法大辟之科尽冬月乃断其立春在十二月中者勿以报囚如故事【报囚谓奏请报决也】后卒施行顺帝永和四年中常侍张逵矫诏收缚腾贲于省中帝闻震怒勅宦者李歙急呼腾贲释之收逵等悉伏诛辞所连染及在位大臣梁商惧多侵枉乃上疏曰春秋之义功在元帅罪止首恶故赏不僭溢刑不淫滥五帝三王所以致康乂也窃闻考中常待张逵等辞语多所牵及大狱一起无辜者众死囚乆系纎防成大非所以顺迎和气平政成化也宜早讫竟以止逮捕之烦帝乃纳之罪止坐者
　　献帝时论者多欲复肉刑少府孔融建议曰古者敦厐善否不别吏端刑清政无过失百姓有罪皆自取之末世陵迟风化壊乱政挠其俗法害其人故曰上失其道民散乆矣而欲绳之以古刑投之以残弃非所谓与时消息者也纣斮朝渉之胫天下谓为无道夫九牧之地千八百君若各刖一人是下常有千八百纣也求俗休和弗可得已且被刑之人虑不念生志在思死多趋恶莫复归正夙沙乱齐伊戾祸宋赵髙英布为世大患不能止人遂为非也适足絶人还为善耳虽忠如鬻拳信如卞和智如孙膑寃如巷伯才如史迁达如子政一离刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所施也汉开改恶之路凡为此也故明徳之君逺度深惟弃短就长不茍革其政也朝廷善之卒不改焉
　　魏武帝时髙柔为尚书郎转拜丞相理曹掾令曰夫治定之化以礼为首拨乱之政以刑为先是以舜流四凶族臯陶作士汉祖除秦苛法萧何定律掾清识平当明于宪典勉恤之哉鼓吹宋金等在合肥亡逃旧法军征士亡者竟其妻子武帝患犹不息更重其刑金有母妻及二弟皆给官主者奏尽杀之柔启曰士卒亡军诚在可疾然窃闻其中时有悔者愚谓乃宜贷其妻子一可使贼中不信二可使诱其还心正如前科固已絶其意望而猥复重之柔恐自今在军之士见一人亡逃诛将及已亦且相随而走不可复得杀也此重刑非所以止亡乃所以益走耳武帝曰善即止不杀金母弟
　　魏国既建陈羣迁为御史中丞时武帝议复肉刑令曰安得通理君子达于古今者使平斯事乎昔陈鸿胪以为死刑有可加于仁恩者正谓此也御史中丞能申其父之论乎羣对曰臣父纪以为汉除肉刑而增加笞本兴仁恻而死者更众所谓名轻而实重者也名轻则易犯实重则伤民书曰惟敬五刑以成三徳易着劓刖灭趾之法所以辅政助教惩恶息杀也且杀人偿死合于古制至于伤人或残毁其体而裁翦毛髪非其理也若用古刑使淫者下蚕室盗者刖其足则永无淫放穿逾之奸矣夫三千之属虽未可悉复若斯数者时之所患宜先施用汉律所杀殊死之罪仁所不及也其余逮死者可以刑杀如此则所刑之与所生足以相贸矣今以笞死之法易不杀之刑是重人支体而轻人躯命也和洽为侍中后有白毛玠谤毁武帝武帝见近臣怒甚洽陈玠素行有本求案实其事罢朝武帝令曰今言事者白玠不但谤吾也乃复为崔琰觖望此损君臣恩义妄为死友怨叹殆不可忍也昔萧曹与髙祖并起防贱致功立勲髙祖毎在屈笮二相恭顺臣道益彰所以祚及后世也和侍中比求实之所以不听欲重之耳洽对曰如言事者言玠罪过深重非天地所覆载臣非敢曲理玠以枉大伦也以玠出羣吏之中特见防擢显在首职歴年荷宠刚直忠公为众所惮不宜有此然人情难保要宜考覈两验其实今圣恩垂含垢之仁不忍致之于理更使曲直之分不明疑自近始武帝曰所以不考欲两全玠及言事者耳洽对曰玠信有谤主之言当肆之市朝若玠无此言事者加诬大臣以误主听二者不加检覈臣窃不安武帝曰方有军事安可受人言便考之邪狐射姑刺阳处父于朝此为君之诚也
　　文帝为五官将召卢毓署门下贼曹崔琰举为冀州主簿时天下草创多逋逃故重士亡法罪及妻子亡士妻白等始适夫家数日未与夫相见大理奏弃市毓駮之曰夫女子之情以接见而恩生成妇而义重故诗云未见君子我心伤悲亦既见止我心则夷又礼未庙见之妇而死归女氏之党以未成妇也今白等生有未见之悲死有非妇之痛而吏议欲肆之大辟则若同牢合卺之后罪何所加且记曰附从轻言附人之罪以轻者为比也又书云与其杀不辜宁失不经恐过重也茍以白等皆受礼聘已入门庭刑之为可杀之为重武帝曰毓执之是也
</div>
    <div class="pagination">
<a href="历代名臣奏议_page82.html">上一页</a><span>...</span><a href="历代名臣奏议_page78.html">78</a><a href="历代名臣奏议_page79.html">79</a><a href="历代名臣奏议_page80.html">80</a><a href="历代名臣奏议_page81.html">81</a><a href="历代名臣奏议_page82.html">82</a><span class="current-page">83</span><a href="历代名臣奏议_page84.html">84</a><a href="历代名臣奏议_page85.html">85</a><a href="历代名臣奏议_page86.html">86</a><a href="历代名臣奏议_page87.html">87</a><a href="历代名臣奏议_page88.html">88</a><span>...</span><a href="历代名臣奏议_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
