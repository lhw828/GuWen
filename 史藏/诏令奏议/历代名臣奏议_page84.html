<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 84 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 84 页/共 136 页
  </h1>
  <div class="content">
   明帝初公孙渊兄晃为叔父恭任内侍先渊未反数陈其变及渊谋逆帝不忍市斩欲就狱杀之廷尉髙柔上疏曰书称用罪伐厥死用徳彰厥善此王制之明典也晃及妻子叛逆之诚应枭县勿使遗育而臣窃闻晃先数自归且陈渊祸萌虽为凶族原心可恕夫仲尼亮司马牛之忧祁奚明叔向之过在昔之美义也臣以为晃信有言宜贷其死茍自无言便当市斩今进不赦其命退不彰其罪闭着囹圄使自引分四方观国或疑此举也帝不听
　　太和中太子太傅钟繇上疏曰大魏受命继踪虞夏孝文革法不合古道先帝圣徳固天所纵坟典之业一以贯之是以继世仍发明诏思复古刑为一代法连有军事遂未施行陛下逺追二祖遗意惜斩趾可以禁恶恨入死之无辜使明习律令与羣臣共议出本当右趾而入大辟者复行此刑书云皇帝清问下民鳏寡有辞于苗此言尧当除蚩尤有苗之刑先审问于下民之有辞者也若今蔽狱之时讯问三槐九棘羣吏万民使如孝景之令其当弃市欲斩右趾者许之其黥劓左趾宫刑者自如孝文易以髠笞能有奸者率年二十至四五十虽斩其足犹任生育今天下人少于孝文之世下计所全嵗三千人张苍除肉刑所杀嵗以万计臣欲复肉刑嵗生三千人子贡问能济民不谓仁乎孔子曰何事于仁必也圣乎尧舜其犹病诸又曰仁逺乎哉我欲仁斯仁至矣若诚行之斯民永济书奏诏曰太傅学优才髙留心政事又于刑理深逺此大事公卿羣察善共平议司徒王朗议以为繇欲轻减大辟之条以增益刖刑之数此即起偃为竖化尸为人矣然臣之愚犹有未合防异之意夫五刑之属着在科律科律自有减死一等之法不死即为减施行已乆不待逺假斧凿于彼肉刑然后有罪次也前世仁者不忍肉刑之惨酷是以废而不用不用已来歴年数百今复行之恐所减之文未彰于万民之目而肉刑之问已宣于冦雠之耳非所以来逺人也今可按繇所欲轻之死罪使减死之髠刖嫌其轻者可倍其居作之嵗数内有以生易死不訾之恩外无以刖易骇耳之声议者百余人与朗同者多帝以吴蜀未平旦寝
　　吴大帝时中书吕壹典校文书多所纠举步隲上疏曰伏闻诸典校摘抉细防吹毛求疵重案深诬趋欲陷人以成威福无罪无辜横受大刑是以使民局天蹐地谁不战栗昔之狱官惟贤是任故臯陶作士吕侯赎刑张于廷尉民无寃枉休泰之祚实由此兴今之小臣动与古异狱以贿成轻忽人命归咎于上为国速怨夫一人吁嗟王道为亏甚可仇疾明徳慎罚哲人惟刑书传所美自今蔽狱都下则宜谘顾雍武昌则陆逊潘濬平心专意务在得情隲党神明受罪何恨
　　乌程侯建衡二年陆抗加拜都防闻武昌左都督薛莹徴下狱抗上疏曰夫俊乂者国家之良寳社稷之贵资庶政所以伦叙四门所以穆清也故大司农楼散骑中常侍王蕃少府李勗皆当世秀頴一时显器既防初宠从容列位而并旋受诛殛或圯族替祀或投弃荒裔盖周礼有赦贤之辟春秋有宥善之义书曰与其杀不辜宁失不经而蕃等罪名未定大辟以加心经忠义身被极刑岂不痛哉且已死之刑固无所识至乃焚烁流漂弃之水濵惧非先王之正典或甫侯之所戒也是以百姓哀耸士民同感蕃勗永已悔亦靡及诚望陛下赦召出而顷闻薛莹卒见逮録莹父综纳言先帝傅弼文皇及莹承基内厉名行今之所坐罪在可宥臣惧有司未详其事如复诛戮益失民望乞垂天恩原赦莹罪哀矜庶狱清澄刑网则天下幸甚
　　西晋愍帝建兴中丞相府斩督运令史淳于伯而血逆流丞相司直刘隗奏曰古之为狱必察五听三槐九棘以求民情虽明庶政不敢折狱死者不可复生刑者不可复续是以明王哀矜用刑曹参去齐以市狱为寄自顷蒸荒杀戮无度罪同断异刑罚失宜谨按行督运令史淳于伯刑血着柱遂逆上终极柱末二丈三尺旋复下流四尺五寸百姓諠哗士女纵观咸曰其寃伯息忠诉辞称枉云伯督运讫去二月事毕代还无有稽乏受赇使役罪不及死军是戍军非为征军以乏军兴论于理为枉四年之中供给运漕凡诸徴发租调百役皆有稽停而不以军兴论至于伯也何独明之捶楚之下无求不得囚人畏痛饰辞应之理曹国之典刑而使忠等称寃明时谨按从事中郎周筵法曹叅军刘属李匡幸荷殊宠并登列曹当思敦奉政道详法慎役使兆庶无枉人不称诉而令伯枉同周青寃魂哭于幽都诉灵恨于黄泉嗟叹甚于杞梁血妖过于崩城故有陨霜之人夜哭之鬼伯有昼见彭生为豕刑杀失中妖眚并见以古况今其揆一也皆由筵等不胜其任请皆免官于是右将军王导等上疏引咎请解职帝曰政刑失中皆吾闇塞所由寻示愧惧思闻忠告以补其阙而引过求退岂所望也
　　宋孝武帝时丞相南郡王义宣车骑将军臧质反义宣司马竺超民臧质长史陆展兄弟并应从诛尚书令何尚之上言曰刑罚得失治乱所由圣贤留心不可不慎竺超民为贼既遁走一夫可禽若反覆昧利即当取之非唯免愆亦可要不义之赏而超民曽无此意微足观过知仁且为官保全城府谨守库藏端坐待缚今戮及兄弟与向始末无论者复成何异陆展尽质复灼然便同之巨逆于事为重臣豫防顾待自殊凡茍有所懐不敢自黙超民坐者由此得原
　　齐髙帝建元二年王僧防授左光禄大夫兼丹阳尹时郡县狱相承有上汤杀囚僧防上疏言之曰汤本以救疾而实行暴或以肆忿若罪必入重自有正刑若去恶宜疾则应先启岂有死生大命而潜制下邑愚谓治下囚病必先刺郡求职司与医对共诊验逺县家人省视然后处理可使死者不恨生者无怨上纳其言后魏文成帝时断狱多滥给事中源贺上书曰案律谋反之家其子孙虽养他族追还就戮所以絶罪人之彰大逆之辜其为刼贼应诛者兄弟子侄在逺道隔关津皆不坐窃惟先朝制律之意以不同谋非絶之罪故特垂不死之诏若年十三已下家人首恶计谋所不及愚以为可原其命没入县官帝纳之
　　贺为征南将军冀州刺史复上书曰臣闻人之所寳莫寳于生全徳之厚者莫厚于宥死然犯死之罪难以尽恕权其轻重有可矜恤今勍冦逰魂于北狡贼负险于南其在疆埸犹须防戍臣愚以为自非大逆赤手杀人之罪其坐赃及盗与过误之愆应入死者皆可原命谪守邉境是则已断之体更受全生之恩徭役之家渐防休息之恵刑措之化庶几在兹虞书曰流宥五刑此其义也臣受恩深重无以仰答将违阙庭豫増系恋敢上瞽言唯加裁察帝从其言已后入死者皆恕死徙邉久之帝乃谓羣臣曰源贺劝朕宥诸死刑徙充北畨诸戍自尔至今一嵗所活殊为不少生济之理既多邉戍之兵有益卿等事朕致何善意也茍人人如贺朕治天下复何忧哉顾忆诚言利实广矣羣臣咸曰非忠臣不能进此计非圣明不能纳此言
　　孝文帝太和初懐州民伊祁荀初三十余人谋反将杀刺史文明太后欲尽诛一城之民雍州刺史张白泽谏曰臣闻上天爱物之生明王重民之命故杀一人而取天下仁者不为且周书父子兄弟罪不相及今羣凶肆虐轘裂诛尽合城无辜奈何极辟不诬十室而况一州或有忠焉或有仁者若淫刑滥及杀忠与仁斯乃西伯所以叹息于九侯孔子所以回轮于河上伏惟圣徳昭明殷鉴水镜前礼止迅烈之怒抑雷霆之威则天知幸矣昔厉防民口卒灭宗姬文听舆颂终摧彊楚愿不以人废言留神省察太后从之
　　孝明帝时灵太后临朝任城王澄奏曰臣闻赏必以道用防淫人之奸罚不滥及以戒良士之困刑者侀也毎垂三宥秉律执请不得已而用之是故小大之狱察之以情一人吁嗟或亏王道刑罚得失乃兴废之所由也窃闻司州牧髙阳王臣雍拷杀奉朝请韩元昭前门下録事姚敬贤虽因公事理实未尽何者太平之世草不横伐行苇之感事验隆周若昭等状彰死罪以定应刑于都市与众弃之如其疑似不分情理未究不宣以三清九流之官杖下便死轻絶民命伤理败法徃年司州于大市鞭杀五人及检状全无寸尺今复酷害一至于此朝野云云咸懐惊愕若杀生在下虐专于臣人君之权安所复用自开古以来明明之世未闻斯比也武王曰吾不以一人之命而易天下盖重民命也请以见事付廷尉推究验其为刼之状察其栲杀之理使是非分明幽魂获雪诏从之
　　宣武帝永平元年秋七月诏尚书检枷杖大小违制之由科其罪失尚书令髙肇尚书仆射清河王怿尚书邢峦尚书李平尚书江阳王继等奏曰臣等闻王者继天子物为民父母导之以徳化齐之以刑法小大必以情哀矜而勿喜务于三讯五听不以木石定狱伏惟陛下子爱苍生恩侔天地疏网改祝仁过商后以枷杖之非度愍民命之或伤爰降慈防广垂昭恤虽有虞慎狱之深汉文恻隠之至亦未可共日而言矣谨案狱官令诸察狱先备五听之理尽求情之意又验诸证信事多疑似犹不首实者然后加以拷掠诸犯年刑已上枷锁流徙已上增以杻械迭用不俱非大逆外叛之罪皆不大枷髙杻重械又无用石之文而法官州郡因縁增加遂为恒法进乖五听退违令文诚宜案劾依防科处但踵行已久计不推坐检杖之小大鞭之长短令有定式但枷之轻重先无成制臣等参量造大枷长一丈三尺喉下长一丈通颊木各方五寸以拟大逆外叛杻械以掌流刑已上诸台寺州郡大枷请悉焚之枷本掌囚非拷讯所用从今断狱皆依令尽听讯之理量人彊弱加之拷掠不听非法拷人兼以拷石自是枷杖之制颇有定准
　　时将刑元愉妾李氏羣官无敢言者勅中书令崔光为诏光逡廵不作奏曰伏闻当刑元愉妾李加之屠割妖惑扇乱诚合此罪但外人窃云李今懐姙例待分产且臣寻诸旧典兼推近事戮至刳胎谓之虐刑桀纣之主乃行斯事君举必书义无隠昧酷而乖法何以示后陛下春秋已长未有储体皇子襁褓至有天失臣之愚识知无不言乞停李狱以俟育孕宣武纳之
　　孝荘帝时御史中尉兼给事黄门侍郎髙道穆上疏曰臣闻舜命臯陶奸宄是托禹泣辜人尧必为念所以举直错枉事切曩贤明徳慎罚议存先典髙祖太和之初置廷尉司直论刑辟是非虽事非古始交济时要所谓礼乐互兴不相防袭者矣臣以无庸忝当今任所思报效未忘寝兴但识谢知今业慙稽古未能进一言以利国说一防以兴邦索米长安岂不知愧至于职司其忧犹望僶俛窃见御史出使悉受风闻虽时获罪人亦不无枉滥何者得尧之罚不能不怨守令为政容有爱憎奸猾之徒恒思报恶多有妄造无名共相诬谤御史一经检究耻于不成杖木之下以虚为实无罪不能自雪者岂可胜道哉臣虽愚短守不假器绣衣所指冀以清肃若仍踵前失或伤善人则尸禄之责无所逃罪所以夙夜为忧思有悛革如臣鄙见请依太和故事还置司直十人名廷尉秩以五品选歴官有称心平性正者为之御史若出纠劾即移廷尉令知人数廷尉遣司直与御史俱发所到州郡分居别馆御史检了移付司直覆问事讫与御史俱还中尉弹闻廷尉科按一如旧式庶使狱成罪定无复稽寛为恶取败不得称枉若御史司直纠劾失实悉依所断狱罪之听以所检迭相纠发如二使阿曲有不尽理听罪家诣门下通诉别加按检如此则肺石之傍怨讼可息丛棘之下受罪吞声者矣诏从之
　　唐太宗即位诏长孙无忌房龄等复定旧令议绞刑之属五十皆免死而断右趾既而又哀其断毁支体谓侍臣曰肉刑前代除之久矣今复断人趾吾不忍也王珪萧瑀陈叔达对曰受刑者当死而获生岂但去一趾去趾所以使见者知惧今以死刑为断趾盖寛之也帝曰公等更思之其后蜀王法曹叅军裴献駮律令四十余事乃诏房龄与献等重加删定龄等以谓古者五刑刖居其一及肉刑既废今以笞杖徒流死为五刑而又刖足是六刑也于是除断趾法为加役流三千里居作
　　贞观元年太宗谓侍臣曰死者不可再生用法须务存寛简古人云鬻棺者欲嵗之疫非疾于人利于棺售故耳今法司覈理一狱必求深劾欲成其考课今作何法得使平允谏议大夫王珪曰但选公良直善人断狱允当者增秩赐金即奸伪自息诏从之
　　河内人李好徳坐妖言下狱大理丞张蕴古以为好徳病狂瞀法不当坐太宗许将寛宥蕴古密报其防仍引与博戯治书侍御史权万纪劾奏之太宗大怒令斩于东市既而悔之谓房龄曰公等食君之禄须忧人之忧事无巨细咸当留意今不问则不言见事都不谏争何所辅弼如蕴古身为法官与囚博戏漏泄朕言此亦罪状甚重若据常律未至极刑朕当时盛怒即令处置公等竟无一言所司又不覆奏遂即决之岂是道理因诏曰凡有死刑虽令即决皆须五覆五奏自蕴古始也久之复谓羣臣曰死者不可复生昔王世充杀郑颋犹能悔近有府史取赇不多朕杀之是思之不审也决囚虽云五覆一日即了都未暇思审五奏何益纵有追悔又无所及自今在京诸司奏决死囚宜三日中五覆奏决日尚食勿进酒肉教坊太常辍教习天下诸州三覆奏其日亦蔬食务合礼减膳撤乐之意又手诏勅曰比来有司断狱多据律文虽情在可矜而不敢违法守文定罪或恐有寃自今门下省复有据法合死而情在可矜者宜録状上奏羣臣皆贺曰陛下钦恤刑狱非前代可及也
　　太宗时刘徳威为大理卿太宗问曰比刑网寖密咎安在徳威曰在君不在臣下之寛猛视主之好律失入者减三失出者减五今坐入者无辜坐出者有罪所以吏务深文为自营计非有教使然也帝然其言
　　太宗论隋日禁囚魏徴对曰臣昔在隋时闻有盗发炀帝令士澄捕之但有疑即苦加拷掠枉承贼者二千余人并令同日斩决大理丞张元济怪之试寻其状乃有六七人盗发之日先禁他所才被放出亦遭推劾不胜苦痛虚以自诬元济因此更事寻究二千人内唯有九人不明又按验九人四人非贼有司不敢执奏遂并杀之太宗曰非唯炀帝无道之君臣下亦不尽忠须相匡谏不避诛戮岂得茍行谄佞求恱誉乎君臣如此何能不败赖公等共相辅弼遂得囹圄空虚欲公等善始令终常如今日
　　戴州刺史贾崇以所部有犯十恶者被御史劾奏太宗谓侍臣曰昔陶唐大圣栁下恵大贤其子丹朱甚不肖其弟盗跖为巨恶夫以圣人之训父子兄弟之亲尚不能使陶染变革去恶从善今刺史化被下人咸归善道岂可得也若令縁此皆被贬责或恐逓相掩蔽罪刑斯失今后诸州有犯十恶者刺史不须坐罪明加纠访科罪庶使刑罚适中肃清奸恶乃谓大理卿孙伏伽曰夫作甲者欲其坚恐人之伤作箭者欲其锐恐人不伤何则各有司存利在称职故也朕问法官刑罚轻重每称法网寛于徃代仍恐主狱之司利在杀人危人自达以钓声价今之所忧正在此耳深宜禁止务在寛平伏伽对曰此陛下之至仁也安敢不从
　　太宗又尝曰古者断狱必讯于三槐九棘之官今三公九卿即其职也自令以后大辟罪皆令中书门下四品以上及尚书九卿议之如此庶免滥羣臣皆称善由是至四年断死刑天下二十九人几致刑措时有告刑部尚书张亮谋反帝命百官议其狱皆言亮反当诛独将作少监李道裕上言亮反形未具不当诛帝不听斩之后悔之谓曰往者李道裕议张亮狱朕不从而杀之至今悔恨乃命为刑部侍郎
　　太宗以英武定天下然其天资仁恕初即位有劝以威刑肃天下者魏徴以为不可因为上言王政本于仁恩所以爱民厚俗之意太宗欣然纳之遂以寛仁治天下而于刑法尤慎
　　太宗有一骏马特爱之恒于宫中养饲无病而暴死帝怒养马宫人将杀之皇后谏曰昔齐景公以马死杀人晏子请数其罪云尔养马而死尔罪一也使公以马杀人百姓闻之必怨吾君尔罪二也诸侯闻之必轻吾国尔罪三也公乃释罪陛下尝读书见此事岂忘之耶太宗意乃解又谓房龄曰皇后庶事相启沃极有利益尔
　　池阳令崔文康坐事栎阳尉魏礼臣劾治狱成御史言其枉礼臣诉御史阿党乞下有司杂讯不如所言请死鞠报礼臣不实太宗诏如请谏议大夫文馆学士朱子奢谏曰在律上书不实有定罪今抵以死死者不可复生虽欲自新弗可得且天下惟知上书获罪欲自言者皆惧而不敢申矣诏可
　　髙宗时左威卫大将军权善才右监门中郎将范懐义坐误斧昭陵栢罪当死髙宗诏诛之大理丞狄仁杰奏不应死帝怒曰是使我为不孝子必杀之仁杰曰汉有盗髙庙玉环文帝欲当之族张释之廷诤曰假令取长陵一抔土何以加其法于是罪止弃市陛下之法在象魏固有差等犯不至死而致之死何哉今误伐一栢杀二臣后世谓陛下为何如主帝意解遂免死
　　广州都督萧龄之受赇当死诏羣臣议请论如法诏戮于朝堂御史大夫唐临建言羣臣不知天子所以议之之意在律有八王族戮于隠议亲也刑不上大夫议贵也今龄之贪赃狼扈死有余咎陛下以异于他囚故议之有司又令入死非尧舜所以用刑者不可为后世法帝然之龄之齐髙帝五世孙由是免死
　　武后时后称制惧天下不服欲制以威乃修后周告密之法诏官司受讯有言密事者驰驿奏之自徐敬业越王贞琅琊王冲等起兵讨乱武氏益恐乃引酷吏周兴来俊臣辈典大狱与侯思止王义郭霸李敬仁康暐卫遂忠等集告事数百人共为罗织构陷无辜自唐之宗室与朝廷之士日被告捕不可胜数天下之人为之仄足如狄仁杰魏元忠等皆几不免左台御史周矩上疏曰比奸憸告许习以为常推劾之吏以深劾为功凿空争能相矜以虐泥耳囊头折胁籖爪县髪熏耳卧隣秽溺刻害支体糜烂狱中号曰狱持闭絶食饮昼夜使不得眠号曰宿囚残贼威暴取快目前被诬者茍求得死何所不至为国者以仁为宗以刑为助周用仁而昌秦用刑而亡愿陛下缓刑天下幸甚武后不纳崔仁师请不改反逆縁坐刑名疏曰自昔羲农以降爰及唐虞或设言而人不犯或画像而下知禁三代之盛泣辜解网父子兄弟罪不相及咸臻至理俱为称首及其叔代乱狱滋烦周之季年不胜其弊烈火原于子产峭涧起于安于韩季申商争持急刻叅夷相坐始于此也秦用其法遂至土崩汉髙之务寛大未为尽善文帝之存仁厚仍多凉徳遂使新垣族灭信越葅醢见嗤良史谓之过刑晋魏至隋虽有损益凝脂犹密秋荼尚烦皇上爰发至仁念兹刑宪酌先王之令典采往昔之嘉猷革弊蠲苛可大可久仍降纶綍颁之九区故得断狱数简手足有措刑清化洽未有不安忽以暴秦酷法为隆周中典乖恻隠之情反惟行之令进退详未见其可且父子天属昆季同气诛其父子足累其心此而不顾何爱兄弟既欲改法请更审量
　　守右卫胄曹叅军陈子昻上奏曰臣闻昔者圣人理天下者美在太平太平之美者在于刑措臣伏见陛下务太平之理而未美太平之功贱臣顽微窃惑下列臣前防天恩召见恩制赐臣曰既遇非常之主何不进非常之防臣草木微品天恩降休伏刻肌骨不敢忘舍今陛下创三皇之业务三皇之理大统已集神化光明虽伏羲神农昔有天下诚未足比臣敢不竭节以効愚忠臣闻自古圣王谓之大圣者皆云尚徳崇礼贵仁贱刑刑措不用谓之圣徳不称严刑猛制用狱为理者也故周有天下八百余嵗而唯颂成康汉有天下四百余嵗而独称文景皆由几致刑措者也何者刑者政之末节非太平之资臣窃考之于天天贵生成验之于人人爱生育旁稽于圣圣务胜残皆不云以刑为徳者然则圣王养天下者固当上务顺天下务顺人不天不人不可谓理故曰唯天为大唯尧则之又曰天地万物父母唯人万物之灵亶聪朙作元后元后作人父母然则为人父母固当贵于徳养不可务于刑杀臣伏惟陛下圣徳至大矣应天受命有三皇之功顺人正位有三皇之业拜圗廵洛有三皇之符尊名显号有三皇之册明堂神构万象寅威风雨顺时百谷昌熟可谓足为万代之规也今天下百姓抱孙弄子鼓腹以望太平之政矣陛下为天地父母固将务徳以顺养之登于太和以协皇极今陛下之政虽尽善矣然太平之理犹屈于狱官何以言之太平之朝务上下乐化不宜乱臣贼子日犯天诛比者大狱增多逆徒滋广愚臣顽昧切谓皆实乃去月十五日陛下特察诏囚李珎等无罪明魏真宰有功又召见髙正臣又重推元万顷百寮庆恱皆荷圣明臣乃知亦有无罪之人挂于疎网者陛下务在寛典狱官务在急刑以伤陛下之仁以诬太平之政臣窃私恨之赖陛下独决天断寛荡羣刑死囚张楚金郭正一王彭祖王令基等以凶恶之罪特防全活朽骨更肉万死再生天地神祗实用同庆何以知之臣伏见去年八月已来天苦霖雨自陛下赦李珎等罪天朗气清又九月十八日明堂享防庆云抱日五彩纷郁龙章竟天万品咸观宇宙同庆又其月廿一日恩勅免楚金等死初有风雨变为景云司刑官属皆所共见臣闻隂惨者刑也阳舒者徳也庆云者佳气也臣伏考之洪范验之六经圣人法天天亦助圣休咎之应必不虚来陛下法天垂仁天助陛下仁化狱吏急法则惨而隂雨陛下赦罪则舒而阳和君臣欢娱则喜而见庆云天意如此陛下岂可不承顺之夫刑者怒也不可以承嘉气今又隂雨臣恐过在狱官况陛下明堂之理本以崇徳配天之业不以务刑今垂拱法宫且犹议杀布政衢室而未措刑贱臣顽愚尚疑未可况巍巍大圣光宅天下哉今者系狱囚徒多极法者道路之议或是或非陛下何不悉见召之自诘其罪罪真实者显示明刑罪有滥者严诛狱吏使天下咸服人知政刑以清太平之阶用登仁夀之域岂非至徳克明哉昔邓太后以天降旱亲决洛阳囚徒良史书之而以为徳况陛下大圣亿万超于邓后者矣夫狱吏不可信多弄国权自古败之圣王所诫陛下万代之业千载之名故不可使竹帛书之有亏于此也伏愿熟察以美太平之风贱臣不胜愚恳忠愤之至輙投谏匦昧死上闻
　　子昻为守麟台正字又上谏刑书曰臣本蜀之匹夫宦不望达陛下过意擢臣草莽之下升在麟台之阁光宠自天卓若日月防臣固陋将何克负然臣闻忠臣事君有死无二懐佞不谏罪莫大焉况在明圣之朝不讳之日方复钳口下列俛仰偷荣非臣之始愿也不胜愚惑輙奏狂昧之说伏惟陛下少加察焉臣闻古之御天下者其政有三王者化之用仁义也霸者威之任权智也强国胁之务刑罚也是以化之不足然后威之威之不变然后刑之故至于刑则非王者之所贵矣况欲光宅天下追功上皇専任刑杀以为威断可谓防之失者也伏观陛下圣徳聪明逰心太古将制静宇宙保乂黎人发号施令出于诚慊天下苍生莫不想望圣风冀见神化道徳为政将特待于陛下矣且臣闻之圣人出治必有驱除盖天人之符应休命也日者东南防孽敢谋乱常陛下顺天行诛罪恶咸伏岂非天意欲彰陛下神武之功哉而执事者不察天心以为人意恶其首乱唱祸法令诛屠将息奸源穷其党与遂使陛下大开诏狱重设严刑冀以惩创劝于天下逆党亲属及其交逰有迹渉嫌疑乱相逮引莫不穷捕考劾枝叶蟠挐大或流血小御魑魅至有奸人荧惑乗险相诬糺告疑似冀圗爵赏叫于阙下者日有数矣于时朝廷惶惶莫有自固海内倾听以相惊恐赖陛下仁慈悯斯危惧赐以恩诏许其大功已上一切勿论时人获泰谓生再造愚臣窃亦欣然贺陛下圣明得天下之机也不谓议者异见又执前圗比者刑狱纷纷复起陛下不深思天意以顺休期尚以督察为理威刑为务使前者之诏不信于人愚臣昧焉窃恐非三皇五帝伐罪吊人之意也臣窃观当今天下百姓思安久矣曩属北人侵塞西戎寇邉兵革相圗向歴十载闗河自北转输幽燕秦蜀之西驰骛湟海当时天下疲极矣重以大兵之后屡遭凶年流离饥饿死防略半幸愿陛下以至圣之徳抚宁兆人邉境获安中国无事隂阳大顺年谷累登天下父子始得相养矣故扬州构祸殆有五旬而海内晏然纎尘不动岂非天下蒸庶厌乱哉臣以此卜之知百姓思安久矣今陛下不务黙以救疲人而专任威刑以失其望欲察察为政肃理寰区愚臣暗昧窃有大惑且臣闻刑者政之末节也先王以禁暴整乱不得已而用之今天下幸安万物思泰陛下乃以末节之法察理平人臣愚以为非适变随时之义也顷年已来伏见诸方告密囚累百千辈大抵所告皆以扬州为名及其穷竟百无一实陛下仁恕又屈法容之傍诉他事亦为推劾遂使奸恶之党快意相雠睚眦之嫌即称有宻一人被讼百人满狱使者推捕冠盖如市或谓陛下爱一人而害百人天下喁喁莫知宁所臣闻自古圣人不有外患必有内忧物理之然也臣不敢以逺古言之请借隋而说臣闻长老言隋之末代天下犹平炀帝不龚穷毒威武厌居皇极自緫元戎以百万之师观兵辽海天下始骚然矣遂使杨感挟不臣之势有犬盗之心欲因人谋以窃皇业乃称兵中夏将据洛阳哮阚之势倾宇宙矣然乱未逾月而首足异处何者天下之弊未有土崩蒸人之心犹望乐业炀帝不寤暗忽人机自以为元恶既诛天下无巨猾也皇极之任可以刑罚理之遂使兵部尚书樊子盖专行屠戮大穷党与海内豪士无不罹殃遂至杀人如麻流血成泽天下靡然始思为乱矣于是萧铣朱粲起于荆南李密窦建徳乱于河北四海云揺遂并起而隋族亡矣岂不哀哉长老至今谈之委曲如是臣窃以此上观三代夏殷周兴亡下及秦汉魏晋理乱莫不皆以毒刑致败壊也夫大狱一起不能无滥何者刀笔之吏罕识大方断狱能者名在急劾文深网宻则共称至公爰及人主亦谓其奉法于是利在杀人罕能平恕故狱吏相诫以杀为词非憎于人也而利在已故上希人主之防以图荣身之利徇利既多则不能无滥滥及良善则淫刑逞矣夫人情莫不自爱其身陛下以此察之岂能无滥也寃人吁嗟感伤和气和气悖乱羣生厉疫水旱随之则有凶年人既失业则祸乱之心怵然而生矣顷来亢阳云而不雨农夫释耒瞻望嗷嗷岂不由陛下之有圣徳而不降泽于天下人也傥旱遂过春废于时种今年稼穑必有损矣陛下何不敬承天意以泽恤人臣闻古者明王重慎刑罚盖惧此也书不云乎与其杀不辜宁失不经陛下柰何以堂堂之圣犹务强霸之威哉愚臣窃为陛下不取也且愚人安则乐生危则思变故事有招祸而法有起奸傥大狱未休支党日广天下疑惑相恐无辜人情之变不可不察昔汉武帝时巫蛊狱起江充行诈惑乱京师致使太子奔走兵交宫阙无辜被害者以千万数当此之时刘氏宗庙几倾覆矣赖武帝得壶闗三老上书廓然感悟夷江充三族余狱不论天下以安耳臣每读汉书至此未尝不为戾太子流涕也古人云前事之不忘后事之师伏愿陛下念之今臣不避汤镬之罪以蝼蚁之命轻触宸严臣非不恶死而贪生也诚恐负陛下恩愚臣不敢以微命蔽塞聦明亦非敢欲陛下顿息刑罚望在恤刑耳乞与三事大夫图其可否徃者不可谏来者犹可追无以臣微而忽其奏天下幸甚
　　凤阁舎人韦嗣立上疏曰臣窃尝闻之在尧舜之日画其衣冠当文景之时几致刑措歴兹千载以为美谈臣伏惟陛下睿饮明穷神知化自轩昊以降莫之与京独有往之论法或未尽善皆由主司奸凶惑乱视听寻而陛下圣察具详之矣然竟未能明其本源察其前事令天下万姓识陛下本心尚使四海多衔寃之人九泉有抱痛之鬼臣诚愚暗不识大纲请为陛下始末而言其事杨豫之后刑狱渐兴用法之伍务于穷竟连坐相牵数年不絶遂使巨奸大猾伺隙乗闲内包豺狼之心外示鹰鹯之迹隂圗潜结共相影防搆似是之言成不赦之罪皆深为巧诬恣行楚毒人不胜痛便乞自诬公卿士庶连颈受戮道路籍籍虽知非辜而鍜链已成辨占皆合纵臯陶为理于公定刑则谓汚棺毁柩犹未塞责虽陛下仁慈哀念恤狱缓死及览辞状便已周密皆谓勘鞫得情是其实犯虽欲寛舍其如法何于是小乃身诛大则族灭相縁共坐者不可胜言此岂宿构雠嫌将申报复皆圗茍成公効自求官赏当时称传谓为罗织其中防刑得罪者虽有敏识通才被告言者便遭枉抑心徒痛其寃酷口莫能以自明或受诛夷或遭殛窜并甘心引分赴之如归故知弄法侮文伤人实甚赖陛下特廻圣察昭然详究周兴丘勣之义俊臣之徒皆相次伏诛事暴遐迩而朝野庆泰若再覩阳和且如仁杰元忠俱罹枉陷被勘鞫之际亦皆自诬向非陛下至明垂以省察则葅醢之戮已及其身欲望输忠圣代安可复得陛下擢而升之各为良辅国之栋干称此二人何乃前非而后是哉诚由枉陷与甄明耳臣但恐往之得罪者多并皆此流则向时之其数甚众昔杀一孝妇尚或降灾而滥者盖多宁无怨气怨气上达则水旱所兴欲望嵗登不可得也陛下傥天地之大徳施雷雨之深仁归罪于削刻之徒降恩于枉滥之伍自垂拱已来大辟罪已下常赦所不原者罪无轻重一皆原洗被以昭苏伏法之辈追还官爵縁累之徒普霑恩造如此则天下皆知比所陷罪元非陛下之意咸是虐吏之辜幽明欢欣则感通和气和气下降则风雨以时风雨以时则五谷丰稔嵗既稔矣人亦安矣太平之美亦何逺哉伏愿陛下深察
　　万年主簿徐坚上言曰书有五听令有三覆虑失情也比犯大逆诏使者勘当得实輙决人命至重万有一不实欲诉无由以就赤族岂不痛哉此不足捡下之奸乱适长使人威福耳臣请如令覆奏则死者无恨又古者罚不逮嗣故郤芮乱国而缺升诸朝康防戮而绍死于难则于他亲不复致疑今选部广责逆人亲属至无服者尚数十条且诏书与逆同堂亲不任京畿缌麻亲不得侍卫臣请如诏书外一切不禁以申旷荡
　　时有告胜州都督王安仁谋反太后敕殿中侍御史王义按其事义素酷无行安仁不服义即枷上刎其首朝士人人自危每朝輙与家人诀曰未知复相见否御史中丞李嗣真乃上疏曰古者狱成公卿参听王必三宥然后行刑比日狱官单车奉使临时专决不复闻奏倘有寃滥何由可知况以九品之官专命推覆操杀生之柄窃人主之威案覆既不在秋官省审复不由门下国之利器轻以假人恐为社稷之祸太后不听姚崇拜侍郎后尝语左右曰往周兴来俊臣等数治诏狱朝臣相逮引一切承反朕意其枉更畀近臣临问皆得其手牒不朕无所疑即可其奏自俊臣等诛遂无反者然则向论死得无邪崇对曰自垂拱后被告者自诬当是时以告言为功故天下号曰罗织甚于汉之钩党虽陛下使近臣覆讯彼尚不自保敢一揺手以悖酷吏意哉且被问不承则重罹其如张防勗李安静等皆是也今赖天之灵发寤陛下凶竖殱夷朝廷乂安臣以一门百口保内外官无复反者陛下以告牒置弗推后若反有端臣请坐知而不告后恱曰前宰相务顺可陷我为淫刑主闻公之言乃得朕心赐银千两宗时夷州刺史杨濬以赃抵死有诏杖六十流古州尚书左丞相裴耀卿上言曰刺史县令异诸吏为人父母风化所瞻今使裸躬受笞事太逼辱法至死则天下共之然一朝下吏屈挫牵顿民且哀怜是忘免死之恩而有伤心之痛恐非崇守长劝风俗意又杂犯抵死无杖刑必三覆后决今非时不覆或天其命非所以寛宥之也凡大暑决囚多死秋冬乃有全者请今贷死决杖防盛夏生长时并停则有再生之实
　　陈州刺史李邕素轻张说与相恶防仇人告邕赃贷枉法下狱当死许昌孔璋上书曰明主举能而舎过取才而弃行烈士抗节勇者不避死故晋用林父不以过汉任陈平不以行禽息陨身不祈生北郭碎首不受死向若林父诛陈平死百里不用晏婴见逐是晋无赤狄之土汉无天子之尊秦不彊齐不霸矣伏见陈州刺史邕刚毅忠烈难不茍免往者折二张之角挫韦氏之锋虽身受谪屈而奸谋沮解即邕有功于国且邕所能者拯孤恤穷救乏赒恵家无私聚今闻坐赃下吏死在旦夕臣闻生无益于国书不若杀身以明贤臣愿以六尺之躯膏鈇钺以代邕死臣与邕生平不款曲臣知有邕邕不知有臣臣不逮邕明矣夫知贤而举仁也任人之患义也获二善以死臣又何求伏惟陛下寛邕之死使率徳改行兴林父曲逆之功臣得瞑目附禽息北郭之迹大愿毕矣若以阳和方始重行大戮则臣请伏劒不敢烦有司皇天后土实闻臣言昔吴楚反汉得剧孟则不忧天以一贤而敌七国之众伏惟敷含垢之道弃瑕之义逺思剧孟近取于邕况告成岱宗天地更新赦而复论人谁无罪惟明主圗之臣闻士为知己者死臣不为死者所知而甘之死者非特惜邕贤亦以成陛下矜能之慈疏奏邕得减死
　　代宗时东京平陈希烈等数百人待罪议者将悉抵死帝意亦欲惩天下故崔器等附致深文李岘时为三司独上奏曰法有首有从情有重有轻若一切论死非陛下与天下惟新意且逆臣乱常谁不凌污衣冠奔亡各顾其生可尽责耶陛下之亲戚勲旧子若孙一日皆血鈇砧尚为仁恕哉书称殱厥渠魁胁从罔治况河北残孽刼服官吏其人尚多今不开自新之路而尽诛之是坚叛者使为贼致死困兽犹鬬况数万人乎于时器与吕諲皆龊龊文吏操常议不及大体尚腾頬固争数日乃见听衣冠防更生贼亦不能使人归怨天子岘之力也
　　徳宗时中书侍郎同中书门下平章事陆贽奏商量处置窦参状曰右希顔奉宣进止朝来共卿等商量窦参事卿等所奏虽于大体甚好然此人交结中外意在不测朕试根寻灼然审知情状所以有此商量又闻窦参在彼处亦共诸处交通不絶社稷事重卿等只合与朕同忧宜即作文书进来此事非小不可更迟者臣面承深防又奉密宣皆以社稷为言又知根寻已审敢不上同忧愤内絶狐疑岂愿迟廻更贻念虑但以尝经重任斯谓大臣进退之间犹宜有礼诛戮之际不可无名刘晏乆掌货财当时亦招怨讟及加罪责事不分明叛者既得以为辞众人为之懐愍用刑暧昧损累不轻事例未遥所宜重慎窦参顷司钧轴颇怙恩私贪饕货财引纵亲党此则朝廷同议天下共传至于僣懐异圗将起大恶迹既未露人皆莫知臣等亲奉威顔议加刑辟但闻凶险之意尚昧结构之由况在众流何由察悉忽行峻罚必谓诬羣情震惊事亦非细若不付外推鞫则恐难定罪名乞留睿聦更少详度窦参于臣素分陛下固所明知有何顾懐輙欲营救良以事闗国体义絶私嫌所冀典刑不滥于清时君道免亏于圣徳特希天鉴俯亮愚诚
　　贽又上奏曰右希顔奉宣进止窦参结朕左右兼有隂谋皆有凭据事不暧昧只縁连及处多不可推按卿等宜更商量若絶恐事体不穏即且流贬向絶逺恶处窦申窦荣李则之首末同恶无所不至又并细微不比窦参宜便商量处置其窦参等所有朋党亲密并不可容在侧近宜便条疏尽发遣向僻逺无兵马处先虽已经流贬更移向逺恶处者伏以窦参罪犯诚合诛夷圣徳含务全事体特寛严宪俯贷余生始终之恩实足感于庶品仁育之恵不独幸于斯人所议贬官谨具别状且窦荣窦申李则之等既皆同恶固亦难容然以得罪相因法有首从首当居重从合差轻参既防恩矜全申等亦宜减降又于党与之内亦有淑慝之殊稍示区分足彰劝励窦荣与参虽是近属亦甚相亲然于欵宻之中都无邪僻之事仍闻激愤屡有直言因此渐构猜嫌晚年颇见疏忌若论今者隂事则尚未究端由如据比来所行必应不至凶险恐须差异以表详明臣等商量窦荣更贬逺官窦申则之并除名配流谨具别状进拟庶允从轻之典以洽好生之恩夫趋势附权时俗常态茍无髙节出众何能特立不羣窦参乆秉钧衡特承宠渥君之所任孰敢不从或逰于门庭或结以申外或偏被接引或骤与荐延如此之徒十恒七八若听流议皆谓党私自非甚与交亲安可悉从贬累况窦参罢黜迨欲周星应是私党近亲当时并以连坐人心久定不可复揺今者再责窦参特縁别有结构陛下亲自寻究审得事情所与连谋固知定数今若普加谴斥则恐飜沦胥罪无指名谁不疑惧中外汹汹殊非令猷臣等商量除同谋隂邪事状分明者其余一切更无所问将为稳便未审可否
　　贽又上奏曰右希顔奉宣进止凡是官吏贪浊取受钱物犹并徴窦参负朕至深广纳贿货又更交结谋行恶事其荘宅钱物奴婢之岂不合收纳入官窦参身既逺贬亦恐被人破除隠没今欲使人勾当收拾卿等商量可否者谨按国家典法没入官产唯有两科一谓奸赃一谓叛逆皆须先鞫犯状审得实情宪司察寃法寺论罪防府覆奏掖垣参详如是悉无异词然后谓之狱成而闻于天子其有抵于深辟者制可既下所司犹三五覆奏庶或宥之圣王爱人恤刑乃至如此精慎罪法既定方合徴收叛逆则尽没其家奸赃则止徴所犯盖示惩戒匪贪货财何尝有罪未断有法未详而可以纳其资产者也伏惟圣徳广大如天包含惩忿于彛宪之中念终于常情之外已存恵贷不寘严刑今若簿録其家窃恐以财伤义猥防下问实荷皇明輙罄愚诚所祈天鉴谨奏
　　宪宗尝问政之寛猛孰先礼部侍郎同中书门下平章事权徳舆对曰唐家承隋苛虐以仁厚为先太宗皇帝见明堂圗始禁鞭背列圣所循皆尚徳教故天寳大盗窃发俄而夷灭盖本朝之化感人心之深也帝曰诚如公言
　　昭宗时韩全诲诛宫人多坐死帝欲尽去余党学士韩偓曰礼人臣无将将必诛宫婢负恩不可赦然不三十年不能成人尽诛则伤仁愿去尤者自内安外以静羣心帝善之
　　后晋出帝开运中诸镇用酷刑左拾遗窦俨上疏曰案名例律死刑二绞斩之谓也绞者筋骨相连斩者头颈异处大辟之目不出两端淫刑之兴近闻数等盖縁外地不守通规或以长钉贯人手足或以短刀脔人肌肤迁延信宿不令就死声上达和气有伤望加禁止帝从之





　　歴代名臣奏议卷二百十五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百十六
　　明　杨士竒等　撰
　　慎刑
　　宋太宗太平兴国中诏羣臣言事知睦州桐庐县刁衎上諌曰刑书谓淫刑酷法非律文所载者望诏天下悉禁止之巡检使臣捕得盗贼亡卒并送本部法官讯鞫无得擅加酷虐古者投奸凶于四裔今逺方囚人尽归京阙以配务役最非其宜且神臯胜地天子所居岂使流俗于此聚役自今外处罪人望勿许解送上京亦不留于诸务充役又礼曰刑人于市与众弃之则知黄屋紫宸之中非用刑行法之处望自今御前不行决罚之刑殿前引见司钳黥法具并赴御史台廷尉之狱敕杖不以大小皆引赴御史廷尉京府或出中使或命法官具礼监科以重圣皇明刑慎法之意或有犯刼盗亡命罪重者刖足钉身国门布令此乃小民昧于刑宪逼于衣食偶然为恶义不及他被其惨毒实伤风化亦望减除其法如此则人情不骇各固其生和气无伤必臻上瑞真宗咸平四年春旱判三司杨覃上言曰古之用刑皆避三统之月汉旧章断狱报重尽三冬之月又唐太宗凡断重刑日勅减膳彻乐今春物方盛时雨尚愆辇毂之下狱系甚繁望诏有司死罪未得论决俟雨降乃复常典仍望自今凡决重刑日依唐故事以彰至仁之徳五年通判蕲州钱易乞除非法之刑疏曰臣窃闻圣人之为政也太上以仁其次以智仁智不行上下无信是以刑之设也盖国家不得已而用之约礼从轻察罪肆赦圣人实有悯伤之心焉是以刑之用期扵无刑尔非欲毒扵民也凡考罪之狱则五辞五听无有疑屈然后择其时而行之古者痛其不可尽行乃施许赎之典则君之省刑爱民断可知矣尧之时诛四罪止曰殛鲧扵羽山窜三苖戮驩兠斩共工扵其处然此四罪者皆杀戮灭絶之典也盖尧之仁圣而四者虽凶尚恶言杀是故国之重者莫先乎刑刑之伤者无至扵杀乃修其法式以节其用刑不本扵法则刑黩刑黩则法无防法无防则国政暴国政暴则臣不敢言臣不敢言则一人专善恶之心以制天下烛理不及则防扵乱矣秦任商鞅仁智不行而厚扵法天欲防秦而始皇复酷扵民弃三代之法恣一时之威行肉刑族诛之例为秦民者皆寃之残害父母之体令受苦痛一人有过而九族遭诛汉祖既入闗萧何以文无害居宰相故约秦之法为三章文帝有徳诏除肉刑此盖秦汉是非明在简防夫古之肉刑者劓椓黥刖之然此刑者非死刑也以其身命尚存令受其刑后代尚以为虐而絶之死刑者有二焉大斩小绞绞者以首领犹全故分二等百代奉之以为常法有司承式罔敢增变窃见近代以来非法之刑不知建于何时本扵何法律文不载无以证之亦累代法吏不敢言至扵今日乃防行之刼杀人白日夺物背军逃走与造恶逆者防时有非常之罪者不从法司所断皆支解脔割断截首足坐钉立钉钩背烙筋及诸杂受刑者身见白骨而口眼之具犹动四体分落而呻痛之声未息置之阛阓以示徒众四方之外长吏残暴更加増造取心活剥所不忍言十五年前杭州妖僧造变数嵗前蜀部两回作乱事后多用此刑亦恐仁圣之朝不能除之则永为讹法今盖以已死之刑复加脔截断割此即古之五虐之刑不酷于今矣凡罪当死故重矣刑止扵杀则绞斩行焉而使先受苦痛脔截断割然后就刑然亦非欲黩扵刑所贵诫扵后人令无犯者臣淳化中寄居夀春县见廵检使生钉一贼而扵集众之际犹盗人物者此岂严刑可诫乎若使严刑可诫则秦之天下无一黔首为盗贼矣汉文措刑亦乱国矣三代以来当先刑矣齐之以刑亦不当言民免而无耻矣臣愚见以谓一人爱民民亦爱一人既爱扵上则奉上而惧茍以严刑欲诫则惧未至而怨已深伏惟陛下仁理天下徳感中外事天地如父母爱赤子如婴孺僭伪悉荡祥瑞叠现古帝王不能行之者皆行之近代未复古者悉复之臣恐近代非法之刑非陛下能除之则后代相承益为常行矣臣又窃见唐文皇以人之五臓系扵背有罪者仍不行鞭背虑伤其命故扵今称善理天下能保社稷皆曰文皇放死罪四百令归毕农然后就法至期而无一人不到者此岂在严也且近广州僭称帝号理广以酷死扵毒刑汤煎锯解靡所不至广民怨之立扵刀刃今之史传贬以尚刑太祖神徳皇帝平之而絶其法广民扵今歌颂鼓舞方保其生死亦无怨今防非法之刑不除亦恐政阙况割心刖胫独夫受行之矣为万古所笑今以此为刑臣耻之陛下亦必耻之非臣尽心报政孰肯言扵陛下非陛下大圣仁慈孰能信臣而行之哉臣不胜深有所望乞自今后明下诏书断天下非法之刑止存绞斩则仁政王道尽在此矣陛下从而行之则诛臣一身愚直之罪亦幸矣
　　真宗时殿中侍御史赵湘上奏曰圣王行法必顺天道汉制大辟之科尽冬月乃断此古之善政当举行之且十二月为承天节万方祝颂之时而大辟决断如故况十一月一阳始出其气尚微议狱缓刑所以助阳抑隂也望以十一月十二月内天下大辟未结正者更令详覆已结正者未令决断所在厚加矜恤扫除狱房供给饮食薪炭之属防防无致他故情可悯者奏听敇裁合依法者尽冬月乃断在京大辟人既当春孟之月亦行庆施惠之时伏望万机之暇临轩躬览情可悯者特从末减亦所以布圣泽扵无穷况愚民之抵罪未断两月亦非淹延若用刑顺扵隂阳则四时之气和气和则百谷丰实水旱不作矣
　　仁宗天圣四年刑部侍郎燕肃上奏曰臣切考唐大理卿胡演进月囚帐太宗曰其间有可矜者岂宜一以律断因诏凡大辟罪令尚书九卿谳之又诏凡决死刑京师五覆奏诸州三覆奏自是全活甚众正观四年断死罪二十九开元二十五年断五十八今天下生齿未加扵唐而天圣二年断大辟二千四百三十六视唐防至百倍京师大辟虽待覆奏而州郡之狱有疑及情可悯者至上请而法守多所举驳官吏率得不应奏之罪故皆増饰事状移情就法失朝廷钦恤之意望准唐故事天下死罪皆得一覆奏议者必曰待报淹延臣则以为汉律皆以季秋论囚又唐自立春至秋分不决死刑未闻淹延以害汉唐之治也
　　仁宗时监察御史里行包拯请令提刑亲按罪人疏曰臣伏见国家设按刑之司盖虑郡县长吏防不得人刑罚滥俾之纠察而大狱出入未尝按问细故增减即务举劾是小过必察而大罪不诃何以副圣人钦恤之意防今敢畧举一二以明之臣昨任端州日狱中重囚七人具案已就适防提刑司廵歴将至闻其未断即迁延引避又隣近春州禁勘罪人追捕甚众缧系二百余日凡该大辟罪者四五人徒罪不少亦不闻提刑司推究淹延之状洎转运司取公案委官定夺果有失入死罪等虽官吏悉行重典而死者不可复生窃恐天下刑狱似此寃枉者至多虽前后累降诏勅丁宁罕防遵守臣欲乞今后诸州凡勘大辟罪不以军贼百姓五人已上并出违日限者并委提刑司画时亲徃审问决断所冀刑狱无防滥
　　知陜州吴育乞今后毋轻置诏狱疏曰臣闻先王凝旒黈纩不欲闻见人之过失有犯典宪即属之有司按文处断情可矜者犹防特从寛典如此则恩归主上而法在有司人被诛殛死亦无憾祖宗以来不许刑狱司状外求罪是以人人自安近传三司判官杨仪下狱自御史台移勘都亭驿械缚过市万目随之咸共惊骇不测为何等大狱及文案具乃止坐请求常事非有枉法贿又所断罪名法不至此而出朝廷特防恐非恩归主上法在有司之意也且仪身预朝行职居馆阁任事省府使有大罪虽加诛斩自有宪章茍不然者一旦至此使士大夫不胜其辱下民轻视其上非所以养防耻示敦厚也自古刑狱滋彰之时诛家灭族寃枉大半大抵雷霆方振人莫敢言有司以深就深各图自免或因而为利以希进取使君恩不得下达人情不得上通感伤至和灾变百出陛下为四海爱戴之主忽使道路之口纷纷窃议朝廷之士人人自寃此臣所以深为陛下痛惜之也若仪罪未断臣不敢言今事已徃且无救解之嫌止祈圣神此后详审庶事毋轻置诏狱具案之上自非情涉巨蠧且从有司论谳不必法外重行如此足以安人心静风俗养防耻召和平天下之幸也
　　知谏院司马光上奏曰臣等伏闻皇城司亲事官奏报有百姓杀人私用钱物休和事下开封府推鞫皆无事实欲勾元初廵察人照勘其皇城司庇防不肯交付臣等窃以祖宗开基之始人心未安恐有大奸隂谋无状所以躬自选择左右亲信之人使之周流民间密行伺察当是之时万一有挟私诬枉者则斧钺随之是以此属皆知畏惧莫敢为非今海内承平已逾百年上下安固人无异望世变风移宜有厘革而因循旧贯更成大弊乃至帝室姻亲诸司仓库悉委此属摭其过失广作威福公受货赂所爱则虽有大恶掩而不问所憎则举动语言皆见掎摭臣等常病国家择天下贤才以为公卿百官而犹不可信顾任此厮役小人以为耳目岂足恃防今乃妄执平民加之死罪使人幽絷囹圄横罹楚毒幸而不自诬服仅能辨明若更不听有司诘问元初廵察之人少加惩戒臣恐此属无复畏惮愈加恣横使京师吏民无所措其手足此岂合祖宗之意防伏望朝廷指挥皇城司令送元初廵察人下开封府推问本情防别有仇嫌防察访卤莽各随其状依法施行仍自今后永为定制庶可以塞欺罔之源絶侵寃之门以全国家至公之道
　　张方平上论曰臣伏以先帝勤恤有邦明慎庶狱故内制审刑之职以覆天下之辩外布提刑狱之司受民词牒使侵枉无辜之人有所诉告得察举州县二千石已下羣吏一道百城纠摄千里其选任甚重夫吏民之讼州县不得其情而能复扵外台者固鲜矣外台不为受则已矣乡鄙之民有能立扵肺石者乎是故天下常有寃人常有滞讼今之有是司是为民更开取直之一门矣岂非国家尽心扵小大之狱者欤然今各所部广者至数十郡而按行封域不许分途故终歳廵歴不逾一再穷乏之民投讼既不能逺就疑滞之系有滥防不能尽闻臣愚以为逐路可立廨扵道里之中一人行一人处行者察郡县之治处者受吏民之讼使讼者有常适治者有所惮又臣比见州县羣吏有以刚介忤长吏及为众所恶忌者防以微犯下狱遂至非命臣愚以为应州县吏抵罪而当系鞫者本属州郡列其犯状以闻提刑狱司本司摄取劾焉其应对辨者移州追遣夫官吏抵罪既非常有处者一人可以讯之矣防就系者积三人以上即报白行者还同鞫焉如此则长吏虽有凶暴之人而下吏不罹枉滥之酷夫郡政之舒惨由长吏之仁暴其有贪残自用蔽昏昧理倚法以削恣情无惮则是流虐被境人孰敢遏虽有掾佐地卑而势弱盖亦徒展螳蜋之臂虽有介贰事同而力亚孰肯轻犯豺狼之口故多容容自守循循引避不唱和者难矣能持执者鲜哉又况以中人而居下位罕不承风而迎意者也近如蕲州王防正之奸暴林宗言之侵辱其可知矣且宗言朝士防正员郎官叙固相亚埒守宰未为逺絶以地居控辖摧屈至然又况尊卑不侔位貎相邈者乎死为宜矣故臣请官吏抵罪当系者付提之司劾焉则庶乎尽情伪之实免鍜链之枉诚用刑之一益也方平又上论曰臣闻刑罚不中则民无所措手足夫刑者治之末路也然古帝明王所以辅徳教非必刑人杀人劓刖人而后为刑也故舜称臯陶曰汝作士明扵五刑以弼五教期扵予治刑期扵无刑民协扵中惟兹臣庶罔防干予正时乃功懋防而臯陶归美扵帝曰帝徳罔愆临下以简御众以寛罚弗及嗣赏延扵世宥过无大刑故无小罪疑惟轻功疑惟重与其杀不辜宁失不经好生之徳洽扵民心兹用不犯扵有司此言君能以徳抚民臣能将顺其美乃大明服致时雍熙故至于无为而治也三代之王歴世治主孰不慎求理官之良以决刑法之平防在周文王则曰罔攸兼扵庶狱庶慎惟有司之牧夫武则苏公式罚穆则甫侯训刑西汉则释之定国以寛平名于文宣之朝东都则郭躬陈宠以矜恕称扵明章之际凡人主存虑扵钦恤则有司尽心扵谳当夫刑者有滛有滥有破家覆族人命之所系可不重欤夫刑者有生有杀有乱邦危国主柄之所在可不慎欤未有不由寛慈恵和以得众未有不由惨虐酷毒以失民立官选才蔽要处当两造备具五辞简孚小大之情鳏寡无盖一成之法三尺具存而舞文巧诋之人曲致希合之吏犹防髙下其手轻重在心钩摭鍜磨罔用灵制又况多张罗穽旁开诏狱理官不得而议廷臣不闻其辩事成近习之手法有二三之门防是人主视天下以私而大柄所以失扵下乱所由生也汉唐之覆车轨迹犹在汉有乱政而立黄门北寺之狱唐有乱政而起神防北军之狱二辟之兴皆弊世也大凡强臣擅命女君临朝率多作为刑狱以威制天下而官有二辟流虐尤甚济其贼害防义奸宄夺攘矫防诬染善良屠陷吉士邪枉炽结寃横棼沦惟诈惟内惟货惟来汉自党事之起芟夷俊乂邦国殄瘁朝野分离泯泯板荡而至頽亡唐自晚节虽将相大狱亦成扵阍寺更复罗织豪人没取财货书云典狱非讫扵威惟讫扵富言当先絶乎赇赂也扵后南北乖剌民庶怨愁陵迟郁否以成危乱故知刑罚者人主大柄天下公器非所以假人者也法一倾而上下危矣我国家袭仁重熙明徳慎罚震曜杀戮具严天威平康正直审用中典惟良折狱何择非人慎测浅深之量必附寛平之比忠爱恩恵在人骨髓可谓祥刑寛法率乂无滥矣然顷嵗王府鞫狱防以中人临讯有司承防颇复侵急扵时识者惧履霜之渐已有寒心者矣而陛下神断英彂天徳刚健威福不假雷霆自然逺暨躬揽万机首为辨洗斥逺招权之孽摈去隂佞之猾明明棐常白日开照可谓立法垂制之大智聦明叡武之英主防臣愚伏愿陛下显示明制垂戒无穷俾刑罚之权非有司不得专无容自外干预庶属于五极咸中有庆永贻百世监于我祥刑诗曰宜民宜人受禄于天书曰一人有庆兆民赖之夫受天之休为民之福徳之甚盛其惟慎刑乎
　　审刑院详议官孙抃上奏曰臣闻书云官师相规工执艺事以谏臣不肖亲逢寛仁之主为执法吏輙原刑罚之本愿効愚忠惟陛下幸怜赦臣以毕其说窃惟前世肉刑之设断肢体刻肌肤使终身不忘以至屦贱踊贵有鼻者丑刑罚之滥乃如此汉文感缇萦之意谓刑者不可复属虽欲改行为善其道无由故扵肉刑易之以鞭笞曰斩左指者笞五百劓者笞三百然已死而笞未止外有轻刑之誉内实杀之景帝葢寛之仅有存者祖宗览既徃之弊蠲除烦苛顾我细民爱同赤子始用折杖之法新天下之耳目兹盖旷古圣贤思所未至一旦决而行之海隅元元如被父母之教恵泽之厚沦扵骨髓矣陛下至明如日广覆如天髙拱法宫深恻民隠何甞不伸勅羣吏亲览庶狱而疑谳屡报罔不防生歴代用刑未甞如本朝之清宜乎天报之佳瑞锡以纯嘏陛下方当隆盛之际未享继嗣之庆者臣窃惑焉臣闻天地之性人为贵王者之治故当上调隂阳下顺万物一虫鱼之细一草木之微不当其宜则执政者有罪焉耳况乎肖方圎之貎禀精粹之灵乎天其意者宦官太众而陛下未悟也何者古者肉刑之一曰宫圣人除之所以重絶人之世今陛下不以为意宦官之家竞求他子勦絶人理希望爵赏为门户之芘童幼何罪陷扵刀锯因而夭死者未易具数夫有疾而夭者治世所羞况无疾乎有罪而宫者前王不忍况无罪乎臣又闻汉永平之际中常侍四员小黄门十人耳唐太宗定制无逾百员臣不敢逺引汉唐取必扵当世请以祖宗近事较之陛下试观祖宗时宦官凡防何人今凡防何人众寡之差不待臣言而陛下可见臣愚以为胎卵伤而凤凰未至宦官盛而继嗣未育伏望陛下顺阳春施生之令濬彂徳音诏岩廊大臣详为条禁进献为宦官者一切权罢罢进献则不足任使臣谓非不足也弊在掌典他务之过也陛下若令宦者兼领外事则虽多而不足如令专守中禁则虽少而有余且宣传圣防分干职任则有外廷三班之臣在外何必区区扵中人防今三班使臣待阙都下率二三嵗未能补吏至扵出妻鬻子嗟怨道途和气既伤防隅都尽抑亦内臣侵牟员阙所致今既罢去进献絶领他务姑可许养子得以为后但勿去其势耳扵内臣之计则不至伤息扵陛下之私则不为害物若然天心必应圣嗣必广召福祥安社稷之策无先扵此孟子有言老吾老以及人之老幼吾幼以及人之幼惟陛下留意中外不胜幸甚
　　侍御史赵抃乞释傅卞罪状曰臣伏见国子博士傅卞近因所乘马惊逸冲冒禁衞系宪台勘鞫法寺议谳窃縁卞经明行脩士誉推服今其所犯众知诖误书曰眚灾肆赦易曰赦过宥罪此皆圣贤用忠恕之道以谓凡人孽非自作以过误而获累者则赦之而勿疑伏惟陛下至仁至圣尧舜其心凡百用刑必原情实臣愚欲乞圣旨指挥明卞之误释卞之罪申恩屈法则涵容光大之徳日益隆盛也
　　知制诰纠察在京刑狱范镇上奏曰臣等奏陈封府勘到桑达公事不经本司引问便行处断虽攀援近例即元无正条乞今后一切编勅施行今月十九日准密院劄子节文右开封府縁有上件体例所乞今后一依编施行已奉圣旨不行臣等未晓此理检防开封府前后承受特防勘鞫公事本非因圣意有所喜怒皆是府县失职不能禁奸奸彂之后尚未举觉致烦圣聦旁加采听正是其救过苟免之际然则结案之后一行密问略辨白黒宜无所害何必深自蔽匿偷欲了当防内懐不辜无所申吐恐此但可以成狱吏侮文之弊而未足副朝廷恤刑之意也先帝圣徳仁明钦恤庶狱以京师浩穣刑狱最繁故建设纠察一司令澄审真伪欲使凡受罪者自以不寃从建置以来毎有大辟倍加精密此则先帝不敢兼扵庶狱庶谨惟有司之任圣鉴卓然与文王等矣若以奉圣防并中书密院所勘公事即不録问无乃非先帝之意乱有司之守大凡设法者必闗盛衰以立制防因循以杜渐今既曲许圣防中书宻院所勘公事不复审察未见所以尊朝廷重刑罚之理而适足启府县弛慢不勤其职狱吏侵侮无所忌惮罪人衔寃不得告诉之弊此臣所不谕也又窃见朝廷旧法中外通制官府常守皆不许用例破条今或扵四方承平之日京师取则之地刑狱极审之司人命至重之际特许条用例事理乖舛又臣所不谕也臣等防朝廷选委不敢不尽心诚望万分有一可补圣政非欲采摭错失以为已能但先帝所谨者亦望陛下谨之刑不可滥弊不可啓条不可苛不可广乞今后府司及左右军廵大辟公事内虽系奉圣防及中书密院勘送者案成之后一依编勅施行贵得允当
　　皇城逻卒吴清诬奏富民杀人鞫治无状有司须清辨内侍主者不遣监察御史傅尧俞上奏曰近曽上言乞彂遣亲事官吴清等付开封府照证张文政公事至今未防施行臣窃思之深为不便岂有报人杀人不从对辨狱词未尽寃抑可虞固非陛下仁恻慎刑之素意也臣伏料陛下非惜此数人但欲知外事恐沮塞之今后不敢报耳以臣所见实为未得若付之有司辨其是否而赏罚之则实事日闻扵陛下维虑言者多耳傥但纵之使言一切不问则以赇结之者有罪不彂以事忤之者无过被报虽刺告盈前扵陛下何益适足以烦刑禁而揺善良之心况今吴清等事与前后不同本属城南地分乃报城东公事事实当赏吴清等而罪城东探报之人事虚则吴清等岂得免责茍罔辨是非荡无拘检臣恐此曺过防优假因势作威诬陷平民渐不可长必有谓若沮此曹则陛下无由知外事者以此误陛下幸深思臣言则事理可见伏望早赐指挥彂遣免致淹延刑禁且长小人之权臣不任恳激之至
　　刘敞上奏曰臣伏以先帝哀矜庶狱开释无辜以京师浩穣狱讼烦多创设纠察一司辨理微枉澄审缪误诚不欲使吏得弄法民陷非罪设令侵寃有所告诉也伏见诸大辟公事防具狱既上情渉可疑防审问之际囚自翻变者并皆移司推勘左军则移右军右军则移左军府司亦然然此三处刑势既均利害略同更相頋望自为地道宁伸吏曲莫念民枉以此治狱恐非朝廷钦恤之意臣谓诸大辟公事其情理可疑及囚自变者并委纠察司奏请别差官置勘其司狱等仍须与元勘处不相干碍方许抽差如此则狱无衔寃之滥吏无试法之幸好生之徳洽扵民心
　　判刑部李綖上言曰一嵗之中死刑无虑二千余夫风俗之薄无甚骨肉相残衣食之穷莫急扵盗贼今犯法者众岂刑罚不足以止奸而教化未能导其为善欤愿诏刑部天下所断大辟嵗上朝廷以助观省从之神宗熈宁元年知审刑院苏颂奏乞春夏不断大辟疏曰臣伏思国家以仁恩被冒天下祖宗慎用刑辟陛下丕承谟烈宪章大备轻重得宜上自朝廷下及州县遵守条诏无有违者虽杖笞之责不合法令未甞輙行其已断之狱犹宜加审官司纵出者坐罚深故者防至黜而不用臣甞谓自尧舜以来经史所着用刑详慎未有及我朝之仁恕平允者也惟论决论辟犹不以时而议者未甞及之诚恐亦为圣世当行之一事臣愚戆不识大体故敢以前古之説言之传曰赏以春夏刑以秋冬是三代之时春夏未甞行诛杀也史载秦世四时行刑王莽盛夏杀人是皆讥其虐政也汉制断狱报重常尽三冬之月盖不扵阳盛之时勦絶生所以协天意助人情也东汉以后防行防否近世遂而不举其说盖患囚系之淹久耳臣以谓狱官案鞫茍有连逮不以轻重追呼参验动渉嵗时未甞以淹久故释而不问也臣愚欲望圣慈叅酌古义采用周汉诏天下狱囚自非恶逆以上决不待时外其余众罪并俟秋冬论决免当温煦之日而有愁痛之声亦足以成圣朝仁恩之美也且无知之民轻犯刑网杀之为可矜贷之为法万一待决逾时防遇恩降得从末减是陛下不法而全人命者多矣恩威并行民知畏爱上当天心感召和气诚太平之髙致也
　　二年枢密使吕公弼上奏曰臣伏见韩绛甞奏乞用肉刑今日陛下亦以为然绛又言假如折一支去一指有何不可况尧舜尚用之此徒信古之论不适时变自汉文帝感一妇人之言罢肉刑而天下归仁逮今千余年一旦暴行之骇四海观聴况古虽有肉刑之法在尧舜之世亦未甞行之书曰象以典刑流宥五刑尧舜之世用流以寛五刑也若四凶者止扵流则五刑无所施焉臣愿陛下上法尧舜下体汉文无取迂儒好古之论陛下病今之犯刑者众臣审择守臣宣布恵爱使民各得其所则民不犯上矣今不究其本而徒更其刑辟臣恐民心一骇而动后虽欲全抚之未易安也
　　三年知陈州张方平上奏曰臣伏以国朝自祖宗以至陛下积徳累仁重用刑辟急深故之罪寛纵出之罚爱育下民若保赤子致其忠爱可谓至矣近年监司之官所在多起刑狱至扵州郡常程公事方行推问未见情实防已经检断事理明白扵法平允偶有所见爱恶异同即别差官置司推覆事夲微小张皇为大因縁骚扰株连枝蔓至有徃还数千里勾追证佐盛暑严冬淹留牢禁其中有罪犯絶轻亦有无罪之人一身久系家为破散瘐病饥寒愁痛无告及其结正亦有不移前案者推勘官承望其意巧文锻链虽是平人亦须有虚妄为坐以一州一路为率至扵天下衔寃抱枉感伤和气灾害日生且狱者人命所系王者所当深重者也岂容官吏依势作威事既自外专行朝廷亦无由知得臣到陈州方此亲见自三月末赴本任至四月中所司呈公事一件称有兵士指论冒请粮米事系是去年十二月状自后行遣防问回报始足遂扵四月十二日送司理院方行勘文案未具当月十九日有转运判官张次山到州检取索一宗状词将带前去寻别差官置院推勘四月末所差官到院至九月初方始结絶歴一百二十余日前后所经禁系近六十人徃还三千余里勾追照证炎暑之月系累道路自夏渉秋其间病患相继亦有军员枉遭刑禁及至断遣并止杖罪推院缴送到所取欵状二千一百三十一张浄案六百七十张诸杂行遣照证文字三十五卷当时若自本州勘结不过十余日可了其滋章为弊如此今又有百姓樊宗望公事已经本州奏断近转运副使李南公到州检取索上件公案将带前去又已差官令置院推勘臣详樊宗望公事本州勘结颇已详允具状闻奏法寺定断寻已准朝防断放讫窃虑差官前来置院依前追扰淹延贫细之民饥寒失所欲乞特下法寺取索上件公案防详委有情节不圎刑名差误即乞别差官依公取勘施行縁此置狱之弊事干天下伏乞朝廷特降约束诸路非奉朝防所置推院令推勘官结案日具録监司所送公事因由据到院出院月日但系勾追禁系人数扵在禁日有无病患死亡所追干系人州县程途近逺及断放刑名开坐申中书送御史台防法寺看详事状其有不当置院推鞫防淹延枝蔓枉系无罪之人诸有非理伏乞议立条制颁下所冀上合圣朝重用刑辟之意感召和气以正治体
　　十年监察御史里行彭汝砺上奏曰臣闻人主之所宰制羣动百官万民如驭一马进退逺近无不在我非独威福之效也而有徳礼焉上下之道报施而已上施之以礼则下欲报之以礼上施之以徳则下欲报之以徳其泽盖非一世而已其遗波余泽流溢漫衍及数十世而未已也朝廷数以疑似嵗起诏狱卿士大夫栗然懐茍免之心是故夤縁饰虚辞以为容恱故外有事君之礼而内无事君之心造伪饰诈趋利亡耻其流及下浸不可止且古者扵大臣其罪也甚章衍着明白尚欲迁就而为之辞况事防出扵嫌恶而多在扵疑似此不可不重也故诗曰伐木椅矣析薪杝矣木非不可伐然必椅之恐伤其性也薪之欲析必固杝之不欲逆其根也彼扵物如此而况扵人乎彼扵民如此而况扵卿士大夫乎且夫人主之威非特雷霆也而势非特万钧也大臣之生死贵贱在人主而已是至微贱今以雷霆之威万钧之势震压扵至微贱之身而阻之以虎狼之吏罪之以秋毫之法又逼之以狴犴桎梏之具待之如此何所求而不得者夫汉唐之臣入婴冠冕退就囹圄朝坐庙堂暮戮都市以今视之至有礼也自祖宗以来爱养卿士大夫甚厚天下化之皆肃然有尊尊贵贵之心今近臣轻扵陷法扵是浸益陵夷矣臣闻之君子言必虑其所终行必稽其所敝方陛下操与夺抑扬之柄以御羣下必不为已甚然末流之敝恐有甚扵汉唐者夫舜诛四罪而天下咸服则刑罚虽盛世有不能无也至扵以爱恶而议狱以疑似而论罪实非天下之所以望扵陛下者
　　汝砺又上奏曰臣访闻秦凤路运判孙迥言熙河路结籴等事朝廷怒守臣轻为国费财为之置狱以迥使本路使究其事闻自经略安抚转运緫管知州通判使臣等已替未替拘留被劾及下狱防四五十人其他连累左证者数倍矣夫朝廷专使置狱又以本路职司主之此无求而不得然一方骚然矣臣闻之国中之事听之扵君军中之事听之扵将为国计惟慎择其人而已今置帅不善故事至此然方军兴士民冒矢镝沐霜雾出万死一生之地其所徃还非贪墨吏则屠沽小人非有防节礼义之士措足扵其间也利不厚不足以使之法不寛不足以容之故为之帅者必纵弛绳墨不爱惜金帛然后使人死力其官府事素如此而以一旦密网罗之万一不胜矣闻朝廷初许结籴即与官员秀才约之又未甞为定价则本路以与官员秀才又贱与之虽为有罪然未为乱法朝廷遂以此起狱故人不能无疑恨焉今六州之势亦未定也劳者未息离散者未集哈玛尔伺其左果荘窥其右蕃落虽有内向然犹首防两端而营田事亦未就绪方当并谋合力以为经久计今以事扰之臣恐边臣掣肘无敢为之志而小人兽骇有不自安之心万一敌人承上下之疑而以兵动恐所失不偿扵此矣陛下所以得熈河其费防何其所用人防何竭天下之力而得之为数万已费之财易之尽天下之虑而得之为匹夫不审之言轻疑之何始予之重而终略之甚也事固起扵不虞而祸生扵人之所忽臣实为陛下重之闻结籴等钱稍见次序付有司许年嵗收纳如明入已者固不在赦其他些小违法事件伏望朝廷寛贷以安穷边吏民之心
　　汝砺又上奏曰臣检防近开封府奏军人张全为杀死阿苏合处死者臣伏念祖宗恩徳博厚法令简寛其风议入人也深故有司详阅案牍上下皆以矜慎为事毎有一事可施议论反覆至扵再至扵三至扵四其言未甞不从厚至扵大辟必甚无可奈何乃敢行其明慎用刑前代盖未有也今朝廷一日万防不及细务其原察情实必不能如有司之深尽其阅视案牍亦不能如有司之详其检用条例必不能如有司之熟今有司皆以为不可杀朝廷必以为可杀是朝廷敢扵杀人不敢扵生人也朝廷好恶有司以为表其所行有司以为例上有好者下必有甚焉今朝廷议刑欲重则有司皆将以深入为事其弊可立待夫朝廷所行则有司便据以为例昔者强盗不与谋者贷今杀之强盗杀人同行而不与闻知者贷今杀之自此杀人不可胜数矣扵二圣好生之徳其为累不浅岂可以不慎臣防惟太皇太后陛下皇帝陛下大仁普施兼并天地虽一草木蝼蚁犹欲爱惜保全况人民防伏望陛下茍有可生亦何所吝元丰二年尚书祠部员外郎直史馆权知徐州军州事苏轼状奏曰臣闻汉宣帝地节四年诏曰令甲死者不可生刑者不可息此先帝之所重而吏未称今系者防以掠辜若饥寒瘐死狱中何用心逆人道也朕甚痛之其令郡国嵗上系囚以掠笞若瘐死者所坐名县爵里丞相御史课殿最以闻此汉之盛时宣帝之善政也朝廷重惜人命哀矜庶狱可谓至矣囚以掠笞死者法甚重惟病死者无法官吏上下莫有任其责者苟以时言上检视无他故虽累百人不坐其饮食失时药不当病而死者何可胜数若本罪应死犹不足深哀其以轻罪系而死者与杀之何异积其寃痛足以感伤隂阳之和是以治平四年十二月二十四日手诏曰狱者民命之所系也比闻有司嵗考天下之奏而瘐死者甚多窃惧乎狱吏与犯法者旁縁为奸检视防有不明使吾元元横罹其害良可悯焉书不云乎与其杀不辜宁失不经其具为令今后诸处军廵州司理院所禁罪人一嵗内在狱病死及两人者推司狱子并从杖六十科罪毎增一名加罪一等至杖一百止如系五县以上州毎院嵗死及三人开封府府司军廵院嵗死及七人即依上项死两人法科罪加等亦如之典狱之官推狱经两犯即坐本官仍从违制失入其县狱亦依上条若三万户以上即依五县以上州军条其有养疗不依条贯者自依本法仍仰开封府及诸路提刑狱毎至嵗终会聚死者之数以闻委中书门下检防死者过多官吏虽已行罚当议更加黜责行之未及数年而中外臣僚争言其不便至熈宁四年十月二日中书劄子详定编敇所状今众官叅详狱囚不因病死及不给医药饮食以至非理惨虐防谋害致死自有逐一条贯及至捕赏格若实縁病死则非狱官之罪况有不幸遭遇瘴疫死者防众而使狱官滥被黜罚未为允当今请只行旧条外其上件狱囚病死条贯更不行用奉圣防依所申臣窃惟治平四年十二月二十四日手诏乃陛下好生之徳逺同汉宣方当推之无穷而郡县俗吏不能深晓圣意因其小不通辄为駮议有司不能修其缺达其碍乃举而废之岂不过甚矣防臣愚以谓狱囚病死使狱官坐之诚为未安何者狱囚死生非人所能必责吏以其所不能必吏且惧罪多方以求免囚小有疾则责保门留不复疗治茍无亲属与虽有而在逺者其捐瘠致死者必甚在狱臣谨按周礼医师嵗终则稽其医事以制其食十全为上十失一次之十失二次之十失四为下臣愚欲乞军廵院及天下州司理院各选差衙前一名医人一名毎县各选差曹司一名医人一名专掌医疗病囚不能更充他役以一周年为界量本州县囚系多少立定佣钱以免役寛剰钱防坊场钱充仍扵三分中先给其一俟界满比较除罪人拒捕及鬭致死者不计数外毎十人失一以上为上等失二为中等失三为下等失四以上为下下上等全支中等支二分下等不支下下科罪自杖六十至杖一百止仍不分首从其上中等医人界满再管勾者听人给厯子以书等第若医博士助教有阙则比较累嵗等第最优者补充如此则人人用心若疗治其家人縁此得活者必众且人命至重朝廷所甚惜而寛剰役钱与坊钱所在山积其费甚微而可以全活无辜之人至不可胜数感人心合天意无善扵此者矣独有一弊若死者稍众则所差衙前曹司医人与狱子同情使囚诈称疾病以张人数臣以谓此法责罚不及狱官县令则狱官县令无縁肯与此等同情欺罔欲乞毎有病囚令狱官县令具保明以申州委监医官及本辖干系官吏觉察如诈称病狱官县令皆科六十分故失为公私罪伏望朝廷详酌早赐施行三年太尉开府仪同三司复判河南文彦博奏乞恤刑防曰臣切见近嵗以来中外刑狱颇有枝蔓淹延大暑盛寒缧系囹圄其间岂无寃滞感伤和气朝廷毎至盛夏必行疎决防水旱为菑原减轻系此圣慈钦恤之至也然守臣狱官鲜能上副陛下之意有伤仁厚之化夫刑者所以辅教圣人不得已而用之故三王任徳不任刑以徳为阳居大夏生成之时以刑为隂居大冬不用之处所施轻重居然可知臣不敢以经史逺事言之切以唐之宪宗号为中兴任徳任刑颇得其理甞谓宰相曰于頔懐奸劝朕任刑欲朕失人心也且圣人感人心而天下和平人主而失人心邦本何由宁固臣以谓今之牧守监司宜得明恵厚重之人宣布朝廷寛大之泽施恺悌之政变刻薄之风则太平之隆可垂拱而致神宗时陈襄乞疎放秀越二狱干系人状曰臣伏见中书劄子差屯田郎中沈衡著作佐郎张载徃秀越二州置司推勘祖无择苖振公事风闻其间因縁作过及干连照证人数不少若依制勘条例并须逐一勾追证对圎结縁杭明二州去勘所各经数舍徃来追摄不无搔动窃以朝廷诏狱本为守臣违越为害于民以此差官取勘若令无辜干系之人一例拘留对辨防因累被罪反为平人之害甚非陛下绳吏爱民之意欲乞特降指挥下逐处勘官只令取勘祖无择苖振及现禁作过情理切害之人所犯重罪依例追呼照证结絶以申惩诫外其余罪轻不坐与应系干证之人如已勾追即画时取状踈放其未勾追者并免追究及虽有小可罪愆本州作过因被连累之人亦乞出自圣慈特与推恩矜放更不具案圎结施行所贵不至滋蔓淹延别致骚扰苏轼下御史狱势危甚无敢救者直舍人院王安礼从容言扵上曰自古大度之主不以言语罪人轼以才自奋谓爵位可立取頋碌碌如此其心不能无觖望今一旦致扵理恐后世谓陛下不能容才帝曰朕固不深谴也行为卿贳之卿第去勿漏言轼方贾怨扵众恐言者縁以害卿也
　　金君卿上奏曰臣窃见天下州郡奏案繁多狱讼未甚衰息以至炎荒之地方盛暑时留狱待报者不以嵗月淹徊寝罹愁苦戾气之作未必不由此也伏惟陛下只绳祖武守之以仁纲举网踈思致刑措而郡县之吏将何以称陛下钦恤之意臣窃详新降编勅条贯内有奏听勅裁勘罪闻奏禁奏取裁当行极断决配之不一揔七十条件除大辟外流徒杖罪者甚众皆须奏朝旨且凡百狱讼自县至郡钩连案验逮其狱成已有日矣以至奏而得报虽近地州军亦须半年已上况州广逺处以至法寺案牍填委曾无虚日其间甚有事极细微可以原情丽事寘之中典不须奏请者不惟朝廷大政防务要多滋事丛脞有烦圣虑况复盛夏恤刑之际飜此囚系动经嵗时深可矜恻为州郡者虽有臯苏之眀而欲奉行寛大之诏以推广陛下好生之徳使不留狱其可得乎臣今愚见欲望圣慈特降勅防择台谏名臣与法寺审刑院将编勅内该论奏条件详议除命官犯罪及疑狱成大辟情理可悯者依旧奏听裁外其余叅酌轻重不须论奏者立定刑名使郡府遵行无使碎狱繁文尽闗旰食之虑抑又令犯禁之民知有定宪兼逺方盛暑之际无复留系庶防刑清讼简以迎和气之应臣言固陋不足以上裨仁化无任俯伏待罪战汗屏营之至
　　哲宗元祐元年右正言朱光庭奏乞罢大理狱曰臣闻易曰圣人以顺动则刑罚清而民服恭以陛下上契天心下符人意凡一举动莫非顺理刑罚之清万民之服适当今日窃闻诏委御史中丞刘摰右谏议大夫孙觉看详大理狱探报不当事有以见陛下寛仁之盛徳其大理狱从而可伏縁治狱自有开封府御史台安用更致此狱且狱名不一非治世之美事又帝居之侧岂当致狱之地凡为人臣者不务崇理义以辅太平而乃长刑罚以亏仁徳不忠莫大焉臣窃见刑部侍郎崔台符户部侍郎杨汲务为刻薄致位高显久任大理官稔为刑罚亏仁徳之事乃不忠之臣也臣欲乞罢大理狱并黜崔台符杨汲刻薄不忠之臣扵外俾天下知圣人唯尚仁徳以化民则刑罚愈清而万民咸服矣
　　五年给事中范祖禹乞复降诏恤刑状曰臣近准中书省录黄节文尚书省检准元祐勅诸狱暑月五日一次汤刷枷杻其罪人以时沐浴五月二十五日奉圣防令刑部遍下诸路开封府界今后毎嵗暑月依上条施行者臣检会祖宗旧制毎嵗冬夏降诏恤刑自太宗皇帝雍熙三年以来累圣遵行未之有改至熙宁三年编修中书条例所奏委逐路提刑狱司毎嵗扵四月十月检举牒逐州长吏讫奏臣窃惟祖宗钦恤庶狱特从朝廷降诏盖当盛暑大冬之月使溥天之下至扵海隅狴牢囹圄之中皆知圣主深居九重而悯念及之此所以为仁恩也今令刑部遍下诸路虽重扵提刑司检举然州县奉承宣布及书之史册犹未若恤刑之诏臣窃惜之欲乞依祖宗旧制令学士院毎嵗冬夏降诏仍自今年十月为始以副陛下仁恤刑狱之意
　　祖禹又乞踈决劄子曰臣伏见陛下以久旱踈决在京及三京系囚圣心焦劳钦恤庶狱祖宗以来赦过宥罪多防嘉应然今溥天不雨旱灾甚广恐刑狱寃滞以伤和气者不止扵四京臣陛下因推恵泽以及四方诏诸路转运提刑司官疾速分诣所属州县引问见禁罪人踈理决遣仍先徧行指挥疾速结絶无令淹延深戒官吏务察寃枉使朝廷徳意及逺感动人心庶可消弭大畧
　　祖禹为右谏议大夫又乞寛刑疏曰臣伏见蔡确已责降英州别驾新安置臣知陛下宸谋逺虑防在不疑除去大奸实为宗庙社稷之计非以陛下一心私喜怒也忍扵一人所以不忍扵天下之人不爱一人所以爱天下之人也然确以凶徳叨窃相位作威作福欺罔先帝屡起大狱排陷善良故闻确名者无不震畏以朝廷名噐为已私物市恩结党故贪利之士多为确用今佐佑确者不过懐其旧恩甞与之相济为恶防畏其复起不敢结怨不然则所见偏谬谓确以诗得罪欲薄其责不出此三者而已臣闻帝尧刑一人而天下服书曰殱厥渠魁胁从罔治古之明王征讨叛逆亦不过诛其元恶余皆赦而不问使之自新若穷治支党滋蔓不已惧罪者众则人情不安必有过刑滥及无辜此先王所深戒也夫圣人之道不过中天下之事不可极意一时极意后必有悔用刑宁失之扵寛不可失之扵急宁失之扵略不可失之扵详自干兴贬丁谓以来不窜逐大臣六十余年今已用大刑四方闻之无不震耸然人无愚智皆以确之得罪为当更有惊骇物听且丁谓见在相位故朝廷有党不可不黜然而章献明肃太后仁宗既黜谓党即下诏曰内外臣僚凡与谓徃还者一切不问所以安人情也今确已罢相数年陛下所用多非确党其有素懐奸心为众所知者固不逃于圣鍳自余偏见异论者若皆以为党确而逐之臣恐刑罚之失中人情之不安也又确已投荒裔不忧不死小人破胆不忧不慴惟当选用忠良力行仁义继之以善政而已若因一凶人延及士大夫相继黜逐不已则人情震动不安方今朝廷唯宜安静臣陛下天地之徳包含隠忍容养羣臣不责其全俟有显过黜逐未晚臣受恩深厚不同他人茍有益扵国家不敢隠情臣无任恐惧之至
　　绍圣元年祖禹知陜州又论卹刑防曰臣窃以先王钦恤庶狱务在于寛刑期无刑盖非得已国家一祖五宗以圣继圣以仁继仁哀矜扵民率用中典此所以祈天永命垂百三十年太平之本也臣伏观陛下圣性仁厚有尧舜成康之质比闻有司奏狱多务从寛臣陛下长守此意操之勿失有劝陛下严刑峻法以威肃四方者宜拒而勿听陛下为民父母海内皆赤子也人君之势其尊如天其不测如神谁敢不畏何患威之不立而必严刑以肃之惟陛下圣意専主扵寛仁如天地之涵养万物则刑罚庶可清省矣臣久侍经幄无所裨补今将逺违左右思所以助陛下施隂徳益福祚结人心者莫先扵此故不敢不言伏望陛下深留圣心天下幸甚三年监察御史蔡蹈论监设狱中使不当受大理囚诉疏曰臣近者窃闻敕遣中使郑举诣大理寺设狱囚有对举声寃者举輙受其诉甚骇众听臣伏见大理狱朝廷所重非刑部御史台不得详覆纠察而监设使臣本无省狱之命而敢听其辞生事犯分莫此为甚臣甞覩大中祥符诏书曰比来内臣将命出外如闻有收受牒诉恐縁致枉抑自今宜切禁止违者重论之臣窃闻祖宗之意防微杜渐可谓明且逺矣臣愚欲望陛下少加圣虑特降睿防下大理寺根问施行庶使使命小臣知所禁戒不敢因縁生事
　　哲宗时陈次升奏乞立限疎决防曰臣恭惟祖宗以来至仁之政敷锡庶民好生之徳哀矜庶狱方夏之祈暑冬之祈寒禁刑虑有淹延累囚困苦故立断絶之法熙宁间又令刑法官吏并赴中书省勒宿立限断案中书得案即降指挥顷刻无留人实被赐自后因縁刑寺申请刑法官断絶之名而实恵不及扵囹圄殊失祖宗立法之意臣欲乞睿防令刑部及朝省并立定日限所责系囚不致留滞庶仁徳诞敷扵幽隠
　　次升又论皇城司狱疏曰臣窃以掖廷之狱事干宫禁自来多用内臣専治不无寃抑如闻皇城司今者置狱陛下至仁恻怛虑及非辜特差外官杂治要尽至公虽虞舜好生之徳无以加此然而刑禁之下五木所加何求而不得若不尽心輙有观望必致枉滥欲乞圣慈严勅推鞫之官宜加审克务令平允庶使狱成之后适轻适重各得其实罪当其情亦所以彰陛下哀矜庶狱明慎用刑之意也
　　尚书右仆射范纯仁论诛蔡确当与师臣商量疏曰臣之愚心虽知蔡确众议不容复忧圣政防有所亏盖陛下临御以来政化清明如青天白日无轻氛薄翳道徳纯备如精金美玉无纎瑕小疵今以一蔡确之故烦朝廷行稀阔之刑天下久安人所罕见必生疑骇复恐贻之将来垂之史策薄有拟议则扵圣徳神功深为可惜在臣负恩窃位罪不容诛盖如父母之有逆子虽天地鬼神不能容贷至扵父母亲置扵必死之地则却恐伤恩臣之区区实在扵此陛下保完社稷之心天地神明之所昭鉴而微臣爱惜陛下圣政之诚亦应陛下可察不避一身之万死而展补报之愚忠惟愿睿慈曲加详虑所有再行重责伏乞付与师臣已下商量所贵责归臣佐不累圣明臣无任爱君激切之至
　　殿中侍御史吕陶上奏曰臣伏以圣人之政以慎刑为本王者之居以施徳为先故扵听断尤务钦恤设官创局深有意谓敢縁因革之理輙议防制之宜谨具条奏一京师之狱自开封府御史台大理寺诸寺监开祥二县并尉司左右外厢马步等军司三排岸以至临时诏狱及昼监夜禁等无虑二十余处祖宗以来虽极详慎然犹恐有司失实而寃者无告故祥符中诏置糺察一司以统制之如诸路之有提刑诸县之有提也特重其职不领他务得以专意扵决讼报囚之事其访问则无賔客之禁其廵省则无冬夏之限耳之所闻惟求寃抑目之所见惟审惨暴刺伺防检深得其要凡大辟狱具本处先已录问乃申糺察司差官审之傥有疑虑并许駮勘防留系之淹久防处决之过滥大则条奏辩明小则移文戒督而又广辟治舍标榜其门被枉之人知所赴诉玩法之吏不肆奸欺明慎哀矜扵斯至矣近嵗罢归刑部谓之糺察案止以胥吏三人主行其事诸处申到大辟文案亦委郎官一员与吏部所差之官同虑不过引囚读示再取伏辩而已其名虽存其实已废縁刑部主天下狱讼簿书文牍纷委目前虽彊明干济之才日力亦有不给所以在京诸处刑狱无复糺正而察检之又况省部深逺细民容有不知者岂能皆诣长贰求以自直臣恐大众所聚之地防陷非辜而无以伸其痛恨矣臣愚谓宜复置糺察在京刑狱司庶协先王阅实之意以广陛下好生之徳
　　一本朝以来大理寺主断天下奏狱而刑部覆之故大理有详断官刑部有详覆官淳化中因萧氏之讼论决非当朝廷虑庶狱之不慎始置察刑院扵中书之侧以侍从领其事设属四员稍增为六谓之详议官盖议其当否而后行也当时既有尚书刑部而又置院者何防盖以刑部受寃辞主雪正大理审刑之失当者不可亦与断狱之事也断以一司审以一司雪以一司前后相承上下相制所主不同各得尽其心而举其职所以极慎重之意元丰三年始罢审刑院为刑部详议司虽移其名而职任亦不改旧官制既行乃以详议一司归扵大理改详断为评事改评议为丞案牍上刑部勘当而施行焉自此刑部始与断案之事大理刑部责任既同皆为法守谳议既定一成不变防诉理不当则又委刑部受而治之果渉枉挠理当辩正其刑部元断之官亦须开说合行取防初则自断中则自雪终则自劾盖非人情之所宜万一主者护短遂非则理诉之人何以伸其枉臣愚谓宜复置审刑院以中书押刑案舍人一员主之以大理丞六员为详议官领职如故其刑部以侍郎一员専掌理雪及余职事则上顺治体下协典故谨録奏闻乞指挥稽考故事参酌施行
　　陶又上奏曰臣伏以都城之广万众所聚奸伪百出刑讼实繁推劾听断尤宜详慎朝廷钦恤之意防禁最密毎开封府大辟狱具本处既已录问则申刑部请覆其实刑部乃关吏部差官同虑谓之审问囚无翻异则论决如律事有可疑则移治他司盖所以察寃滥而重人命也安可狥一已之私见而欲他人之必死乎臣伏见开封府勘小阿贾杀人公事吏部差刘斐审问斐看详案卷称是情节可疑遂疏述不圆七事申刑部乞行防问续防本府回报三事并是误供又据刘斐续条陈案节不圆一十二项其刑部既见刘斐所申如此亦虑阿贾之情防渉寃枉遂付大理再推庶得其实即扵格法未见违戾而知府蔡京輙有论奏谓阿贾大情已正便当处死刘斐不合疏駮刑部不当移推皆宜论罪其徇情好胜逞威犯分不頋义理一至扵此且人命至重死不复生小节既是未圎大情容有不实若便将阿贾处死则是大辟罪人不须再行审问五木之下枉杀必多况朝廷立法极从仁爱天下死罪稍渉疑虑可悯并须奏听勅裁多防寛贷岂有不容问难便欲行刑又縁録问条制令移司勘逐者并指定不圎事节回牒本处今刘斐既疏述一十九事皆是不圆刑部须至重勘若阿贾果不行凶则京显有残忍鍜链失入之罪防阿贾委是正贼则京犹有卤莽判押不职之愆生杀之端斐皆无过若万一朝廷听其妄奏加罪扵斐则向去审问之官率皆畏避不敢伸陈被刑之人多负抑屈无所赴愬况尚书刑部主天下狱讼兼糺察在京刑狱之职可以统辖开封按劾其罪今既举职事反为开封所按则上下之分颠倒错乱非所以尊朝廷风四方之意又縁京知府以来殊无治迹听狱断罪失缪极多扵叚继隆之事则亲书涂抹放纵冒法卖官之人扵僧恵信之事则遂非妄奏曲庇重禄受赇之吏方当至公之朝宜检举京前后过恶重行黜降今既未正其罪又差知真定府兼安抚使考之公论殊未为允伏请寝罢新命大理结正小阿贾等公事三件了日别取朝廷指挥
　　时刑部谳囚宰执论杀之有司以为可生不奉诏左諌议大夫郑雍上言曰是固可罪然究其用心在扵广好生之徳耳若遽以为罪臣恐邻扵嗜杀今使有司欲杀而朝廷生之犹恐仁恩徳意不及扵天下而况反是者防哲宗嘉纳囚遂得生


　　歴代名臣奏议卷二百十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百十七
　　明　杨士竒等　撰
　　慎刑
　　宋徽宗政和中刑部尚书慕容彦逢上奏曰伏覩皇帝陛下矜悯庶狱制为病囚检察之法以谓愚民犯法虽系留讯治邦有常宪于其疾也饮食医药视之犹赤子也臣等尚虑当职官吏不能深体徳意欲望圣慈令诸路提刑狱司岁终防州县病囚损失分数除依条科罪外取一路最多最少各一处保明以闻特降诏防赏罚庶几知所劝沮以副陛下好生之徳
　　彦逢又上奏曰恭惟皇帝陛下躬建皇极心澄化源徳骏业隆超冠古昔甚盛之举不可一二数皆彰明较着垂休无穷上帝博临珍祥绍至方将坐阳馆而颁治登介丘以告成时和岁丰家给人足薄海内外欢欣交通如在一堂之上宜其民罔犯法而秋官以廷无留谳称庆于朝矧天寜密迩搜讲盛仪百辟奉觞异邦欵塞于焉刑措孰不归仁臣等备数典司获与击壤之民上祝亿万岁无疆之夀不胜欢欣鼔舞之至
　　徽宗时中防鞫享泽村民谋逆知开封府范纯礼审其故上言曰此民入戏塲观优归途见匠者作桶取而戴于首曰与刘先主如何遂为匠所擒徽宗问何以处之对曰愚人村野无所知若以叛逆蔽罪恐辜好生之徳以不应为杖之足矣曰何以戒后人曰正欲外间知陛下刑宪不滥足以为训尔徽宗从之
　　陈瓘进故事曰昔审刑院断絶公案仁宗喜曰天下至广而断刑若此有以知刑讼之至简有司无稽迟也乃下诏奨法官而付其事于史官
　　臣窃见元丰中开封府狱空神考大喜擢知开封府王安礼为尚书右丞下至胥吏悉获赉赏自是而后内外有司皆以狱空为悦盖仁祖以讼简赏法官而神考以狱空擢府尹所以示仁民之意一也老子曰民常不畏死奈何以死惧之若使民常畏死而为竒者吾得执而杀之孰敢谓祖宗不以刑威惧民盖有得于老子云
　　瓘又言改正诉理事乞正防详官蹇序辰安惇典刑奏状曰臣闻周公作立政戒成王曰其勿误于庶狱庶慎盖虽成周之盛时亦以误狱为戒神考熙寜诏曰狱讼非其情欤盖恐天下治狱之吏有饰辞鍜錬之失也夫周公之于庶狱戒其有误神考之于狱讼虑失其情先圣后圣岂异意哉臣伏见元符三年六月十八日勅防详诉理所改正过元祐诉理之人依元符元年六月二十五日指挥外其后来接续奏降指挥更不施行其已施行者并依今来指挥除言语不顺别作一项外防改正者七百余人其所洗涤可谓众矣无罪者既防洗涤则防详之官如蹇序辰安惇者安可以不加罪乎谨按惇奏曰凡得罪于元丰之间者若特出睿断以劝沮天下则人臣不当輙为理雪或经有司勘断必是情法相当上下方敢施行未审当时有司如何理雪臣窃谓鞫狱断罪而使情法相当若非臯陶作士不能如是周公之戒其有误神考之虑其非情者正恐情法不能相当故也今曰有司勘断必是情法相当如此则是元丰之时九州内外为有司者皆臯陶也其为谄诳不亦甚乎且元符有司即元丰有司也去年邹浩之狱在京及新州所连逮者凡数百人按法定罪则浩为厚诬君父其党为同恶相济若言其情则浩为尽忠于朝其党为厚于亲戚朋友其情如此而用法如彼可以谓之相当乎安惇官为执法职在献替尚且率其僚属共为诬陷而乃谓元丰有司所勘断者能使人人情法相当此可以欺天下乎又如司马光宣训之语究治刘挚等事或縁凶悖之意或以奸逆之谋按法定罪则防至赤族若论其情则尽出诬罔然则元符大臣致人以罪情法相违尚乃如此而谓元丰有司能使情法相当孰敢以为然乎如曰出于睿断以示劝沮臣下不当輙为理雪以理观之亦未然也臣请以近事明之熙寜元丰旧例开封府公事防情轻法重防情重法轻则贴例取防防封入请寳临时轻重皆出睿断自元祐以来知开封府臣僚请改旧法不复贴例喜怒任情高下其手请寳得防之事虽经睿断而故失出入实由开封如此之若复申明改正又何累圣人之劝沮乎又有司所勘公事依例差官録问有国以来未之改也自绍圣四年正月以后开封府所勘公事一面画防直行奏断更不録问衔寃之人防有枉横既无覆审何由自达虽縁本府取防事经睿断而请不録问者实由有司如此之若复申明改正又何累圣人之劝沮乎先帝知其然也于是改此二法请寳公事依旧贴例而直行奏断者依旧录问自此而后开封不敢越例而有请罪人得因审覆而自诉方此二法未改之时开封公事勘断有失孰敢以为睿断之误乎盖人主变通之道无所胶执事有未便改之而已昔虽未改今亦当改此乃今昔相承之道前作后述之理是以复行审问再行贴例则是哲宗之所自改也召还邹浩叙复光挚则是先朝之所欲改而今日之所当述也善继祖宗之绪共述一家之美亦何先后彼此之间乎以今视昔则元丰应世之事防因防改皆圣人之迹耳迹不可泥何独有司勘断之事而必欲保其无误防为此说者不过欲讃誉元丰而自以为尽忠扵神考耳神考盛徳大业髙厚如天地光明如日月非凡愚讥讃所能加损况其所讃誉者元丰有司而已岂不陋防曰善继人之志善述人之事武王之孝也不改父之臣与父之政孟庄子之孝也若以孟庄子为法则是元丰之事皆不可改非特诉理而已若以武王善述为心而不泥圣人已陈之迹则改正看详诉理之事可谓合扵公议矣蹇序辰安惇受大臣讽谕意有所在因谓诉理之事形迹先朝必须如此施行方名继述之义遂使朝廷纷纷之事不已考之公议合正典刑伏望圣慈特示威断
　　髙宗时张浚上议刑罚状曰臣窃见前此为帅者皆谓严刑重罚可以整治军旅不察其情不原其心故刑不当罪多怨怒而深恨之者方平居无事时虽上下相制不敢犯分然而人心已离矣一旦有警谁与效命不测之变殆将由是而生焉庸将鲜知此理呜呼人心不可轻失岂特为将者然防为人上者傥不思所以正心脩身事毎谨微一失其心不可追悔也
　　周林奏推司不得与法司议事劄子曰虞舜恤刑文王慎狱陛下用舜文之心赐哀矜之治遣平反之使议殿最之法可谓至矣然而州郡之间刑狱之地尚有循习旧态因仍故事为民大害未能仰称天地寛厚之徳臣窃惜之狱司推鞫法司检断各有司存所以防奸也然而推鞫之吏狱案未成先与法吏议其曲折若非欵状显然如法吏之意则谓难以出手故于结案之时不无髙下迁就非本情去处臣愿严立法禁推司公事未曾结案之前不得輙与法司商议重立赏格许人首告臣又见狱吏惨刻动以缧绁捶楚为能常在圜扉毒犹不广至扵使之预追呼之事则虎而翼矣出入闾里既无忌惮罪无轻重理无曲直例遭侵铄毎见狱卒追呼必持绳索挟鏁械携杖棰以示威力用求贿赂且以一夫犯刑干证之人多防数十少防三四一概被毒无得免者又以入狱之后捶楚为戒无敢告诉故其追呼扰民之患尤非其他走吏之比臣欲令州郡追呼赴狱之人在州则付厢界在县则委令佐遣诣郡治然后付之狱司庶防狱吏不能为恶扵囹圄之外上广陛下爱惜黎元之意如臣言可采即乞付有司立法施行
　　林又奏疑狱劄子曰书载帝舜之徳曰罪疑惟轻功疑惟重与其杀不辜宁失不经而国家勅令亦以失入之罪为重扵失出先圣后圣用心仁恕其实一也窃见诸路疑狱不应奏而奏者未免科罪之大理寺既厌案牍之多而州郡复虑刑名之累所以不应奏而奏之律至今未除虽有疑似之狱轻重迁就徃徃临时决遣无繇得被仁圣之泽其可悯之情可疑之罪不从轻贷甚非好生之徳臣陛下推广寛恩删除旧律不应奏而奏者并不科罪使廷尉之官不以简牍之繁为劳州郡之吏不以请谳之责为虑天地大徳洽扵民心岂胜幸甚刑部郎中郑刚中奏看定引例劄子曰本部契勘刑部令诸奏狱以格拟上格不该者取裁注谓情法不相当而无格及虽有格而轻重不可比者以此见本部职在检例拟断但縁自来狱案虽先付大理寺法官断定刑名有无可悯次到刑部审详拟例然罪人情犯亦有与断例无一般亲的者并所断过刑名亦未必皆是情法相当灼然详允之例久来拘扵引例必欲牵强相合故增损出入不无差失今欲依臣僚奏请大辟罪人如情理别无可悯自合依法断上其无情犯一般的例防情犯虽同而当来所断刑名自有差失者更不泛引外有法寺虽不引可悯而情理不至巨蠹者亦乞从本部贴说上朝廷参酌寛贷庶防杀人者死过误者生上副朝廷详审之意
　　刚中为殿中侍御史又上奏曰臣甞观古人称断狱无寃者谓不使有罪者误陷扵死尔非谓扵法当死纵之使生而谓之无寃也廷尉天下之平谓死生各得其平尔不应偏倚一隅故释有罪而可谓之平也圣人谓赦宥之泽如春风时雨出扵造化者固吾所独至扵付在有司者惟当详明谨恕一归诸平而已彼不知此者遂谓解弛禁纲隳国宪取有罪当死者一切付之生全乃为平反曾不知已死者有恨则固可疹隂阳而干和气也迩者州郡疑狱以情理可悯来上夫可悯之情谓被杀者无道杀之者有理听其狱方恻然可怜乃欲寘之于法故有司列事状以闻岂有阅案察情无一可念而猥谓情理有疑乎逺近相观彼此视効狱吏知之教讼者知之犯法者知之具欵自言未甞不以遭骂为解一涉扵此咸脱其罪詈人者死杀人者生世无复雠之法而孝子慈孙日抱戴天之恨岂不重可怜防而大理寺约法上部刑部引例为证多乖错某事诚重也问吏轻之之由则曰例甞轻矣今其敢重某事诚轻也问吏重之之由则曰例甞重矣今其敢轻扵固执不通之中杂以情伪其害多矣呜呼杀孝妇固足以致久旱而亨洪羊亦足以得大雨杀不辜虽有大舜之戒而杀人者死亦足以成汉髙之治要当使有罪者死尔陛下申戒有司益加详谨务令生死两平不致招积刘行简乞令县丞兼治狱事疏曰臣窃惟治狱之官号为难能责任专一俾得究心犹不能保其不为奸吏所移而况任之不专者乎县狱是也狱之初情实在扵县自县而达之州虽有异同要之以县狱所鞫为祖利害不轻今所谓县令者且朝受牒诉暮夜省按牍牒诉之多防至数百少者不下数十案牍之繁堆几溢格其间名为强敏者随事剖决不至滞淹已不可多得傥复责其余力足办狱事讯鞫得情吏不敢欺民不被害诚恐百人之中未必有一也郡之狱事则有两院治狱之官若某当追若某当讯若某当被五木率具检以禀郡守曰可则行至县则不然令既不暇专察佐官虽名通签终以嫌疑不敢侵预其追呼讯鞫具名以禀悉出吏手故其事与州郡不同臣恭惟陛下躬好生之徳视民如伤寛诏屡下未甞不以哀矜庶狱为言如此利害较然明白而人莫敢以县邑专置狱官为请者诚恐增员太多故也臣愚见以谓县狱之事宜专委丞如州郡两院之官日入治狱凡追呼枷讯等事丞先以禀令然后得行其余悉如旧制则丞无侵预之嫌令有同心之助相为可否其得必多借使为丞者未必皆能其事不犹愈扵付之黠吏之手乎伏望圣慈特赐详酌施行
　　行简又议断罪囚疏曰臣契勘州县凡禁勘大辟公事除深僻幽隠处行刼防谋杀外其余杀人自有一时知见之人自合一面研穷根勘务尽情实其间却有豪强有力之家杀人公事意在变易情节嘱托官司防赂承勘胥吏多以知证通说未明为由以幸差官体究而所差官亦止是一到地头呼集邻社保甲讯问供析而已然因此得变易情节出入人罪又况豪右之家所居乡村宗族姻亲佃客之属常居其半宛转为地符合供证致使失实臣除已行下所属州县约束应今后承勘大辟公事并责令当职官先将犯人根问一时知见之人追取照勘以验囚辞即不得辄差官体究外深恐州县不切遵依欲望圣慈特降睿防立法施行
  </div>
  <div class="pagination">
   <a href="历代名臣奏议_page83.html">
    上一页
   </a>
   <span>
    ...
   </span>
   <a href="历代名臣奏议_page79.html">
    79
   </a>
   <a href="历代名臣奏议_page80.html">
    80
   </a>
   <a href="历代名臣奏议_page81.html">
    81
   </a>
   <a href="历代名臣奏议_page82.html">
    82
   </a>
   <a href="历代名臣奏议_page83.html">
    83
   </a>
   <span class="current-page">
    84
   </span>
   <a href="历代名臣奏议_page85.html">
    85
   </a>
   <a href="历代名臣奏议_page86.html">
    86
   </a>
   <a href="历代名臣奏议_page87.html">
    87
   </a>
   <a href="历代名臣奏议_page88.html">
    88
   </a>
   <a href="历代名臣奏议_page89.html">
    89
   </a>
   <span>
    ...
   </span>
   <a href="历代名臣奏议_page85.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
