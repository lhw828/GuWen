<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 7 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 7 页/共 66 页
  </h1>
  <div class="content">
   臣伏见去月以来陛下防任谏官都下翕然称庆又数日罢夏竦枢密使用韩琦范仲淹作枢密副使制命一出士大夫贺于朝庶人喜于路至有饮酒叫号以为乐者谓陛下去邪任忠可刻日以观太平矣臣闻易泰之彖辞曰内君子而外小人君子道长小人道消否之彖辞曰内小人而外君子小人道长君子道消然则君子进则天下泰小人进则天下否陛下退一邪臣进一贤人而举国欢欣者岂以一邪一贤独能关天下利害乎盖以一邪退则其退一贤进则其进众邪并退而众贤并进而天下不泰者无有也虽然臣窃忧之顷年庄献明肃太后初弃六宫陛下亲临庶政一日出令邪臣沮气天下观听洒然快意期于一变以臻大治自后数年方内无事左右之臣易于袭常而恬于茍安陛下忧勤之心且亦少懈已而西背违举兵防边遣将兴师屡战屡败馈运赋敛百姓困穷北庭乘势窥我彊弱遣使求地京师震骇幸而增赂以得暂息四海嗷嗷日忧一日以将来之患当如何也然犹指忠贤之士而属望焉幸而进用庶其叶力而大有为以解焦劳之急陛下奋发刚断博采物论防而任之人人懽忻而臣独窃忧者诚恐进用之后或有防间或拘旧例使之不尽所长而去则天下必有遗材之恨所损不细矣当今天下之病臣请譬诸病者其安时调养适宜固不病矣其在皮肤医者能早去之病且安矣此二者皆已不及而病在肢体正待良医之时陛下又选任良医傥信任不疑听其设施非徒愈病又致民于寿考茍于此时使良医不得尽其术则天下之病愈深虽有和扁之妙难责速效矣愿陛下思祖宗社稷之重矜四海生民之困愤西北二敌之耻发干刚夬决之道防贤材收众防不惮改作以成大功天下幸甚【庆厯三年五月上】
　　上仁宗乞令韩琦居中范仲淹在外
　　欧阳脩
　　臣风闻如定等不久放还窃缘此来议论未必谐和须虑骄贼猖狂忿兵攻防凡关防边备正要枝梧伏覩朝防已差范仲淹田况等为宣抚使今日风闻韩以仲淹已作参政欲自请行不知是否以臣愚见不若且遣仲淹速去与仲淹皆是国家委任之臣材识俱堪信用然仲淹于陜西军民恩信尤为众所推服今若仲淹外捍防兵而琦居中应副必能共济大事庶免后艰若陛下以新用仲淹责其展效则且令了贼一事俟边防稍定不两三月自可还朝既先弭于外虞可渐修于阙政今边事是目下之急不可迟缓以失事机伏望断自宸趣仲淹速去以备不虞【庆厯三年七月范仲淹为陜西宣抚使八月丙申田况为陜西宣抚副使丁未仲淹参知政事癸丑韩代仲淹为陜西宣抚使故脩上此奏时知谏院】上仁宗乞力拒浮议终责任范仲淹等
　　欧阳脩
　　臣伏闻范仲淹富弼等自被手诏之后已有条陈事件必须裁择施行臣闻自古帝王致治须待同心叶力之人相与维持而君臣相得之难谓之千载一遇今仲淹等遇陛下圣明可谓难逢之防陛下有仲淹等亦可谓难得之臣陛下既已倾心待之仲淹等亦又各尽心思报上下如此臣谓事无不济但顾行之如何尔况仲淹弼是陛下特出圣意自选之人初用之时天下已皆相贺然犹窃谓陛下既能选之未知用之如何耳及见近日特开天章从容访问亲写手诏督责丁宁然后中外喧然既惊且喜此二盛事固以朝报京师暮传四海皆谓自来未曾如此责任大臣天下之人延首拭目以看陛下用此二人欲作何事此二人所报陛下果有何能是陛下得失在此一举生民休戚系此一时以此而言则仲淹等不可不尽心展效陛下不宜不力主而行使上不玷知人之明下不失四海之望臣非不知陛下专心锐志必不自怠而中外大臣且忧国同心必不相忌而沮难然臣所虑者仲淹等所言必须先絶侥幸因循姑息之事方能救数世之积弊如此等事皆外招小人之怨怒不免浮议之纷纭而奸邪未去之人亦须时有防沮若稍听之则事不成矣臣谓当此事初尤须上下叶力凡小人怨怒仲淹等自以身当浮议奸防陛下亦须力拒待其久而渐定自可日见成功伏望圣慈留意终成之则社稷之福天下之幸也【庆厯三年十月上时知諌院】
　　上仁宗乞平时蓄养贤俊　余　靖
　　臣窃闻京西转运使杜准中书劄子奉朝防抽赴阙欲令计置收捉宜州蛮贼者臣以为朝廷蓄养贤俊当如民家收积财货平时先有营度至急乃得其用伏自去年以来陜西举知州始用杜三司择通判则又用杞京西多盗贼则又用今兹蛮人作叛则又用皆席未遑暖而即移之是使杜有奔命之劳朝廷有乏贤之叹如斯事体良亦可惜臣亲见杜言京西之政始有端绪而未尽施设今遽舍去不成绩效此屡易官之患也伏惟庙堂之上当思天下有多少贤才可与共了天下事者广为询访预作处置某人可了某职某人可当某路一旦缓急用之如指诸掌此乃庙堂之防当有素定者也今二年之内讲求贤俊只知有一杜何观听之不广示天下以狭也设使别路更有贼盗则将又移杜无乃取笑四方乎毎见大臣谋事当平居无事时优游暇逸如不足忧者及一隅有警则仓皇移易如素不经心者且去年冬两府大臣共选诸路转运使故田瑜为广西转运使梁载为判官必谓才能出人今蛮徼才动未见瑜等如何处置有甚利害早已疑之此择人之术不自信矣始若不知不如勿用只如近差王往湖南安抚待其奏报不中事节乃知其人不可委任知人不明为害不细伏望陛下敕谕两府大臣广思博采天下贤才以应万务无使临事仓卒有乏才之叹则社稷之福古人有言曰霸王之主终不采将于往贤求相于后哲自是识防不明求之不至不可厚诬四海谓之乏贤惟陛下图之【庆厯四年四月上时为右正言同修起居郎】
　　上仁宗论用人太察之弊　　尹　洙
　　臣闻至治之本在于务大体不在乎任察也汉明帝察察唐徳宗以察为明皆着讥前史非盛徳之论然则众之好恶必察之臣之忠邪必察之非为究发隠微作为聪明者也近闻诏狱所治多善士因醉饱之失发暧昧之罪臣窃以为过矣大抵士君子少长修饬始终如一者皆纯固介特之士举朝论之百不一二至于年位尚轻颇或疎纵及寄责稍重始自矫厉而能建事功于世立名节之效者不可胜纪此殆常人之情明主所深亮也兹事虽往臣所虑者上下相伺动輙得咎刻薄之风寖以成俗于盛明之治所损不细非特为二三子言也又比年以来既行之恩尚或中寝既用之法罕防开释岂搏击之言易以进寛厚之论难为陈哉伏惟陛下采汉臣窥私之诫鉴吴主校事之弊因庆泽之后发寛大之诏明谕有司凡臣下纎介之恶非亏损教谊侵害民物者勿复以闻至若暴乱之萌骄僣之原诬罔朋比狥私灭公此王诛之所先愿陛下留神听察无志其细而遗其大则善者耸而恶者戒矣狂瞽之言惟圣明财择【庆厯四年十一月甲子监进奏院左班殿直刘防大理评事集贤校理苏舜钦并除名勒停工部贠外郎直龙图阁兼天章阁侍讲史馆检讨王洙落侍讲检讨知复州太常博士集贤校理刁约通判海州殿中丞集贤校理江休复监蔡州税殿中丞集贤校理王益柔监复州税并落校理降太常博士周延隽为袐书丞集贤校理章岷通判江州著作郎集贤院同修起居注吕溱知楚州殿中丞周延让监宿州税校书郎馆阁校勘宋敏求签书集庆军节度判官事将作监丞徐绶监汝州叶县税先是杜衍范仲淹富弼等同执政多引用一时闻人欲更张庶事御史中丞王拱辰等不便其所为而舜钦仲淹所荐其妻又衍女也少年能文章议论稍侵权贵防进奏院祠神舜钦循前此用鬻故纸公钱召妓女间席防賔客拱辰亷得之讽其属鱼周询刘元瑜等劾奏因欲揺动衍事下开封府治于是舜钦及防俱坐自盗洙等与妓女杂坐而休复约延隽延让又服惨未除益柔并以谤讪周孔坐之同时斥逐者多知名士世以为过薄而拱辰等方自喜曰吾一举网尽矣时为直龙圗阁知潞州】
　　上仁宗论诚与疑乃治乱兴亡之本
　　何　郯
　　臣闻兴邦国之治在通上下之情通上下之情在体天地之道故天地交而万物生由至和被焉君臣交而众情达缘至诚感焉在易有之上下相交而志同则为泰盖人情亨通而至也上下不交而志乖则为否由物情乖阻而然也斯道得失系时兴亡传曰商以兆人离周以十人同离则自疑生同则由诚至唯诚与疑乃治乱兴亡之本人君可不鉴哉恭惟陛下以寛大之资绍宅丕绪以博厚之度信待羣后纯用一徳怀来众心然而厯选大臣其间岂无一持诈之老博求多士其间岂无一怀欺之人然不可以一臣诈而疑众臣一士欺而疑众士向以陛下惩艾所任疑阻微生羣臣承风殊少开悟献计议者迎陛下之意多有嫌避明约束者窥陛下之防动设猜防日增月加寖成其弊于国体有损于人情靡安今略举疑贰之大端足以明其害而监其失夫择官者宰辅之职今补一吏则疑其涉私故常务颇劳于亲决矣分阃者将帅之任今专一事则疑其异图故多方而加其覊制矣博访者大臣之体今见一士则疑其请托故宾客有时而不许接矣相先后者士人之常今进一善则疑其朋党故推荐不得而行矣分邪正者言官之职今斥一邪人则疑其爱憎故忠愤不得而伸矣凡兹任事者皆公卿士大夫之职周旋忠力乃其责也彼之触法皆胥吏小人之事干没奸利乃其分也今持周旋忠力之人防如干没奸利之欲其廉耻兴行人物忠厚不可得矣一生此风遂致弊俗非但君疑于下抑亦臣疑于上焉故大臣疑用之不专则不敢任事矣小臣疑待之不厚则不敢输忠矣备顾问者疑言之不从则不敢抗论矣怀忠谠者疑诚之不达则不敢尽规矣慕功名者疑任之不固则不敢专行矣若循此不返是朝廷无必可信之士无必自保之人君臣上下交相疑而欲天下无否塞之患犹却行而求及前人也此非陛下素志之然皆臣下避忌顺成之过也夫不忌不克周文所以基王迹也豁达大度汉髙所以成帝图也雄猜多忌魏武所以失君徳也唐太宗于君臣去形迹而致贞观之治徳宗待宰辅多疑贰而召奉天之乱此数君者皆非常主也然而无忌克能豁达则兴邦致治之如此持雄猜怀疑贰则失徳召乱之如彼是皆往世明验显效不得不戒之尔伏望陛下体天地所以交泰而推诚于君臣之际监周文汉髙唐太宗所以兴邦致治而图其安戒魏武徳宗所以失徳召乱而防其危分国政以授之相委戎事以归之将至于羣司多士各付所职使尊者执其要卑者治其详陛下髙拱而统临之唯威福政令则必自已出其他尽付之有司孰敢不为陛下悉力也传曰疑则不任任则不疑斯理之然也以陛下今求治之心其事在一易虑之间耳何惮而不为也但虑及之则风俗可丕变天下可亨防治平之风夫何逺之有臣以愚浅素懵治体然病今之公卿大夫以疑阻相承以成陛下之失故敢覼缕而陈之夫志忠则语切而辞多伏惟圣明不以狂愚而遗其言则死生幸甚【庆厯七年上时为言事御史】
　　上仁宗论宰执进贤当去形迹
　　包　拯
　　臣伏见朝廷累年以来凡进用庶官裁处大事必避形迹以为公道上下相蔽习以为常有才者以形迹而不敢用不扌者以形迹而不敢去事有可为者以形迹而不为事有不可行者以形迹而或行此盖茍避中伤以防后害尔为身谋则可为国谋则不当如是此最时政之大害也且天子择宰相宰相择诸司官长诸司官长参举僚属俾公卿大夫而下各称其职然后推诚委任坦无疑贰则中外协济政务修举如此而不臻古治者臣所未谕也臣伏见唐书太宗朝或言魏征阿党者帝使温彦博验之无状因令彦博责之且曰今后不得不存形迹他日徴入奏曰臣闻君臣协契义同一体岂可不存公道惟事形迹若君臣上下同遵此路则邦之兴防或未可知帝矍然改容曰吾已悔之矣又髙宗尝责侍臣不进贤才李安期对曰圣帝明王莫不劳于求贤逸于任使设使尧舜苦已癯瘠不能用贤亦王化不行况天下至广非无英彦但比近公卿荐引即遭嚣谤以为朋党况沉滞者未伸而在位者已损所以人思茍免竞为缄黙若人主虚已招纳广务搜访不忌恩雠惟能是用谗既不入谁敢不竭忠诚此皆事由君上非臣下所能致也髙宗深纳其言所以贞观水徽之代最号太平者盖由广延纳之道推至公之心使之然矣宜乎载在史册焕为美谈伏自陛下嗣守神器已逾三纪日御便殿孜孜求治虽古先格王未有如是之焦劳也而时多疵疠民未冨庶国廪罕蓄邦计益削者何也盖知人用人之道恐有所未尽尔昔齐桓公问管仲曰何者害霸对曰不能知人害霸也知而不能用害霸也用而不能信害霸也既信而又使小人参之害霸也夫管仲一诸侯佐尔况巍巍盛徳复将有所间然乎伏望陛下奋干刚之威确然独断申命宰执进用贤隽斥去形迹之弊以广公正之路判忠佞抑侥幸察左右爱憎之说延中外谠直之议重惜名器振举纲目则可使教厚于上民恱于下召天地之和气致邦家于永宁惟在陛下日谨一日力行而已【皇祐二年上时以天章阁待制知谏院】
　　上仁宗论吴充不当以谴责礼生被逐
　　刘　敞
　　臣伏闻同知太常礼院吴充鞠眞卿并除知军差遣馆阁补郡盖是常事资序之间亦无重轻今者在外论议皆云鞠眞卿曾因自陈先有指挥而吴充只縁公事谴责礼生以此迕防不审虚实但此声既布此体可惜何者吴充官则博士职则礼院朝廷欲有兴为询求宜适而胥吏辄敢擅发印状曾不禀问此则岂惟轻侮吴充而已实亦上忽诏防在于事体不得不怪而太常寺长官初不纠按开封府受牒又曲为容庇观此首尾乃是礼生可诛太常寺可责开封府可劾而吴充可赏也今既未然礼生一以赎论礼官随而斥罢自然众情不能无惑也朝廷久安吏习因循百司庶府处处茍且稍激厉振职尚未知如何更行此事恐浅近之徒因以为戒且云吴充以振举职事被谪以谴劾胥吏被逐不如茍且岂不伤事岂不害政哉先王所以下酌民言释疑止谤盖为此也伏望圣慈追正前命臣初拜官谢恩面防开许有不便事得以奏陈奉承以还不敢失坠窃谓外间此议实称不便【至和元年十一月上时知制诰】
　　上仁宗论人主不宜好疑自用与下争胜
　　欧阳脩
　　臣闻自古有天下者莫不欲为治君而常至于乱莫不欲为明主而常至于昏者其故何哉患于好疑而自用也夫疑心动于中则视听惑于外视听惑则忠邪不分而是非错乱是非错乱则举国之臣皆可疑尽疑其臣则必自用其所见夫以疑惑错乱之意而自用则多失失则其国之忠臣必以理而争之争之不切则人主之意难囘争之切则激其君之怒心而坚其自用之意然后君臣争胜于是邪佞之臣得以因隙而入希防顺意以是为非以非为是惟人主之所欲者从而之夫为人主者方与其臣争胜而得顺意之人乐其已而忘其邪佞也乃与之并力以拒忠臣夫为人主者拒忠臣而信邪佞天下无不乱人主无不昏也自古人主之用心非恶忠臣而喜邪佞也非恶治而好乱也非恶明而欲昏也以其好疑自用而与下争胜也使为人主者豁然去其疑心而囘其自用之意则邪佞逺而忠言入则聪眀不惑而万事得其宜使天下尊为明主仰为治君岂不臣主俱荣而乐哉与其区区自执而与臣下争胜用心益劳而事益惑者相去逺矣臣闻书载仲虺称汤之徳曰改过不吝又戒汤曰自用则小成汤古之圣人也不能无过而能改过此其所以为圣也以汤之聪明其所为不至于缪戾矣然仲虺犹戒其自用则古之人主惟能改过而不敢自用然后得为治君明主也臣伏见宰臣陈执中自执政以来不叶人望累有过恶招致人言而执中迁延尚玷宰府陛下忧勤恭俭仁爱寛慈尧舜之用心也推陛下之用心天下宜至于治者久矣而纪纲日坏政令日乖国日益贫民日益困流民满野滥官满朝其亦何为而致此由陛下用相不得其人也近来宰相多以过失因言者罢去陛下不悟宰相非其人反疑言事者好逐宰相疑心一生视听既惑遂成自用之意以谓宰相当由人主自去不可因言者而罢之故宰相虽有大恶显过而屈意以容之彼虽惶恐自欲求去而屈意以留之虽天灾水旱饥民流离死亾道路皆不暇顾而屈意以用之其故非他直欲阻言事者尔言事者何负于陛下哉使陛下上不顾天灾下不恤人言以天下之事委一不学无识谄邪很愎之执中而甘心焉言事者本欲益于陛下而反损圣徳者多矣然而言事者之用心本不图至于此也由陛下好疑自用而自损也今陛下用执中之意益坚言事者攻之愈切陛下方思有以取胜于言事者而邪佞之臣得以因隙而入必有希合陛下之意者将曰执中宰相不可以小事逐不可使小官动摇甚者则诬言事者欲逐执中而引用他人陛下方患言事者上忤圣聪乐闻斯言之顺意不复察其邪佞而信之所以拒言事者益峻用执中益坚夫以万乘之尊与三数言事小臣角必胜之力万一圣意必不可囬则言事者亦当知难而止矣然天下之人与后世之议者谓陛下拒忠言庇愚相以陛下为何如主也前日御史论梁适罪恶陛下赫怒空防而逐之而今日御史又复敢论宰相不避雷霆之威不畏权臣之祸此乃至忠之臣也能忘其身而爱陛下者也陛下嫉之恶之拒之絶之执中为相使天下水旱流亡公私困竭而又不学无识憎爱挟情除改差缪取笑中外家私秽恶流闻道路阿意顺防专事逢君此乃谄上傲下愎戾之臣也陛下爱之重之不忍去之陛下睿智聪明羣臣善恶无不照见不应倒置如此直由言事太切而激成陛下之疑惑尔执中不知廉耻复出视事此不足论陛下岂忍因执中上累圣徳而使忠臣直士巻舌于明时也臣愿陛下豁然囘心释去疑虑察言事者之忠知执中之过恶悟用人之非法成汤改过之圣遵仲虺自用之戒尽以御史前后章疏出付外廷议正执中之过恶罢其政事别用贤材以康时务以拯斯民以全圣徳则天下幸甚臣以身叨恩遇职在论思意切言狂罪当万死【至和二年六月同贾黯上时为翰林学士】
　　上仁宗论欲用忠贤当去左右之私言
　　马　遵
　　臣闻自古人君皆欲求忠以自助求贤以自为然而治少而乱多者盖其所谓忠者不忠而贤者不贤也故知人则哲尧舜其难今陛下至仁求治尧舜之用心也其于知人亦不为易必欲得忠贤而用之莫若去左右之私言采中外之公议则其人可知矣知而用之则朝廷无事而天下太平矣狂言圣择或补万分【至和二年上时为言事御史】
　　上仁宗论用人之要在先察毁誉之人
　　欧阳脩
　　臣伏覩近降制书除贾昌朝为枢密使旬日以来中外人情莫不疑惧搢绅公议渐以沸腾盖缘昌朝禀性回邪执心倾险颇知经术能文饰奸言善为隂谋以陷害良士小人朋附者众皆乐为其用前在相位屡害善人所以闻其再来望风畏恐陛下聪明仁圣勤俭忧劳毎于用人尤所审谨然而自古毁誉之言未尝不并进于前而听察之际人主之所难也臣以谓能知听察之要则不失之矣何谓其要在先察毁誉之人若所誉者君子所毁者小人则不害其为进用矣若君子非之小人誉之则可知其人不可用矣今有毅然立乎朝危言谠论不阿人主不附权臣其直节忠诚素为中外所称信者君子也如此等人皆以昌朝为非矣宦官宫女左右使令之人往往小人也如此等人皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士谋而用之乎与左右近习之人谋而用之乎或不谋于臣下断自圣心而用之乎昨闻昌朝隂结宦官创造事端谋动大臣以图进用若陛下与执政大臣谋之则大臣势在嫌疑必难啓口若与立朝忠正之士谋之则无不以为非矣其称誉昌朝以为可用者不过宦官左右之人尔陛下用昌朝为天下而用之乎为左右之人而用之乎臣伏料陛下必不为左右之人而用之也然左右之人谓之近习朝夕出入进见无时其所谗谀能使人主不觉其渐昌朝善结宦官人人喜为称誉朝一人进一言暮一人进一说无不称昌朝之善者陛下视听渐熟遂简在于圣心及将用之时则不必与谋也盖称荐有渐久已熟于圣聪矣是则陛下虽断自圣心不谋臣下而用之亦左右之人积渐称誉之力也陛下常患近嵗以来大臣体轻连为言事者弹击盖由用非其人不叶物议而然也今昌朝身为大臣见事不能公论乃交结中贵因内降以起狱讼以此规圗进用窃闻台谏方欲论列其过恶而忽有此命是以中外疑惧物论喧腾也今昌朝未来议论已如此则使在其位必不免言事者上烦圣听若不尔则昌朝得遂其志倾害善人坏乱朝政必为国家生事臣愚欲望圣慈抑左右隂荐之言采缙绅公正之说早罢昌朝还其旧任则天下幸甚臣官为学士职号论思见圣心求治甚劳而一旦用人偶失外廷物议如此既有见闻合思裨补【嘉祐元年十一月上时为翰林学士】















　　宋名臣奏议巻十三
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻十四
　　宋赵汝愚编
　　君道门
　　用人二
　　上仁宗论包拯不当代宋祁为三司使
　　欧阳修
　　臣闻治天下者在知用人之先后而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之薄厚治道之污隆在乎用人而教化之行于下也不能家至而谆谆谕之故常务尊名节之士以风动天下而耸励其媮薄夫所谓名节之士者知亷耻修礼逊不利于茍得不牵于茍随而惟义之所处白刃之威有所不避折枝之易有所不为而惟义之所守其立于朝廷进退举止皆可以为天下法也其人至难得也至可重也故为士者常贵名节以自重其身而君人者亦常全名节以养成善士伏见陛下近除前御史中丞包拯为三司使命下之日中外喧然以谓朝廷贪拯之材而不为拯惜名节然犹兾拯能执节守义坚逊以避嫌疑而为朝廷惜事体数日之间遽闻拯已受命是可惜也亦可嗟也拯性好刚天姿峭直然素少学问朝廷事体或有不思至如逐其人而代其位虽初无是心然见得不能思义此皆不足怪若乃嫌疑之迹常人皆知可避而拯岂独不思哉昨闻拯在台日常自至中书诘责宰相指陈前三司使张方平过失怒宰相不早罢之既而台中僚属相继论列方平由此罢去而以宋祁代之又闻拯亦尝弹奏宋祁过失自其命出台中僚属又交章力言而祁亦因此而罢而拯遂代其任此所谓蹊田夺牛岂得无过而整冠纳履当避可疑者也如拯材能姿望虽别加进用人岂为嫌其不可为者惟三司使尔非惟自涉嫌疑其于朝廷所损不细臣请原其本末而言之国家自数十年来士君子务以恭谨静重为贤及其也循黙茍且頽堕寛弛习成风俗不以为非至于百职不修纪纲废坏时方无事固未觉其害也一旦强敌犯边兵出无功而财用空虚公私困盗贼并起天下骚然陛下奋然感悟思革其进用三数大臣锐意于更张矣于此之时始増置諌官之员以宠用言事之臣俾之举职由是修纪纲而绳废坏遂欲分别贤不肖进退才不才而久之俗骤见而骇因共指言事者而非之或以为好讦隂私或以为公相倾陷或谓沽激名誉或谓自图进取羣言百端几惑上聴尚赖陛下至圣至明察见诸臣本以忘身徇国非为巳利防间不入遂荷保全而中外之人久而渐信自是以来二十年间台諌之选屡得谠言之士中间斥去奸邪屏絶权幸拾遗救失不可胜数是则纳諌之善从古所难自陛下临御以来实为甚盛于朝廷补助之效不为无功今中外皆安上下巳信纎邪之人凡所举动毎畏言事之臣而事无巨细亦惟言事是聴原其自始开发言路至今日之成效岂易致哉可不惜哉夫言人之过似于激讦逐人之位似于倾陷而言事之臣得以自明者惟无所利于其间尔而天下之人所以为信者亦以其无所利焉今拯并逐二臣自居其位使将来奸佞之人得以为説而惑乱主聴今后言事者不为人信而无以自明是则圣明用諌之功一旦由拯而坏夫有所不取之谓亷有所不为之谓耻近臣举动人所仪法使拯于此时有所不取而不为可以风天下以亷耻之节而拯取其所不宜取为其所不宜为岂自薄其身亦所以开诱他时言事之臣倾人以觊得相习成风此之为患岂谓小哉然拯所恃者惟以本无心尔夫心者藏于中而人所不见迹者示于外而天下所瞻今拯欲自信其不见之心而外掩天下之迹是犹手探其物口为不欲虽欲自信人谁信之此臣所谓嫌疑之不可不避也况如拯者少有孝行闻于乡里晚彰直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以解天下之惑而全拯之名节不胜幸甚臣叨尘侍从职号论思昔尝亲见朝廷致諌之初甚难今又获见陛下用諌之效已着实不欲因拯而坏之者为朝廷惜也臣言狂计愚伏俟诛戮【嘉祐四年三月上时为翰林学士】
　　上英宗论优待大臣以礼不必过为虚饰
　　吕大防
　　臣伏覩前古至治之世君臣相与之际必以至诚而无虚饰故光武能以赤心置人腹中而取天下唐太宗纳魏郑公之言不事形迹而开忠言之路窃见陛下待遇臣下礼数太隆虽使臣以礼圣人之所重然礼既过厚则诚有所不通至如富弼病足不能侍从请解机务章十余上凡几及一年莫非恳至至以牛马自比而陛下不纳张昪年几八十体力巳衰聪明巳耗枢密之务纷然不举昪哀乞骸骨而陛下不从呉奎有三年之丧自古人君不呼其门而陛下召其子而呼之者再遣使而召之者又再程戡辞老不能当边事至恐死塞上免以尸柩还家为请而陛下不从外间物议众皆以为不当然而臣亦以为过矣弼贤臣也陛下将用其人不止于今日使其病时得休于外则不病之日为报陛下深矣奎才臣也陛下将用其人亦不止于今使其服丧之日得尽其孝于所亲则服除之日必能尽忠于陛下矣昪与戡既老矣又皆哀请而求去矣陛下欲尽君臣之分则皆与之闲务使尽其余年如此非独弼奎昪戡之幸抑使中外羣臣皆知陛下优待大臣进退以礼亦何必过为虚饰曲事形迹使四人者之诚不得通于陛下哉伏惟留神财幸【治平二年上时为监察御史里行】
　　上神宗论采聴既多当辨君子小人
　　富　弼
　　臣伏自陛下践祚以来未对天表防差入内供奉官李从政传宣抚问宻防丁寜特荷非常之眷絶出流品仰戴恩徳天地莫量方属疾恙所纒步趋殊梗不得入奉冕旒略舒臣节辄以病中传闻一二事不避斧钺之诛附李从政上奏伏惟圣明一赐观省不胜大幸臣窃闻陛下始临御好博采兼聴务广聪明此古圣王之所尚而君道之至美也四方鼓舞歌颂以谓臣下情伪时政得失必不能逃圣览而太平可立致也然其间事体有万人品有百端自古人君采聴之际至难至慎得其人则必以正道而忠以告之所説固有益于时也不得其人则专务窥伺循情阿防变曲直者有之挟爱憎者有之以至陷害忠良援引邪僻张皇威福耸动观聴大则规取官职小则希求货财事至如此则人君采聴之至徳翻成亏损之大也何哉盖自古以来君子常寡小人常众人君采聴之际故得人常少不得人常多得人少故好事常不足不得人多故恶事常有余何谓也君子力行仁义尊主庇民为好事也君子则惟道是从不计身之进退用则进而行道不用则退而无闷也小人则不然惟利是向若为正道所抑其身不得进则蹙蹙不肯休千歧万路不顾名节经营鑚刺得其进而后巳也既以进身为急惟知富贵之可乐则何道之肯守何善之肯为哉又况君子常为小人所胜故从古以来治世少而乱世多者此也縁君子则可以致治小人只以致乱也若是君子小人并立于朝实所难辨盖小人外则文饰其词所説理道不减于君子而其心及其所为迹则如水火之异也书曰知人则哲惟帝其难之注云帝谓尧也夫尧为大圣人仲尼比之如天而尚未尽得知人之道况乎居尧之下者哉自三代以降诸侯失国天子失天下子孙散而为皂宗社废而为丘墟者皆因用小人而致之也由此观之小人岂当亲而用之又岂当信而任之耶臣以谓帝王都无职事所以别君子小人乃帝王之职也然千官百职岂尽烦帝王辨之乎但精求任天下之事所谓大臣者不越十数人不使一小人叅用于其间则千官百职委诸大臣分而选之因而渐及天下州县之吏莫不得人矣顾虽欲乱不可得也恭惟陛下天赋睿明神受英略守祖宗之基业行尧舜之道徳博取众人之善欲尽万物之情为君之难无甚于此然愿陛下勿谓所采既广便望所得必多其间须防奸诈小人惑乱圣聴奸谋似正诈辞似忠疑似之间不可不早辨也大抵人君生杀权在乎手不患人不谄奉而密附之也只患人不肯尽忠而有失即谏也谄奉则顺情而喜人君喜则富贵可得也諌之则逆耳而怒人君怒则殃祸可致也顺情而取富贵者小人也逆耳而受殃祸者君子也取富贵者百则百千则千其不避殃祸而欲致人主于无过之地者百千人中未有一二此惟在陛下审察之谨择之既得其人则专信之力行之无容奸佞破坏则朝廷自理万方无事陛下可髙枕也又闻昔贤有英俊沈下僚之叹形于讽咏若英俊果沈滞于下诚宜急取进之以服士心其有内行不守素履非嘉绩效无闻公论不与所以久而不用如此之辈必恐使其朋党诉以寃抑妄陈危苦之状以动渊衷亦愿陛下深察究其所从来之迹直俟见其实而进退之可也又闻王者端拱垂衣以治天下然所以劝奬羣动而能役使之俾自奔走于职业者无他惟官与赏二柄而巳舍此复有何道哉官谓爵位赏谓金帛茍徳称其官功恊其赏虽官至髙赏至厚不为过也先王所以重惜之而不妄与人者非吝之也盖恐徳不称功不恊人有不平之论则无以为劝也近日上殿臣僚颇防面赐绯紫者臣不知当赐与未当赐但闻多于往时耳爵位金帛固不可非次而与之其余唯章服华显人亦贵重亦可以为劝奬之物若赐之不以劳又不以年其有劳有年而得之者不以为贵而反耻之为不足劝也陛下凡所赐与本使人知感而劝令勤其职也若徒俾侥幸者喜而有劳有年者耻而不劝则是弃之也何劝励之有焉书曰车服以庸传曰惟名与器不可以假人唐有中书令衣绯宰相衣緑者以此知不可不稍贵之惜之以为劝奬之一端也臣少而康壮已不及人今既老且病志气衰索固无所取而妄以狂瞽之説尘凂天聴者实恃陛下虚怀待物无所不容乃敢然也惟圣慈特赐详览恐亦有补【治平四年八月上时以使相判河阳】
　　上神宗论除拜大臣当宻　富　弼
　　臣在河阳于七八月间东有人自京师来北有人自河朔来亦有南自蔡许西自陜洛来者皆云公以病求解使相章奏频切上将许之却为上尽疑今之两府大臣复欲用公入相公既未能步趋拜起则必召公作宫观使且留都下以备访问时政得失臣辄毎问来者此皆朝廷大机宜大除拜理当至宻外人何由得知来者则云此固不可得而知也臣虽闻此説然终不之信以谓陛下必不如此既而传闻韩琦文彦博陈升之郭逵相次皆求罢免又非备礼并有必去之意以至侍从及主兵之人各有去位之意其未求去者非欲不去盖为求去者巳多未敢有求尔虽勉彊且住谁复更肯尽心乎若后有许去者则必节次更有人求去上挠宸衷臣续闻此説略无虚日则臣向之不信亦成疑矣今又防差臣充集禧观使尽如两月前四方传来之语都无小异如何使臣不信哉捧诏之日汗流惊骇岂有此等国机大事预令四方人皆知四方尚知则两府大臣安有不知者邪陛下既如此疑贰则执政者不得不求去也臣晓夕思惟必虑陛下防失防谨政事泄漏使人人不安各怀疑惧而尽欲解去此田文所谓主少国疑大臣未附百姓不信正如今日陛下之事然魏王时自然如此今此则或恐陛下圣虑偶有未周而致其疑也致其未附也致其不信也陛下必欲解其疑使之附而信莫若罢臣新命推诚以待诸人必若其间有难久留者则当徐图去就所贵事体两全况韩巳下七人尽是两朝顾命大臣各有忠义之心岂宜轻议出处以招天下云云之论哉臣若贪冒恩宠便为观使优防辇下医药尤便亦无一郡之责于臣之幸天下无比然却有所大不便者何哉臣若遂居观职陛下虽都不遣中使传宣抚问京师四方之人亦疑日有使至也虽或遣使只是问疾而都不问及他事京师四方之人亦疑凡百朝政皆来问臣也虽或遣使时复问事臣都不敢荅一语京师四方之人亦疑凡百朝政臣皆刺口议论其短长也陛下试思之此三节果能使人不疑乎臣知万无不疑之理也若皆疑之则今两府八人者还有不解体者乎臣亦知万无不解体者也汉宋昌云公事公言之若言私王者不受私今乃使臣于闲宫观中静坐窃议朝廷之政致见任大臣一一解体是公耶是私耶臣亦知京师四方之人不论贤不肖必皆谓之私也臣徇从陛下私窃之恩而辄便当之则是臣如何人耶不惟取罪今世至于千古之下亦不能逃责矣臣获罪责于今古之人固不足惜然于陛下为君之道治国之体还无所损乎臣亦知所损无大于此也伏縁天下治乱安危之际全系天子任人当与不当若当则更系信与不信尔齐晏子谓用贤而不信是大不信岂可目为常事而容易措置乎大凡罚一人众皆惧而不敢犯则罚之赏一人众皆悦而有所劝则赏之防常赏罚尚须如此谨重况用舍大臣岂宜仓卒乎今陛下欲用臣一人反使众大臣皆解体而不肯住则陛下岂宜遂其事而必行之哉夫人情亦不难回但请陛下如臣所乞速放令臣早还本任仍更临朝分明宣谕大臣云朕欲一见富弼者无他只为是先朝旧人都无固必他既坚来辞免即却令归河阳天下事岂在一富弼乎吾自有诸贤倚赖无所忧虑即众心自安何必更敢求去乎陛下若决能用臣此説则前失尚可十救五六若终不用臣説则大臣与侍从兵辇官往往离心离徳无术可救无事可回即陛下更与何人共谋国事哉惟愿圣慈万万熟虑幸不一向坚用前意而不移用误大事臣又闻陛下询访太多聴信太杂因而小人各有希望之心无所不説説者既众是非溷淆此説巳行他説又夺展转相效无有纪极陛下所闻之事盈塞于心万务日生何暇辨别则所行必有当否所用必有差失政无一定之论人无自保之心上下纷纭包藏祸患臣前附李从政所奏劄子正为此也更望圣慈并此文字时赐一览非臣之幸乃宗社生灵之幸也【治平四年九月上时判河阳除左仆射充集禧观使】
　　上神宗论今世亦有房杜之才
　　郑　獬
　　臣比因赐对论及房乔杜如晦陛下问臣今世有此人否臣对以房杜者旷世无之茍所见未至则安知今世无有如房杜者哉臣退思陛下思得房杜用之此唐太宗之用心也但在陛下求之至与未至耳自古帝王何尝求异世之士而用之当大业之际富贵乎庙堂之上者天下止知有宇文述虞世基而已又孰知有房杜也则房杜者乃隋室之弃士也及太宗龙跃乎太原于是二人者攀鳞而起左携右挈遂定天下当是时天下洒然始知有房杜焉则今之处幽约甘藜糁者焉知其人不及房杜者耶顾陛下网之未宻捜之未至耳夫天下之士有材在已者思有为于世犹寒者之欲衣饥者之欲食其求用之心尤切于世主求贤之意而其迹无由而至前或湮废而不遂者可胜言哉惟有道之士以义自胜则虽老死于岩穴间无憾也至于雄杰之士则不然如其蹉跌则潜心世变幸有风埃之警遂蹑而扰之故刘备久不跨马而髀肉生见而流涕此其志岂斯须忘功业哉而欲汉室之不摇岂可得乎故世主必渠渠恳恳欲得贤而为我用者正为此也虚怀屈已以访之髙爵厚礼以来之上之所好其下必有应者好之而未至不可遽曰今世无房杜髙宗思贤其精诚乃通乎梦寐于是得傅説焉此用心之颛也臣愿陛下推此心继之以不倦则必有如房杜者杖防而至矣言陋意拙惟陛下裁赦【熈寜元年上时为翰林学士】
　　上神宗论知人在务学　　孙　觉
　　臣前日获奉清光亲承圣谕以知人为难臣时仓卒以对不尽所怀退窃私喜圣谕及此则以同符帝尧天下幸甚夫尧以神明之徳睿圣之慈而以知人为难故四凶舜禹杂处其朝而终能辨之知所信任盖天下之事难之则易易之则难尧以知人为难故终享其易而成巍巍之功季世之君易于知人信任偏蔽以致祸败者不可胜数臣窃惟孔子曰不知言无以知人中庸曰取人以身修身以道然则知人之要在于知言知言之方在于修身而务学羣臣进见者其言乱杂而不一其情隠伏而难知仓卒须防之间未可以试之而见也人主茍能贯乎圣人之道通乎天下之理则言出而知其所指事至而要其所归譬之权衡不可欺以轻重法度不可欺以长短茍为不学而烛理不明物来则矣尚何人之能知哉陛下躬上圣之资兼孔孟之业固足以烛万务而察羣下之情臣愿陛下益闻所未闻见所未见使天下之理明白昭晰心如定鉴不将而不迎则贤不肖判然君子小人辨矣惟留神财择【熈寜元年五月上时为右正言供谏职】
　　上神宗论人主不宜有轻羣臣之心
　　孙　觉
　　臣风闻臣下之论陛下睿圣聪明之资不世出之才以临羣臣羣臣未有以望清光佐下风者故陛下有轻羣臣之心虽未知信否而臣窃惑焉窃以帝主之兴亦各用其一时之人耳终不借才于异世也方今人才虽为乏少陛下欲兴太平宜且随才试用将有真贤大儒可与成功者至矣若必臯夔稷契然后为相太公方召然后为将则臣恐难以待也昔者燕昭市骨终得乐毅齐威不拒九九之数以成伯功譬之创大厦者栋梁榱桷之材无所弃成大车者轮辕衡軏之用无所遗以其各有所施各适其用故也昔魏武侯谋事而当羣臣莫能逮退朝而有喜色呉起忧之楚庄王谋事而当羣臣莫能及退朝而有忧色申公巫臣与之魏武之骄其臣楚庄王之自以为忧其度量相去逺矣书曰能自得师者王谓人莫巳若者亡夫王之与亡其为道不同甚矣然其所以至此者乃在乎骄士与求益之间夫求益而不巳则天下之善归之人主而兼天下之善不王何也骄士而不已则不闻其过日与防谄面谀之人居如是虽谓之亡可也故古者天子聴政使公卿至于列士献诗瞽与史献书师箴瞍赋防诵百工諌庶人传语近臣尽规亲戚补察瞽史教诲耆艾修之而后王斟酌焉夫蒙瞽庶人非有以贤于王者然且不废况于朝廷之士哉诗曰询于刍荛书曰天下愚夫愚妇一能胜予若刍荛之贱夫妇之愚王者皆有所取则其兼览广聴而至于幽隠及于防物者此道素行也今者公卿侍从之官皆天子所与朝夕谋议以揆事图防于堂上者今其见也近者不过数刻逺者无召问赐对之期其或乞至左右乃须待命数日然后得前以疎逺难见之人迫于须防仓卒之问则其言不能达其情其论不能究其事必矣陛下又或易之而意不在焉则见其才愈下其论愈卑也陛下若能改用此道数见以尽其恩切问以观其意使其所怀得伸而无遁情则下莫敢不尽虽其疎逺者亦且于于然而来矣陛下徧得天下之士而大小各当于用则太平不旋踵而兴若以人才皆不足与有为而忽之则臣恐其贤者容黙茍简以求去不肖者偷合谄谀以投陛下之隙若是则所失虽近而为祸甚逺也易曰言出乎身加乎民行发乎迩见乎逺可不谨哉陛下垂意聴察不胜大幸【熈寜元年六月上时为右正言供谏职】
　　上神宗论君臣相疑之　孙　觉
　　臣风闻羣臣窃论陛下圣质甚美毎加于初而圣治未能有改于他日此由圣心所以待遇羣臣者未能旷然无疑羣臣之所以事陛下者亦往往自疑于未信也臣尝以谓天下之患最大而尤切者莫甚于君臣相疑而相遇以伪夫以诚待物物之格者几何若以疑焉则谁敢自尽陛下欲使羣臣人人自尽而比周朋党之行不设防诬譛谤之説不行则莫若事至而制之以义言至而穷之以理也夫臣下欲为比周朋党防诬譛谤以蔽惑人主之聪明者其大则欲擅主之权其小则欲干主之利陛下知权之所在而谨持之知利之所出而谨守之则二者之患息矣所谓持权者非以羣臣为不可任也陛下事至而不制之以义言至而不穷之以理一切惟大臣之聴则权在大臣必矣若将不任大臣而顾访于他臣亦事至而不制之以义言至而不穷之以理一切惟他臣之聴则权又在他臣矣屑屑然徒取诸此以益彼未见持权之善也臣以谓陛下欲羣下之不为比周不为防譛莫若察之以明而谨夫义理之所在欲羣下之不擅权利莫若进贤逺佞而赏当功罚当罪也臣观陛下即位以来进擢羣臣其初未尝不崇奬优异其后则或厌弃疎外仅不陵借之耳礼曰进人若将加诸膝退人若将坠诸渊此人主之所尤宜戒者也臣窃以谓凡如此始信而终疑之者虽其才或下不足以备访逮堪任使或为人所间衅端一开则不得为全人臣恐陛下持此道不变数年之后可以备任使者少矣伏愿察之以睿哲考之以理义进退黜陟惟义所在则孰敢背公而循私比下罔上以自近于诛戮哉【熈寜元年六月上时为右正言供谏职】
　　上神宗论任贤使能之异　　孙　觉
　　臣前日崇政论事或未至切者反防陛下曲赐嘉纳有事似至小推之所害极大臣虽反复言之未防省察臣性愚讷奏对之际未能悉尽事情退而追诵陛下之言未尽于理者臣请得备论之臣歴观书传见人君用臣二道而已任贤使能之分既殊任使之方亦异有道徳仁义忠言嘉谋可以任天下之重揆万事之理治乱安危之几未能兆于四海而见之堂上诙诡谲怪若不可以用于时而收采捃摭无不尽其所长此可谓役物而不役于物用人而不为人用者也王者得此人焉任之者与之同心同徳犹元首股肱焉付之以天下而上心不疑托之以四海而人言不能间至于所知有限量所能有彼此譬之爼豆罇罍之为器轮辕栋宇之为木方圆大小短长曲直各适于用而止耳此功用役使之士可以处外而不可处内可以责之事功而不可责之言议谓之贤也则仁且有智徳备而才全不以富贵贫贱动其心不以用舍得丧违其操人主不与之同量合徳则不可得而屈立其朝而道不行则去故道徳之士常择君而后起岂以人主之取舍轻重移其心哉故人主之得此士也大则师之其次友之则天下治矣谓之能也则奔走役使之人耳可贵可贱可荥可辱予夺而进退之惟上所令犹恐恐然惟惧其君之厌已也然而世无是人则谁为君役谁为君使者故明主谨视其臣之贤能而驭之各以其道善驭臣者譬之驭马若夫鸾旗在前属车在后清道而后行不数十里而舎则非称徳之倍至之马不可以驾君之车及用之战陈用之驰逐则非骏足疾驱超轶而絶尘者不可以获多而取胜善驭马者亦谨视其所用而巳周礼以八柄驭羣臣汉书亦曰泛驾之马跅弛之士亦在御之而巳岂不信哉臣又闻诗曰文武吉甫万邦为宪又曰侯谁在矣张仲孝友説诗者曰宣王与孝友之臣处内以文武之士征伐在人主左右而可处乎内者非孝友之臣不可也书曰其侍御仆从罔匪正人以旦夕承弼厥辟出入起居罔有不钦然则备从官而不得正人无乃非先王之意乎臣所谓近侍之官不可轻以与人者以此故也陛下欲兴太平以尽革天下之而即位以来所奬拔数人者多有口才而无实行务行险以徼幸而不循常理孔子曰逺佞人周公曰继自今立政其惟克用常人盖佞人者其言似忠信其行似方直然而规以售君之宠而肆其志焉为其甚似而非也非至明莫之能察非至刚莫之能胜故虽若顔子者孔子犹使逺之常人者奉法循理忠信而笃实终不以亡为有以虚为盈随其所用大小各以见效至于无常之人虽巫医之贱不得为之为其变乱善恶颠倒是非足以害上之政也今陛下欲尊宠孔子之所逺而弃忽周公之所用无乃非政化之美欤陛下圣质髙明絶出羣臣之上羣臣未有以望万分者故陛下思得卓越不羁之士与之有为臣谓此辈独可借其精力收其智能驾驭而使之不可以为侍从亲近之臣也臣恐日浸月长若此曹彚征墙进充满于朝廷则贤人去正人逐其为患祸尚可以一二而言之哉伏愿陛下观诗书之所任使周公孔子之所用舎无速于近功小利则王道可成礼乐可兴伏惟留神察之不胜大幸【熈寜元年六月上时为右正言供谏职】

　　宋名臣奏议巻十四
　　钦定四库全书
　　宋名臣奏议巻十五
　　宋　赵汝愚　编
　　君道门
　　用人三
　　上神宗论果于用善断于去恶
　　孙　觉
　　臣闻易否泰之辞曰君子道长小人道消内阳而外隂内君子而外小人则为泰泰者通而治也小人道长君子道消内隂而外阳内小人而外君子则为否否者闭而乱也易之意谓天道不能无隂阳人道不能无小人君子若阳气盛长万彚通达则羣刚用事而隂伏于外矣圣人在上贤人道亨则君子用事于内小人在外矣君子小人迭相消长迭相胜负譬圆方之不相入氷炭之不同器然圣人在上则贤人出见于世将以有为此其气感通自然之应也易曰云从龙风从虎圣人作而万物覩本乎天者亲上本乎地者亲下则各从其也臣又闻传曰舜有大功二十举十六相去四凶也舜之治天下功徳多矣传不言其他而以八元八凯之进于朝鲧共工驩兠之流于外以为功谓舜能辨羣臣之正邪处君子小人而当于内外则朝廷清明天下大治万务虽众何以加于此哉臣又闻管子曰齐桓公之郭问其父老郭何以亡父老曰以其善善而恶恶也桓公曰若子之言乃贤君也何至于亡父老曰不然郭君善善而不能用恶恶而不能去所以亡也然则人主有善善恶恶之心于用舍之际迟疑而不忍及其久邪臣进而正臣退小人得志而君子洁身以去则其不亡者希矣臣又闻书曰尔无昵于憸人充耳目之官迪上以非先王之典谓人主所任以为耳目者必皆正人吉士则其行笃实其言忠信所以道上者皆先王之法言也人主之患莫大于昵近小人小人之言人主不必尽用万一见聴害政大矣古之人君亦有知其小人而用数以役之者初则爱其才借其力谓可以驾驭而用之及其既久狎熟惯习先意承防卜射人主所好恶之事焉人主忽不自觉其説茍得行则正人相引去而乱败随之矣故曰与不善人居如入鲍鱼之肆久而不知其臭也臣窃惟陛下以尧舜之质濬明不世出之才即位未几进退大臣如数白黑四海九州莫不注心拭目以望太平而朝廷之上忠邪混淆君子齰舌而不敢言正人徊徨而欲去嵗且再朞而功绪落落未有治安之渐以陛下之明判此无难者然优游牵制有所不忍恐其有以得于陛下而陛下惑犹未解也若尔则臣知陛下之计误矣陛下幸少垂意臣言法否泰之象使君子小人各得内外之常处以成虞舜进贤去佞之大功果于用善断于去恶不为郭父老所忧一清耳目之路使先王之典日陈于前臣知天下不足治太平不难成也【熙寜元年七月上时为右正言供谏职】
　　上神宗论内外大小臣不和由君子小人并
　　处　　　　　　　　　富　弼
　　臣伏防圣造擢冠宰司虽步履尚艰稍稽入觐屡得寛告跧局私门然不敢安居常思当今切务欲伸报塞而事颇纷综固非笔墨可尽今且以一事最大者仰尘天聴伏惟圣慈更赐裁察夫君臣之道本是一体君者元首也执政者股肱心膂也諌官御史侍从论思者耳目也内外羣有司者筋肌支节血脉也体若具备方得成人为君者上下之官亦具而无阙方得成国为国者正如为人之体也人之体一脉不和则为疾矣君之国一官不和则为害矣体之不和为疾最大者股肱心膂也国之不和为害最大者执政也夫执政者辅賛万防为国大臣日至君前议论天下之事赏善罚恶进贤退不肖喜怒系乎人情之舒邪正系乎朝廷之盛衰是执政者天下之所观望羣有司之所师表也执政不和则羣有司安得而和哉羣有司不和则万务安得而治哉万务不治则天下之民受其矣民既受则国家丧乱随之此万万必然之理也是故为国者欲求治且安非天下和不可也欲天下人和非中外官司皆和不可也欲中外官司皆和非执政先和不可也执政者乃朝廷教令之所出天下治乱之所系也安得不和也尚书臯陶曰同寅恊恭和衷哉【注衷善也】周武王曰纣有亿兆夷人离心离徳予有乱臣十人同心同徳【注夷平也】康王曰三后协心同底于道【注三后周公君陈毕公也】夫三后皆当时圣贤此足见圣贤若不和亦不能同致其道也且夫执政者和则无猜疑所议皆合事必极其理尽其善然后行下人固悦服而禀从之承流宣化风动草偃遂使天下防其利则岂有不治而安者乎及其至也乃能致升平而令国家享祚于数百年者矣昔西汉陈平为右相周勃为左相勃既诛诸吕平以勃功髙遂以右相推勃及平对文帝决狱治粟事有条理勃自知能不如平复推平为右相唐太宗召宰相房乔议政乔以杜如晦能防大事如晦复谓乔善谋而太宗卒用乔防兹四相者非用心至和以天下为任安肯互相推荐为国逺虑如是之切而不自争胜耶此乃臣前所谓执政者和则致时升平使国家享祚数百年之明效也若执政者不和则议事之间动有疑贰或忿争于官府或辨别于君前咸蓄不平之心必无至当之论假使彊自牵合终成乖戾互相厌苦隂肆倾挤门下宾朋助为摇撼彼此窥伺是非分拏贪逞私憾之讐何防公家之事既行于下人不悦服而不肯禀从沦胥展转遂至天下受其则岂有不衰而乱者乎其甚者至有贾祸召乱为国大患而不可救者矣昔唐宪宗相裴度时方镇跋扈度劝帝用兵诸道叛乱者悉皆归服宪宗遂成中兴之业王室大振既而误用李逢吉为相逢吉大奸邪嫉度功令门下朋党号八闗十六子者创造谤讪百般中伤以至撰作谣防谓度有天分宪宗既惑度遂罢去防致河朔徐汴再陷贼庭王室复弱矣僖宗用郑畋卢擕为相争黄巢邀请节旄事擕以畋语至切遂拂袂投砚而起喧于都下然众议畋语为是擕议为非时又用宰相王铎为都统出讨黄巢擕大不悦益固执不与巢节旄只授以率府其意欲激黄巢之怒使铎功不成以快巳志殊不以天下安危为虑而僖宗不明终用擕説巢果大怒拥众百万自岭表横行天下是时大乱无一州一县不用兵者俄而两京陷没僖宗幸蜀生民涂炭之极自古无比久之巢虽渐败而朱温自巢军投来终移唐祚自号大梁兹二相者营私徇巳用心不公挤陷忠良败坏时政或剪弱王室或覆亡宗社为臣至此陨族何足偿此臣前谓贾祸召乱为国大患而不可救者之明效也以此足见执政者和与不和实系乎天下治乱之本存亡之机也如人股肱心膂之疾可以丧其生也至于諌官御史侍从论思及内外羣有司亦不可谓其小职而容有不和也茍有不和则如人耳目筋肌支节血脉之疾安得谓其小而不治之使和平哉周武王曰纣有臣亿万惟亿万心予有臣三千唯一心夫三千者举其内外官也成王曰庶官惟和不和政厖【注厖乱也】礼曰和者天下之达道也汉刘向亦曰众贤和于朝万物和于野昔贤又以烹调鼎鼐更张琴瑟操执辔驭合炼药石设多方以为喻者或大或细未有不以和为主也为君者不可不察也不可不谨所择也夫内外小大之官所以致其不和者何哉正由乎君子小人并处其位也盖君子小人方圆不相入曲直不相投贪亷进退不相侔动静语黙不相应如此而望议论恊和政令平允安可得邪安可幸而致耶易泰卦君子道长小人道消则时自泰矣否卦小人道长君子道消则时自否矣若使君子小人并位而处其时之否泰必无两立之理君子常寡小人常众则小人必胜君子必不胜君子不胜则奉身而退乐道无闷万一小人不胜则隂相交结互为朋比驾虚交扇白黒杂揉千歧万辙惑主聴必得其胜然后肯巳也小人既胜则益复肆毒于良善枭心虺志无所不为所以自古泰而治世少否而乱世多者亦止由乎小人常胜君子常不胜之所致也小人但能为乱不得致治若小人或能致治则易更三圣必不于小人道长之时谓之为否也凡六十四卦三百八十四爻大抵诸圣以意象配君子小人而分善恶至多不可悉数也易曰小人不耻不仁不畏不义不见利不劝不威不惩也夫小人者圣贤无不鄙而恶之故易曰小人而乗君子之器盗思夺之矣诗曰忧心悄悄愠于羣小此皆圣贤鄙恶小人之甚者也书曰君子在野小人在位民弃不保天降之咎【注弃叛咎灾也】此谓用小人则民叛而天降灾也仲尼曰君子中庸小人反中庸荀子亦曰君子小人相反也夫小人所为既与君子相反戾则安可使之并处哉所议安能得其恊和哉夫天子无官爵无职事但能辨别君子小人而进退之乃天子之职也自古称明主明君明后者无他惟能辨别君子小人而用舎之方为明矣其若烦思虑亲细故则非所以用明之要也夫前车者后车之所望也古事者今事之所鉴也仲尼删书于尧舜大禹皆称曰若稽古傅説戒髙宗亦曰事不师古以克永世匪説攸闻恭惟皇帝陛下禀上圣之资嗣累朝之业纉服未久勤劳巳至更望考前世盛衰治乱之迹近代安危存亡之机凡于选求力辨邪正所喜者未可遽用之所怒者未可遽弃之礼曰爱而知其恶憎而知其善者是也又人所毁者未必为恶人所誉者未必为善仲尼曰众好之必察焉众恶之必察焉者是也孟子尤于进退善恶之説至详齐宣王问曰吾何以识其不才而舍之孟子对曰国君进贤如不得已将使卑逾尊疏逾戚可不慎欤左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿聴诸大夫皆曰不可勿聴国人皆曰不可然后察之见不可焉然后去之夫一国之人皆曰贤皆曰不可亦可以谓之出于众议而不可不从之也然孟子尚以谓未可信而进退之犹复躬自察焉直俟王亲见其果贤则用之亲见其果不可则去之此所以大防奸人朋毁正誉邪也亦所以防偏见者以丹素甘辛而好恶之差也盖恐用舍或爽则所损多也实谨之至也茍如是而失之者尚恐不免然终鲜矣陛下君临天下必不得如孟子之辞尽闻天下所议论若夫左右之説及在廷诸人之语则皆可闻之矣然固未可遽信而遽行之更在博询而叅校之也所询之者须询于可询者也询之必不肯误陛下也若询及奸险浮薄不正之人则向所谓爱憎毁誉偏见者皆有焉有之则邪正错乱是非混淆陛下至英至睿亦莫得而辨之也兹事虽自古圣王亦以为至难臯陶曰在知人在安民禹曰惟帝其难之帝谓尧也仲尼独取尧比之如天尚以知人安民为难况自尧而后者哉由是而语陛下可不谨之谨之又谨之大抵有天下者得人则治而安不得人则乱而危至甚则又遂系乎存亡也臣前所援据特一二而巳但且欲证臣狂瞽非臆説焉其有在方册者比比皆是不可殚引陛下开巻则见之矣惟望谨之谨之又谨之【熈寜二年二月上时为左仆射门下侍郎同平章事】
　　上神宗论责君子太重奬小人太深
　　范纯仁
　　臣累言张靖不合责降薛向不合仍加奬用不防聴纳縁臣备位諌垣职在箴补时政非是赏罚差失必须竭力陈论况臣曽任陜西亲见向之奸迹岂敢偷安茍禄结舌保身况居圣神之朝当尽彊直之説愚臣自叨近职固亦上体圣心无非奬善旌能去邪黜枉深欲明示好恶将使天下风从而乃执政之心喜人承顺故不能分别邪正以致赏罚不平使天下之人有疑于陛下必谓督责君子太重崇奬小人太深委近习则务优容而来其言用臣僚则因违忤以沮其志盖以近事明之不得不谓之如此且如吕诲是御史中丞诏许风闻言事才有失实即坐左迁此责君子太重也薛向外官固合守法而敢违条罔上罪迹显闻不独曲被优容而复骤加奬用此则奬小人之太深也陛下间或遣内臣走马承受辈体访外事固巳不使臣僚得知其或言不审详必隠而不责又况肯使与罪人对辩而反坐其言者哉此则务优容而来其言也且薛向在陜西坏法已七八年张靖一旦往彼体量不能尽见根柢询访之际容有不详朝廷忘其元初被防使与罪人对词一有不详先被黜辱此则因违忤以沮其志也责君子太重则忠臣难立奬小人太深则奸邪易滋优假以来之则近幸之言皆进违忤者沮之则中人之性尽移如此而望风俗之不偷聪明之不惑不可得巳陛下天资睿圣超越前古臣之遭遇千载一时防臣尚耻于枉尺直防于陛下固不可启宠纳侮岂止爵及恶徳实亦有害邦家伏望圣慈舍巳从人勿惮改作近者二人之命悉赐追还不惟赏罚均平实亦天下幸甚【熈寜二年七月上时为同修起居注兼同知谏院】
　　上神宗论推择太精羣材难进
　　吕公着
　　臣窃惟陛下以圣哲之资将兴致治其于臣下能否固所周知然临朝而叹常苦乏人臣窃以为人之难知尧舜犹病然自昔有为之君亦不借贤于异代况今之人才众人之所共知而陛下之所熟讲者盖亦不少若用之既尽然后可以言乏才试之不效然后可以言难知今则不然左右之任尚多阙员而大小之贤鲜得彚进陛下虽推择至精可以无滥赏之过然羣材难进谁与致非常之功昔唐之徳宗非不爱惜名器由其责人太宻授任至难至于东省闭凡累月南台唯一御史故陆贽以为太精而失士臣窃观之自昔用人之际所以常多疑贰者患在君臣之间未免形迹居尝谋事则多巳睽异至于议论则尤难协同臣伏愿陛下与执政之臣凡选任之际务存公坦忘去形迹则俊乂咸事天工不旷矣【熈寜二年十月上时为御史中丞】
　　上神宗论臧否人物宜谨宻吕公着
　　臣闻易曰君不密则失臣臣不密则失身几事不密则害成夫人主延见羣臣与讲天下之事而论及人物之臧否此所宜谨密者也茍人主谨密而有所不至则人臣悼后害之及念失身之戒而不敢尽其所欲言此易之所谓不密则失臣者也况人君用人既用其所长固欲知其所短若知其所短而暴之则莫肯尽其心方将同舟而济共舆而驰茍不能使人人尽其力则其势未可知也惟留意幸甚【熈寜二年十月上时为御史中丞】
　　上神宗论不当召对小臣询两府台阁人物
　　孙　觉
　　臣闻近者召对臣僚虽或疎逺防贱陛下亦霁天威赐以清问此固圣主好问尽下推诚不疑甚盛之徳也或闻进对之间陛下时时论及人物上自两府大臣下至台阁新进使之区处题品此虽陛下欲广其聪明不専一人之言以为信但欲周知羣下之智能长短情状曲折然臣窃以谓知人尧舜所难孔子亦曰不如乡人之善者好之其不善者恶之得对之人未必皆贤而公其好恶就令才识可采亦未必尽知人之明问荅之际陛下不能不防见圣怀流俗之情多事容悦度所喜者饰其贤观所恶者诋其丑或陛下少加酬对必漏其所言大臣闻之必怀顾虑小臣闻之必事朋党臣以谓人主不得不知羣臣之忠邪人才之髙下茍于侍臣从官之中忠信笃实而好恶不私材资敏明而鉴裁不者时赐考察参伍其人亦不至于失士【熈寜二年十月上时为右正言供谏职】
　　上神宗论不当遣张载按狱　程　颢
　　臣伏闻著作佐郎张载徃明州推勘苖振公事窃谓载经术徳义久为士人师法近侍之臣以其学行论荐故得召对防陛下亲加延问屡形天奬中外翕然知陛下崇尚儒学优礼贤俊为善之人孰不知劝今朝廷必欲究观其学业详试其器能则事固有系教化之本原干政治之大体者傥使之讲求议论则足以尽其所至夫推按诏狱非谓儒者之不当为臣今所论者朝廷待士之道尔盖试之以治狱虽足以见其钩深练覈之能攻摘防击之用正可试诸能吏非所以尽儒者之事业徒使四方之人谓朝廷以儒术贤业进之以狱吏之事试之则抱道修洁之士益难自进矣于朝廷尊贤取士之体将有所失伏乞朝廷别赐选差贵全事体【熈寜二年闰十一月上时为监察御史里行】
　　上神宗论御臣之要　　　吕大防
  </div>
  <div class="pagination">
   <a href="宋名臣奏议_page6.html">
    上一页
   </a>
   <span>
    ...
   </span>
   <a href="宋名臣奏议_page2.html">
    2
   </a>
   <a href="宋名臣奏议_page3.html">
    3
   </a>
   <a href="宋名臣奏议_page4.html">
    4
   </a>
   <a href="宋名臣奏议_page5.html">
    5
   </a>
   <a href="宋名臣奏议_page6.html">
    6
   </a>
   <span class="current-page">
    7
   </span>
   <a href="宋名臣奏议_page8.html">
    8
   </a>
   <a href="宋名臣奏议_page9.html">
    9
   </a>
   <a href="宋名臣奏议_page10.html">
    10
   </a>
   <a href="宋名臣奏议_page11.html">
    11
   </a>
   <a href="宋名臣奏议_page12.html">
    12
   </a>
   <span>
    ...
   </span>
   <a href="宋名臣奏议_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
