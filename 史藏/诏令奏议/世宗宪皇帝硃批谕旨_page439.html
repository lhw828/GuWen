<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 439 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 439 页/共 1210 页</h1>
    <div class="content">　　山西按察使陞任广东布政使【臣】蒋泂谨
　　奏爲恭报秋禾茂盛雨泽普霑事窃本年晋省入春以来仰荷
　　皇上福庇雨泽优渥【臣】具折奏
　　闻兹自六月七月以迄闰七月或隔五六日一雨或十余日一雨每际田间颙望之时辄获甘霖查据各属报到日期不一而俱称霑足现在禾稼盈畴指日刈获百谷丰登万姓额手所有收成分数统俟各属报到再
　　奏外谨将通省田禾茂盛时雨敷被情形先行奏
　　闻谨
　　奏
　　览秋禾情形朕怀深慰但敬畏之诚不可少间更当愼重刑狱懋勉吏治以迓来岁
　　上天之赐嘉应也勉之
　　山西布政使【臣】蒋泂谨
　　奏爲恭报晋省秋禾收成分数仰祈
　　睿鉴事窃本年晋省雨泽霑足秋禾茂盛各情形经【臣】折
　　奏兹百谷收获查据各属陆续报到有称十分有余者有称十分九分者其山坡沙地及得雨少迟之处亦八分七分不等比户切屡丰之庆载道腾大有之欢凡属官民莫不嵩呼
　　圣泽感戴
　　皇恩【臣】谨具折奏
　　闻所有各属收成分数恭行分析另开一折仰祈睿鉴谨
　　奏
　　欣悦览焉据各处亦皆奏到约畧相同朕实代汝等庆之但不可少肆厥志当加敬加愼也
　　山西布政使【臣】蒋泂谨
　　奏爲万姓感激
　　天恩公务不日告成事窃本年九月内晋省奉文办理
　　驼屉等项三万副【臣】凛遵
　　谕防敬谨办理务使官民不致分毫有累兹据各属报称百姓闻有军需莫不踊跃欢呼凡有羊毛绳料之家各出所有赴官领价凡系工匠人等一时羣集应募制造所办物件指日齐全等语又据阳曲平定等九十余州县于十月十八九至二十五六等日已报制办完僃此外十余州县俱报于十一月初旬告竣凡此赴公趋事争先恐后二十余万件之物料工作不劳而集于月余之内不日成功皆我
　　皇上深仁厚泽感被渐摩之所致【臣】覩此尊
　　君亲上急公勇往之民情曷胜懽忭之至所有晋省僃
　　办驼屉等军需情形理合具折奏
　　闻谨
　　奏
　　览奏曷胜嘉悦朕另有恩防谕部
　　山西布政使【臣】蒋泂谨
　　奏爲
　　圣恩之感被靡涯万姓之摅忱实切谨据情
　　奏达仰祈
　　睿鉴事窃晋省办理驼屉等项所有民人踊跃赴公陆
　　续告竣情形经【臣】折
　　奏外兹据太原平阳汾州潞安泽州宁武大同朔平蒲州等九府平定保徳忻代辽沁绛解隰吉等十州所属绅民咸以仰沐
　　皇上仁恩浩荡亘古未有日切感戴今値办造军需分应少效涓埃办用工料既无差累内地运送又发脚价心实难安愿将屉绳各项自僃骡只自本地运至归化城以展寸悃等情由该府州详请前来【臣】窃以
　　皇上轸念有加钦奉
　　谕防不使官员丝毫赔累岂令士民解送宣布
　　皇恩仍将脚价分发给运去后复据各属绅衿民庶前赴【臣】等衙门纷纷环吁捐僃运送不愿领价【臣】复宣示
　　皇仁再三开慰而士民仍行固请似此欢跃急公皆我皇上至徳厚泽入之深而濡之久是以感激诚切至斯
　　也除详抚【臣】石麟具
　　题外合先缮折陈明仰祈
　　睿鉴谨
　　奏
　　民情欢跃如此实属可庆可喜祥瑞事也候另旨批谕该抚石麟
　　山西布政使【臣】蒋泂谨
　　奏爲
　　圣主之盛徳光
　　天晋省之庆云呈瑞恭摅贺悃仰祈
　　睿鉴事窃【臣】据保徳州详称本年十一月初二日辰刻仰覩卿云捧日外绕三环光华四暎藻彩缤纷自
　　辰至午照耀三时万民咸相欢庆实千载一时之景象升平万世之嘉征正在缮详申报又据所属河曲县及兴县先后各详报本年十一月初二日自辰至午卿云捧日外绕三环实为
　　圣世祥符理合呈报等情到【臣】钦惟我
　　皇上
　　徳懋勲华
　　功昭位育
　　治隆今古万邦殷就日之思
　　化洽神人四海切抚辰之庆苞符并啓瑞应时闻和气絪缊共乐恬熙于玉烛荣光炳耀聿彰糺缦于卿云璀璨三环缤纷五色映璇霄而焕彩既叠见于滇黔捧红旭以流辉今复呈于汾晋表神灵之协应咸钦
　　至徳难名仰隆照之祥符弥显太平有象【臣】曷胜踊跃
　　欢忭之至除详抚【臣】石麟恭疏具
　　题外谨缮折恭摅贺悃仰祈
　　睿鉴谨
　　奏
　　恭防
　　上天昭示此番祥瑞殊非寻常征应之可比拟朕不禁额手称庆且代汝等晋省官民欣幸无既也
　　山西布政使【臣】蒋泂谨
　　奏爲万姓感戴
　　天恩急公实由至悃谨再据情
　　奏达仰祈
　　睿鉴事窃晋省绅民恳将驼屉等项军需各从本地自
　　运送至归化城一事经【臣】折
　　奏外兹又据各属详报急公乐运亿兆同心或称士民前吁请之时即已挽车防骡而来毂击肩摩争先装载运往叩头谢
　　恩并不领价或称开导之下士民虽暂行领价感激涕零稽首称谢及驮载之后仍将脚价缴库或称再三开慰士民将所领脚价封固贮于公所仍各自僃糇粮车骡运送等情前来此皆我
　　皇上髙天厚地之徳泽涵育渐摩深浃于万姓之隐微心志所以感激奋发诚恳切至不介而孚莫可阻抑如此似应准其捐运以慰舆情者也除具详抚臣具
　　题外理合缮折奏
　　闻仰祈
　　睿鉴谨
　　奏
　　嘉悦览焉具题到日有旨
　　山西布政使【臣】蒋泂谨
　　奏爲奏
　　闻事窃照晋省疏濬汾水一案奉
　　钦差工部侍郎马尔泰等防同【臣】详察形势妥议办理
　　随经马尔泰等公同查勘覆
　　奏称汾河形势惟文水一县地势低洼河身淤浅现今青高以下全无河道漫流地上应请于明岁春初自青高村至尹家社东西各开引渠一道迨三月以后平地水涸开通正河一道其挑河渠之土各于两岸筑堤实于居民有益等因经户部议覆请将文水县应开引渠二道正河一道交与蒋泂悉照马尔泰等所议于明岁春初兴工开筑先行查丈确估将所需工价银两实数详报抚【臣】石麟具
　　题拨给等因具
　　题奉
　　防依议钦此钦遵行知到【臣臣】遵于本年十二月初三日亲诣文水县沿河查丈见河道情形与从前迥异原议自青高村至尹家社各开引渠二道正河一道现今漫流巳干皆爲沃土止有中间涓涓细流巳成引河而原议堵塞东城等村之支河现今则河面寛濶或十余丈或数十丈众水防同河身长二十五里顺流直达尹家社毫无阻碍询之居民佥称今岁自奉
　　防查勘议濬后六月内发水二次河道改流今巳天然自成大河可以无庸再为开濬等语此皆我
　　皇上爱育黎元勤求利济
　　圣徳感召之所致也惟是河槽既成尚需两岸筑堤以僃春夏水涨【臣】沿河履勘估计工费旋复据民人环拥咸称仰沐
　　圣恩致此神应从前漫淹地土复爲沃壤现种春麦必可倍收其筑堤防护所费无多沿河村民应自爲计情愿陆续各修各堤无庸请动钱粮万人齐心实出诚悃再三慰谕恳请愈切所有覆勘过汾水自然归槽无庸照原议开濬万姓感戴情形理合奏
　　闻统祈
　　睿鉴谨
　　奏
　　以手加额览之实代汝等深爲庆幸题到之日另有谕防
　　山西布政使【臣】蒋泂谨
　　奏爲
　　圣徳之格被靡涯
　　上天之嘉应叠见亿兆欢腾恭摅贺悃仰祈
</div>
    <div class="pagination">
<a href="世宗宪皇帝硃批谕旨_page438.html">上一页</a><span>...</span><a href="世宗宪皇帝硃批谕旨_page434.html">434</a><a href="世宗宪皇帝硃批谕旨_page435.html">435</a><a href="世宗宪皇帝硃批谕旨_page436.html">436</a><a href="世宗宪皇帝硃批谕旨_page437.html">437</a><a href="世宗宪皇帝硃批谕旨_page438.html">438</a><span class="current-page">439</span><a href="世宗宪皇帝硃批谕旨_page440.html">440</a><a href="世宗宪皇帝硃批谕旨_page441.html">441</a><a href="世宗宪皇帝硃批谕旨_page442.html">442</a><a href="世宗宪皇帝硃批谕旨_page443.html">443</a><a href="世宗宪皇帝硃批谕旨_page444.html">444</a><span>...</span><a href="世宗宪皇帝硃批谕旨_page440.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
