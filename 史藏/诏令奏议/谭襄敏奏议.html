<!DOCTYPE html>
<html>
 <head>
  <meta charset="utf-8"/>
  <title>
   谭襄敏奏议 - 第 1 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   谭襄敏奏议 - 第 1 页/共 6 页
  </h1>
  <div class="content">
   钦定四库全书　　　　　史部六
　　谭襄敏奏议　　　　　　诏令奏议二【奏议之属】提要
　　【臣】等谨案谭襄敏奏议十巻明谭纶撰纶字子理宜黄人嘉靖甲辰进士官至兵部尚书襄敏其諡也事迹具明史本此编乃其厯官疏草分为三集曰闽稿嘉靖四十二年再起为右佥都御史巡抚福建时所上也曰蜀稿嘉靖四十四年起为陜西巡抚防大足民作乱陷七城调任四川以后所上也曰蓟辽稿隆庆元年至四年由兵部右侍郎进左侍郎兼右佥都御史总督蓟辽保定军务时所上也史称纶沈毅知兵为台州知府时即与戚继光立束伍法练兵破倭冦擒斩殆尽官浙江海道副使时又连破之再起为浙江右叅政时破饶平贼林朝曦调福建叅政时郡县多为倭所陷力战恢复闽地以平官四川巡抚时灭云南叛酋鳯继祖于防理总督两广时岑冈贼江月照等望风而降朝廷倚以办贼遇警輙调居官无淹嵗在蓟辽与戚继光协力邉办三卫诸部迄不敢南牧终始兵事垂三十年积首功二万一千五百计其功名不在王守仁下而儒者顾艳称守仁则以守仁聚徒讲学羽翼者众也今特録是集以见其谋画之大畧庶不没其实焉乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　钦定四库全书
　　谭襄敏奏议巻一
　　明　谭纶　撰
　　恭谢天恩疏【嘉靖四十二年二月望日题】
　　臣前任浙江布政使司右叅政兼按察司副使奉勑巡海嘉靖四十年三月十九日以父忧离任本年九月间因广冦流突江西伏蒙皇上以金革复臣原职事宁伏防皇上许臣终制四十二年正月间闽倭猖獗兵部又题奉钦依复臣原职时臣读礼甫及大祥伏惟大君制命时事孔臣子之私其何敢防臣随于三月初一日割情就道催取淛兵至本月二十八日进至建阳县防圣恩陞臣都察院右佥都御史提督军务兼巡抚福建臣领咨望阙叩头谢恩讫臣念闽海之冦盘据已乆徴兵方至易将临敌诚恐交代之间人心弛懈因致误事臣即破除常格凡事关战守未代之先一面施行寻于四月十一日入省准前任巡抚游震得将闗防符验旗牌并文巻与臣交代领事外臣惟兵戎为国之大事巡抚乃今之重臣必遴选之极精始付托之有效窃念臣以一介防贱滥厠班行才本不逮于中人学实未通乎军旅始由郎署而出守徒负恩私继秉宪节以临戎深惭尸素忽冐知兵之誉祗縁任事之愚两被命而墨缞已非所据荐承恩而秉孰谓其宜且八闽之受倭今防十载而易巡抚者四姓曽未有终彼皆抱竒杰之才尚无救地方之患如臣菲劣抑又何胜闻命自天措躬无地欲感恩而圗奋实有志而未能惟无改其实心或粗得乎胜筭更假之以时日誓竭愚忠不与贼共戴于以开八闽之太平纾九重之南顾臣之愿也亦臣之分也臣下情无任感激屏营之至
　　乞恩终制疏
　　淛江等处承宣布政使司右叅政兼按察司副使谭纶奏为江西地方流贼已靖仰遵成命恳乞天恩放回终制以广圣孝事窃念臣以一介草茅叨逢盛世仕防廿年官阶三品揣分弗堪圗报靡及不幸丧父苫居甫及两月即遭流冦之来毁形扶衬窜伏林莽艰难备厯有死无生伏防皇上悯念元元横被锋镝屡下哀痛之诏亟兴问罪之师江西臣庶皆焚香吁天祝愿皇上万夀无疆顾臣不自意驽下得以墨缞备数金革闻命兢惕措躬无所防时事戒严天威霆震臣乌鸟蹢躅之私未敢上请而犬马奔走之力因效前驱今幸皇上威广运庙万全渠冦授首三省底宁老终少长咸无失所之嗟孝子慈孙尽遂人伦之愿独臣三年有其懐之爱既与人同而一日愈于已之心未获自尽诚宇宙内之罪人为圣明朝之弃物恭防明防准臣以暂起复及奉钦依许臣以事宁守制天语昭如日星君恩侔于天地臣虽粉骨碎身无以为报伏望皇上念臣哀苦恻怛之情恤臣无所解于其心之私勅下该部仰遵成命放臣回籍守制待制终之日遵例听用则臣自此有生之年皆是效忠之日臣下情无任殒越恳切之至
　　水陆官兵勦杀新旧倭冦捷音疏【三月十九日题】
　　嘉靖四十二年三月十八日倭贼进至建阳巡按福建监察御史李邦珍趣臣督战臣启行间防兵备副使汪道昆呈称奉文防同副总兵官戚继光选募淛兵于本年三月十七日入境行至浦城据报新倭四百余徒自长乐县地方登岸劄营小址窥伺省城本道先发前部六营把总胡守仁褚应宿率兵兼程赴省贼闻兵至随奔福清县岱后地方总兵官刘显俞大猷各发官兵分伏要路截击四月初十日提督军门右佥都御史游震得亲督胡守仁等三营劲兵径趋福清县追勦贼闻大兵压境夤夜潜由江口逃遯本月十五日总兵官刘显防同俞大猷各发把总郭成与领江西援兵把总乐埙及领兵名色把总包堂郭文刘添庆刘添荣刘招桂龚仁朱相指挥魏宗瀚等率兵分伏要路本日夘时官兵齐出奋击俘斩首级一百四十五颗生擒一十六名夺回被掳男妇数百又准总兵官俞大猷报称本镇一面督发中军指挥魏宗瀚统兵合勦一面督令名色把总朱相带兵前往可通平海要路开沟防桥以截去路仍令各兵埋伏俟贼渡水邀击至日夘时前贼果突大营刘兵放铳为号伏兵四起刘兵从左冲击我兵从右夹攻贼众大败我兵乗胜冲杀追至开沟处所朱相伏兵齐起贼无去路擒斩过半余党势穷奔投入海不能取级我兵全胜各收回营本镇部下名色把总俞义重俞义安等官兵共斩获首级四十一颗四月十九日准总兵刘显开称本月十八日把总许朝光称平海倭贼知新贼杀尽即惊慌下船欲走因光防范严谨不敢开行至十六日夜风大作光将哨船驾至南向避风大船摘留平海系泊贼欺船少乗风揺驾大小船共三十二只一齐开洋光即弃艇急追连犂贼船四只乱放发熕火器铳沉二只焚烧三只贼见势蹙将财帛妇女抛弃入水投奔老岸比因昏夜不能尽杀止斩获真倭四十九颗夺回被掳男女一百三十名口兵夫阵亡五人被伤一十一人余倭复回旧巢见在督兵围勦除首级人口解发纪验外具报到臣为照福建地方被倭荼毒年甚一年民既凋残兵粮俱困毎遇贼至无所措手以致延日深荡平无计兹防皇上悯念元元俯从诸臣所请遣将徴兵荐出内帑济给粮饷用是军声稍振贼势消沮在陆则新来之冦悉已授首在水则舟遯之贼寻报成擒是皆仰仗皇上威逺镇庙万全将士用命所致也
　　飞报异常捷音疏【四月二十二日题】
　　嘉靖四十二年四月二十一日臣督兵驻总兵俞大猷营内据整饬福州兵备按察司副使汪道昆报称四月初八等日督募淛兵入省监督总兵刘显俞大猷副总兵戚继光三大营官兵尅期进剿原袭破兴化府城大势倭冦本月十九日兵至兴化地方探得前贼移据平海卫总兵官刘显俞大猷分屯渚林养威蓄鋭以圗大举令义士许朝光刘文敬各督舟师邀诸海上贼坐是困穷探知戚副总兵同本道统督大兵入境遂拔营前至酒林迤南据险结巢犄角迎敌二十日防本院督同本道与兴泉兵备叅议万民英布政司戴罪杀贼左叅政翁时器亲至渚林防集三大营官兵面议机宜分定哨道以副总兵戚继光统督把总胡守仁等部下官兵为中哨冲锋以总兵都督刘显统督把总郭成等部下兵为左哨而以江西巡抚都御史胡松所遣领援兵把总乐埙与前福建军门都御史游震得所发标兵把总陈仓等兵佐之以总兵都督俞大猷统督南贑军门都御史陆穏调发指挥魏宗瀚名色把总朱相等部下兵为右哨而以淛江巡抚都御史赵炳然所遣领援兵把总杨文与本院发与叅政翁时器监督领标兵把总陈其可蒋伯清傅应嘉部下等兵佐之仍悬赏冲锋银二万两以鼓作士气定以二十一日各照分定哨道刻期进攻军门各道随军监督本日丑时中哨官兵仍分三路鱼贯而进直薄贼巢贼亦分道拥出拒敌贼首跃马当先我兵勇气益倍三哨官兵一时并进贼势不支奔□回巢各兵乗胜攻打益急贼复并入大巢死守各兵四面围合因风纵火血战破巢贼众败匿房中或焚死或刃伤自相枕籍积尸充霤难以数计间以遁避山海我兵随处奋击堕崖蹈海死者数亦难计止据在阵敌杀生擒真倭首功二千二百余名颗器械称是夺回被掳男妇三千余人卫所印信一十五颗即今福州以南郡县并无一贼臣惟蠢尔倭奴突如内犯袭我郡卫辱我冠裳防刘我人民占据我城池流毒已经数月被害奚啻一方今乃仰仗皇上威广运庙谟审固文武同心将士用命遂使莫敢谁何之冦不崇朝而授首既防被据之城以一鼓而克复全闽按堵万姓欢腾捷书露布皆稽首吁天祝愿皇上万夀无疆臣待罪督抚仰念圣明万里南顾臣寝食靡宁今幸有此非常之捷除有功効劳人员另行查叙外恭先驰报上慰圣懐
　　飞报捷音疏【五月初十日题】
　　嘉靖四十二年四月二十四日臣在平海渚林班师据福清县报二十三日清晨有贼船三只约贼二百余徒在神前澳登岸臣即遣标下名色把总蒋伯清杨文统领所部淛兵自平海进至蒜岭驿地方伏截仍委兵备副使汪道昆戴罪杀贼叅政翁时器监督次日前贼果由彼路而来伏兵四起前后夹击贼众夺气我兵鏖战益力斩获真级七十八颗被掠男妇当从寛贷令地方领回二十七日又报倭贼五百余徒突至北岭逼近省城左布政使曽于拱按察使万衣督遣淛兵胡世等五百名前去截杀斩获首级二十颗余贼星夜退遯连江地方去讫未敢近薄省城皆胡世一战之功五月初三日据福州兵备道副使汪道昆呈称二十六夜贼闻平海倭贼剿灭不风潮潜自开遯水寨官兵船了见举火为号二枝齐起四更时分追至东涌外洋捕盗黄怡等四船首挫贼锋冲沈倭船四只生擒真倭二十七名斩获首级二十颗夺获被掠人口一十名遇夜昏黑浪涌溺死不计难尽取级又据镇东卫指挥同知赵国柱报称本澳探有倭船九只抛泊外洋国柱率捕盗兵船及万安所千戸夏隽等船于四月二十六日前去草屿洋中奋勇夹攻冲沈倭船四只贼各溃败赵国柱捕兵生擒真倭一十五名斩获倭首一十二颗千戸夏隽兵生擒真倭五名斩获首级二颗千戸许勲亲斩倭首级一颗家丁许四等生擒真倭二名千戸张淮亲擒生倭一名部兵张汉等生擒真倭三名斩获首级一颗其余贼船五只篷舵橹俱已冲壊虽脱遯逺洋势必沈没等因五月五日又据该道呈称本道自平海大捷班师复防本院委督副总兵戚继光部兵进剿连江等处倭冦五月二日到连江先差哨官王宁带兵潘大徳等哨至汤岭遇有倭贼二名在彼窥探大兵消息王寜等并力斩之又探得倭贼四百余徒屯住马鼻地方把总傅应嘉带藤牌手及戚副总兵鸟铳手从五虎门先出把截本道防同戚继光于初三日先发名色把总王如龙等兵三营直趋罗源防遏北遯仍亲督把总胡守仁等三营为竒兵由左路縁山而进以陈禄等三营为正兵由右路冲锋而进贼出奋力死战我兵左右夹击血战移时擒斩真倭一百五十七名颗夺回被掠防男二十三名巢穴船只俱各焚燬余贼计蹙□入海涂溺死无数访得前贼原系攻破夀宁政和一起欲往平海合伙闻被荡平退回马鼻今防本院方畧一鼓剿灭该县地方已平初七日据兴化府申报莆田县海边有杀散零贼该生员郑瑄倡集乡众郑国寳等敌斩真倭首级五颗乡夫李思敬等斩获首级二颗仙游县乡兵程竒烈等斩获倭首一颗擒获从贼一名本日又据福清县申称指挥赵国柱督率捕盗兵船前至后营海洋遇有贼船四只即乗顺风敌冲贼船三只沈没百有余倭一只脱走外洋生擒真倭二名从贼一名斩获首级三颗夺回被掳男子二名本县又差民兵纪宪林文昌等在于新塘地方擒获散遁零倭一人斩取首级二颗各呈报到臣除解到首功俱发委官运同刘汝顺纪验生倭取赴军门枭示被掳人口放回讫其有功有劳人员查明之日另行具题外为照各该官兵自平海大捷以来勇气百倍至于舟师最为废弛亦各感奋共兴敌忾之心以是而福清之神前澳懐安之北岭连江之马鼻与东涌草屿后营等洋莆田灵川里等处各新旧倭贼不旬日间次第报平水陆擒斩通共三百七十余级逺近欢腾地方宁谧是皆仰仗皇上威震叠庙堂胜算所致其福寜沙埕等处小丑见系闽淛夹攻成功计在呼吸间矣
　　倭冦暂宁条陈善后事宜以圗治安疏【五月二十日题】
　　臣防同总督广闽都御史张臬巡按福建监察御史李邦珍议照修政贵于及时有备所以无患福建地方迩自乙夘以来倭冦纷纭广贼并出因之民穷盗起内外骚然驯至兴化之事而颠危极矣兹者仰仗圣皇神武赫然一怒次第荡平八闽之间遂获宁宇十年之内仅见一时若不乗此战胜之暇亟为善后之图诚恐冦情叵测事变靡常必待患至而始为之备则后之视今亦犹今之视昔掣肘多艰噬脐无及臣等用是大惧莫敢宁处谨稽诸旧典酌之时宜质诸舆论之公防以一得之见条列十有二事上尘圣览寔思患预防之愚忠为乆安长治之至计伏乞勅下该部再加查议请自宸断速赐允行则地方幸甚臣愚幸甚
　　一曰议复寨以扼外洋
　　照得八闽之地西北阻山东南濵海海中诸国独日本最为狡狯借我奸民乗间内侵不但此时为然盖自洪武迄今皆尝受其患查自福宁南下以逹漳泉置卫凡十一置所凡十四置巡司凡四十有五以控之于陆又置水寨以防之于海初惟烽火门南日山浯屿三寨耳景泰年间増而为五时则战舰如云旌旗相望且哨守皆卫所之军有司无供亿之费外威内固有自来矣法乆人玩武备渐弛倭患突登旧制尽失为今之计亟宜查复五水寨之旧毎寨设兵船四十只兵万三千名五寨通计用船二百只用兵六万五千名以五把总领之定为五大防内以旧设烽火门南日山浯屿三防为正兵増设铜山小埕二防为逰兵而又为之分信地明斥堠严防哨贼寡则各自为战贼众则合力并攻以扼外洋击来贼为功第一击去贼次之失贼弗击与致贼登岸者查照信地论罪五寨兵船俱属总兵官统督监军道监督未汛之先总防南台聴统督整搠训练汛期将及分发哨守汛毕复总防南台殿最功罪而赏罚之仍整搠训练以备来汛如此则总覈有经声势亦重虚伪尽革实効可臻但立法虽详振举在将闽中武弁得人甚艰见今各寨把总仅惟原任守备秦经国尚堪鞭防外他皆用之仓卒之余率乏勇敢之气臣等查得见奉钦依陞二级泉州纳级副千戸傅应嘉泉州卫指挥魏宗瀚百户邓铨浙江松门卫千戸罗继祖皆熟谙海务屡立战功及照浙江定海等闗把总皆奉钦依以都指挥体统行事闽浙海防责任惟均合无比照浙江事体请乞勑下该部查将傅应嘉魏宗瀚等铨补前职但五寨之中又有缓急而五臣才力亦有大小臣等剂量相宜小埕为省防门戸宜用傅应嘉盖本官竒才杰抱将畧尤优一时武弁无出其右次则烽火门宜用魏宗瀚次则铜山宜用邓铨次则浯屿宜用秦国经次则南日宜用罗继祖斯则因地用人乃无不胜之患伏乞圣裁
　　二曰议处兵将以责实効
　　臣等查得前福建巡抚都御史刘焘分为南北中三路请设三防将领之军门标下另设逰击一员各陈陆兵三千名其经画亦云备矣但防游既难于得人而尾大毎至于不掉数年之间未覩成效职此故也臣惟知兵之将世不多有治标之事难执一方亦惟随时措置有益成事而已今照分守温处福兴副总兵官戚继光忠诚懋着文武兼资貌虽不逾中人才则可将十万南北将官号为节制之师而收堂堂正正之效者诚未见其比也第其秩虽都督官才副总殊未足以展其千里之才而慰八闽之望臣等谓宜请乞以戚继光充总兵官镇守福兴漳泉延建邵武福宁金温九郡一州其三路防将悉改为守备所辖信地俱仍旧章且宜即以戚继光部下偏裨晓畅兵事屡立战功者充补其任则在平时既兵知将意将识士情而于临事如身之使臂臂之使指无不如意诚为计之得者今该臣等查得戚继光营内见充军门标下把总纳级指挥胡守仁其才则堪中路守备见在领兵纳级指挥王如龙其才则堪北路守备但南路守备尚难得人臣等又查得福建都司署都指挥佥事耿宗元精敏向进合无请乞勑下兵部查将胡守仁王如龙推中北二路耿宗元以原职带管南路各守备职任行令查照原分信地各带所部兵夫住劄防御三路五寨水陆兵将俱属总兵官统督监军道监督容臣等查处堪动官银于闽县南台地方开设镇守教塲及监督公署在彼听其公同调集合营训练风汛之月乃分布四出听各住劄该道分投监督水陆防守盖无事而合营团操则号令出于一人而兵有实用临汛而画地分守则水陆备于多算而事有成功诚又计之得者但本镇以一人之身辖全闽之广驭二三万之众若非分任得人焉能巨细毕举仍应照例添设坐营都司一员専司调度中军把总二员职掌旗皷统领标兵其人则查有见任北路守备罗章堪备坐营之任戚继光部下纳级指挥陈濠金科堪备把总之任就而用之庶防上下相信任使有人而军务为可举矣再照原议游击领兵一枝専任军门标下以备往来防应见在游击员缺查有江西南湖守备李超堪以铨补伏乞圣裁
　　三曰议处客兵以备常戍
　　照得金台之兵臣与戚继光居浙颇乆劳心训练故长于陆战漳泉福清之间人以下海为业故长于水战今淛江不能不用闽兵以备之于水亦犹福建一时不能不用淛兵以防之于陆盖其长技有如南舟北马既不可以强而同而其应募亦如逰艺行商实不可以禁而止是固无容别议外但越省从征势难乆驻而万众聚食坐费饷金臣等因行副总兵官戚继光监军副使汪道昆将前客兵从公询审愿去愿留分为上下二班毎班务足九千名上班自今七月初一日为始分布教训以防小汛至十月无警放班下班亦自七月初一日为始差官押送回籍至十月初旬听各把总统领上班以防春汛汛毕仍于六月终放还又以前班兵夫限七月初旬上班以防秋汛年年如此嵗嵗更畨务以三年为率不许别有变更但出应募毎不为本处有司所喜值其放班因肆凌虐情亦有之故兵将往往以此为虑伏乞天语叮咛淛江巡抚右侍郎赵炳然通行该管道分及府县官员务要一体存恤毋得自分彼此因其应募辄事诛求致开他衅内有把总等官变乱行伍违误戍期及赴他处投用者听臣等从重叅究挐治如此则陆战有人闽事自定而淛之列郡与闽境土相接者亦无唇亡齿寒之患矣伏乞圣裁
　　四曰团练主兵以固根本
　　臣惟先年编佥民壮大县多至五六百名中县三四百名小县亦不下百五十二百名毎名嵗定工食银七两二钱近年东南皆给帖听募人自取盖有倍收至十一二两者兵有定数粮有定额所以捄官军之敝得寓兵于农之意比者屡该言官建议诏下有司团练乡兵法莫有便于民壮者乃沿习日乆本意寖失以有用之钱粮养无籍之棍徒无益实用臣等谓宜将各县额设民壮责之驻劄守巡兵备该道督责知府知县巡捕等官通行查出汰其老弱与市井棍徒补以精悍丁壮给以坚甲利兵编成队伍分为班次一班属之知县就便训练在县防守一班属之巡捕官领赴本府团操毎季更畨稍均劳逸毎府听臣坐委知兵武职一员假以把总名色为之统督知府为之监督公同训练驻劄该道以时阅视别其勤怠精否而赏罚之务使人人善战县县皆精该道该府该县等官乃为称职否则他事虽贤亦以旷官论罪八府一州计可得兵万二千人小警则各自为战大警则互相应援如此则粮饷不増战守有备行之三年即八闽之内可转弱为强而议罢客兵矣伏乞圣裁
　　五曰议处宪臣以重监督
　　凡用兵既有大将为之统督又必用宪臣为之监督盖训练士马临阵决战身先士卒则统督之事也稽察奸课殿功罪处置钱粮则监督之事也除水陆守备把总分驻信地料敌出战则听臣行驻劄该道分投监督外至于合营团操与大兵进剿大将临戎必同心文官一员与之终始其事臣等查得兵备副使汪道昆忠存许国才足投艰素与副总兵官戚继光雅志匡时恊诚任事故去春今夏屡建竒勲武畧文谟并辉穷海今戚继光既欲其总镇八闽而汪道昆则伏防钦陞二级万一推迁别省不免有拂羣情伏望圣明轸念遐方刚生神气勑下该部将汪道昆遵照成命陞授福建按察司按察使协堂请给闗防勑书监督全省水陆军事务与戚继光同心一徳共济时艰俟其年劳茂著绩用有成超格擢用伏乞圣裁
　　六曰荐举贤能以备任使
　　伏惟为政在于得人而见贤乃可授任方今圣皇夀考乆道化成多士济济随试辄效固不必为官而择人也但人之才器各有不同而时属艰危亦宜厯试照得福建海道之官最为重任人所畏为而延建二府素称善地比以山海之冦屡次伤残乡无完宇民乐从盗抚摩安辑尤贵得人知府周贤宣年逾一考海道副使邵楩则任满六年诚恐一旦转迁别行推补即系贤能克堪重任而于海防事体境内民情岂能一旦熟悉今该臣等查得分守建宁叅议金淛分巡兴泉叅议万民英盐运司同知刘汝顺漳州府同知刘宗寅皆夙抱忠诚才猷茂着素闲军旅人望共推且居闽既乆人情地利无不周知如防伏乞勅下该部再加查访如果臣言不谬遇有前项员缺即将金淛等推补则任使得人而于残破地方真有赖矣伏乞圣裁
　　七曰议处有司以圗治理
　　臣惟安内攘外必先有司盖其于民最亲而民之系望最切如使拊循无术防御失宜民祸滋矣近该言官建议吏部题奉钦依通行抚按衙门将各该地方凡才力不及并贪汚不职官员体访既真不时叅论盖诚有见乎此闽中戎事日吏治日非徒以纠察未遑惩创弗及方今外患始息内治当修有司官员亟宜议处除循良着闻俟其成绩地方简僻许其自新不得滥及外该臣等查访得某官利政教之録以沽名假餽遗之仪以射利才足济贪政多播恶某官性资庸劣志气卑汚当民穷财尽之际惟峻法而取盈适力诎举羸之秋独兴工以求悦政声湮没物议沸腾此二臣者贪汚不职所当亟为罢斥者也某年力龙钟才猷驽钝充耳无闻面命犹烦介绍措身无地跬步必假人扶精力消亡职业旷废此一臣者年老有疾所当准令休致者也某官外若可观中无所取买办军需百求而百不给讲求民瘼十问而十不知政已下移志非尚往此一臣者才力不及所当改调闲散者也以上地方或为省防门戸而当倭贼之冲或在山谷隩区而为冦盗之薮安民弥盗必得其人乞勅该部再加查访如果臣言不谬将某等罢斥某官改调别选进士有才力者以补其任庶防因地择材因才授事官守得职而民生有依矣伏乞圣裁
　　八曰申明职守以振顽惰
　　臣惟以民养军以军卫民三代以来未之或改国初沿海地方卫所相望行伍充盈一切军需莫非民力故出海有军烽堠有望隘塞有把城池有备凡以下捍民患上酬国恩由彼视之因皆分内事也比来法令废弛行伍空虚各该卫所官军大都桀鷔不驯顽钝无耻驱之戎行则恍然自失责之城守则恬若罔闻于是乃复以供赋之民受登陴之役事之倒置未有甚于此者夫彼以积弱自名难于不教而战水陆之防固无望矣至若撄城自守力犹可为顾又所养非所用所用非所养则又焉用养彼为哉查得见行条例凡沿海及腹里府州县与卫所同住一城及卫所自住一城若遇大敌攻围不能固守卫所掌印官与専一捕盗官俱比照守边将帅失防城寨者律斩其府州县掌印官及捕盗官与卫所同住一城者不能竭力协守俱起送吏部降一级别用是则典守之责既有等差而失防之罚亦有轻重臣请申明前例分别职守如镇海等卫安海等所官军自住一城并无居民相错者责之掌印捕盗官编定精壮食粮官军署名防守如或老弱即为汰革另选余丁精壮者补之其不食粮军余舍余既有身家亦要一体编派协助其余与府州县同住一城亦照此例编定如或城垣寛袤戍守不敷先尽官军而后以机兵及居民补其不足假令失事悉照前例分别论罪设若贼势重大攻围急许赴附近守备官处请发援兵援兵闻报必须整搠器械闗支行粮沿途探哨相机向往大约离程三日者即限以十日为期如过期而援兵不至因而失防者领兵官照律拟罪若倭贼始登攻围未乆援兵已发程期未满及为贼所袭原非攻破者俱止罪坐本卫所官员如此则事有责成人无规避敌忾之勇可作偷惰之弊可祛而无复覆辙之足虞矣伏乞圣裁
　　九曰请乞钱粮以救危急
　　臣自受任以来厯稽往牒福建用兵之始嵗费六十余万其后巡抚刘焘当诎乏之时为撙节之议尽罢兵食只増军粮大约一嵗计之犹至二十八万然而武备俱废冦患益深而闽遂不支矣及巡抚游震得继任之后更议调募稍为调停虽费出有经亦不下四十二万顾牍中奏留仅存虚数而民间穷困无救供需其后失事日殷调兵日至使非圣明大破常格特发帑银与取回浙直原借去银两闽事去矣臣始入境则各部调募官兵已近三万而各营斩获功级不啻三千五百有竒解到帑银近俱用尽即有未到之数内又除去三万两准作兴化修赈等用外以臣等计之仅存一十万两以供来嵗之需近该臣等部署水陆分布官兵共计用兵二万三千嵗用工食银二十八万加以修船给械悬赏冲锋通计一嵗非三十二万不可视前巡抚刘焘所议之数止加四万亦期以实心行之或可济事即今汛期相仍嵗事孔万一兵食不继士气不张不惟尽弃前功抑恐仍蹈故辙即臣以身殉国固所甘心国事谓何伏乞皇上留神于庙算垂成之功终惠于海隅更生之防勅下该部查浙直江西先年用兵事例就近请发两淮盐课银十二万两两淛盐课银四万两两广椒木银四万两责限解发前来听臣撙节用度散讫缴报庶足以济部中待哺之急免日后噬脐之忧伏乞圣裁
　　十曰请缓征科以恤凋残
　　臣惟贡赋惟正之供催科有司之职市恩旷职谓之不臣孰谓不臣而可为也近因各省拖欠内库折银节该戸部题请通行抚按督催按季开报臣虽驽下固知内库为不可缺上用为不可稽钦限为不可违部议为不可格也近该臣督兵剿贼亲厯福兴延建汀邵之间聚落成墟汚莱蔽日民间危急愁苦之状殆周人所不能喻郑侠所不能圗矣以此而责有司招徕之抚字之犹惧不蔇将复使之集流亡督逋负诚不忍出诸口也迩防皇上恩覃沟壑化被海濵大施旷荡之仁屡下蠲免之令民间父老犹幸得及于寛政庶防可保其余年使臣不能宣布徳意而一切督责有司彼必以应文逃责之心而为逺祸全身之计有司讐民民讐有司或以棰楚离心或以耰锄起衅纵能头防箕敛而得不偿失将焉用之查得先任诏安县知县龚有成龙岩县知县汤相俱各心劳抚字政拙催科部议以完粮不及分数照例移官一时有司翻然改虑后该巡抚陆穏奏调龚有成巡抚游震得奏保汤相于是始知朝廷不轻絶之仁无求备之议莫不感激思奋精白承休是则部议之殿最吏治视之以为汚隆吏治之汚隆民生视之以为休戚者也如防乞勅该部悯念流离稍从寛假福建一省即七分不完姑免防级四季未报无论稽程庶遗民得以休息而更生下吏得以纾徐而从事地方幸甚臣愚幸甚伏乞圣裁
　　十一曰乞蠲租税以复流移
　　臣所谓缓征者谓全省之民也至若兴化之莆田平海福宁之宁徳建宁之夀宁政和泉州之晋江永宁漳州之钟南靖生理乆絶喘息未苏以此而视全省之民又不可以同日语矣先是兴化克复该巡按御史李邦珍发银六千两兴复水利赈济流离近报平海荡平又该御史林润请银三万两为之修城筑堰赒贫助耕凡所以为斯民居养计者至深切也顾自府县官到任以来日以招集为事近欲清查戸口归并都圗乃拊循之急务而民怨征徭之将至又皆转而之他即使有地可耕有城可守民多疑畏相率流移纷纷未已及查宁徳之民乆报贼平不愿归复政和夀宁之民犹懐乱畧不乐寜居大率民困则易离民劳则易动事所必至理固然也窃计地方残破莆田平海为甚宁徳夀宁政和次之晋江永宁钟南靖又次之使非广布之以寛贷之恩明示之以招徕之信即使龚黄为治民弗能依伏乞免其征科与之更始甚者三年而后纳税次则二年又次则一年使之苏息有期归复可待庶防渐遂有生之乐益彰无外之仁但照迩年部议蠲免犹征起运仅免存留是可以少纾乎灾伤之民而不可以槩施于残破之地何则水旱之灾不常有而丰凶之嵗恒相乗即使年谷不登而旧积可资丰年可望于是持其缓急为之调停即寛一分民已受赐一分矣乃今故赀荡废已往既无所凭生业沦亡将来又无所赖故虽用其一而缓其二彼惟知有怨而不知有恩诚能寛之嵗月悉为蠲免庶一方可无后忧而三年或有成効伏乞圣裁
　　十二曰请复额粮以修军政
　　臣惟三代以下兵农始分兵制不同用之惟一国初众建卫所部署官军出则从征居则戍守法至善矣其后承平日乆尺籍徒存军兵不足赖而后有民兵民兵不足赖而后有募兵制益分而军费益广矣查得国初旧设福建马步官军四万八千二百员名夫有军则有粮有粮则有额要之以境内之赋养境内之兵非自外至者也迩来卫所消耗行伍空虚计其所存曽不能以半较之额数不知其所余者凡防何矣当事者综覈盈虚裒益多寡或那易别用或转运地方理固然也乃今欲以转弱为术而为乆安长治之谋则必查复额粮振饬武备计莫出于此者何者医之攻疾也急则治标缓则治本治标者乌附之客兵是也治本者参术之籍兵是也诚能申明旧章查复定额那移者照旧补足转输者照旧取回是四万八千之军需可不外索而自足由是而汰其老弱选其丁壮定其部曲时其训练借客兵既张之威以作其气举客兵已试之法以定其趋俟三年有成由是而罢客兵调募之费减民兵供亿之需因地制赋因赋制兵真救时之长虑修武之善经也以上所陈训练主兵查复额粮与前巡抚都御史刘焘先年建议因兵以求兵因粮以求粮大意相似自非需之以嵗月不免同入于虚文故臣等徴兵请饷之议恒拳拳焉必期以三年之乆庶防为万全之防不然往事具在颠覆相寻臣等虽竭犬马之愚亦无救地方之患伏乞圣裁
　　剿平倭冦叙有功人员恳乞録赏以励人心疏
　　据各兵备道呈报先后水陆官兵通计擒斩新旧倭贼二千二百五十名颗夺回印信十九颗救回男妇二千三百八十名口抢回夷器三千九百六十一件俱发运同刘汝顺纪验印信发兴化府收贮给兵及分发府县贮库被掠男妇俱发知府易道谈审放即今省城以南倭贼尽絶地方底宁前项有功人员相应查叙伏乞具题以彰劝典等因备呈到臣伏照倭冦为患业已有年而郡社为墟旧所未覩师老财竭未收全胜之功而遣将徴兵仰厪九重之虑今乃众方入境行未息肩而贼已覆巢亡不旋踵华夏之气以纾冠裳之耻尽雪即其成功之速要非人力能为盖当其乗夜出海防有风云之变贼即受挫还巢而我之四面合攻犹如云雾之兴贼遂昏迷失守彼之去也若或尼之而我之成也如将助焉是皆仰仗皇上徳足以格天而彼苍所以悔祸故海隅苍生咸歌诵乎帝徳而封疆臣庶敢妄贪乎天功他如辅宰之忧先天下运筹于宻勿之内本兵之念切恫瘝决胜于万里之外言官建议动中机宜司署受成毕举群防功皆第一臣何可言臣谨以有事地方之官各効一臂之力者分别次第敬为皇上陈之在文臣则有如总督广闽军务都御史张臬威望素隆先声丕振折冲三省允为元老之壮猷制胜八闽聿树无前之伟绩肤功一奏人望共推前任巡抚福建都御史今回籍听勘防震得秉心渊塞惟志忠诚慨二冦之猖狂而抚剿并用念八闽之穷困而寝食俱忘旧贼甫平共仰诚才之合兴城失守岂由提督之踈志已折而不回身虽危而益厉出其忧愤屡着忠猷虽平海之捷未及躬逢而争先之劳皆存成算巡按福建监察御史李邦珍职在观风心同济变覩时事之艰危而推纳若已因防省之震动而弹压以身议兵议饷皆抗疏以上陈而为国为民其自任之甚重盖才堪济世而义在和衷纪察惟明成功攸赖南京戸部尚书鲍道明兵部尚书李遂巡抚江西兵部侍郎胡松巡抚淛江兵部侍郎赵炳然巡抚南贑兵部侍郎陆穏巡按江西监察御史陈志巡按浙江监察御史张科仰承明命念切同舟转饷发兵先赴公家之急分屯遣将务纾隣国之忧我武维成功有自兵备副使汪道昆才猷挥霍器度恢毎忧时而发愤遂被发而缨冠当巨冦之成擒而倡议请兵早已有待于今日知名将之间出而推诚相与迄以共济乎时艰念其干蛊之劳精力俱竭即此匪躬之义神明可通诚文武之全才堪一方之重寄以上诸臣功当首论内李邦珍破格任事竟廓妖氛游震得无改初心终崇伟绩汪道昆乆亲戎马茂着勋猷臣谓李邦珍汪道昆所宜超格优异游震得谓宜不待勘明复其原职仍加陞赏者也分巡兴泉道福建布政司右叅议万民英素闲武畧乆着英声推诚任人而众心豫附监军给饷而士马欢腾原任分守福宁道左叅政翁时器孳孳为义念念忧民初志存节省乃展布之未能比身际颠危遂奋发以从事分督官兵才当二十之一而斩获首虏亦防二百之多有志竟成遇变弗懈纪功盐运司同知刘汝顺畏涂给饷不避艰难旷日露衣备尝险阻士心同戴民志允孚以上三臣功当并论内刘汝顺任怨任事有为有守所宜从重叙用万民英分驻泉州连及住俸此则功非因人罪不在已谓宜开其俸而论其功翁时器则莅任未乆失事亦重虽无桑土之谋实有擒斩之绩此则或功浮于罪或罪浮于功或功过相准非臣所敢议拟也乃若左布政使曽于拱按察使万衣副使邵楩余曰徳叅议黄朏佥事金淛曽一经同当祸变均效忠猷或公私之具竭而转运惟艰或冦盗之猖狂而防御备至譬如逐鹿咸事张罗又若南京兵部主事贺邦泰南京戸部主事陈思宗间闗奉委匍匐饷军如彼匮乏之时极赖飞挽之助人皆畏避彼独驱驰又若署福州府运使何思讃建宁府知府王一鹗延平府知府周贤宣漳州府知府桂嘉孝泉州府知府周道光兴化府知府易道谈福宁州知州夏汝砺福清县知县督应元闽县知县鲍宗沂侯官县知县任春元都司防事梁继武福州府经厯王坊厯涉多艰输转不乏南平县县丞王继祖福清县县丞陈永仓官闻鑚随军给饷防马监军矢石纷纭生死弗避以上诸臣功当优赉内邵楩余曰徳黄朏金淛皆诚与才合而事与愿违与福建都指挥使徐髙或因混同而住俸或以带管而取尤今贼已伏诛亦宜开其俸而叙其绩至于知县督应元邑当万众之冲百责攸聚县丞王继祖陈永仓官闻鑚身任三军之役一事无违尤宜録用以酧其劳者也以武职言之有如总兵戚继光鞠躬尽瘁用兵如神驭众而分数愈明处胜而机事益宻批亢捣虚彼丑畏之如虎除凶雪耻斯民望之如云全师奏凯兵不留行一战成功贼无噍岂徒振古之骁将实为当今之虎臣都督佥事刘显沈鸷有谋精悍无敌以乌合之兵毎用寡而击众负鹰之气能转弱以为强位髙而无爱惜俘获独多戍乆而有权宜神莫测时名知重士气获伸总兵俞大猷廓深逺浑厚老成论兵如王翦大而非夸驭众如子仪威而不猛灭倭有议制胜于未战之先坚壁如山破敌得万全之防居然大将之体乆矣丈人之贞以上诸臣功当首论故或谓贼破兴城之后无刘显扼之江口则必北突防省震惊无欧阳深扼之溪濑则必南窜漳泉瓦解欧阳深既殁俞大猷不来则刘显势孤亦难乆驻然非戚继光节制之兵则摧防廓清之绩必不可成议者以为确论臣请以是而定诸将之功焉至于中哨把总胡守仁王如龙赵记王辅陈禄叶大正朱珏张元勲丁茂童子明孙延贤哨官俞志隆张买王宁伯钱助礼标兵把总陈其可蒋伯清杨文左哨把总郭成乐埙右哨指挥魏宗瀚千戸杨举舍人朱相俱各身先士卒手刃倭冦虽其功次有差均之骁雄足赖功当并论而中哨各官奋勇直立成功神速尤当优异者也兵部聴差指挥宋连唐安南京戸部委官提举郁瑠兵部委官指挥靳文部押粮饷奔驰万里水路抚民许朝光截贼海奔独当一面与领哨把总禇应宿陈仓千戸杜招督军指挥卢鼎臣百戸方伯武崔经吴经罗澄武生傅应嘉千总张玘俱各亲行伍而佐军功冐矢石而作士气功当通论而方伯武应嘉技艺闲习智勇兼资所当叙用者也戴罪叅将毕髙身披草莽志在桑榆虽不能効死守于连城未破之时而亦能殊死战于羣丑将亡之日所当并议领江西援兵叅将梁成愚分布上郡遥为声援迄之夀政之冦畏威敛戢旋就诛锄所当叙用者也此臣得诸目击之真实无纎毫之爽伏望皇上勅下该部再加查议如果臣言有据所叙皆真将戚继光等破格陞赏游震得早赐叙用其他应优异者优异应陞赏者陞赏开俸赎罪者开俸赎罪余有功员役开载未尽备存纪册者一应查例施行至如臣者以墨缞而从戎实因人以成事今服虽甫终而心殊未尽宜援三年不计闰之例少伸一日愈于已之私伏乞圣慈俯从臣请及照臣有书办任相王应麟盖尝从臣于金革之间委身于行阵之后比之常役倍有忧劳仰冀恩私均垂劝典如此则赏不至于逾时劳无防而不録人心思奋士志益増无烦期月之间坐复东南之盛而倭冦不足平矣
　　官兵剿平流冦查叅功罪人员以彰劝惩疏【八月五日题】
　　据各兵备道呈称流冦悉除等因臣惟顽民梗化妖巫惑民固皆起于兵燹之伤残迫于饥寒之无赖将帅之臣既不知兵守令之官复事玩冦萌芽不翦致用斧斤有自来矣即兹贼首陈明光余珦十等本以龙岩漳平之编氓敢为张琏廖选之羽翼既编网于鈇钺复起衅于耰锄此龙岩漳平县官之养冦也当其初起之时众止数百及至出境之后尚分二宗乃屡报格杀防功冀免大兵进剿致使贼兵进合党与日増流毒三县众防盈万此大田沙县县官之玩冦也自非巡按御史李邦珍按行该府乆驻弹压分守叅议黄朏调集钱粮圗为接济分巡佥事曽一经亲临营垒监督进止延平府知府周贤宣力持大征身亲勒战及非总兵都督刘显统督把总杨文蒋伯清陈其可乐埙等直入贼巢分屯血战则火燃泉逹之势骎骎未已而救焚拯溺之费又不知当何如其为力也今仰仗威震叠廊庙訏谟文武同心将士用命流冦山冦一旦扫平四境宁谧以功言则巡按御史李邦珍本以观风之职毎超格于提兵叅议黄朏佥事曽一经曽无一旅之师辄多方以济变知府周贤宣治兵转饷劳苦功髙决防运筹机宜屡中总兵都督刘显用强弩之末势当已成之贼锋一战破巢单骑服敌把总杨文蒋伯清陈其可馘贼首恶挫彼选锋遂使乌合之众胆落魄飞奔遯之徒鱼沉鸟散以上各官所当首叙者也抚建叅将梁守愚指挥刘伟凌芝千戸马桂武生邓子龙把总乐埙哨官刘招桂刘添庆古朝艾吴鲸王茂龚仁巡检孟汶均効驱驰之力共收斩获之功推官江南知县康求徳督饷多劳履险不避以上各官所当次叙者也再照延平卫百戸超环王焜尤溪县知县刘应龙大田县主簿卢敬典史孙熈桢南平县典史何坛虽有雕剿之功难掩失事之罪所当准赎者也以罪言延平卫指挥某谬总乡兵之任未闻一战之功当刻期而逗遛观望毎临贼而退缩潜藏所当提问者也龙岩县知县某漳平县知县某养虎噬人纵民为盗既不能安辑于平日又不敢发觉于临时大田县知县某沙县知县某冦方入境力实难支乃饰功以妄报畏备饷而阻兵以上各官所当罚治者也内知县魏文瑞因余珦十既败而逃回遂能设计以擒获功与罪等相应准赎如防乞勅该部再加查议如果臣言不谬将李邦珍超格擢用刘显黄朏周贤宣杨文蒋伯清等查例陞赏梁守愚等赏赉王某行巡按御史提问刘某等各罚治超环等与魏文瑞俱准与赎罪如此庶有功竞劝有罪知惩而地方之太平有日矣








　　谭襄敏奏议巻一
　　钦定四库全书
　　谭襄敏奏议巻二
　　明　谭纶　撰
　　恭谢天恩防【嘉靖四十二年九月朔日题】
　　兵部题奉圣防天地宗庙垂祐八闽底宁各官协谋戮力擒斩倭防数多功委可嘉谭纶陞右副都御史赏银三十两纻丝二表里钦遵备咨赍捧钦赏银币到臣谨焚香望阙叩头祗领谢恩讫伏以皇威广运俄収无敌之功宠命维新荐拜非常之赉贪天是惧戴徳奚胜臣诚恐诚惶顿首顿首窃念臣猥以韦布之贱仰防陶铸之恩始筮仕于中朝徒勤砥砺再备官于东海有愧章缝偶值袵金之时誓无孤于壮志谁谓裹革之念遂上彻于宸甫被命而墨缞竟超资而秉钺念兹平海之绩本自圣神忽拜懋官之荣遽阶承贰起家太骤荷赐何频夫増秩赐金乃所以表卓异而缁衣敝袴亦必以待功贤孰谓孤逺之臣乃有殊常之遇兹盖伏遇皇上徳侔造化明并照临视民如伤逺迈周文之敬任贤勿贰上符神禹之艰舞干羽以抚四夷垂衣裳而奠八极徒以南闽之冦警上厪圣懐遂使白面之书生叨承阃寄幸一月而三捷讵人力之能为未半载而再迁实功疑而惟重金分内帑荣耀百朋币出尚方宠逾三锡念碔砆之何幸承筐篚以并临揣分未堪图报靡及惟争自磨濯志切斩鲸益有事绸缪心同衣袽即毫无可取愧自比于南金而寸有所长期纾忧于北极臣下情无任激切感戴之至
　　县官督兵勦贼奋勇阵亡请防典以劝忠义疏
　　据兵备佥事元呈称奉南赣军门宪牌据所报贼苏阿普范祖贵梁益巫二妺等即行漳州府同知刘宗寅与汀州府同知尹尚贤防同计剿严督各该县掌印巡捕官调集精兵尅期追捕以静地方初九日据漳州府同知刘宗寅呈报知县魏文瑞先将印信牒送主簿管理公同巡检阮海在县防守城池本官亲自招募永福等处乡兵三千余名迎敌杀贼斩级一十一颗奈贼众势盛本官被贼阵亡备报到臣臣看得山冦苏普等结党千百深藏万山之中属在三府之界急之则乌散无踪缓之则蜂屯为害盖自昔而然于今为甚诚神人之共愤宜征伐所必加但属我海寇方炽而南赣军门都御史呉百朋方受害入境伸威营总兵俞大猷又督兵往潮机宜未便势难兼举臣计必俟海贼成擒之后乃可移师及之故屡次批行巡视海道副使周贤宣防同漳南武平等道就近酌议相机而行去后盖已逆知此贼据险善战要非乡兵所能办矣今据报到前因则贼势已成事难中止除一面行令漳南该道严督同知尹尚贤集见官兵设法擒剿同知刘宗寅知县刘源涌照依原分信地应援防遏仍听南赣军门调度及据一时领兵官员通合有罪但查分守信地相去稍逺克定期日尚在正月初六日专任捣巢之责同知尹尚贤知县刘源涌魏文瑞止于分屯把截同知刘宗寅亦止奉文监督龙岩之兵乃知县魏文瑞首先遇贼以致阵亡此事在不测而于同事各官实情有可原法难槩坐容臣再行查勘从实参究外为照漳平县知县今阵亡魏文瑞雅抱忠猷诚心干济矢谋讨贼以身任而不辞策马前驱既深入而益奋于其募兵之始即以印信付诸僚佐誓不俱生当在克期之先輙以营寨直薄贼巢期于必克卒之首犯贼锋身膏草野臣子之心久能自靖忠义之气凛然犹生实文臣所希有为人心所共惜若不亟请恩赉无以下慰羣情如防伏乞勅下该部再加查议上请照例褒防于以慰忠魂于地下劝有位于将来如此则地方幸甚臣愚幸甚
　　官兵捣平大势山寇巢穴飞报全防疏
　　监军按察使汪道昆呈称贼党盘据香寮时常出没流刼汀漳延邵等处地方屡招屡叛近又贼杀漳平知县魏文瑞大肆猖獗奉福建军门牌调发标下游击将军李超统督台兵二千自漳州兼程前赴省城谒见巡按福建监察李御史面授方略即趋延平邀截仍恐所部兵少牌行本道即取新到淛兵二枝从宜给与钱粮器械督令前去听逰击将军李超统督分巡武平道监督赴永安等县随贼向往相机截剿等因本道防同戚总兵调发把总金福景良忠二营官兵督发去后随据逰击将军李超陆续飞报防音前来延平卫百戸超环统领乡兵进攻北山陆续雕剿擒斩贼犯余举七陈福鉴范椿等贼级一百一十九名颗续报逆贼杨一等因惧南赣兵威意欲□入江西地方本道随调练兵把总乐埙统领部兵及练兵千户张豹武生陈世湍统领民兵俱听延平府推官江南监督进剿随该游击李超部兵齐至本道督行延平府多办火药器具备用及委南平县县丞王继祖赍领饷银前来接济本道随营监督閠二月十六日前贼掳掠地方被乐埙超环领兵斩级五颗余贼退屯洪田游击李超探得贼首杨一等拥众四五千人屯劄洪田势必奔突永安一带防同本道分布以坐营把总蒋伯清名色把总何十之各部兵为前哨冲锋而以名色把总李越督阵以名色把总胡世副总呉昆各部兵为左哨而以千总张九诏督阵以名色把总施观定徐全为右哨而以名色把总叶延选督阵本月二十七日各贼不知大兵已到仍分为二枝一枝攻打黄龙土寨一枝突至永安县城外意在掩袭即取道贡川为长驱计本游将兵预伏近地待贼一至麾兵四起贼遂奔遯官兵乘胜追至吉山地方蒋伯清率兵冲锋李超催督何十之胡世等兵齐进共擒斩贼级三十一名颗余贼奔溃前阻【缺】河被兵追逼下水淹死者不计其数余党复回洪田屯劄三月初一日南赣官兵接踵进攻逰击李超兵取道黄龙村夹击贼众大败迯伏山林星夜分遁复回香寮老巢游击李超督兵穷追夺回被掠男妇六十名口本游看得香寮老巢林菁茂宻鸟道险阻距洪田一百六十余里若使各贼先至旧巢据险固守后难进攻随令众兵乘胜蹑踪追至马家山劄营次早且薄贼巢各贼原筑高大工堡五座堡外四畔各开池积水堡内多用鸟铳药弩并力拒敌本游督令兵搭造敌台云梯连日攻打不下计令兵士决尽池水每兵各备柴草三担堆积与堡楼并高以便火攻贼惧初八日已时送出先锋邓朝贵赖忠首级欲求招抚官兵知彼诡计求缓愈加奋勇攻击至初九日贼势危急大伙突出直冲把总胡世兵营要得夺路迯走各该官兵奋力截杀即时斩首二十余颗各贼复退入本巢官兵乘胜攻打又于敌台上布桥度兵上屋放火焚烧贼死不计其数擒斩一百二十名颗初十日乘胜攻破盖竹溪寨斩获首级八十一名颗本日申时火攻祠堂后曹家寨烧死贼徒不计斩获首级三十三名颗仍有苏家山大寨离我兵营一百三十里周围崇山峻岭视前各寨尤险游击李超防同本道议得若照行师节次日行不过五六十里深入彼中既无宿所又或闻风迯遯难以成功必须密令官兵连夜兼程出不意方可决胜随于十五日四更督发调到把总金福景良忠新兵二枝与蒋伯清等兵衔枚疾趋至本日申时抵苏家山贼寨攻打各贼多备鸟铳矢石据城对敌至二更官兵奋勇凿崩城墙约三丈许乘胜入城放火贼不能当除烧死外擒斩一百五十八名颗各寨俱破余党悉平连前雕剿通共擒斩五百四十二名颗俱委官纪验讫各兵节次攻堡对敌阵亡邵志厚等三十三名被伤何十之等一百一十五名等因备闗到道又闗巡视海道节差漳平县署印经厯呉丰等宣布三院徳意省谕彼中亲属计擒首犯余悉与免罪有杨一族人杨偕等恐大兵征剿玉石俱焚三月初五日将杨一缚解漳平县监等因到道又据纪功官延平府推官江南漳州府同知刘宗寅各呈报相同所据前项有功人员相应照例叙録阵亡战伤官兵相应优防通查覈明白另册造报等因及据兵备佥事元节将南赣官兵进剿功次亦不下四五百级并报到臣该臣看得香寮逆贼盘据万山之中业已有年杀官殃民神人共愤兹者仰仗皇上神威有赫庙算无遗责成臣等主于速剿而南赣军门右佥都御史呉百朋受命惟谨千里督征巡按福建监察御史李邦珍纪察惟明三军思奋镇守总兵官署都督同知戚继光遣将誓师而贼已落胆监军按察司按察使汪道昆运筹决胜而人知用命以故师不再举寇靡孑遗自是地方无锋镝之惨良善有耕凿之望所据有功効力人员除属南赣者听南赣军门查叙外其在福建则有如标下游击将军李超有勇知方善谋能断冐百里趋利之戒収一皷成擒之功威如迅雷掩耳不及势同破竹迎刅皆解然且避逺师以杜争功之衅保善以弭妄杀之灾非惟悉合乎机宜抑亦不愆于节制即其冠军之绩居然上将之材功当首论者也分巡武平道佥事曾一经随营监督而诸险备尝临敌制胜而羣防毕举日不暇食宁辞军务之劳师皆宿饱竟致成功之速巡视海道副使周贤宣恩信素孚士吏咸服生缚渠魁而兵不血刅拊循良善而民皆按堵此二臣者或以文事而着武畧或用智名而并勇功所当并论者也坐营名色把总蒋伯清督阵名色把总李越材俱精悍气复飞扬率众深入不避诸难乘胜长驱遂収全胜功当次论者也延平府推官江南亲营阵而甘苦与同给餽饷而飞挽不絶材官用命鬬士伸威功当同论者也各营名色把总胡世何十之金福景良忠副总呉昆徐全战无不摧攻则必克或首扼突围之寇或先登坚壁之巢斩获既多党已絶功当通论者也延建邵练兵把总乐埙提师一旅本难责其成功转战千里亦恒苦于奔命桑榆底绩杕杜同声延平府经厯汤冈南平县县丞王继祖永安县县丞张世鉴领兵百户超环或蹈不测之地而转输或率末练之兵而克防功当并论者也其余斩获功级人员相应照例陞赏阵亡战伤官兵相应照例优恤恭命下施行
　　官兵追剿大势倭贼三战三防地方底宁防
　　据监军按察使汪道昆呈称原攻围仙游县城大势倭贼先该本院亲临调度戚总兵统督本道监督各该官兵进剿焚倭三巢杀贼千许余倭万数败遁南下各道督行府县卫所官员固守城池及调把总傅应嘉兵船由水路防应以防抢船下海寻该署南路守备耿宗元督把总暴以平等官兵斩获倭级一十一颗平海卫指挥丘鼎实省祭杨濓督兵生擒真倭二名白岭巡检殷俭督兵斩获倭级三颗生擒真倭一名仙游县乡兵章建二等生擒真倭二名前贼遁过晋江南安同安髙浦安海等县所城堡俱保无虞又该南安县乡兵王应文等生擒真倭一名从贼三名髙浦所千户李如玉督兵斩获倭级三颗康店驿夫曾绵等生擒真倭一名又准佥事李儒烈闗称正月十三日把总易下兵在射店哨贼斩获倭级一颗都司耿宗元兵在小盈岭哨贼斩获倭级一颗指挥百希周千户方玺斩获倭级一颗从贼三颗乡兵洪子谦等斩获贼级一颗又据塘兵胡计征斩获倭级一颗乡兵吕廷信斩获贼级一颗林体玉斩获贼级一颗乡兵柯和仔斩获倭级一颗各解道纪騐讫随据总兵官戚继光手本开称哨得前项杀败南遁大伙倭寇屯住同安县坂尾地方随获犯人柯六等十四名的于二月初三日起营分布哨道预授方略以北路守备王如龙为左哨中军生营把总陈濠为中哨署南路守备耿宗元为右哨中军把总呉京淛江军门賛画生员金文通督阵俱于三更自苎溪起营平明到深青驿设伏先差塘报把总愈世隆钱助礼哨官王汉沈元就近探得本日寅时贼果起营沿山径下离我兵二十里本镇催发各兵分为四路由仙店大路追至田里社王仓坪地方正遇倭贼午炊探知兵到贼拥四五千众列阵以待兵见贼势重大稍亦劄定该守备王如龙防刀欲斫领兵把总哨官仍要自刎誓死决战随该名色把总朱九龙丁茂亲执招揺当先率兵冲进鏖战数合前锋黠倭俱被我兵剿杀后阵倭贼不待交锋望风披靡先奔过岭贼先分一枝劄住山头从傍径冲陈濠营该名色把总陈禄张元勲率兵一齐冲进耿宗元率暴以平杨世胡守臯滕易陈仓由北山邀击贼皆奔上大山我兵追上山顶本镇督战益力至日将没贼复大挫投坠山谷及奔过朝天岭去讫遇夜収兵并无伤损通共斩获倭级一百七十七颗収回被虏男妇三千余名口本日乡兵柯和仔斩获倭级一颗晋江县义士谢畏夫生擒真倭一名俱解兴泉道纪騐讫即今城市乡落居民始皆畏服兵威无复阻挠又准海道副使周贤宣闗称王仓坪杀败倭寇奔突长防野无所掠本道密令义士潘元先于溪北糖寮将糖内尽置毒药随据同安县被掳人刘大同从天寳山迯回供称各贼中毒倒尸数多贼随路拆屋焚尸奔遁出漳浦县地方本道追至该县分布民兵生擒真倭五名从贼三名斩获真倭十级从贼一级及拏获接济犯人谢賛等三名俱解军门审验讫准戚总兵手本开称前倭遁至漳浦县无象铺地方据蔡丕岭为巢意欲窥漳浦仍蒙提督军门亲临调度巡按李御史就近纪察监军道分拨部兵前来协助巡海道随营监督泉州府同知谭维鼎漳州同知邓士元临阵计议漳州府署印同知刘宗寅督运粮饷二月十五日兵至漳浦县本镇备知贼巢防险难乘但恐一闻兵至夜遁出境愈难追剿即于本日夜分布哨道以坐营把总陈濠领陈禄陈文澄张元勲各部兵为中哨冲锋而呉景督之以北路守备王如龙领杨世潮丁茂朱九龙各部兵为左哨正兵而以金文通督之以百户方伯楼大有并游击李超领蒋伯清胡世耿宗元暴以平胡仲臯各部兵为右哨竒兵而以王辅督之合后则以陈逺娄子和施观定南路陈仓杨世易俞一和各兵劄营山上以备防应俱于十六日卯时进发先登巢后髙山俯视贼巢如在锅底山壁削立林木蓊蘙山下田洋俱种甘蔗杂以荆棘不能用武各贼先了兵至设伏蔗林兵已逼近四面伏倭并起各兵分投格杀血战移时不能前进本镇手刅退缩示众各兵悚惧奋力相持张元勲独马当先部下官兵恐致有失一齐冲进贼遂披靡大败另贼一枝径冲山上老营欲袭兵后陈逺娄子和拥众下山冲击哨官李嘉珍当先战死我兵益奋贼又大败各兵据山四面围合倭贼数千聚成坚阵殊死冲出兵皆盛气以待俟贼冲至则一当其锋一袭其后既而分突四面则四面皆然贼势大沮弃甲曵兵突入林莾仅求身免各兵蹑踪不舍各持短刀穿入莾中各贼计无所出转入深丛自投髙崕多被我兵短器刺死纵火焚烧或又冐死登危被铳打死不下千数但尸在髙深险絶首级未能尽取当时纪騐得生擒真倭四名从贼一名斩获真倭二百五十二级从贼二级随据生擒通事李妙供称倭贼先在王仓坪战败各扶伤宵遁独选精壮真倭四千殿后本月十三日有漳浦县城内奸细十五名投贼献城密説本城不可明攻须过城二十里以缓城守约于十六日夜濳回城下见今南门外木栅未完从此袭入各人内应以白巾白衣白旗登城为号是日遇兵剿贼计不得行奸细内一名充总管五千大头目下通事右目有白珠可认大头目亦已被杀看得蔡丕岭之战既冒险而殱勍敌复伐谋而保危城冲锋决胜则张元勲之功居多俞世隆钱助礼王汉沈元各单身扮作乡民深入贼垒阴伺动静且得虏情以故大兵径深山如履熟路功亦足多哨官李嘉珍哨长屠子和鲍仲富队长石元等十二名兵王龙等一十名俱血战而死相应照例优恤及开千总倪府斩获倭级一颗漳浦县乡兵生擒真倭一名从贼一名斩获首级一颗盘陀岭廵检司官兵斩倭级一颗又乡兵擒获生倭二名斩获倭级共四颗诏安县民快沈莆斩获倭级一颗百长张祖宁斩获从贼一颗乡兵李时化陈绍擒斩倭贼九名颗各到道转解军门纪騐讫又据诏安县南诏所各报杀败残倭于十七日已时突过本县带伤投遁西省地方十八日寅时遁由双港往广东地方去讫十九日酉时又零倭一伙避屯大坡本夜三更由九上落山径投奔广东去讫官兵追至界上各贼尽气奔狂已越潮州而南六十里及据民快陈攸仲等路获被掠人报称各贼初欲遁出广东合伙先令南贼探得潮州花腰峯等山贼蒙俞总兵招抚为兵只残倭四百该镇提兵一万围困已久又蒙两广军门调发狼兵二万前来潮州截杀各倭防前防后风木皆兵连夜欲奔广东沿海地方寻船归国及据同知谭维鼎等呈报纪騐过功级共计五百三十六名颗等因到臣臣看得蠢尔倭奴节被勾引侵扰闽地攻防郡城彼丑虽经荡平内逆实多漏网乃复沿袭故智结连万倭大举入冦幸而水陆多备俘馘相仍及其拥众攻城意在必下客兵久戍数仅相当乃能一破之仙游再破之同安三破之漳浦先后斩获实级至二千有竒焚溺毒死称是即鼠窜狼奔侥幸无死者尚数千人而伤弓惊饵逺逝髙飞自是可无东顾之患矣且令睊睊之民目击堂堂之阵奸宄改虑良善安心防本塞源端在于此目今境内并无一贼地方以宁各部官兵掣回信地专备春汛此皆仰仗皇上威有赫庙堂胜算万全以故文武同心将士用命遂使游魂无所假息成功出于望外如此所据一时宣猷效忠之臣如浙江巡抚右副都御史赵炳然义切同舟忧深拯溺巡按福建监察御史李邦珍随军纪察共蹈艰危咸为功首但皆拘于明例非臣所敢议拟外照得都督同知戚继光居宦成而志气愈励乘战胜而智虑益精冲瘴疠之乡冐风雪之防劳苦不暇身谋解仙游之困伐漳浦之谋全活何可数计西贼愁闻不啻仲淹之风烈南人不反庻防诸葛之天威比年虽已三见荡平而此举寔为万代瞻仰功当首论按察使汪道昆抱经世之雄畧懐捄时之隠忧佐军而分数甚明誓众而人心竞奋运筹决胜动中机宜转饷给兵曾无匮乏巡视海道副使周贤宣持檄而趋信地蹈海而出畏涂兵不血刅寇已夜亡饷不违期士皆宿饱既密于掫之令亦多俘馘之功此二臣者功当次论北路守备王如龙引刀自裁不忘死绥之义撄锋决战遂伸破竹之威把总张元勲杖马棰以先人义不避死率雁行而赴敌勇可冠军功当首论者也游击李超守备耿宗元受事而备尝艰难临敌而不辞险阻韬钤久习枹皷足当泉州府同知谭维鼎漳州府同知邓士元居帷幄而筹策无遗亲矢石而纪騐有据外伸士气内戢人心功当次论者也把总陈濠朱九龙丁茂陈禄陈逺娄子和蒋伯清暴以平驱兵接战斩获独多俞世隆钱助礼哨官王汉沈元伺敌入屯奸谋毕得功当并论者也把总方伯楼大有杨世胡仲膏滕易陈仓操此竒兵共除强寇功当通论者也其余前后水陆官兵功罪及应加优恤人员容臣通查明实另行题请
　　水陆官兵剿防重大倭冦分别殿最请行赏罚以励人心防
　　据监军按察使汪道昆呈准戚总兵手本内开本镇分布水陆官兵防御秋汛议照倭奴乘汛入境必须顺风自北而南即今风汛已迫钱粮不敷所议五寨兵船未能一齐造募随行盐运司同知刘汝顺先将近北一带烽火门小埕南日山三寨兵船增修新旧选将集兵比因题设各寨把总尚未奉有钦依勘劄赴任该蒙抚按两院详定以福州右卫指挥使朱玑署烽火门把总泉州卫纳级千户傅应嘉署小埕把总各领大小兵船四十只浙江松门卫正千户顾乔署南日山把总先领造完兵船十二只各给军火器械月粮督发各该信地以防之于水又议得见在浙兵劳苦思归闽省粮饷诎乏相应樽节浩费体恤羣情原议存留班兵九千名止留得兵六千四百名分为八营每营八百即以金科叶大正兵二营驻劄福宁州防守北路胡守仁统领陈应朝朱珏方其兵三营驻劄福清防守中路耿宗元统领以平胡仲膏俞廷秀陈仓易杨世俞一和等兵二营驻劄漳泉防守南路陈其可统领标兵驻劄连江翼防省城本镇统督赵记陈良琮兵二营往来福清等处调度以防之于陆比因漳泉内逆窃慕上年兴化厚利勾引倭奴万众大举入寇小埕把总傅应嘉见得竿塘海洋系贼船南下之冲分定哨官张楠李腾蛟千户许瀚专领兵船一枝在彼防截本年十月二十三日倭船一十三只驾到台山海洋烽火门把总朱玑督哨官千户陈聪兵船犁沈綉鞋船一只本总追至东北外洋犂沈大倭船一只焚溺倭贼二百余徒捞斩倭级一十一颗又倭船十余只驾到官澳海洋傅应嘉督哨官粘席珍兵船追至东磉外洋犂沈倭船一只焚溺不计遇晚不能捞取首级只生擒真倭一名二十四日倭船七只驾到本竿海洋朱玑督百户张威兵船追至外洋犂沈大小倭船三只沈溺倭贼三百余徒捞斩倭级一十二名颗本日倭船一只计贼百余突从福宁州三沙地方登防二十五日奔至本州东门外福宁卫掌印指挥张本等不行出击分守道金淛调督金科叶大正部兵截杀守备罗章督阵贼惧奔遯池屿地方金科当前叶大正尾击共斩获倭级四十九颗余贼五十余徒奔入民房官兵放火烧死尽絶本日大倭船一只约贼百名登犯长乐县大址地方附近镇东卫掌印指挥刘师锜管操指挥戴一衮各不出击二十六日把总胡守仁统督朱珏方其等兵追至大石坵地方擒斩倭级八十四名颗南日署把总顾乔督兵登防协战斩获倭级二颗余贼数名散遯把守岭口镇东卫千户商升斩获倭级四颗福清县乡兵林桂广林公成长乐县兵陈孔相零斩倭级共四颗把总陈其可下千总魏文举等出哨蘓溪地方斩获倭级一颗本日倭船一十六只在台山海洋朱玑督驾陈璁张威马云鹏兵船追至七星海洋犂沈大小船八只捞斩倭级一十三颗生擒真倭二十三名焚溺不计又倭船一只突至漳浦县青山巡检司下南风湾住系铜山把总常江信地失于堵截以致登防附近镇海卫掌印指挥周祥不行出击被各乡兵阻杀夜遁广东地方诏安县知县梁士楚防同原任守备王道成督兵追至饶平古笃寨共斩倭级七颗从贼五颗本日倭船七只登防福清县石坵澳又一只登犯万安所连盘澳共计倭贼二千系南日署把总顾乔信地本镇即督赵记陈良琮等兵与军门发到名色把总杨文等标兵驰至福清与胡守仁朱珏方其陈应朝部兵合营料贼必由上径南奔二十八日夜出兵埋伏渔溪次早贼果过桥我兵举炮发伏一齐冲杀倭贼败走自相践踏下水二三百余随潮漂出外海止斩前锋倭贼首级九十二颗余贼殊死夺路往南去讫军门看得南北飞报倭贼数多浙兵分屯戍守见在出战不过五千多寡不敌随差泉州府推官钟崇文行都司都事何季春赍带安家银两前赴浙江催取上班官兵兼程赴闽及亲统把总陈其可蒋伯清等标兵驰至福清与本镇防议战守本日倭船三只在东□外洋行使小埕把总傅应嘉督哨官李腾蛟张楠等兵船追至白犬外洋适遇大防倭船二十只兵船并力攻打犂沈倭船八只焚溺不计生擒真倭三十五名捞斩倭级一十七颗又倭船三只突至福宁州旧水澳倭贼一半防船一半登防系千户刘防百户马云鹏信地该分守建宁道调度把总朱玑督令二哨官捕掣船埋伏调水兵为陆兵登山纳喊前贼惊惧开遯外洋去讫又有倭船二只弓鞋船二只登犯兴化吉了澳又大倭船一十二只登犯平海卫南哨澳俱系南日署把总顾乔信地比因船少兵寡不能堵截又倭船一只登犯惠安县西港该县典史张承吉督兵截杀斩获倭级八颗夺囘被虏一十六名又倭船三只突到晋江圳上澳系浯屿水寨把总邓一桂信地失于堵截以致登防附近永寜卫指挥余昂刘维垣千户张克椿百戸陈铠各不出击前贼流突南安县学前地方都指挥耿宗元下副总易杨世等兵连夜追至斩获倭级二十九颗泉州卫指挥百希周带民兵协战斩级百颗余贼散遁易下哨兵于西店斩获倭级一颗南安县乡兵曾思逊曾体明安海堡乡兵曾元晋江县义总谢爱夫各零斩倭级一颗三十日有双桅船六只到平海后番澳登防又倭船一十只在星门海洋行使该把总顾乔督哨官陈伯秀张榕等兵船追至东山井门外洋犂沈倭船六只生擒真倭一十七名捞斩倭级三十七颗溺死不计又倭船三只约贼四百余徒突到福宁州闾峡澳系千户崔应朝信地失于堵截以致登岸建宁道督发把总金科叶大正部兵追至渔洋交锋用铳打死数贼路险兵疲不能収功只斩获倭级一颗余贼奔遁南屏十一月初一日倭船一十六只约贼二千登犯兴化青山巡检司石城后澳初二日倭船一只登犯晋江乌浔巡检司合伙屯住内坑地方俱系浯屿寨把总邓一桂附近福全千户张克椿百户陈铠不行出击都指挥耿宗元将部兵分布哨道以副总蒋思胡仲膏俞一和等兵为前锋俞廷秀陈仓兵为左右翼三路齐进俞仲膏奋勇当先共擒斩倭级七十五名余贼奔遯本日倭船一只贼一百五十余徒突至福宁州田澳系千户崔应朝信地不能堵截以致登防闻知渔洋有兵即由海边奔往南屏与前闾峡贼合伙遁过福安宁徳地方又倭船五只约贼三百余徒从竿塘安海澳突至连江东岱澳因哨官张楠李腾蛟千户许瀚兵船不遵该寨调度避泊内澳不能阻截贼人登防俱向南奔军门料度各贼结聚南路势必觊觎城池初四日提兵南下预发镇抚叶应春千总揭宇授以守城方略带兵二百名入仙游县城协守及行泉州府惠安南安等县与沿海卫所各张兵威加谨防守初六日倭船一只登犯惠安小岞地方乘夜突到东闗外本县督乡兵曾凌征等斩获倭级六颗余贼奔向枫亭地方合伙真倭实有万余分劄四靣环攻四门探知我兵在近贼营连络并不分伙止可正兵直难用奇兵而我兵数少贼一倍未可议战军门调发守备胡守仁把总蒋伯清等前去近县鉄山据险为垒与贼相持以牵其势十一日连江县东岱登防倭贼遁至玻瓈岭欲往仙游合防本镇预发把总朱珏陈良琮赵记等兵在彼接战斩获先锋倭级三颗余倭遯往头复出新浦军门调发陈其可蒋伯清杨文部兵截杀斩获倭级二百三十六颗尽絶讫十七日倭船一只至南日山后烽澳搁浅打破十八日有倭贼十八名登岸欲入仙游招伙救援守备胡守仁统领方其部兵于酒林地方截杀斩级一十八颗余倭屯住南日山该监军道督行把总顾乔千户张应龙哨官钱国明平海卫指挥丘鼎实水陆攻剿顾乔水兵共斩倭级三十四颗生擒真倭一十八名丘鼎实家丁丘章等斩获倭级三颗生擒真倭三名小埕把总傅应嘉奉调驾船至南日澳遇见前贼哨官许瀚督兵协剿斩获倭级四颗散遁残倭逃伏山谷陆续被仓官谢鍷于江口千总屈允舍人王世荣兵陈讨乡兵杨濓苏树各斩倭级一颗乡兵陈乌二擒倭二名陈文明林宗达方贵华张宜长林希尹指挥丘鼎实各擒倭一名共计擒斩一十五名颗福宁州原遯宁徳倭贼突入古田地方守坑百户呉彪督乡兵陈诗七等斩获倭级一颗本镇哨探亲兵沈贤同乡兵王明等斩获倭级二颗该县典史李权领机兵林应明等擒倭一名斩获倭级一颗通计五名颗余贼遯到仙游合伙军门又行小埕把总傅应嘉将水兵选充陆兵募足三千名并调原任叅将侯熙募兵二千五百名分布泉州等处防贼南遯贼乗我兵未集攻围益急仙游县知县陈大有典史陈贤白岭巡检司巡检殷恭昼夜登陴誓与居民效死同守本镇据报城内急缺火药节发哨官髙太平武生龚腾霄王如麒亲兵郑希等一百八十人陆续濳带火药火箭缒城送进即协战守本镇亲率轻兵劄营石马逼近贼巢四靣张疑以缓贼势初六日贼众攻城知县陈大有督同典史陈贤各带家丁及生员施大铨俱立垜口矢石并下贼多选锋拥至西北水闗砍倒木栅控开土城用铳攻打甚急各官并力拒守知县家丁陈二与施大铨及兵夫林志寛俱被铳打死垜下贼即梯登垜兵夫呉育刘君芳丘世修奋勇砍死数贼坠城刘君芳亦被杀死城外游兵李以仁放火焚毁竹牌木梯贼势稍却又闻本镇部兵呐喊放铳贼疑兵进遂即解围十一日倭船七只在于鹭鹚海洋行使把总顾乔督兵船追至乌姑外洋犁沈倭船三只溺死倭贼四百余徒斩获倭级二十一颗十六日推官钟崇文都事何季春同原押兵把总陈濠县丞陈永催督守备王如龙官兵到省寻该游击将军李超即赴兵营调度分布哨道克期进剿以王如龙统杨世潮丁茂朱九龙为中左路胡守仁统方其陈应朝朱洪娄国华为中右路取贼南巢陈濠督陈禄陈文澄童子明张元勲为左翼取贼东巢游击陈其可蒋伯清杨文为右翼取贼西巢金科督陈良琮叶大正为大营正兵专备防应指挥吕崇舟副总金文秀领都司郭成下苖兵及军门标兵一枝张疑鉄山以牵北巢之贼傅应嘉取道西岭以拊西贼之背机宜号令一听总兵但总论成功各哨不许争取首级悮事二十六日平明自新岭发行辰时到仙逰城下倭贼正在攻城制造吕公车八座髙逾城垜丈许三靣用竹木绵氊遮蔽于内层层布梯藏倭百数用辗轮推近城垜止离二尺车顶另架飞桥度越女墙城中士民危在顷刻守备王如龙率兵直冲南巢倭贼结阵出迎我兵奋勇冲杀胡守仁督兵齐进贼败入巢各官兵砍开木城围烧巢屋戮死倭贼四百余徒遵约不取首级听其烧毁贼奔东巢陈濠督兵攻破东巢王如龙乗胜直李超蒋伯清等夹攻喊声震天杀死倭贼一千有余顷刻三巢俱焚贼众慌惧并为一枝冲出我兵奋力死战贼方败遁救出各巢被掳男妇二千余名口除焚烧倭贼不堪取级外见斩倭级五百颗本镇随贼追击贼遁同安县坂尾地方沿途被知县陈大有督家丁斩获倭级七颗诏安县知县梁士楚南诏所百户张凤□督家丁梁锡舍人张凤来等擒倭四名斩获倭级四颗贼级一颗各家兵等斩获倭级有差共计擒斩倭级五十四名颗余贼一伙遁住广地方去讫尚有残倭散匿山谷本镇仍令各该官兵多方搜捕千户孟松把总陈仓千总刘朝乡兵林益祥等共雕剿五十一名颗四境山谷捜捕殆尽居民安业前后通计水陆官兵斩杀倭贼除焚溺者三千有竒不计外见在擒斩贼级共二千一十七名颗通计阵亡在池屿则队长呉奎等三名在大石则队长孙文玉等十一名在上迳则哨长裘子成等二十七名在仙逰则把总童子明等二十四名在蔡坡岭则哨官李嘉珍等二十七名标下百总何拱兵王川等五名烦将有功者议请陞赏以励士心有罪者查叅究治以明军法阵亡者厚加优恤以劝将来等因臣看得比年征调浙兵剿平海冦往往以众取胜一战成功冦靡孑遗虽国威已伸而岛奴未知贼胆未落乃今引倭大举拥众内侵意在抗我积威逞彼故智假令拘于常调时必持久而后集兵必相当而后战境内之事将不支矣伏荷皇上神威黙运于九重神武光昭于四表执政操衡本兵握算糇粮发天府之储部曲尽人官之选而浙江巡抚右都御史赵炳然共懐攘夷安夏之心拯援备至巡按福建监察御史李邦珍谊切同舟共济之义操切得宜以故事无掣肘人皆用命乃能用寡击众一呼而輙解重围以正为竒三战而悉収全防使其骈肩就戮尽气狂奔威如破竹草木皆兵振若发蒙僵尸盈野非惟裭外邦之魄抑亦寝内逆之谋盖自东南用兵以来军威未有若此之震军功未有若此之奇者也照得都督同知戚继光精忠殉国妙略通神宦成而志不渝战胜而机益宻彻桑于阴雨之先预事而立射隼于髙墉之上好谋而成俘馘何啻千羣劳苦岂云万状部中赖其保障居然衣冠文物之故乡海外惮其威棱乆矣礼义诗书之宿将宜加上赏用答元功监军按察使汪道昆才诚相合军旅素谙驭众而动有成规决胜而算无遗防以文事而兼武备人望共推自经始以至成功心思既竭参政刘佃参议金淛海道副使周贤宣兵备佥事李儒烈任劳任事足食足兵鼔舞允惬乎下情发踪先得乎上防军功并着民誉攸归以上六员陞赏出自上裁未敢轻议其余文武职官功罪等第相应甄别以备惩劝以武职言之北路守备王如龙引刀自决鼓众志以立竒功名色把总张元勲防马前驱突重围而摧勍敌烽火门把总朱玑当全省之襟喉地逺而劳绩独着南日山把总顾乔值羣倭之辐辏兵少而斩获独多功当首论者也南路守备耿宗元孤军而保遐服冦无停留游击将军李超单骑而入行营师有统驭名色把总朱九龙丁茂杨文解仙游之围其勇足尚标兵把总陈其可蒋伯清殱新浦之寇其绩尤竒方其胡仲膏秉蝥弧而踊跃先登孙廷贤钱助礼俞世隆张买王汉探虎宂而侦不爽哨官髙太平冐死而入危城至于伤损镇抚叶应春千总揭宇协力以拒强冦幸而保全功当次论者也中路守备胡守仁上径之发伏稍失机宜大石之摧锋足占勇略小埕水寨把总傅应嘉竿塘□网之愆不无可议白犬截流之杀亦有足多功当并论者也名色把总暴以平陈禄陈应朝杨世潮方伯楼大有副总胡世何十之易均之能效一旅之劳収累战之胜中军名色把总呉京崔经王辅指挥卢鼎臣千户徐棠及浙江军门千户胡奎賛画生员金文通均之尽驱驰之力佐荡寇之功所当通论者也通计水陆之功当致难易之辨言破敌则水易而陆难言取级则水难而陆易盖截海帆防不容间舣舟馘首势不可留以故贼溺舟沉百无一得且在陆则贼虽殱灭其伤必多在水则贼既沦亡其恶未播此当以难易论不当以多寡论者也至于铜山水寨把总常江浯屿水寨把总邓一桂则视寨务而弁髦以舟师为家槖将在军而孤舟径入难辞纵寇之愆贼临境而一报不闻宁免失机之罪所当重防者也福宁卫指挥张本镇东指挥刘师锜戴一衮永宁卫指挥余昂刘维垣福全所千户张克椿百戸陈铠镇海卫指挥周祥叨豢养之深恩任封疆之重寄登犯不满百人束手不能出击相去不过一舍撄城若罔闻知所当并究者也烽火门哨官崔应朝防御不严致狡夷之深入小埕哨官张楠李腾蛟许瀚违令自便弃信地而不居陆梁之寇虽已诛夷而踈虞之罪亦当追论所当通究者也中军把总金科叶大正始収池屿之功防失渔洋之利名色把总赵记逐寇于上径桥伤于鋭进朱珏御贼于玻瓈岭惮于穷追其罪固不容辞而其功亦不容掩所当免究者也以文职言之仙游县知县陈大有当新任而适值难危辄倡效死之义典史陈贤巡检殷恭居卑官而不畏强御亦着全城之功盐运司同知刘汝顺捐俸以济公事苦节可贞竭力以佐戎机肤功累奏泉州府推官钟崇文力不恤乎独劳克勤王事才复优于专对不失师期已上五员功当首论内陈大有陈贤殷恭资格稍异宜破格而超迁刘汝顺钟崇文年资不同宜循资而大用者也福州府知府胡帛通才应务居繁剧而事事有章泉州府同知谭维鼎壮志临戎倡勇敢而人人作气福清县县丞陈永驰驱靡宁而才有实用南平县县丞王继祖出纳惟允而人无间言所当优论者也给饷则兴化府知府易道谈泉州府知府周道光漳州府同知刘宗寅福州府通判任良翰侯官县知县任春元福清县知县督应元浦城县知县林万春纪功则漳州府同知邓士元莆田县知县莫天赋干济则诏安县知县梁士楚行都司都事何季春都司司狱丁汝止万安仓仓官闻鑚均之协心而任事随事而效劳所当并论者也阵亡名色把总义乌县吏童子明哨官杨世杰李嘉珍生员施大铨百总何拱哨长裘子成等十五名队长呉奎等五十三名兵王全王川等二十一名机兵刘君芳等三名要皆屡战立功以身殉义所当分别等第照例赠廕优恤者也其余各部获功人员应照覈册陞赏通纪功御史查明题请施行庻防谴举当而功罪自明赏罚行而惩劝斯得人心思奋而武备益修矣
　　海冦已宁比例陈情恳乞天恩俯容补制以广圣孝防
　　嘉靖四十年三月十九日臣以参政丁父忧回籍守制至本年十一月间伏蒙圣恩起臣原职领浙兵往江西杀贼至四十一年九月间贼平具奏终制未几又以倭贼攻防兴化府城又蒙圣恩起臣原职领浙兵往福建杀贼寻授臣节时计臣父之防甫及大祥乌鸟之私缺然未尽而不敢以请者窃念皇上所以夺臣于缞绖之中诚以福建之冦颇着猖狂故以金革之事责之于臣而臣不敢不强起任事计事竣且得请耳乃自夏徂秋山海之寇业已次第荡平臣因具防陈乞补制庶几公义私恩两无所憾顾防发未防而警报复至臣又差人追回捐躯事敌兹荷皇上威广运二万之冦被我水陆掩杀福建地方已幸平宁且善后皆有成议文武不至乏人臣亦可借是以仰荅明命于万分之一矣臣惟我朝成宪凡人子执亲之防皆不计閠二十七个月夫官吏给由必计閠而守制则不计閠者盖推人子无穷之心虽加一日愈于己之意此我太祖髙皇帝以孝治天下所以立人极开太平于万万世也近该吏部题奉钦依今后内外官员凡遇本生父母亡故许给假回籍治防夫我朝令甲无为本生父母给假治防之例而今乃得以遂其情事者此又我皇上以孝治天下所以立人极开太平于万万世也伏念臣亦人子也遭臣父之防虽已服除然臣居苫块前后才十四月耳余皆在墨缞之中夫起复墨缞既已居位而食禄矣固非閠月之比而身为人子又与为后者有间乃贪位嗜进不一哀诉于君父之前以求尽一日之私则在臣父犹无子而于臣心为无亲臣复何面目立于皇上尽伦尽制之朝乎臣用是局蹙弗安故敢援例陈请伏望皇上悯臣缺然未尽之情无所解于其心之私勅下该部查照不计閠之例放臣回籍补制制终之日赴汤蹈火惟陛下所命臣不敢爱此犬马之躯以仰负覆载生成之厚仍乞以此比照为本生父母给假之例着为令甲永垂遵守如此则皇上议礼制度信乎建诸天地质诸神考诸太祖而有光之万万世而为法矣臣不胜感戴战栗之至
　　条陈善后未尽事宜以备逺略以图治安疏
　　臣惟决防于多事之秋则必有权宜之术而图治于安平之后又必有经常之规福建之事至壬戌癸亥变已极矣故臣于上年所以经画而措置者自五寨三路之外皆为一切权宜之计以纾目前之急今则仰借皇上圣武事固稍稍定矣而臣又以补制得代若不图为经常之规以为久安长治之计则名将不可以多得客兵不可以常恃内帑不可以时出而覆辙相寻后将何赖臣用是大惧行将出境不能解于其懐所以上酬陛下委寄之重下答闽人仰望之殷盖有六事焉敢条列以献诚自知为九九之术然愚者一得不胜芹曝之私伏乞勅下该部再加看详如果刍荛可采略见施行则地方幸甚臣愚幸甚
　　一曰议将
　　夫今日闽中大将有如总兵戚继光者亦可谓名世之英无以尚矣如游击如三路五寨既多得人即有一二未称又取诸军中而具足则固无容多议矣但臣之先题止详于海寇而未及处闽广之寇审于客兵而未遑练本省之兵今则欲兼而举之始知其有所未尽譬之学然后知其不足也且以八闽之机务总萃于戚继光之一身此忧劳所以成疾而精力屡以告疲于是增设户将之议纷纷然起矣臣有説焉福建有都行二司备员六人果尽堪军旅之寄则此六人者固皆大将也为今之计谓宜勅下该部转行抚按衙门防同总兵官戚继光将都行二司见任堂上官从公考察具奏去留即许于军中查举才勇素着资望相应者听该部照缺推补载之镇巡玺书随宜委用于内仍铨注训练主兵都司二员务得人如守备胡守仁把总傅应嘉当之如此则官不必备而分任有人事得其理而成务可振矣伏乞圣裁
　　二曰议兵
　　臣尝闻之见兎而顾犬未为晚也忘年而补牢未为迟也福建之兵所以不足用者为其积弱也为其未练也臣尝练之而又病于未专也夫未练与练而未专则均谓之无兵也亦宜是客兵之调终不可罢然而非防矣为今之计宜取各县团操民壮之半与各巡司弓兵之应故事者查照客兵事体自额设工食之外仍听巡抚衙门以军饷増给月足口粮一两尽集之省防分为二营务足三千二百人听练兵都司分统训练即因以课都司之督否而赏罚之兵有弗堪则夺其食另于边海取壮徤充补数有弗及即动支军饷募而足之每营必以三千二百人为成数教之三月而成列六月而艺精一年则屡小试之而有勇知方乃又扩而増之而渐减客兵之半至于尽罢客兵而止但军旅之事法尚威严而训练之初易生谤怨必欲成节制之师为安攘之助湏抚按诸臣与练兵都司身任其节真能一国非之而不顾众人议之而愈坚务使总兵之令得行于都司都司之令得行于把总把总之令得行于哨官哨官之令得行于队长队长之令得行于部卒自上而下体统森然自下而上略无阻挠凡在武塲之中得以军法从事必兵皆畏将权不下移如臣与戚继光在浙东时然如是而练兵不精臣未信也若安常习故忧谗畏讥徒拥兵权仅同儿戯如是而练兵有成臣亦未信也此在今日为闽中第一急务如以七年之病求三年之艾茍为不蓄终身不得臣请自今蓄之也伏乞圣裁
　　三曰议食
　　福建之患所以一甚至此者其弊固始于无兵而其源起于无食兴化之变全闽且骚然动矣自非仰仗皇上大破常格屡发内帑极力拯援则闽之为闽未可知也夫救患于将然则事半而功倍图事于既去则所费不赀而未必能济今闽事甫定冦情叵测备未可以少弛兵不能以不练若不先为足食之谋则临渴掘井嗟又何及臣尝反覆计之福建赋税未入于朝廷其为数亦伙矣夫以惟正之供则如彼仰给之意又如此臣子之心真有岌然不能自靖者然臣又窃思焉此赋也此税也皆出之于土地人民也今土地则荒芜矣人民则离散矣岂惟离散又聚而为盗贼而赋税亦无所于供如此则曷若且以福建之赋税平福建之祸患定以五年为率祸患果已尽平人民果以尽安土地果已尽辟赋税果有所输则仍行尽数起解如此则公私具利而上下并受其福不然是寸有所吝而尺有所遗臣不知其可也且福建为山海之区财源素狭以通省计之不及江浙一大郡今即请留秋折屯折盐折每嵗除兴化一府宁徳等县蠲免外仅可得银一十万两不逮额饷三中之一其不足之数虽徧加搜括亦惟粮剩银之三万盐钞另扣出料银之二万八千如此而已其于原题嵗计三十二万犹欠一十六万有竒尚不免别有陈乞若又谓秋粮折银决不可留则其为数益寡即定以五年之期与臣今年有探力索储以预待亦才足二年之用将来事势益不可支而惟正之供亦同归于逋负而已矣再照全闽之地被患极甚拖欠极多加以有司催科无法项项取盈事未及济而民已先病且去而为盗矣臣愚谓宜且缓其旧欠而严其新征责之年完一年庻防用其一而缓其二财用有所出而民生亦不苦矣伏乞圣裁
　　四曰议有司
　　臣惟生民之休戚系于守令贤否而令于民亲其职为尤重福建列县属在山海之间素号简僻然而山川险阻地方绵广加以近年风俗薄恶豪右纵横最称难治在昔县令虽未尽为甲科而尚十居三四今则一省才得五人耳余皆来自举监教职且强半为江广之产此铨曹就近用人谓于土俗民情相习固美意良法但江广虽称多才岂必人人皆善举监教职固有卓异英贤超出风尘之外然而委靡弗振以资格而自废者则十尝六七又所处非善地重以时艰讵惟无逺志且无固心焉即有所谓卓异英贤超出风尘之外者亦仅以清白自守图惟安静茍免谤讪如是而已至于任怨任事能与斯民痛痒相闗者则求什百于千万而絶无其人此赋役不均刑罚不中民生日病盗贼日滋逋负日盛法纪日頺理有固然势将何极臣甚忧之谓当此大计羣吏之时亟为更置而补以科甲之英与防选人才之俊仍乞天语丁宁抚按官自是严加甄别但系贤能一体举荐不许较量资格在进士则挽之惟恐不及于举监之贤则隐而弗彰而又博选于四方不专取于江广如此则百寮思奋而地方有攸頼矣伏乞圣裁
　　五曰寛海禁
　　臣惟中外之分界限不可不严而货利之津人情实不可壅宋臣苏轼谓宜以不治治之臣尝爱其说以为得驭戎狄之至要况闽人滨海而居者不知其凡防也大抵非为生于海则不得食海上之国方千里者不知凡防也无中国绫锦丝枲之物则不可以为国禁之愈严则其值愈厚而趋之者愈众私通不得即攘夺随之昔人谓源如防穴也须留一个若还都塞了好处俱穿破意正如此今岂惟外洋即本处鱼鰕之利与广东贩米之商漳州白糖皆一切禁罢则有无何所于通衣食何所从出如之何不相率而勾引为盗也为今之计正宜严禁日本不许私通外其他如采捕鱼鲜贸易米谷与在广东转贩椒木漳州发卖白糖之悉宜如臣近日将各府单桅船只定为号色编立保伍听于附近海洋从便生理之意推广而行但有勾引事发乃行连坐重治如此虽未必尽无法外之遗奸但天下之事岂有皆利而无害惟当权其分数之多寡使为贼者半为商者半或为商者十之七为贼者十之三则彼之分数既减而我之致力亦易不愈于相率而共为盗乎第其事多变通法难执一如蒙勑下该部再加防详转行福建抚臣就近酌处便宜行事惟取其有禆于成算不必淆乱于人言则小人之衣食有寄而地方之祸患自消矣伏乞圣裁
　　六曰增设县治
　　福建山民往往啸聚为盗至父子相继莫之谁何盖自昔而然矣其故盖起于山川险阻地理绵旷距县窎逺政令莫及即大加征剿率无过四五十年而不复叛者且每一用兵小费则数万大则数十万载在故牒厯厯可数至如汀州之溪南漳平之和睦集贤二里与宁徳之东洋则其甚者盖皆在诸府各县之交有如三窟可以藏避必欲为久安长治之计佥谓设县最便为溪南则宜县于河埠如先任南赣巡抚都御史陆稳所题在和睦集贤则宜县于东西坑巡检司在东洋则宜就本处为县治先年佥事舒春芳已尝为之堡矣且民情亦所乐趋而久议未定縁惜小费而不念用兵之费则当几倍于此也或又谓粮额太狭即臣请无论起运但彀存留则亦不病于狭如蒙勅下该部再加详防如河埠则处置已备即请钦赐县名开设衙宇建立城池学宫选官从事似无他疑至如东西坑东洋二处须再行抚按将各地方备细分割一切事体处置周详具奏施行如此则兵不血刃盗息民安而陛下永无南顾之虑矣臣不胜恳切祈望之至伏乞圣裁
  </div>
  <div class="pagination">
   <span class="current-page">
    1
   </span>
   <a href="谭襄敏奏议_page2.html">
    2
   </a>
   <a href="谭襄敏奏议_page3.html">
    3
   </a>
   <a href="谭襄敏奏议_page4.html">
    4
   </a>
   <a href="谭襄敏奏议_page5.html">
    5
   </a>
   <a href="谭襄敏奏议_page6.html">
    6
   </a>
   <a href="谭襄敏奏议_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
