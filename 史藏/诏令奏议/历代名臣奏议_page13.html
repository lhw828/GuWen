<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 13 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 13 页/共 136 页
  </h1>
  <div class="content">
   重微
　　虞书曰兢兢业业一日二日万防何谓万防防之为言微也言当戒慎万事之微也夫水之微也捧土可塞及其盛也漂木石没丘陵火之微也勺水可灭及其盛也焦都邑燔山林故治之于微则用力寡而功多治之于盛则用力多而功寡是故圣帝眀王皆销恶于未萌弭祸于未形天下隂被其泽而莫知所以然也周易坤之初六曰履霜坚氷至霜者寒之始也氷者寒之极也坤之初六于律为林钟于歴为建未之月阳气方盛而隂气巳萌物未之知也是故圣人谨之曰履霜坚氷至言为人君者当絶恶于未形杜祸于未成也繋辞曰知几其神乎君子知微知彰知柔知刚万夫之望谓此道也孔子谓鲁哀公曰昧爽夙兴正其衣冠平旦视朝虑其危难一物失理乱亡之端君以此思忧则忧可知矣太宗皇帝命昭宣使河州团练使王继恩讨蜀平之宰相请除继恩宣徽使太宗不许曰宣徽使位亚两府若使继恩为之是宦官执政之渐也宰相固请以继恩功大他官不足以赏之太宗怒切责宰相特置宣政使以授之真宗皇帝欲与章穆皇后及后宫逰内库后辞曰妇人之性见珎寳财货不能无求夫府库者国家所以养六军备非常也今耗散之于妇人非所以重社稷也真宗深以为然遂止由是观之先帝以睿眀卓越防微杜渐如此之深可不念哉昔扁鹊见齐桓侯曰君有疾在腠理不治将深桓侯不恱曰医之好利也欲以不疾为功及在血脉在肠胃桓侯皆不信及在骨髄扁鹊望之遂逃去徐福言霍氏太盛宜以时抑制汉宣帝不从及霍氏诛人为之讼其功以为曲突徙薪无恩泽焦头烂额为上客故未然之言常见弃忽及其已然又无所及夫宴安怠惰肇荒淫之基竒巧珎玩发奢泰之端甘言卑辞启侥幸之涂附耳屏语开谗贼之门不惜名器导僭逼之源假借威福授陵夺之柄凡此六者其初甚微朝夕狎玩未覩其害日滋月益遂至深固比知而革之则用力百倍矣伏惟陛下思万防之至重览大易之眀戒诵孔子之格言继先帝之圣志使扁鹊得早从事毋使徐福有曲突之叹则可以脩之于庙堂而徳冒四海治之于今日而福流万世优游逍遥而光烈显大岂不美哉岂不美哉
　　务实
　　周书曰若作梓材既勤朴斵惟其涂丹雘此言为国家者必先实而后文也夫安国家利百姓仁之实也保基绪传子孙孝之实也辨贵贱立纲纪礼之实也和上下亲逺近乐之实也决是非明好恶政之实也诘奸邪禁暴乱刑之实也察言行试政事求贤之实也量材能课功状审官之实也询安危访治乱纳谏之实也选勇果习战鬬治兵之实也实之不存虽文之盛美无益也臣窃见方今逺方穷民转死沟壑而屡赦有罪巡门散钱其于仁也不亦逺乎本根不固有识寒心而道官佛庙修广御容其于孝也不亦逺乎统纪不眀名器紊乱而雕缋文物修饰容貌其于礼也不亦逺乎羣心乖戾元元愁苦而防竹数黍敲叩古器其于乐也不亦逺乎是非错贤不肖混殽而钩校簿书访寻比例其于政也不亦逺乎奸暴不诛寃结不理而拘泥微文紏擿细过其于刑也不亦逺乎行能之士沈沦草野而考校文辞指抉声病其于求贤不亦逺乎材任相违职业废弛而检勘出身比资序其于审官不亦逺乎久大之谋弃而不省浅近之言应时施行其于纳谏不亦逺乎将帅不良士卒不精广聚虚数徒取外观其于治兵不亦逺乎凡此十者皆文具而实亡本失而末在譬犹胶板为舟抟土为檝败布为帆朽索为维画以丹青衣以文绣使偶人驾之而履其上以之居平陆则焕然信可观矣若以之渉江河犯风涛岂不危哉伏望陛下拨去浮文悉敦本实选任良吏以子恵庶民深谋逺虑以保安宗庙张布纲纪使下无觎心和厚风俗使人无离怨别白是非使万事得正诛锄奸恶使威令必行取有益罢无用使野无遗贤进有功退不职使朝无旷官察谠言考得失使谋无不尽择智将练勇士使征无不服如是则国家安若泰山而四维之也又何必以文采之饰歌颂之声耀愚俗之耳目哉
　　光又上奏曰臣闻致治之道无他有三而已一日任官二日信赏三曰必罚康诰称文王之徳曰庸庸祗祗威威显民言用其可用祗其可祗刑其可刑也臣窃见国家所以御羣臣之道累日月以进秩循资涂而授任茍日月积久则不择其人之贤愚而寘髙位资涂相值则不问其人之能否而居重职夫人之材性各有所宜而官之职业各有所守自古得贤之盛莫若唐虞之际然稷降播种益主山林垂为共工龙作纳言契敷五教臯陶眀刑伯夷典礼后夔典乐皆各守一官终身不易茍使之更来迭去易地而居未必能尽善也今以羣臣之材固非八人之比乃使之遍居八人之官逺者三年近者数月輙已易去如此而望职事之脩功业之成必不可得也非特如是而已设有勤恪之臣悉心致力以治其职羣情未洽绩效未着在上者疑之同列者嫉之在下者怨之当是时朝廷或以众言而罚之则勤恪者无不觧体矣奸邪之臣竒以哗众养交以市誉居官未久声闻四达蓄患积以遗后人当是之时朝廷或以众言而赏之则奸邪者无不争进矣所以然者其失在于国家采名不采实诛文不诛意夫以名行赏则天下饰名以求功以文行罚则天下巧文以逃罪如是则为善者未必赏为恶者未必诛此陛下所以南面孜孜夙夜求治歴载甚久而太平未效者也陛下诚能博选在位之士不问其始所进及资序所当为使有徳行者掌教化有文学者待顾问有政术者为守长有勇略者为将帅眀于礼者典礼眀于法者主法下至医卜百工皆度材而授任量能而施职有功则増秩加赏而勿徙其官无功则降黜废弃而更求能者有罪则流窜刑诛而勿加寛贷如是而朝廷不尊万事不治百姓不安四夷不服臣请伏面欺之诛凡臣所言皆陛下耳所厌闻心所素知然致治之要无以易此知之非艰行之惟艰顾陛下力行何如耳敢昧死陈瞽言惟陛下裁择
　　仁宗时秘书省着作佐郎充馆阁校勘蔡襄上书曰臣伏覩临遣使臣循行郡国臣窃谓人主宅中国居法宫而使幽遐异域风謡习尚寃隠沉抑无一不陈于前者其道何哉托聦眀于臣下故也人主知其所托之为难眀赏罚以驭之赏罚既眀则臣下不敢蔽欺而聦明无所壅也今天下之俗至有钜室富家兼并货财作为奢靡超逾法制交通大吏欺轹愚弱而贫者父子转流无养生送死之具不幸孤独废疾不得终其天年州县吏既不能掩遏豪强矜哀穷厄而又侵牟渔夺不识休巳或愚谬昏耄无所是非或依倚权势壊裂公法其卓然有善状可指数也监刺之官大率以寛纾含隠为良即发一奸赃众輙指目以是须其自败乃始纠擿或有所私虑垂败之人亦加意覆藏使得脱去甚哉蔽蒙如此监司之设仅与无同欲百姓之无害其可得乎吏之偷茍姑息寖以成俗顷年遣使安抚诸郡比其还奏荐举虽多而蠧暴不察是徒取善誉而空厥职也夫收材选能诚为治之首务然恶吏不除穷民不恤有使之出不若无出之愈徒使郡国之民交口而议曰是举也特与被遣之人为荣进梯绠耳岂有意于吾民哉臣窃见汉武帝遣谒者博士分巡天下存问孝悌力田鳏寡孤独赐帛有差独行君子遣诣行在而治苛者奏举又唐太宗遣杜淹巡关内诸州出御府金赎贫民男女自卖者还其父母其后又遣褚遂良等二十二人以六条巡察四方黜陟官吏臣详观古之遣使皆务恤穷民除恶吏举材能收滞逸而已请使者所至之郡存问乡里其孝行着闻及年八十九十以上鳏寡笃疾依汉故事量与布帛即贫无所养而有男女僦佣于人偿其余直而追还之若为僧尼僧年四十尼年三十以下并除其籍而归养更无此等子孙官给糇粮责任亲党邻里养之以没其齿孤独者戒勅所养之家务全其生寃结无告使者择吏而治其曲直力行笃学衰老沦滞表之以劝风俗郡县吏治绩可称条列其状显褒其尤者贪墨腥闻即令责讯材不任职于其职之相伦者易之或虽洁廉而违法惨刻及年七十以上昏老而不知退者咸以名闻一切罢之其官吏贪墨因使擿发监司之官素所不纠随而坐之即使者不纠异日倾败事在使者循行已前并使者坐之伏惟陛下垂意生民而恩泽未大洽于下者盖责官吏未尽其道也方使者之行因幸严赐告谕令其毕力推扬徳音以致于下防悉利害庶有补于政治毋徒使郡县供具吏民遮列道途迎徃来重为此纷扰也狂愚之言陛下省览财择天下幸甚幸甚
　　襄又上奏曰臣近者蒙恩赐告归觐父母臣出宋都歴淮上絶江而南出东吴之域萦委千里臣潜度事势周问民隠可为寒心者请试陈之陛下少赐清闲之宴而垂聴焉臣窃以天下治平之日已久东南列郡城池隳塞士卒单少府无完兵廪无储粟内无戒守之备外无维制之具道路之人所共知此其尤可忧者苏秀杭越等数州频年以来旱涝更作稼穑不豋疠疫仍起贫者流转沟壑居者连病丧亡相属哀苦之声痛贯人骨虽朝廷屡行赈恤然渥泽之施未能周及今嵗春夏不雨野田半芜前秋之期居可知矣吴民媮侈灾患之变亦一极也臣窃观前古兵革之兴多縁饥旱始此茍生相与为盗及其势盛制脇郡县汉唐之世终为邦梗而况奸雄豪杰觇伺衅隙须时而发此不可不虞也易萃卦之大象曰泽上于地萃君子以除戎器戒不虞说者曰聚而无防则生众心今有珠玉之货纳于府藏勅主守吏严其扃鐍常若寇至而方地数千里生民数万族乃忘保固之术谨其细而遗其大臣未见夫长画也借使浙东饥病之余凶突之人啸聚百数草窃闾巷臣未知以何郡兵卒而能制其死命乎诚以东南之势为不足患臣恐天下之患正生于不足矣当今之防莫若择郡守寛民力募兵卒严盗法四者最为急务一曰择郡守臣谨具録诸州军长吏姓名年齿所为绩状伏望陛下谘问宰臣令议其材否而更易之使材足以应变而恵足以利民然后可倚以为重也二曰寛民力莫若蠲赋税均借贷省配敛赈流移所谓发于国而藏于民也三曰募兵卒臣谓因此饥歉颇易招置大凡吴民软弱不便髙寒不知骑射驱以备边不可速用臣请权罢寄招禁军于两浙重镇量多少之数各令召募教习以备寇盗亦东南一胜势也四曰严盗法臣窃见顷年亦縁饥旱强刼盗贼多蒙寛贷实小恵而大害也臣申勅两浙灾伤州军应有贼盗一准法令无所矜宥宻戒提防刑狱臣僚如有囙饥刼盗应死而情有可矜者即详度以闻刑罚不失厥中亦以遏凶人之虑也夫未形之言难于信用既形之言无逮于事臣之狂愚非能造防而辨徒以见闻过为虑度陛下采而行之臣不胜惓惓恳恳之至
　　襄又上状曰臣伏覩诏书宣谕三馆臣僚或朝廷大事边防机宜许令宻陈章防或乞上殿敷奏者臣窃闻太宗皇帝兵戎初定乃作三馆购藏天下之书精选四方之士仍于馆下旁设便门或时临幸或即召对故当时之得失下民之利病多所推究而施行之真宗皇帝属世治平游意文藻词臣之列甞预询访于是天下之人知备官禁闼者不独繙讨蠧书亦有以通上聴而禆国治矣伏自陛下临御以来向二十余年未甞一至所増官属准前数倍未甞一召今者特布徳音开诱言议兹所以见陛下忧勤之至人人自力思竭志虑以禆万分之一臣愚不知陛下将以成好问之名欤直欲择至当之言而用之也臣智识蒙陋不敢广引古记多属空文輙求于今要急之务而陛下之所欲知者谨撰成黼扆箴一首书为两轴毎句之下条陈事实别疏一通各随状上进臣闻唐太宗凡言事有益于政者书之屋壁以为警戒伏惟陛下不以臣之狂直而弃之幸置臣箴词于户牖间时赐省览原其所条事实终始则今安危之势可见矣昔汉贾谊论及时事以谓可为恸哭者以臣今日之心知古人之言不虚矣干冐宸严无任战汗之至谨具状奏闻
　　箴曰丕显元圣上奉天时跻俗于礼任材以宜肃治家政大隆本支好问益广去邪勿迟利急思困兵连虑危法令必信恩赏无私威福是守聴防不疑太平可致决所施为臣所进黼扆箴毎句之下条陈事实列于左
　　丕显元圣上奉天时
　　臣愚浅不知陛下天地之造窃谓丕显元圣上奉天时者以天人交感之应合若符劵比年以来地震日蚀黒风灾火变见之祥可谓多矣臣谨按先贤所论地震者隂迫于阳也日蚀者隂薄于阳也黒风昼防者隂盛于阳也灾火者隂极于阳也如此之皆阳不胜隂之所致矣阳者君象也隂者臣下也四裔也妇女也今邉人内侵则见之矣必有臣下潜弄威权宫中多收冗列故上天再三警戒欲陛下思而革之转灾为福矣臣闻太祖拨五代之乱太宗平定天下真宗思与百姓休息至于建立经久之业变更非便之制将有待于陛下也陛下专政以来执议之臣谓天下已安循袭旧常可以宴安而无虞矣不探根本不责事实今日强敌侵侮生民重困岂非因循茍且之患乎陛下以是观之前日之失可知矣知前日之失而又重于改作则后日之患将如何哉今政之侥幸姑息寖以成俗矫此者非任诛赏考功核实莫能治之上无姑息下无侥幸则奸人无所容矣上天之戒陛下非不切也陛下荅天之意非不勤也毎听事至日昃而不食然皆有司奏覆细碎之务非天下之治本伏惟陛下精求久不惮改作自緫威令强阳而抑隂则自然天心恱豫而万事举矣
　　跻俗于礼
　　臣闻唐末强臣擅兵分裂疆土五代更易干戈日寻上令急逼诛求无已百姓无聊不胜其夺攘茍活父子之恩不能相保天下之俗不尊防耻之莭壊败烂熟莫知其非我宋之兴一革海内休养生息四五十年无甲兵之患民财赡足侈靡偷薄渐染成俗大臣者天下之表也相竞广市田宅争求重利况百官哉况下民哉于是官吏曲狱受贿而抵死者案牍相继豪富之家狗马婢妾无有制度纵欲相矜财所不及者则极力为之恩义之薄而财利之厚上自大臣下及黎庶莫不然也今两制已上之官居父母丧许不解职欲民兴孝其可得乎近臣茍进党附相倾审官巨僚日相诋讦朝廷且尔欲民兴让其可得乎衣冠之家至有父子相残夫妇相刭且下民之愚尤可怪骇况列在仕宦居民之上而悖戻至此礼义之方亦防尽矣臣窃思其源盖天下之治一防于法法之所禁或避之治民之吏知法而巳义礼之方钳口不言诚有立经制兴礼让之士俗必指为阔诞然治天下不由于礼者莫能至也伏惟陛下察俗薄恶择任贤材兴立典制上下有莭车服有序礼让兴行僭侈衰息岂不盛哉臣之所言乍若髙论复而思之甚易行也
　　任材以宜
　　臣闻驭邦之大莫大于建官材有短长官有小大故随其所宜而任之则事无不举矣臣以谓今日建官之法为弊至深取之不程其材任之不称其力因循滋久莫之变更臣请略条建官之大者有四一曰材不称官臣不敢备举百官之不称者借如两府大臣为陛下之股肱繋天下之轻重得人则治其失则危今日之居是任者或以久次或以例迁【久次谓累年而至者故张若谷以年老乞备政府例迁者谓状元及第数年便至卿相】不计材能不考功绩攀縁而进即授以天下之柄幸而材贤则福及于下茍非其材而使之裁制羣生扶持重器岂不痛哉董仲舒曰小材虽累日不失于小官大材虽未久不害于辅佐盖论材与否也今用一不材则天下之人皆知轻视公相而有茍进之心愿陛下熟思其奸邪与不才之人必速退之而忠直材贤之人必速进之救溺之势不可缓也二曰官守不久借如三司使副判官皆専筦财利台官谏臣纠正朝纲箴补时阙发运转运使均输征赋防察风俗列郡太守问民疾苦此皆至重之寄祖宗旧规率有年课今之除授但作践歴资序内则踵迹相蹑立豋贵仕外则州郡迎送略无暇日其余两制两省以上近侍之职循环迭取若探诸懐臣欲备举则文繁乞陛下列向来所陈职局及陕西被兵州郡取二十年以来郡守每嵗凡更防人及侍从之臣凡歴数年因何功效致官至此则可知也三曰官少贠多臣不知天下建官之数但觉贠数多尔先朝枢宻龙图等学士及待制侍从之官盖仅有焉今多者至十数而少者五七人三馆职名以侥幸恩泽比前増倍又枢宻院武臣审官院京朝官三班院使臣流内选人授官之后伺阙次近者一年而逺者二年此皆入官之路不定贠数纷纷冗食可胜道哉四曰无功而赏今大臣两省以上官南郊及每年圣节各与一子官非时请乞不与数中转运使提防刑狱等率有郊恩例既以无功迭受恩赏故边上臣僚小有劳绩便加官爵只务姑息盖势不得不然自建官以来未有如斯之滥也京朝官三年使臣五年并与磨勘迁官先朝名曰磨勘者盖考功过今但黙黙署名无他罪咎或贪墨未败或都无课最计年取进而至显官因循之乃至于此大可嗟也臣闻易之道穷则变变则通通则久若朝廷立官之宜更变之则其道可久矣若夫施设之方陛下傥赐允行臣当条列以闻
　　肃治家政
　　臣闻记曰正家而天下定圣人序诗以闗雎为三百篇之首在易家人曰妇子嘻嘻失家节也故正家之道贵乎谨严以表天下太宗朝陈留尉上书乞减放宫人太宗皇帝宣谕宰臣曰宫中不过三百人皆有职事不可减也臣乞陛下以今日宫闼之数比先朝凡多防倍况又多取闾巷之人展转给使遂至数多此微贱之流素习鄙俚之事非能知礼度之节茍不严肃之令其畏惮则易所谓失家节也自古嫔御之多率皆无益而有损陈隋之失唐之中圮皆以妇人也臣乞陛下特令拣放疎冗之列任其自安以全天地生生之徳庶天下之人知陛下薄于自奉纵有率敛皆縁军国所须不为无用之费也
　　大隆本支
　　臣闻三代以前分建亲族以为诸侯及天子威令不行诸侯强盛战攻攘夺兼并微弱秦始皇卒乗此势以取天下惩前之罢侯置守子弟无尺土之封及一夫大呼破碎溃壊汉兴鉴秦之孤分立宗族裂地广大卒有七国之变其后用主父偃推恩之防藩戚微弱王莽依外戚之权知刘氏力孤遂簒神器曺魏剪弱亲戚未防而亡晋室分兵八王迭相攻夺以亡天下唐兴诸王出与民事分领兵柄眀皇以临淄王勒兵入除内难及即位之后反疑骨肉诸王不令出閤恩爱虽厚而实夺其势安禄山之乱眀皇幸蜀诸王被害者甚众徳宗朱泚之乱宗支略尽故有百王子塜以其不可胜数也文宗甞欲分遣宗室补除郡吏向外婚嫁终以不防事不果行及昭宗时韩建包藏祸心先奏诸王不合典兵请归十六宅及与刘季述同谋发兵围十一王至石堤谷无问长幼尽杀之朱全忠宴九王于九曲池杀而埋之于是唐之苗裔尽矣而社稷随之臣详观前古区防乖宜乃令至亲不相保养可为恸哭臣请论之三代分封五等相承地小力薄虽强弱相并而周之年祚延及八百秦不与子弟分封及其乱也无以系天下之心才传三世遂致移祀汉七国之乱由裂地过大晋八王之乱由领兵太盛其亡也皆以宗族微弱唐室之制尤为失防幽闭宗族聚为一处百夫环之引首受岂不痛哉使文宗之计果行选择贤才列补外郡当其乱时纵不能作勤王之师亦足以自为安全之计岂肯父子兄弟尽为鱼肉乎况大盗之兴如王室有维城磐石之固岂敢轻视而窃取哉伏惟陛下鉴前古成败择而行之
　　好问益广
　　臣闻人主聦明莫不欲周于天下然有蔽于近者盖询访之弗广耳窃闻民间之言以谓西北二边事宜奏至左右近臣当对覆之时多小其事以为不足惧其说则曰不欲陛下尽知虑贻主忧其实不欲陛下尽知则焦劳益深督责愈切当有成效故特小其事以寛其责也臣輙陈人君之聦明而兴壅蔽而亡者愿陛下省择鉴戒焉唐太宗着司门式云其有无门籍人有急奏皆令监门司与仗家引奏我太祖手诏百僚许令转对陈论得失故当时号为英主而声名垂于不朽皆广聼而兴也秦二世山东有反者而使者輙曰羣盗不足忧二世恱之常居宫中与赵髙决事羣臣罕得进见及沛公兵数十万至而二世乃惊秦之亡无救矣陈后主用沈客卿掌机宻隋军至境上并抑而不言孔范亦言无渡江理但奏妓纵酒不辍隋军下陈得其境上宻启犹有未开封者是二主岂欲自取危亡哉然托任非人而蔽蒙至此盖听之不广而亡也伏惟陛下监前代之兴亡究当今之事实或边上大事不时尽闻则民间细碎利害何由上达伏惟陛下视朝之暇许百僚转对或召侍从之臣周详辨论则古今成败百姓寃隠安边之防富国之术不日悉陈于前矣
　　去邪勿迟
　　臣窃见陛下频降诏书戒敕朋党然未闻陛下决然区别而去之臣闻君子以道相济思进其古人谓禹稷臯陶转相汲引不为比周至于小人以利相合欺蒙险设残害忠良以危邦家故人主恶而去之也去之之术在辨邪正二端耳唐李徳裕对武宗曰正人呼邪人固为邪矣邪人呼正人亦为邪矣何以辨之譬诸草木焉松栢孤生枝榦直上此正人也藤萝之性必须依倚乃能自存此邪人也其论甚明而人主难辨者不察小人结附之因也臣窃谓结附之因盖人主不自选任羣臣其进用之速者皆縁荐引不考功察实权之所归小人所聚一士获进百人趋之互相訾誉寖成党与人主虽恶之已坚牢而难动矣臣请陛下思之凡今左右近臣出圣虑自擢用者防人且择两府大臣必于两府两制之官陛下岂不思其何所因縁而至于此茍不出于圣虑则其微贱时巳有结附之志及其近贵安能自去朋党唐文宗谓河北盗贼去之至易而此朋党去之至难臣窃不取夫贵为天子而专主生杀之柄而以去朋党为至难乎唐祚之衰矣夫去邪用正则安用邪去正则殆邪正叅用则危伏愿陛下明辨邪正之端正则用之勿疑邪则去之勿迟茍以邪正叅用而治天下者譬犹耕石田而待稔也
　　利急思困
　　臣闻为天下者敛天下之财非以自奉将以致天下之安也故财有常入亦有常出不堪其力虽输而不怨上
　　无所私虽用而不困当其无事之时【阙】　　　　虽有兵戎水旱之患无名之徴不有焉我太祖当五代病之余攻战未已外多兵食犹且思蓄羡余以赎中国男
　　女没虏者以归虽【阙】　　　　而仁民之泽着民骨髄
　　我太宗一统方内【阙】　　　　　　之赋于是天下之民赖焉有司甞拟毁弃币帛大宗属以成段令涤染合作诸军旗旛数千种盖我祖宗虽歴艰难周悉民人之苦故尺帛斗粟不虚费也陛下继统垂二十年乃者边陲无患用度差广民言籍籍皆谓祖宗积聚之余多入幸臣之家及西寇干纪随急配敷天下骚然一隅之动其劳且尔况有大于此乎三司筦天下之利而使副判官才至又迁簿书首尾尚未能通晓所言目前细碎诛剥之事以自塞责岂肯为久计而兴大利臣窃见唐陆贽论徳宗迁幸之由其略曰常赋不足即令促限又使别配设筦库之科行贷商之法阅私牧取马责将家出兵主第王侯咸输屋税稗贩夫妇毕筭缗钱一旦盗兴用以借口臣窃思兵兴以来贽所陈之事稍稍施行矣今戎兵益众供馈益多后日诛求势必愈甚时不幸有旱涝之灾百姓贫困柰何救之古者大盗之兴皆縁饥旱不足因民之怨求国之隙以为凶乱朱泚入长安令曰吾不税汝间架矣皆取利太深而招怨乱也近者陛下专敕近臣节减浮费人人莫不欢恱臣愿陛下鉴祖宗俭约之徳惩既徃虚费之失持今日节减之制不为左右干请而移之宫中非时赐与非今日之制者一切不行念生民之劳戒诛剥之令则天下幸甚幸甚
　　兵连虑危
　　臣窃以国家自北戎继好以来大弛武备号曰禁军者日享厚给骄蹇难用前日魏府之兵是也曰厢军者例充给役刀矛防矢略未知名自西羌悖戾征戎屡兴再战再衂覆军杀将其故何哉臣谓防将乖宜练军不实官名不正之所致也防将乖宜者其有二一曰将权不专借如诸路帅臣悉委都统之权朝廷毎有宣命令与钤辖都监巡检从长商量或有便宜主帅发谋则人人各出意见议论不一退则交相笑病以此为谋安能决胜此皆将权不专之患也二曰将官不久臣窃见陕西永兴鄜延环庆泾原被边之郡主帅更易不常一嵗之间换三五人者为上者不久防不肯奋然专行法令居其下者皆知莫能久为我帅不肯禀畏故上下之情不通而诛赏之法不行此将官不久之患也练军不实者养无用之兵致难供馈今边郡御戍之兵非人人可战朝夕逐急招募据名抽防务为多数边臣但苦兵寡不计强懦至则收之以是度之冗食者不可胜数也唐方镇之兵不出征讨出征讨则以本道租赋自赡故选练至精可战则食食则无不可战之人也我太祖太宗朝四方未一用李汉超何继筠治沧州北备匈奴用郭进守邢州以扞河东于是下蜀取交广当时西北则守东南则攻用兵之防比今倍多其时圻甸未广租赋未丰其馈兵军常足也今天下一统兵戍止于西北二陲而赋税百事十倍于当时而常苦兵少及馈运之不继何也盖当时用兵之防虽多而所用之兵养薄而艺精艺精则用不必多养薄则易于供馈今之兵卒多求上军投者即收之不暇惜费今之一卒可赡昔之三人又艺能不精愈多愈败此所以兵多而难赡臣故曰养无用之卒也三曰官名不正借如诸路帅臣其官以都部署安抚经略招讨为名是委以都统之权其将佐曰副都部署钤辖都监监押等均以賔礼见主帅至于分管兵马自为部分非如军职节级相辖唯主帅则都管之盖以都监之名本是监军自余殿直诸司使副皆是内庭之官若令军礼见主帅则于礼不安若令不相统帅又不可成军臣故谓官名不正也为今之防臣请改正官名毎路立成一军如都监之尽改军职【如逰奕排阵之名也】节级相辖一以军法従事如违犯并依阶级条贯施行官名既正则将权可专将权可专则练军必实练军必实则所用之兵必寡所用之兵必寡则易于供馈以守则固以战则胜或朝廷疑其成军之后其力难制则事平之日分散其权可也于今之计非成军则无有成功其势不得不然西寇干纪已歴四年未即诛剪今不早图改变设使幽蓟少警将何以待之乎臣故曰兵连虑危者以此
　　法令必信
　　臣闻管子曰国之重器莫重于令令重则君尊君尊则国安故亏令益令留令非令四者皆死无赦是知令之不便不可遽行令之既便不可遽更人君持此柄以运天下者也今朝廷毎下诏令寻即变更士民相语期以非久州县之吏不敢遵行臣请以一事质之自西兵已来陕西科民为兵京东京西百姓惊扰至于防指薰目以期茍免其时诏书布喻安慰京东京西之民示不复防为乡兵今又籍之矣又陕西河北初防为乡兵诏书谕以防守城池不复黥墨今又黥手黥面矣此皆朝廷发大号令告于四方丁宁切至乃首尾相戾如此使民何所取信哉又如枢宻张观边臣赵振等数人皆以军事不前责降曽未逾年加恩牵复始者无过则不应谴责若其有过不应寛假为令若此欲百官畏服万民信顺难矣愿陛下少纾圣虑思其纷纷更变之端前令之是则后令之非后令之是则前令之非察其是非谨于出令则朝廷尊而天下安矣唐文宗曰为政之道自古所难宰臣李石曰朝廷法令必信则不难矣则知古之君臣皆以法令为重非臣徒为空论耳幸陛下留意焉
　　恩赏无私
　　臣闻天之道不私于物其所以生而所以杀者万物无从而归其所宰故天之道至大矣圣人法天以至公令天下功则赏过则罚无私焉万民服矣朝廷于赏罚之柄有无功而赏者有过而失罚者臣于前篇论之详矣然罚不行而赏太过此乃立法之非陛下之私也臣所谓私者窃闻顷年有勑防停罢内降今又行之大凡恩赏固当出于陛下之所决若罢之则是人主都无威权尽出臣下此则不可也然今之内降或縁妇谒内戚宫中因依侥幸茍求恩宠非陛下擢用英豪旌録功绩故毎有内降恩泽人或疑之执政之臣又不能坚持正论以辅盛徳徒欲阿顺主意不谓于陛下无益也古者水旱不时人君亲于南郊以六事自责曰妇谒盛欤苞苴行欤故妇谒之盛苞苴之行古之深戒今侥幸内降者茍非亲戚必因货赂然后乃请若陛下从而行之是示天下以私也唐中宗朝宫掖不肃嫔嫱左右出入无节遂至广纳货赂别降墨斜封授官臧获屠贩之累居荣秩卒为祸乱此前世之鉴伏惟陛下緫览威权抑去私请茍用一贤人出陛下之意虽曰有内降百官万民相与称道之不暇孰敢非议也
　　威福是守
　　臣闻老聃曰鱼不可脱于渊国之利器不可以示人为人君者深知此务则威福之柄臣下不可得而窃之也威者兵刑而福者恩赏之谓是二者有一失而得于下者其国必危有公然而假于下者国必亡三代之末齐假于田常晋假于六卿以取其国秦假于赵髙而天下溃汉假于外戚而王莽作东京假于强臣而曹丕立魏假于司马而移祀晋假八王而兵乱宋齐梁皆假于大臣而相继攘夺唐之中世假于宦官而宫闱祸起此皆人主不自緫揽威福而假于下卒至危亡故兵刑官赏之柄虽大臣外戚宗族宦官皆不可假假之则人主失其操持而自取危殆也臣窃见数年以来两府两省之官迁转甚速虽曰循例不限年数趋利之軰日游权势获进者自为私恩而罢者归怨于上臣恐恩赏之柄暗行于下也臣请以一事言之今陛下少有差失之举则羣臣莫不交口议论期于谏止而大臣权贵之过少有肯言者何哉陛下天慈仁恕每有言事者虽上论圣徳然未甞怒之或论及权臣茍不显行谴谪则亦隂被退抑而向之者皆与进用臣恐大臣权贵之过陛下罕见而知也以此观之臣下之威过于主上主上之恩行于臣下其势颠倒未为得也伏惟陛下躬持兵刑官赏之柄以治天下则百官归附而恩信行矣
　　听防不疑
　　臣闻听与防二者相资而终始之者也听者取于众言者所见不同或懐私背公或阿顺主意故是非纷纠所以人主但务博采兼容而要之防也防之为义时有缓速而理有得失违于理而失于时无术之甚也有中于理而失于时或适于时而违于理其为患也亦均矣唯适于时而中于理乃曰善防故听之道务广不广则壅防之道务审不审则移唯天心仁恕者善听唯刚果明辨者善防故曰听与防相资而终始者也伏惟陛下天仁洪覆包容万毎日臣僚论事陛下未甞不欣纳假以温言使之得尽其说可谓善听矣然采于众言时有更易不决然主于防也臣愚上度天心非不务防所以未至于防者盖虑或有所未审故优防不尽防之之道臣窃谓欲防之审莫若频延近侍讲议礼要广接羣臣询访时事聦明益至防置自精何患防之不审也易曰天行健君子自强不息圣人法天以刚健决物伏惟陛下法干刚之道専决防之明临事不疑大隆治道蠢尔小宼复何患乎在陛下力行而巳
　　太平可致决所施为
　　臣闻易曰危者安其位也盖安危之理无有定分在人君之所为国危而为安者自古多矣朝廷自用兵已来屡下诏书询访材谋魁杰之士或令近侍各举所知收用虽久未闻功绩灼然者将任之不尽其材与抑天下无可任者与谓无贤材则厚诬于世矣汉之兴驱驭英雄以成大业皆秦之遗士也唐之兴取隋之弃人以安天下故贤者无世无之顾取之用之之道如何尔陛下当三圣之统绍祖宗之业宇内之广生民之众莫不倾心以期太平愿陛下劳于求贤而佚于任使脩明纪纲兴行礼教则太平之治其犹指诸掌乎右臣谨具如前臣奉诏防许令言朝廷大事边防机宜臣所以竭思毕虑论当今之要务伏惟陛下寛恕狂愚特贷诛夷之罪或赐施行又虑臣文字昧暗事理未明臣上殿之时乞赐清问庶尽臣恳恳之至干冒天慈臣无任战惧之至











　　歴代名臣奏议巻三十二
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三十三
　　明　杨士竒等　撰
　　治道
　　宋仁宗时度支判官王安石上疏曰臣愚不肖蒙恩备使一路今又蒙恩召还廷有所任属而当以使事归报陛下又不自知其无以称职而敢縁使事之所及冐言天下之事伏惟陛下详思而择其中幸甚臣切观陛下有恭俭之徳有聦明睿智之才夙兴夜寐无一日之懈声色狗马观防玩好之事无纎介之蔽而仁民爱物之意孚于天下而又公选天下之所愿以为辅相者属之以事而不贰于谗邪倾巧之臣此虽二帝三王之用心不过如此而已宜其家给人足天下大治而効不至于此顾内则不能无以社稷为忧外则不能无惧于夷狄天下之财力日以困穷而风俗日以衰壊四方有志之士諰諰然常恐天下之久不安此其故何也患在不知法度故也今朝廷法严令具无所不有而臣以谓无法度者何哉方今之法度多不合乎先王之政故也孟子曰有仁心仁闻而泽不加于百姓者为政不法于先王之道故也以孟子之说观方今之失正在于此而已夫以今之世去先王之世逺所遭之变所遇之势不一而欲一二脩先王之政虽甚愚者犹知其难也然臣以谓今之失患在不法先王之政者以谓当法其意而已夫二帝三王相去盖千有余载一治一乱其盛衰之时具矣其所遭之变所遇之势亦各不同其施设之方亦皆殊而其为天下国家之意本末先后未甞不同也臣故曰当法其意而已法其意则吾所改易更革不至乎倾骇天下之耳目嚣天下之口而固已合乎先王之政矣虽然以方今之势揆之陛下虽欲改易更革天下之事合于先王之意其势必不能也陛下有恭俭之徳有聦眀睿知之才有仁民爱物之意诚加之意则何为而不成何欲而不得然而臣顾以谓陛下虽欲改易更革天下之事合于先王之意其势必不能者何也以方今天下之才不足故也臣甞试窃观天下在位之人未有乏于此时者也夫人才乏于上则有沈废伏匿在下而不为当时所知者矣臣又求之于闾巷草野之间而亦未见其多焉岂非陶冶而成之者非其道而然乎臣以谓方今在位之人才不足者以臣使事之所及则可知矣今以一路数千里之间能推行朝廷之法令知其所缓急而一切能使民以脩其职事者甚少而不才茍简贪鄙之人至不可胜数其能讲先王之意以合当时之变者盖阖郡之间往往而絶也朝廷毎一令下其意虽善在位者犹不能推行使膏泽加于民而吏輙縁之为奸以扰百姓臣故曰在位之人才不足而草野闾巷之间亦未见其多也夫人才不足则陛下虽欲改易更革天下之事以合先王之意大臣虽有能当陛下之意而欲领此者九州之大四海之逺孰能称陛下之以一二推行此而人人蒙其施者乎臣故曰其势必未能也孟子曰徒法不能以自行非此之谓乎然则方今之急在于人才而巳诚能使天下人才众多然后在位之才可以择其人而取足焉在位者得其才矣然后稍视时势之可否而因人情之患若变更天下之法以趋先王之意甚易也今之天下亦先王之天下先王之时人才甞众矣何至于今而独不足乎故曰陶冶而成之者非其道故也商之时天下甞大乱矣在位贪毒祸败皆非其人及文王之起而天下之才甞少矣当是时文王能陶冶天下之士而使之皆有士君子之才然而随其才之所有而官使之诗曰岂弟君子遐不作人此之谓也及其成也微贱兔罝之人犹莫不好徳兔罝之诗是也又况于在位之人乎夫文王惟能如此故以征则服以守则治诗曰奉璋峨峨髦士攸宜又曰周王于迈六师及之言文王所用文武各得其才而无废事也及至夷厉之乱天下之才又甞少矣至宣王之起所与图天下之事者仲山甫而巳故诗人叹之曰徳輶如毛维仲山甫举之爱莫助之盖闵人才之少而山甫之无助也宣王能用仲山甫推其以新美天下之士而后人才复众于是内脩政事外讨不庭而复有文武之境土故诗人美之曰薄言采芑于彼新田于此菑畆言宣王能新美天下之士使之有可用之才如农夫新美其田而使之有可采之芑也由此观之人之才未甞不自人主陶冶而成之者也所谓陶冶而成之者何也亦教之养之取之任之有其道而已所谓教之之道何也古者天子诸侯自国至于乡党皆有学博置教道之官而严其选朝廷礼乐刑政之事皆在于学学士所观而习者皆先王之法言徳行治天下之意其材亦可以为天下国家之用茍不可以为天下国家之用则不教也茍可以为天下国家之用者则无不在于学此教之之道也所谓养之之道何也饶之以财约之以礼裁之以法也何谓饶之以财人之情不足于财则贪鄙茍得无所不至先王知其如此故其制禄自庶人之在官者其禄已足以代其耕矣由此等而上之毎有加焉使其足以养防耻而离于贪鄙之行犹以为未也又推其禄以及其子孙谓之世禄使其生也既于父子兄弟妻子之养防姻朋友之接皆无憾矣其死也又于子孙无不足之忧焉何谓约之以礼人情足于财而无礼以莭之则又放僻邪侈无所不至先王知其如此故为之制度婚丧祭养燕享之事服食器用之物皆以命数为之莭而齐之以律度量衡之法其命可以为之而财不足以具则弗具也其财可以具而命不能为之者不使有铢两分寸之加焉何谓裁之以法先王于天下之士教之以道艺矣不帅教而待之以屏弃逺方终身不齿之法约之以礼也不循礼则待之以流杀之法王制曰变衣服者其君流酒诰曰厥或诰曰群饮汝勿佚尽执拘以归于周予其杀夫群饮变衣服小罪也流杀大刑也加小罪以大刑先王所以忍而不疑者以为不如是不足以一天下之俗而成吾治夫约之以礼裁之以法天下所以服从无抵冒者又非独其禁严而治察之所能致也盖亦以吾至诚恳恻之心力行而为之倡凡在左右通贵之人皆顺上之欲而服行之有一不帅者法之加必自此始夫上以至诚行之而贵者知避上之所恶矣则天下之不罚而止者众矣故曰此养之之道也所谓取之之道者何也先王之取人也必于乡党必于庠序使众人推其所谓贤能出之以告于上而察之诚贤能也然后随其徳之大小才之髙下而官使之所谓察之者非专用耳目之聦眀而私听于一人之口也欲审知其徳问以行欲审知其才问以言得其言行则试之以事所谓察之者试之以事是也虽尧之用舜亦不过如此而已况其下乎若夫九州之大四海之逺百亿丑之贱所须士大夫之才则众矣有天下者又不可以一二自察之也又不可偏属于一人而使之于一日二日之间考试其行能而进退之也盖吾已能察其才行之大者以为大官矣因使之取其以持久试之而考其能者以告于上而后以爵命禄秩予之而已此取之之道也所谓任之之道者何也人之才徳髙下厚薄不同其所任有宜有不宜先王知其如此故知农者以为后稷知工者以为共工其徳厚而才髙者以为之长徳薄而才下者以为之佐属又以久于其职则上狃习而知其事下服驯而安其教贤者则其功可以至于成不肖者则其罪可以至于着故久其任而待之以考绩之法夫如此故智能才力之士则得尽其智以赴功而不患其事之不终其功之不就也偷惰茍且之人虽欲取容于一时而顾僇辱在其后安敢不勉乎若夫无能之人固知辞避而去矣居职任事之日久不胜任之罪不可以幸而免故也彼且不敢冒而知辞避矣尚何有比周谗谄争进之人乎取之既已详用之既已当防之既巳久至其任之也又专焉而不一二以法束缚之而使之得行其意尧舜之所以理百官而熈众工者以此而已书曰三载考绩三考黜陟幽眀此之谓也然尧舜之时其所黜者则闻之矣盖四凶是也其所陟者则臯陶稷契皆终身一官而不徙盖其所谓陟者特加之爵命禄赐而已耳此任之之道也夫教之养之取之任之之道如此而当时人君又能与其大臣悉其耳目心力至诚恻怛思念而行之此其人臣之所以无疑而于天下国家之事无所欲为而不得也方今州县虽有学取墙壁具而已非有教导之官长育人才之事也唯太学有教导之官而亦未甞严其选朝廷礼乐刑政之事未甞在于学学者亦漠然自以礼乐刑政为有司之事而非已所当知也学者之所教讲说章句而已讲说章句固在古者教人之道也而近嵗乃始教之以课试之文章夫课试之文章非博诵强学穷日之力则不能及其能工也大则不足以用天下国家小则不足以为天下国家之用故虽白首于庠序穷日之力以师上之教及使之从政则茫然不知其方者皆是也盖今之教者非特不能成人之材而已又从而困若毁壊之使不得成才者何也夫人之才成于专而毁于杂故先王之防民才防工于官府防农于畎畆防商贾于肆而防士于序庠使各专其业而不见异物惧异物之足以害其业也所谓此者又非特使之不得见异物而已一示之以先王之道而百家诸子之异说皆屏之而莫敢习者焉今士之所宜学者天下国家之用也今悉使置之不教而教之以课试之文章使其耗精疲神穷日之力以従事于此及其任之以官也则又悉使置之而责之以天下国家之事夫古之人以朝夕专其业于天下国家之事而犹才有能有不能今乃移其精神夺其日力以朝夕从事于无补之学及其任之以事然后卒然责之以为天下国家之用宜其才之足以有为者少矣臣故曰非特不能成人之才又从而困苦毁壊之使不得成材也又有甚害者先王之时士之所学者文武之道也士之才有可以为公卿大夫有可以为士其才之大小宜不宜则有矣至于武事则随其才之大小未有不学者也故其大者居则为六官之卿出则为六军之将也其次则比周乡党之师亦皆卒两师旅之帅故边疆宿卫皆得士大夫为之而小人不得干其任今之学者以为文武异事吾知治文事而已至于边疆宿卫之任则推而属之于卒伍往往天下奸悍无赖之人茍其才行足以自托于乡里者未有肯去亲戚而从召募者也边疆宿卫此乃天下之重任而人主之所当慎重者也故古教士以射御为急其他技能则视其人才之所宜而后教之其才之所不能则不疆也至于射则男子之事茍人之生有疾则已茍无疾未有去射而不学者也在庠序之间固甞从事于射也有賔客之事则以射有祭祀之事则以射别士之行能偶则以射于礼乐之事未甞不寓以射而射亦未甞不在于礼乐祭祀之间也易曰弧矢之利以威天下先王岂以射为可以习揖让之仪而已乎固以为射者武事之尤大而威天下守国家之具也居则以是习礼乐出则以是从战伐士既朝夕从事于此而能者众则边疆宿卫之任皆可以择而取也夫士甞学先王之道其行义甞见推于乡党矣然后因其才而托之以边疆宿卫之任此古之人君所以推干戈以属之人而无内外之虞也今乃以夫天下之重任人主所当至慎之选推而属之奸悍无頼才行不足自托于乡里之人此方今所以愢愢然常抱边疆之忧而虞宿卫之不足恃以为安也今孰不知边疆宿卫之士不足恃以为安哉顾以为天下学士以执兵为耻而亦未有能骑射行阵之事者则非召募之卒伍孰能任其事者乎夫不严其教髙其选则士之以执兵为耻而未甞有能骑射行阵之事固其理也凡此皆教之非其道也方今制禄大抵皆薄自非朝廷侍从之列食口稍众未有不兼农商之利而能充其养者也其下州县之吏一月所得多者钱八九千少者四五千以守选待除守阙通之盖六七年而后得三年之禄计一月所得乃实不能四五千少者乃实不能及三四千而已虽厮养之给不窘于此矣而其养生丧死昏姻塟送之事皆当出于此夫出中人之上者虽穷而不失为君子出中人之下者虽泰而不失为小人唯中人不然穷则为小人泰则为君子计天下之士出中人之上下者千百而无十一穷而为小人泰而为君子者则天下皆是也先王以为众不可以力胜也故制行不以已而以中人为制所以因其欲而利道之以为中人之所能守则其志可以行乎天下而推之后世以今之制禄而欲士之无毁防耻盖中人所不能也故今官大者徃徃交赂遗营赀产以负贪污之毁官小者贩鬻乞丐无所不为夫士已甞毁防耻以负累于世矣则其偷惰取容之意起而矜奋自强之心息则职业安得而不弛治道何从而兴乎又况委法受赂侵牟百姓者徃徃而是也此所谓不能饶之以财也昏丧奉养服食器用之物皆无制度以为之莭而天下以奢为荣以俭为耻茍其财之可以具则无所为而不得有司既不禁而人又以此为荣茍其财不足而不能自称于流俗则其昏丧之际徃徃得罪于族人昏姻而人以为耻矣故富者贪而不知止贫者则强勉其不足以追之此士之所以重困而防耻之心毁也凡此所谓不能约之以礼也方今陛下躬行俭约以率天下此左右通贵之臣所亲见然而其闺门之内奢靡无莭犯上之所恶以伤天下之教者有已甚者矣未闻朝廷有所放绌以示天下昔周之人拘群饮而被之以杀刑者以为酒之末流生害有至于死者众矣故重禁其祸之所自生重禁祸之所自生故其施刑极省而人之抵于祸败者少矣今朝廷之法所尤重者独贪吏耳重禁贪吏而轻奢靡之法此所谓禁其末而弛其本然而世之识者以为方今官冗而县官财用已不足以供之其亦蔽于理矣今之入官诚冗矣然而前世置贠盖甚少而赋禄又如此之薄则财用之所不足盖亦有说矣吏禄岂足计哉臣于财利固未甞学然切观前世治财之大略矣盖因天下之力以生天下之财取天下之财以供天下之费自古治世未甞以不足为天下之公患也患在治财无其道耳今天下不见兵革之具而元元安土乐业人致其力以生天下之财然而公私常以困穷为患者殆亦理财未得其道而有司不能度世之宜而通其变耳诚能理财以其道而通其变臣虽愚固知増吏禄不足以伤经费也方今法严令具所以罗天下之士可谓宻矣然而亦甞教之以道艺而有不帅教之刑以待之乎亦甞约之以制度而有不循理之刑以待之乎亦甞任之以职事而有不任事之刑以待之乎夫不先教之以道艺诚不可以诛其不帅教不先约之以制度诚不可以诛其不循理不先任之以职事诚不可以诛其不任事此三者先王之法所先急也今皆不可得诛而薄物细故非害治之急者为之法禁月异而嵗不同为吏者至于不可胜记又况能一二避之而无犯者乎此法令所以滋而不行小人有幸而兔者君子有不幸而及者焉此所谓不能裁之以刑也凡此皆治之非其道也方今取士强记博诵而略通于文辞谓之茂才异等贤良方正茂才异等贤良方正者公卿之选也记不必强诵不必博略通于文辞而又甞学诗赋则谓之进士进士之髙者亦公卿之选也夫此二科所得之技能不足以为公卿不待论而后可知而世之议者乃以为吾甞以此取天下之士而才之可以为公卿者甞出于此不必法古之取人然后得士也其亦蔽于理矣先王之时尽所以取人之道犹惧贤者之难进而不肖者之杂于其间也今悉废先王所以取士之道而敺天下之才士悉使为贤良进士则士之才可以为公卿者固宜为贤良进士而贤良进士亦固宜有时而得才之可以为公卿者也然而不肖者茍能雕虫篆刻之学以此进至乎公卿才之可以为公卿者困于无补之学而以此绌死于嵓野盖十八九矣夫古之人有天下者其所慎择者公卿而已公卿既得其人因使推其以聚于朝廷则百司庶府无不得其人也今使不肖之人幸而至乎公卿因得推其聚之朝廷此朝廷所以多不肖之人而虽有贤智徃徃困于无助不得行其意也且公卿之不肖既推其以聚于朝廷朝廷之不肖又推其以备四方之任使四方之任使者又各推其不肖以布于州郡则虽有同罪举官之科岂足恃哉适足以为不肖者之资而巳其次九经五经学究眀法之科朝廷固已甞患其无用于世而稍责之以大义矣然大义之所得未有以贤于故也今朝廷又开明经之选以进经术之士然明经之所取亦记诵而略通于文辞者则得之矣彼通先王之意而可以施天下国家之用者顾未必得与于此选也其次则恩泽子弟庠序不教之以道艺官司不考问其才能父兄不保任其行义而朝廷以官予之而任之以事武王数纣之罪则曰官人以世夫官人以世而不计其才行此乃纣之所以乱亡之道而治古之所无也又其次曰流外朝廷固已挤之于防耻之外而限其进取路矣顾属之以州县之事使之临士民之上岂所谓以贤治不肖者乎以臣使事之所及一路数千里之间州县之吏出于流外者徃徃而有可属任以事者殆无二三而当防闲其奸者皆是也盖古者有贤不肖之分而无流品之别故孔子之圣而甞为季氏吏盖虽为吏而亦不害其为公卿及后世有流品之别则凡在流外者其所成立固甞自置于防耻之外而无髙人之意矣夫以近世风俗之流靡虽自士大夫之才势足以进取而朝廷甞奨之以礼义者晚莭末路徃徃怵而为奸况又其素所成立无髙人之意而朝廷固巳挤之于廉耻之外限其进取者乎其临人亲职放僻邪侈固其理也至于边疆宿卫之选则臣固已言其失矣凡此皆取之非其道也方今取之既不以其道至于任人又不问其徳之所宜而问其出身之后先不论其才之称否而论其歴任之多少以文学进者且使之治财巳使之治财矣又转而使之典狱已使之典狱矣又转而使之治礼是则一人之身而责之以百官之所能备宜其人才之难为也夫责人以其所难为则人之能为者少矣人之能为者少则相率而不为故使之典礼未甞以不知礼为忧以今之典礼皆未甞学礼故也使之典狱未甞以不知狱为耻以今典狱者未甞学狱故也天下之人亦已渐渍于失教被服于成俗见朝廷有所任使非其资序则相议而讪之至于任使之不当其才未甞有非之者也且在位者数徙则不得久于其官故上不能狃习而知其事下不肯服驯而安其教贤者则其功不可以及于成不肖者则其罪不可以至于着若夫迎新将故之劳縁絶簿书之固其害之小者不足悉数也设官大抵皆当久于其任而至于所部者逺所任者重则尤宜久于其官而后可以责其有为而方今尤不得久于其官徃徃数日迁之矣之既已不详使之既已不当防之既已不久至于任之则又不专而又一二以法约束缚之使不得行其意臣固知当今在位多非其人稍假借之权而不一二以法束缚之则放恣而无不为虽然在位非其人而恃法以为治自古及今未有能治者也即使在位皆得其人矣而一二以法束缚之不使之得行其意亦自古及今未有能治者也夫取之既已不详使之既已不当防之既已不久任之又不专而一二以法束缚之故虽贤者在位能者在职与不肖而无能者殆无以异夫如此故朝廷明知其贤能足以任事茍非其资序则不以任事而进之虽进之士犹不服也明知其无能而不肖茍非有罪为在上者所劾不敢以其不胜任而退之虽退之士犹不服也彼诚不肖而无能然而士不服者何也以所谓贤能者任其事与不肖而无能者亦无以异故也臣前以谓不能任人以职事而无不任事之刑以待之者盖谓此也夫教之养之取之任之有一非其道则足以败乱天下之人才又况兼此四者而有之则在位不才茍简贪鄙之人至于不可胜数而草野闾巷之间亦少可任之才固不足怪诗曰国虽靡止或圣或否民虽靡膴或哲或谋或肃或艾如彼泉流无沦胥以败此之谓也夫在位之人才不足矣而闾巷草野之间亦少可用之才则岂特行先王之政而不得也社稷之托封疆之守陛下其能久以天幸为常而无一旦之忧乎盖汉之张角三十六万同日而起而所在郡国莫能发其谋唐之黄巢横行天下而所至将吏无敢与之者汉唐之所以亡祸自此始唐既亡矣陵夷以至五代而武夫用事贤者伏匿消沮而不见在位无复有知君臣之义上下之礼者也当是之时变置社稷盖甚于奕碁之易而元元肝脑涂地幸而不转死于沟壑者无防耳夫人才不足患盖如此而方今公卿大夫莫肯为陛下长虑后顾为宗庙万世计臣切惑之昔晋武帝过目前而不为子孙长逺之谋当时在位亦皆偷合茍容而风俗荡然弃礼义捐法制上下同失莫以为非有识固知其将必乱矣而其后果至于海内大扰中国列于夷狄者二百余年伏惟三庙祖宗神灵所以付属陛下固将为万世血食而大庇元元于无穷也臣愿陛下鉴汉唐五代之所以乱亡惩晋武茍且因循之祸明诏大臣思所以陶成天下之才虑之以谋计之以数为之以渐期为合于当世之变而无负于先王之意则天下之人才不胜用矣人才不胜用则陛下何求而不得何欲而不成哉夫虑之以谋计之以数为之以渐则成天下之才甚易也臣始读孟子见孟子言王政之易行心则以为诚然及见与慎子论齐鲁之地以为先王之制国大抵不过百里者以为今有王者起则凡诸侯之地或千里或五百里皆将损之至于数十百里而后止于是疑孟子虽贤其仁智足以一天下亦安能毋刼之以兵革而使数百千里之强国一旦肻损其地之十八九而比先王之诸侯至其后观汉武帝用主父偃之策令诸侯王地悉得推恩分其子弟而汉亲临定其号名别属汉于是诸侯王之子弟各有分土而势强地大者率以分析弱小然后知虑之以谋计之以数为之以渐则大者固可使小强者固可使弱而不至乎倾骇变乱败伤之衅孟子之言不为过又况今欲改易更革其势非若孟子所为之难也臣故曰虑之以谋计之以数为之以渐则其为甚易也然先王之为天下不患人之不为而患人之不能不患人之不能而患已之不勉何谓不患人之不为而患人之不能人之情所愿得者善行美名尊爵厚利也而先王能操之以临天下之士天下之士有能遵之以治者则悉以其所愿得者以与之士不能则已矣茍能则孰肯舍其所愿得而不自勉以为才故曰不患人之不为患人之不能何谓不患人之不能而患已之不勉先王之法所以待人者尽矣自非下愚不可移之才未有不能赴者也然而不谋之以至诚恻怛之心亦未有能力行而应之者故曰不患人之不能而患已之不勉陛下诚有意乎成天下之才则臣愿陛下勉之而巳臣又观朝廷异时欲有所施为变革其始计利害未甞熟也顾一有流俗侥幸之人不恱而非之则遂止而不敢为夫法度立则人无独蒙其幸者故先王之政虽足以利天下而当其承敝壊之后侥幸之时其创法之制未甞不艰难也以其剏法立制而天下侥幸之人亦顺恱以趋之无有龃龉则先王之法至今存而不废矣惟其剏法立制之艰难而侥幸之人不肯顺恱而趋之故古之人欲有所为未甞不先之以征诛而后得其意诗曰是伐是肆是絶是忽四方以无拂此言文王先征诛而后得意于天下也先王欲立法度以变衰壊之俗而成人之才虽有征诛之难犹忍而为之以为不若是不可以有为也及至孔子以匹夫逰诸侯所至则使其君臣捐所习逆所顺强所劣憧憧如也卒困于排逐然孔子亦终不为之变以为不如是不可以有为此其所守盖与文王同意夫在上之圣人莫如文王在下之圣人莫如孔子而欲有所施为变革则其事盖如此矣今有天下势居先王之位剏立法制非其征诛之难也虽有侥幸之人不恱而非之固不胜天下顺恱之人众也然而一有流俗侥幸不恱之言则遂止而不敢为者惑也陛下诚有意乎成天下之才则臣又愿防之而巳夫虑之以谋计之以数为之以渐而又勉之以成防之以果然而犹不能成天下之才则以臣所闻盖未有也然臣之所称流俗之所不讲而今之议者以谓迂阔而熟烂者也切观近世士大夫所欲悉心力耳目以补助朝廷者有矣彼其意非一切利害则以为当世所不能行士大夫既以此希世而朝廷所于天下之士亦不过如此至于大伦大法礼义之际先王之所力学而守者盖不及也一有及此则群聚而笑之以为迂阔今朝廷悉心于一切利害有司法令刀笔之间非一日也然其効可观矣则夫所谓迂阔而熟烂者惟陛下亦可少留神而察之矣昔唐太宗贞观之初人人异论如封徳彛之徒皆以为非杂用秦汉之政不足以为天下能使先王之事开太宗者魏郑公一人尔其所设虽未能尽当先王之意抑其大略可谓合矣故能以数年之间而天下几致刑措中国安宁夷蛮顺服自三王以来未有盛于此时也唐太宗之初天下之俗犹今之世也魏郑公之言固当时所谓迂阔而熟烂者也然其効如此贾谊曰今或言徳教之不如法令胡不引商周秦汉以观之然则唐太宗事亦足以观矣臣幸以职事归报陛下不自知其驽下无以称职而敢及国家之大体者诚以臣蒙陛下任使而当归报窃谓在位之人才不足而无以称朝廷任使之意而朝廷所以任使天下之士者或非其理而士不得尽其才此亦臣使事之所及而陛下之所宜先闻者也释此一言而毛举利害之一二以污陛下之聦明而终无补于世则非臣所以事陛下惓惓之义也伏惟陛下详思而择其中天下幸甚
　　时王安石知制诰又上时政疏曰臣窃观自古人主享国日久无至诚恻怛忧天下之心虽无暴政虐刑加于百姓而天下未甞不乱自秦已下享国日久有晋之武帝梁之武帝唐之明皇此三帝者皆聦明智略有功之主也享国日久内外无患因循茍且无至诚恻怛忧天下之心趋过目前而不为久逺之计自以祸灾可以无及其身徃徃身遇祸灾而悔无所及虽或仅得身免而宗庙固已毁辱而妻子固以困穷天下之民固以膏血涂草野而生者不能自脱于困饿刼束之患矣夫为人子孙使其宗庙毁辱为人父母使其比屋死亡此岂仁孝之主所宜忍者乎然而晋梁唐之三帝以晏然致此者自以为其祸灾可以不至于此而自不知忽然已至也盖夫天下至大器也非大眀法度不足以维持非众建贤才不足以保守茍无至诚恻怛忧天下之心则不能询考贤才讲求法度贤才不用法度不脩偷假嵗月则幸或可以无他旷日持久则未甞不终于大乱伏惟皇帝陛下有恭俭之徳有聦明睿知之才有仁民爱物之意然享国日久矣此诚当恻怛忧天下而以晋梁唐三帝为戒之时以臣所见方今朝廷之位未可为能得贤才政事所施未可谓能合法度官乱于上民贫于下风俗日以薄才力日以困穷而陛下髙居深拱未甞有询考讲求之意此臣所以窃为陛下计而不能无慨然者也夫因循茍且逸豫而无为可以徼幸一时而不可以旷日持久晋梁唐三帝者不知虑此故灾稔祸变生于一时则虽欲复询考讲求以自救而已无所及矣以古准今则天下安危治乱尚可以有为有为之时莫急于今日过今日则臣恐亦有无所及之悔矣然则至诚询考而众建贤才以至诚讲求而大明法度陛下今日其可以不汲汲乎书曰若药不瞑厥疾弗瘳臣愿陛下以终身之狼疾为忧而不以一日之瞑为苦臣既蒙陛下采擢使备从官朝廷治乱安危臣实预其荣辱此臣所以不敢避进越之罪而忘尽规之义伏惟陛下深思臣言以自警戒则天下幸甚
　　安石又上奏曰臣等准今月八日中书劄子奉圣防今后舍人院不得申请除改文字切以为舍人者陛下近臣以典掌诰命为职除改乃其职事所当叅审若词头所批事情不尽而不得申请则是舍人不得复行其职事而事无可否一听执政所为自非执政大臣欲倾侧而为私则立法不当如此前日具论其故冀蒙陛下省察而至今未奉指挥臣等不知陛下以为是而不改乎将不必以为是而特以出于执政大臣所建而不改乎将陛下视臣等所奏未甞有所可否而执政大臣自持其议而不肯改乎为是而不改则臣等考寻载籍以来未有欲治之世而设法蔽塞近臣议论之端如此者也不必以为是而特以出于执政大臣所建而不改则是陛下不复考问义理之是非一切茍顺执政大臣所为而已也若陛下视臣等所奏未甞有所可否而执政大臣自持其议而不肯改则是政已不自人主出而天下之公议废矣此所以臣等惓惓之义不能自巳者也臣等窃观陛下自近嵗以来举天下之事属之七八大臣天下之人初亦翕然幸其有为能救一切之然而方今大臣之弱者则不敢为陛下守法以忤谏官御史而专为持禄保位之谋大臣之强者则挟圣防造法令恣己所欲不择义理之是非而諌官御史亦不敢忤其意防陛下方且深拱渊黙两听其所为而无所问安有朝廷如此而能旷日持久而无乱者乎自古乱之所生不必君臣皆为大恶但无至诚恻怛求治之心择利害不审辨是非不早以小失为无伤而不改以小善无所补而不为以阿谀顺己为恱而其说用以谅直逆己为讳而其言废积事之不当而失人心者众矣乃所以为乱也陛下以臣等所言为是则宜以至诚恻怛欲治念乱之心考核大臣改脩政事诚欲改脩政事则今月八日指挥为当先改矣若以臣等所言为非则臣等狂瞽不知治体而诬谤朝廷政事当明加贬斥以惩妄言之罪而别选才能通达之士以补従官臣等受陛下之宠禄典领朝廷职事不得其守则义不得不言而朝廷以为非也则义不敢辞贬斥伏乞详酌早赐指挥
　　时通判秦州事加直集贤院尹洙上奏曰汉文帝盛徳之主贾谊论当时事势犹云可为恸哭孝武帝外制四夷以彊主威徐乐严安尚以陈胜亡秦六卿簒晋为戒二帝不以危乱灭亡为讳故子孙保有天下者十余世秦二世时闗东盗起或以反者闻二世怒下吏或曰逐捕今尽不足忧乃恱隋炀帝时四方兵起左右近臣皆隠贼数不以实闻或言贼多者輙被诘二帝以危乱灭亡为讳故秦隋宗社数年为丘墟陛下视今日天下之治孰与汉文威制四夷孰与汉武国家基本仁徳陛下慈孝爱民诚万万于秦隋矣至于西有不臣之虏北有彊大之隣非特闾巷盗贼之势也自西夏叛命四年并塞苦数扰内地疲逺输兵久于外而休息无期卒有乗而起兵法所谓虽有智者不能善其后当此之时陛下宜夙夜忧惧所以虑事变而塞祸源也陛下延访边事容纳直言前世人主勤劳寛大未有能逺过者然未闻以宗庙为忧危亡为惧此贱臣所以感愤欝悒而不已也何者今命令数更恩宠过滥赐与不莭此三者戒之慎之在陛下所行尔非有难动之势也而因循不革壊日甚臣谓陛下不以宗庙为忧危亡为惧者以此夫命令者人主所以取信于下也异时民间朝廷降一命令皆竦视之今则不然相与窃语以为不久当更既而信然此命令日轻于下也命令轻则朝廷不尊矣又闻群臣有献忠谋者陛下始甚聴之后复一人沮之则意移矣忠言者以信之不能终颇自诎其谋以为无益此命令数更之也夫爵赏陛下所持之柄也近时外戚内臣以及士人或因縁以求恩泽从中而下谓之内降臣闻唐氏政衰或母后专制或妃主擅朝树恩私党名为斜封今陛下威柄自出外戚内臣贤而才者当与大臣公议而进之何必袭斜封之哉且使大臣从之则壊陛下纲纪不从则沮陛下德音壊纪纲忠臣所不忍为沮徳音则威柄轻于上且尽公不阿朝廷所以责大臣今乃自以私昵挠之而欲责大臣之不私难矣此恩宠过滥之也夫赐予者国家所以劝功也比年以来嫔御及伶官太医之属赐予过厚民间传言内帑金帛皆祖宗累朝积聚陛下用之不甚爱惜今之所存无防疎逺之人诚不能知内府丰匮之数但见取于民者日烦即知畜于公帑者不厚臣亦知国家自西方宿兵用度寖广帑藏之积未必悉为赐予所费然下民之众固不可家至而戸晓独见陛下行事感动尔徃嵗闻边将王珪以力战赐金则无不恱服或见优人所得过厚则徃徃愤叹人情不可不察此赐予不莭之也臣所论三事皆人人所共知近臣从谀而不言以至今日方今非独四夷之为患朝政日而陛下不寤人心日危而陛下不知故臣愿先正于内以正于外然后忠谋渐进纪纲渐举国用渐足士心渐奋边境之患庶乎息矣惟深察秦隋恶闻忠言所以亡逺法汉主不讳危乱所以存日新盛徳与民更始则天下幸甚仁宗嘉纳之翰林侍读学士宋绶上言帝王御天下在緫揽威柄而一纪以来令出帷自陛下躬亲万务内外延首思见圣政宜惩违革以新百姓之耳目而赏罚号令未能有过于前日岂非三事大臣不能推心悉力以辅陛下之治耶顷太后朝多吝除拜而邪幸或径取升擢议者谓恩出太后今恩赏虽行又谓自大臣出非大臣朋党罔上何以得此朋党之为朝廷患古今同之或窥测帝防宻令陈奏或附会巳意以进退人大官示恩以招权小人趋利以售进此风寖长有蠧邦政太宗甞曰国家无外忧必有内患外忧不过边事皆可预防奸邪共济为内患深可惧也真宗亦曰唐朋党尤盛王室遂卑愿陛下思祖宗之训念王业艰难整齐纲纪正在今日同知礼院宋祁上疏曰臣伏读戊寅诏书陛下祗悼变异不忘元元受愆引咎端自克责延问有位广谋于众推变所自前事立防将欲还威谴于天极荅震眚于坤顺虽姒王罪已商宗念徳蔑以加之群臣莫不延頚企踵恭听允令诚使有卤莽之虑窽啓之词咸乐自效纳于聦听益润浑浑附辉煌煌以成日新之美臣愚不肖职在史氏位为台郎非无知不容自弃輙敢条刺近事上对冲防诏曰朕躬之阙遗臣伏惟陛下即位以来十有六年孜孜翼翼动守先训不侈宫室不饰游畋偃兵缓罚爱重人命无它过失闻于天下虽自谓阙遗遇臣昧死不敢奉诏然有将来可虑者臣愿一二陈其崖略陛下试防之圣虑揆之人事测之天灾质之古义有可行者不以人贱而废其言则臣生死幸甚臣闻赏罚操决天子之权也奏请可否大臣之事也下陈可否以佐之操决则百度乂宁一人尊强窃见陛下临视庶政深执谦徳不自先防专委大臣使大臣人人如臯陶家家为后稷尚且不可况有托国威而肆忿寄公爵以树恩者哉臣请粗陈其要且如陛下自欲有所防擢大臣以为不可陛下从而罢之又如自欲有所黜去大臣以为不可陛下从而任之如此则权常在臣政不在君昭然可见矣陛下何所忌惮而不略加裁诘遂使中材之人料时之如此欲自结于朝者还附于权党欲自徇于公者反入于私门威柄寖移人心可繋此将来可虑一也伏望陛下自今以徃审察臣下果有尽忠守正可器用者进擢于朝但论其材勿限资叙陛下以万机余景引入便殿赐以清宴普询阙漏又以所得防校时政质其是非俾之中外相应更相维纠则彼之投身纳报惟陛下之归不在他矣臣闻邪之于正譬犹白黒可以立辨今陛下既以此事为正俄而有以为邪者因复中止更为犹豫此最不可之大者夫谋之虽众决之欲独刘向曰持不防之虑者开群枉之门盖指此也臣愿陛下临事即防勿复持疑无令浮议荧惑败乱美政臣闻忠臣之事君造膝而言跪辞而出所以启心防患也陛下亦宜隠秘其语保全其人倘漏露主名则为所讥刺者皆切齿而思报矣兴诽造谤不退不止一旦罹患而后来者传以为戒皆茍容偷合背公入党则陛下虽有盈庭之士朱紫杂袭谁肯与权贵立敌进言而取祸哉此无异挈仇以授奸人自闭其耳目万事之安危天下不得复闻之矣臣比见兹事巳騐于前伏望陛下考大易失臣之义无袭春秋阳防父之枉此将来可虑二也臣伏惟陛下春秋鼎盛皇嗣未立后宫所御当贯鱼序进广求螽斯子孙之福伏望豫示敕诫昭判贵贱使上下有制不相逾越谗谒毁间明垂防禁数诏后妃习知谦退和柔之懿无令僭妬得萌其中此将来可虑三也诏曰执事之阿枉臣不足以虑之然所经怪谏官御史本以选进鲠亮震肃权纲为天子之耳目也今则不然有势者其奸如山结舌而不问无援者索疵吹毛飞文而歴诋未及满嵗巳干宰司希兼职而求进秩矣如此则宰司有失谏官御史肯为陛下尽言乎使言者舍当用而取不急陛下果可听之乎臣故曰谏官御史出宰司之进防者非陛下之利也夫轻授重责难以得人但赏不罚难以肃下今若令居是官者终歳不言及言而不当坐不任职退挟持私意有所回慝坐纵诛不畏强御议劾严正者陛下自意擢之无令有司得与此亦救阿枉之一也诏曰政教未臻于理刑罚靡协于中在位有壅蔽之人效官有贪墨之吏臣闻传曰正其本万事理又曰人存则政举人亡则政息茍使天子持柄于上群臣率职于下如臣前所陈者大猷防务将交脩毕举矣安有政未臻理刑靡协中乎至于海县浩繁官不悉善或察防无状或贪冒公行或民穷无诉或事纷未治大且抵死小则免官案章一下交手受械事轻人求曷足应天变而闗国体乎要之灾异之发政教之本在朝廷君臣之间耳诏曰择善而行固非虚饰此诚陛下勤恁悃愊防绎下情申启言路必收治效也臣闻徒善不足为政徒法不足自行天之感物不为伪动今陛下伟然日昃已降徳音群臣将毕精极虑随事纳说必有可采伏望朝廷开许施行此则顺民心承天意转祸为福圣人销伏之实也然臣尚有所虑者今臣下准诏例得献言言不深切则事不明白或恐有昧仪矩罔识禁忌论安危则便云泰山累卵指宴饮则直曰酒池肉林伏望陛下纳污含垢一切裁赦兼容博听以取其长勿令有坐狂言而得罪者则圣徳光大感无还日矣言髙位下自知不韪臣无任省循狂瞽惶恐待罪之至
　　程頥上疏曰臣伏观前古圣明之主无不好闻直谏博采刍荛故视益明而听益聦纪纲正而天下治昏乱之主无不恶闻过失忽弃正言故视益蔽而听益塞纪纲废而天下乱治乱之因未有不由是也伏惟陛下徳侔天地明并日月寛慈仁圣自古无比曷甞害一忠臣一正士群臣虽有以言事得罪者旋复防擢过其分际此千载一遇言事之秋也桀纣暴乱残贼忠良然而义士不顾死以尽其莭明圣在上其仁如天布衣之士虽非当言责也茍有可以裨圣治何忍黙黙而不言哉今臣竭其愚忠非有斧钺之虞也所虑进言者至众岂尽可取狂愚必多而陛下因谓贱士之言无适用者臣虽披心腹沥肝胆不见省览秪成徒为此臣之所惧也傥或陛下少留圣虑则非臣之幸实天下之幸臣请自陈所学然后以臣之学议天下之事臣所学者天下大中之道也圣人性之为圣人贤者由之为贤者尧舜用之为尧舜仲尼述之为仲尼其为道也至大其行之也至易三代以上莫不由之自秦而下衰而不振魏晋之属去之逺甚汉唐小康行之不醇自古学之者众矣而考其得者盖寡焉道必充于已而后施以及人是故道非大成不茍于用然亦有不私其身应时而作者也出防无常惟义所在所谓道非大成不茍于用颜回曾参之徒是也天之大命在夫子矣故彼得自善其身非至圣人则不出也在于平世无所用者亦然所谓不私其身应时而作者诸葛亮及臣是也亮感先主三顾之义闵生民涂炭之苦思致天下于三代义不得自安而作也如臣者生逢圣明之主而天下有危乱之虞义岂可茍善其身而不以一言悟陛下哉故曰出防无常惟义所在臣请议天下之事不识陛下以今天下为安乎危乎治乎乱乎乌可知危乱而不思救之之道如曰安且治矣则臣请明其未然方今之势诚何异于抱火厝之积薪之下而寝其上火未及然因谓之安者乎书曰民惟邦本本固邦宁窃惟固本之道在于安民安民之道在于足衣食今天下民刀匮竭衣食不足春耕而播延息以待一嵗失望便须流亡以此而言本未得为固也臣科陛下仁慈爱民如子必不忍使之困苦一至于是臣窃疑左右前后壅蔽陛下聦明使陛下不得而知今国家财用常多不足不足则责于三司三司责诸路转运转运何所出诛剥于民尔或四方有事则多非时配率毒害尤深急令诛求竭民膏血徃徃破产亡业骨肉离散众人观之犹可伤痛陛下为民父母岂不闵哉民无储备官廪复空臣观京师縁边以至天下率无二年之备卒有连嵗凶灾如明道中不知国家何以待之坐食之卒计逾百万既无以供费将重敛于民而民已散矣强敌乗隙于外奸雄生心于内则土崩瓦解之势深可虞也太宁之世圣人犹不忘为备必有九年之蓄以待凶嵗况今百姓困苦愁怨之气上冲于天灾沴凶荒是所召也陛下能保其必无乎中民之家有十金之产子孙不能守则人皆谓之不孝陛下承祖宗基业而前有土崩瓦解之势可不惧哉契丹强盛自古无比幸而目前尚守盟誓果能以金帛厌其欲乎能必料其常为今日之计乎则夫沿边岂宜无备益以兵则用不足省其戍则力弗支皆非长乆之防也前者昊贼叛逆西垂用兵数年之间天下大困盖内外经制多失其宜陜西之民苦毒尤甚及多逃散重以军法禁之以至人心大怨皆有思寇之言悖逆之心不敢以闻圣听顾恐陛下亦颇知之故曰无常产而有常心者惟士为能彼庶民者饥寒既切于内父子不相保尚能顾忠义哉非民无良政使然也当时秦中寇盗屡起傥稽朴灭必多响应幸而旬时尽能诛翦尚頼社稷之福西敌亦疲彼如未可遽图遂且诡辞称顺向若更相牵制未得休兵内衅将生言之可骇今天下劳不比景祐以前复有如曩时之役臣愚切恐不能堪矣况为患者岂止西戎臣毎思之神魂飞越不知朝廷议者以为如何亦甞置之虑乎其谓制之无术乎臣窃谓今天下犹无事人命未甚危陛下宜早警惕于思行王道不然臣恐嵗月易失因循不思事势观之理无常尔虽我太祖之有天下救五代之乱不戮一人自古无之非汉唐可比固知赵氏之祀安于泰山然而损陛下之圣明陷斯民于荼毒深可痛也臣料群臣必未甞有为陛下陈王道者以陛下圣明岂有言而不行者乎窃惟王道之本仁也臣观陛下之仁尧舜之仁也然而天下未治者诚由有仁心而无仁政尔故孟子曰今有仁心仁闻而民不被其泽不可法于后世者不行先王之道也陛下精心庶政常惧一夫不获其所未甞以一喜怒杀一无辜官吏有犯入人罪者则终身弃之是陛下爱人之深也然而凶年饥嵗老弱转死于沟壑壮者散而之四方为盗贼犯刑戮者防千万人矣岂陛下爱人之心哉必谓嵗使之然非政之罪欤则何异于刺人而杀之曰非我也兵也三代之民无是病也岂三代之政不可行于今邪州县之吏有陷人于辟者陛下必深恶之然而民不知义复迫困穷放僻邪侈而入于罪者非陛下陷之乎必谓其自然则教化圣人之妄言耶天下之治由得贤也天下不治由失贤也世不乏贤顾求之之道如何尔今夫求贤本为治也治天下之道莫非五帝三王周公孔子治天下之道也求乎明于五帝三王周公孔子治天下之道者各以其所得大小而用之有宰相事业者使为宰相有卿大夫事业者使为卿大夫有为郡之术者使为刺史有治县之政者使为县令各得其任则无职不举然而天下弗治者未之有也国家取士虽以数科然而贤良方正嵗止一二人而已又所得不过博文强记之士尔明经之属唯专念诵不晓义理尤无用者也最贵盛者惟进士科以词赋声律为工词赋之中非有治天下之道也人学之以取科第积日累久至于卿相帝王之道教化之本岂尝知之居其位责其事业则未甞学之譬如胡人操舟越客为御求其善也不亦难乎徃者丁度建言祖宗以来得人不少愚瞽之甚议者至今切齿使墨论墨固以墨为善矣今天下未治诚由有君而无臣也岂世无人求之失其道尔茍欲取士必得岂无术哉王道不醇行二千年矣后之愚者皆云时异事变不可复反此则无知之深也然而人主徃徃惑于其言今有人得物于道示玉工曰玉也示众人曰石也则将以玉工为是乎以众人为然乎必以玉工为是矣何者识与不识也圣人垂教思以治后世而愚者谓不可行于今则将守圣人之道乎从众人之言乎谓众人以王道可行其犹诘瞽者以五色之鲜询聋者以八音之美其曰不然宜也彼非憎五色而恶八音闻见限也臣观陛下之心非不忧虑天下也以陛下忧虑天下之心行王道岂难乎哉孟子曰以齐王犹反手也又曰师文王大国五年小国七年必为政于天下矣以诸侯之位一国之地五年可以王天下况陛下居天子之尊令行四海如风之动茍行王政奚啻反手之易哉昔者大禹治水八年于外三过其门而不入思以利天下虽劳苦不避也今陛下行王政非有苦身体劳思虑之难也何惮而不为哉孝经曰立身行道扬名于后世以显父母孝之终也匹夫犹当行道以显父母况陛下贵为天子岂不能发愤求治思齐尧舜纳民仁夀上光祖考垂休无穷凢所谓孝无大于此者也臣以谓治今天下犹理乱丝非持其端条而举之不可得而治也故臣前所陈不及歴指政治之阙但明有危乱之虞救之当以王道也然而行王之道非可一二而言愿得一面天顔罄陈所学如或有取陛下其置之左右使尽其诚茍实可用陛下其大用之若行而不効当服罔上之诛亦不虚受陛下爵禄也陛下问群臣群臣必谓寒贱之士未可使近上侧自臣思之以为不然臣髙祖羽太祖朝年六十余为县令一言遭遇圣祖特加防擢攀附太宗终于兵部侍郎顾遇之厚群臣无比备存家牒不敢繁述臣曽祖希振既以父任后祖遹复被推恩国家録先世之勲臣父珦又蒙延赏今为国子博士非有横草之功食君禄四世一百年矣臣料天下受国恩之厚无如臣家者臣自识事以来思为国家尽死恨未得其路尔则臣进见宜无疑也或者更为强词言其不可此乃自负隂私惧防诋讦者也伏望陛下出于圣断勿徇众言以王道为心以生民为念黜世俗之论期非常之功昔汉武笑齐宣王不行孟子之说自致不王而不用仲舒之防隋文笑汉武不用仲舒之防不至于道而不听王通之言二主之昏料陛下亦甞笑之矣臣虽不敢望三子之贤然臣之所学三子之道也陛下勿使后之视今犹今之视昔则天下不胜幸甚望陛下特留意焉臣愚无任逾越狂狷恐惧之极臣頥昧死顿首谨言

　　歴代名臣奏议巻三十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三十四
　　明　杨士竒等　撰
　　治道
　　宋仁宗时通判泾州尹源作唐説及叙兵十篇上之其唐説曰世言唐所以亡由诸侯之彊此未极于理夫弱唐者诸侯也唐既弱矣而乆不亡者诸侯维之也燕赵魏首乱唐制专地而治若古之建国此诸侯之雄者然皆恃唐为轻重何则假王命以相制则易而顺唐虽病之亦不得而外焉故河北顺而聴命则天下为乱者不能遂其乱河北不顺而变则奸雄或附而起徳宗世朱泚李希烈始遂其僭而终败亡者田悦叛于前武俊顺于后也宪宗讨蜀平夏诛蔡夷郓兵连四方而乱不生卒成中兴之功者田氏禀命王承宗归国也武宗将讨刘稹之叛先正三镇絶其连衡之计而王诛以成如是二百年奸臣逆子専国命者有之夷将相者有之而不敢窥神器非力不足畏诸侯之势也及广明之后闗东无复唐有方镇相侵伐者犹以王室为名及梁祖举河南刘仁恭轻战而败罗氏内附王镕请盟于时河北之事去矣梁人一举而代唐有国诸侯莫能与之争其势然也向使以僖昭之弱乗巢蔡之乱而田承嗣守魏王武俊朱滔据燕赵彊相均地相属其势宜莫敢先动况非义举乎如此虽梁祖之暴不过取霸于一方耳安能彊禅天下故唐之弱者以河北之彊也唐之亡者以河北之弱也或曰诸侯彊则分天子之势子何议之过乎曰秦隋之势无分于诸侯而亡速于唐何如哉或曰唐之亡其由君失道乎曰君非失道而才不至焉尔其亡也臣实主之请极其説唐太宗起艰难有天下其用臣也听其言而尽其才故君臣相亲而至治安以及后世视太宗由兹而兴虽其圣不及而任臣纳谏之心一也君有太宗之心臣非太宗之臣上听其下或不能辨其奸下惑其上无所不至所以败也何哉夫君一而臣众大圣之君不相继而出大奸之臣则世有之大圣在上则奸无所容其臣莫不贤茍君之才不能胜臣之奸则虽有贤者不能进矣如是虽未至于失道犹失道也明皇非不欲天下如贞观之治而驭臣之才不能胜林甫之奸于是有禄山之祸徳宗非不欲平暴乱安四方而君人之术不能胜卢杞之邪于是有朱泚之变以至于僖昭其心皆欲去乱而即治也而才不逮于明皇徳宗辅臣之奸邪或过于林甫卢杞求国不亡安可得已然迹其事君岂不有失道乎于时天下非无贤由君不能主听也故至贤之主与失道之主其兴其亡皆自取之此系乎君者也中才之主其臣正胜邪则治而安邪胜正则乱而亡此系乎臣者也然则唐之亡非君之为臣之为也其叙兵曰唐杜牧当会昌中河朔用兵尝为文数篇上论歴代军事利害继以本朝制兵用将之得失下参以当时事机牧儒者位不显其术未尝试然识者谓牧知兵虽古名将不能过今观牧所着大要究极当世之务不专狃古法使时君可行而易为功此其善也今兵之利钝所以与唐世异者唐自中世以来诸侯皆自募兵训练出攻入守上下一志故讨淮西青冀沧徳泽潞之叛以至四征夷狄大率假外兵以集事朝廷所出神策禁军不过为声援而已故所至多有功今则不然国家患前世藩镇之强凡天下所募骁勇一萃于京师虽濵塞诸郡大者籍兵不逾数千每嵗防秋则戍以禁兵将帅任轻而势分军事往往中御愚谓此可以施于无事时镇中国服豪杰心茍戎夷侵轶未必能取胜也何则兵主于外则勇主于内则骄勇生于劳骄生于逸夫外兵所习尚皆疆场战鬭劳苦之事死生之命制之于将故勇勇而使之战则多利内兵居京都日享安逸加之以赏赉未尝服甲胄荷戈防不知将帅号令之严故骄骄而劳之则怨以之战则多钝若唐之失失于诸侯之不制非失于外兵之彊故有骄将罕闻有骄兵今之失失于将太轻而外兵至于不足以应敌内兵鲜得其用故有骄兵不闻有骄将且唐之所失者势也今之所失者制也势也者不得已也制也者可为而不为者也然则为今之计当如何曰稍革旧制大募豪勇益外兵之籍俾足以战敌以内兵为声势重邉将之任使专一军之事而不得连州郡之势斯可以获近利而亡后害也
　　文彦博进无为而治论曰臣顷因奏事亲闻徳音谓古称无为而治者必当先有为而致无为臣虽即时仰对曰虞舜垂衣而治者亦皆先有为而后无为诚如圣意臣退而伏思曰陛下有尧舜求治之心而臣愚无臯夔致君之术夙夜惭惧啓处不遑又以奏对之际蹇讷未周谨寻前典所述虞舜之徳着于简牍仰尘鉴观庶几愚忠上禆圣政仲尼曰无为而治者其舜也欤夫何为哉恭己正南面而已先儒之解以谓任官得其人故无为而治考于虞书则舜之始也流共工于幽州以其心狠貎恭足以惑世也放驩兠于崇山以其掩义隐贼党于共工也三苗于三危以其贪冒食货崇侈不才也殛鲧于羽山以其顽嚚傲狠治水无功也四罪而天下咸服兹所谓去邪不疑而罚当其罪也于是询四岳以谋政治辟四门以求众贤明四目逹四聦以广视听于天下命禹作司空以平水土弃为后稷以播百谷契作司徒以敷五教臯陶作士以典五刑垂作共工益作朕虞伯夷作秩宗以典三礼夔典乐以教胄子龙作纳言出纳朕命惟允既命以官因戒勅之曰各恭其职乃能立天下之功然后三载考绩三考黜陟幽明庶绩咸熈兹所谓任贤勿贰而官得其人也夫明四目达四聦去四凶命庶官其勤至矣得不谓之先有为乎及夫庶绩熈天下服垂衣裳正南面而已得不谓之后无为乎臣究观经史之载舜之至德也有大功二十举十六相去四凶也十六相谓八元八凯稷契臯夔之伦去四凶则朝廷无奸邪之党举十六相则左右皆贤哲之辅如是而天下不治者未之有也故后世圣帝明王莫不劳于求贤而逸于致治劳于求贤则先有为也逸于致治则后无为也恭以陛下绍祖宗之丕基行尧舜之至化黜邪逺佞去四凶之志也求贤审官举十六相之意也然而一日万务尚劳宵旰兹乃臣愚不称职之効也臣以为方今之务正在谨守祖宗之成法使爵赏刑罚不失其当耳爵赏当则奸邪无功者不敢侥幸而希进刑罚当则贵近有罪者不敢请求而茍免纪纲正而朝廷尊号令行而天下服如此则陛下髙拱穆清之中无为而与虞舜比隆而下视三代之盛矣
　　天章阁待制知谏院包拯上疏曰臣非材备位谏职思所以为补报者惟言责而已然言不激切则不足开宸虑而补圣政谨条上七事皆当今之要务词理鄙直惟陛下留神省察
　　一事臣伏以陛下天縦寛仁海纳谋议是者取而施用非者存而掩覆羣下见圣度闳博不以是非皆能容受故奸邪敢肆矫妄持难明不然之事巧饰厚诬使人无由自辨而黙受排斥之祸致陛下明有所蔽疑贰忠良率以此也夫忠良见疑则忠义之臣欲竭节尽忠补报陛下者皆惧谗畏祸不敢挺然当国家之事矣由是隂奸得计滋长敝病不惟有亏圣徳致害时政一旦缓急乏才贤以使陛下持大任将谁付之臣愿陛下听纳羣下谋议之际留神深察如有持难明不然之事巧饰厚诬于人者请付有司责其明辨使真伪不杂是非较然则忠邪自分天下庶几于理矣
　　二事臣伏闻近嵗以来多有指名臣下为朋党者其间奋不顾身孜孜于国奬善嫉恶激浊扬清之人尤被奸巧诬罔例见排斥故进一贤士必曰朋党相助退一庸才亦曰朋党相嫉遂使正人结舌忠直息心不敢公言是非明示劝戒此最为国之大患也夫圣明在上未尝闻有朋党朋党之来大抵起于衰闇故汉之党锢始安帝而极于桓灵唐之朋党由穆宗而甚于文武是皆衰闇之际以陛下用心图治功同尧舜讵可如汉唐衰闇之际而致有朋党乎斯乃臣下务相倾轧自快其志加诸人不顾破壊陛下事业者也在昔刘向进谏于汉元帝曰孔子与顔渊子贡更相称誉不为朋党禹稷与臯陶传相汲引不为比周何则忠于为国无邪心也又曰贤人在上位则引其而聚之于朝在下位则思与其俱进臣谓刘向之言垂千余年谈者以为至当臣诚学向者也不忍以熈洽之朝有朋党之説亏损至徳蔽塞大明臣实痛伤不能已也臣愿陛下端虑以临下推诚以格物循名以核其实因迹以照其心使忠者邪者情伪毕见勿以朋党为意则君子小人区以别矣
　　三事臣伏闻顷嵗大臣颛政颇恶才能之士有所开建则讥其近名或云沽激欲求进达遂使才能之士莫敢自効縦能不顾忌讳指陈事理固亦困于沮挠无得而施用矣且名者圣贤之所贵也孔子曰君子疾没世而名不称焉贾子曰烈士徇名人不顾名何以趋善圣人所以贵也夫羣下虽众然士有志于国家之急者甚少其能处心积虑图报于上又困于近名之说是则志士仁人终无以奬进矣岂陛下之心哉此诚顷嵗大臣之罪也臣愿陛下但顾其所否臧而亟行之勿以近名沽激求进为念则人得以尽其心矣
　　四事臣闻议者云陛下颇主先入之说臣以陛下通照于事务得情伪理必无之万一或有臣止可过虑而议不可闻之而不言也臣谓帝王行事但顾理道之如何尔固不计于先入后陈也必若主先入者以为是耶则奸罔之人逞其敏捷或巧中人或隂圗事惟恐居其后矣得不惑乱于耳目哉臣愿陛下采纳羣议之际但顾其事之是非裁之以当则先入之患息矣
　　五事臣伏见近日以来科禁多有疑下之意如举御史须荐二员上自防定仍有在京与外任之拘及见任二府曽举奏之人亦不详论至于中书枢宻院止许旬假见客及不许百官廵厅台谏官不得私谒并与刑法官接见雪罪叙劳之人等事皆非帝王推诚尽下之美致也以陛下至徳难名待物无间方将拟迹尧舜固非汉武雄猜多忌之比也斯盖不识大体之臣过防谬论上误陛下臣恐书之史册讥万古愿陛下速革近制推大信于羣下以景祐初年之政为法则尽美矣
　　六事臣伏见近嵗以来灾异备至天象谪见地理倾震虫蝗为孽水旱作沴连绵三数年未已而河北最甚其次利州京东西两浙河东路循环皆备大患矣以陛下焦劳求理恐一物失其所持此寅畏宁不感召和气格上天之福禄乎然而致如此者盖大臣不能同寅协恭知无不为切救时而陛下志虑亦或有疑沮未能委任忠贤以成垂拱之美也方今诸路饥馑万姓流离府库空虚财力匮乏官有数倍之滥廪无二年之蓄兵率骄惰敌国盛强即不幸继以防年加之小寇则何人可以倚仗而枝梧哉臣所以夙夜怵惕思进苦言冀开悟陛下而不能已已也臣愿陛下切留宸虑宻以事诏今之执政谁能尽心敢救天下之敢当天下之责者果得其人愿陛下主张而委任之其隂拱循黙持禄容妬嫉贤能以一己为计者宜速罢免毋俾乆塞要路则化危为安变艰为易如反掌矣陛下固不可失此时而不为倘失此时而不为祸变一发则虽欲为而不可为矣惟陛下深存念之
　　七事臣伏见近嵗以来多有窜逐之臣或以无辠或因小祸或为隂邪排陷或由权要憎嫉吹毛求其疵防洗垢出其瘢防罪罟是繁刑网大宻甚伤清议大鬰舆情昔匹夫含怨三年亢阳匹妇懐愤六月飞霜近嵗窜逐之人讵止匹夫匹妇之伦也得不逆和气召灾沴乎陛下固宜矜体而深惟之传曰使功不如使过盖负责之人自分废絶不能振起一旦为明主弃瑕录用则其自奋圗报倍万常人愿陛下诏近嵗窜逐之臣有才行効实而本无过累洎坐累获罪之轻者或加牵复或加宠擢如此则圣造洪覆同天之仁使排陷憎嫉之风不复为矣
　　开封府推官三司盐铁判官苏绅陈便宜八事一曰重爵赏先王爵以褒徳禄以赏功名以定流品位以居才实未有无徳而据髙爵无功而食厚禄非其人而受美名非其才而在显位者不妄与人官非惜宠也盖官非其人则不肖者逞不妄赏人非爱财也盖赏非其人则徼幸者众非特如此而已则又败国伤政纳侮诒患上干天气下戾人心灾异既兴妖孽乃见故汉世五侯同日封天气赤黄及丁傅封而其变亦然杨宣以为爵土过制伤乱土气之祥也二曰慎选择今内外之臣序年迁改以为官滥而复有论述防効援此希进者朝臣则有升监司使臣则有授横行不问人材物望可与不可并甄录之不三数年坐致清显如此不止则异日必以将相为赏矣三曰明荐举今有位多援亲旧或廹于权贵甚非荐贤助国为官择人之道若要官阙人宜如祖宗故事班簿亲择五品以上清望官各令举一二人述其才能徳业陛下与执政大臣叅验而擢之试而有効则先赏举者否则黜责之如此则人人得以自劝又选人条约太严旧制三人保者得迁京官今则五人旧转运使提防刑狱率当三人今止当一人旧大两省官嵗举五人今才举三人升朝官举三人今则举一人旧不以在任及所统属皆得奏举今则须在任及统属方许论荐驱驰下僚未免有贤愚同滞之叹也四曰异章服朝班中执技之人与丞郎清望同佩金鱼内侍班行与学士同服金带岂朝廷待贤才加礼遇之意宜加裁定使采章有别则人品定而朝仪正矣五曰适才宜古者自黄散而下及隋之六品唐之五品皆吏部得专去留今审官院流内铨则古之吏部三班院古之兵部不问官职之闲剧才能之长短惟以资歴深浅为先后有司但主簿籍而已欲贤不肖有别不可得也太宗皇帝始用赵普议置考课院以分中书之权今审官是也其职任岂轻也哉宜择主判官付之以事权责成其选事若以为格例之设久不可遽更或有异才髙行许别论奏如寇准判铨荐选人钱若水等三人并迁朝官为直馆其非才亦许奏殿如唐卢従愿为吏部非才实者并令罢选十不一是也六曰择将帅汉制邉防有警左右之臣皆将帅也唐室文臣自员外郎中以上为刺史团练防御观察节度等使皆是养将帅之道岂尝限以文武比年设武举所得人不过授以三班官使之监临欲圗其建功立事何可得也臣僚举换右职者必人才弓马兼书筭策畧亦责之太备宜使有才武者居统领之任有谋画者任邉防之寄士若素养之不虑不为用也七曰辨忠邪夫忠贤之嫉奸邪谓之去恶恶不去则害政而伤国奸邪陷忠良谓之蔽明明不蔽则无以稔其慝而肆其毒矣忠邪之端惟人主深辨之自古称帝之圣者莫若唐尧然而四防在朝圮毁善好贤之甚者莫若汉文然而绛灌在列不容贤臣愿监此而不使毁誉之说得行爱憎之徒逞志则忠贤进而邪慝消矣八曰修预备国家承平天下无事将八十载民食宜足而不足国用宜丰而未丰甚可怪也往者明道初虫螟水旱几徧天下始之以饥馑继之以疾疫民之转流死亡不可胜数幸而比年稍稔流亡稍复而在位未尝留意于备预之道莫若安民而厚利富国而足食欲民之安则为择守宰明教化欲民之利则为之去兼并禁游末恤其疾苦寛其徭役则民安而利矣欲国之富则必崇节俭敦质素蠲浮费欲食之足则省官吏之冗去兵粮之蠧絶奢靡之塞刁伪之原则国食足矣民足于下国富于上虽有灾沴不足忧也书奏帝嘉纳之英宗即位初殿中侍御史司马光上奏曰臣闻王言惟作命不言臣下罔攸禀令陛下以明徳令望龙飞受命四海之内延颈倾耳渇闻圣政自践祚以来于今五月而陛下深执谦逊端拱渊黙百司奏事一无可否中外之情深为鬰邑向者犹谓圣躬未安今御殿听政已遵旧式出入起居皆复常度而独于万几未加裁决臣窃惑之诗曰弗躬弗亲庶民弗信弗问弗仕勿罔君子臣愚伏望陛下凡两府及羣臣奏事稍留神省察询访利害议论是非可则行之否则却之使四方翕然瞻仰圣徳亿兆羣生不胜幸甚
　　光又上皇太后疏曰羣生无福大行皇帝奄弃天下皇帝继统哀毁成疾未能亲政恭请殿下同决庶务臣愚伏计殿下念宗庙社稷之重为四海黎元之计不得已而临之非中心所欲也若皇帝圣体不日康宁殿下必推而不居若药石未效则殿下方且緫览万几未暇自安故凡举措动静不可不戒慎留心焉方今天下之势危于累卵小大战战忧虑百端若非君臣同心内外协力夙夜勤劳以徇国家之急则祸难之生岂可胜讳哉夫安危之本在于任人治乱之机在于赏罚二者不可不察也若中外百官各得其人贤能者进不肖者退忠直者亲谗佞者疎则天下何得不安任职之臣多非其人贤能者退不肖者进忠直者疎谗佞者亲则天下何得不危赏不因喜罚不因怒赏必有所劝罚必有所惩则天下何得不治喜则滥赏怒则妄罚赏加于无功罚加于无罪则天下何得不乱然则天下安危治乱不在于它在于人主方寸之地而已矣凡御下之道恩过则骄骄则不可不戢之以威威过则怨怨则不可不施之以恩恩威之道圣人所以制世御俗犹天地之有隂阳损之益之不失中和以生成万物者也夫恩者欲物之亲己也有时而生怨威者欲物之畏己也有时而生慢小人之性恩过则骄骄而裁之则怨矣爵禄赏赐妄加于人则其同皆曰我与彼才相若也功相敌也彼得之我独不得何哉是出一恩而召羣怨也故曰恩有时而生怨也威严太盛则人无所容刑罚烦苛则滥及无辜则其同类皆曰是过也人谁无之彼既不免行将及我于是乎穷廹思乱为其上者乃更畏恐而求姑息是始于严而终于慢也如是则为人上者岂不至难哉盖善为人上者不然恩必施于有功而罚必加于有罪恩虽至厚而人不敢妬者何也众人之所与也罚虽至重而人无所怨者何也众人之所恶也大行皇帝天性至仁羣臣之功或未足言而赏之以厚罪或不可容而罚之至轻善则善矣而小人不识大恩者或几乎骄慢矣臣窃意殿下今兹继而为政必将纠之以严纠之以严诚是也然天下之人涵濡大行皇帝圣泽日乆一旦暴加绳检恐骇而离心伏愿殿下徐以义理教之戒之有不听从而尤无良者然后加刑罚焉则谁敢不肃此善之善者也往者大行皇帝嗣位之初章献明肃皇太后保防圣躬纲纪四方进贤退奸镇抚中外于赵氏实为有功但以自奉之礼或崇重太过外亲鄙猥之人或忝汚官职左右谗謟之人或窃弄权柄此所以负谤于天下也今殿下初摄大政四方之人莫不观听以占盛徳臣以为凡名体礼数所以自奉者皆当深自抑损不可尽依章献明肃皇太后故事以成谦顺之美副四海之望大臣忠厚如王曽清纯如张知白刚正如鲁宗道质直如薛奎者殿下当信之用之与共谋天下之事鄙猥如马季良谗谄如罗崇勲者殿下当疎之逺之不可宠以禄位听采其言也臣闻妇人内夫家而外父母家况后妃与国同体休戚如一若赵氏安则百姓皆安况于曹氏必世世长享富贵明矣赵氏不安则百姓涂地曹氏虽欲独安其可得乎是故政者正也为政之道莫若至公臣愿殿下熟察羣臣之中有贤才则举之有功则赏之虽贱如厮役憎如仇雠逺在千里之外皆不可弃遗如此则人谁不劝矣羣臣之中职事不修则废之有罪则刑之虽贵为公卿亲为兄弟近在耳目之前皆不可寛假如此则人谁不惧矣夫为善者劝为恶者惧百官称职万民乐业天下之安犹倚泰山而坐平原也尚何忧哉然后俟皇帝圣体平宁授以治安之业自居长乐之宫坐享天下之养则殿下圣善之徳冠絶前古光暎后来虽周之文母汉之明徳不足比也臣备员侍从之臣以谏诤为职不胜区区之诚妄冒以闻伏惟殿下置之几席少加听察
　　治平元年光知谏院又上奏曰臣闻舜与臯陶赓歌相戒以明良为美以丛脞为非盖以王者奄有四海君临亿兆若事无巨细皆以身亲之则所得至寡所失至多矣古语有之曰察目睫者不能见百步察百步者亦不能见目睫非不欲兼之势不可也是以明主緫其大体执其枢要精选贤能任以百职有功者赏有罪者诛故处躬不劳而收防甚大用此道也臣伏见陛下自亲政以来励精求治孳孳不倦未明求衣日昃不食虽大禹之勤劳文王之懿恭无以过此然而政有本末事有细大举其纲则百目张挈其领则众毛理臣愿陛下先其本后其末急其大缓其细择人而任之此政之本也赏善而罚恶此事之大也陛下当先察羣臣之邪正与其材能之所堪然后思天下有某事不治者当使某人治之其公忠勤恪功效显著者劝之以厚赏奸回惰慢无功败事者威之以严刑如是则万事无不举兆民无不安陛下可以髙拱无为而名配尧舜矣至于簿书之烦碎文法之防宻钱谷之出纳体例之有无此乃羣臣百吏之所守非陛下所当留意也陛下知舍彼而取此则臣恐徒有大禹之勤劳而不获其功文王之懿恭而不见其治也臣以献替为职遇陛下勤政之初虚心求谏此乃千载一时诚不敢以细末之事烦污聦明伏望陛下深思此道乃自古及今致治之大本勿以为迂阔陈熟之言而忽之则天下幸甚
　　光又上疏曰臣伏覩皇太后手书已罢听政陛下钦承慈防独断万几臣闻易曰君子以作事谋始又曰正其始万事理差之毫厘谬以千里陛下虽践阼期年于国家大政犹多所谦抑虽时有处分皆常式小事非天下所以望于陛下者也向时外间议者皆曰陛下圣体未安倦于听览及知圣体已安又曰陛下上畏皇太后之严欲尽人子之礼避专命之嫌韬蕴聦明未敢施设今皇太后举国家大柄尽付之陛下则议者无复可言唯拭目倾耳以瞻望圣政而已矣陛下当此之际治身治国举措云为不可不谨昔杨朱见岐涂而泣谓其可以左可以右所差甚防所失甚大也人主即政之初亦荣辱安危之岐涂也臣故愿陛下留圣心焉臣闻治身莫先于孝治国莫先于公孔子曰孝徳之本也又曰不爱其亲而爱他人者谓之悖徳不敬其亲而敬他人者谓之悖礼未有根絶而叶茂源涸而流长者也仁宗皇帝以四海大业授之陛下其恩徳之大天地不足以为比今登遐之后骨肉至亲独有皇太后与公主数人陛下所当日夜尽心竭力供承抚养以副仁宗皇帝之意向者皇太后听政之时左右侍卫之人不敢不恪求须之物无敢不备既委去政柄臣窃虑有无识小人随势倾移侍奉懈慢供给有阙则天下之责皆归陛下此不可不留意朝夕省察者也又若有不逞之人于两宫之间刺探动静拾掇语言外如效忠内实求媚以相间鬭者臣愿陛下逆拒其辞执付有司加之显戮诛一人则羣邪自退纳一言则百谗俱进此乃祸乱之机不可不深察也臣闻国事听于君家事听于亲臣愚以为陛下在外朝之时刑赏黜陟之政当自以圣心决之至于禁庭之内取舍赐予事无大小不若皆禀于皇太后而后行陛下与中宫勿有所专如此则内外之体正尊卑之序明慈母欢欣于上臣民颂咏于下矣不然皇太后归政之后若侍卫之人稍有怠惰求须之物小失供拟加以谗邪妄兴离间万一有私毫阙失流闻于外或皇太后忧思不乐内生疾疢则陛下何以胜此名于天下哉虽百善不能掩矣臣故曰治身莫先于孝也洪范于好恶偏党之际六反言之重之至也周任曰为政者不赏私劳不罚私怨大学曰欲明明徳于天下者必先正其心有所忿懥则不得其正有所好乐则不得其正陛下奋发宫邸入纂皇极爰自潜跃至于天飞旧恩宿怨岂能尽无然今日即政之初皆不可置于圣虑以害至正也凡人君之要道在于进贤退不肖赏善罚恶而已爵禄者天下之爵禄非以厚人君之所喜也刑罚者天下之刑罚非以快人君之所怒也是故古者爵人于朝与士共之刑人于市与众弃之明不敢以己之私心盖天下之公议也今以四海之广百官之众有贤有愚有善有恶比肩接迹杂遝并进臣愿陛下少留聦明详择其间茍有才徳髙茂合于人望者进之虽宿昔怨雠勿弃也有器识庸下无补于时者退之虽亲昵姻娅勿也有励行立功为世所推者赏之虽意之所憎勿废也有懐奸犯禁为众所疾者罚之虽意之所爱勿赦也如此则野无遗贤朝无旷官为善者劝为恶者惧上下悦服朝廷大治百姓防福社稷永安不然陛下若专居深宫自暇自逸威福之柄尽委大臣适目前不为逺虑贤愚不分善恶失实则所进者皆平生所亲爱所退者皆平生所不快所赏者皆谄谀而无功所罚者皆忠谅而无罪如此则中外解体纪纲隳紊羣生失所天下可忧矣臣故曰治国莫先于公也此二者荣辱之大本安危之至要臣愿陛下审思而力行之诗云亹亹文王令闻不已陛下诚能行此二者则盛徳美誉滂沛洋溢近者传诵逺者褒叹不过旬月之间徧于天下达于四夷后日之政如顺风吹毛乗髙决水可以不劳而成功矣御史知杂事龚鼎臣上慈圣皇后奏曰臣伏以先帝以万世根本之计择主上立为子实殿下相之自宫车晏驾殿下衔哀隐苦定策于须防立主上为天子主上缠忧遇疾大臣无所取决请殿下共听庶政从容辅养数月自中都至于夷夏奠枕如昔者皆所赐也今主上圣躬既豫车驾两立宜于此时诏罢两府帘前奏事以终始天地之功则太姒太任之事何足道哉
　　鼎臣又上奏曰臣闻之于传曰未信而谏则以为谤己臣今进説于殿下者其几是与然臣备位外庭才防身贱俟见信而后言盖无期矣此臣所以犯贤哲之诫冒谤讟之嫌惓惓而不能自已者也惟殿下留神裁察臣于正月十九日尝奏疏乞还政事讫未防施行臣之所言固朝廷之大议殿下之深益夫何未之思也今物议喧然疑有谗间交进故两宫之情似有未甚通者夫以天下与人犹或疑之则何以信于人哉审如是臣窃以为过矣且一饭之恩匹夫未之敢忘况皇帝以明睿之资贯通古今而受人天下者乎臣谓殿下今日黜逺谗间使不得前则慈孝之声明日并隆于天下矣至于忠谗之辨古今以为难臣独谓之不然何则从容和解掩所不及欲殿下母子安康者忠言也掲一为十似是而非使殿下心志荧惑者谗也此岂可谓之难辨哉臣前疏谓殿下积行累功于数十年间一旦定策援长君以安宗庙乃复犹豫不防将损盛徳者非茍云也顾察之未熟尔今天象差忒旱虐为变臣恐元元艰食盗贼浸起四方宁谧或不可常朝廷能中外一心思消弥之术为制御之策则庶几其忧不大惟人事动于下则天谴形于上殿下当断之于心复辟于皇帝则朝廷之事体正事体正则天下之疑忧解疑忧解则和气应和气应则纬象之忒旱虐之变可消而制驭之策可为殿下退就安荣挹万世无穷之福不知念此而玩信谀词忘忽至计懐万万必无可虑之疑岂不累睿哲先见之明乎今皇帝康复已乆仁宗祥练逾四十日亿兆延颈以听明诏事若早定可视于今古议不时决且贻诮于当世殿下顾利害如何哉况事不出于遗制非殿下之本意窃为殿下惜之臣恐缙绅之士章疏交上言涉讥诋而后圗之美名大业亏缺已多实不知先事之善也殿下勿以臣言轻所陈者肺腑之素蕴勿谓臣职卑所持者人臣之公论惟殿下臣两章极精而虑之则臣之言不为谤讟而可以信矣此疏不敢露于人谨于外题状奏以闻
　　赵瞻自都官贠外郎除侍御史上疏曰英断独化人主至权也审至权者当主以天下之公心揆之以天下之正论如是而后权可一也若夫积乆之陛下其思焉刑赏施设之失可革则革号令言动之过可止则止辅相赖其用宜责其効台谏知其才宜信其説兵柄宜削诸宦官邉议宜付诸宿将盖权不可矫而为也以从天下之望耳英宗称善
　　知制诰郑獬上奏曰伏见陛下初即位四方传闻以谓陛下聦明英断同符太祖也有志之士莫不投袂叹息倾望陛下之风采然自授政以来号令所发蹈常习故不闻赫然有以鼓动天下者始以圣躬防疾犹足以为辞玉膳既复尚恭黙而不言者实未知所谕将以隂拱自晦徐观天下之动而后出而制之耶则于此殆将周嵗万机之变槩可见矣将以慕商宗之节思得圣人而后用以为政耶传説何可数有哉果无之则遂一世而不言耶将以左右牵制动有畏惮而不敢明为之耶则二府大臣与禁庭侍従皆足以寄腹心又何疑而不与之谋耶是三者皆非所以为术也非帝王南面听防之大权也先皇帝时纯用仁徳以涵育万物及其乆也盖有偏而不举者矣夫仁主爱义主断犹春之为生而秋之为杀也生而不杀则万物溃烂而不成其如嵗功何陛下承先皇之仁爱宜用义断以整齐天下所谓义断者主柄也今夫唯唯而不断可否决于辅臣则主柄屈而不尊如辅臣朴忠不敢乱大法而为陛下奉行条例止可阅日月而已一旦有卼臲谁可横身为陛下当大事者乎万一奸人朋比参厕于其间则天下之大势去矣陛下眡今日为治耶乱耶必以为乱则邉兵不试境内无防扈强臣孰谓之乱必以为治则威令寖削大纲解而不缉孰谓之治是治与乱正在陛下留意之秋也右顾则为治左视则为乱盖陛下一举首而天下治乱之势分矣陛下何不日求贤者与之圗议今所与共大政者不过七八辅臣则所闻所见尽于此而已矣乌能穷天下之聦明哉古者谋及卿士清问下民询于刍荛于是羣言集而治道成乃欲以七八辅臣之言而望大治岂不为阔略哉臣愿陛下特诏天下许尽所言有可采者与之召对至于臣下进见少赐数刻之景访以得失虚意以来之精察以审之明断以行之庶几天下之势将乱而复治矣如其优游泯黙日复一日有志之士解体而去士望去则民従而去陛下尚欲恃四海之众而保万世之安乎臣实不胜愚者之虑
　　吕大防为监察御史里行首言纪纲赏罚未厌四方之望者有五进用大臣而权不归上大臣疲老而不得时退外国骄蹇而不择将帅议论之臣禆益阙失而大臣沮之疆场左右之臣有败事而被赏举职而获罪者同知谏院吕诲上慈圣皇后奏曰臣恭以殿下保佑圣子积三十年辅翊邦政又逾期月寰区泰定庙社安固慈恩至矣功徳大矣然而成全圣徳是惟艰哉以万机浩繁殿下劳心焦思曽未少休非所以燕怡福寿之本也况皇帝躬亲治事勤励如此在于圣虑可以慰安臣愚以谓东殿帘帷宜五七日一御谘询大臣无俾旷事庶少均暇逸于翊政之道亦无所损当在沈机奋于独断豫宣教命诞告明庭外形谦逊之宜中遂优游之乐上顺天道下厌羣情享是全美岂不休哉仰祈聦悟天下幸甚
　　诲又上奏慈圣皇后曰臣伏覩殿下近降手书以皇帝既安坚罢同政圣子恭孝遂成母志虽前世有还明辟之事亦未闻期月而成辅翊之功廼形谦逊之防休声茂实当垂光于万世矣然闻外议以符寳未归于上前臣有以知非殿下之意焉何则国政犹不欲其乆而复眷留符寳哉万一所司行遣之间稍有稽缓涉此议论甚非有益于圣躬亦恐前降书防或未孚于中外则有累全徳始终之际不可不谨尔臣所以沥恳而言万死无避唯祈监照天下幸甚
　　三司使蔡襄上国论要目十二事曰明礼二帝三王相因作礼乐以正民性革其非心使之寡罪而逺刑通万世之法也秦任兵刑而弃礼乐汉魏至晋日用干戈礼典残缺至于亡隋尽矣唐兴四方治定欲有所为制作虽具朝廷之礼时亦修举而风教习尚各随其俗五代祸乱日不遑暇专以刑治之宋兴百五十余年太祖太宗平天下皆以兵威助治真宗皇帝与契丹结好之后遂至无事朝廷礼文罔不修举仁宗皇帝好生恤刑泽及禽兽然四方之俗未闻由礼尚专用法法者网罗过咎而施刑耳臣请以一二事言之冠昏丧塟礼之大者冠礼今不复议婚礼无复有古之遗文而丧塟之礼尽用释氏独三年月日则类古矣臣请集大儒鸿博之士约古制而立今礼使百官万民皆有等夷便而易行逺罪省刑之一途也曰择官圣人能无为而治天下天下之事至众也何以无为而能治之百官无不为也百官修职则万务举矣何以致百官之职毕举在择官也择官在于士今之取士所谓制科者博学强记者也进士者能诗赋有文词者也明经者诵经文而对题义者也是三者得善官至宰辅皆由此也资防以恩不问能否下至军职以战功流外吏胥以嵗月三班所入鞭朴刑戮之人无所不至士之法淆杂至此一旦使之入官小者治一务大者治兵民欲其各得其理犹驱车而水行也然行之已乆不可毕革当渐节所取之路又于歴任察其材能稍旌奬之庶几可劝其为人害者去之而已曰安民古之治世百姓各安其所士农工商各得其分量取其力以供公上上使之以时而民不倦是故百姓上以奉天子下以养父母蓄妻子其力有余故安其所也不妄作为故得其分也然而学者不原其本不考其实以谓民饥则哺之寒则衣之天下之众虽尧舜不得济也是有忧世之意而民愈不安也臣谓今之民至无禁也太平日乆民有智能者乗时趋利为农则兼并为商则髙下取天时人力之大者遂以富彊奢靡冒法出于王公之上此古所谓乱俗之民可诛者也而法莫之禁虽有禁者亦莫之信民相趋效不知纪极不贪不已此民妄为而不安其分者也天时水旱尧汤不能免之然而民有备故不害也今天下郡县水旱争发仓廪以济之又曰振贷以假于民随而倚阁经赦除放谓之恤民其意善矣其策疎矣古之治世役民不过三日其不役者出三日之庸此百姓所以奉公上也今百姓有幸有不幸其居濒河嵗以丁役过重此不幸也天下生齿脱漏亦有不输一钱以助官者至于水旱流移又出仓廪以济之赋入有程散施无极国何得而不贫国既贫矣民又不安其所岂所谓安民哉臣故谓学者不原其本不考其实者以此必曰安民禁奸豪均民力使民各得其分而安其所是谓安民曰正陵慢贾谊之説曰人主之尊如堂人臣如陛陛髙则堂髙矣盖人主之于天下其势渐髙至于极尊民不可得而慢者由其羣臣等级之差渐而至也先皇帝仁爱如天包容万物虽有触冒讥斥者多亦矜恕至有侮慢朝廷自以为直臣以谓人主开受直言盖盛徳之事若肆讥斥而无人臣之礼此不可恕也天子可得而慢其下宰臣百官复可等级之差借如两府大臣陛下所尊礼而优待之也日于漏舎或雪罪之人或求恩赏所求不得如意诋讦讥刺务以为能大臣难与较是非也但隐忍容之以为常事京师寮属能侵长官天下州军佐官能拒长吏皆以材名之风俗如此所谓下陵上者也又有甚于此者士大夫之有怨憎党以相朋造作谤毁或为歌诗传于都下或移书啓于言事之门隂幽暗昧被毁之人无由辨明甚者摇动公卿以希货赂古之所谓清议公论岂如此耶此在可嫉者也陛下省留圣听因事正之易如反掌曰辨邪佞知人则哲帝尧犹以为难尧圣人也曷难于知人曰人之难知虽圣人必审谨也进説之臣万端人主以要道得之附随人主之意而不论理道之是非此佞臣也附托权要之势因事自媒其身此邪臣也多引前事之美专为髙论不顾今世难行此迂阔之臣也多取众人之誉舍违公道不为国家乆计此奸诈之臣也其言忠其事实此鲠直之臣也无所附依进退自守此公直之臣也陛下进一忠直退一邪佞则天下莫不慕忠正而丑邪佞矣惟陛下博访问则天下幸甚曰废贪赃传曰廉吏民之表今夫食禄而治官材与不材出于天性不材者不可强之使材虽废职可恕也至于慿恃官威因縁为奸求赃贿以曲为直上负朝廷之用下为百姓之害是其心岂复所畏哉古之圣明之主所深患之也近年之俗以容贪赃为长者视其虐民害物若无有也何则凡赃吏皆狡恶之人虽欲发摘其过恶必须下狱然后置之于法既断之后彼赃吏必须称寃理雪朝廷必于近郡别令鞫勘当时一狱之人尽须追呼或经月时禁系对词百姓已不胜其苦矣若只依前案彼赃吏者必又再雪朝廷又须别推劾一狱之人又须追扰如此百姓何以当赃吏之辨而受此苦毒例皆引虚自认或经赦宥才得免脱是以百姓被害不死不休赃吏雪赃不尽不已监司之官以是莫敢轻发贪赃之吏自以为得意嗟乎百姓何罪惟陛下怜之贪吏何人惟陛下察之又有不敢赃求自为营利者臣自少入仕于今三十年矣当时仕宦之人粗有节行者皆以营利为耻虽有逐锥刀之资者莫不避人而为之犹知耻也今乃不然纡朱懐金专为商旅之业者有之兴贩禁物茶盐香草之类动以舟车懋迁往来日富足夫贪人日富而居有田宅嵗时有丰厚之享而清廉刻苦之妻孥饥寒自非坚节之士莫不慕之贪人非独不知羞耻而又自号才能世人耳目既熟不以为怪管子曰礼义廉耻国之四维今风俗之壊是四维不举伏惟陛下察贪赃者废之清廉者奬之则亷耻兴矣曰强兵今天下大患者在兵禁军七十万厢军约五十万积兵之多仰天子衣食五代而上至秦汉无有也祖宗以来无有也真宗与北方通和以后近六十年河北禁军至今十五万陜西自元昊叛増兵最多至今十九万天下诸路置兵不少臣约一嵗緫计天下之入不过缗钱六千余万而养兵之费緫五千万是天下六分之物五分养兵一分给郊庙之奉国家之费国何得不穷民何得不困然今之兵不可暴减固当有术以消之又当有术以精练之其説至多难以遽言陛下敕两府大臣博求其渐讲其术以为长乆之策今之为政此第一事曰富国或曰何以富国今天下之广四维万里可谓大矣农田商贾茶盐酒税银铜金铁之类莫不推之可谓察矣笼天下之利至纎至悉宜乎府库充牣不可胜计然后为得今则每有支费常遣使诸路仅能自给者此何故耶曰养兵一百二十万自古无有也嵗入日少而嵗出益多或曰何谓也曰兵日益多官日益冗财物有限而支费无涯此所以贫也然则富国有术乎必先用意于兵然后可言富国之术臣故曰今之为政强兵为第一事富国为第二事或曰为政止于此乎曰非也自此而始曰去冗治天下者如治家凡民之家随其富贫视其族属几何一嵗之费几何賔客之资公上之须复用几何度其家之所入然后量力而出之如是乃可以为家计也不如是其家无以自给则族属不得其安矣今治天下乃不如是宰相不知兵枢府不知财用三司使守藏也嵗了一嵗便为办事不幸有邉境之急必于民譬之家计是不度所入不量所出国不富实陛下未得髙枕而优游臣故谓兵冗为大其次又有官冗今且以转官一事言之太祖太宗朝任官者或有功劳或有誉望则防任其人人莫不劝然以孤逺守常之人湮沈不迁者有之真宗设三年磨勘之法然后孤逺守常之人与夫权要圗进之士无异也日月既乆渐以成俗虽有长材异能出众人者有小过累未可迁也但能饮食言语于人无忤者数日必迁此三年一迁之法今为大也祖宗时卿监郎中无数十人观今班簿姓名可见也天下州军三百余处合入知州军凡几何人局少贠多每至差除待阙须一二年通判知县之类率如此真宗时选人磨勘有迁京官者有不迁者仁宗时但无过咎无不转官官冗如此岂有不思变更之术也哉去冗百端此二者最大愿陛下熟思之渐求消冗之説曰原赏古之所谓赏者有大功则赏之临兵戎者前死有荣退生有辱虽小功必赏以其履死地也今之臣一切务赏何谓赏所谓酬奬者是也守土之臣刺史县令招徕逃户磨勘税赋皆其职所当为也不修其职罪当罚也今有为之者必自陈而求赏不立赏格则不为也天子敛生民之财以禄之分职位以宠之借威权以使之可谓至矣而于常事动则求赏天子岂与羣臣为市道哉至于茶盐酒税之局物物皆有赏格下至吏人百姓莫不皆然此为政之也战功必赏也捕贼之法必赏也功异于常者可赏也其余无名酬奬可渐罢之以正官守之法也曰任材凡人之材各有所能不一等也一人之智兼治数局时有不能也有文词之职有吏治之职有兵戎之职有财利之职夫有吏治之材使之临兵戎之事则时有不能也有财利之术使之论朝廷之事则时有不能也今世用人大率以文词进大臣文士也近侍之臣文士也钱谷之司文士也邉防大帅文士也天下转运使文士也知州郡文士也虽有武臣盖仅有也故于文士观其所长随而用之使其所能则不能者止其术莫善于还词令之职还于文士讲説之职还于文学典礼之职还于博士兵戎之职还于武士吏文之职还于法吏金谷之职还于财利臣所谓还者与其能者不以一人之智兼责之也若夫宰辅大臣必兼众能文学之士皆其出身忠义之节皆其素立故不论也不明法律不可也不知军旅之情不可也不知邉疆险易之数不可也不知金谷利病不可也不知礼典之旧不可也是故其人陛下知其难也得人则爱重之又于羣臣询谘而择之臣故谓任材者明天子之事也曰正刑圣人可谓爱民矣可谓谨刑矣杀人者可杀矣疑或贷其生者州郡有一误杀人者一狱所干官吏停废窜逐无有贷者古先帝王谨刑不过是矣原其所因好生之徳及于下也重刑诚审矣而刑之轻者罚及无罪天下之官皆得施杖笞于其部通判职官于州之吏民皆可笞朴由是观之民无全肤可谓滥刑矣天下州县有长吏京师百司有长官有罪之人可归于长吏长官则不敢妄刑也律有监临主司不合行罚敇许执衣白直得施小杖臣窃谓天下州县官司京师百司唯执衣白直令依敇科罚其余公事各随所属长吏长官行之一嵗计之可减妄行千万人矣臣愿陛下明敇法官议之理当如何若律敕可行则行之必重其罚则不敢违也
　　英宗时王安石为著作郎兼国史实录院检讨编修官尝上疏言古今之治本乱阶更为倚伏以治易乱则反掌而可治以乱易乱则乱去而复生人主公聴则治偏信则乱故事归于朝则治归内廷则乱问百辟士大夫则治问左右近习则乱大臣公心无党则治植党行私则乱大臣正小臣廉则治大臣汚小臣贪则乱
  </div>
  <div class="pagination">
   <a href="历代名臣奏议_page12.html">
    上一页
   </a>
   <span>
    ...
   </span>
   <a href="历代名臣奏议_page8.html">
    8
   </a>
   <a href="历代名臣奏议_page9.html">
    9
   </a>
   <a href="历代名臣奏议_page10.html">
    10
   </a>
   <a href="历代名臣奏议_page11.html">
    11
   </a>
   <a href="历代名臣奏议_page12.html">
    12
   </a>
   <span class="current-page">
    13
   </span>
   <a href="历代名臣奏议_page14.html">
    14
   </a>
   <a href="历代名臣奏议_page15.html">
    15
   </a>
   <a href="历代名臣奏议_page16.html">
    16
   </a>
   <a href="历代名臣奏议_page17.html">
    17
   </a>
   <a href="历代名臣奏议_page18.html">
    18
   </a>
   <span>
    ...
   </span>
   <a href="历代名臣奏议_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
