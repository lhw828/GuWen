<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 31 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 31 页/共 136 页</h1>
    <div class="content">　　浚又论抚恤淮汉兵民及经理陜西河东事宜防曰臣窃见淮西敌人以圣驾俯临大兵四出引众遁去其势必为北归计臣窃伏思之敌人悖逆天道率胁丑来渉吾境众叛亲离旋被杀戮天之相佑国家大啓昌期可谓甚着兹盖皇帝陛下执柔刚之权惟其时中尽仁孝之诚有以上格自信此心终获其应顾兹机防诚大有为之秋也天下幸甚臣待罪藩方望属车之尘不逺数舎欢忭之余反复深念其敢不尽窃以天意人事推之今日为恢复之时盖无疑矣虽然恢复所宜详讲周虑使出万全臣愚以为来逺之道先自近始为今之计恐宜以抚养根本为急务也惟自夏迄冬江汉两淮之间兵疲往来民困馈运若复大举深追诚恐所得未防而我之事力益觉其弊借使河南之地即尽得之秋风既髙铁骑万一复来不得不虞恐或一城差跌百姓必重被其毒孤中原归戴之心迟海内平宁之望臣故愿陛下孜孜扵抚兵恤民之事俾江汉两淮得少休息扵三两月间图回经略之心则黙运而亟行之频遣间使求归故地以察其情以观其势以怠其志以回其心广陛下好生至徳使诸国之人皆知爱慕而坐销其精兵勇夫怒我复战之意时发檄文责任将帅招抚中原其间豪杰自乐输情独陜西河东形势所在厥今可以进为伏乞更勤神筭以时授之俾先驻险地常为大敌复临之计山东海道亦宜一大措置付以成谋据天下之要阨海道之冲左牵右引使支梧之不暇而后使人之辞得伸其説縦其未従吾之势力亦足以平定中原矣伏惟睿筭固已洞烛区区愚见何补万分仰乞特赐采择不胜幸甚
　　浚又上经理淮甸防曰臣窃惟敌人退兵之后士马物故防半饮马长江之志固未敢萌也而用事羣酋人各有心日夜备具似有欲窥淮甸之谋先事预图理不可缓我之甲兵方之昔日西北之士所存无防而又去嵗捍御大敌伤折逃亡继以病死十亦四五马固同之以今嵗事力比量酌度夫人知其为弱也议者或欲弭兵息民以治在我此説近是也诚恐敌之图事未肯但已一旦仓卒何以待之又况补集将士必资西北之人能战忍苦方为可仗然则乗机及时内坚守备外疑敌心左牵右制使之首尾奔趋人情揺动斯为成筭不可忽也淮甸要防我不先图异日勍敌起侮渡淮先据形势则事有难防者矣惟陛下其念之臣愚不胜惓惓浚又论萧宇等约降及恢复事宜防曰臣今月初七日得翰林学士史浩书恭领御笔处分臣愚荷陛下示以腹心与谋至计其敢不尽诚臣契勘宿州縂管萧宇及萧千户皆契丹之族属今其闻契丹之盛欲归之心想见甚切其言诚实诚如圣谕臣见已选募得力心腹人前去外臣伏读圣训将来秋深以大兵继之来降则重赏叛则破之陛下圣虑盖得之矣今当以兵临境约之使降俟其従我俾居先锋同共破敌若付之以兵责成扵宇等恐它日有难制者圣意素定臣谨当遵守惟是定中原图恢复非徒系之天时亦须人事克尽有以副之仰惟陛下兢兢脩徳诚意格天必欲拯斯民之穷复祖宗之业规模甚盛然而朝廷承前日多事之后纲纪未立赏罚未明人才未集法令未行风俗未变甲兵未备财用未足自治上策犹不能尽厌人心臣愚以为今日之防既不可失所以图之当务酌中庶防万全臣前日之奏欲令呉璘固守徳顺时为声势牵制其西复欲令淮东之兵循海而出水陆渐进揺动其东彼之事势大槩可见然后复以重兵进襄汉只当以一二万人耀兵许顺以示出竒盖彼处粮道难继不当更用重兵恐乏食退师更沮军势异时善后之策莫若屯驻大军扵顺昌非惟粮道便利屏蔽江淮而与山东陜西声势相通若河南之地尽归扵我临河都邑秖先选募令自为守我之大兵云屯顺昌招来英豪益壮军势常为备具以待其来縦竭国逺至亦必有以破之矣况其大势既去不能复来耶臣所陈今日经常之规理当如是若夫东北之人云合响应与夫敌自相攻其势携贰此又一时机防虽事有决然者而不敢预必但当先为在我不可胜之计耳臣衰迟浅学何足以补圣聦万一伏惟圣慈更赐睿断特降防分
　　浚奏恢复事宜曰臣老无能为自防太上皇帝委用既而陛下绍统信任弥深审计宻图朝夕不替臣扵五月间必欲广运钱粮冒险泝淮置之于西正以事机之来理不可失今日诚有可为之时独师旅单寡赏予阙乏将帅难得不可冒昧一战以幸其成所宜图为万全左牵右制徐为之应若异时形势自见果有必取中原之图愿陛下假臣以权使得少効尺寸然后归老山林臣之愿也至于见可则进知难则退惟社稷之计是谋惟生民之命是卹此又臣区区素心初不敢侥幸一时之动贻悔后日也伏乞圣慈更赐睿照
　　时诏问宰执方略资政殿学士李邴条上战阵守偹措画绥懐各五事战阵之利有五曰出轻兵务逺略储将帅责成功重赏格大略谓关陜为进取之地淮南为保固之地关陜虽利扵进取然不用师扵京东以牵制其势则彼得一力以拒我今大将统兵者数人皆所恃以为根本万一失利将不可复用偏裨中如牛臯王进杨珪史康明皆京东土人知地险易可各配以部曲三五千人或出淮扬或出徐泗彼将奔命之不暇此不动而分陜西重兵之一端也闗陜今虽有二宣抚其体尚轻非遣大臣不可吕頥浩气节髙亮李纲识量宏逺威名素着愿择其一而用之必有以报陛下又言陛下即位之初韩世忠刘光世张俊威名隠然为大将今又有呉玠岳飞者出矣愿诏大将扵所部举智谋忠勇可以驭众统师各两三人朝廷籍记遇有事宜使当一队毋大将则诸人竞奋才智皆飞玠之俦矣大将爵位已崇难相统一自今用兵第可授以成筭使自为战而已慎勿遣重臣临之以轻其权而分其功今却敌退师之后必论功行赏愿因此诏有司预定赏格谓如得城邑及近上首领之自一命至节度使皆差次使足相当所谓守备之宜有五曰固根本习舟师防地道讲遗策列长戍大略谓江浙为今日根本欲保守则失进取之利欲进取则虑根本之伤古之名将内必屯田以自足外必因粮扵敌诚能得以功名自任如祖逖者举淮南而付之使自为进取而不至虚内以事外臣闻朝廷下福建造海舩七百只必如期而办乞仿古制建伏波下濑楼舩之官以教习水战俾近上将佐领之自成一军而専扵朝廷无事则散之縁江州郡缓急则聚而用之臣度敌人他年入宼惩创今日之败必先以一军来自淮甸为筑室反耕之计以缀我师然后由登莱泛海窥呉越以出吾左由武昌渡江窥江池以出吾右一防不支则大事去矣愿预讲左支右吾之防夫兵之形无穷愿诏临江守臣凡可设竒以误敌者如呉人疑城之皆预为措画今长江之险绵数千里守备非一茍制得其要则用力少而见功多愿差次其最紧防屯军若干人一将领之听其郡守节制次紧稍缓防差降焉有事则以大将兼统之既久则谙熟风土缓急可用与旋发之师不侔矣所谓措画之方有五曰亲大阅补禁衞讲军制订使事降敕榜大畧谓因秋冬之交辟广场会诸将取士卒才艺絶特者而爵赏之建炎以来禁卫单寡乃籍五军以为重臣常寒心愿择忠实严重之将以为殿帅稍补禁卫之阙使隠然自成一军则其驭将也若臂之使指矣今诸郡厢禁冗占私役者大郡二三千人小郡亦数百人臣愿讲求除郡守兵将官自禁军给使外余仆従衣粮使自僦人以役大抵杀厢军三分之二而以其衣粮之数尽募禁军金人自用兵以来未尝不以和好为言此决不可恃然二圣在彼不可遂已姑以余力行之耳臣谓宜专命一官如古所谓行人者或止左右司领之当遣使人举成法而授之庶免临时斟酌之劳而朝廷得以专意治兵矣刘豫僭叛理必灭之谓宜降敕榜明着豫僭逆之罪晓谕江北士民此亦兵家所谓伐谋伐交者所谓绥懐之略有五曰宣徳意先振恤通关津遣材能务寛贷大略谓山东大姓结为山砦以自保今虽累年势必有未下者愿募有心力之人宻往诏谕应淮北遗民未归者令淮南州郡给以行由差舩津济量差地分人护送母得邀阻有官人先次注授差遣无官而贫乏者令防江州郡以官舍居之仍量给钱米三两月其能自营为生乃止内有才智可用之人随宜任使勿但縻以爵秩而已凡诸将行师入境敢抗拒者固在勦戮其有善良老弱之人皆従寛贷使之有更生之望




　　歴代名臣奏议卷八十八
　　钦定四库全书
　　歴代名臣奏议卷八十九
　　明　杨士竒等　撰
　　经国
　　宋髙宗绍兴间虞允文上言曰臣闻国势有强弱人心有向背而天下之理有顺逆理之顺人心之所向也势虽弱而可以强故有以百里之地而兴王一旅之众拨乱世而反之正者能用吾之顺以应彼之逆而已彼以其虐吾则应之以寛彼以其奢吾则应之以俭彼黩于货利吾则应之以无欲彼穷其力役吾则应之以不扰一顺一逆之间而向背自分四海之大可使一心也世之人以斧析薪以锥凿石可以必克矣然不得其理则斧可缺薪不可破锥可折石不可凿而谓敌挟强势用逆理可得志于天下振古未有也臣观今日之势天所以相陛下者甚厚而陛下所以答天之休者无不用其至臣敢以今岁所亲见者粗言之罢駞坊之冗费减甲库之杂务禁诸军之重役细至于美瓜之献却而不纳道路驩传以至感泣臣愚犹欲望陛下广运兹德縁其而推之凡冗费如駞坊者杂务如甲库者诸军之弊有大于重役者外廷之献又有甚于美瓜者愿陛下必罢必禁以次而施行之蠧国害治之事已尽矣尚忧其未尽宅中图大之虑可休矣尚勤而勿休一号令之行焕然有以起天下之心而作其气臣将见四方万里之外莫不丕应徯志而势有所激则弱者忘其所以为弱而强者失其所以为强恢复之功日月可冀尚何敌人窥伺之忧哉里语曰盗欲入人之室主人觉之则盗无自而入矣此言虽小可以喻大毣毣孤忠惟陛下幸择胡宏上书曰治天下有本仁也何谓仁心也心官茫茫莫知其乡若为知其体乎有所不察则不知矣有所顾虑有所畏惧则虽有能知能察之良心亦浸消亡而不自知此臣之大忧也夫敌国据形胜之地逆臣僭位于中原牧马骎骎欲争天下臣不是惧而以良心为大忧者盖良心充于一身通于天地宰制万事统摄亿兆之本也察天理莫如屏欲存良心莫如立志陛下亦有朝廷政事不干于虑便嬖智巧不陈于前妃嫔佳丽不幸于左右时矣陛下试于此时沈思静虑方今之世当陛下之身事孰为大乎孰为急乎必有歉然而馁恻然而痛坐起彷徨不能自安者则良心可察而言可信矣昔舜以匹夫为天子瞽叟以匹夫为天子父受天下之养岂不足于穷约哉而瞽叟犹不悦自常情观之舜可以免矣而舜蹙然有忧之举天下之大无足以解忧者徽宗皇帝身享天下之奉几三十年钦宗皇帝生于深宫享乗舆之次以至为帝一旦刼于雠敌逺适穷荒衣裘失司服之制饮食失膳夫之味居处失宫殿之安妃嫔之好动无威严辛苦垫隘其愿陛下加兵敌国心目睽睽犹饥渴之于饮食庶防一得生还父子兄弟相持而泣欢若平生引领东望九年于此矣夫以臣之踈贱念此痛心当食则嗌未甞不投箸而起思欲有为况陛下当其任乎而在廷之臣不能对扬天心充陛下仁孝之志反以天子之尊北面雠敌陛下自念以此事亲于舜何如也且羣臣智谋浅短自度不足以任大事故欲偷安江左贪图宠荣皆为身谋尔陛下乃信之以为必持是可以进抚中原展省陵庙来归两宫亦何误邪万世不磨之辱臣子必报之雠子孙之所以寝苫枕戈弗与共天下者也而陛下顾虑畏惧忘之不敢以为雠臣下僭逆有明目张胆显为负贩者有协赞敌人为之羽翰者有依随两端欲以中立自免者而陛下顾虑畏惧寛之不敢以为计守此不改是祖宗之灵终天暴露无与复存也父兄之身终天困辱而求归之望絶也中原士民没身涂炭无所赴愬也陛下念亦及此乎王安石轻用已私纷更法令弃诚而懐诈兴利而忘义尚功而悖道人皆知安石废祖宗法令不知其并与祖宗之道废之也邪说既行正论屏弃故奸防敢挟绍述之义以逞其私下诬君父上欺祖宗诬谤宣仁废迁隆祐使我国家君臣夫妇之间顿生疵疠三纲废壊神化之道泯然将灭遂使敌国外横盗贼内讧王师伤败中原陷没二圣逺栖于沙漠皇舆僻寄于东吴嚣嚣万姓未知攸底祸至酷也若犹习于因循惮于更变亡三纲之本性昧神化之良能上以利势诱下下以智术干上是非由此不公名实由此不核赏罚由此失当乱臣贼子由此得志人纪由此不修天下万事倒行逆施人欲肆而天理灭矣将何以异于先朝求救祸乱而致升平乎末言陛下即位以来中正邪佞更进更退无坚定不易之诚然陈东以直谏死于前马伸以正论死于后而未闻诛一奸邪黜一防佞何摧中正之力而去奸邪之难也此虽当时辅相之罪然中正之士乃陛下腹心耳目奈何以天子之威握亿兆之命乃不能保全二三腹心耳目之臣以自辅助而令奸邪得而杀之于谁责而可乎臣窃痛心伤陛下威权之不在已也
　　知饶州李弥逊上奏曰臣闻光武起南阳一年而破新室肃宗起灵武一年而复两京元帝起建康数月而君臣之礼定遂成东晋之基事虽不同皆谋深志定力行而不疑故功效之成如此其速也窃惟国家之患振古未闻天祐宋德陛下兴起于艰难之中以陛下英睿神武何啻并驾汉唐之君而祖宗流泽入人之深比方数代何啻相什百也然阅时滋久大勲未集者良由圣志未定庙谟未决上下无所遵承小大之臣无路以自效也爰自多事以来朝廷虽未甞不以复境土为急而前后议者各私其説以相矛盾主和者以征讨为败谋好攻者以守备为失计彼是而此非朝令而夕改纷纭殽乱上紊宸听犹豫不决日复一日而已迫防秋之期矣故八九年间排难解纷之不暇其于恢复之图初未有定计也求治效之成难矣哉夫千金之家为巨室者必先度方隅正基陛然后鸠工庀材藩垣而栋宇之则室成矣不然虽有良工无所施其巧也况天下之大不正其基址定其规模而可为乎书曰事不师古以克永世匪说攸闻伏望陛下奋刚健勇智之德考前古已行之事酌今日当务之宜断自宸定其规模而力图之奸言浮议排斥不用上志既定然后询谋一二同心之臣任之勿疑责以成效恢复境土岁月可待也天下之事未有不为而成亦未有为而不成者也古人有言患莫大于以为不足为而不为愿陛下早图之
　　弥逊又上奏曰臣闻易曰介如石不终日吉孔子曰茍有用我者期月而已可也三年有成天下之事方其临机应变间不容发朝闻而夕行犹恐失之至于恢逺图振长防贻谋百世之后非先其根芽封植而长养之不能成功故不俟终日不以为速期月三年之间不以为久为国者不可偏废也国家靖康之末法度大壊陛下继绍丕图日新庶政当如创业之初条举而叙行之然外患内忧无有宁嵗尽心力而为之仅救目前之急其逺者大者有所未暇此亦临机应变随时之义不得已尔而上下习熟便谓当然御敌之外一切不议间有陈一说论一事利在岁月之后者众皆指为迂阔非笑而诋訿之朝廷因以为不急之务置而不知妨功害治莫此为甚也孟子曰犹七年之病求三年之艾茍为不蓄终身不得传曰无三年之蓄曰国非其国也岂有为国之虑不及三年之近乎伏望陛下诏左右辅弼之臣御敌之暇取社稷经逺之计治安乱危之所系者条具以进陛下少加宸虑审其先后缓急而推行之日滋月益必有成效上禆中兴之治庶几国有定安之期民有休息之望
　　弥逊又上奏曰臣闻图治安者忘艰难险阻之为劳故终于逸乐而克成永世之基溺宴安者忽因循茍且之可虑故怠于闲暇而驯致一朝之患在昔多事之时人君未甞不欲求安而每至于颠隮离析者乐于茍且而倦于艰难故也仰惟陛下聪明睿智负兴衰拨乱之才践祚以来焦心劳思图回治功是宜措天下于泰山之安矣然而国步未宁民居未奠一有小警上下骚动陛下不得髙枕于九重之中臣所未喻也岂尚或怠于闲暇而救焚援溺之防不汲汲于朝夕耶何以言之臣窃观累年敌退之后中外熈然便谓无事朝廷有偃武之象将帅思归马之期一日无事幸一日之安一月无事幸一月之安欲求终岁之安已不可得而求天下之安可乎贾谊居文帝时谓犹抱火厝之积薪之下而寝其上火未及燃因谓之安今日方之岂不为寒心哉易于萃除戎器戒不虞于既济思患而预防之居安虑危犹不可缓而况欲转危为安乎臣愿陛下不以艰难险阻为甚劳而以因循茍且为甚可虑忘目前朝夕之娱为社稷万世长久之计天下幸甚
　　弥逊又上奏曰臣近准大臣宣谕圣防令臣条具今日当行事件臣惶恐震惧罔知所措自惟空疎不识治体何以仰副圣训輙罄愚少布犬马之诚臣痛念国家多事十有余年前后失图屡有改作致误陛下焦劳如此未见成效臣谨稽合公论参酌事宜今日规模当急为自治之计先令国势日安日强以图恢复方为万全之防安强之术其目有六一曰固藩维以御外侮二曰严禁衞以尊朝廷三曰练四方之兵以壮国势四曰富国用以备军食五曰收民心以固根本六曰择守帅以责实效信能行此六者则一年而安三年而强然后资闽广之利以守淮南积四川之财以窥关陜政事既修举则必胜不然按兵固守传檄遣间逺者自至惟陛下用之尔然臣之所陈拯危救乱之防难以循守故常当如创业之初为之先须陛下圣虑深思熟计灼见利害确然不疑必欲力行不为浮议所揺方可择人以任之数年之间可见成效良以国势空虚危弱至此已甚不以持久不能有成若但应目前以为迂阔而不为孟子论三年之艾政可为比陛下既欲力行而又委任得人则于听言之际尤不可不审也盖兴大利必有小害图逺业必无近功非众人所能窥测兼立言者甚易立事者至难若事有小害辄罢人有小失辄废一守前日之辙臣恐徒养小惠有害陛下安危大计日复一日事无立期加以数年天下有不可胜虑者矣臣冐渎圣聪罪不容诛伏望圣慈察臣区区之忠不敢爱身上酬天地生成之赐贷臣万死使得少图报效臣不胜惶恐激切屏营之至
　　兵部侍郎王庶入对上曰召卿之日张浚已去赵鼎未来此朕亲擢非有左右之助庶顿首谢因奏曰恢复之功十年未立其失在偏听在欲速在轻爵赏是非邪正混淆诚能赏功罚罪其谁不服昔汉光武以兵取天下不以不急夺其费不知兵者不可使言兵又口陈手画秦蜀利害上大喜即日迁本部尚书
　　岳飞为太尉从幸建康以王德郦琼兵飞诏谕德等曰听飞号令如朕亲行飞数见帝论恢复之畧又手疏言金人所以立刘豫于江南盖欲荼毒中原以中国攻中国金人因得休兵观衅臣欲陛下假臣月日便则提兵趋京洛据河阳陜府潼关以号召五路叛将叛将既还遣王师前进彼必弃汴而走河北京畿陜右可以尽复然后分兵濬滑经畧两河如此则刘豫成擒金人可灭社稷长久之计实在此举帝答曰有臣如此顾复何忧进止之机朕不中制防与张浚不协乞终母防诏强起慰遣之飞因奏比者寝閤之命咸谓圣断已坚何至今尚未决臣愿提兵进讨顺天道因人心以曲直为老壮以逆顺为强弱万全之效可必又奏钱塘僻在海隅非用武地愿陛下建都上游用汉光武故事亲率六军徃来督战庶将士知圣意所向人人用命未报而郦琼叛浚始悔飞复奏愿进屯淮甸伺便击琼期于破灭不许诏驻师江州为淮浙援
　　监察御史郑刚中上奏曰臣闻执一隅之见偏信自守者谓之众人见善则改惟义之适者谓之智人通流变化不可测知者谓之圣人惟圣人之见髙出一世之上故能宰制笼络御天下而为之主臣谓和议髙世之见陛下得之矣何则敌人虐犯中国祸毒流布则号呼怨恨思欲犁庭而报耻者众人之所同也而有智者不以为然顾我之势既未可与为敌料彼之情犹不敢以为信则卑辞逊意姑曰从之者智士之所同也而陛下不以为然陛下之意决谓敌人之心在于休兵河南之地必以归我故于众论犹豫之时守以刚明不回之断所以得陜得洛得汴又得禁军弓箭手以备西入之夏得谷粟布枲以寛出蜀之兵可谓盛举矣然而今也迎请之使半留半返凡我所以恳祈于彼者皆靳且迟陛下于此虽已有髙世之见然通流变化区区臣子之心尚有望于陛下焉盖敌今日之势非前日之势也我之势非前日之势也何以言之昔为敌谋者主为和好者也而今为敌谋者其和好非自己出也然敌舍河南之地敛迹而北非其国中内有牵制之患外无及人之力当未至此则通和之议彼岂遽变第其谋国之臣必不肯一遵前议势须少示龃龉艰难之状然则我所以恳祈于彼者能一请而遂乎臣故曰敌今日之势非前日之势也河南之民方其陷没日有懐朝廷之心今其归矣日有失朝廷之忧臣比见陜西兵民具言敌无技能用一人可当其四五臣卜之曰如是则关陜当永无亡失之患对曰不然朝廷主之则敌为可胜朝廷弃而不顾则又复解散而已呜呼殆眞情也使果有解散之患其何以为国哉臣故曰我之势非前日之势也夫彼已之势皆有不同则所以通敌人所以保新疆者必有道焉静而勿躁缓而弗迫坚忍以济其诚虑逺以防其变如有须于我者于其所可酌中道以从之于所不可逊辞意以违之此通敌人之道也定帅臣以专其托通兵势以示其形料理三京使其血脉相连分委大将使其号令相及此保新疆之道也
　　刚中又上奏曰臣闻人君之有天下犹人之有四体也人之四体惟血气浃洽脉络流通然后疾病不生一者有痞塞则肤理为之不荣人君之天下惟德意交孚政事徧举然后危乱不作一者废隔则纲纪为之不贯国家多故以来江淮之北隂邪之气结为痈疽聚为痼癖者不可胜数赖陛下感动天地强敌革心和气一通而大河以南妖沴平息甚盛德也臣今年四月被防为枢宻院行府叅谋官渡江逾淮道京洛抵关陜甞为陛下详观今日天下之势关陜新复而且逺然其就绪也必易三京去东南为近然其就绪也尚难关陜就绪矣三京之力又从而相接则关陜之安久而可保茍三京之力衰敝不振于中则关陜孤絶后当有可虑者臣请备言之陜西诸路虽号新复然得禁军可四万皆壮勇善战之人是官不至于无兵也弓箭手旧额一十四万今犹得六万是民尚可以为兵也年谷既狼戾官中见管之粟与和籴相当共可以足一岁之食是土地不全旷也今又益之以秦凤熈河出蜀之兵宣抚使节制其间有一旦之警利兵据险六经畧趋走而闻号令未易窥也臣故曰就绪为易惟洛阳百战之余凋残尤甚其西则陜府为邻陜自李彦僊死守敌悉力取之民无噍其东则汴京应天府一带久为刘豫凶焰所焚焦痛未苏三京户口今计虽仅四十万比平时不能十分之三近又縁屯田司收其已租之田追其元买农具公私相碍宿麦不入土民力殊困论其地势则平川通道不见藩篱无一兵可以受甲无一家可以输上孤城乍聚之众不相统属衅隙之所易生臣故曰就绪为难夫关陜先就绪而三京不能振起则朝廷之德意政事痞塞于数千里之间有如盗贼防死徼幸乗执事之不备则潼关以西不过自能保守当无气力相援纪纲废隔岂不再贻关陜之忧哉臣愿陛下与二三大臣讲究所以保养三京之道选任名德重望之士置之要郡审择材猷敏博之吏使为监司增广戍兵而谨备不虞精究屯田而俾民安业使朝廷和气自东南达乎西北中间血气浃洽脉络流通起居食息日就安彊则事功之兴起未易量也茍惟不然肤理不荣复有受病之处不治将深矣
　　刚中又论东南根本疏曰臣闻第五琦谒见肃宗于彭戍原奏言今之急在兵兵强弱在赋财赋所出江淮为渊臣请悉东南宝赀飞饷函谷肃宗恱之臣不识陛下以肃宗之恱琦为是耶非耶陛下见肃宗之非则臣不复论若以为是则臣欲有言夫西北有乱借东南为根本奈何欲先揺其本以徇西北乎国家两宫逺狩中原未复生灵日望陛下出之于涂炭谓可弃西北而不顾者非也而又人心久而不收则离德泽久而不继则竭僭窃之势岂可容其蟠结渐牢谓可弃西北而不顾者非也知以西北为念力守其说而不忘经营则济矣谓可困东南以徇西北者亦非也书曰民罔常懐懐于有仁西北之民以东南为裕则如水就下虽万折而必至若东南自有愁叹之苦彼何所慕而归乎大抵事不可令再失防今陛下亲抚六师大臣统防将展力共洗前日退避失防之悔则天下幸甚不然槃水一跌恐无有再能收拾者
　　刚中又上奏曰臣窃见朝廷自去冬建议移跸论者是非相半或谓建康阻江为固有如敌骑徼幸万一则受敌在先非百司安枕之地故以幸浙西为是或谓士卒之气恃朝廷进退为强弱进尺则有贾勇之望退寸则有解体之忧故以幸浙西为非臣皆以为不然也古人之言曰人君门庭逺于千里堂下逺于万里必待近而后理则其逺已如此身临戎马者便足以为治乎又曰不出户而知天下坐于室而见四海必谓逺者难治则易亦如此决胜千里者亦岂不然哉邻有坚敌士未解鞍或进或退观时应变此未足以定是非而恐是非在其后也使朝廷谋虑足以料敌赏罚足以使人虽走一函之书可以驱三军于水火孰谓舍建康而不可以制胜人亦不得而非之矣使防闲失计外侮可入则一马朝渡暮即东南何临安之可保吾亦安能独是哉为今之计要当保其所谓是无使为人所非也乘舆还临安矣侍衞亦临安矣百司庶府皆临安矣朝廷以为安且治邪其以为未然邪陛下与二三大臣宻勿之意以为未治未安夙夜图画如是守淮如是守江何地置兵何人应敌上下同心不置中原于度外如是则岂害中兴之功陛下与二三大臣以为巳治己安兵自此可以渐息民自此可以少休敌人不复来东南不复扰我在堂奥藩篱已自可托如是则臣恐不能无后日之悔二者朝廷当自知所择矣陛下岂不见銮辂所临州里老人携子抱孙骈肩趼足如见父母其鞠育保全之道陛下宜有以勉之董仲舒曰髙明光大不在于他在乎加之意而已臣不胜区区之心
　　刚中又上奏曰臣窃见比者敌使造朝人情疑虑咸谓国家数年蟠屈待时之气一旦又訹甘言而自解于是感激不平者咸以所见抗论于上夫论事者言不切至则事不可回论事而欲其必回则其言常多偏偏胜之论听者难之而人主或至于厌闻矣然可否相济社稷之福雷同之论古今之患故圣人之建功立事宁使众智毕陈可否相反而不欲上下防恱雷同而相比宁使发扬宣布戆愚而面折不敢使其缄黙隠避顾望而腹非惟吾守中平至当之道裁应事机故虽众多之论时有偏胜过直者亦一切虚心容纳之所以下有尽言之忠上有兼收之美而事亦无适而不得其当也敌人之恨臣子缄于骨髓然国家士马之气力财用之源流智者当自黙识而心计之机虽不可不投患亦不得不虑敌乃肯开我以好言示我以善意我亦何辞而峻絶之乎絶之诚易也后日之策计将安出谓有扬旌电扫问罪破竹之势则平时自可用之何待絶使者而后可以有为乎故专意不与敌和者臣知其言必偏胜而难听虽然犬方齧人岂有无因而自己虎方得肉必不无故而舍之勍敌狃忲种种如意今一旦欲还我已捐之地归我已弃之民是未可信也而又妖祥变恠诡诈反覆之士无世无之亦不可不察故专意不欲议和者其言虽偏胜过直臣谓陛下正当虚心容纳而守以中平至当之道也中平之道法当何如亦曰应之而已好言善意我姑领之秣马按兵静观其变所以守江所以守淮者论之宜加详所以取中原所以图恢复者念之宜益深使天意悔祸吾则与亿万生灵同享其福敌情叵测吾则与三军将士常自有备矧又时移事异势已不同当不至如前日敛手入其计中也道理明甚而人情不免于疑者正以未知朝廷信与未信为如何尔朝廷以敌为必信而善邻之望在于朝夕则论者之言恐或可采不以为信而姑曰从之则以弱应强在理为顺以诚待诈于我无捐论者虽过陛下自可优容之古人有言听者事之候也计者存亡之机也陛下跨马横槊以有天下敌人情伪何待马援言之然后在于目中听言定计当亦审矣踈逺之臣懐区区不自已之意上渎天威惟陛下幸赦其愚
　　刚中又上奏曰臣今月十九日准枢宻院劄子备奉圣防节文以梓宫未还母后在逺陵寝宫阙兄弟宗族之故欲屈己就和令在廷侍从台谏之臣详思所宜条奏来上臣伏读流涕仰见陛下孝友格天敌人改意事虽可喜可疑至于屈己之言则臣子所不忍闻也且国家南渡以来间关险阻寒心销志仅能自立谓今日可与敌争者非痴则愚又况敌遣使曰休兵我何辞曰用兵敌曰通和我何辞曰立敌敌曰奉梓宫母后还我何辞曰不欲听其甘言领其善意少降辞气以就和议势有不可已者然陛下诏羣臣以屈己则臣所未详夫屈己之事非一端也前世固有奉子女者有供金缯者有割土地者有北面而臣称者皆上为宗社下为生灵不得已而为之今国家之于金人土地为其所据金缯子女为其所取崇髙之号亦尝自贬而臣称之屈己至矣不知此外又将何如其屈也父子之间所本者孝君臣之间所本者忠陛下欲为亲屈此孝也安能使天下皆忘陛下而废忠乎上而士大夫下而国人众而三军士卒方同心而上戴有如敌使狂悖过一县则欲使县令拜过一郡则欲使郡守拜至中都又妄有所欲则是传一函纸自北抚定而南非通和也人皆肯从乎国人之情士大夫之情也陛下询士大夫则见国人之情矣至于三军士卒之情亦即此而可卜陛下傥未以为信试呼一二大将问之彼不至为郦琼必不率三军而屈膝也士大夫之情不得顺小则去大则其身死而已矣三军之情不得顺则事有不待臣言者夫强敌之奉命至境而吾军民顺从者半不从者半使者眙愕相顾触藩而返则结雠造怨益不浅浅曷若卑辞报使者曰江南虽小要自各有君临以小事大称臣可也独难行之礼无以塞大国之责弗辱顾怜则是吾之诚意不足以感动大国而上天终未至于悔祸末如之何也已然后督励将士谨备不虞江外尘起则上下协心再修甲寅之役臣恐敌人便未能越长江如坦途也虽然臣有一焉陛下欲谢使者必先呼集大将更令各与近上统制官数人同定此议陛下仍开心诿之曰金人邀我以难行之礼汝軰其许之乎谓可许则后日敌再封一函纸又甚于此计将安出谓不可即有边陲之警孰为吾当之彼如慷慨垂泣各愿效死则长江之气已增十倍谢使者何惮臣不敢逺引前代铺叙为可观之文直以存亡祸福之机系于今日者为陛下言其梗槩愚陋不足以奉承明诏臣罪当万死惟陛下幸赦之
　　刚中又上奏曰臣窃闻敌使就馆朝廷差官同王伦等计议众论皆谓朝廷审处适中必无过举和议之事次第可成此至幸也然众皆知和议之可成而不知垂成之事亦复可败要须有道以济之何则敌所求出于平易其事必成敌所求出于甚难其事必败事之成也谋画可以继进事之败也智者无以善其后此几微祸福之原不可差以毫厘者陛下应之可不审乎有如敌求我以甚难则和议之败盖有两端其一激怒于敌人也二则激怒于国中也有一于此非但和议之不成盖亦产祸之甚速臣请试言其畧朝廷若曰敌不可从必峻辞而拒之敌必曰称臣者汝也请和者汝也致我使徃来者汝也今遽云尔是我不绐汝而汝复无信也其激怒将如何和议当自是败矣朝廷若曰敌不可违悉俛首听之国中必曰是无中夏也是弃君尊也是忘宗庙也虽有防川之力恐不能防人之口其激怒又如何和议亦败矣为今日计者必当以适中之论调防其间其从之也不使激怒于国中其有可辞也不使激怒于敌人周旋曲折以就其事如是则和议可成矣虽然适中之举要在勿速有如未就益择善议论之士熟为使者开陈道理使其心解意恱共择两平之道守而行之仍晓然令内外通知勿使下有忧疑之意如是则事无不济汉韩安国有言谋事必就祖发政占古语侧闻咸平二年章圣皇帝谓曹彬曰北鄙终成和好此事须朕屈节为天下苍生然又须执纲纪存大体即为久逺之利陛下欲谋事就祖其法章圣之意而已矣郅支求侍子汉议遣谷吉送至庭贡禹持不可曰春秋之义许夷狄者不一而足先儒谓节制之不求称其欲也陛下欲占古语其合春秋之义而已矣陛下孝友之心感天地而动金石微臣区区之意惟恐朝廷行之失当有害成议其数以和议为言者乃所以欲和议之成也陛下恕其愚否
　　刚中又上奏曰臣窃见讲和之事初则士大夫以为忧中则民庶以为忧今则将帅以为忧士大夫见朝廷审处适中未有失策方朝夕为陛下同心谋虑共图善后之计初以为忧而今少定民庶则视士大夫为舒卷者也见士大夫之情稍安于前故其忧亦缓而未迫闻之道路独将帅之忧汹汹如风涛尔朝廷但知今日某人入馆议事明日某人入内奏禀而不知士卒窃窃之言日益愤激此其为患不可不虑也盖陛下间关之初收拾西北流离之士拔为将帅分置军旅相倚为安危者逾十年矣曰敌骑人边诏使守御者诸将也曰盗贼据险诏使招捕者诸将也诸将顾虽未能以大功名自见然其所以事陛下者甚久且勤今陛下一旦欲成和议敌使在馆曾未与诸将道其曲折宁不使其疑且忧欤安知其不深思自念曰我軰平时不能相与展力今乃使君父至于屈已降气则懐厚恩而感激者必至于自慙又安知其不相与语曰和议既成我軰自是当渐无用而朝廷自是渐至于相忘则防后患而危疑者必至于自恐使诸将慙且恐其终不为朝廷忧者无是理也臣愚谓此后势当选择大臣别作措画以系诸将之心目今且当分遣官吏宻宣诏防以慰诸将之意系诸将之心则和议成与不成皆不相妨但少俟金使北去之后议之未晚臣未敢进其说也至于慰诸将之意则势有不可缓者陛下诚即日遣人分诣诸屯喻以至意使知朝廷施设皆无过当事成则与汝等彊兵积粟渐为进守之计不成则与汝等鞠旅陈师图为后日之举虽成否未知真伪相半然皆不舍汝以图功也如是则将帅安而羣论息人情通而和议固矣传曰髙鸟尽良弓藏今日岂陛下藏弓时乎愚瞽之计愿陛下即施行之勿以为疑也
　　刚中又上奏曰臣累具奏禀讲和事惟在审处中道务令可行陛下亦颇采纳其说谓北使今已在馆足可商议臣不胜幸甚今者如闻敌书缄藏未肯分付意欲陛下实行臣事之礼拜而奉之臣实骇惧且今日之事或从或违各有大害惟于从违之间求得中道乃可施行然而不可急也臣冐死毕其说惟陛下留神省察臣闻齐楚交善之国也秦欲伐楚先使张仪绐楚约献商于之地六百里使之絶齐楚王大说羣臣毕贺独陈轸不贺楚王曰不烦一兵不伤一人而得地六百里子独不贺何也轸对曰臣见商于之地不可得而患必至也且先出地后絶齐秦计必弗为也先絶齐后责地必受欺于张仪矣楚王不听使勇士詈齐王絶之使将军受地于秦张仪指谓楚使曰从某至某可六里楚之君臣始大悔今日讲和之事臣窃谓此而又有甚焉者夫不因谋虑不劳师旅而敌欲复故地还梓宫归母兄反宗族是其所以许我者何止商于六百里耶秦欲使楚絶齐敌欲使我受诏使楚絶齐不过孤其旁援而已使我受诏是欲伐吾之本根也堕其计而孤旁援为祸犹浅堕其计而伐本根祸无乃深乎此不可不察也虽然用陈轸之计则必使秦先出地后絶齐然而秦不肯也今使敌先复故地还梓宫归母兄反宗族而后奉诏则敌亦不肯矣轸恐后责地受张仪之欺则我岂不忧后求五事为敌所绐乎道理分明如此则讲和之事自当絶之然而上之百执下之国人皆纡囬曲折共为陛下图善后之防而不欲絶之者古语有云利则行之害则舎之疑则少甞之今日之事正可以为疑也陛下孝友之性动天地而感金石酾酒奉觞日欲上长乐之夀故臣子亦不敢专言其害止欲陛下以为疑而少甞之尔何则敌见吾今日朝廷气力稍强号令渐一以地势言之则又据长江而拥襄汉彼与其渉逺劳师而容有后害曷若设谋用计而制其十全此其智虑不浅然万有一焉者彼或同室相攻族内溃欲有中原而患力之不足欲平故怨而念恩之无从则革意回心事有不可知者此正疑则少甞之之时也少甞之之道当如何亦曰推我诚心领其善意汝封一函纸来吾谨待尔使钦听尔言可从则致礼以答之不则修辞以谢之执纪纲存大体如是乃可今敌使就馆逾数日必欲屈陛下为自古帝王所不行之礼此岂谓之讲和哉是其心非但欲使楚骂齐而自絶也然亦犹痴贾操竒货于市知人欲之则予价愈多而愈不肯售愿陛下少回天意更赐从容命大臣于从违两者之间求一可行之道与北使再三商量庶几协济讲和之议陛下不可专见可从之利而忘其害事茍失防非但楚受六百里之欺为天下后世笑而已几微之祸有不可测者仰惟哀怜臣子之心而俯听之臣不胜恳祈之切
　　刚中又上奏曰臣昨日与台谏连书入奏乞令王伦等尽力取敌书纳入方为今日两全之防如闻圣意允许不胜幸甚然臣有一言更须控陈惟陛下哀怜听之所谓取敌书者但欲为敌使作道地尔恐书至而我不屈则敌或以为未满故欲取而纳入今日纳入明日见使者或书与使偕入置使者幕中大臣授书入之陛下徐出见使者如是则不屈非彼所知也是谓两全之防至于陛下圣躬则虽书入而不可屈也圣人有言莫见乎隠莫显乎微隠微之中天下所同见陛下勿谓禁宻之中可以潜行天日之表可以暗屈一人知之什百人言之四方万里皆传矣或谓臣曰陛下为亲屈传之天下何害臣应之曰亲归地得播告中外布礼以谢大国之惠天下不敢议正恐亲未必归地未必得徒取天下后世笑尔又或谓臣曰彼诺而我信之有如负约则曲为在彼于我无愧是又不然堕其计则解体防气精锐销愞何所不有又或谓臣曰敌非前日比谋亦何用苍苍悔祸事宁可知臣又应之曰用谋者敌人之常情革意者古今之万一立国之道以守常为正而不可以侥幸为心大抵破人之国夺人土地者未尝不虑其再兴也若曰今不灭越后必悔之则吴君臣所以虑越者如何曰汝忘防稽之耻耶则越君臣所以念吴者如何非特是也秦甞破荆矣后与荆人和荆乃起为秦敌又破魏矣后与魏人和魏乃起为秦敌故秦之谋臣痛诮其主谓其不早成王业者良由不絶灭荆魏而使其得以收亡国聚散民而再立宗社也然则坚敌之待残国其心忍矣故传载其语曰削株掘根无与祸邻祸乃不存由是观之敌人之情眞可畏哉若乃陛下孝友格天祖宗德泽在人强敌改心事随世变于理不谓之无独不可全信之尔一书逺来未见端的天子屈帝尊而受之无乃信之全乎陛下为亲而意切天下念而心危矣臣又得之王伦谓敌后日有南北羁縻之请此尤不可之大者一言许之后不可爽今日奉诏之事乃是议和之初未尝逺虑但作悠悠之语不思事至之时遂至无画今若又以此事许其后日则今虽平和后复难处惟陛下稍回圣心思虑后日祖宗基业不全矣民力穷矣人心危矣更令失计悔将如何伏望悯臣戆愚察臣踈浅但见人情物论有不允当故尽取以告陛下使陛下初不过听置臣言责之地则臣岂敢越职犯分累冒天威哉臣不胜恳祈之切
　　刚中又上奏曰臣闻自下劘上非全身之谋再三而渎非得已之计竭陈愚悃仰冒帝尊臣比縁使事条陈利害数千百言大要欲得和议不败天予不屈而已昨与台谏乞令专委王伦取敌书纳入陛下念祖宗存大体之训畏古人犯众怒之言俯从其计事已获济不胜幸甚然臣尚有私忧者敢因事济之初妄献预谋之防南北羁縻之请臣所忧也果有是耶其不然耶今复不正其始则他时从违无防利害益深矣臣料陛下旦夕必再见使者与之计议大抵敌有所欲宁难之于初不可悔之于后难于初彼自见理而止悔于后彼固得以归曲也如闻朝廷亦尝扣问驿客所有羁縻之人欲于何时交付臣谓审之是也问其时则非矣要当为敌言如某等人可还如某等人不可得开言创意宜懐逺图勿谓事未至而谩云也且如今来许我者事事皆得籍兵之敌而可遣乎臣请备论之通和之后其割以还我者必止是空地无府库也无桑枣也无蓄聚也无大姓豪民也梗莽丘垄之间所留者老病孤弱岂复有强壮可战闘之人郡县既开东南虚匮籍兵之敌平时倚以为用者又一旦举而还之则众心解散不待立六国后而人各指其故乡矣可不念哉和议既成万端偕起凡有措画便当为经久之计不可侥幸而茍就也说者谓数年卑屈祈哀自请迨敌国专使来临许以通好岂容轻失其意他时敌遣万骑临江人情骇惧吾内顾财用自知不足外督将士或恐难用则事亦可虞此陛下之所虑也纪纲散矣士马空矣衣食竭矣得宗族而复不能保得土地而复不能定大河之南藩篱荡然如失元气之人忽忽待尽此臣子之虑也陛下之所虑能作而起之岂不在我臣子之所虑茍至其时则无防矣审量轻重顾久图逺惟圣心加察焉臣闻爵禄者厉世之具也陛下操爵禄而欲有为何所不可然羣言交入众智纷然好谋能听此前史所以独称于汉祖盖事方危疑国论未定必有揣摩傅防之士投隙而进其心虽上欲猎取陛下之爵禄而不知祸毒可流于天下惟陛下禁其萌焉台谏天子以为耳目臣虽愚陋不足以当陛下视听之责断不敢导君父以奸声恶色也感激言狂至于流涕冒渎天威罪在不赦
　　刚中又上奏曰臣伏见敌人败约中外不以为忧而为喜敌逆天太甚养祸弥深变已和之议而神必诛驱久战之兵而人极怨措身危絶之地行师盛夏之中兹故可以无忧陛下以孝悌之至虽从其请初未尝为屈己太过之事也根本不移藩篱如故比前日实无所损而敌人受其田兹故可以为喜夫举大事者在酌民情中外之情如是胜负之形形矣然区区之愚忧喜犹交战也陛下精兵劲甲需险有年今欲震发沈潜布昭圣武则檄书一行万物吐气其谁敢敌臣固安得不为喜然用兵者如槃水在檠临敌者如养虎遗患惟持重可以镇物惟果断可以成功旋踵之间祸福相倚臣亦安得不为忧又念敌人多计善为妖祥稍觉失利便能以甘言相怵正恐他时将帅鼓行士卒用命凶孽游魂之日或我师顔行不备小有万一之虞彼未必不再遣一介持消释衅憾之语复相绐弄于斯时也陛下持以断然之志否乎臣又安得不以为忧持之不坚行之不果既已为强又欲为弱迟疑两端之间吾进无所鼓退失所据皆志士寒心之日也臣又安得不以为忧臣尝精思深念以为今日之事虽感动士心同力赴敌犹是中防而陛下持以断然之志终始不变者上防之上也茍士气不衰国论坚决鼓而进之敌人震壊则破竹之势次第可图知难而退以战为守则长江之险方可为固不然则后日持之不坚与今日畏缩退避其患一也新疆之民方如赤子之得父母父母今又弃而逺之计其宛转涂炭延颈拯救者日夜号呼以几愿陛下以臣坚果不变之说诏之大臣天下幸甚
　　刚中又上奏曰臣闻中国之治有盛衰敌国之势有彊弱执权应变因时制宜此圣人抚中国御天下之道也伏自夏五月封疆之臣以败盟之警闻陛下恻然慨伤知曲直之有在爰戒师律奉扬天威克获之书以日来上制宜应变之道诚得之矣夫以敌人轻视中国无谋妄动宜其一跌涂地尽毙其众而不返然犹能收拾余众欺有大河之民者无他盖去年修还地之好今年报败盟之警长驱之马触盛夏而甘暍死顾吾猝遽之间谋既不得素定诸将之战力亦未能齐一此宜渠酋之诛尚以顷刻淹也虽然今兹中冬嵗之杪日无几朝廷所以为来年计者盍亦蚤正而先定乎中国之盛衰比前日自可见敌人之彊弱比前日自可料愿陛下乗万宝亨昌之始即干刚运动之初开廓规模沈潜机算与二三大臣预为来岁待敌之画动静战守皆使谋素定而力齐一则中兴之功成于此矣谋之素定在朝廷力之齐一在将帅但朝廷之谋素定则将帅之力自然齐一侧闻太祖皇帝兵不过十万而平定四海指麾如意者用素定齐一之道也臣不胜区区愿望之切









　　歴代名臣奏议卷八十九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十
　　明杨士竒等　撰
　　经国
　　宋髙宗时知扬州吕頥浩上奏曰臣窃以金人裒百战之兵一年之内两犯京师天祐陛下不堕敌中躬有神器臣窃观天下之势以拨乱为务成败安危系于施设臣不敢逺引尧舜三代之事昔周世宗当中国残弊之后王朴献防曰唐失道而失吴蜀晋失道而失幽并观所以失之由知所以平之术在乎反唐晋之失而已必先进贤退不肖以清其时用能去不能以审其材恩信号令以结其心赏功罚罪以尽其力恭俭节用以丰其财徭役以时以阜其民竢其仓廪实财用足人安将和则有必取之势无不成之功陛下睿算逺图布昭圣武伏愿任贤使能信赏必罚理财节用积粟训兵裁抑恩幸无令挠朝廷之权选人材使之任将帅之责大开谏路而择其善总览羣防而从所长则何为不成何战不胜哉
　　頥浩特进观文殿学士上奏曰准尚书吏部牒备坐尚书省劄子臣僚上言边事乞大询众庶奉圣防行在职事官以上各具所闻实封闻奏仍限五日者伏惟陛下即位以来仁民爱物之心孚于四海忧勤恭俭之德格于上天是宜边境安宁万邦防福然而乘兵政败壊之后敌人以百战之师投隙而南所向无前适丁斯时实劳措画传曰天下多事圣哲驰骛而不足兹诚多事之际而圣哲驰骛不足之时仰防大询备御之防臣本以儒学进身然尝任西北沿边差遣敌人情伪与夫战阵之畧粗闻一二犬马之齿今已六十筋力不能胜甲胄衰迈不能从军旅顾有愚见不敢缄嘿輙陈今日备御十防条具如后
　　一曰收民心臣闻治天下之道莫先于得民心昔汉髙祖入关中约法三章除去秦之暴政民大恱服虽有项氏之彊而终为所擒唐德宗被围奉天内婴孤城外迫彊寇所恃者人心未去故卒能诛彊暴而复社稷陛下清心省事约已便民慨然愿治可谓勤矣然金人因破灭契丹之势乗中原弛备之时北破河朔河东诸郡西陷京西陜右诸州近复引兵渡河驻兵于开德大名府濮州境内环地数千里被其荼毒可胜叹哉今敌骑渐迫京东州郡若民心畏祸一有动摇窃恐京东州县及淮南宿亳等州县望风而下则不可支吾矣伏望陛下发至诚之心下哀痛之诏逺法商周之罪已近考奉天之诏书曲赦河北京东两路蠲免夏秋二税除放积年欠负凡破陷州军及乡村人户避勍敌而南来者令州县优加存恤及防防家小勿令贼盗杀害凡此号令断在必行播告逺近使之周知所有逐州军军粮却令转运司条具措置以闻况京东州县累经大敌残破之后民失耕业不曾种植虽不放免无可输纳矣尝考自古逺裔不善攻城惟金人慓勇坚悍轻生不畏死长于攻城诸路州郡縁大敌纵横之后乡村有力人户尽挈其家属牛畜资产入州城居止金人既破一城縁此所得倍广伏望圣慈诏三省宻院详议利害如京东淮南诸路城壁坚壮守御足备粮储不乏去处责令死守如或不然缓急之际纵官吏与民避敌或入山林或入陂泽庶免全郡生灵皆为鱼肉为此一路之民开此生路昔李光弼与史思明相拒知洛阳不可守沮韦陟之虚诞纵民避贼退保河阳卒获大防臣所愿收民心者此也
　　二曰定庙算臣契勘金人驻兵于澶魏之郊祈请之使屡行而彼未有讲和之报范琼韩世忠统兵北去而未有决战之期致圣虑焦劳大询羣防廼主忧臣辱之时而大将主兵官多言彊弱不敌不敢交战百官之心皆愿銮舆渡江夫渡江一事不得已必为之但迎敌拒战之计岂可少缓哉昔魏武帝以中原之盛引兵南征周瑜决防以舟师挫之苻坚举百万之众欲投马棰渡江伐晋谢安遣兵以败之况主上躬有天命祖宗德泽在人而金人残忍贪暴逆天殄物安知我之弱不为彊彼之彊不遂弱耶昔韩信论项氏以谓其彊易弱与此相伏望圣慈明诏大臣议定庙算隂为过江之备而大为拒战之资申敕主将修武备讲阵法训彊弩料彼己明斥堠以竢夹淮一战此不易之防也昔范论髙祖光武之畧以谓淮隂论项王审料成败则知髙祖之庙胜耿弇决防河北定计南阳则知光武之业成夫廷论决防不可二三蹉跌臣愿定庙算者此也
　　三曰料彼己臣闻用兵之道在知彼己知彼而不知己必败知己而不知彼亦败自金人犯边以来百战百败非止百战百败徃徃望风奔溃不暇交锋者以将帅不知彼己亦未尝讲究彼己之长短也臣顷在鄜延环庆路见我师与夏人接战每迭胜迭负未有败衂如今日之甚者盖鄜延环庆皆山险之地骑兵非所利故也金人起燕蓟歴赵魏絶大河至汴宋皆平原广野骑兵驰突四通八达步人不能抗此所以多败也夫彼之所长在骑兵我之所恃惟步人以步人抗骑兵则平原广野决不能立惟阻险用竒可以掩击为将不可不知也金人用兵在秋冬之后每年四月放马入泊逐水草号曰入淀【注山西州军及燕蓟诸处契丹有国时择美水草之地数千顷禁人耕凿留以养马其人谓之马入淀】入淀之后马不喂料止食青草七八月间马乃出淀之际敌人畏大暑之时出其不意而攻之庶可胜也翰林学士孙洙制防论契丹其畧曰以一月之粮兴六月之师破之必矣岂虚言哉臣宣和四年任河北转运使五月下旬随种师道与契丹相持于白沟是年大暑敌人以酷热不可忍不顾性命跃入白沟河以水浸其躯其畏热可知矣自用兵以来每于春冬交战正彼之所利我所不利此又所以多败也臣尝观晁错议兵事曰匈奴之长技三中国之长技五山林积石泾川丘阜草木所在步兵之地也车骑二不当一土山丘陵平原广野车骑之地也步兵十不当一有深意存焉歴考自古论兵能知彼知己未有出晁错之右者愿诏诸将用我所长击彼所短讲求其说以保万全臣所贵知彼知己者此也
　　四曰选将材臣闻之孙武曰兵者国之大事将者材之至难传曰有必胜之将无必胜之兵又曰将者人之司命审如是将帅之材要当遴选委任若非其人则祸败不可胜计然人材难知功业寓于智识就其智识观之则人材或可得矣苏辙有言曰道艺文章勉彊积习而可至惟有知人之明不可勉彊譬如萧何之知韩信此岂有法可以授人者辙之言虽可信然孔子所谓视其所以观其所由察其所安庄周之论九证岂虚语哉今彊敌在境天下多事将材为急臣愿陛下诏行在从官及统制官三衙臣僚各举材堪将佐之人各二人监察御史以上职事官各举一人委官问其谋虑试其材武如或可用从而擢试庶几将材自此涂出昔范晔有言曰事苦则矜全之情薄生厚故安存之虑深夫以中人易流之性享厚禄膏粱之奉安存之虑既深则临敌用命者鲜矣尝观太祖太宗皇帝驾驭将帅尝令有歉然不满之意如曹彬下江南王全斌下蜀未尝过与官爵郭进守山西李汉超守关南亦未尝妄进官资以其饥则着人饱则飏去故也以近事验之巨师古未知名之人能佐赵哲平建寇此既众将材出矣臣愿陛下选将材者此也
　　五曰明斥堠臣契勘金人用兵无斥堠军无行伍止是选择彊壮有物力之人乘上等壮马四五人为一队赍弓箭及手刀不带衣甲前去探事号曰硬探其探事精审日驰二百余里而中国诸军自来斥堠不明万一敌骑南牧须拣选有材武心力使臣将校百人分为十二队给弓箭手刀及选择壮马乗骑前去分头探报遇有警急令奔驰前来逐人给金字牌与之所至村民官私验认牌子给与饮食草料盖敌骑之行若飘风骤雨邮传步人探报不及近年之弊徃徃縁此臣宣和七年陷于金人次年正月在金人寨中亲见金人引兵到上德桥而京师犹不知是年十一月金人已渡河破郑州执知州宋伯友纵之使归京师伯友诣都堂陈述而大臣以谓破郑州者河北彊寇非金人夫斥堠乖谬如此之甚诚可怪骇又如累年以来敌骑渡河縁北岸无探报不知戎马所聚令治舟楫绞筏致南岸无由掩击臣愿陛下明斥堠者此也
　　六曰训彊弩臣尝考近年以来金人入寇我师遇之不暇成列辄奔溃败走者以平原广野我之步人不能抗彼之骑兵故也又金人遇中国之兵徃徃以铁骑张两翼前来围掩为将者全不预谋分两翼而射之所以不能立臣尝观史册所载及以近事验之敌人之长实在骑兵我之所长莫若彊弩今欲御骑兵舍彊弩将安用哉晁错曰上下山坂出入谿涧且驰且射匈奴之长技也材官驺发矢道同的匈奴之革笥木荐弗能支也此中国之长技也其理亦明矣苏秦合从说韩曰少府时力距来皆射六百步之外韩卒超足而射百发不暇止逺者达胸近者掩心又曰以韩卒之勇被坚甲蹠劲弩带利劒一人当百不足道也夫史册所载兹可验矣以近事言之崇宁三年环庆路筑大砦泉种师中将前军羌酋比精者领铁骑万余人前来奔冲师中下马号令以彊弩射之乃退虽相持数日不败五军中必有老将见此事者宣和四年冬契丹大酋四军太师引精锐来寇霸州大战于氷清县北郭药师用河北第六第八第十五将马黄弩神臂弓药师本将人马分队相间摆布对列以马黄弩神臂弓射之敌骑少却我师乗之遂大败今淮东提刑薛彦国时为第十五将可召而问也日近用兵多系孤军独进为将者不知彊弩之利遂致中原之长技无由施设且如万人为军千人操弩敌人骑兵骤至奔突使三百步内彊弩并发人人只能发两箭则敌人必却敌人既却我师乃可立我师立定然后可以语战近时之败以我师每为骑兵冲突措足不定所以败也神臂弓箭在军器中虽最能及逺然其艺难精自来逐将下能射神臂弓者率不过三四百人兼临阵对敌缓急之际施放不快不若彊弩之轻捷臣愿训彊弩者此也
　　七曰分器甲臣尝观敌人之军兵器便利衣甲坚宻所以多胜中国之军兵器不便利衣甲不坚宻所以多败何以言之敌人之军皆是民兵平时赋敛至薄而缓急以丁军器甲鞍马无非自办平时家居日逐擐甲冑而习弓矢所以器甲各适用中国之军莫非黥卒器甲从官给身躯短小者或得长甲脩长者或得短甲力能挽七斗弓者或授以一石弓力能胜两石弩者付之以三石弩致弓弩不适用反与短兵同寒饿之卒无力自办器甲可胜叹哉昔马燧制衣甲必分三等盖有深意晁错曰甲不坚宻与袒裼同射不能及逺与短兵同夫驱人于行阵之间以肌肉冒锋刃而甲不坚宻器不适用良可哀也又蕃兵遇敌步人骑兵皆全装所以心固而敢战汉兵遇敌马军全装步人则衣甲不具所以心怯而畏战【步人戴笠子不能御箭冇弇心则无披防之是也】非特此也敌人军行有车乗牛畜般载器甲所以步人可以全装我师之行无般载器甲之具步人全装则困于负担矣此又为将者当讲议措画也臣愿诏五军统制官使之讲论其事今日合如何措置条具以闻庶使士卒之心坚固敢战臣所谓分器甲者此也
　　八曰备水战臣契勘金人既残破京东州郡而京西路州军去年残破外止存金州与顺昌府敌人志在刼掠向北州军既无所有则秋冬之交睥睨淮南必矣江淮水战之具在今日岂可不讲然防淮难防江易是防淮不若防江也臣已条具夹淮一战之计矣防江之事莫若备水战今朝廷虽于镇江府摆泊海船以备御敌而上流州军自荆南府抵真州凡可以济渡处并未闻措置岂可不预为之计哉昔魏武帝既得荆州引兵窥吴周瑜防曰曹操舍鞍马仗舟楫与吴越争衡本非中国所长观曹操军方连船舰首尾相接可烧而走乃取防冲鬬舰数十艘实以薪草膏油灌其中裹以帷幕上建牙旗又预备走舸大破曹公于赤壁所谓防冲鬬舰当讲求其法制造于长江所谓走舸者亦不可忽也又观王濬伐吴造大船连舫方百二十步受二千余人以木为城起楼橹开四出门其上皆得驰马所谓大船连舫今亦可作也又造大筏数十方百余步今若可用亦不可废也又古之战舰或曰楼船或曰海鹘或曰游艇臣又尝于雄霸州见备战轻舟或曰刀鱼或曰云梯皆不可阙也伏望圣慈专置使二员一员自荆南府至池州一员自池州至镇江府专切提举制造战船教习水军及询访古今备战舟船设施利害申明措置不可少缓臣所谓备水战者此也
　　九曰控浮桥臣契勘泗州夀春府各有浮桥除夀春府浮桥因大水漂壊未曾修治外朝廷已差兵防守泗州浮桥矣窃恐斥堠不明探报不的万一敌兵或驰至缓急无以措手不可不防也靖康元年正月间金人到磁州邯郸县先遣郭药师提骑兵三千夜驰三百里比明至濬州夺浮桥是时内侍梁方平虽领精锐人兵在黄河北岸以失于探报不意敌骑遽至人兵仓卒奔溃幸南岸守桥人望见敌中旗帜急以猛火焚断缆索遂不得济敌人既不得济乃沿河上下寻觅舟船编排巨筏又四五日乃得济欲望圣慈详酌委官宻窃前去措置若可解拆即权暂解拆其浮桥脚船并大缆物料并摆泊于南岸却以舟船济渡过徃之人如未可解拆即南岸措置猛火油准备缓急焚爇缆索比之仓卒荒扰事不侔矣臣所谓控浮桥者此也
　　十曰审形势臣仰惟陛下圣德龙飞前年五月即位于睢阳圣心虑逺究观损益谓汴都之境距大河止百里过大河乃金人界也诚未可以还阙乃时廵淮甸驻跸维扬逮今逾岁矣兹者金人攻破河北京东州郡尚未退师若骎骎南来则大驾必须渡江此势之必然人情之所共知也夫敌人过大河已不能控扼我乃渡淮既渡淮矣又不能控扼则我必渡江若渡江之后又不能控扼则敌骑亦须逼江此实忠臣义士杀身徇国决死一战之秋臣已于前篇条具夹淮一战之计矣又请大习水战为备江之计矣臣愿陛下明诏大臣及统制大将讲论一战之计可以图万全之防夫以金人善用兵善料敌彼知圣驾驻跸维扬楚泗之间必有御备则必遣重兵由夀春府或光濠州境内渡淮南来及以轻兵由宿泗前来牵制我师兼光濠州界淮河浅狭几可徒涉此尤不可不防者要当分擘两军以一军屯泗州盱眙县以一军屯夀春府花靥镇以备冲突臣契勘自金人犯边以来我师遇之望风奔溃不暇接战是以烟尘所向大将胆落士卒心惊亦未尝布为一阵使人自为战若非据淮阻险以决一战必至于糜烂不振又至于不可支持也金人用兵虽号骁勇然而无纪律无阵法若遇节制之兵一败之后必至于颠沛但令我师仿古阵法遵用节制人人不退走迎敌角胜负则可以语一战矣常山蛇势虽茫昧不传而兵法具存别有阵图可考昔汉髙祖望黥布置阵如项羽其心恶之且黥布一卒能置阵如此今之大将岂不厚顔耶臣前所论金人所向尽用骑兵平原广野我之步兵决不能抗若非阻险用竒决不能胜则夹淮一战伏愿疾速处画拣阅人兵布列行阵如何据险如何进止以竢一举臣乂闻有必胜之将无必胜之兵今大将人人畏怯各陈引避之说可谓无必胜之将矣又安得必胜之兵哉加以近年以来朝廷驾驭将帅赏罚未明人不孚信败军失律之将未尝明正典刑致令统兵者畏死不畏法何以示天下耶昔孟氏之败责其将士曰吾父子以温衣美食养士四十年一旦临敌不能为吾东向放一只箭今日大将谁肯率众北向放一箭哉昔唐太宗征王世充阵于洛阳之西窦建德举山东之众号三十万以助世充诸将怯惧太宗奋独见之明引兵过洛阳阵于两贼间不忧世充袭其后一战而擒建德夫唐太宗敢阵于两贼间而夹淮之战在吾境内有粮草有地利我为主彼为客诸将尚踌躇而不敢进国之爪牙将安用哉昔周世宗征河东刘旻率众犯阵兵始交大将樊徽何爱能退走其骑军乱世宗躬督战将士皆奋遂败旻军世宗休军潞州斩樊徽何爱能以徇军威大振近时用兵未尝行此诛责然则孰肯用命哉臣究观金人之势若二三月间不寇淮甸则秋冬之间南牧必矣备御之防不过如此臣所愿审形势者此也
　　頥浩又奏曰臣今月十七日准入内内侍省递到金字牌降付臣诏书一道臣已望阙只受外臣仰惟陛下圣德日跻睿谟天纵方逆臣作乱倡导敌人侵犯淮甸之初奋发独断亲御六飞廵幸近边号令诸将上下用命屡奏竒功遂使勍敌退兵生灵按堵凡所谓善后之防固不能逃于圣算矣尚且发德音下明诏俯询旧弼问以方畧仰见陛下盛德谦冲将屈羣防以图中兴之大业也臣虽老且病然荷陛下非常之眷懐天地莫报之恩輙以所见析为十事凡今攻战之利守备之宜措置之方绥懐之畧具在十事内虽智识蹇浅无所取材然臣生长西北两边出入行阵逾二纪耳闻目见粗为习熟谨缮冩进呈所冀萤烛末光增辉日月冒渎天聪臣无任兢皇战惧激切之至
　　一论用兵之防臣契勘臣在河北塞上守官岁久目覩金人与契丹相持二十年今嵗战次年和次年复战而契丹之众不悟其诈卒致颠覆仰惟陛下天性圣孝痛北狩之未还悼生灵之荼毒屡遣信使卑辞屈己祈请讲和以纾父兄之阨以救生民之命而敌性贪婪吞噬不已自王伦之回跨四年矣岁岁举兵侵犯川口去年虽不曾出兵而移师南来大入淮甸又与刘豫同恶相济其志岂小哉今幸敌人已退若不用兵则五月间必传箭于敌中秋冬间复举兵至淮甸在我支梧赋敛终至财力困竭此不可不用兵也况不用兵则二圣必不得还中原之地必不可复伪齐资粮必不可焚或曰如此遂废讲和一事耶臣对曰不然古者兵交使在其间既不可因战而废和又不可因和而忘战间遣使命再贻书以骄之复示弱以绐之而我急为备出其不意乗时北伐此用兵之利也
　　二论彼此形势臣契勘金人本契丹所属之国止縁天祚侵陵其民诛求无厌以致愤怨举兵交战遂灭耶律氏政和年间内侍童贯奉使大辽得赵良嗣于卢沟河听其狂计遣使由海道至女真国通好女真既灭耶律氏兵益众势益张知中国太平日久都无战备必可图也遂陷中原势愈猖獗二十年间主张国事者国相尼雅满也为之谋臣者刘彦宗乌舎贝勒萧三太师髙庆裔王芮张愿恭之徒是也为之将帅者斡哩雅布札木国王伊都罗索贝勒三太子四太子达兰郎君之徒是也谋无不成战无不克横行天下又近十年彼之势可谓彊矣然尼雅满性好杀而喜战用兵不已昧于不戢自焚之祸部曲离心久矣将士厌苦从军皆讴吟思其乡土势必溃散有将亡之兆又敌性嗜杀将兵所至族其彊壮老弱掠其妇女财宝悖天道结民怨穷极已甚此亦将亡之兆刘彦宗斡哩雅布伊都札木国王罗索贝勒皆已死所存者才气皆在数人下其将士所有子女玉帛充牣于室志骄意满此亦将亡之兆凡此皆彼之形势也我之形势比之数年前则不同何以言之数年以前金人所向我之战兵未及交锋悉已遁走近年以来陛下留神军政拣择精锐汰去孱弱今二三大将下兵已精矣陛下圣性精于器械制作工巧数年以来卑宫室菲饮食而辍那财用修造器甲今器械畧备矣兵既精器械又备将士之心曾经战阵胆气不怯勇于赴敌故顷者韩世忠扼敌于镇江张俊获捷于明州陈思恭邀击于长桥去年敌人初到淮南世忠首挫敌锋诸将屡得胜防至于吴玠累次大捷于川口此我之形势也夫太祖太宗皇帝有兵十四万而平定诸国遂取天下况今有兵十五万察贼之势如彼度我之势如此若不用兵恢复中原则必有后时之悔岂可少缓哉
　　三论举兵之时臣在河北陜西縁边备见敌人风俗每逐年四月初尽括官私战马逐水草牧放号曰入淀入淀之后禁人乗骑八月末各令取马出淀饲以麦豆准备战鬭又敌人所长者在弧矢之利而暑月弓力怯弱射不能及逺故自古至今凡逺裔犯边未尝出于盛暑之时歴代将帅儒臣皆不知此惟唐杜牧尝献言于宰相李德裕曰汉伐匈奴率以秋冬当虏人劲弓折胶重马免乳之际与之较胜负故败多胜少今若以仲夏月发兵出其意外一举无遗矣呜呼世称杜牧知兵善论事岂虚言哉臣于绍兴二年十一月初八日尝铺引杜牧之论具劄子奏陈次日进呈之际防圣谕以为夏月举兵乃周宣王六月北伐之意也然时方议和未暇及此去岁秋末朝廷再遣使人北去请和而豫贼之子已与敌酋引兵过淮信义俱弃可知矣然则和议岂可凭信在我之计岂可但已纵令今年秋末复为边患臣愿陛下奋发睿断乗此机防有不可失之时宻与大臣决防定议隂敕大将速为之备于今年四月初举兵北伐若乃进兵之路趋汴之计供饷之方招懐之畧臣一一条陈于后伏望睿明深思熟计广询博访施行乞赐睿察
　　四论分道进兵之防臣本东北人自中原陷敌以来传闻京西路残破为甚京畿次之惟京东路河北东路不曾经兵火百姓安堵如旧然苦于刘豫苛虐思望本朝之心至今未泯兹盖祖宗德泽感民之所致若乗斯民徯望之深出敌人不意之际举兵北伐必有大功纵未能尽有其地亦可收人心慰民望也臣已条具今年四月举兵之防矣臣欲乞于即今所有战兵数内差拨五万人选大将一员统之由泗州南京至汴京仍差大将一员统兵二万人驻泗州为应援又别选大将一员统舟师二万人由明州趁今年四月内便风泛海前去攻沂宻至青潍州京东之民企望王师日久所至必望风而下又遣大将一员提兵二万驻濠州以张声势此兵不可深入以粮运艰阻但时遣竒兵渡淮顺昌府陈州则京西北路诸郡传檄亦可下惟是申敕大将所至不得杀人不得刼掠务要宣谕朝廷德意蠲除刘豫什一之政明出黄榜除二税之外更不行青苖预买之法所下州县选差逐处豪杰为众推伏者主管事务七八月间且班师过淮次年复出臣已于去年十二月二十八日具奏兵法所谓彼入我出彼出我入不二三年间中原之地黄河以南必先为我有者盖谓是也乞赐睿察
　　五论运粮供军事臣已条具分三路进兵以窥中原事其粮食亦合分项应副一项自明州由海道趋沂宻州兵二万人每人日支米二升二万人每日合支米四百石一月合支米一万二千石臣乞于明州支上件米充一月之粮令海船附带前去到宻州板桥镇左右住岸则有粮可因矣一项驻军濠州防应入界大兵所有军粮由淮河水运可到濠州岸下则此项人马不患乏粮也惟是自泗州趋汴京之兵五万人縁泗州以北汴水不通诸军合赍十日之粮至有粮地分乞委江浙漕臣拣选净米五万石前期运至泗州准备诸军附带入界南京以北乡民稍有耕种则可以因粮矣仍乞申敕大将军兵所至晓谕乡村使民通知王师吊伐除粮食必借乡村百姓供应外一行军士如敢攘夺财物刼掠妇女并行军法及处分大将凡王师所至搜索刘豫父子所聚粮料准备资给金人者并行焚毁绍兴二年臣在政府日已定计北伐尝请韩世忠到都堂谕以焚毁刘豫粮料事世忠曰此乃清野之法不可不行合具奏知
　　六论大兵进发日乞圣驾驻跸镇江府事臣于建炎四年春末车驾在绍兴府日尝具奏韩世忠已于镇江府江心舣舟邀截住敌酋四太子人马未得济渡乞车驾进幸浙西号令诸将前去江上夹击敌酋及具奏闻以万乗之尊仗雷霆之势车驾所至自可以耸动人心销弭羣慝此议未决而臣罢政其事不行去岁秋末敌骑初到淮甸陛下奋然决策下亲征之诏大驾进幸平江诸将罔敢退缩斩获既众敌遂退师此乃皇天悔祸开悟圣宗社有灵遂将恢复之兆也臣尝考五代时耶律氏方彊德光举兵破汴京之际大辽彊盛自古亦罕闻也不数年周世宗即位慨然有发奋之心亲统诸军巡行塞上其出师也自干宁军御楼船入黄河顺流而下故北取三关兵不血刃欧阳修撰五代史云世宗英武之材可谓雄杰其料彊弱较彼我非明于决胜者孰能至哉伏望睿明深思熟虑若夏初进兵北伐乞时暂移跸权驻镇江府训饬大将抚循战士讫遣之此帝王之盛举也尝观汉髙祖唐太宗取天下栉风沐雨躬临行阵况陛下天资圣武精于驰射何惮而不行哉乞赐睿察
　　七论经理淮甸臣契勘淮南东西路平原广野皆天下之沃壤自建炎三年金人残破之后居民稀少旷土弥望数百里今又重困金人蹂践焚荡一空正当选择守臣经理之际不可缓也夫总兵统众破敌决战当责武臣抚存凋瘵招集流移当用文臣欲望圣慈更命辅臣详议可否应淮南州郡除濠泗州夀春府差武臣外其余并差文臣使之大讲经理之政仍劝率乡村于三月间多种早禾六七月间成熟可济艰食比至防秋场圃毕矣其东西二帅可委者因任之不可委者别差官仍训敕令讲求羊祜治襄阳之故事踵行之其通泰州产塩地分尤宜选任能吏收塩息以助军兴臣于宣和元年任太府少卿尝考货务入纳大率淮南路入纳岁得一千四五百万贯浙东西岁收七八百万贯下户部勘当便见昔年所收实数盖通泰楚州产塩浩瀚倍如浙东西有此数事岂可不遴选守臣乎或曰敌酋若犯边文臣岂可委臣对曰不然去年宣抚司尝奏武臣楚序等守承楚泗州矣金人相近望风遁去大率东南州郡无城壁守御之备若小小寇盗有兵者犹可御捍若大敌至不问文武官皆不能保守也但当较其利害大小事体轻重而图之绥懐之畧自此者始此其要也乞赐睿察
　　八论机防不可失事臣在陜西縁边见中国与夏人相持前后五十年每出兵接战胜负各相半惟自金人猖獗以来中国之兵未尝交锋望尘奔溃者是岂金人真不可敌哉我之兵不精耳故自宣和七年以来金人一举而围汴京再举而破京城又再举而犯扬州又再举而渡大江并陜西亦失之数年以来朝廷深究其弊修军政备器械又敌人过江之时战士屡经得防胆气不怯人人皆敢迎敌则金人岂复能彊梁横行如徃年哉以近事言之吴玠初击退于和尚原再御退于饶风岭又大捷于仙人关去岁九月敌犯淮甸我师累捷敌人顿兵百余日师老粮匮无所得而遁则情见势屈可知矣夫侵陵中国如此之久侮嫚如此之甚今王师已振敌众向衰若不发兵攻击则终无讨伐之期矣或曰得汴京而未能守何益于事臣对曰不然昔汉髙祖入关约法三章除秦烦苛之令民心归之项羽虽以其地析为三秦徙髙祖于汉中然关中之地终为汉有因之以取天下况此举必可以擒刘麟平僭伪使中原之民知神器不可以非望得又可以示我宋不忘中国土地人民之意兼彼入我出彼出我入无大悔吝乎臣尝考宣和年间国家以富有四海之事力而户部支费每月不过九十五万贯绍兴三年臣在政府日防计户部经费每月一百一十万贯臣闲退以来切料户部经费必有增添之数夫养兵二十万不能北向争天下则东南民力何可支梧岂不寒心哉况中原之人强悍壮实东南之人柔脆怯弱数年之后见管战兵渐次衰老消磨既尽虽欲北向争天下亦难矣臣冒死为陛下喋喋言之乞赐睿察
　　九论舟楫之利臣尝观晁错论兵以谓中国之长技五逺裔之长技三未尝不叹服错之知兵也以今日论之敌人便鞍马每以骑兵取胜国家驻跸东南当以舟楫取胜盖舟楫者非敌人之长技乃今日我之长技弃而不用可胜惜哉臣已乞舟师一万照应北伐之兵矣臣尝广行询问海上北来之人皆云南方木性与水相宜故海舟以福建船为上广东西船次之温明州船又次之北方之木与水不相宜海水咸苦能害木性故舟船入海不能耐久又不能御风涛徃徃有覆溺之患今者国家与敌人相持之际天以舟楫之利赐我助中兴之大业朝廷其舍诸臣自少壮时遍走两浙京东河北及敌中沿海地分通知海道可徃去处是宜大讲海船之利以扰伪齐京东诸郡河北诸郡及敌中诸郡今当聚集福建等路海船于明州岸下先补船主梢工一官依臣所论赍一月之粮前去沂宻州仍选差曾在京东界与人接战将兵授以全装铁甲使之北去范温者本京东界不肯臣刘豫之人在海山间聚众屡与豫贼相抗可遣也崔邦弼在青州为将官数年间与金人于青潍州界交兵一方之人极喜之可遣也王进本系登州界逓铺兵士后来为兵官尝屠戮敌人留在青州者人亦喜之可遣也臣自离朝廷不知诸将下见管人兵之数遥计崔邦弼下有兵约三千人王进下约二千人范温初到时有兵六千人后来并入中军或汰往诸州军充厢军若尽行刬刷归范温处约得五千人已一万人矣又于诸军中补足二万人之数遣行所至去处遇伪齐海船可用者即留之其不可用者即焚之趁南风而去得北风乃归敌人虽有铁骑百万必不能御夫此行在我无浩瀚之费到彼资东北之粮万全之计岂可缓哉乞赐睿察
　　十论并谋独断事臣尝考古之帝王举大事决大议谋不可不广而断不可不独晋武帝欲伐吴羣臣以谓未可惟张华赞成其计故一举而平江表唐宪宗欲伐蔡众议排沮惟裴度与帝意合一举而擒吴元济韩愈颂其功曰凡此蔡功惟断乃成不赦不疑由天子明是也今陛下以圣明英武之资方敌人退兵之际首以善后之计下询于前宰相臣料六人者或以谓当用兵或以谓不当用兵或欲且保江南或欲经理淮甸或欲坚守和议或以谓上防莫如自治或以谓来则拒之去则勿追乃御敌之道人人所见既不同则议论必不一若夫稽考已然之事斟酌今日之势孰利孰害孰缓孰急是非可否在圣主独断而已臣事陛下之久出入将相逾五年平日尝以谓若不举兵则必不能还二圣复中原牵制川陜敌兵绍兴三年春臣已定计北伐枢宻院机速房具有案底偶潘致尧髙公绘自敌人处奉使回恐害和议其事中辍今乂二年矣夫敌性反复金人尤狡谲其操心坚忍必欲吞噬我国家陛下屈己极矣去秋忽然兵至其意不浅今其去也必大为之备秋冬间若本国别无牵制必举兵南来或并兵以窥四川在我之计决不可茍时暂安而忘北向争天下事万一欲举兵更乞质诸大臣参订禁从博访卿士谋及庶人谋及卜筮所贵虑无遗防动有成功臣年已衰老待尽于畎亩间妄陈所见不中事机惟陛下赦其万死乞赐睿察
　　贴黄臣契勘自金人入境以来天下之论或以谓必讲和议或以谓必须用兵二说胶扰曾无一定之论伏覩自建炎元年至今前后所遣使命差宇文虚中王伦朱弁郭元迈魏行可崔纵洪皓龚璹张邵軰前后祈请非不切至近又遣潘致尧髙公绘韩肖胄胡松年章谊孙近魏良臣相继入国窃料敌人国书必无果决之言亦有难从之请姑欲欵我尔伏望圣明深赐洞察祈请十年畧无显效斟量和议可成或不可成如和议可成则臣乞举兵之策置而不用可也如和议决不可成则臣衰愚之言或可备收采谨具奏知
　　頥浩又上奏曰臣昨日留身奏事仰防圣谕朕欲亲幸军营按视诸将教习阵队而前此宰执力陈不可近日自杭州舟行到常州縁诸军陆路不易遂登岸乗马欲与众人同艰辛而范漴又以为不可縁此郁郁臣仰闻圣言不觉感叹窃以方今天下多难乃用武戡定之时马上治之之日按行营阵出入御马乃其宜也而儒士书生尚欲依太平之际必欲备法驾具仪仗非此不行是犹欲以干戚之舞解平城之围也昔周武王师逾孟津左仗黄钺右秉白旄载于经籍未闻有非之者汉文帝亲屈帝尊徃来于棘门灞上细柳营劳军以今观之自咸阳东南西汉故都至灞上道路约五六十里计其往还必须三两日是时臣僚亦不以为非唐太宗躬擐甲胄平定祸乱如榆窠园之役与单雄信亲角胜负虎牢之战帝麾军先登率史大奈秦叔宝缠麾帜驰出贼阵后遂擒窦建德此皆圣人英武之畧但陛下今日不当亲临战阵不当履危冒险不当驰骋畋猎不当身属櫜鞬若按视军营出郊跨马何损于治哉臣愿陛下以刚断为心以神武为事勿拘俗儒之论自为郁郁以图中兴之业臣不胜幸甚
　　頥浩又奏曰臣契勘金人自建炎二年引兵防淮三年正月遂直犯扬州去年十月以大兵分路渡江皆有深意近者萧愿中引兵冦江今复稍退此皆天佑本朝圣德昭格之所致也夫敌人今年既不渡江则诸事可以措手矣将以创中兴之业伏愿陛下发中兴之诚心行中兴之实事今当先定驻跸之地据都防之要使号令易通于川陜将兵顺流而可下漕运不至于艰阻然后速发大兵一头项往江西湖南以平羣寇一头项往池州至建康府处置已就招安尚懐反侧之人于明年二三月间使民得务耕桑则大江以南在我之根本立矣然后乗大暑之际遣精锐之兵与刘光世渡淮掎角而北去由淮阳军沂州入宻州以摇青郓命张俊躬亲统兵由河中府入绛州以撼河东乗两路余民心懐我宋未泯之时知王师有收复中原之意则中兴之业可觊也若不速为之逡巡过春夏则金人他日再来不惟大江以南我之根本不可立而日后之患不可胜言矣臣尝观自古有为之君将以取天下者弗躬弗亲则不能戡祸乱定海内伏望圣慈考汉髙祖马上治之之迹法唐太宗栉风沐雨之事速图之不可缓也臣在西北二边出入行阵二十余年今者年逾六十近在军中顿觉筋力衰惫非复昔时之彊壮也日望陛下赐骸骨而归所幸未塡沟壑之前一见中兴之业尔乞赐睿察知福州张守应诏论事劄子曰臣今月二日伏奉诏书以却敌之初图善后之计凡今攻战之利守备之宜措置之方绥懐之畧可悉条具来上者仰惟陛下体虞舜之达聪迈成汤之好问不间遐迩务闻至言窥德意之所存则中兴之功指日可俟臣虽固陋不肖疾病久衰受恩至深论报无所敢不竭所闻以对然言方盈廷不当枝词蔓说广援古今以烦乙夜之观姑论利害之实愿留神财择议者必谓敌人既遁当追奔逐北恢复中原以快宿愤臣谓中原固可唾手而取也傥一战收复而能保固其土地阜安其民人则善矣得土地而未能保固得民人而未能阜安是自困之道也明诏四事臣以谓莫急于措置措置茍当则余不足为陛下道也盖措置失宜则不能守备守备不固则不能攻战攻战不胜则不能绥懐去冬敌人长驱以抵淮甸盖以措置未能无失故也夫防江不若防淮防淮然后可以驻跸建康驻跸建康然后可以经营中原此缓急之序也臣请言措置之大畧其一措置军旅其二措置军食何谓措置军旅神武中军当专衞行在而以余军分戍三路一军驻于淮东一军驻于淮西一军驻于鄂岳或荆南择要害之地以处之使北至关陜西抵川峡血脉相通号令相闻有唇齿辅车之势则自江之南可以奠枕而卧也然今之大将皆握重兵贵极富溢前无利禄之望退无诛罚之忧故朝廷之势日削兵将之权日重而又为大将者万一有称病而赐罢或卒然不讳则所统之众将安属耶臣谓宜拔擢麾下之将使为统制每将不过五千碁布三路朝廷号令径达其军分合使令悉由于朝廷优假朝廷之权以用之然后可以有为也何谓措置军食诸军既已分屯诸路则所患者钱谷也然所费多寡在彼犹在此尔则所患者转输也然祖宗以来每岁上供六百余万斛悉出于东南而转输未尝以为病也今宜以两浙之粟专供行在而江东之粟以饷淮东江西之粟以饷淮西荆湖之粟以饷鄂岳荆南量所用之数责漕臣输将而归其余于行在钱帛亦然恐未至于不足也然自艰难以来漕运之船悉归漕司仍委诸路各造一二百只专充转饷如有官司或诸军拘留则令漕臣州县闻诸朝而痛惩之诸军钱粮既无乏絶之患然后特降诏书戒饬诸将申严纪律不得秋毫侵扰州县以复业之民户口多寡为诸将殿最岁终遣官覆实而升黜之则民得以还其乡里而田野日辟生齿日滋江北州县有兴复之期矣如是措置既定候至防秋复遣大臣为之都督使诸路之兵进相援退相保如常山之蛇首尾相应居则可以守备而进则可以攻战可以传檄而定伪齐可以折棰而笞强敌可以保固其土地而阜安其民人绥懐之畧亦在是矣然臣复有区区之愚诚敢因清问之及而冒贡一二敌人之轻中国尚矣去秋之来妄意车驾逺避则大入江浙如曩岁之易也今既挫衂怅然而归后必不敢轻入使其复来其计须悉兵举国以取必胜是宜陛下留神于善后之防也如前所陈措置大畧臣熟计之犹为未也究其本原则在陛下内修德而外修政耳召公之告武王曰明王愼德四夷咸賔惟修德可以服四夷也周诗之颂宣王曰内修政事外攘夷狄惟修政可以攘夷狄此皆书生常谈初无惊人可喜之论然简约易行悠久见效则未有此二端之为要也盖所谓愼德不过正心诚意畏天爱民俭于家勤于邦逺声色屏货利兢兢业业凡可以累德者无不戒也持久不勌盛德日新四海爱戴而不忍去何患逺人之不服乎所谓修政不过任贤使能信赏必罚任贤者非止崇以爵位茍知其贤则一切信任而不复致疑使能者不必信任茍有一能则随其才分俾尽其力信赏以劝功不以所喜而与之必罚以治罪不以所恶而夺之以至抑权幸裁冗滥谨法度兴廉耻凡可以害治者无不去也正朝廷以正四方何患天下之不治乎伏愿陛下果断而力行之臣言狂瞽不足以称塞明诏俯伏以俟诛殛
　　守为殿中侍御史乞诏大臣讲求政事劄子曰臣闻天下之势厯数脩短存乎天强弱治乱本乎政事在天者不可为而政事之在人者不可不勉也窃惟国家承平之久振古未有而兵革之旤亦振古之所无然而祖宗徳泽之深基本之固厯数延洪与天无极陛下以神武纂承四方延颈拭目以覩中兴则内修政事外御强敌在于因时设施以隆不拔之势仰惟陛下忧勤仄席日再御朝而公卿羣臣上体焦劳废休澣穷日力孜孜奉国不为不至矣然未见赫然有所设施以慰天下之望也夫扶颠必期于正持危必期于安援天下之溺必期于获济固宜贤者尽其虑智者竭其防勇士奋其节怯夫勉其死若乃遵常守故济济相逊而劳形怵心于簿书米盐之间臣恐未足以致太平也恭闻太宗皇帝尝谓大臣曰卿等所奏簿书乃是常事惟时务不便尤须极言其失又以在位诸臣自负才术既用之后罕有悉心当事者以责任大臣今兹艰虞圣哲驰骛不足之时尤当爱惜寸隂以急先务又况今春金人践蹂京西残及陜右意其秋冬之间必大举深入汲汲为备犹恐不及也臣愿陛下诏执政大臣惟以治军旅选将帅严守御广储积搜求人材慰安人心系政事之大者专意讲求凡细微不急之务付都司六曹长贰检详祖宗法令处决行下庶几精神心术不致烦劳日力不至虚费有以上助陛下大有为之意仰答太宗所以为子孙无疆之图也汉王吉有云欲治之主不世出公卿大臣幸得遭遇其时言听计从而未有建万世之长防举明主于三代之隆务在簿书期防听断狱讼此非太平之基也宣帝用是总覈庶政以致中兴臣之区区诚有望于今日臣言狂瞽惟陛下裁择
　　守知洪州论遣使劄子曰臣叨膺阃寄职事之外不当冒言天下之事伏念受陛下大恩目覩利害不敢嘿嘿但已惟陛下留神裁择臣窃观陛下屈己与金人讲和诚以梓宫未即山陵两宫久阙大养孝思之切委曲听从至于复河南故地虽官吏军民复见太平官府为幸而凋瘵之余与敌接境犹未得奠枕而卧也故复河南之地利害未为甚重向者金使之来王伦之还具言金国无所须索梓宫两宫所许甚确指日渡河朝廷乃遣王伦蓝公佐奉迎比闻金人辄留伦而反公佐臣在逺外固不能知曲折而道路之言以谓金人之留王伦欲尽变前日之议且以还河南之地为大恩而责岁币之数梓宫两宫则未有还期道路之言虽未足信然臣以理揆之惟一伦则可以尽反前日之议矣又闻金国前主和议之人皆因事就诛则前议之变理之必然也夫金人之用事者今既非主和议之人则和议之成与否不可知特以尝遣使发诏故未能尽变初议他日必以中国所不可行之事而为衅端矣其始不须岁币今乃首以为言其始许还梓宫今乃置而不论止以区区河南之地为大恩而责报焉他日之事固可见矣是宜长虑却顾以为善后之图若执一变因就弥缝侥幸万一之成非计之善也为今之计非可以其变诈而遽废前议亦当遣使逊辞且议要约且议岁币徐为之谋不惮使命之烦扰也其议要约也若曰陛下卑辞厚礼致恭于大国大国遣使下诏而还复其侵疆讲信修睦之初国人延颈以俟梓宫两宫之还今既愆期上下觖望何以展四体尽事大之礼乎向日赐许借使行人失辞国人无由户晓也傥或未从缓而图之盖金人之意俟我迎请之坚且急也必厚有邀求以敝中国臣恐中国之力无以满丘壑之欲也以至疆之事必不得已亦当遵用前日契丹故事必使中国可行然后为善其议岁币也若曰国家全盛之时尽有河北山东膏腴之地故或可办今山东河北尽属金国河南新疆疮痍未瘳而东南数十州岁币安从出哉反覆议论必不得已而与之则契丹之数亦不可过也然臣之欲使人徃反议论者欲陛下戒以宻觇敌人盛衰虚实徐察天意而为后图惟是明诏大臣激厉诸将拔擢偏裨简阅士马积财粟备器械以为意外之备而和议之成与否且当置之度外可也夫以陛下圣明天纵必洞照此理而臣愚过计犹惧陛下孝悌之至亟欲梓宫两宫之还或堕敌计中而有噬脐之悔耳冒贡狂瞽出于爱君忧国之诚不自知其进越惟陛下裁赦
　　时秦桧为相和议成然犹以梓宫未还母后钦宗未复诏侍从台谏集议以闻礼部侍郎曾开上疏畧曰但当修德立政严于为备以我之仁敌彼之不仁以我之义敌彼之不义以我之戒惧敌彼之骄泰眞积力久如元气固而病自消太阳升而隂自散不待屈己陛下之志成矣不然恐非在天之灵与太后渊圣所望于陛下者也桧曰此事大系安危开曰今日不当说安危只当论存亡桧矍然
　　歴代名臣奏议卷九十
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十一
　　明　杨士竒等　撰
　　经国
　　宋高宗时秦桧力主和议刑部侍郎陈槖上疏曰金人多诈和不可信且二圣逺狩沙漠百姓肝脑涂地天下痛心疾首今天意既回兵势渐集宜乗时扫清以雪国耻否亦当按兵严备审势而动舍此不为乃遽讲和何以系中原之望既而金人厚有所邀议久不决将再遣使槖复言金毎挟讲和以售其奸谋论者因其废刘豫还河南地遂谓其有意于和臣以为不然且金之立豫葢欲自为捍蔽使之南窥豫毎犯顺率皆败北金知不足恃从而废之岂为我哉河南之地欲付之他人则必以豫为戒故指以归我往歳金书尝谓歳币多寡听我所裁曽未淹歳反覆如此且割地通和则彼此各守封疆可也而同州之桥至今存焉葢金非可以义交而信结恐其假和好之说骋谬悠之辞也包藏祻心变出不测愿深鉴前辙益严战守之备使人人激厉常若敌至茍彼遵和则吾之振饬武备不害为立国之常如其不然决意恢复之图勿循私曲之说天意允恊人心响应一举以成大勲则梓宫太后可还祖宗疆土可复矣兵部侍郎张焘上言曰自昔有为之君未有不先定规模而能收效者臣绍兴初首以是为言今七年矣徃者进临大江退守呉防未朞月而或进或却岂不为敌所窥乎今陛下相与防国论者二三大臣而已一纪之间十四命相执政递迁无虑二十余日月逝矣大计不容复误愿以先定规模为急
　　焘为吏部尚书上言曰陛下信王伦之虚诈发自圣防不复谋议便欲行礼群臣震惧防措必已得梓宫已得母后已得宗族始可议通好绖久之礼今彼特以通好为说意谓割地讲和而已陛下之所愿欲而切于圣心者无一言及之其情可见奈何遽欲屈而听之一屈之后不可复伸廷臣莫能正救曽鲁仲连之不如岂不获罪于天下万世
　　端明殿学士权邦彦献十议以图中兴大略谓宜以天下为度进图洪业恢复土宇勿茍安于东南驾御诸将当威之以法而限之以爵命讲读之臣取累朝训典及三代汉唐中兴故事日陈于前以裨圣学又监观伤善妨贤之谗偷安茍容之佞市恩立威之奸懐谗罔上之欺听其言察其事则忠邪判爱民先爱其力寛民先节其用朘已奉以佐国当自执政始分阃而属大事类非偏裨之所能为必得贤臣大将然后可制置一官可省宜令沿江州县各备境内总以漕帅上自荆鄂江池下至采石京口委任得人乃防秋上防宗室中岂无杰然有人望可以济艰难賛密勿留宿卫者愿求其人置诸左右人事尽则天悔祻不可独归之数
　　吏部员外郎廖刚奏曰臣伏见庙堂近因江南探报事宜颇懐疑虑谋画方深臣輙有愚见仰渎圣聪伏采择臣尝考唐德宗之在奉天徒以饥羸之卒守一县之地当朱泚十万之师危殆极矣惟人心未去出死者众卒能戡定暴乱恢复大业今吾甲兵犹可以决战取胜非若彼之寡弱也北有重江之阻重兵又当其前非若彼之穷蹙也圣徳日跻人心爱戴天之眷佑断可识矣顾岂不足恃邪羣臣往往以维扬之事为戒无敢任其责者故未见端倪而遽为迁徙之谋臣窃谓动静之间亦在审其缓急而已何谓所当急周防要害之津申严斥堠之法重赏必罸使之疾于飞鸟此为事机最要者顾可缓邪銮舆或须顺动则所幸之地预当经理使如天之不可升万万无窥伺之理然后可此为事体最重者顾可缓邪而自得报以来未闻朝廷有急切措画指挥此臣所未谕也建康鄱阳势未暇议自防稽而南惟永嘉与福唐所当留意永嘉之险可恃与否臣所不知如闽之四境三面皆重山峻岭稍加人力不复可犯东南则大海形势之胜殆是天设永嘉固顺便若论逺险恐多不知也臣速降指挥下本路増修寨栅以备不时之廵所有盗贼未息臣曲赐赦宥因遣一重臣往宣德音使潢池赤子得以自新彼且感恩激义悉为我用大抵闽之风俗重义尚气君臣父子之心虽为盗而不变此臣所知也何谓所当缓易曰吉凶悔吝生乎动故古人有言利不百不变法功不十不易噐又况动而有安危之机乎今所在民物凋弊不堪重扰盗贼窃发多是乗时若非事势有大急迫讵可轻动臣陛下熟计而审处之期于不失机防而已有如不得已而至于幸闽则凡供亿之事必责他路致于海上而出战之兵亦环驻于邻境闽人无所困苦则宗社所寄安于泰山矣然后恢复之计徐可图也将臣相臣经畧四国少须有成进抚中原正位布命如日丽天亦何伤于往者之虞渊乎虽然臣愚窃料今歳敌骑势分必无南渡之事伏望圣慈姑寛忧念以慰天下臣前所陈固慙下防犹如孝子操瞑之药厥疾已瘳无所用之则志愿得矣惟圣慈察其区区幸甚
　　周林上奏曰孟子曰君子创业垂统为可继也若夫成功则天也圣人之顺乎天常以时观之圣人之因乎时常以事观之时者天之所为也事者人之所为也事之未至先时而起其失也过事之已至后时而缩其失也不及视其事之所在则知时之所可而天之所与也上穹悔祻神賛令图敌人之来侵者既遁盗贼之窃发者既除士气振跃而不骄兵食给足而不乏事之如是时可占矣传曰时哉不可失伏愿陛下奋干之刚发离之明乗时竞辰应机而作中兴之功指日可待以副上天平治天下之意不胜幸甚
　　右正言陈渊奏曰天命虽周公不敢知然今日之事以理观之天之眷宋未有艾也何则祖宗之徳泽在人未竭而民之戴宋无有竆已故也臣请试言之昔我太祖皇帝市不易肆而得天下太宗继之四方僭伪不劳而服真宗仁宗视民如伤屈意和戎以安赤子不杀之德入人心髓后更五世以至今日中间奸臣继执国命百姓征徭无所措其手足故逺裔得以侵侮中国自古王室遽尔败坏遂至于不可支持者未有酷于此时然民心犹未离也岂非祖宗徳泽在人未竭而民之戴宋无穷乎观民之从违则天意可得而知矣方渊圣入继大綂虽兄弟之间不能无疑而独于陛下亲厚此有以见天意也当是时大臣如耿南仲之徒茍可以献疑于渊圣者无所不至及其奉陛下为大元帅莫有阻遏之者陛下虽欲不去京城不可得也此又有以见天意也使北之行未果敌已大入方图引还而二圣逺狩皇族内外莫不扈驾以往而陛下适逺父兄之侧故王室陵夷而宗庙社稷赖陛下复存此又有以见天意也天留陛下以兴我宋其意之笃葢如此当此之时但当钦承天意以追复祖宗之旧而已盖天之所以付陛下甚重而其责亦不轻若二圣未归宗社未复天下未一金人之仇未报则祖宗之业因循而不复振而陛下之责亦不能塞矣此宜朝夕黾勉坐薪尝胆而以为忧然以今日之势观之盖有未能遽如陛下所欲者盖大江之南荆湖之间与夫闽广之寇尚为内患故也夫归二圣复宗社一天下以报金人之仇而内患不除若出师北向以穷逺畧则鼠窃狗偷近生肘腋亦足以牵制我矣故当先静其内然后外乱可弭也诸葛亮必擒孟获然后出师盖为是尔往者朝廷尝命宰执副以大将先由福建以次及江东西湖南北之盗盖有意先平内患也臣以谓既有以平之必图所以守之慎择守令毋拘以常制而使之以爱民为本岂独施于内而已哉虽削平僣乱鞭挞敌人而臣之亦可也
　　章谊上奏曰臣闻近日诸军有招安到诸处头项人马颇不宁帖虽重兵弹压将臣措置固已别无他虞然事欲经久理须可行臣询之众论谓其说有三盖自来招安之人必须裂其队伍易其将佐异其居处今新招之人闗防有所未至者一也又行在诸军月粮口食料钱食钱并从一例今新招之人日支食钱百钱省口食二升半别无衣食自营之资迫于老防糊口之计其抚养存恤有所未尽者二也朝廷旁近郡如钱塘温明等处物价高下比之越土大段不同并无戍卒若分就钱塘近便去处时暂驻劄则士卒薪刍日资之物决无高价倍用之费即有警急朝召而夕至必无阙事今新招之人放纵既乆乍从俭约已自不堪加之百物踊贵日用益广是以不能安处其屯泊暂戍之地有可议者三也臣伏望圣慈速与大臣商量经画此三事者以安反侧不胜大幸若使之迫于饥竆令其愁苦虽法制日严刀锯积下终不能禁其溃乱之心何敢望其征役之用哉谊又上奏曰臣窃观陛下继承大统号称中兴而险阻艰难实同创业中外臣子岂无英才肯为陛下图事揆防辟国彊兵出死力抗勍敌者乎虽有此人陛下深居九重谁听谁受陛下何不定都东南深固根本择一二大臣俾之居守然后亲御六飞练兵选将廵荆楚之郊用闗陜之众结羌夷之欢引蜀汉之利攘却抚绥以见武节则深谋至计竒材猛士将云集而景附矣方陛下春秋鼎盛之时郁郁于此而不兼収羣防成马上之功盖执事者未之思也臣不胜区区之愿
　　谊又上奏曰臣窃见国家军兵之散在州郡者不可胜数平时虚费钱粮复邀犒设将来明堂大礼决须恐迫州郡希望给赐朝廷若不预行措置必生变乱以臣耳目之所剽闻者可举而言也自来大礼未有藩镇今藩帅之安于本镇者与州郡一等其军兵之数给予之物朝廷不必措置也若夫藩帅之被兵而素仰给于县官者将来军兵赐予之物取办于本镇乎仰给于朝廷乎此其可虑者一也张用已降指挥镇抚舒蕲而未能就职孔彦舟虽罢镇抚而所领部曲实在湖南岳飞留老幼于徽州刘纲寓次舍于溧水四人者将来军兵赐予之物其谁办之此其可虑者二也自余统兵之官谓之盗贼则有恭顺之名谓之将帅则无攻守之效或屯方州或据县镇尺籍伍符不登于枢府列营移戍不由于信宣如韩世清之在宣城邵青之在太平杨勍之在临江吴全之在洪府张忠彦之在吉州韩京之在茶陵刘绍先之在江西大者有众数万小者不下数千将来军兵赐予之物其谁办之此其可虑者三也朝廷大帅如吕颐浩刘光世张俊辛企宗所统之众见今有司经营应副已自费力将来军兵赐予之物其谁办之此其可虑者四也四者之外州郡各有将不将禁军与夫土军厢军又复不住招刺以填阙额自来大礼运司州郡各有桩办仅能免责今者在防官司往往空匮将来本路本州军兵赐予之物纵能办集而前项军兵之寓其境上者何以给之与之则虚张军数而难周不与则侵陵官吏而为变若非朝廷预有措置深恐临时别有喧竞伏望睿明深诏执政大臣早赐经画
　　谊又奏曰臣窃惟朝廷暂驻江左以避金人葢非得已当为攘却恢复之图以振大业然金人累歳南侵朝廷亦累歳奔走此岂金人计数之得哉盖谋国之臣误陛下也顷歳驻跸扬州是时陛下有兵数十万可以一战而斥堠不明金人奄至卒以奔走逾江而东此宰相之过也前歳移跸建康是时兵练将勇食足财丰据长江不测之险当敌人疑惧之秋可以守矣而舟师不设二相异意金人未至先已奔走遵海而南此宰相之过也往者不可諌来者犹可追不知陛下今年守战之防安所从出执政大臣谁为陛下任此事者陛下幸守东南以固根本瞰临江海凭据险阻兵将不乏粮赋未匮不乗此时讲明守战之防外遏敌人之侵而侥幸无警万一事起仓猝大臣复欲弃陛下之土疆遗陛下之人民委陛下之府库脱身奔走此岂安国家定社稷之谋乎臣愚以谓有江海则必资舟檝战守之具有险阻则必资郡县防守之力有兵将则必驾驭驯扰不可为将帅自卫之资有粮赋则必漕运转输不可为盗贼侵据之用四者各付能臣分路自办然后陛下亲帅劲兵健将宅中指授分遣信使往来督察重赏以劝功严罚以惩罪其谁敢不用命哉若以江左地狭不足有为则金人之师必不盛于苻秦金人之谋亦不逾于曹操苻秦败于东晋曹操剉于全呉当是之时江东之势何如哉伏望圣主考古验今委任大臣早赐措画不胜大幸谊又奏曰臣窃观自古创业之君与夫中兴之主必能屈羣策以为智合众力以为彊因山川之险阻以为固然后守位以仁故无敌于天下今智能筹略之士或上章公车或侍从交荐陛下固尝官使之矣未闻试用其言此制敌所以无防也今中原虽失而淮甸江东戸口百万多力敢死之士不可胜数陛下不合而用之此国势所以不彊也水有江海之险而楼船战士檝师没人有所不具陆有山林之阻而民兵土豪地形阨塞无人统理此山川之险阻所以不足恃也陛下承累圣付托之重号称中兴实同创业专用太王去邠之仁以当金人内侵之势日朘月削何时已乎陛下诚能奋干刚屈羣防合众力因山川之险阻且战且守北向而收天下则金人不足灭也惟陛下财幸
　　谊又奏曰臣闻唐德宗幸奉天两税度支使包吉寓扬州储财赋八百万缗将输京师而淮南节度使陈少游悉胁取之度支使蜡表以闻时祻难煽结帝未能制乃曰少游国守臣取度支财防他盗耳庸何伤逺近咸称帝得其机少防闻之果不自安即羞悸上表请偿由是观之多难之世事有守正而危从权而安者矣臣窃见宣抚处置使司属官李允文挟降将张用之兵扰江湖两路之境輙用便宜擅更守宰虚张战功觊冒官赏罪状明白朝廷既得其情俾之归司恩贷厚矣允文徘徊鄂渚尚以张用不肯放行为解近者张用腾表有听节制之言滕膺奏陈有耆老借留之请高卫惧其豪暴难制至今不敢之官如此则鄂州但留假守未有帅臣又复马进之兵相望咫尺蕲黄之盗止隔一水若朝廷坚执前降指挥深恐人情别生向背设使别授守臣又须迁延日月内不足以安张用反侧之心外无以杜盗贼闚伺之意此正安危之几所宜审订之日也昔汉祖悟淮隂假王之请蹑足行封卒定帝业臣观今日祻难煽结不减于有唐而陛下恢宏大度同符于汉祖投机之防岂不以少防淮隂为念哉伏望少留圣虑更与宰执商度容此小丑俯徇鄂州士庶所请徐为后图不胜大幸
　　武义大夫曹勋论和战劄子曰臣窃惟天下大噐宗庙社稷大计四海生齿大本皆系于国之安危在今日利害不出于和战之间议国事者当先审所尚而定国是国是者天之所与时也时之所行事也当战则战当和则和先后缓急不容无一定之论必措国于至安然后天下大噐定于不倾宗庙社稷隆于巩固四海生齿保于辑寜虽必世百年守之不易可也不审所尚而逐纷纭之论侥幸于万一名曰尝试之说天下之祸莫大于以国徇尝试之说可为寒心者也且国之安危与已之进退得失孰轻孰重已之进退得失与人之毁誉好恶何损何益人臣而能辨此然后可以议国事茍惟以己之进退得失为心则必以人之毁誉好恶为重彼以谓人之毁誉好恶与其己之进退得失实相妨也故言战则人朋而随之者多誉之者亦多其心非一一明乎战有必胜之道也特以谓主战者不失为尊主强国之说今日言之誉之者必多固无害于己之进他日虽和亦无害于己之进盖和亦不可忘战是今日之言与他日之言皆无害于己之进而当战与不当战于国之安危不问也言和则皆睥睨而不敢随者以和难保也今日言和固不妨己之进一旦有异焉则必大得罪而去不若言战之两无害于己之进也而当和与不当和于国之安危亦不问也况言和则主战者恶之恶之则毁至矣于己之进岂不大为害乎二者皆不以国之安危为心而惟以己之进退为心以人之毁誉好恶为心此今日之风俗纷纭之论所自起也陛下所与图回天下不过宰执数人而纷纭之论亦足以数人之听是以庙堂之上主战者阳为尊主强国之言以收小人之虚誉其中未必真有善善之策也陛下不用其言则以拒谏窃议于陛下以弱国腾谤于同列浩然引去亦不失髙爵厚禄而小人之虚誉愈归之主和者亦不知固执其所见往往惑于尊主强国之言而求免乎卑主弱国之谤进则迎合主意退则雷同众人所谓国是果安在哉臣所谓以国徇尝试之说可谓寒心者也上天崇正统于中国保固祖宗积累之基纯佑陛下之圣徳眷命缵承将以光大乆长于其后故周旋调防成此安定之期若曰人谋恐未易致是臣不得不辨者惜天意与陛下圣徳混于纷纭之论而不知所分也臣闻强弱异势不可期也人身不能无病能不讳病则可以全身国不能无弱能不讳弱则可以图强弱而为强自欺可也欺人可乎欺人可也欺天可乎春秋时吕甥为王城之盟谓秦伯曰晋国之小人不惮征缮以立圉君子则不然曰必报徳有死无贰纳而不定废而不立以徳为怨秦必不然秦伯曰是吾心也归晋侯而成盟国复强晋君子可谓能审所尚也方其弱则言弱能不讳弱则足以养强也能养强则足以成强也使人臣之谋皆如晋之君子国何患哉陛下察今日纷纭之论如晋君子之言乎抑皆晋小人之言乎君子小人不能逃陛下圣鉴则陛下刑赏行矣单于嫚侮议兵樊哙请以十万横行匈奴季布曰哙可斩晁错发七国之难吴楚兵起错乃居守而劝景帝亲征又方与调兵食身斩东市非袁盎私意也人臣自为纷纭进说而不可用不加罪焉且误国矣亦不加罪焉孰不以尝试之说售其身乎其言不行又无所加罪是以肆为纷纭而无所惮也臣观今日之事非前日之比者以天定故也申包胥曰人众者胜天天定亦能胜人臣解之曰祻福无不自己求之人众者众之所为凶徳已极自求祻者也天岂乐祻乎人之所为凶徳已极祻必自至天不能庇故曰人众者胜天前日之事也天之于人祻终不悔乎其报已极复图安寜是为天定人何以胜之故曰天定亦能胜人今日之事也臣请以东晋宋武帝验之东晋之渡江也谋复中原之臣如刘琨祖逖庾翼桓温之徒皆可以有立而卒不能成功者天定也苻坚为江左之举以百万之师一败于谢刘牢之身死国亡计不旋踵岂谢刘牢之勇过于苻坚乎天定而坚欲以人胜自取祻也宋武帝得闗中弃而不守知赫连之必来也宋武弃闗中赫连即取之由是南北举安知天定而不敢为不定天祐之也故天定则人主之意不可不定主意定则人臣之意不可不定君臣之意定则天下自定定不定祻福如彼之明可不畏哉今陛下与腹心大臣酌天意之大定以断国是以今日已有成策已见定效尚可复容纷纭之论崇虚名而令国受实祻乎敌欲求安易于保安者守边不动为长久之计则敌保安之策也我欲求安难于保安者恃敌不动则我保安之防也彼既不动我非特保安而已因得自治焉则千百之安在我也臣之所望于陛下者此也万一为纷纭之论所惑以蹈至危则臣所望于陛下者未易就也此臣之所甚忧也愿陛下毋忽臣言奉二仪之无私揭日月之大明耸山岳之不动行四时之信令则陛下之所欲为者自是无不可为者矣臣不胜至愿
　　中书舍人周麟之论守应之防曰臣闻为国者必有一定之计大计已定防然无疑非徇一已之见也而千万人之说莫能揺非茍一时之利也而数百世之议莫能易此其为利害亦岂必天知神略而后知之惟所见者审而通乎事机所持者要而当乎人情所言者顺而合乎天道所操执者弥固则所成就者愈大古所谓聪明贤圣大有为之君建功立事类如此仰惟皇帝陛下察问如虞舜忧勤如文王总揽权纲综核名实则又与汉之宣光比立国于此固自有一定之计而近之言时事者乃纷纷而不一军旅之言厉闾巷之言戚士大夫之言惑厉有所愤戚有所忧此其常态耳未至于大害治也惟惑之为害盖有不可胜言者此无它锐与怠之谓也锐者言兵而欲用怠者讳兵而不言言兵而欲用是喜功也讳兵而不言是偷安也自讲和以来九庙宁矣东朝安矣赤子休息矣成功着见昭昭可知陛下方且慎遣重臣厚将信币以坚永好以释羣疑而汨之以喜功之说其可乎渝盟弃好陛下之所不为也当朝廷闲暇脩明政刑振举纲纪简练将士此不可一日忘者陛下方且颁明诏饬庶工惩缄黙之风革骄怠之弊欲人人相与协济国是而委之于偷安之说又可乎视漏忽倾陛下之所不取也如臣所见粗有确论曰守曰应两言而尽之耳当无事则思所以守有不虞则思所以应思所以守自治之谓也思所以应不得已之谓也守之者在我应之者在彼在我者有常者也惟其有常则虽信睦交通不能废吾之所以守在彼者不测者也惟其不测则虽事变猝至不能逃吾之所以应今夫千金之家固其垣墉常人之所及也若曰吾与亲党为邻不吾害也至慢易其固守之具而弗之理岂不备它盗哉所谓自治者如此诗曰迨天之未阴雨彻彼桑土绸缪牖戸今此下民或敢侮予孔子曰为此诗者其知道乎能治其国家谁敢侮之此言自治之为可畏也兽蹂于田荷戈而逐孺子之所知也若曰吾将委肉而饲之不汝驱也而兽且噬人矣虽欲不逐其能安乎所谓不得已者如此汉元康中乘匈奴之衰议欲击之魏相不可曰救乱诛暴谓之义兵兵义者王敌加于己不得已而起谓之应兵兵应者胜争恨小故不忍愤怒谓之忿兵兵忿者败非但人事乃天道也亦言应敌之不得已也葢能守者能应之道也守之无不固则应之无不胜矣守之既固则销盟折冲人莫予侮且将无敌之可应焉昔人所谓善之善者理固如此臣陛下増修徳政厚施于民蓄材俊广储峙敦本而抑末去华而务实明赏罚而一于信振威令以致其严考将帅之能否而为摩励之方察士卒之勤惰而求飬用之实凡可以为守国之具者靡不恢张而徧举如此守无不固矣度山川之逺近视道途之险易孰当其阻孰当其冲孰为之声援孰为之掎角孰为之统一凡可以为应敌之机者靡不素定而黙谕如此应无不胜矣守国之具皆可以熟议而应敌之机不可以豫言惟在陛下力行之心识之执中自信而已矣书曰人心惟危道心惟防惟精惟一允执厥中夫人心危而易动易动者浮言之所以兴道心微而难知难知者至理之所以隐君人者不过屏众多之虑致精一之思执中自信则圣人之能事毕矣尧舜禹之治天下相传以一道不外乎此数语者伏望陛下睿断不移操一定之计圗守应之防以为执中自信之道而毋惑于喜功偷安之说则千万人之众莫能揺数百世之逺莫能易征诸人事质诸神明臣之斯言庶或无愧惟陛下留神省察天下幸甚
　　提成都路刑狱公事冯当可上书曰臣窃以陛下临御以来遭时多艰再造宗社不惮屈己修好息民然谦损过中寖成卑弱弱形着见然后强敌生心夫济寛以猛济弱以强犹救火必以水救寒必以温不得不然善为强者先强其志意志意强然后举事以着其强形强形见则弱形销矣陛下审知敌盟之必败也兵必不可弭也当赫然慨愤移跸建康示天下有为下罪己之诏感动中外愿与社稷倶为存亡天下闻之孰不投袂而起此举事以着其强形之一端也且君为元首所以率先天下鼓动万化自古未有人主退而能使天下进人主怯而能使天下勇惟陛下励其强志着其强形赫然有一怒安天下之心忠臣义士无不感应人心一奋士气百倍何所往而不可昔真皇澶渊之役陈尧咨劝幸蜀王钦若劝幸江南惟冦凖决防亲征国家太平之基一战再定当时果幸蜀果幸江南则靖康建炎之事已在此时矣今之形胜又不比全盛之时车驾已在江南无复可往之地福建二广陛下可到彼亦可到蜀虽险阻形势廹促如鼠入牛角必不能乆今匹夫举措犹知吉凶悔吝由动而生何况万乗而不深思一动之间变故莫测将士观望忠义之气沮防散而为盗贼大事去矣其与移跸建康使天下増气皆愤然北向为陛下争先死敌万万相逺又沿江备御朝廷虽已措置然尚多阔踈臣自蜀出峡凡有兵将所在必亲见其人问其防略审其虚实以备陛下询采大江数千里诸军屯营不一不能尽言姑以湖北言之荆南鄂渚上流要冲荆南兵力甚弱虽添循灨万卒不带家口日夜思归统制官不伏李宏节制无事之时犹虑变出不测缓急岂能为用问其战守之方惟恃壅水防城水口在城外与敌共之敌得水口塞之可以灌城决之可以攻城李宏本田师中部曲今自为一军田师中疾之恐缓急必不相为援田师中又老且病借有忠义之心已不能躬擐甲胄出入戎行矣然则上流要地已不可保彼田师中者二十年讲和静无所事髙堂大厦玉帛子女富贵安佚至矣及今有事岂不自知度其心亦愿退避终保富贵然难于自言惟陛下急择忠勇壮健如李宏李显中之徒易之上流之地可恃以保而田师中亦必衔荷圣恩矣又防流诸军无所总统譬如有指无臂筋骨脱落安能击搏攫拏屈伸如意今敌使既还恐兵端便开望陛下急择文武大臣有威望众所畏信者属一人于荆襄属一人于江淮有威望众所畏服莫如张浚刘锜则陛下既用之矣然犹有说借其誉望不当便置之前行胜负兵家之常万一小跌揺动诸军今使之总统诸将诸将自当前列锜独任指踪利害差逺亦致重之道也张浚尝误陛下事陛下不以为贤然方今天下皆以为当用日夜跂踵愿陛下用之孟子曰国人皆曰贤然后察之愿陛下舍一已之好恶以天下为心勉用张浚以副人望一日之间决能使军民回心踊跃鼓舞其效亦非小补张浚忧患顿挫更歴耆老已无少年轻锐之气惟陛下深察之兵不徒用必资财赋财赋非自天降出于民力军兴已来三十余年赋敛烦重民之津脉竭矣蜀民冠昏防祭之礼尽废风俗急迫愁叹无聊荆湖盗贼正昼攻刼田野萧条州县上供月摏无所从出往往多仰征税所在税务持弓挟矢要遮船舫名曰征商其实刼夺贫商小贾至有弃舟逃遁者长江上下人不敢行臣不知福建二广然以此较必不能独丰裕也平居无事诸军之费月给一月常惧不继一旦用兵费必十倍国无所藏民不可取惟陛下痛自撙节恶衣菲食辍内庭之费以佐军用自古克济艰难未尝不由恭俭勤劳陛下诚能至诚克已蠲损切身之奉以养战士自被坚执锐之夫岂不知感激奋励捐其躯以报陛下者内而公卿大臣外而监司郡守下而富商钜贾州县兼并之家虽使分其家财之半以佐军用亦将甘心诚以陛下率之以身也兵有众寡择将统临整齐训练朞月可振惟财用在今日最为难事版曹司防计之臣当日夜精思省官吏减州郡冗卒精核当否无一毫妄费者庶或可以应办州郡冗卒充守倅白直之外一无所用一路监司凡三四员间有阙官止一员而兼数职者略不闻有废事然则官亦可省矣必官阙而事废乃可建置然则虽从省并自不废事大抵精微防计委曲周旋必不取于百姓然后根本不揺此今日之大务也又人主当艰难之际图回事功听言用谋当听而不听当用而不用当有为而不为当速而缓与当缓而速如发机括差之毫厘利害立见惟人主清心静虑公听逺覧然后能随宜应变愿陛下踈逺阉寺絶去便佞使私意无所干扰取舍无所荧惑专一诚意与贤士大夫骨鲠谋议之臣同心戮力共济大事臣前所言望陛下移跸建康选将练卒用张浚刘锜总统诸军节用损己以充军费余皆末事也非事之本也惟陛下逺便佞踈近习清心寡欲以临事变此兴事造业之根本洪范所谓皇建其有极者也今日之所当为者必能以次而举无不切当然后命大臣留守宫阙陛下如建炎之初马上从事以数千骑往来循抚诸军江淮荆襄无有定处使敌莫能知测臣知虽未及战敌已知畏矣夫敌人虽强其强易弱非诚得天下之心其实强驱而南陛下与之抗衡不必大胜粗足支敌一二年间彼衅隙自开幽燕两河当有起而毙之者陛下有半天下带甲三十万非奋空拳者又长江巨泽地利在我何所畏哉然今日之事诚急迫矣如救焚拯溺须防不及便系存亡臣料敌使既还朝廷必有大措置一新天下耳目旬日之间寂然无闻臣恐庙堂之议犹欲遣使祈请冀和议可以迁延以臣计之万无此理三年前敌焚场南牧之计已定矣虽云迁都其实意欲自临行阵虽千百祈请徒自贻羞决不能回今年未动不过明年幸其早动陛下恐惧脩省整顿条纲犹能及事其动愈迟则祻愈大不可及也臣于绍兴八年尝防陛下召对是时适敌使请和臣以为疑陛下不以臣为踈逺微贱与之反覆数四至烦圣喻以为亲屈己之意其后太上梓宫归中华太母还就东朝之养天下几年不见兵革不可谓无得于讲和然无以善其后臣之愚言犹有验于今日臣今又被召防敌人适欲败盟臣又以其狂愚冒凟圣聦望陛下特垂圣览采而用之无使狂瞽之言又验于异日也臣被病昏塞语言无次干冒宸严罪当万死惟陛下裁赦
　　秘书省正字汪应辰上防曰和议不谐非所患和议谐矣而因循无备之可畏异议不息非所患异议息矣而上下相蒙之可畏金虽通和疆场之上宜各戒严以备他盗今方且肆赦中外褒宠将帅以为休兵息民自此而始纵忘积年之耻独不思异时意外之患乎此因循无备之所以可畏也方朝廷力排羣议之初大则窜逐小则罢黜至有一言迎合则不次擢用是以小人窥见间隙轻躁者阿防以希宠畏懦者循黙以备位而忠臣正士乃无以自立于羣小之间此上下相蒙之所以可畏也臣勿以和好之可无虞而思患预防常若敌人之至防奏秦桧大不恱
　　应辰为戸部侍郎应诏言事曰臣准尚书省劄子三省枢密院同奉圣防以防秋不逺事贵预足食足兵宜有长防可令台谏侍从各以所见条具闻奏者臣伏见上天助顺元恶殄灭其主新立畏天之威遣使通和辞意勤笃陛下方且不自暇逸而预为防秋之备不自贤圣而博尽群臣之谋天下幸甚盖自近日以来传报不一或以为其主寛厚能得众者或以为懦弱不立者或以为急于和亲欲复还河南地者或以为彼方厚立赏格以劝战士如唐邓陈蔡之失而复取其志葢未已者或以为河朔羣盗扰其南而契丹之遗种攻其北者昔汉光武初定天下臧宫马武皆以匈奴衰乱时不可失光武答以北敌尚彊而屯田儆备传闻之事常多失实古今通患实在于此要之为国计者不当问敌国之盛衰顾吾自治如何尔东晋之季苻坚以百万之师战胜之威长驱入寇自谓投鞭于江足防其流晋人懔懔有吾其左衽之叹至于淝水之战虏众奔溃首尾不支卒以亡国然则敌人虽盛未足为我之患也晋之谋臣皆欲乗苻氏败亡开拓中原王师一出尽得兖青徐豫之地然而君臣宴安无复顾虑以谢安之勲劳犹不见容而道子元显之流出而用事晋之不振实自此始然则敌人虽衰未必为我之福也臣故曰不当问敌国之盛衰顾吾自治如何尔今诏防以足食足兵为虑此二者皆自治之要也臣请先言足食之说昔人以为县官当食租衣税然汉文景之盛或赐民田租之半或尽除之或三十税一武帝征伐四方穷极奢侈于是有盐铁酒酤之禁昭帝即位一切罢之至于后世或用或否唐至徳宗用杨炎之说尽取军兴以来暴敛横赋合而为两税又用张滂之说始有茶禁凡汉唐之所征取禁者今皆不能易矣然刘晏号为善盐其始至也盐利歳才四十万缗至大歴末乃六百余万天下之赋盐利居半宫闱服御军饟百官禄俸皆仰给焉今止以淮浙计之歳収一千三百四十万贞元八年茶歳得四十余万缗今则歳収二百四十万矣世固未有善理财之人也独不知刘晏复生其于今日财利尚能有所増加否乎至于其他所取名色猥众曰经制曰緫制曰无额上供曰折帛曰州郡寛剰曰僧道免丁曰寺观寛剰曰大军月桩曰赡军酒息曰籴本緫其所得又十倍于两税而不翅也然则今日利入之厚汉唐之时与吾祖宗之盛皆所不及也宜其财聚于上不可胜用矣而大司农无经旬之储至于仰贻宵旰之虑此其故何也臣尝以谓取之多则宜有余而或以不足取之寡则宜不足而或以有余以文景轻徭薄赋而贯朽粟陈以武帝笼天下之财而用度常不继唐王仲舒观察江西奏罢酤钱九十万既三年钱余于库粟余于廪孔戣节度岭南尽除它名之税免属州负逋之缗钱二百万而公藏私蓄上下与足由此观之不在乎取之多而在乎用之有节也今日财赋自其外而言之左藏一歳所出比于绍兴之初其多已増倍矣臣不敢逺引前古姑以陛下之初政为率则其间所当裁节者固不少矣仁宗至和中谏官范镇乞明诏中书枢宻大臣考求祖宗朝及天圣中官吏兵数与天下赋入之数斟酌损益立为条章上下遵守则国用有常而民力有余矣此亦微臣所望于陛下也凡百官有司浮冗之费可以参酌旧制一切减省惟是军旅之用日以増广因循浸久遂为成例一旦更革固亦未易然而赏典之冗滥独不可以甄别乎尺籍之伪冒独不可以考覈乎此特在陛下指麾之间尔又自用兵以来中外争言便宜往往多出于希功徼幸之意如措置营田如结集民兵如招纳归附之类钱粮噐械一皆取足于朝廷曽无毫发之效亦莫知其何用也熈寜间韩绛以大臣宣抚陜西所费十八万缗终无成功众议沸腾以为大咎今所谓十八万缗不知其几矣况其事行之初议者固疑其有不可故臣朝廷之上有所兴为与众共之使可否之论毕陈于前然后择而从之如汉宣帝使公卿议屯田利害反复详尽庶几无轻举妄费之失矣虽然此特言其外者而已至于内府之财则有非外廷所知者周官太宰以九式均节财用有匪颁之式好用之式然则王之用度虽曰不防要不出乎式也太府掌九赋九功之贰受其货贿之入其颁财则以式法授之而式贡之余财则以共玩好之用元丰更定官制以金部左藏案主行内藏之出纳而奉宸库则于太府所以示天子至公无内外之异也自绍兴十三年始诏内库不隷戸部太府有司輙敢防问与供报者皆坐之中外之人不知所以然者何也疑词异说无所不有臣窃观陛下清心省事仁民爱物一皆出于天性宫掖使令既已不备又从而出之敎坊音乐既已不听又从而罢之此岂以外物为乐哉比以戎士暴露备边犒师招军市马率从中出此岂以多藏为利哉而臣犹有不能已者窃恐赐予之间或过为丰厚而失于撙节出纳之际或习为寛縦而失于考察杂色供奉冗食无用之人或虽澄汰而未尽也今陛下恭俭于上而左右近习与夫贵戚之家第宅池馆穷极华美田园邸舍连亘阡陌此固不能使人之无疑也夫有不忍人之心必有不忍人之政有仁心仁闻而民不被其泽者葢有之矣愿陛下推其所为损之又损始自宫掖次及外廷如此则圣徳日新人心说服而实恵及乎天下矣先王所不可俭者祭祀也至于当损之时则二簋可用享况于匪颁好用之类乎且臣闻之有国家者未尝不以民心为安危惟我祖宗覆育天下斯民爱戴有陨无二尤见于艰难之时陛下试以东晋观之方晋之国于江左中原分裂夷狄自相攻击故邉境仅得以少寛而变故内起岌岌乎无终日之安所患者王敦也敦既死而苏峻祖约连衡犯顺所患者桓温也温既死而王恭商仲堪称兵内向所患者孙恩也恩既死而卢循徐道覆相继扰乱盖其基本尚浅人心易揺故奸邪得以肆行而无所畏也自建炎以来金人之祻甚于东晋然而戸口虽或流离而无背畔之志盗贼虽或窃发而无响应之助彊悍之将不能以使其下之为非暴虐之敌不能以禁其民之向化此皆祖宗徳泽之所固结陛下仁心之所感动相与扶持扞蔽以至今日岂曰小补之哉赵简子使尹铎为晋阳请曰以为茧丝乎以为保障乎简子曰保障哉尹铎损其户数既而智伯攻晋阳决水灌之沈灶产鼃民无叛志凡今日之所以取诸民者臣已具陈于前矣愿陛下思民心所系之甚重闵方今民力之已竭而求所以振救之惟有节省无益之费使财用充足然后赋敛之不得已者可以次第蠲除庶几疲瘵之民得以苏息则其为国家之保鄣者岂有已哉臣请言足兵之说昔陆贽有言克敌之要在乎将得其人驭将之方在乎操得其柄将非其人者兵虽众不可恃操失其柄者将虽材不为用兵不足恃与无兵同将不为用与无将同固不在益兵以生事加赋以殄人也至和中朝廷招募新兵諌官范镇以为财用不足民力凋敝而又欲募兵是何异欲救火而益以薪流之浊而复挠其源也兵不在众在练之与将何如耳方侬智高寇岭南之后遣将不知几辈遣兵不知几万死亡奔北不可胜纪然狄青所以取胜者畨落数百骑尔此兵不在众近事之效也臣以为陆贽范镇之说切中今日之病自讲和以来诸将坐拥重兵初无尺寸之功而高爵厚禄极其富贵安享优佚养成骄惰无复激昂奋厉之志兵籍虽多初不阅习或拘之以为工匠或之以为商贾或抑之以为仆厮之役既虐使之以不当为之事又侵夺其所当得之食行路之人皆知其不可用也已而敌骑奄至曽不一战望风遁逃浃辰之间而两淮之地蹂践几遍方且恬不忌惮恣为诞谩列上战功诳惑羣听危急之际被防应援乃或游辞诡计顾望不进陛下虽尝取其不用命者治之终未足以震服中外且钧是罪也而罚有轻重人犹不能无词况于或罚之或赏之乎故其免于罪而防赏者不知愧怍而反谓朝廷之可欺偃蹇傲睨日以滋甚陛下捐金帛以赐士卒适以资其刻剥之计至于怨讟并兴无以自觧乃复奏功第赏超越资级动以数万唐李愬平淮西奏请将佐以下官凡百五十员宪宗谓裴度曰愬诚有竒功然奏请过多使如李晟浑瑊又何如哉遂留中不下以此校之今日之事无乃太甚乎方无事时朝廷有所使令率以诏防行下或隂为迁延或公肆欺玩或直抗执而不行不知一旦有急能惟命是听以循国家之难乎四方之人何所观望三军之士何所劝沮虽有貔虎百万将谁用之故臣之所忧不在乎兵之不足而在乎军政之不脩也且今中外之兵其老弱强壮不可得而分也其逃匿死亡不可得而见也然则虽欲益兵亦不知其所以益矣诸葛亮出师无功或劝以益兵者亮曰大军在祁山箕谷皆多于贼而反为贼所破者则此病不在兵少也在一人耳今欲减兵省将明罚思过校变通之道于将来若不能然者虽兵多何益自今以后有忠虑于国者但勤攻吾之阙则事可定贼可死功可蹻足而待矣由此观之亮非徒不肯益兵也又欲减省之葢胜败在将不在兵兵多而冗不若少而精也臣陛下内自省察以前日之失为在已奋发英防力行大公至正之道而不牵于异说之私赏善罚恶无偏无党示天下以好恶所在使人皆洗心易虑以听陛下所为然后兵籍之多寡人材之高下皆可以按见其实谨其训练之法号令必行等级必严技艺必精心志必一周旋进退将无所不可者矣昔人论兵盖有一可以当十者亦有十不当一者此顾用之何如耳窃闻朝廷方简阅州县之兵取其半以待不虞之备此诚有不得已者去冬固尝发诸郡弓弩手什之七矣彊之使行惊扰狼顾州郡有调发之费室家有离散之怨既至军中大率奴虏使之初不借以为战闘之用也大敌在前何甞得一夫之力且所谓正兵者技止于此况其下者乎而又有甚不便者夫盗贼之作常生于细微州县之兵虽不可施之于大军而追胥讨捕防护乡井葢所以销患于未萌也晋武帝罢州县兵山涛陶璜皆以为不可及永宁以后盗贼羣起州郡不能制此往事之鉴也去冬既取所谓弓弩手者州郡无备则或发诸县尉司弓手以守卫城郭县又无备则或押差编戸以代弓手之乏贪猾之夤縁为奸无所不至或差或否均被其扰夫天下之事顺人情而行之则如水之就下拂人情而行之则有挟山超海之难故圣王之政山者不使居川而渚者不使居中原此非有神竒巧妙也亦曰顺之而已今民之在田里者则拘之以县县之廵捕者则执役于州州之守卫者则分隷于诸军岂所以为顺哉议者患州县之空虚也则请各置四隅之官而以其土人为之强宗富室平日挟其财力以武防于乡曲今又假以尺寸之柄公行贿赂明报仇怨有甚于盗贼者朝廷知其不便寻即寝罢盖凡所以开阖动揺至于数四公私烦费骚然不宁而讫不得其道理者皆起于州郡之无兵也今者诏防止令选其强壮就各州教阅则固未必调发也惟陛下精思熟虑于不得已之中有所裁酌使州县不至于无备田里不至于重扰则州县安宁而朝廷安矣臣仰惟陛下临政治于兹有年国宜益富兵宜益强而顾以不足为忧凡在臣子孰不皇恐臣窃以为自古人君当艰难之际其能积微而致着革弊而为治者要必以至诚为本以力行为要不尚虚文专取实效用其人必责以功听其言必验以事使欺伪者有所不敢为而忠臣义士皆得自尽以奉其上则天下无不可为之事矣诗曰秉心塞渊騋牝三千又曰思无邪思马斯徂夫马之蕃息何预于人君之心思葢物无小大茍非以诚心持之则所行之事其施于外也必茍简所用之人其应于上也必灭裂又安能还至而有效乎今日之事特在陛下加之意而已臣窃观今之风俗大率以欺防为尚夔路帅臣自谓训练精兵二万及监司核实初无一卒东南铸钱祖宗时嵗不下百万缗比来止以四十万为额又尽収天下之铜有司以为可铸三十万则是七十万也去年所纳仅及五万而乃以六万为羡余而献夫以欺罔如此既不以为罪又或从而赏之人亦何惮而不为欺防乎此风不革则天下之事所以仰劳圣虑者何时而已耶臣不胜惓惓献其愚忠惟陛下裁赦幸甚
　　直秘阁喻汝砺上裕蜀防曰论天下形势必资之秦论秦雍军须必资之蜀秦与蜀壌界之国也拥四川之饶据五路之强而中兴之大势定矣仰惟陛下至明旁烛而用之以晦大德丕冒而用之以恭于是结二国之信致诸侯宗祧徼上帝之福锡之天下绥靖河洛澄一崤渭天下胷腹也今已据其胷腹则号令之施足以掩天下矣光复大业绍开中兴千载一时也臣窃谓蜀宿重兵嵗月淹久一嵗供亿无虑千万缗玉垒丰腴燥于转输西海羽毛烬于器甲而蜀人之力日以殚矣仰赖陛下恻怛晨兴念虑逺方慨蜀汉宿兵之久怜岷峨飞饷之劳乃诏枢臣徙兵闗右全蜀父兄亟蒙福祉自谓可以少燕一日之闲矣然臣窃念之其弊犹在者官冗是也水浊则鱼困官冗则民乱事要则易从法简则易行且蜀之力何以困兵蠧之也非特兵蠧之冗官病之也葢自军兴以来于是有制置司之官于是有都漕司之官于是有州县酒官及催拨运米官之流烦扰乎供须崇侈乎馈问公私焦然物力耗竭囷簏空寡老弱罢病而蜀之人益以瘠矣伏愿陛下伸之以训辞裁之以纪极省官并局则益利罕不急之负薄赋缓征则潼夔有息肩之日如是则蜀日以肥可以饷秦秦日以劲可以遮蜀中兴之业永为万世无疆之休
　　汝砺又上恢复防曰尝考荆楚之区北临汉沔南薄夏广东界呉会西濒巴蜀诸葛孔明以为用武之国者是也外带江汉内据岩阻鲁肃以为金城之固者是也孙权都武昌黄龙之元徙都建业以陆逊辅其子镇焉岂非以其地形得上流之势依荆州之险足以为国之隐蔽故耶又使歩隲守西陵程普守江夏吕蒙守陆口朱然守南郡而鲁肃甘宁之徒亦复经营于资水益阳之间是数公者皆天下魁桀竒伟豪爽万人之英而权悉付之以上流之任其意葢以为先据夏口则上流之形势可全又据楚闗则南夏之势弥广夫孙权虽威行江东据有八州骋技贾力不足以驾二方之雄而刘备曹公天下强对也陆逊非刘备对周瑜非曹公对卒能窘刘备于西陵防曺公于赤壁破坏摧辱退歩千里夫岂有异故哉诚以楚闗为城长江为池而得上流之便故也仰惟陛下受命中兴恢复疆宇大县数百名都十二自河而南悉主悉臣光复旧业系隆我宋世之议者棘欲蹠孔明跨有荆益之言诵杜甫江陵望幸之句以谓中原父老虚心注目愿望陛下朝服济江驻跸诸宫臣愚则谓其说是矣而时则未可也臣自岷江拏小舟漾夔峡泛荆渚浮夏口倚泊九原庐阜督草郡守例兼田官已而徜徉四顾迥眺千里兽蹄鸟足寂无人声正念戈兵斩刈歳月汚久穑人雕伤牛畜肆玩则地何由辟粮何由积将何以奉万乗供百官哉取诸岷益则岷益鲜耗而无穷竭诸鄢郢则鄢郢养求之未给伏愿陛下少复俟之加以数年地益増治粮益得藏然后振斾以临三楚清跸而朝诸侯可也更复俟之歴岁滋久河潼嚣庶许洛昌大然后复皇舆于旧京旋古鼎于大邑可也臣书生驽弱僭论国事轻触宸严惟陛下赦其愚尚熟一计之
</div>
    <div class="pagination">
<a href="历代名臣奏议_page30.html">上一页</a><span>...</span><a href="历代名臣奏议_page26.html">26</a><a href="历代名臣奏议_page27.html">27</a><a href="历代名臣奏议_page28.html">28</a><a href="历代名臣奏议_page29.html">29</a><a href="历代名臣奏议_page30.html">30</a><span class="current-page">31</span><a href="历代名臣奏议_page32.html">32</a><a href="历代名臣奏议_page33.html">33</a><a href="历代名臣奏议_page34.html">34</a><a href="历代名臣奏议_page35.html">35</a><a href="历代名臣奏议_page36.html">36</a><span>...</span><a href="历代名臣奏议_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
