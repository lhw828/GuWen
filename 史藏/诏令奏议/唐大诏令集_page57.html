<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 57 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 57 页/共 71 页</h1>
    <div class="content">　　置十二军诏
　　修縁边障塞诏
　　寛缮治器械功程诏
　　骊山讲武赏慰将士诏
　　镇兵以四年为限诏
　　诫励诸军州牧将诏
　　遣使选择边兵诏
　　遣荣王琬往陇右巡检处置勅
　　禁诸道将士逃入诸军制
　　禁诸道将校逃亡制
　　命郭子仪出师制
　　停河中节度并耀徳军诏
　　发兵屯守诸镇诏
　　优奬西北庭将士诏
　　还马燧赏军士家财诏
　　遣胡证巡边诏
　　岭南用兵徳音
　　偹御
　　阅武诏
　　安人静俗文敎为先禁暴惩凶武畧斯重比以丧乱日久黎庶凋残是用务本劝分兾在丰赡而人蠧未尽冦盗尚繁欲畅兵威湏加练习今农收已毕煞气方严宜顺天时申曜威武可依别勅大集诸军朕将躬自巡抚亲临校阅【武徳九年十月】
　　置十二军诏
　　天生五材司物资其器用武有七徳拨乱所以定功故黄帝垂衣尚有阪泉之战放勲光宅犹兴丹浦之师禁暴安人率由兹道创业垂统莫此为先以是周置六军毎习搜狩汉増八校毕选骁勇故能化行九有威震百蛮奸宄不萌防刘息志季叶凌替军政湮亡行列不修旌旗舛杂部伍符籍空有调发之名逗挠怯弱竟无讨袭之用遂使夷狄放命盗贼交侵战争多虞黔黎弥丧朕受天命抚育万方爰自我师克成帝业至如超乗之士莫匪百金彀骑之材岂唯七萃今虽闗塞宁谧荒裔肃清伊洛犹芜江湖尚梗役车未息戎马载驰武备之方尤宜精练近以各因部校序其统属改授钲鼔创造徽章取象天官定其位号庶使前茅后劲类别区分玉帐綘宫刑徳允备蹈兹汤火譬彼椒兰大定戎衣止戈斯在【武徳二年七月】
　　修縁边障塞诏
　　城彼朔方周朝盛典缮治河上汉室宏规所以作固京畿设险边塞式遏冦虐隔碍华戎自隋氏季年中夏丧乱黔黎凋尽州城空虚突厥因之侵犯疆场乗间幸衅深入长驱侵暴滋甚莫能御制皇运已来东西征伐兵车屡出未遑北讨遂令胡马再入至于泾渭蹂践禾稼骇惧居民丧失既多亏废生业朕分命师旅挫其锋鋭频获名王毎夷渠帅然而凶狡不息驱侵未已御以长算利在修边其北道诸州所置城寨粗已周遍未能备悉今约以和通虽云疲寝然蕃情难测更事修葺佥曰宜之朕以板筑之功方资力役畚锸之用兴发且多念彼劬劳用深怵惕加以普给优复诏书始下旋即科召有若食言百姓将疑谓予不信但民惟邦本本固邦宁丑虏凴凌实为民患其城寨镇城湏有修补审量逺近详计功力所在军民且共营办所司具为条式务使成功宣示闾里明知此意【武徳元年九月】
　　寛缮治器械功程诏
　　周氏设官分掌邦事汉家创制先定章程故百工咸理五材毕举虽防革有时而此途莫爽但钦明之后役自子来昏乱之朝形尽民力或祁寒隆暑未获小康或俾夜作明继之以烛淫费不已凋丧为期朕只奉明命抚临亿兆爱育之心发于寤寐毎咨谋卿士询访蒭荛何尝不以节俭为徳忧矜在虑自非田畴□获军国资湏未曽别使一人辄求一物毎有丁匠之所但申戒作之司令其寛立功程务从闲逸少府僚属莫不闻知而营造牟铠催督非理竭人之力以求已功朝夕左右尚乖期约逺方劳役何以克堪虽四海之内无余经始然缮治器械脩葺城隍及隄防浸决桥梁毁壊既不获已必借人功皆湏慰彼民心缓其日用宜颁告天下以知朕意【贞观元年七月】
　　骊山讲武赏慰将士诏　　　　　蘓颋
　　门下传不云乎兵之设久矣所以威不轨而昭文徳圣人以兴乱人以废皆兵之由也故文事必有武偹耀徳在于观兵所以外清蛮貊内辑华夏其经济之致欤自有隋失道三改卜我唐受命百姓与能四罪而天下服一戎而天下定航海梯山何不率俾休牛归马示不复用化资羣物刑清百年而制军为旅先王分职在祀与戎前史垂训则未学也孰可弃之往以韦氏搆逆近又凶魁作祸则我之宗社危如缀旈故斩长蛇截封豨戮枭獍扫欃枪使武之不修人何克乂朕以薄徳昔奉圣谟济邦家之多难畏君父之严防抚兹亿兆若临泉谷虽重译云归和亲日至遂五兵之不敎虑七徳之未康今孟冬戒时农事爰隟骊山之下鸿门在望横层阜以南属耿长川而北流严霜初霣疾风始至以时而命羣帅得地而临武臣料其胜负详其进退以振国威用搜军实故披坚执鋭干戈有容练卒陈师金鼔以节上应于天也下顺于人也三光之灵可接五行之徳斯用将孙呉不达颇牧同时非熊所期怒蛙知劝布三令询九章且阅宣埸之仪若观莘墟之礼情兼慰赏义宠锡惟此畿甸比经水旱总集士马颇有烦劳曲念元元更资勤恤其讲武使各赐物一百段将军各八十段中郎将各六十段郎将及左右军长史各四十段折冲果毅各三十段押官六品以下各二十段新丰百姓宜免来年地繇置使赐物一百段縁踏践麦苗给米酬直主者施行【先天二年缺月十三日】
　　镇兵以四年为限诏
　　王者制五服绥四方申画郊畿慎固封守是乃选徒兴役御备边疆钦若前载率由兹道朕以薄徳绍膺丕运奉天明命为人父母永隔绥养鉴寐以之每念征戍良可矜者其有涉河渡碛冒险乗危多歴年所逺辞亲爱壮龄应募华首未归睠言劳止期于折衷但碛西诸镇道阻且长数有替易难于烦扰其镇兵宜以四年为限散支州县务取富户丁多差遣后量免户内杂科税其诸军镇兵近日逓加年限者各依旧以三年一年为限仍并不得延留其情愿留镇者即稍加赐物征人愿往聴复令行惟贵劳逸且均公私咸适宣布遐迩识朕意焉【开元五年正月】
　　诫励诸军州牧将诏
　　分命督将保宁封疆且变无知之俗长为不叛之臣必也仁明在乎备整若脂膏不润毫发无私开懐纳戎张袖延狄彼当爱官吏犹父母安国家如天地欲其亡散庸可得乎若其心不至公所视惟利放纵部曲阿容子弟此乃求鹰鹯以驯乳使豺狼以掌牧欲其辑宁庸可得也往年翽在荣府绥通乖方近日张知运在单于征调失所遂令东胡扰乱北虏披猖爰遘征伐之勤颇烦疮痍之诰言念于此可为深戒今诸番归降色类非一在番者则汉官押领入附者或边陲安置风俗未通言语不达至于畜养实务绥懐宜令所在军州牧将等倍加抚恤申其寃尽其理同疾苦知饥寒公私不得相侵巨细必令无扰傥处驭多僻威恩不孚玉之毁典刑斯及御史出日仍诏察以闻【开元五年八月】
　　遣使选择边兵勅
　　为国之道莫不欲家给人足令行禁止而旅谈者苦疆塲之戍役偶语者伤户口之凋残且夫懐土重迁人之常性离邦去里孰无其情或委非其才或政非其要致令父不保子兄不宁弟井邑有流离之怨道路有吁嗟之声静言思之良可叹息是以昼昃不食夜分不寝庶息彼政就此淳风故发使车以巡郡县其承前处置不利于人即宜当处商量随事厘革其縁邉兵士等或逺辞乡壤久事戎旃饥寒而衣食不充疾病而医药不拯边烽忽警将何以堪宜令使人各视劳苦其有年齿衰暮或抱疾羸弱即与军司选择给粮放还行人之家【开元十二年九月】
　　遣荣王琬往陇右巡按处置勅　　孙逖
　　勅遏冦防边在于有备兴师训卒用戒不虞陇右诸军地当戎虏尤资振旅以壮边威宜令陇右节度经略支度营田大使开府仪同三司兼京兆牧上柱国荣王琬自往陇右巡案处置庶庙略因达诚懐宜于闗内及河东纳资飞骑并诸人中间召取健儿三五万人赴陇右防捍至秋末无事放还仍于当道军将内铨择一人与所由简召应给粮赐所司速作条例处分
　　禁诸道将士逃入诸军制
　　勅顷以冦难未平师徒尚聚嗟我有众勤王积劳各戎麾安于所属恩信素给久而益懐亲同父子之军战有手足之扞上下相得死生以之爵禄相先慰荐亦厚或有见利而动不顾所从弃军畔官改事新将且防阻而至虽纳而见疑将欲侥求必乖始望至于任用之际赏劝之间必以同劳苦之人又服习于事既亲又信委任及之当不使后居其上亲废其旧也况贰于统部挠我师律弃恩不义犯敎不忠何名节之亏亦功劳之可惜今未息边患犹张威武实赖干城致命之臣叶心戮力勤悴于外忠卫王室也所以解衣推食恤其暴露念东山之不归歌采以勤息未尝一日而忘于懐休戚必同终始宜保岂轻于去就而自取累哉如闻诸节度及团练使下官健多有逃入诸军亡而不追浸以成弊议于军令事则非经念以戎勲恕其既往自今已后切宜禁絶应有此色诸军不得辄容差人逓还各付所统其额内官健有逃死者不湏更填宣示军州各知朝防
　　禁诸道将校逃亡制　　　　　　常衮
　　勅军兴以来十有四载未息戎备尚劳师徒各以名数于麾管朕念三军之勤役率万姓以供馈躬自节俭而赡济之定尺籍伍符厚其资粮扉履掖庭织室俾给戎衣钩盾弄田亦调军食推诚惠养靡不至焉虽感激忠义勇于赴难而差次官赏固不遗劳诚宜戮力以永所事如闻诸节度及团练使下官健多有逃入诸军去其所从犯我明禁在于国令固合惩奸眷其戎勲尚容改过自今已后切宜禁止应有此色诸军不得辄容差人逓还各付所统其额内官健有逃死者不湏更填宣示军州令知朕意
　　命郭子仪等出师制
　　自古圣帝明王之临御也莫不法乾坤之覆载体山川之受纳立徳于太上还淳于至道清静无事保合太和济于羣生洽于四海岂垂意兵革劳心战争也葢有徳化之所不绥招懐之所未谕不式王命毒流生人故有除暴禁淫之师安人止戈之武则神农黄帝尧舜禹汤之所不免也朕君临万邦十有三载薄徳内愧中夜以兴至如易简寛仁防黙恬澹素懐所慕终食岂忘然自承统以来属当多难伊川有盗国之孽朔野有叛君之将江湖海岛伏戎数辈其在右武安能解严所以请于宗庙亲授经畧诛诘奸宄摧殄暴强三年之间方内底定此皆皇天祐我烈祖羣后戴予一人是用集大勲于国家保万姓于区夏岂伊寡薄能及此耶毎思偃兵姑务柔逺将息马以论道期舞干而修徳而西戎负约间嵗犯边朕常弃细过庶大体疆臣兵吏亟请长驱屡有诫勅不令掩袭兼约游骑不许擒生或误得之亦使还遣固以亭育之义岂隔华夷绥抚之恩宁疎逺迩故布文告以训之叙舅甥以睦之彼亦尝遣聘臣来修旧好玉帛之礼才至于上国烽燧之已及于近郊长其无厌昧于事大去冬逾我闗陇入我邠岐驱人之马牛掠人之士女朕许其通好本在人安乗此不虞翻贻我诈毎一兴念悼于厥心岂朕不叶于亲隣岂朕有负于恩信犹期惩艾未忍讨除今大阅甲兵以増扞御且崇不战之道用举边备之常所以然者念其载勤欵疏求继嘉姻事或由衷义从割爱因之宁逺岂复顾私当罢四方之师永全二国之好倘更侵冒必示威刑宜令子仪以上郡北地四塞五原义渠稽胡鲜卑杂种步马五万严防徇邑充北旧军抱玉以晋之髙都韩之上党河隍义徒汧陇年少凡三万众横絶髙垒斜界连营马璘以西城前庭车师后部兼广武之戍下蔡之徭凡三万众据于朝郍遏当路之塞忠臣以卢龙栁城洎右北平汉东诸镇江黄申息之师凡三万众屯于回申张大军援忠诚以武落别校右地竒锋凡二万众出岐阳而北防希譲以三辅太常之徒六郡良家之子自渭而合汴宋淄青河阳幽蓟总四万众分别前后魏博成徳昭义永平总六万众大舒左右朕内整禁旅亲誓诸将资以千金之费锡以六牧之马其戎装战器军用边储各有司存素皆精办咨尔将相文武宣力之臣夫师克在和善战不阵各宜保据经界屯据要冲斥堠惟明首尾相应若能悔过何必劳人如或不恭自当伐罪然后眷求纯一以制诸军进取之宜俟于后命各敬尔事无黩武经赏罚之科国有明典宣示中外知朕意焉【大厯九年四月】
　　停河中节度并耀徳军诏
　　自中原有事海内不康殱厥渠魁人自为战其死亡者不可胜纪若非其父兄即其子弟责罚由朕祸非自天念兹匈匈痛入骨髓明神厌乱元恶就诛四胡既平防不相贺遂欲衣裳为防天下偃兵备七徳之武同五星之色成朕之志实惟良臣闗内河东副元帅朔方河东节度使司徒兼中书令汾阳郡王子仪迈徳济时尽忠忧国笃勤王之义急偃伯之期思拯生人免其汤火善陈利害屡进封章以艰阻匪宁务于清浄地非要害不可犹开幕府事无防遏不可更置辕门请停河中节度并耀徳军宜依罢兹凶器姑欲息人离散可安疮痍可复率是道也仁远乎哉朕心所嘉期于至理宣示中外明政体焉【广徳二年六月】
　　发兵屯守诸镇诏
　　在昔圣王之御防也常修文徳以胜武威故能协和神人抚宁方夏葢有国之令图也朕自君临万邦于兹三载明发求理中夜靡遑常惧祖宗之威灵顾惟黎元之未洽是用君臣之际推人腹心赏罚之道俾无僣滥毎发一诏施一令防不本之以徳义后之以威刑期戢五兵思七敎庶乎胜残去杀之理有耻且格之道而身薄徳肺腑未亲四方诸侯义信犹阻近闻曹濮数州加兵籍马采聴飞语容纳奸谋交质往来邀结外援虽各在封畧言备冦攘而汴郡士庶颇闻惊扰闾井奔散如避冦讐迨兹春中首理未入朕为人君父不能以诚明感达股肱之佐不能以慈惠覆育黔黎之类使其骨肉相出情义不通终宵咎责心用震悼亦以社稷之计亿兆之命防防虑逺不得不然至于君臣之道进退之理虽造次颠沛所未尝忘也是以分命节制及诸禁军于汴宋懐郑之间使其屯守发令之日尝言诚非有侵不令议战但田里复业农桑及时下无愁怨外絶师旅偃旗卧鼓朕愿斯毕于戯惟天地日月实鉴我心山川神尚弼予志布告中外咸令知悉【建中元年】
　　优奨西北庭将士诏
　　二庭四镇统任西夏五十七蕃十姓部落国朝已来相奉率职自闗陇失守东西阻絶忠义之徒泣血相守慎固封畧奉遵礼敎皆侯伯守将交修共理之所致也其将士叙官可超七资【建中年】
　　还马燧赏军士家财诏
　　忠臣之事君也愿隳家以奉国良将之养士也或均财以周惠爰自古昔其俦葢鲜故窦婴陈金于廊庑赵奢分财于部曲皆受之天府不取私门犹能垂名史册遗劳千载而况执上将之旗鼓率先登之士卒将行命赏罄乃家财上以彰忧国之诚下以竭奉公之効不有褒美孰旌忠贤河东节度使马燧诚美夙着宏略载宣克经武之规实重安人之寄属河朔干纪磁邢当冦而能忠义奋发奉辞问罪出师之际宣布明诚誓将赀产分给战士故得三军之众相与感激百胜之绩于兹竞劝朕当遂其恳诚以成厥美殊常之迹古人所难举而行之用明信赏仍班王府之货式表忠臣之节宜令度支出钱充给将士马燧家资并却还仍宣付史馆【建中年】
　　遣胡证巡边诏
　　周礼政官之属掌道王志以巡天下邦国况六郡分统二庭緜邈居必申儆动当摄懐自顷东夏有虞近郊多垒沙朔之外剪为冦戎亭鄣烽橹之严遐张塞下使译道途之要逺属湟中今妖氛可息思欲肃闗陇之右地制昆吾于盛秋而虑师无见粮卒有虚借乏守御之全备积愁叹之余音临轩永懐宜俾宣导非夫忠良陈达文武兼资信厚足以得人心恪恭足以奉王事则何以膺兹选任布我忧劳至于问戍役之勤详山泽之要稽军实之名数计餽饷之盈虚宿有未除众情有未达兵机虏态一以上闻兾在此行所至循拊宜令左金吾卫大将军兼御史大夫胡证充京西京北巡边使所经过州镇与节度防御使刺史审度商量利害具事实闻奏
　　岭南用兵徳音
　　朕以寡昧获承髙祖太宗之丕构六载于兹矣防畋游是娱防声色是纵防刑戮是滥防邪佞是惑夙夜怵惕以忧以勤庶几乎八表用康兆人以防而西戎款附北狄懐柔独唯南蛮奸宄不率侵陷交趾突犯郎宁爰及巂州亦用攘冦劳我士卒兴吾甲兵骚动黎元疲力飞挽每一轸念悯然疚懐顾惟生人罹此愁苦宜布自天之泽俾垂及物之仁如闻湖南桂州是岭路系口诸道兵马纲运无不经过顿逓供承动多差配凋伤转甚宜有特恩潭桂两道各赐钱三万贯文以助军钱充以馆驿息利本钱其江陵江西鄂州三道比于潭桂徭配稍简宜令本道观察使详其闲剧准此例与置本钱邕州以西黎旧界内昨因蛮冦平有杀伤宜令本道收拾埋瘗量设祭酹徐州土风雄劲甲士精强比以制驭乖方频致骚扰近者再置使额却领四州劳逸既均人心甚防但闻比因罢节之日或有避罪奔逃虽朝廷频下诏书并令一切不问犹恐尚还疑惧未委招防结聚山林终成诖误况边方未静深借人才宜令徐泗团练使选授召募官健三千人赴邕管防城待岭外事宁之后即与替代归还仍令召满五百人即差军将押送其粮料赏给所司准例处分淮南两浙海运虏隔舟船访闻商徒失业颇甚所用纵舍为弊实深亦有般运货财委于水次无人防守多至防亡嗟怨之声盈于道路宜令三道据米石数牒报所在盐铁巡院令和雇入海船分付所司通计载米数石外辄不得更有隔夺妄称贮备其小可短□至江口使司自船有不在更取商人舟船之限如官吏妄行威福必议痛刑于戏万方靡安宁忘于罪已百姓不足敢怠于责躬用伸钦恤之懐式表忧勤之防【咸通五年五月】









　　唐大诏令集巻一百七
　　钦定四库全书
　　唐大诏令集巻一百八
　　宋　宋敏求　编
　　政事
　　营缮
　　建玉华宫于宜君县凤皇谷诏
　　玉华宫成曲赦宜君县制
　　停修金仙玉真两观诏
　　停修大明宫诏
　　大明宫成放免囚徒制
　　改明堂为乾元殿诏
　　兴庆宫成御朝徳音
　　禁约上
　　闗内诸州断屠酤诏
　　闗内诸州断屠杀诏
　　废潼闗以东縁河诸闗不禁金银绫绮诏写书御名不阙防画诏
　　官人百姓衣服不得逾令式诏
　　禁断大酺广费勅
　　焚珠玉锦绣勅
　　禁奢侈服用勅
　　营缮
　　建玉华宫于宜君县凤皇谷诏
　　朕闻上代无为檐茅而砌土中季革用戺玉而台琼燥湿之致虽同奢俭之情则异朕承皇王之绪执造化之纲包万类于心端图八纮于目际夷夏一轨区宇大同虽则徳有劣于难名道方参于至有若乃制衣服裳之后环井羁马之君强弧制矢之竒运车浮舟之智济时为美功亦大焉至若浩浩九龄炎炎七载融山坼地滔天襄陵生人之艰劳亦极矣彼数徳者功莫高乎吞狄此两灾者劳又甚乎裁宫今虽菲食卑居有慙于曩哲安人济难不恧于前贤然而人皆轻见重闻贵耳贱目徳虽微也以其古而为着功虽巨也以其今而成小不以谬哉毎流鉴于前经常披懐而自朂思所以收骄闲逸巻欲除华而频年已来忧劳烦结暨于兹嵗风疾弥时嗟乎济世之心患攅躬而靡制摩天之力痛沈已而难移重以景炽流金风汤溽暑邅回几席旭暮増烦俯仰岩廊寝兴深唯兾廊景延凉荡兹虚惙近因羣下之志南劳翠微本絶丹青之工才假林泉之势峰居隘乎蚊脚山迳崄乎焦原虽一已之可娯念百僚之有倦所以载懐爽垲爰制玉华故遵意于淳朴本无情于壮丽尺版尺筑皆悉折庸寸作寸功故非虚役犹恐遐迩乖听方兴怨咨非其乐劳人而竭力好峻宇而雕墙但以养性全生不独存私存已怡神祈寿良以为国为人比者屡有征行非无疲顿前嵗问罪辽左去秋巡幸灵州皆以剪害除凶懐柔服叛岂欲矜辙迹骋游盘而已哉今复土木顿兴营缮屡动永言及此深念人劳一则以为慙一则以无愧何则匈奴为患自古之十月防河人血丹于水脉千里转战汉骨浩于塞垣当此之疲人不堪命尚兴未央之役犹起甘泉之功今毳幕穹庐聚为郡县天山澣海分为苑池去既往之长劳成将来之永逸避回一年之力役创此新宫想志士哲人不以为言也布告黎庶明此意焉【贞观二十一年七月】
　　玉华宫成曲赦宜君县制
　　昔周武应天尅瑶台而靡处汉高作极获负阳而不居散服桃林革命先于卜洛既迁枌社创制肇于疏龙朕御九成有乖斯义以兹抚事尤须改作何者大营仁寿槩日凌云起干阳衔珠帯璧比阿房而竞爽犹且有加拟倾宫而骋丽全为具体隋徳云谢其征在兹朕悼于懐为日既久故违其侈义显然令辰加以心懐济育事切于肌肤亟犯风霜疾纒于腠理毎至隆曦届大火摛芒虽对寒泉如升头痛之坂或居珍簟若涉炎火之林由是岳牧忧惶公卿骇惧因累陈丹款请建山宫歴载深惟切爱百金之费详思至理宜顺万姓之心朕往冒兵凶为黔首而忘已今兹清暑岂劳人而取安但以上奉宗祧下宁兆庶身非已有不可自轻敬思休摄之方兼履古先之道发明二指创此一宫即涧疏隍凴岩搆宇土无文缋木不雕锼矫铺首以荆扉变绮窓而瓮牖负扆协幽贞之赏垂纩体嘉遁之情振此冲规方垂帝范今既成之不日赖洽普天宜顺发生兹霈泽可曲赦宜君县官及百姓并督作官人丁匠等大辟罪以下常赦不免者不在赦例其营造监当官人量加品秩及衞士已上并节级赐物先在宫苑内住移出外者给复三年【贞观二十二年二月】
　　停修金仙玉真两观诏
　　营建创造必有所因岂欲劳人葢不获已朕顷居谅闇防疚于懐奉为则天皇后东都建荷泽寺西京建荷恩寺及金仙玉真公主出家京中造观报先慈也岂愿广事营构虚殚力役朕毎卑宫菲食夕惕宵衣惟木从绳虚心启沃所欲修营两观外议不识朕心书奏频繁将为公主所置其造两观并停其地便充金仙玉真公主邑司令窦懐贞检校所有钱物瓦木一事以付公主邑司收掌诸处供两观用作调度限日送纳邑司朕当别处创造终不劳烦百姓此度修葺公私无损若有干忤当寘于刑【景云三年三月】
　　停修大明宫诏
　　卑宫致美爱人之力灵台罢营重费之广景彼前烈吾无间然顷以所居殿院素非敞时方暑雨颇有郁蒸上禀圣慈式遵时令将修别寝顺彼高居虽复工徒所须止于蕃匠补葺所拟无烦外力然以麦秋爰及农务方勤维夏在辰执役为弊营之则众物有劳而一已逸罢之则我躬未泰而萌庶安夫生人树君将利之也劳人自奉予所不为其修大明宫宜即停待至闲月方使毕功宣示百寮使知予意所有先役工匠即优还价直勿令悬欠仍即放散【先天二年正月】
　　大明宫成放免囚徒等制
　　黄门朕闻养人者谓之司牧非逸于人上事天者谓之帝王葢御于天下故作为栋宇以避燥湿居于台榭以顺髙明斯乃奉时而行政也朕以不徳只膺睿图宝什家之产爱兆人之力未尝兴功于土木役思于池籞兾之休艾以致雍熙自律应长嬴时方大暑溽云屡起温风且至伏以太上皇晏居颐衞涤虑清闲迹不往于甘泉心毎期于汾水朕侍于左右以奉晨夕助黙之化则亏于听理当炎蒸之序又黩以嚣烦惕焉载懐敢忘顺色然文明创兆先圣所营即旧不加因时而往千门万户外虽谓于别宫一日三朝中自连于复道下所以寜问安之上所以资习静之娯实获我心俾康政理古有服珍裘者则念人之寒居夏屋者则念人之热况比嵗阻饥甫田不稔或愚人陷罪圜土称寃凡厥庶寮将何以恤两京及诸州宜令长官亲理寃狱除犯名教及官典犯赃幷縁妖伪以外余罪徒以下咸宜放免其有茂才异等抜众超羣縁无绍介乆不闻达者咸令自举朕当亲问其应宣抚使名闻举人试第四等宜准旧例别加优奬见任人各量与改转前资常选人至各依选例与处分其未出身者并授散官先天以来军将押官等在临阵战亡者令本军勘绩奏闻其妄説灾祥诳惑闾里并令州县长官等严加捉搦仍令御史金吾访察绳紏有能直言极谏补朕之阙者各封状进朕将亲览如有可采当加奬擢其皇亲诸亲其东宫氶值任员外捡试等官近停今至冬处分者有家道贫迫情愿外任者亦令所司勘绩阙量才注拟其縁坐流人处置有轻重不类者令所司勘防奏闻主者施行【开元二年六月八日】
　　改明堂为乾元殿诏
　　古之操皇纲执大象者何尝不上稽天道下顺人极或变通以随时爰损益以成务且衢室创制度堂以筵因之以礼神是光孝享用之以布政葢称视明先王所以厚人伦感天地者也少阳有位上帝斯歆此则神贵于不黩礼殷于至敬今之明堂俯邻宫掖此之严祀有异肃恭茍非宪章将何轨物由是礼官博士卿大夫广参羣议钦若前古宜存路寝之式用罢辟雍之号可改为乾元殿毎临御宜依正殿礼【开元五年八月】
　　兴庆宫成御朝徳音
　　朕昔在藩国此维邸第乾坤未泰隂阳尚防则有神物効灵祥符肇配飞佳气于在田之际涌瑞池于或跃之日惟此旧居式加新宇周墙仅板于百堵卑宫不阶于五尺栋梁之用毁撤所余聊以纪天地之休征贻子孙之俭约耳属春令爰始时惟发生万方来朝千官入贺既称觞以献寿宜施惠以布徳况农祥在稼穑正兴或幽彼囹圄独隔阳和之泽或迫于征徭不遂农桑之务言及于此轸叹良深其徒以下罪且令责保并应当番兵丁匠等灼然单贫者所由勘防并各营农所在诉讼长官随事疏理勿使寃滞非军国所要余不急之务一切并停仍加劝课循植农穑其河北水损户既属春事虑有乏絶不支济者宜委使与知县相知量加赈恤诸处行人之家及鳏寡惸独不能自存者州县长官亲加优抚使得存济应有差科量事矜放且宣风布化职在令长有司铨藻之次特宜审择其才惟徳与刑为政之要顷无闗于风化多取威于槚楚理人之道其若是乎愚昧之流或轻抵犯宜加晓谕使识章程其含生之类不得辄有屠杀天下捕猎亦宜禁断仍严加捉搦百司各遵时令务寛大之典使政理无失称朕意焉【开元十六年正月】
　　禁约上
</div>
    <div class="pagination">
<a href="唐大诏令集_page56.html">上一页</a><span>...</span><a href="唐大诏令集_page52.html">52</a><a href="唐大诏令集_page53.html">53</a><a href="唐大诏令集_page54.html">54</a><a href="唐大诏令集_page55.html">55</a><a href="唐大诏令集_page56.html">56</a><span class="current-page">57</span><a href="唐大诏令集_page58.html">58</a><a href="唐大诏令集_page59.html">59</a><a href="唐大诏令集_page60.html">60</a><a href="唐大诏令集_page61.html">61</a><a href="唐大诏令集_page62.html">62</a><span>...</span><a href="唐大诏令集_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
