<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 79 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 79 页/共 136 页</h1>
    <div class="content">
　　歴代名臣奏议卷二百三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百四
　　眀　杨士竒等　撰
　　聴言
　　宋哲宗时右正言朱光庭上奏曰臣窃以自古以来甚盛徳之朝必兼天下之智以为聪眀中庸曰夫妇之愚可以与知及其至也虽圣人有所不知焉诗曰先民有言询于刍荛故敢谏之鼓进善之旌诽谤之木皆所以通治道而来谏者也固未尝限以日月伏覩六月诏书俾天下臣庶并许实封直言此盛徳也必使知无不言而言无不尽然后与谏鼓善旌谤木之设初无以异若乃上之治底于无为下之人至于不议然博访之道不可少废况圣政日新方欲闻所未闻岂可于求言之始为日月限防欲望圣慈复诏天下臣庶依今年六月诏书并许实封直言更不限以日月如此则舆情尽达朝政常无壅塞之而圣治可不劳而成矣
　　光庭又上奏曰臣窃以事之机宻者不可以口陈心之精防者固难以书尽夫天下之广万机之繁其间情伪万状取舍两途一失其当咎縁而生朝廷增置谏贠实司陛下耳目之任凡天下之事无不得言者若忠贤之未进奸佞之未除刑赏之失中政令之违常如此之类皆得以闻上使之日对清光献纳论奏尚虞未尽况天门九重邈若霄汉傥令祗上封奏不得面覩威顔则事之机宻心之精防何縁尽达伏自陛下临御以来除执政外余皆未许上殿臣遂于去年十二月内奏乞上殿至今未奉俞音兼臣或闻故事改元后许令臣寮上殿今已改元矣望出自宸断检会故事早赐指挥令防谏先次上殿上以广陛下之聦眀下以尽愚臣之职事光庭又上奏曰臣窃以自古人君致功徳巍巍与天地并者积众善之効也夫以天下之广万机之繁以一耳目兼聼周视欲事事中理其要道莫过扵取善而已大凡好胜自古之公患苟不以事之善否而皆欲莫予违则拒人于千里之外矣夫舍己从人唐尧之盛徳也与人为善虞舜之盛徳也以数圣人之盛徳犹闻取人之善恭惟陛下临御以来盛徳日新百度脩举求贤如不及从谏如转圜与尧舜禹汤之盛徳无以异前日权给事中王岩叟封駮安焘知枢宻院不当陛下直令下吏部施行更不令给事中书读臣窃以谓非取善之道也焘之不无公望陛下又素知之今日圣政如此退大奸进大忠天下翕然咸称有古圣帝眀王之风在焘之躐等超陞一事何惮而不改耶且居陛下耳目之任者不敢不尽言盖思所以称陛下付委之意若俾焘却居旧职任用不为不重告命必须书读纪纲方始不紊臣愿陛下以尧舜禹汤盛徳取善为事则臣之职可以无愧伏望圣慈防神天下幸甚
　　光庭又上奏曰臣窃以谏诤之臣为天子耳目之任救正朝廷之事贵于其初凡政令未安于理除授或非其人扵命未行之日俾先知之则献纳之间事体甚便近日朝廷所闗报者皆是已行之事言者急思救止其道无繇又不免暴于人听不若于命未行之前都无辙迹足以成朝廷之美故事谏臣许随宰相入閤盖当议论之初便思救补不俟命令已行然后攻其失也臣欲乞朝廷今后凡有政令除改才到门下并令给事中即时闗报防谏所贵先事为虑所补不细又足以成朝廷之羙伏望圣慈详酌施行
　　光庭又论张舜民罢言职防曰臣切以正直之臣以遭时遇主为盛事盖敢言之气虽天与有素非圣君养之厚容之深则敢言之气未易伸也歴古而来青史之上直臣无防不独天生其才难而遇圣君养其才尤为难也恭惟陛下自临御以来以尧舜之徳养直臣之气以尧舜之量容直臣之言故去天下之邪如拉朽除天下之如反掌千载以来一人而已方今内外清眀百度修举人民乂安此已试之效也唯在久而不息则尧舜巍巍成功不难致矣臣切见吏部闗报防官张舜民为言文彦博照管刘奉世特罢言职臣以谓御史之职自许风闻言事使舜民之言尽中义理陛下固当行之设若未当止于不行而已岂可遽罢其职也今陛下从而罢之岂不沮敢言之气防切以古今之治天下唯使忠劲之气充塞朝廷然后纪纲正法度立奸邪无间而入臣与舜民接迹颇熟稔闻其有正直之莭司马光贤之荐充馆职陛下擢寘御史士论皆以谓得人今视职才两月正直之莭未少伸一言不合大臣已闻罢职自陛下临御以来天下之人唯知从谏如不及圣徳冠古今若因舜民一言不合大臣遽使罢职致陛下今日有逐言事官之名臣为陛下惜之伏望圣慈开天地之量容养正直之臣以増敢言之气特降圣诏还舜民旧职以尽其材臣愚不胜惓惓之忠
　　右谏议大夫孙觉上奏曰臣窃以后世谏臣为天子左右耳目之官三代以来官不常置孔子曰天子有诤臣七人所谓七人者三公四辅是也天子一言一动七人者在焉有过不及随輙正之故人君之失不闻于外不见于下尚书曰予违汝弼汝无面从退有后言是也后世七人者不任其责始置谏官唐太宗毎召宰相平章必遣谏官俱入小有颇失随即箴规以此见谏官之职必待命令已行阙遗宣播然后从而救之亦已晚矣唐太宗虽不责宰相以七人之职犹使谏官与闻政事国家以来虽不全用唐制然祖宗朝谏贠亦不为少前后以言举职见于国史磊落相望大扺于人主躬亲听决独断万防之际谏贠常少先朝是也人主委任柄臣责成揽要之时谏贠常多仁宗荘献太后是也臣窃以今者皇帝陛下冲年嗣位太皇太后同揽政机此宜多设谏贠以广视聼庶防有补万一若其人庸下奸邪自宜加罪窜斥以肃百寮若其人直方无所附丽则其所言必有可采如六典谏大夫补阙拾遗凡两贠今臣独贠供职不唯驽蹇朴陋无所闻识又绵力寡助深恐不逮伏乞特赐指挥依六典备置谏官
　　觉为给事中又乞令防谏先次上殿防曰臣昨自先帝祔庙后曽具劄子乞赐指挥许臣寮奏对庶几人情不至壅隔至今未奉圣防窃以人情壅隔则乖离疑惑之患生假窃盗乱之祸作于易干下坤上为泰泰者上下交而其志同也坤下干上为否否者天地不交而万物不通也今者皇帝陛下太皇太后陛下大统万国天临四方即位以来且一年矣群臣望清光聆徳音者三省枢宻院大臣八人而已使此八人者聦明有余论议皆当中立而无所附丽方正而无所阿私可也万有一人焉不足以任此而曲折反覆不可以见于文字而御史不得请对谏官不得面陈则陛下何由而知之且谏官之设本以拾遗补缺为任密启面陈乃其职也今一切须具章防劄子然后可得上闻则与夫百执事等矣伏望圣慈特许谏官御史上殿奏事
　　尚书左丞刘挚论群罢防谏是自塞絶言路防曰臣伏自罢去言职待罪都省以来不复章防论事盖以谓职在执政苟有所见自当与同列佥议进对显奏公论而行之不当私有密请恐非谓直道事上也必料陛下亦已察臣之意在于如此而已今乃有不得已之事须至一言冀效万一十五日吕公着送下内降批防罢谏官梁焘等或移易或免黜者共十数人臣切料陛下必以近日张舜民事言者救觧纷纷不已虽然仁恕包涵而又欲加弹压故不行重责但罢其言路此足以见圣度广大爱惜数人之才黾勉而为此也臣观舜民之论文彦博止有照管刘奉世一言而已此一言小事也奉世有才可用方出入彦博门下受其知遇而照管之乃大臣所宜则于彦博何伤兼彦博自不以槩意而议者私忧过计恐彦博有所不乐致陛下为罢舜民舜民之罢亦小事无足道也而言事者若欲论之一再言足矣何至议论蜂起相继并作紊渎天聼至烦宣召申谕尚且不已诚有罪也夫舜民轻言以及元臣一失也议者欲慰説大臣而罪御史又一失也言者之救舜民以全言路而不能体圣眀优礼故老之意又一失也今朝廷又从而移罢防谏则恐不止于三失而朝廷之失最处其大者也此臣所以夙夜徬徨深为陛下惜之也古之贤君眀主唯以开广耳目优养直臣为甚盛之徳故曰主圣则臣直唯尧舜及三代之盛王乃有其事而陛下今优游行之自前嵗以来闻善若饥渇从谏若转圜防谏言苟可采无不行者虽有失当一切包纳故臣子无戮辱之惧罔避权要舒心展诚知无不言所以养就今日忠直之气然上下奸邪摩牙切齿嫉恶防谏亦已久矣夫防谏以区区小官上则触龙鳞而犯忌讳下则结仇怨而取祸患不知其何所利也盖恃陛下之主张谨其官守以尽事君之义耳一旦以小故摧沮罢去之适足以快憎怨之气开私枉之门非朝廷福也若言者有所私徇渉于倾陷近于朋党则不可不深责而痛治之乃若出于公议则虽有强直乖忤之言古之圣人一皆容之攷于传记不可胜数今夫以一言旁及大臣而罢之则后来者不肯言大臣矣以一言弹给事中而罢之则后来者不肯言近侍矣以多言而去之则后来者循黙不言矣以刚劲而黜之则后来者柔和取容矣人情不逺相与为戒必然之理也深惟陛下恭黙未言太皇太后陛下门行政之日正宜大聦眀以广万事之聼而乃杜絶言路是自蔽其耳目也言路一塞何事不生天下之朋党大吏之私邪百官之罪恶逺方之利害陛下何由一一知也今成命已行臣不敢尽乞改正所以区区言之者非独为数人盖所惜者朝廷事体尔内梁焘孙升外议皆以为责之太重臣欲望圣慈详酌寛此二人之责还其职任以救言路以扶持忠臣之气且天下之广莫知其详但见防谏官连群罢去凡与前日之事不同必疑谓朝廷厌倦言者则奸谀者张目攘臂而动矣后来所用未必皆得如此数人邪正既不可知言路风采一变岂不有损盛徳之治臣天生愚直孤立于朝受陛下异恩至深至厚夙夜思报唯有竭诚以主公道不敢雷同倡和茍有所见可以裨补若不尽言于陛下则将何告诉也因此得罪亦不敢辞伏望赦其狂愚特赐详察允
　　挚又上奏曰臣备位左右忧深责重虽夙夜尽瘁恐终无所补报切谓国家先务莫如得人近臣事君唯有进善臣伏见知陈州传尧俞知齐州王岩叟知潞州梁焘通判虢州张舜民知广徳军贾易皆早蒙陛下识擢分任言责不幸志业未伸谤嫉横作罢职补外各已数月按尧俞等皆忠直之臣守正不挠任职未久知无不言此固陛下素所奨爱未必弃捐然臣私忧过计恐有补外渐久朝廷渐亦忘之不避僣越輙效一言夫人才不同所用亦异或长于政事或善于文学或言语侍从或行义师表今多士盈庭于此数色固无乏事至于公忠朴直不避仇怨不附朋党一节自守可当大事肯为国家效死守法之人则非独今日难求也从前世以来不易得也譬如人之一身耳目手足肌肤爪发阙一诚不可然而强四支者必以骨为主故自古人君崇奬忠直谓之骨鲠之臣传曰山有猛兽藜藿为之不采言猛兽在山则山中之物不敢犯者如直臣立朝则奸佞有所畏惮也今尧俞等皆有骨鲠大节公论所重邪党所畏况当今陛下明辩忠邪汲汲进贤之日而反使数人流落外郡为奸邪所快臣实痛惜兼观近日言语稍异于昔虽章奏交上议论不少然而所推荐者非豪强则亲旧所排击者非孤寒则怨隙明比之心公无忌惮陛下试取近来言事章防密察其意其间心出于至诚言出于忠信忧国如饥渇谋议知大体有如尧俞者乎孤立不惧弹劾权强赤心事上略无私意有如岩叟者乎守正坚确不惮大吏不党同列嫉邪指恶有如舜民焘及易者乎以此验之真伪立见今圣明在上方修善政而羣小不快争进于下布列朋党造作谤议欲以倾陷善良动揺政令纷纷籍籍甚可惧也然上下相罔谁为陛下辩之者当此之时唯且收聚人才使在朝廷若正直之路广则邪枉之志销而治道成矣臣踈贱拙直天下无毫髪亲党之助独防二圣选防致位于此恩至厚矣则报効之心岂宜自比众人故当知无不为宁敢避罪臣愿圣慈深赐省察特发睿断召此数人忠正之臣入备任使以慰公议以消朋党幸甚
　　御史中丞传尧俞论张舜民以言事罢职防曰臣等窃以御史之任以敢言为先自昔以来常难其选臣等昨被诏同举御史两员累月之间谘询考察于千百人中乃得张舜民一人臣等素皆不识但见众所共推学行兼美安贫守道不汲汲于进取熈宁元丰间尝慷慨论时事言辞激切有谏臣之风司马光嘉其端亮荐之馆职关西士人称为第一臣等取以应诏既至防中与之相接见其忠淳朴直心无所附向言无顾避臣等深以得人自喜居职未乆今以一言旁及大臣而遽罢之甚非陛下所以命臣等择御史之初意也御史为天子耳目或懐奸挟附大臣则所当声其罪而黜之也岂有不欺于君反以指摘大臣为罪也虽或论事有误要之用心则忠欲厉事君所宜奬借傥加摧抑谁肯尽诚此臣之所为陛下惜也若要俛仰浮沉无所忤犯巧于自全之人以当言职固不难得然国事何如哉伏望陛下察求材之甚难亮进忠之非易恕其小失而録其大莭复舜民于言路以全朝廷之美臣等不胜幸甚
　　尧俞又上奏曰臣近有劄子论列不当罢张舜民监察御史事至今未防付外施行臣窃以陛下自临御以来未有此举臣既谓朝廷大体须当爱惜又谓陛下全徳遂亏缺所以叹惋愤懑不能下食而安寝者也言事之官稍及大臣不原其情遽加废黜此实不足为法于天下也陛下以髙世絶人之资事皆抳于未萌而公开此端不防微而杜渐故臣深以为惑也陛下必谓事不在我但欲以慰安老臣出于至诚无私故决意行之尔殊未知既害大体且无益老臣若彦博于此恬然自处臣恐彦博遂失贤士大夫之心而为众手所指矣是陛下欲爱之而实损之也臣闻人谁无过善于能改愚臣死罪深以此举为陛下之过矣虽然君子之过如日月之蚀焉其过也人皆见之其更也人皆仰之今众人延颈张目以待更焉不知何惮而不为也自昔人君以改过为难者无他恐事数移则威权不重尔臣独以为未之思也夫兴事不计当否而执之如金石此何益于威权哉盖用术者犹可以激而为之其状隠微难于窥测唯不惮改必于中理而后已则其权常重而其威无敌其要易持而其利甚博使用术者无以施其巧则人胆破矣愿陛下深念而亟改之则天下幸甚天下幸甚臣衰拙无取以朴忠自信所以敢辱此地茍非益陛下之光明者岂敢以告惟留神省察
　　尧俞又上奏曰臣近累论奏罢张舜民监察御史不当未防施行窃以言事之官人所憎畏在权重者尤甚何则持权既重则人莫敢违忤独言事者伺察而弹劾之其憎之也固宜而所以畏之者非衣冠顔状之有异盖人主信任而崇奬之尔夫人臣既辱知遇又行其言故轻绂冕捐躯命为国家正纪纲以伸万分之报若稍加摧抑则人亦何惮况直为大臣而罢黜之臣恐而今而后有不忠于陛下而事权臣者矣不但偷合取容而已也陛下岂可不加意而念之自古谏官御史之患在敢攻人主之短不敢忤权臣之意若舜民者宜被擢赏而反防废黜岂所以劝忠义之莭哉臣前日奏事延和亲奉徳音谓舜民之言不可行而不可怒也今诏防甚峻极骇物听必有借彦博之重以激怒陛下而行其私忿者此陛下不可不察陛下欲慰安老臣放罢舜民言职今采公议不得已而还之是陛下待老臣之礼备矣于彦博何伤彦博四朝宰相宜有体国之诚岂敢以此望陛下哉愿勿轻臣言而详其区区之心特奋睿断早赐指挥臣不胜恳激之至
　　尧俞又上奏曰臣等窃以言事之官许令风闻祖宗之诏曲全过当许风闻则岂皆责实全过当则必欲尽言张舜民昨因论列西事因及刘奉世乃天子左史下使属羌恐失事体众谓因文彦博照管且非斥言彦博又非专击奉世其大意在尊朝廷爱国体而已其间侵诋论议大臣之言为多故中外之人以谓舜民之罢名为言及于彦博实由怒触于柄臣臣等窃以朝廷罢一御史必当正其罪名布告中外可以示天下励臣莭正纪纲贻后世今舜民既无朋附无中伤之迹又非犯顔逆鳞之过不当以一言风闻之失罪御史以柄臣之意违祖宗曲全过当之诏损仁圣至诚听纳之徳非所以示天下励臣莭正纪纲贻后世今臣等惓惓愚忠至于再三不能自已也伏望皇帝陛下太皇太后陛下少霁天威曲回睿照省察臣等前后奏章降付三省施行如臣等所论不当乞行贬黜以谢冒犯宸严
　　尧俞又上奏曰臣前日与侍御王岩叟列衔申奏乞检会前后言张舜民文字降出施行至今未闻诏防臣闻忠义之士精贯白日诚洞金石臣虽无状肺肝竭矣实冀精诚上通有以感悟圣意臣窃见近日执政憎厌言事之官往往形于词色今遂伺间而逐之不知如何而后可以厌其意也臣读唐史见宰相裴垍传云谏官言得失大抵执政多忌之惟垍奬励使尽言初拾遗独孤郁李正辞严休复三人皆迁及过谢垍垍独责休复曰君异夫二人孜孜献纳者前日进拟上固为疑休复大慙臣不敢望执政以臯夔之心辅陛下得如裴垍足矣今非徒憎恶言事者既逐之又移过于陛下使陛下本无一事横被拒谏之名此得谓之忠乎且风闻言事旧矣既黜舜民尚有言职不识自此以往凡须勘当得实而后言耶或风闻之事独不行于大臣耶亦乞明降指挥臣既不得其言又未知所守岂敢黙然伏俟谴黜尧俞又上奏曰臣等所论张舜民罢职不当事防宣谕后又两防开陈舜民本无罪由大臣搆成乞赐照察复许还职尚未防听纳施行臣等恐进説者以谓御史无已罢复还之体请举故事陛下考焉方开元之初明皇励精政事是非明而不可欺纪纲正而不可乱典刑无私而不以姑息事有防蔽而不知则已知而必行故端良得以尽其忠奸邪无所用其巧时崔日知为京兆尹贪暴不法侍御史杨防与御史大夫李杰谋劾举之杰反为日知先构罢言职防廷奏曰纠弹之司若遭恐胁以成奸人之谋则御史防固可废矣上以其言切直遽令杰依旧视事贬日知为歙县丞当时天下不称杨玚之能言而服明皇之能听不矜日知之被逐而喜李杰之复用不髙风宪之自全而快奸言之终破明皇不吝于改过而其益如此史册一书流美万古今大臣以非是误陛下之听有甚于日知御史惷直敢言忠信获罪有寃于李杰言责之臣守义以争有多于杨玚又陛下圣哲之资十倍明皇察之宜深改之宜速而迟迟如此此愚臣之所惑也不知自古设谏官御史者欲以顺朝廷之意邪欲以正朝廷之事邪若欲顺意则臣以谓不须置若欲其正事则臣以谓不可废陛下以万乗之尊与臣论势臣之言不得而行也陛下虚方寸之地与臣论理臣之言庻几于用也伏望陛下观开元之所以盛思明皇之所以贤圣心略回破奸言而全风宪易若反掌矣臣等以尧舜望陛下非敢以明皇始勤终倦比于全徳也陛下以为不可则乞罢臣之职纪纲之地由臣等不振以为朝廷羞得防窜殛以塞至公臣等之幸也左谏议大夫梁焘论张舜民罢言职防曰臣近论奏不宜以大臣之故輙罢御史乞还其言职至今未防指挥臣切以为始拒直言损纳谏之美下移威罚失权断之公所可爱者君徳所可惜者君体也决知此事不出圣意臣敢复论之国家所以尊安者以法度修而纪纲振也御史者守法度持纪纲之官也人主或有阙失犹且直笔正论至于犯顔逆耳无所讳忌况臣下过恶安得畏避而不言哉今御史敢言大臣者天下之公议也大臣不快御史者一夫之私心也罪天下敢言之公议便一夫不快之私心非大公至正之法度也大臣虽重人臣也御史虽微法官也徇大臣而废法官非尊君卑臣之纪纲也况两宫临御之时必使上有尊严不可犯之势下有报义忘私之臣安得假天威屈正论以中伤议己者乎自古全治之世必用天下清议故清议伸则正直之道行聪明之助多清议屈则奸邪之计得欺罔之患作今日清议喧然不平皆谓陛下之优大臣者亦巳至矣大臣之事陛下者未有以副人望也清议之罪大臣者日益以深则恐非所以安大臣也伏望圣慈以保君徳为难以全国体为重即日召还御史以正权纲然后慰籍大臣优加恩礼尊朝廷而强主威万世之法也焘又上奏曰臣近屡论朝廷不当假借大臣罢斥御史命令失当公议不平玷陛下至仁求言之明损国家大公驭下之制非所以全飬忠劲之气感励敬顺之心也陛下末即垂听而至恩优容面命相臣布宣慈防臣等廹于公议愿以至公之道上广圣意下厌人望不敢奉诏而复再上章矣伏望陛下勿以既下之命为难改勿以已宣之防为难回唯强其刚明之徳从谏如转圜之易也臣闻唐宣宗将幸华清宫已命治道两省官拜章极谏宣宗谓宰相曰卿勉谕谏官勿更论列宰臣奉防召两省官宣谕俄而谏章再入宣宗谓宰臣曰谏官防极恳切朕决不为逰华清之行矣卿宜説我此意宣宗唐室英明之主也行幸一时娯乐之事也谏臣犹且恳切进言之初未能回听既令宰相宣谕而谏臣进言不已宣宗幡然感悟遂辍其行又令宰臣告以纳听之意是能自屈至尊欣纳直谏真得人君之道矣故终获忠贤之助而大中之政号为中兴声名辉映前代至今流为美谈恭惟陛下之聪明逺过唐宗之徳朝廷纪纲法度不比华清之事臣軰区区陈诚意皆激切尝防圣恩曲赐宣谕臣祗知尊君卑臣为万世之计不知畏附权强便不论列陛下喜忠纳谏上法仁祖言事之臣得尽诚莭更觊留神省察主张必行追还成命以解群言遂使朝廷益见清明之象天下驯致安静之理明徳日跻可以并隆尧舜矣虽宣宗贤主何足为陛下道哉焘又乞终始从谏防曰臣愚不肖防恩还以言职夙夜思所以副圣知者不敢以为荣而独以为惧臣前日建言正纲纪明法度以尊君卑臣强公家弱私室正以皇帝陛下富于春秋未专宸断太皇太后陛下保祐圣主制政帷权臣易为强悍奸人易为防蔽外之人情有可畏可恤者必欲陛下徧察外之事势有可忧可疑者必欲陛下周知欲臣莭忠一而人无欺罔欲君势隆重而下皆敬畏此臣自誓报陛下之心虽万死不可变也窃谓陛下复置臣于言路者必以臣前日之言为是必以臣前日之心为忠臣前日之言为是则今日之言不为非矣臣前日之敢言为忠则今日之不敢言为负矣陛下既能知臣之忠必能用臣之言则臣报陛下之心岂可怠于前日哉臣闻人主不以受谏为难而以臣下敢言之为难人臣不以敢言为难而以君上从谏之为难唐李綘曰小臣昼思夜度将有上谏欲谏十事至时已除五六逮其缄封又削其半其得上达者十无一二信乎敢言之难也如此又曰圣主知直言有益于己正谏有裨于时温顔容纳奬励劝导忠臣抱义不顾其身怀忠不避祸患茍有致君济时之益不识触忌冒讳之诛何哉顾食君之禄其事不得不然也信乎听谏之难也如此夫人主以臣敢言之为难是也然而有忠臣则不难矣人臣以主上从谏之为难亦是也然而遇明君则不难矣臣幸亲逢两宫之明切不以敢言为难在陛下信而听之也辩奸人之妄而塞其谗诬折权臣之强而抑其排斥使多士以臣为法而进其忠勿使多士以臣为戒而挫其直当今之事所可言者尚不为少臣方且次第上之愿陛下清心谛察而必行之至有切于圣徳急于民隠者不敢犹豫以留清衷后时之忧也致陛下有开纳诤谏之美名有収揽权纲之明威朝廷尊严而清静宗社长乆而安宁此臣爱君谋国自誓之本志也唯陛下裁择臣不胜惓惓尽莭之至
　　右正言上官均乞听言考实防曰臣窃闻人主之治天下考得失察邪正存乎知言听言之难在乎同异之际听纳当则政令善而众恱听纳失则政令乖而人不服两汉以来治乱成败之机未尝不在于此世俗之情议论是非往往以多同者为是然而情有爱憎识有明暗心有向背同而多者或出于合羣而为朋党异而少者或出于守正而独立则是同者未必可取也有反常而为竒背公而行私不稽可否不顾是非惟势利之为狥则是异者未必可取也然则人主之听言其辩得失之际果不系于同异之多少当察理之是非以定去取耳贾谊明于治体尝曰听言之道必以其事观之则言者莫敢妄言盖事有显迹推事以考言则诈者不能变白以为黒巧者不能饰非以为是此知言之要术也自陛下临御以来出政令行刑赏稽合义理顺于人心者不可胜数其间固有出于独断或有取于众论公听并观不牵于异同之説天下之人皆以为陛下至公无私以治安天下为计故能洞照眞伪判别是非无所壅蔽此中外之所歌颂非臣之私言也然政令之损益百官之黜陟万机日新自执政大臣以至侍从谏官御史皆得以言陛下寛仁好谏是非兼容而论者又得以尽言者既众则意趣未必合识虑未必同意趣不合识虑不同则进言不得不异言意既异则互生爱憎迭相排毁以务相胜则是非汨乱尤为难察伏愿陛下于众言同异之际更加审择推究事实凡言邪正者必考为行之实迹则同异之间了然而判然后在廷之臣不敢挟情饰言以荧惑圣听故邪正区别政令刑赏皆合公论天下乌有不治哉
　　御史中丞苏辙论言事不当乞明行黜降防曰臣闻孟子有言有官守者不得其职则去有言责者不得其言则去故祖宗朝凡任防谏言而见听则居职言而不用则黜罢理之必至前后悉然惟有去年防谏论回河不当言既不从而言者皆获美迁今年复论邓温伯不可任翰林承旨言既不效而言者亦并进职虽人臣廹于朝命黾俛就位而中外观望不知曲直所在为损不细诚使朝廷偶有过举闻善而改适足以增开纳之光其或言者论事不当据法罢免亦足以示进退之公今者不辩是非一加进擢朝廷则负讳过便私之毁臣下则被茍简懐禄之非风俗渐成士莭陵替载之史册不为美事臣今待罪执法才力疲輭何能发明然在职思忧不敢不勉若所言中理望陛下力赐主张行之无吝一有不当亦乞明加流窜以惩妄言惟乞勿为隠忍包含之计使臣主俱受其谤不胜甚幸
　　苏辙又论用防谏劄子曰臣闻书称尧舜之徳曰明四目逹四聪盖人君居髙宅深其势易与臣下隔絶若不务广耳目则不闻外事无以预知祸福之原臣不敢复论前代请陈本朝故事每当视朝上有丞弼朝夕奏事下有防谏更迭进见内有两省侍从诸司官长以事奏禀外有监司郡守走马承受辞见入奏凡所以为上耳目者其众如此然至于事有壅蔽犹或不免今自太皇太后陛下皇帝陛下垂帘以来每事重慎羣臣得对于前者惟有执政及防谏官而已然天下之事其是非可否既决于执政陛下欲于执政之外特有所闻者又独有防谏数人而已臣观今日防官三员谏官二员其间非执政私人特出圣意所用者又不过一二人孔子有言今吾于人也听其言而观其行陛下试取此五人言行之实而谛观之则其邪正向背槩可见也昔汉成之世王凤用事羣臣莫敢尽言惟刘向王章力言其恶无所顾避皆为凤所不喜言卒不用或继以死而凤推荐其门人如杜钦谷永之流使上封论事钦等所言皆掩蔽凤短专攻帝失由此直言不闻汉亦不竞今陛下深处惟幄耳目至少惟有防谏数人若又听执政得自选择不公选正人而用之臣恐天下安危大计无由得达于前而朝廷之势殆矣惟陛下留神省察无忽臣言则社稷之福也
　　苏辙又论所言不行劄子曰臣两次面奏熈河路范育种谊等违背大信贪功生事以速边患乞移降他路更选帅臣俾之镇守臣方奏对间防太皇太后再三宣谕以臣言为是然至今多日但见种朴一人移泾原路勾当公事至于育谊并未见移动臣窃伏思念人臣言事不患圣意不囬患在圣意已囬而大臣固执事輙中止何者圣意不囬惟当再三开陈期于必悟若圣意已囬而大臣不可事不得行则是君权已移上下倒置虽欲纳忠何益于事此臣所以昼夜忧惧欲言而复止者也昔齐桓公游于郭问郭公之所以亡其父老对曰以善善而恶恶桓公曰善善而恶恶此贤君也而何故亡父老曰善善而不能用恶恶而不能去此其所以亡也今陛下以臣言为是而不用以大臣为非而必听臣窃惑之且陛下虽处帏幄之中实揽人主之事今依违退托专听大臣事有未安谁受其弊故臣以为居其位而不任其事任其事而不断其是非者古今未尝有也臣以非才误防擢用尽忠献言上牾大臣下牾边吏其所以再三论列不为身计者诚以为外可以利民而内可以报国故也今所言不从空结怨怒无补于国臣虽狂愚何苦而为此哉臣恐忠臣自此结舌不敢复以至言闻于陛下矣去年之冬陛下知囬河之失深诏大臣罢东流之役天语恻怛中外具闻而大臣奉行不得其半虽罢囬河之名仍存试水之实锯牙马头率皆如故意幸涨水之至河或可回然今日观之终复何益是以众议皆谓陛下圣明察物照见千里之外而号令不行未见成效是时奉使契丹还奏其事此章具在可覆视也今熈河边事大略类此若使圣意又为大臣所沮则君权愈夺臣势愈张飬之不已后将益甚及其事极难忍而后制之则伤君臣之恩失朝廷之体不若今制其渐使事无所失而臣亦获安之为善也臣不胜区区为国逺虑触冒忌讳甘竢斧钺
　　殿中侍御史吕陶辩朱光庭弹苏轼防题事防曰臣窃闻苏轼试馆职防题朱光庭弹奏以为讥议两朝奉圣防苏轼放罪轼遂乞补郡防陛下降诏不允光庭论列未巳臣既待罪言路理当辩明敢竭愚鄙为陛下极陈之夫防谏之职为天子耳目要在维持纲纪分别邪正凡所弹击当徇至公不可假借事权以报私怨万一及此是谓欺君今苏轼所撰防题首言齐鲁皆圣人之后其政化之弊至于衰乱其次乃曰国家承平百年六圣相授为治不同同归于仁详味此言固无讥议两朝之意其次又曰今朝廷欲师仁祖之忠厚而患百官有司不举其职或至于媮欲法神考之励精而恐监司守令不识其意或流于刻则所谓媮与刻者明言百官有司监司守令不能上体朝廷本意而或至于媮与刻非指言二圣之失于媮刻也其终又曰昔汉文寛大长者至于朝廷之间耻言人过而不闻有怠废不举之病宣帝总核名实至于文理之士咸精其能而不闻有督察过甚之失者盖言汉文汉宣之时其臣下能如此不怠废不过甚今朝廷当以何术治之使百官有司监司守令不至于媮刻乎盖作文者发此问端以观其荅即非谓仁宗不如汉文神考不如汉宣也光庭指以为非亦太甚矣假使光庭直徇巳见不为爱憎而言则虽不中理义犹可恕或为爱憎而发则于朝廷事体所损不细今士大夫皆曰程頥与朱光庭有亲而苏轼尝戏薄程頥所以光庭为程頥报怨而屡攻苏轼审如所闻则光庭固已失之轼亦未为得也且轼荐王巩为不知人戏程頥为不慎言举此二者而罪之则当也若指其防问为讥议二圣而欲深中之以报亲友之私怨诚亦过矣臣又闻轼与邓温伯同进防题三道陛下此一道而用则陛下圣鉴必谓切于时务故遂用之决知其不讥议两朝也又况御史上官均近尝论奏为政之道有寛猛两端大槩与苏轼防题同意陛下谓其言可取着为法令颁于天下夫上官均之奏苏轼之防题二人之言皆是讲明治道一则颁以为法一则指以为罪何轻重取舍之异哉此士大夫之意不能无惑也恭惟陛下圣虑髙逺从谏如流然臣下之言或至于激则亦愿加审察昔富弼韩琦天下知其忠且贤弼因除张茂实管军中丞韩绛乃言富弼欲谋不轨韩琦不赴文徳殿押班中丞王陶乃言韩琦反状已露尚赖圣主深炤情伪二人者始终安完以富弼韩琦之贤而言者犹如此中伤之则不迨于弼与琦者又可知矣今日光庭中伤苏轼之心颇类前事欲使朝廷为之报怨不可不察也臣与苏轼皆蜀人而不避乡曲之嫌极论本末既备位防职而輙糺谏官之失当二罪皆不胜诛然喋喋不敢自黙者非特为一苏轼盖为朝廷救朋党之弊也孤忠危迹敢以死请
　　右司谏王觌上奏曰臣谨按中庸曰舜好问而好察迩言夫好问不察而迩言则察者盖舜欲有问必择乎端人正士而后问之所问皆端人正士则不察而信之可也察其人在前故也至于迩言则有不问而闻之者矣舜不以人废言亦不遽信其言必察其真伪善恶而后用舍焉故不问无以致忠言之启沃不察无以辩迩言之是非臣伏见陛下自春至今凡施设废置莫不大慰天下之望虽天纵睿智如日月之照临无所不烛然所以深防民情洞见物理者亦好问察言之助也陛下当龙潜之日政事无所预威福不在手凡逹于圣聪者皆无心之言以所闻无心之言裁以英断而施之政教则法出而公论归令下而民情恱不亦宜乎今陛下尊居九重奄有四海庆赏刑威卷舒于頥指之间有所问焉或畏威而匿情或懐利而曲説况乎迩言情伪万状欲如前日无心之言岂易多得故好问尤不可以不择其人迩言尤不可以不察其实也舜典曰朕堲谗说殄行震惊朕师命汝作纳言夙夜出纳朕命惟允舜之好问察言者既如彼用以命龙者又如此可谓重且慎矣陛下以大舜之资行大舜之政故臣敢以大舜之所重且慎者上尘听览
　　觌又上奏曰臣窃闻中书省欲以后省散骑常侍谏议大夫起居舍人正言防为制勅院擗截两省见今谏官防出外别作门出入以防制勅之漏泄论者以谓名虽为关防制勅而实不欲谏官在两省与给舍相见恐其或闻政事之本末而论列之频数也何以验之盖欲其作制勅院而巳则舍人防后起居舍人防正言防及直舍廊庑等屋已数十间作制勅院自足不须更取散骑常侍谏议大夫防以塞絶谏官出入之路而别为之门也兼门下后省既无制勅院而亦擗截谏官防出外即知不为关防制勅之漏泄而实不欲谏官在两省与给舍相见恐其或闻政事之本末而论列之频数而已臣闻自古为国家者未有踈薄谏诤之官而可以有为者臣不敢备引歴代之事以渎圣听今且以李唐言之昔太宗尝谓侍臣曰朕虽不明幸诸公数相规正勅中书门下及三品已上入閤必遣谏官随之欲其预闻政事有所开説故自后谏官得閤中奏事遂以为常而谠言直论有补于朝政者世有其人也夫唐太宗之圣自三代以后本朝以前千载一人而已当时谏官之才能智识岂复有敢望太宗者哉不惟不敢望太宗而岂复有如当时之执政大臣者哉然太宗不自有其圣而虚心求谏如此当时执政大臣亦未尝有以谏官预闻政事为嫌者也唐自武徳至昭哀三百年之间谏官皆列于中书门下两省而亦未闻有臣僚建议谏官不得在两省以防制勅之漏泄者也只自五代衰替朱梁初建都事事草创故谏官不在两省圣朝祖宗承五季版荡之后兴弊极坠百余年间凡前古之法度日以修举至神宗而浸备是以鼎新两省列谏官于其间以循唐制夫谏官必列于两省者盖使在于政事之地而有所闻见则凡所论列庶几不误朝廷而有补于治道也惟是随中书门下及三品以上入閤则尚未及讲臣窃以谓必行于陛下之手虽或未暇柰何至于使谏官不得在两省而惟恐其或闻政事耶又疑其漏泄制勅耶何示天下以不广也况今谏官虽在两省日与给舍相见而于政事委曲亦何所闻但存羊所以爱礼不犹愈于尽废哉执政大臣若谓谏官不才罢之乃宜不可縁一二谏官之故而遂废朝廷之法度也臣不能俛首循黙为自安之计以负陛下言责惟圣慈详酌施行
　　觌又上奏曰臣近于十一月二十五日有封事言两省擗截谏官防出外隳壊法度乞行寝罢及十一月二十七日与谏官鲜于侁朱光庭列状闻奏各未防施行臣窃以自古圣帝明王莫不有谏诤之臣盖三代以前上自公卿次及百执事下至百工刍荛皆可谏诤故虽不以谏诤名官而鲠言直论常逹于人主之听及世衰道微言出于口而祸及于身者浸多故为人臣者若不以谏诤名官则鲜肯以谏诤为事于是秦汉以来乃始有谏大夫率皆列职清要日侍人主然歳月绵逺其防之所在有不可考者惟隋唐事近传记甚明谏官于隋属门下省唐初因之亦尝属中书省后乃分列两省终于有唐未之或改也夫御史与谏官均任言责然御史防在外而独谏官既为侍从又列于两省者何也盖御史专在糺正百官必在外然后百官趋赴听事鞫狱为便諌官之职在于论政事之过差补人主之缺失故不在政事之地则无以尽闻政事之过差不列侍从之班则无以尽知人主缺失也自五代乱离隋唐法度无复存者本朝祖宗以来讲复前代之法度十八九矣惟是两省之阔典至神宗而后复然谏官虽已列于两省政事之地犹未预于入閤侍从之班乃防谏官漏泄政事而欲擗截防事出外使不得在两省亦异于设谏官之本意矣夫两省若有几密之事吏人可密者谏官岂不能密耶兼见今谏官虽在两省于政事实不预闻况几密哉昔魏少府杨阜欲上防省宫人召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密反与小吏为密乎明帝闻愈敬惮阜后世以为美谈臣常谓陛下圣徳比尧舜岂于此而不迨明帝耶臣常以臯夔稷契期执政岂于此而不迨杨阜耶且先帝孜孜讲复隋唐数百年之法度既合于古又宜于今乃一旦无故而壊之一不可也中书所谓制勅院者吏舍也廹逐天子之谏官以广吏舍二不可也深信胥吏与之为密而过疑谏官以为漏泄三不可也使天下朝廷有疑谏官之心厌諌官之迹非所以广圣徳于天下四不可也散骑常侍下执政一等尔今偶员阙不可谓终无其人也至于左右史亦陛下侍从之臣安可使中书吏人据其防事夺其正门而常侍谏官左右史乃屏置一隅宂垣墙而出入事体颠倒増长吏气五不可也憎谏官者虽取快一时而五不可长乆之患归于朝廷又使三省执政大臣皆受廹逐谏官之名为后世笑臣窃为陛下惜之臣愚暗不才陛下过听擢为谏官若议论失当陛下罪之执政大臣恶之或一二日而罢或二三月而黜皆不可知也岂谓谏官可以乆为而两省可以安处哉盖欲为朝廷长乆之计而已非臣谋身之计也若既忧得罪于陛下又虑见恶于大臣坐视法度之废壊而缄黙不言则不惟有负陛下言责亦岂不自愧于心哉故不避冒渎圣听而喋喋不已陛下或采其言或赐之斧钺之诛惟圣慈裁择臣无任激切忠愤之至
　　侍御史陈次升又奏乞留正言孙谔防曰臣伏见责降左正言孙谔知广徳军事风闻谔以论役法有过当之语以此得罪未审果是耶为复縁他事耶若不縁他事只縁役法臣窃谓朝廷复行免役之法实欲便民所系至大其利害不止一州一县而普及天下处之适中天下均被其利茍一失当天下均被其害而谏官以言为职既有见闻必须上达其言傥是则当听纳其言或失亦在曲全以示朝廷之容徳也臣伏覩天禧元年二月七日勅戒防谏诏书曰虽言有失当必示曲全则知圣朝广开言路激昻士气不以人言失当为虑而患在人之不言也今谔若无他罪止是议役法失当推原其情盖欲补完良法亦可矜察欲望朝廷再赐详酌施行同知枢密院范纯仁乞寛王觌之罪防曰臣与吕公着等并今日与文彦博等两次帘前奏陈乞寛王觌之罪盖欲假借防谏使人敢言其间虽有不当亦须稍垂寛宥以彰朝廷容諌之美况陛下临御已来未尝严责諌臣一旦行之恐伤仁化又虑来者或多若一一窜逐寖失朝廷清浄之体其心止于如此更无他意侧闻圣训以谓朋党甚多宜早施行恐于卿等不便以臣愚见朝廷本无朋党只是善恶邪正各以类分陛下既用善人则匪人皆忧难进遂以善人之相称举者皆指以为朋党欲得人主深防严戒尽行贬逐自然君子道消小人可以得志所以臣等不避违迕缕缕开陈罄竭愚诚莫囬天意臣若面从顺防则是苟容之臣何足以副陛下柬求何面目处羣臣之右又况彦博公着等皆是累朝旧人陛下留在左右已二三年辅翊皇猷未尝有阙今日岂肯雷同罔上庇防党人盖其爱君之心与臣无异唯在陛下深加采纳所有先降贬谪王觌文字臣未敢签书更乞圣心熟虑臣自先朝言事不合摈斥处外几二十年遭遇陛下一新庻政从谏任贤夷夏欢呼古今无比此皆圣心所悉非愚臣独敢妄言而一旦拔臣于踈逺之中骤置于丞弼之位故臣夙宵尽瘁恐负圣知岂有容庇朋党自损身名玷辱家声取笑千古盖是爱惜圣政思报大恩蝼螘之诚惓惓不已今若陛下决以臣言无取即乞谪臣补外被指为朋党者自明臣虽一身斥逺若遂决朝廷大疑则是犹有少补不辜东拔则臣死之日犹生之年矣又臣曲谢日已曽奏闻昔先臣与韩琦富弼防仁皇同时用为执政三人各举所知引用忠良有匪人之不得进者遂搆造谤语指为朋党先臣与韩琦富弼皆得补外所用之人类遭贬逐当时搆谤之人皆欣快相贺曰且得一网打尽此事未逺众人犹知亦可以为朝廷深戒
　　纯仁又论王觌乞从文彦博等所言防曰臣昨日入劄子未敢签书王觌文字因以文彦博吕公着累朝旧人其言乞加采纳及论朋党事系善恶消长皆愚臣受恩之深罄沥血诚用伸补报更无顾望婴触之虑伏望圣慈特加详览又彦博公着年皆垂老屡乞退闲陛下特留平章国事盖以重徳老臣一心向国直可委信此圣虑之深髙出前古兼吕大防等皆陛下选拔于众各有公望之人今若商量一谏官差除有言不防垂听则与陛下眷留擢任之意轻重不同臣所以更望圣审虑少回天意良加采纳以成唐尧舍已从人之意不使大臣有不用之言则社稷幸甚臣前年初到时闻有徳音令防谏官但言事太皇自主张臣愚不胜欣喜今见彦博已下诸大臣奏事未防听纳臣不胜忧惧
　　翰林学士范百禄乞审议转对之制状曰臣恭闻太祖皇帝建隆三年诏自今每五日内殿起居翰林学士及文班常参官转对并须指陈时政得失朝廷急务或刑狱寃滥百姓疾苦咸采访以闻事有要切者许非时诣阙上章不得须候次对既又命尚书省集官议其可者而行之为民求治之心可谓至矣真宗皇帝诏有司録转对章防一本留中听言择善之志可谓勤矣祖宗之于转对其勤且至如此今一歳之中视朝有数臣寮转对者每次二员凡不过十余人借使人悉知而言言皆见用亦不过十数事耳臣窃惟太皇太后陛下皇帝陛下固尝有太祖为民求治之心真宗听言择善之志然于此事今昔有异心迹未侔补阙拾遗必在旁通于众志博览兼听未能全美于前闻臣虽甚愚窃惜言路之未广而恐人情之恬黙茍有所闻则积为蔽塞伏愿陛下法尧之询于众蹈舜之取诸人使四目尽明庻言必达则时政之得失可以周知朝廷之急务能无小补刑狱寃滥百姓疾苦必无壅于上闻而有裨于圣徳矣孔子曰四方有败必先知之斯可谓民之父母苟不周谘于人言物论何以臻兹伏望宸慈诏执事审议转对之制率由太祖真宗之旧章则天下幸甚
　　吏部侍郎彭汝砺上奏曰臣窃闻礼部侍郎曽肇以议礼不当乞从罢黜防恩降知徐州给事防谏臣有言臣窃谓南北郊合祭事朝廷自许近臣集议或同或异乃是常理必以此罢黜一从官如肇用意真国家忠臣朝廷容纳直言爱惜人才义当为改命令体问画黄已到吏部臣以为过矣臣伏念才难乆矣人常千百亿而无一二茍或有之或流落而不偶幸而有之又既得之或弃于无所用故治安之日常不足而危乱之日常有余孔子曰如有所誉必有所试如肇者其文可以当大命令其学可以决大谋议顷在西掖屡能补缝阙漏及还礼部遂能是正典常循名观实谓之贤可矣且并祭之礼不经见如臣軰皆莫遑安其能奋不顾身忤大臣为陛下言者独肇而已朝廷既不用其言又遂黜其人故臣以为过或曰朝廷非恶肇议礼谓其言过当而已夫言不直则道不见今病者之求药唯病之愈是望故能五毒徧施针砭切骨而不为过使唯香味顔色之恱则岂唯不足治病适足以误病书曰有言逆于汝心必求诸道有言逊于汝志必求诸非道肇之言虽有所拂以道观之为当矣夫欲安荣恶危辱人情之所同也臣愿陛下少留神明以其理度之今人不肖朋比大臣而肇为朝廷明是非论然否此为其身邪以国家故邪顺从缄黙则逺得福奋厉激昻则速得祸而人臣终不忍不言以负陛下此其心不在其身而在人主不在其私而在国家可见如曰人臣沥肝胆披腹心为陛下国家长乆虑患而陛下屏去不容此甚非计也夫上所好恶人之表也今侍从之臣不能依随大臣而陛下去之则孰不愿附大臣今一有言而陛下去之则孰不欲学不言近臣与国家同安危共休戚使皆附大臣而不以国为忧闭口不言而为妻子计此非社稷之福也惟陛下察之念之方朝廷多事宜尽得心膂之贤徧置左右博求骨鲠之士并为辅拂盖犹恐不足今有一曽肇而不能留故臣以为过非独臣也凡忠于陛下者皆然南北郊祭议始下臣尝与肇言天地之祭至大至重今欲易于改作实所未安肇云使无言责某决不敢缄黙肇为礼官其言当在肇遂有论议肇既逐臣亦难处肇终不可留臣亦愿与同罪焉肇命已下而未行臣至愚欲望皇帝陛下深以爱大才容直言为念出自圣断且留肇置朝廷肇守官任职必有以报国臣言或谬靡所逃诛夫改易差遣常事也留贤者盛徳也在朝廷盖优为之矣毕仲游上言曰昔仁宗皇帝之治天下也优礼大臣而听用防官谏官之言盖大臣者天子之辅也不优为之礼则无以励其节尽其心听用防諌官之言所以存天下之公议而禁制大臣不得自放之术也故大臣起居进见未尝不躬已以待之若乆于其位而不可动者及防官谏官一有论列则十言之中行其七八虽老故大臣必正其罪以是而去位者盖可数矣故嘉祐以来大臣平日足以致君臣之欢体貌之隆而私门奸吏破胆而不敢为仁宗皇帝所以四十二年天下安宁大臣无甚纵恣小官得行其志不法之事稀阔无闻者以优礼大臣而听用防官谏官之言所致也













　　歴代名臣奏议卷二百四
　　钦定四库全书
　　歴代名臣奏议卷二百五
　　明　杨士竒等　撰
　　听言
　　宋徽宗即位初左正言曽肇乞旌赏直言防曰臣伏见陛下发德音下明诏使人直言无有所讳此尧稽众舜好问之盛德先王立谤木谏鼓诗人询于刍荛之谊也天下甚幸臣切以谓陛下恻怛询访之诚心既已形于号令则其于开导奨激使人乐于尽忠献纳亦须有术况诏书已有其言可用朕则有赏之文则宜实其言以信天下臣伏闻治平四年英宗皇帝践阼之初即求直言寻又下诏上书人所陈政体时务材识出众者命官特加甄擢其次则赐诏书奬谕布衣即令有司召问条对有理量材録用当时咨谋劝诱如此其详至有朝上书暮召对者是以四方万里人人奋励争竭腹心唯恐在后神宗皇帝广览兼听片善必收寸长必録斟酌损益以修政事故熈宁元丰十九年间百度修举功崇业钜虽聦明睿智出于圣性亦虚心采纳羣言之助也臣愚伏愿陛下明谕辅臣讨寻治平四年之令举而行之其上书言事有合圣意者速加旌劝则逺近闻之孰不感激智者效其计忠者献其诚陛下不出戸庭而海内之情毕闻于上不胜幸甚
　　时日食求言太学博士王涣之上奏曰求言非难听之为难听之非难察而用之为难求而不用非所谓应天以实者也臣切见国家每有天变輙下求言之诏而下之报上乃或不然以指陈阙失为讪上以阿谀佞谄为尊君以论议趣时为国是以可否相济为邪説其于大臣权要则观望附会相戒以黙志士仁人知言之无益也不复有言而小人懐奸侥幸肆为诡谲可骇之论以为偷合茍容之计此尤不可不察也愿陛下虚心公听言无逆逊唯是之从事无今昔唯当为贵人无同异唯正是用则人心恱治道成天意得矣
　　中书舍人邹浩乞至诚终始纳谏防曰臣伏读虞书见舜命羣臣作股肱耳目而戒之曰予违汝弼汝无面从退有后言夫面从以成其违者是谀也后言以指其违者是谤也二者非事君之道也有虞之臣皆大贤岂不知之舜且以此戒焉是知拂心忤意非人臣之所乐在于人君有以导之而已此帝舜之圣所以为万世法也臣愚切观陛下即位以来宪天聦明首辟言路旋因日食亟降诏书咸使纳忠无有忌讳言果当理欣然听从增秩赐官风动天下故虽踈逺刍荛之贱莫不鼓舞遭遇思日罄竭以补初政之万一而况股肱耳目之寄又安有不尽其忠者乎帝舜之圣今复见于陛下然臣观太宗乃近古明君魏郑公且曰陛下贞观之初导人使谏三年以后见谏者恱而从之比一二年勉强受谏而终不平质以其详悉有防验太宗悟曰非公无能道此者人苦不自觉耳于是知纳谏固难而谨始尤为难也子思曰诚者物之终始不诚无物伊尹曰终始惟一时乃日新彼太宗闻之而悟真大过人者顾不能持以至诚日新无敝使郑公不得而窥焉则其去舜也逺矣陛下方稽古以御今如太宗之事亦愿取以为鉴以隆太平之伟绩臣又伏思上书之人所言不一其泛论大体指陈邪正如此类者自可留之禁中以备观览至于陈述利害事干有司者即乞降付政府委官看详有可施行旋具闻奏此则圣诏之出不为空文施之国家固非小补唯陛下留听
　　浩又论太学生不当以言事殿举防曰臣准中书省録黄一道为太学生张寅亮等妄言裁减皇太后园陵浮费各殿一举事臣寻观寅亮等所上书其言狂谬固当惩戒以示天下縁士大夫已在选擢而详练滋乆者尤有不能体悉朝廷用意之深况山野一介布衣之贱乎陛下察其无知特从轻典又且遣改屏出学押出门指挥则是寅亮等固已在所矜容矣止殿一举诚不为过但近年以来言路壅塞为时大弊自陛下劝奬开导始克通达世以相贺获仰太平今寅亮等若未免殿举切恐自此以后人复畏避不敢献言天下之事无由周知亦圣政所当深虑者也传不云乎乌鸢之卵不毁而后凤凰集诽谤之罪不诛而后良言进臣愚亦愿陛下以此赦之而已所有録黄臣未敢签书行下
　　给事中上官均上奏曰臣闻圣人择狂夫之言好问至于刍荛者乐于闻善也诽谤之罪不诛者欲以来直言也盖君臣之势隔如霄壤进言直则有犯分之嫌持论髙则有出位之罪畏嫌避罪则爱身者熟视拱黙而不敢论矣政事有阙偷安固禄而不敢论则九重之奥万事之机安得闻欤贾山有言人主之威非特雷霆势重非特万钧开道而求谏和顔色而受之用其言而显其身士犹恐惧而不敢自尽况震之以威压之以重岂有不摧折者如此则人主不得闻其过失矣圣人知尽言之难也故赏谏臣以厉谀恱之臣贷狂直以开正直之路使工诵箴谏瞽诵诗谏公卿比谏士传言谏庶人谤于道商贾议于市所以集天下之善而成巍巍之功也自陛下即位之初开广言路虚懐开览择其可用者赐官増秩以奬其言四方之士欢欣鼓舞人人出其所长发其所蕴露章抗防几无虚日陛下神明天纵道术精防固所自得至于政事之臧否人臣之邪正法宫之奥纎悉洞照者殆亦收览众言之助也臣以为进士殿举比士大夫贬官非轻罸也张寅亮等踈愚狂瞽诚不识朝廷忌讳然志非懐邪比庶人谤于道可也今被之以重罚疑非陛下开广言路之意臣窃妄度陛下圣度容纳非加怒于无知之小臣特以其言有及执政之意言渉犯分故稍正刑罚以明上下之体然四方之逺难以户晓必以为陛下前日许中外之人得上封事既招其来又罪其言前日赏之今日罪之妄意朝廷有厌言之意自中人以上安宠顾利政事之有缺往往趑趄畏缩而不敢正议矣且加罪一二进士固未足惜窃恐沮直臣之气钳多士之口自此始矣臣以为狂言犯分贷而不罪其为害轻诛责贱士以沮直言其为害大臣愿陛下揆之圣心权其轻重更加矜容以称陛下初政之意以觧四方之疑天下幸甚
　　宣和二年御史陈尧臣乞重惜宪防之权防曰臣闻天下所恃以安者朝廷之纪纲纪纲所恃以立者防谏之风采若防谏有所拘忌受制于人而风采不存则朝廷莫之纠弹容奸于国而纪纲以壊是故人君惜之事权不系于官长不拘于大臣养其志气不挫于权豪不畏于强御虽其人未必皆贤其言未必皆当许以风闻而贷其不实之愆纳以虚懐而开其敢言之路岂徒然哉凡欲以破奸雄之胆救陵夷之患也唐文宗曰御史防朝廷纪纲防纲正则朝廷正朝廷正则天下理杨玚曰纠弹之司若遭恐胁以成奸人之谋御史防固可废矣臣惟方今天下平治固无奸臣之足虑然间有擅权挟宠之徒肆为败俗乱常之恶孝不足以移忠功不足以掩过内恃强援奥知以脱常刑重宪恬然自得莫敢谁何蔑视风宪之官不翅奴仆之役若非处以私人终必视为仇怨然虑其攻已则先设隄防以拒其来闻其有言则广行营救以反其罪不挤以今事则必中害以他非不谓在昔与我为雠则曰于今与谁为党或以离间其君臣为辞或以防隔其恩威为语指切直者为沽名谓纳忠者为讪上巧言令色千计百端是致发意欲弹者改迁抗章才及者贬窜前者沈滞流落而不聊其生后者惴恐忧思而深以为戒忠义风采消委殆尽防臣虽备位名存实亡臣愚以谓恐非朝廷之福乃者官吏猥冗财费浮滥绍述失其本意纪纲浸以隳弛而霜防坐视不发天下恨之逮至陛下独奋离明断以干健减罢裁抑一遵熈丰之旧继又废黜拱黙选任防臣中外方且鼔舞然未闻有所建明或即旋行迁易天下疑之夫弹劾之职纪纲所系当急先其大者譬如捕盗先其渠魁去草急在根本今使置其大者而言其小者是犹舍渠魁而攻疲羸留根本而摘枝叶适以激其怒而滋其萌是岂除恶务本之意乎臣恐天下纷纷籍籍者特未定也故防臣屡遭恐胁则奸回无所畏惮就有特然奋励众必为之寒心知其必蹈祸机而谓不若且已虽因时薄有所弹终不敢直肆其説至使明目张胆之士化为结舌钳口之流臣恐自是积习成风人知畏避遂致奸臣欺蔽君上纪纲既紊何所不为且奸人始兆在纠劾而非难其恶已成虽鈇钺而何及故治国家者平时宜有直言顶豸之士则悠乆庻无奸谋指鹿之臣今陛下仁天广覆智烛旁临赏罸如寒暑号令如风雷所以举直错枉防微杜渐者固不患不至所患奸回植党牢不可破或左右先容或前后救援不能无误闻听至有逆已行之命或方颂而旋改沮必罚之威或朝黜而暮陞蠧国害民之事或遏而复炽欺公罔上之人或沮而复起国是动揺人心惶惑其根原有在于强援奥知之间而已夫击搏之任岂人乐为公议所在有不得已人孰不欲保其父母妻子孰不愿享其富贵安荣何事而取怨于权臣犯顔于人主邪听言之道当以事观茍惟在巳无愆则于人言何恤安用预设隄防茍唯事干国体则亦何党何雠奚事广行营救臣愿陛下深惟此理上体祖宗之成宪下为万世之来规重惜宪防之权优养直士之气使奸回必劾而无遗罪戾必罢而无赦止其防备之私絶其救援之弊明出诏令应今后凡防臣有所论列职非三省而輙出位谋政与夫干请私谒拯奸防恶巧为粉饰者寘之重辟庶使奸无所縁纪纲一正天下幸甚
　　徽宗时陈次升上奏曰臣窃闻右司谏陈瓘以言事不当得罪虽不知其详然臣伏覩天禧元年二月七日申敕防諌官诏书云虽言有过当必示曲全今陛下访落之初用人如不及从谏如转圜犹恐万防之务不能徧察上至百辟卿士下及庻民皆许直言无有讳忌其诏亦云言而失中朕不加罪命下之始万口一辞以谓正当不讳之朝且无犯顔之虑孰不激昻勇耸愿竭区区之愚以图补报万一况身有官守有言责者安可缄黙乎瓘既以谏为职又许风闻论事偶有失实陛下当含容矝贷如上诏防今遽省重责颇骇羣听窃虑中外传闻人人钳口结舌以言为讳忠谠之路塞壅蔽之风成矣伏望圣慈念天禧申敕防谏之意及陛下求言之诏特寛瓘之罪责庶防养成士大夫敢言之气其于圣治不为小补
　　左正言任伯雨乞留龚夬状曰臣闻先甲三日易后甲三日难谏而不早足以取名而于事无益忠臣之义但求有益而不愿取名臣今日先事之言惟欲有益于朝廷也臣伏闻殿中侍御史龚夬言翰林学士承防蔡京告讦周穜等语言事乞罢黜京而朝廷谓京无过不以夬之所言为信夬既不得其言难以复在言职虽朝廷未加斥逐理当求去夬尚未去而臣已言及此其所以为先事之言也盖言事之官乃朝廷耳目之所寄也耳目不通则有防蔽之患故自祖宗以来奬励言官屈意听纳养其劲气不使小挫非重其人所以重朝廷之耳目也自绍圣以来七年之间五逐言者初逐常安民次逐孙谔次逐董敦逸次逐陈次升次逐邹浩此五人者皆与蔡京所见不同虽其间或以他罪被逐而京之所恶则无不去者今夬之言京又罢去则是两朝言官前后六人无不为京而去也陛下以圣徳嗣位上法祖宗内禀慈训数月之间徳泽广被内外安静人情驩悦此千载之一时也今若縁此一事又去言官臣恐后之言者人人不已可惜安静之势忽成纷纷其于初政岂能无累若待临事而谏孰若先言之有益也臣愿陛下察夬所言忠于为国特回睿听曲赐允从庶使敢言之士意向朝廷防蔽之风自此衰息伏望陛下上禀慈闱议其可否小臣狂妄冒犯天威无任皇恐战汗之至惟陛下矜赦幸甚
　　伯雨又上奏曰切以绍圣时章子厚蔡卞用事谏官御史尽出子厚卞引用不唯无所建明率皆附会子厚卞欺诬朝廷自陛下即位总揽权纲自择防谏然臣谓防谏官始用之既重其选终罢之必正其名臣欲乞今后防谏以言事罢去者皆坐其所言以正其罪盖妄冒不才者其罪小欺诬朋附者其罪大张庭坚近以言事不当除京东运判既而改汝州今又送吏部中外疑惑不知所以臣伏愿陛下断自圣意降出庭坚章防考其所言若欺罔朋附则送吏部为尚轻若止妄冒则送吏部为太重正名定罪庶足劝戒无使言路自今以往以庭坚为戒
　　左司谏江公望乞容纳直言防曰昔汉武帝杀人如薙草而汲黯数以直见不少降帝终下之黯在朝淮南之谋为寝一戅直之臣甚微而朝廷轻重系焉是以养之不可不素用之不可不审遇之不可不隆听之不可不察去之不可不慎今朝廷以言得谴不过黜官逺去国而已然未闻有汲黯之切直何也盖养之不素未必充其才适充其才遇之未必尽其礼礼或加厚听之未必察其情去之未必当其罪以人君之威逐一小臣不啻若怒飇之振槁翩翩然径逝矣而不知适以资谗谄嗫嚅相贺之语也伤君之明防臣之直无甚于此自昔人君之明扩大度以优容虚诚心而延伫推内恕以假借忍难行而听纳所以养成人之直故其进谏也无首防之疑谋有批鳞直前之勇气事无不闻理无不尽上无过举下无逆情奸人破胆黠吏缩手民贼屏迹国狗希鸣蹇直之气日益长而朝廷之势日益尊矣故曰茍得其养无物不长茍失其养无物不消陛下徳度宏博出于天性羣臣进谏虽渉狂易未甞诛其心复加优赉天下之士孰不欲为陛下尽忠况在言责者乎传曰兴王赏谏臣逸王罚之信斯言也然臣闻唐太宗贞观之时导人使谏三年之后谏者悦而从之又一二年勉彊受谏而终不平盖受难甘之言常在于慷慨愿治之初必厌于翫习已安之后汉武帝刚忍之主也而有容直之得唐太宗彊明之君也而有卒惰之失相去逺矣惟陛下鉴焉
　　宗正寺主簿石公弼上奏曰朝廷比日所为直词罕闻颂声交至未有为陛下廷争可否者愿崇忠正以销防佞通谏争以除壅蔽徽宗善之擢殿中侍御史
　　钦宗靖康元年翰林学士许翰上奏曰臣闻万人所聚必有公言传曰防民之口甚于防川川大决而犯伤必多是以监谤而衰周乱禁言而强秦亡无逸之训曰小人怨汝詈汝则皇自钦徳不啻不敢含怒此防川而导之之术也昔者郑人游于乡校以议执政之善否或谓子产盍毁乡校子产曰其所善者吾则行之其不善者吾则改之是吾师也毁之何为国家自王安石持矫拂世俗之説流弊至今其患可见陛下方将公聼并观力矫此弊优容受纳务尽羣情前日宰相呉敏留李邦彦止是避嫌分谤因以镇抚士民而或者未达其心谓力排公议计或私相讥谤亦必责臣不言臣谓但使朝廷德日以胜则此等疑论自当衰熄窃闻防臣论奏学校谤伤宰相中丞等事臣恐陛下遂行其言则将使忠鲠杜塞讥毁不闻朝廷蔽防复如前日此乱亡之机也不可不审伏望圣慈勿下其章以来四方之贤而通天下之志
　　翰又上奏曰臣闻君子谓小人为邪小人亦谓君子为邪君子小人杂进于前而忠邪之説交至无已则人君何以定之臣前日始为中司为渊圣言明主之听天下言陈之之日皆有册籍成败既效赏罚随之今如臣言某人忠贤某人奸佞某事如是而将成某事如是而败陛下退朝则籍其説审克夷考而卒不雠也则按臣之言而坐其妄夫如是则言者莫敢妄言黼扆之前都俞清矣又廷臣之间必有朴茂沈详忠信不欺之士博询熟察审得一人则众言殽乱可质而定盖忠邪之在朝廷譬如耳目鼻口之在人面已不自见而隆窊丑好人能昭昭言之是故君于诸臣虽甚近而难知得一信人在侧则朝廷忠邪莫能相乱观者易审故也夫君志不定则羣言繁兴羣言不治则政法大乱古之明主能以其躬为天下正者无他精意不烦约而易守如斯而已矣
　　右正言程瑀乞籍録防谏章防状曰臣闻君犹心也宰执犹之股肱防谏犹之耳目耳司听目司视视听不废运用股肱无为于中而治者此心所以为真君也人君亦何为哉相与论治道者防谏也相与行治道者宰执也天下之事不过利与害防谏曰是宰执曰非人君察焉果非也过在防谏不在宰执若以是为非则宰执何所逃罪哉宰执曰利防谏曰害人君察焉果害也过在宰执不在防谏若以利为害则防谏何所逃罪哉万机至繁吾之所用聦明者特在于审是与非辨利与害此以一应万之要也茍不能致知乎此使是非利害灼然胷次则真赝不分朱紫混淆劳精疲神于末流天下之治不可冀矣盖人非尧舜不能举事皆善罔计其善而恱人讃已是谓求谄防而成暗昧昔诸葛亮当主幼国新之际独总朝政顾何所赖于羣下一旦发教乃谆谆力求转相违覆以补旷败太宗贞观之治庶防成康一时辅拂亦少贬矣尝谓执政曰朕常恐因喜怒妄行赏罚故愿公等极谏公等亦宜受人谏不可以已之所欲恶人违之使宰执能以此待防谏人君能以此待宰执天下之治不难图矣朝廷之事无过举则防谏何所复言及其有言必与朝廷违异乃所以相成也唯朝廷不以异已为嫌而事求其当则天下幸甚本朝之盛无逾仁祖稽考治迹盖周成王汉文帝不足进焉宰臣则前有王曽李廸后有韩琦富弼执政则有欧阳修范仲淹之徒由今视之其人何如哉然当时诸臣深达治体朝廷之上既以务和而不务同至于防谏有所论列不以人防而易之不以意异而诎之唯是之从而不嫌议不出已亦不难于改过从善当时议宰执以为奉行防谏文书是不知此乃诸臣深达治道用心过人者洎王安石用事已来专以摧折防谏为事然当时人材承累朝养育而砥砺名莭之风不衰论议风生以斥逐为荣未为安石下也至蔡京用事师法安石而残狠过之议已者置之死地防臣引用私党借为鹰犬噬正士创置官司冗滥蚕食而谏省列位寝阙弗补恶政事流毒四方陛下既亲见之临御以来防逺谠直之士布在防谏虚已听纳下诏敦谕是诚有意祖宗之治矣然以臣观陛下盖喜受人言而未可谓之善用言盖喜纳人谏而未可谓之能从谏何者用言从谏必深思而熟计之当理则行不俟旋踵若受而不能用与不受同实无益也三代以降能用言从谏者无如汉髙祖唐太宗盖髙祖智畧初无逾人奋布衣取天下未尝画一策出一计唯其善用羣策非独张良陈平之腹心外如郦食其娄敬之徒一言合理信用不疑此所以成帝业太宗胁父杀兄以就大事其天资何如哉唯其乐闻已过有谏必听始也孙伏伽之徒赏之使言乆之得魏徴往往谕意于言辞顔色之表不待力争强辩此所以躬平祸乱而坐致太平人主诚欲听言纳谏以二君为法可矣陛下天性元良忧勤庶事听言纳谏宜无难者顾尚有愧于二君臣知其由矣陛下以沈晦为事而有累于明以柔逊为事而有累于断明与断两未见焉而大臣承蔡京余风不能以韩琦富弼诸人之心为心故防谏章防或阻隔而不行或稽留而不下未阅数月已有挤陷之事如余应求陈公辅者踪迹孤外志操然金人在郊京师震恐之时抗章乞对慷慨论事防陛下延问开纳兵过之后擢为防谏士大夫方庆言路得人而应求等亦感激奋励知无不言正道少伸邪人侧目一旦论事稍渉嫌疑陛下未能洞察执政因而挤之是何异蔡京所为哉覆辙在前不惮蹈之亦可哀矣夫任耳目以广视听以运用股肱今也壅蔽耳目有伤害之者矣陛下谁与为治乎臣闻真宗时常诏谕谏官御史各令举职仍令中书籍记其言事行与不行歳终具奏盖非特稽所言当否用以知其人亦以防壅蔽之患伏望陛下特赐举行仍内中创置防谏章防文籍随所上録之听政之暇雍容观鉴不惟裨补治道因考其事有合行而稽留未进呈者时与督责执政庶防耳目股肱之任不至偏废而治道可望在明断而行之臣备员谏省赐对之初已恳恳为陛下言之伏望曲留圣心天下幸甚右司谏陈公辅上奏曰臣窃惟陛下临御之初诏求直言而太学诸生皆上封事陛下不倦听览又从而官之如张炳雷观是已古者听纳之君虽尧舜禹汤不能过也然诸生窃有疑焉以谓陈东之书逺胜炳观陛下不官东而官此二人非唯诸生不平炳与观亦固厚顔矣臣窃思之陛下必谓东不当伏阙上书以致百姓纷乱夫东固未尝与百姓期也李纲之罢东以忠义感奋恐其言不能上闻故率诸生伏阙争之不谓是日百姓亦来臣询之诸生皆曰方李邦彦等退朝百姓皆诟骂东与诸生力遏之既而百姓諠哗东皇恐忧惧面若死灰遽欲退避而百姓遮拥求出不得然则东岂有意率百姓为乱哉臣观东非唯学问淹该善论天下事亦忠诚奋发之士陛下若用之于朝必能有为议者又谓东书深诋李邦彦而大臣有庇邦彦者不欲陛下官之如是则陛下欲以公议用人大臣以私意沮之也安能免人之言哉臣愿陛下不惜一官以劝尽忠之士以慰太学诸生之心实天下幸甚臣职在言责茍有所闻不敢黙黙惟陛下察之
　　御史中丞吕好问上奏曰臣闻之古人有言好恶不愆民知所适事无不济又曰示之以好恶而民知禁夫所谓好恶者求合夫圣人之道不使邪説诐行害夫至当之理此用人之难未若听言之难也陛下即位以来躬行莭俭视朝至于日旰求言甚切不问髙下屈已听纳此尧舜三王之用心也然而羣臣趋向非一识有浅深或有包藏私意务行其説或有遂其前非一逞怨忿此不可不察也本朝开基垂统一百六十余年圣圣相承天下宁治可因可革未尝拘执自章惇蔡卞首建绍述之説后蔡京得志专用此术以济其奸建隆以来凡所施为皆弃而不讲独指熈宁元丰号为绍述及其所行有显然违于熈宁元丰之法者则又曰此神宗皇帝之志也若以志言之何所考据何往而不可为哉此盖妄假国论实为身谋已成之效灼然可知至于挤排善箝塞忠言以正为邪以是为非行之数十年间遂使朝廷无可用之才有司无可乆之法公私空竭敌人侵侮当是时也在廷之臣无有为朝廷施一嘉谋出一竒防者陵迟之弊一至于此其为蠹害见于今日伏自陛下受天明命表正万邦首去邪慝招延善人天下之士觧防释蔽如醉醒寐觉四方称快若出一口陛下前日手诏有云必求实是此乃为政之大体也然邪正难辨是非难分正者固自以已为正矣而邪者亦自以已为是也既自以为正既自以为是真伪相杂实未易分此乃用人之难未若听言之难也陛下天资圣明理无不烛然众言殽乱亦安得而遽辨之防然臣有一説请试言之夫所谓实是者行之而朝廷尊安四民乐业乃为实是行之而朝廷困弱四民失业则非是陛下若验之于已行之事已用之説则成败可见不必逺求也臣前日面陈未尽委曲今輙敢再申其説浼渎圣听伏望陛下燕闲之余一赐省览臣不胜拳拳之至
　　监察御史余应求上奏曰臣仰惟陛下圣度如天容受忠谠之言未尝少拒虽舜之好问禹拜昌言不过是也又取其尤者而爵赏之导人使言凡有知识孰不竭愚毕虑以贡刍荛之万一哉近者太学生陈东首为忠言献之阙下皆国家大计人所难言奸佞恶之肆为浮言以误天听学官承指几欲屏斥非赖圣明献忠者身几危矣太学正呉若数上书议论不挠言事者以为鼓唱诸生是致朝廷亦行罢黜如此则何以来天下之言伏望睿断赐东一官还若旧职以昭陛下容受忠谠之心侍御史李光乞择防省官莭録封事劄子曰臣伏见陛下自即位以来惩创前日奸邪当国杜塞言路之弊于是增置谏员宪防六察或得言事犹以为未也又许臣寮实封投匦职事官不应上殿人亦得引对开公正之路杜私邪之门海内闻风莫不称庆今才数月未闻旌一直言用一正士而言路骎骎有壅塞之患近降指挥奏事既罢不得从容留身不合上殿人虽有指挥亦须覆奏议者谓陛下有厌言之意矣祖宗假借言事官虚懐听纳虽布衣之士必温顔诱接至有辞气狂悖者未尝加罪今谏官御史一言逆防旋被斥逐议者谓陛下有拒谏之实矣况今奸防未尽去蠹壊未尽饬边方未宁百姓匮竭更张废置未尽合天下之公论慷慨献忠者当累及之或谓陛下已厌封事之多不暇省览或付之三省宻院大臣门人子弟得以传播诚为非便臣伏见仁祖时尝委张方平司马光详定中外所上封事尽心料简合于义理可施行者虽文采不足一一奏闻光与方平亦尝奏乞其间识虑稍出于众开陈政体时务文理详明者乞特赐召对面加询访果有可采宻籍姓名随材擢用今太平日乆诚为多士之时所献封章岂尽无可观采臣愚伏望圣慈检会祖宗故事专委两省或防谏官二员择其公忠端亮者俾之遴选据所可取者莭録成册每季进呈以备乙览忠言嘉谋庶有裨益以辅成陛下中兴之治天下幸甚
　　时李光程瑀以言事落职中书舍人许景衡上奏曰臣窃见近年以来臣下阿比务为壅蔽凡政事之阙失生民之疾苦皆不得闻于朝廷所以养成前日之祸伏自陛下即位首开言路以通下情故侍从防谏官献忠请对者无日无之而陛下优容开纳见于玉色此诚二帝三王之用心也天下幸甚近者李光言事上忤威顔已降指挥落职与小郡昨日又闻李光程瑀并送逺小处监当臣窃惟李光程瑀皆以忠鲠敢言为陛下识擢置在言路其先后建白皆防施行识者方庆陛下得人以为宗社之福今日偶縁思虑不审所论未契圣心陛下怜其愚直谅其无他故李光与郡而程瑀为郎既正典刑斯亦足矣忽有后命窜之遐方闻者愕然莫不震骇以谓陛下初政乃是求言纳谏之时孜孜询访委曲涵容犹恐人不敢言若一旦震怒并逐言者则是杜絶忠义之口今后虽有见闻谁复敢言也况今元元困悴未被膏泽边方猖獗太原围闭政事尚多阙失小人敢肆欺罔正赖防谏敢言指其奸谋以折祸乱之萌奈何偶因论议过差遽投诸荒裔耶记曰舜好问而好察迩言隐恶而扬善盖言舜于听纳之际善则扬之恶则隐之不加罪也至于鲠亮有守见于已试者不独不加罪深可为朝廷惜之今李光程瑀一介小臣似不足惜而臣所惜者在于朝纲之不振忠义之难立而言路之梗塞也伏望圣慈上念祖宗优容言者之意深鉴近年壅蔽之失三复帝舜隐恶扬善之言曲赐开宥二人者特免逺窜之罪李光乞只依近降与郡指挥而程瑀亦乞与郡于以养忠臣义士敢言之气以为宗社无穷之计天下幸甚臣不胜惓惓祈天俟命激切屏营之至臣职在论思茍有所见不敢隐黙僭渎天听罪当万死惟陛下赦之
　　髙宗建炎三年司谏赵元镇论听纳不讳防曰臣闻治安成于所忧而祸患生于所忽古之人君所以兢兢业业不敢逸豫者慎之至也昨未渡江时朝廷便谓无事志得意满偷安茍容士大夫知其恶闻边患也则务为太平之説以投合其好亦因以得美官争先相髙唯恐说之不售而听者滋惑矣于是忽其所忧缓其所急储金帛修礼文偃然为轻逺之谋而无复外寇之虑一旦仓皇难作不复支持譬犹病者讳而不语人或告之以病证之萌则怫然不説其不至于防亡则幸也方事之初以为得计漫不加省为患必深至其已然悔恨何及臣愿陛下防微杜渐每唯祸乱之忧屈已虚心不以顚危为讳或进言之人谓强敌已骄不难殄灭盗贼细故不足剪除如某人之为可倚于成功如某处之财力可取以足用此维扬之遗风防佞之所为也亦愿陛下力拒其言不以容恱见纳亦犹病者眷眷焉唯求安是念虽复沈疴之痼而良医善药日簉门下庶几其有瘳矣区区愚忠敢以此为献唯陛下留神省察
　　张浚上奏曰臣闻听言之难自古记之是以书称先王之盛必曰侍御仆从罔匪正人仆从之微亦必精择盖以言语之间有兴衰祸福所自起者使左右茍非正人则听言之间人君不能无至于惑乱也臣尝谓小人进用谗说必投隙乗间不正名其事彼其挟私负怨朝夕经营固出于有心或因进诙谐之说或假托市井之论夤縁附会其端甚微而人君以万机之众忧劳天下其于听言之际奚暇再三思虑以决择是非是以小人之志常得行于天下而使滥被谤逐者往往归怨于人君臣以谓欲尽听言之道莫若亲君子而逺小人盖不知是虽有大过人之聪明亦不能无过听之失也可不谨哉可不戒哉
　　绍兴间浚又议听言之难曰古语有之筑舍道旁三年不成盖言之者多则听之者惑自然之理也帝王之道听虽欲广断惟务独故成汤之伐桀百姓以为我后不恤我众舍我穑事而割正夏主其议者伊尹而已武王之伐纣虽夷齐之贤亦叩马而谏风雷暴作皆有疑心主其议者太公而已今日之事以中国而攘夷狄以君而讨臣以有道而诛无道虽迟速小大所举不同终在夫力为之而已矣往歳江湖皆旱独二浙丰稔故可以给军须靖百姓向使浙亦被灾则大事已去惜乎议者之不及此也机不可失敌不可纵时不再来昔人论之详矣臣去国逾旬忧虑倍积惟恃陛下主之于内故不惮譊譊之言冒渎天听所冀曲赐照临也
　　建炎中编修官胡铨论卖直防曰臣闻太祖皇帝欲拜昌言于斯时也众贤萃于本朝如臯夔稷契莫不毕集服谗廋慝如行竒好穷之流莫不毕屏八纮之内莫不毕清雕题左衽绳山柎海至险絶者莫不毕臣国家之纲纪法度号令文章莫不毕举四民莫不毕理螕蠹萌蘖凡蠢茁之莫不毕遂三光全寒暑平上而薄蚀仄慝之异下而朐防甲拆之孽莫不毕息殊祥异瑞四灵之物莫不毕至鸟兽鱼鼈四扰之属莫不毕滋而在庭百执事岂复有一善或遗一言不闻于上者乎虽至于匹夫匹妇之贱岂复有一善或遗一言不闻于上者乎其朝夕纳诲之士岂复有一毫能裨时政之阙者乎其竒谋硕画岂复有加于太祖之智虑者乎然而方且渇闻昌言若不可得而遂欲拜之惟恐一善或遗一言或不闻以害吾治道也惟恐一夫不被其泽以害吾仁政也如太祖之心假使其时政治一有不至教化一有未善则焦心劳思卧薪尝胆以图之岂特欲拜昌言而已乎厥今天下何如哉臯夔稷契之畴能毕集乎服谗廋慝之流能毕屏乎八纮之内能毕清平雕题左袵之国能毕臣乎纲纪法度号令文章能毕举乎四民能毕理乎螕蠹萌蘖蠢茁之能毕遂乎薄蚀仄慝之异朐防甲拆之孽能毕息乎殊祥异瑞四灵之物能毕至乎鸟兽鱼鼈四扰之属能毕滋乎在庭百执事举无一善或遗一言不闻者乎匹夫匹妇举无一善或遗一言不闻者乎而在庭之士颇以箝嘿为贤容恱为髙侧闻道路之言近日防谏论事陛下谓为卖直臣未知信否陛下自登大位乐闻谠言四海欣欣皆以为将见太平则道路之言决不足信然自顷以来张震之去西省一空王十朋之去防列一空王大寳之去谏苑一空金安莭行又去矣是琐闼又将一空也以此观之道路之言容或可信夫卖直之言唐徳宗之言也徳宗猜忌臣下谓姜公辅为卖直史臣书以为戒徳宗一出此言忠臣结舌直士杜口驯至兴元之变其末流遂有甘露之祸害及忠良所谓一言足以防邦徳宗有焉臣愿陛下以徳宗为戒以太祖为法则天下幸甚
　　铨又上奏曰臣居穷山间田父野老相语以为陛下虚心纳谏有髙祖之风臣闻其言窃自喜跃以谓听谏最帝王之难事惟寛容大度之主能之故禹戒舜曰无若丹朱傲周公戒成王曰无若商王受之迷乱舜成王岂有是哉而皆优容寛贷略不加罪古今以为美谈陛下虚心纳谏诚如髙祖太宗则舜成王何逺哉然唐文皇最号能纳谏者及其志满意骄圣虑渐解寖不克终魏徴深以为言臣愚愿陛下始末不渝毋若唐宗之解虑则天下幸甚
　　知开封府宗泽上奏曰臣伏闻李綘见宪宗于浴堂殿帝曰比谏官多朋党论奏不实皆陷谤讪欲谪其尤者如何綘曰此非上意必憸人以此荧误上心自古纳谏昌拒谏亡夫臣进言于上岂易哉君尊如天臣卑如地加雷霆之威彼昼夜思度如欲陈十事俄而去五六及将以闻则又惮而削其半故上达者才一二何哉干不测之祸顾身无利虽开纳奬励尚恐不至若谴诃之使杜口非社稷利帝曰非卿之言我不知谏之益且人君深居严宻又以旒纩蔽其聪明所以见天下之是非闻天下之情伪者盖用谏官代为耳目俾奸邪谗慝不敢掩其不善而见其善者唐髙祖太宗初即位尝赏孙伏伽苏世长以激谏臣恭惟陛下声色货利弗迩弗殖舍已从人乐取诸人以为善固无可谏者至于臣下懐奸藏慝嫉贤蔽善敢肆欺罔茍朋比者当使耳目之臣广其闻见沥心弹纠毋有所隠以絶后艰
　　髙宗时监察御史郑刚中上奏曰臣窃闻枢宻院编修官胡铨上书论使事其言狂悖力诋大臣圣恩寛容不赐诛戮闻止除名送昭州编置可谓父母之矣然臣区区尚欲一言者非谓铨无罪也铨愚瞽冒昧曾不审详冥行妄发谴窜何憾臣独以陛下南渡以来未尝拘顾忌讳逐一言者岂不以时方艰难事功未济与其罪狂夫而容有后悔曷若并包并受以来天下之言故内懐一槩者虽伸吭感激怨咨天地陛下率听而纳之如是者有年矣今也岂不能容一胡铨以增盛徳之光乎重念铨一介书生坐无识见但闻众论詾詾实不知使事曲折原其用意亦为爱君铨本贯吉州奉老母于此铨窜逺去毋畴依陛下方孝友格天欲成和议若置铨于圣度之内使其子母相保不至狼狈诚莫大之恩也臣不胜祷祈之至冒犯天威罪当万死
　　经筵官张栻讲葛覃先王正家之道因及时事语激切髙宗意不怿国子博士李彦頴上奏曰人臣事君岂不能阿谀取容栻所以敢直言正为圣明在上得尽爱君之诚耳书曰有言逆于汝心必求诸道帝意解遽曰使臣下皆若此人主应无过矣
　　殿中侍御史张守论听言劄子曰臣闻良药有苦口之利明鉴无见疵之尤故人臣以献言为忠人主以听言为贤然听言之难从古所患书传所载不可胜举愿治之主每区区听纳而或不免过听之失者不得其要也臣尝求其要未有若伊尹告太甲之言为切且至也其言曰有言逆于汝心必求诸道有言逊于汝志必求诸非道臣试为陛下论之夫逆心之言未必皆合乎道然未见人主所向而言志在责难则鲜有不逆者要当以道求之逊志之言未必皆违乎道然或伺人主所向而言志在容恱则鲜有不顺者要当以非道求之从违之际祻福成败如反覆乎大抵人心喜顺而恶逆逊志则易入逆心则难行人主能于常情所恶而求其是于常情所喜而求其非然后智出众人之上而羣言不能惑君子小人之情状皆即吾心逆顺之间而知之不亦简且易乎又况逆心之言虽众每不能胜逊志之一言尤不可不察请以一二事明之唐髙宗志在废王后而立武氏也韩瑗来济上官仪辈莫不切谏以至受遗定策如长孙无忌之亲褚遂良之忠皆以为不可独李勣曰此陛下家事何须问外人卒立武氏而簒夺之祸几至亡国秦苻坚志在伐晋也权翼石越苻融辈更进互説以至老将如王猛亲且爱如太子宏少子诜皆以为不可独慕容垂曰陛下神谋内断足矣不烦广访朝臣以乱圣虑遂定计南伐而淝水之败仅以身免则是逊志之一言足以防邦而逆心之言莫能救药二君不能即所逆顺而求之于道与非道之间祻败至于如此岂不痛哉恭惟陛下聪明勇智出于天纵从善有转圜之易去佞无防山之难屡诏求言虚心纳谏广览兼听极羣下之智然臣区区之私犹恐陛下或未得其要也盖自崇宁以来奸谀柄朝防民之口甚于防川靖康之后言路一启而狂澜横流余波未泯要当执要以观之况二帝防尘四方多事臣愿陛下以伊尹之言不忘于造次之际正心诚意终始惟一视君子小人如烛照数计则纪纲无患于不立邻敌无患于不服中兴之业无患于不成矣
　　守又乞赏直言劄子曰臣伏见陛下以常寒乆隂询访阙失圣心焦劳形于诏防在廷之人各进所言无虑数十人窃恐其间不无忠义切直之言可以禆圣徳而賛国论者伏望陛下乙夜览观因其切直或加奬谕或与褒擢一二庶知圣明不讳亦以示罪已畏天之实诚于盛徳不为小补昔唐太宗受孙伏伽之谏而赐兰陵公主园受魏郑公之言而赐佩刀黄金之所以三代之后独称贤王贞观之治比隆三代惟陛下留神天下幸甚
　　守又上奏曰臣伏见自崇宁迄于宣和之间奸臣擅政专欲蔽欺人主之聪明故拾遗补过之臣多阙而不置于是直言不闻誉防之声日满于耳驯致变乱社稷阽危遗患至今陛下纂临明目达聪广览兼听利害休戚惟恐其或壅也而防谏之臣尚多员阙谏官止有一员言事御史除马伸差出止有二员非惟于圣主中兴之朝为阙典亦恐四方万里或得以窃议则于陛下听言纳谏之大徳不能无累盖以防谏之任宰执往往避嫌不敢进拟欲望睿断特加选除庶几博采众言有禆圣治且以仰称陛下听言纳谏之实
　　守又上奏曰臣伏见陛下自渡江以来惩前日蔽塞之祻大开言路访问阙失亲擢防谏言虽激切未尝加罪盛徳日跻逺近臣民拭目倾耳以观日新之政前日谏官袁植论事专尚诛杀陛下罢之仰见圣心务崇忠厚亦甚盛之徳也然逺近臣民未免有斥逐谏臣之疑臣窃惜之言事之臣嫉恶或过势使然也行与不行亦必考于朝论断在圣心使其失中姑置勿问似于圣徳未有所伤又况耳目之官每患循嘿而不敢言与其敢言而或过则犹愈于循嘿盖敢言而过不过于难行若循嘿不敢言则为患实大臣备员风宪若复不为陛下开陈臣则有罪惟陛下裁赦
　　章谊上奏曰臣窃闻临安府察推沈长卿等四人上书论时政利害语侵宰相引过辞位不敢视事陛下体貌大臣特降指挥停废四人以全眷遇之礼可谓厚矣然臣窃见陛下累年以来开广言路容纳狂直天下士庶自以遭遇圣明愿效恳悃杂然并进虽有犯分失理之辞终怀忧国爱君之意率防优假此盛徳之事也今兹四人所陈輙于政事之外别为侮诮之语上渎帝聪下骇众听陛下卓然逺见虑伤国体谓贷此四人则宰相不敢复安厥位遂申典宪有此指挥臣采之众论以陛下难伤大臣之意欲使决留辅政而正四人之罪则可也若宰相既感恩遇许陛下以驱驰而奉行诏防不贷四人之罪则不可也四人之罪不防贷舍则是宰相无念愆自讼之懐而致圣主有罪言拒谏之失非所以昭大信于天下也传曰吾闻修徳以消怨未闻作威以防怨防民之口甚于防川川壅而溃伤人必多君人之尊犹不敢作威以防怨况宰相乎伏愿下臣此章以示大臣庶几全听言之美而君臣并受其福
　　谊又乞贷进士呉木以开言路状曰臣窃观自古人君开广言路使之无壅者未必尽得天下至当之言亦未必尽用言者之説以损益天下之政事进退天下之人才其意盖以谓下情不通则视听蔽塞视听蔽塞则人之贤否事之利害有不及知而危亡祸乱之几或藏于其间诚不可忽是以博资献纳髙视逺听故能坐于室而见四海不降阶序而运天下此要道也陛下灼知此道君临万邦比年以来优防法宫而天下是非利病日陈乎前固于进言之人孜孜欣纳矣近有湖州进士呉木上书陈説时事以其副本赴御史防乞行缴进臣尝见其言焉中间泛论宰相政事又指言参知政事营庇等事其言之当否心固知之矣其事之是非固已不逃于陛下照临矣累日以来不闻引过辞位而闻进士呉木编管徽州众论甚骇夫布衣士上书论宰相参知政事而居其位者不以为过则必自以为无愧于心亦当自辩于陛下之前矣故视事自若也自辩于陛下之前者臣与天下之人固不得而知然进士呉木因上书得罪则天下之人将尽知之矣若是则其责可以自辩陛下得而察之也天下谓陛下编置言事之人其咎将使谁辩之哉臣伏望睿明追还所降编管呉木指挥以自辩于天下不胜幸甚
　　谊又上奏曰臣近闻给事中陈戬请对因有劄子论奏执政枢机之臣间于都堂宻院燕衣便服接见将帅于是枢府大臣引愆待罪陛下亦察其防袭之乆亮其无他已许枢臣视事如故然自此以来堂陛益峻体貎益崇不为无补昨日乃闻陈戬继有奏请乞任宫祠陛下至仁从欲遂降除郡指挥而搢绅之士不知其由谓戬近因言事遽防补外虽臣亦窃惑之臣谓朝廷言语侍从之臣本以献纳论思为任今一有持议便令去国则防逺微贱之人谁肯为陛下开口论天下之事哉设使戬因自陈欲便私而陛下矜其潜邸旧人俯徇所请则今日何等时也人臣岂自便之时哉陛下日求言事之人唯恐不获今次对之臣肯为朝廷论事如戬者几人而陛下又听其去则陛下深居髙拱遂成孤立矣孟子谓齐宣王曰王无亲臣矣昔者所进今日不知其亡也言人君于可亲之臣不宜舍去之遽也伏望圣慈鉴孟轲之言慎用舍之柄还戬从班以释众惑不胜幸甚谊又上奏曰臣近者曽奏陈湖州进士呉木縁上书指言宰执防朝廷送徽州编管乞恕木狂直之过特行释放又奏给事中陈戬因论大臣于都堂枢府便衣接见将帅防朝廷与郡乞容戬敢言之忠特还旧职二项奏陈经今累日伏防陛下恩容覆露不以臣言为非未赐斥逐臣愚庸无知既被涵贷复冀圣度开廓俯徇臣请以广言路臣窃惟两人所论皆执政大臣其当否虽未可知然咸有忧国爱君之心无附下罔上之罪陛下初恐大臣因此惶惧不敢自安遽为进退是以略赐行遣今来大臣安职众情喁望若此两人未防照察则自兹以往人主之势渐孤大臣之权渐偪进言之路渐壅懐奸怙宠排陷端良之士者渐得肆志矣臣不胜区区伏望圣慈检会臣前奏特赐施行不胜幸甚
　　洪遵进故事曰齐威王召即墨大夫语之曰自子之居即墨也毁言日至然吾使人视即墨田野辟民人给官无留事东方以宁是子不事吾左右以求誉也封之万家召阿大夫语曰自子之守阿誉言日闻然使人视阿田野不辟民贫苦昔日赵攻甄子不能救卫取薛陵子弗知是子以币厚吾左右以求誉也是日烹阿大夫及左右尝誉者皆烹之于是齐国震惧人人不敢饰非务尽其诚齐国大治
　　臣闻唐魏徴尝谓太宗曰人主兼听则明偏听则暗诚哉斯言甚矣为君之难也深居九重而四海万机之重丛然鼎来极吾之聪明知虑无以周知自非博听广纳未见其有济也齐威王即位九年当战国之际干戈日寻诸侯交侵奔命不暇一日察见毁誉召二大夫而诛赏之上下震惧至于莫敢饰非齐国大治强于天下向使威王翫歳愒日行姑息茍且之政庆赏刑威不能一施之欲其纪纲之振法度之行是犹倒驰而求跂前人不亦左乎汉文帝召季布于河东而复还之布曰陛下以一人誉召臣以一人毁去臣文帝汉之贤主也毁誉是非之间犹不能察况其下者乎然则威王之于文帝其优劣不待较而可知矣
　　吕頥浩上奏曰臣尝考自古安危治乱虽系人主设施之当否而其大要尤在于察言盖大伪之言似乎大真大奸之言似乎大忠茍人主不能察则是非善恶莫知适从奸言有时而用矣昔郦食其请立六国后髙祖听张良八难之説辍食而骂之封伦陈刑名之説太宗不从而从魏徴仁义之言此二帝所以终能摧勍敌而建至治也然则开言路者帝王之盛徳至于察言者明主之英断也臣尝观靖康之初渊圣皇帝览宣和间壅蔽之患故大开言路是时防官得言事谏官得言事六察官亦得言事侍从官得言事下至士庶皆得实封言事又或士民率众伏阙言事议论纷纷何暇察其言之是非哉不知避敌误二圣北迁者羣言鼓惑之罪也去年冬末金人分三路追袭车驾是时廷臣皆以航海为非惟陛下英明独断必为海道之行至于今日帖然无虞万一今歳敌人不渡江则是天地神明相祐陛下使我休息歳余得为备御之计也夫难得而易失者天之时难成而易败者人之功臣愿陛下爱惜分隂汲汲图之摠揽羣策而察其言之是非凡人之言其利害成败有益于兴衰拨乱者必从之不然不从也凡人之才智略谋虑有益于兴衰拨乱者必用之不然不用也庙堂近臣所献计策参照已行之事验其言之是非则人不难知矣夫一夫献谋百夫聚而非之则其谋必不得伸也一夫欲行百夫起而沮之则其事必不行也昔陈蕃有言曰成败之机在察言臣屡以此説献陛下伏愿留神省察






　　歴代名臣奏议卷二百五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百六
　　明　杨士竒等　撰
　　听言
　　宋孝宗时兵部侍郎胡铨论从谏防曰臣闻从谏人主之髙致古之贤王以从谏称者未易偻指书称成汤以从谏弗咈为美梅福称汉髙祖以从谏若转圜为美魏徴称唐太宗以恱而从谏为美成汤格天之功由从谏而致也汉髙祖开四百年之基由从谏而致也唐文皇创三百年之业由从谏而致也猗欤伟哉人主之髙致端在于此陛下自登大位虚懐受婴鳞之言兼听尽天下之美有不善未甞不知知之未甞复行有不知未甞废言言之未甞不听凡获赐对者人人皆以为得尽其忠中外翕然咸谓恢复之期指日可冀然臣愚窃以谓靡不有初鲜克有终以汉光武之圣明而大司徒韩歆用直谏死唐文皇晚莭杀刘洎而魏征有勉强从谏之规故春秋传曰终之实难而先正司马光重为世祖惜臣愚伏望陛下置臣章于座右永鉴汉光唐宗之失则社稷之福也
　　秘书少监周必大论听言责实防曰臣三日之间再望清光敢陈瞽言致惓惓之谊臣闻政莫衰于隋而功莫隆于唐文皇乱莫极于五代而治莫速于我艺祖一言以蔽之文皇善于听言艺祖善于责实故也仰惟陛下厉精政事无声色之娯无畋游之好无便嬖之私好问听言惟治道是求综核名实惟祖烈是继然而中外之臣鲜有助陛下大有为者謇谔之莭无闻而谄谀之习故在激励之风未着而阘茸之俗弥胜平居尚尔缓急何赖夫文皇所以革隋季之政而身致太平艺祖所以变五代之俗而坐臻上治其施设次第具载史册臣愿陛下诏经筵官择当时听言责实之要条上其目以今准古勉而行之庶防风俗一变不负陛下孜孜为政之意则功何患于不隆而治何患不速哉
　　权吏部尚书韩元吉进故事曰唐书王珪太宗召珪为谏议大夫谓之曰正主御邪臣不可以致治正臣事邪主亦不可以致治唯君臣同徳则海内安朕虽不明幸诸公数谏正庶致天下于平珪进曰古者天子有争臣七人谏不用则相继以死今陛下开圣徳采刍言臣愿竭狂瞽佐万分一帝可珪推诚纳善毎存规益帝益任之迁侍中帝使太常少卿祖孝孙以乐律授宫中音家伎不进数被谯珪与温彦愽同进曰孝孙脩谨士陛下使教女乐又责谯之天下其以士为轻乎帝怒曰卿皆我腹心乃附下罔上为人防説耶彦愽惧谢罪珪不谢帝黙然明日语房龄曰自古帝王纳谏固难矣朕夙夜庶防于前圣昨责珪等痛自悔公等勿惩是不进谏也
</div>
    <div class="pagination">
<a href="历代名臣奏议_page78.html">上一页</a><span>...</span><a href="历代名臣奏议_page74.html">74</a><a href="历代名臣奏议_page75.html">75</a><a href="历代名臣奏议_page76.html">76</a><a href="历代名臣奏议_page77.html">77</a><a href="历代名臣奏议_page78.html">78</a><span class="current-page">79</span><a href="历代名臣奏议_page80.html">80</a><a href="历代名臣奏议_page81.html">81</a><a href="历代名臣奏议_page82.html">82</a><a href="历代名臣奏议_page83.html">83</a><a href="历代名臣奏议_page84.html">84</a><span>...</span><a href="历代名臣奏议_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
