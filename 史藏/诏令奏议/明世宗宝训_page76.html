<!DOCTYPE html>
<html>
<head>
    <meta charset="UTF-8">
    <title>明世宗宝训 - 第 76 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明世宗宝训 - 第 76 页/共 82 页</h1>
    <div class="content">　　安民
　　○正德十六年十二月乙未户部左侍郎秦金言正德间畿内奸民往往将逃户民田投献权幸立为皇庄乞差官分诣查勘又宝源吉庆二店课程弘治以前顺天府按季角□羊部进内府后亦奏为皇店科取扰害乞查覆如弘治旧例行
　　上曰畿内根本重地
　　祖宗朝屡有优恤禁约迩来奸猾妄将军民田土设谋投献管庄人等因而乘机侵害朕在藩邸已知其毙览奏深用恻然及二店课程俱如所议行之
　　○丁酉南京工科给事中王纪言南京甲字等库额设季夫服役以成化年间借居民修葺因而占后岁纳工价银一千余两内外花园旧有食粮人匠树艺后以借民输运花木因而占役岁纳工价五百余两各处守御屯军余丁虽无田耕种亦照丁输税均宜查革
　　上曰库夫人匠可旧例留用借拨人夫发回本县勿复更差诸额外无田之税悉蠲之
　　○嘉靖七年六月甲辰南京内织染局事太监梁春等请修理库作等房
　　上曰今下民艰苦正宜节爱南京工部会内外守备亲行查勘果极坏当修计处具奏如可缓姑待豊年
　　○十一月辛亥初锦衣卫千户沈麟奏请命官校勘历代史书刊布天下礼部议尚书方献夫等言史书多残缺若五代以上诸史惟宋板为工多蓄于江南富民之家宜命官购索付梓
　　上曰翻刻书籍虽系右文之事但差官购索民间古板未免骚扰反滋奸毙姑已之
　　○嘉靖八年正月己巳
　　悼灵皇后陵官请增佥陵户得旨昌平州赋役浩繁人户雕敝不宜偏累可于顺天府附近州县佥充
　　○嘉靖十一年二月辛卯大学士李时等以
　　圣嗣未降请
　　上自制祝文遣廷臣奉香帛诣岳镇名山祝寿
　　上曰朕思卿等所言出于忠恳至诚不当已者但遣使远出未免扰吾百姓可分遣道士赍捧香帛幡祝行令所在守臣竭诚行礼
　　○嘉靖十四年八月丙辰诏
　　奉先殿献新米豆俱于西苑恒裕仓□给免派宛大三县岁以为常
　　○嘉靖二十年六月壬戌先是致仕通判赵璧儒士王政校余王文登等各言浙江观海卫等处矿场可采
　　上因其言命锦衣卫千户萧镗勘取至是巡按御史王绅陈其不可状
　　上曰各地方矿场既经多官勘明有损无补即行巡按御史督委地方官照旧封闭敕内外官照例回京赵璧等俱下御史按问
　　○嘉靖二十三年十二月辛巳礼部言勋臣奉使册封多不法请旨严禁
　　上曰册封大礼命官各宜仰体朝廷亲亲至意遵守礼法约束从人所过不得骚扰驿传事毕还报不得迁延违者听巡按御史举奏
　　○嘉靖三十七年七月己丑咸宁侯仇鸾奏借民田车以备战守
　　上曰去岁造完战车专备御敌之用如何又尽取民车益增骚扰不必行
　　重农桑
　　○嘉靖九年正月丙午吏科都给事中夏言上＜锍-釒＞请行亲蚕之礼
　　上以其＜锍-釒＞示大学士张璁深嘉纳之遂敕礼部曰朕惟耕桑王者重事也古者天子亲耕王后亲蚕以劝天下朕在宫中每有称慕自今岁始朕躬祀先农于本日祭
　　社稷之毕时即往先农坛行礼皇后亲蚕礼仪便会官考求古制具仪以闻于是璁等因请于安定门外择建先蚕坛其
　　皇后亲蚕礼仪一仿亲耕藉田之制诏如仪行已而詹事霍韬言
　　皇后不宜出郊乞择近便地
　　上曰耕蚕衣食之本王化之先天子耕于南郊王后蚕于北郊此万世不可易之典尔素谙礼制何有此言且出郊古礼非可以远近计若就禁内行之恐不可垂法于后今袭故非时之徒甚众而此言实启其端尔其审思之已而户部亦言安定门外近西之地虽＜宀十见＞平可用而水源不通无浴蚕之所宜从礼部初议于皇城内南城西苑中行之
　　上曰周礼之制耕蚕分南北之郊其蚕于禁内唐人就安之制不可为法初议止于安定门外而兹复自相矛盾前后不一宜照前旨择地奏闻
　　○戊申
　　上复谕礼部曰疑谋勿成谓中心疑而未决之事不必成其事昨夏言请行亲蚕礼及卿等奏议已详此事在朕心决之久矣得言奏甚悦并无毫末之疑已有成命兹申饬卿等非朕有疑亦非被惑而昨者詹事霍韬奏云所以者朕已谕之但恐韬奏一出必有藉彼为言破政害事势所不免夫言之奏有云农桑之业衣食万人不宜独缺耕蚕之礼垂法万世不宜偏废此言已尽非有他也朕所纳者以此亦非有他夫礼乐制度自天子出此淳古之道也故孔子作此言以告万世如今世人良性固在本无不同实人欲炽今非朕者有五日我
　　太祖范则已定
　　列圣守之汝何如是增加一也我
　　太祖未尝有是制
　　列圣不敢议及汝何擅创二也
　　皇后门尚不敢出而可远出北郊乎此
　　祖宗朝所无之事今日何以是为岂不有干成宪乎三也制礼作乐出自开创之君我
　　太祖岂不知此神谋圣虑自有定见何待汝为亦非汝之当行斯非作聪明而何为耶四也宫中闻之人称其难且有
　　累朝未闻之语或有蹙额者五也斯时邪徒必不出此者舍是必又以祸福为恐外无可造为言者故申饬卿等熟计来闻仍以此刻布中外令各以其所见具＜锍-釒＞上陈
　　○十二月甲子腊节以
　　御制蜡乐诗赐大学士张璁其词曰蜡乐当今日金门宴礼宣嘉平殷典著清祀夏书传劳农休田叟浴蚕勤室娟将迎新岁至为忻万物鲜
　　○嘉靖十年八月戊申
　　上谕尚书李时曰西苑工俱告完朕今日往视收获以观农事之终卿可偕大学士銮尚书鋐侍郎言同观之
　　上御豳风亭召见诸臣复曰兹当秋成之期与卿等同观收获时对曰
　　皇上务农重本自足以风励天下观获毕复召诸臣谕曰农之苦劳见于纸上不如见之于真我
　　圣祖尝有训曰衣帛当思织妇之劳食粟当念农夫之苦以此观之委为粒粒辛苦也时等复曰自古
　　帝王身亲农事未有如我
　　皇上者真所谓知稼穑之艰难也
　　上命赐诸臣宴宴毕复召銮时二臣
　　上御无逸殿之东室曰西苑宫室是朕
　　文祖之御近修葺告成欲于殿中设
　　皇祖之位祭告之时曰仁寿殿久已废圯
　　皇上一旦整饬追慕
　　皇祖祭告之礼益见圣孝
　　上曰祭毕宜以宴落成之其令文臣三品以上及经筵日讲官俱与宴
　　○九月乙丑
　　上亲制无逸殿左右碑文其左碑曰无逸殿之所作者寓戒逸之意者也夫劳者人之所共恶逸者人之所同好者也故周公以是而告戒成王者也朕今年春因命西苑隙地耕耨之以举农事卜吉择
　　皇祖文皇帝旧宫之迎和门内之南建
　　帝社稷坛以祀
　　帝社
　　帝稷每岁春告秋报行礼宫门外之东建殿亭一区殿曰无逸亭曰豳风围以小厦垣墙迎和门外之南作一亭曰省耕以备朕时省之小憩于此又于北之空地起仓廒一座曰恒裕前为一亭曰省歛以为省歛之所工起于春三月之六日讫于九月之十五日殿中壁奉刻我
　　皇考睿制农家忙律附以朕所记于末左书周公之书无逸篇右书朕辅臣少傅张孚敬记亭之北壁书朕之所作题豳风图诗左以周公之七月诗右以辅臣少傅孚敬之记告成朕亲为此记以示将来夫斯作也非朕所伪餙而为之也于以思
　　皇考圣训俾不致失忘以示后世以体朕此意庶使知以劳而多兴逸而速亡知农事之艰难民命之所系国本之所关上至于
　　郊庙粢盛之所供下至于官禄百需之所赖皆在此务勤励其已劝示于民亿载之休永安磐石之固斯未必非为之要务者故记之垂后云尔其右碑曰殿之作与夫工之始末已载于左朕于是复以无逸之义而申说之夫逸者人君之大戒也何谓安逸自适人之常性孰不欲高枕宴卧于终日游情于声乐之场放恣于淂色之地以为嬉娱恬快故无所劳困殊不知昏荡其性者以此懈堕其志者以此戕身代命者以此危家亡国者率以此至于失礼丧仪悖亲违君伤伦败俗皆自逸肆中米故曰晏安如鸩毒朕虽冲弱每以此为大防故取周公之无逸一书七月一诗揭于殿亭及取以为名夫公之意以稼穑之艰难与小人之依告于王意盖谓譬农家后生不知祖父之勤而以逸失之况人君之宫生内长者安可不思祖宗创造之艰而耽于逸豫乎亦以使首先以农桑为重王业之基实在于此朕罔知特以务先自励而风天下以及置蚕室于迎和门内之北立先蚕坛于此每岁命皇后率宫职行祭告采桑礼于中庶使此心不敢怠忽以寓勉力之意耳若夫思
　　圣祖创建之艰难保洪图于永固则在于敬
　　天恤民亲贤讲学修身以端化本正心以贞治原特其敬协乎一以求不负我
　　皇天与我
　　皇祖之所付托及我
　　皇考之所垂望者在是矣朕不聪尤望臣邻之所匡赞凡睹斯者勿以文害意以答朕之望焉故为说
　　○嘉靖十三年闰二月丁未遣礼部尚书夏言祭先农之神是日陪祀官不到者众言因劾奏之
　　上曰祀典重事岁祭先农
　　皇祖定制非有所增诸臣无礼慢神专恣逸纵每有临期托故不行陪祀法当查治今姑宥之再有怠慢者必寘以法本日陪祀官不到过多监礼官何漫不紏举都察院查核以闻
　　○嘉靖十八年三月甲午
　　上自
　　显陵还于途中赋麦浪诗曰故国瞻依
　　纯德山礼制亲裁肃驾还途边遮马禾苖长道畔拂舆麦穗班迎风激叠苍云合向日明堆翠雾闲成实愿饱吾民腹湏得灵膏自
　　帝颁
　　○嘉靖十九年四月癸未
　　上祷两宫中有应辅臣称贺
　　上喜赋诗二首其一春末夏首若恒晹亲睹麦岐满浪黄为思所关民食重勉敩桑林叩
　　上苍其二里沴经时病麦田爰抒丹祷叩
　　皇天倐忽玉宇流琼液元辅欣欣庆有年
　　○嘉靖二十年正月己丑
　　上祷雪有应喜而作诗曰庚子深冬素雪悭两旬秘祷叩
　　皇天恭逄辛丑上元日琼屑瑶片锡豊年已复赋御答歌示群臣曰叩
　　天兮保吾民民念兮良最亲助吾诚兮有邻岂求备于师锡兮惟其人喜睹龙翔之幡兮偶为阴阳之正真必二气和畅而育此天民
　　○九月丙午
　　御制诗示礼部曰报榖钦
　　天地足民享
　　祖宗还企目前惠为我绝夷风
　　○嘉靖二十一年九月戊午
　　御制谢雨偈示群臣曰仲夏虔祈太素前神膏法润遍郊田微诚莫罄酬恩念一瓣心香拜我天又六言诗一首前日重阳喜雨今辰双喜来祯孰见
　　天临
　　祖悦吾从此兆先徵又五言一首两度叠叠喜九日穰穰瑞早知嗣岁成须竭虔悫对又三言一首雨滴菊叶扬扬风来吹送我祥
　　○嘉靖二十二年二月戊子
　　御制喜雪赋曰半春兮艳阳麦润兮是望连朝兮恩露昨吾谓兮漫空玉洒于今日西成定可庆金穰
</div>
    <div class="pagination">
<a href="明世宗宝训_page75.html">上一页</a><span>...</span><a href="明世宗宝训_page71.html">71</a><a href="明世宗宝训_page72.html">72</a><a href="明世宗宝训_page73.html">73</a><a href="明世宗宝训_page74.html">74</a><a href="明世宗宝训_page75.html">75</a><span class="current-page">76</span><a href="明世宗宝训_page77.html">77</a><a href="明世宗宝训_page78.html">78</a><a href="明世宗宝训_page79.html">79</a><a href="明世宗宝训_page80.html">80</a><a href="明世宗宝训_page81.html">81</a><span>...</span><a href="明世宗宝训_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
