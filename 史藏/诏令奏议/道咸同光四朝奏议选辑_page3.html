<!DOCTYPE html>
<html>
 <head>
  <meta charset="utf-8"/>
  <title>
   道咸同光四朝奏议选辑 - 第 3 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   道咸同光四朝奏议选辑 - 第 3 页/共 13 页
  </h1>
  <div class="content">
   一、筹饷。原奏称以上各层，此时创立之需，日后久远之费，非有大宗巨款，不能开办，非有不竭饷源，无以持久等因。查各条办法，只陆营改兵为勇一层，就原有之饷，选训练之兵，但费训练工夫，不必另筹口粮。其军火一切，或酌用前敌所余旧枪，或酌给次等新枪，似尚可无须大宗巨款外，其炮台、铁甲船以及要口防兵新枪、新炮、水雷、水炮台等物，并制造一切经费，将来持久，固非数万万不能，即此时开办，亦恐非千余万不可。从前总理衙门奏提四成洋税，原为绸缪未雨而设，未知见存尚有若干。各省厘捐、鹾榷、落地税，若能结实整顿，归为画一办法，岁入当可稍盈。其两淮之商捐，广东之沙田，或亦可酌筹一二，余则惟有如原奏所称，尽人力，因地利，开财源，节财流而已。丝、茶二者，中国大利之所归也，今仅浙、闽数省，种植得法，若能于地气不甚寒冷之省分，一律劝植桑茶，多出一分之货，即可多增一分之税。洋人■〈毛尼〉布，皆从中国买丝棉而成之者也，往来越海洋十余万里，而犹有余息，若中国自行仿造耕织机器，则丝棉无俟外求，深耕可尽地利，不惟百姓可免饥寒，而厘榷所入，当益饶矣。五金煤铁各矿，西班牙、布鲁士、英、俄新老金山等处，岁入何止千万，中国地大物博，为五大洲第一繁盛之区，此等金宝之气，岂能终秘而不宣，西人之精于化学者，凡石面上有青黑花形，及平地隐隐有一条隆起如山，或有一条凹下如涧，或其地草木独异，则其下掘至三四丈深，必有五金之矿。又小石之与大石相附丽而自成一色者，西人谓之呆唔。若能分别其脉络，而以水银灌之，则呆唔中皆有金可取。闻做自来火之草木质、金石质者，云南与印度接壤之处最多，似可令谙化学之人，分别前往采觅。四川盐井之有煤油者，若用机器穵通，亦可挹注不竭。磁州、井陉、大同、太原、米脂等处，煤多而佳；博山、潍县、莱芜等处，皆有煤层而块亦大；镇江之东南山，煤铁五金，似皆可采。浙江之金华、福建之永定，则有煤井。至于铁，则各省产者尤多，而且产煤之处，皆多产铁。广东之芝麻铁，尤有韧力，而炭质亦少。台湾北路一带，田地最饶，自崇爻山后与葛玛厅毗连之处，高山旷野，纵横千里，生番野性，醒则如人，而醉则如兽，本万难就驯，然趁此恩威并用，随时招抚，以熟化生，或亦是一机会。台地每年出乌龙茶十数万箱，皆此间附近所产，而良材大木为尤多，五金煤炭油井之矿，定亦不少。若设一大机器厂及大船厂于此，当可取不尽而用不竭。闽、粤人之佣于卑路者，无一生还，若招以屯田开矿，利窦日开，生聚自可日盛，数十年后，竟可另设一省于此，以固夷夏之防，以收自然之利；且木料、五金、煤铁等项，非特利源所系，抑亦军事胜败所关。法国战船十倍于布，而平时未及多储煤炭，战争开而始购用，则各国又遵照公法之例，不许售买，法国以此，竟为布人所败。故开矿一层，尤为目前军事、饷事第一要务矣。至中国人之商于外国者，以新老金山、新加坡为最多，生意亦最大，若设领事，及派铁甲船以保护之，则抽其货厘，亦可为供给该船之费。若夫鸦片一项，漏厄最甚，每年丝茶所入之款，仅足抵鸦片所出之款，即不能禁彼之不来，亦当设法维持，使销售之渐少。查官与兵二项吃烟者，本已有禁，自当认真申明旧例，有犯必惩。至绅衿及士农工商之吃烟者，拟限五个月全戒，不戒者不加以罪，但别其籍曰瘾，附于娼优隶卒之后为五等，合家不得请封，子孙不得应试为官。夫不加罪名，则无书差需索之扰，列入贱籍，则有家人父子竭力劝戒，自严禁之。盖但禁有用之人吸食，而不禁无用之人吸食。又但禁吸食之人，而不禁贩卖之人，则彼族亦不得责以违约，向我纠缠。除官与兵二者，由大吏自行查禁外，其绅民限期，似可由督抚选举公正绅士，会同州县设局办理，限满之后，临时再酌予展限一次，应入瘾籍而不入者，许旁人揭告，分别妥办，仍多贴戒烟良方，以资挽救。若虑骤然行此一事，或致借口，则各省百姓服鸦片自尽者，无日无之，疆吏藉此撮举数端，恳请通饬办理，以重民命，似亦不为无因，且英国为弛禁黑奴之事，捐银千余万，以成善举，今以毒物贻害中国，自问想亦不安，似可一面遣公使与该国主及上下议院，婉词理论，耐心坚持，但求异日之有济，不望速效于一时；并由商民常刻洋字新闻纸，分布各国，诉以中国受鸦片之毒，为至惨至酷。英国内虽重利，而外亦好名，或不至漠然无所动于中也。抑或由公使携带桑、茶种各若干，赠其国主，劝令将印度种烟之地，试种茶、桑。彼以毒物来，我以善物往，或可使之内愧乎！至禁未净绝之前，中国自出罂粟，似当稍减税厘，使内地之烟，贱于外来之烟，则彼烟销滞本亏，更可望其日来日少。若不禁吸者贩者，而徒禁内地之种者，则内地少种一分，即引外国多销一分。中国货财，亦即多耗入外国一分。是虑猛虎之噬人，而又惜其不能飞，而傅之以翼也。沿海旧有水师，裁后所有口粮船费，即可津贴新创之水师。其旧日水师大小官员衙署，均设在内地人烟稠密、可以收费之处，若一律变卖充公，似亦不无小补。且可杜绝水师居陆之弊。陆地电报，其费减于海者十之七。若择陆地紧要繁盛近海之处，先设公司汉字电报，一可通军情，二可收信资，三可减驿费，似亦不为无益。况洋人沿海已设英字电报，我仍置而不设，则是我之一举一动，外人瞬息得而知之。外人一举一动，我终久不得而知之也。陆路电报已通，则海中电报，销路必滞。然后由中国承充，亦准外国附递信息。但须一律改为汉字，令通事译以授之，似亦杜渐防微之一道。此外复设立公司银行，凡官民公私，皆得入股，以通天下之有无，以收随时之贴息。将来开矿一局，亦即从此公司生根。银行一设，则银纸可以通用，如古者钞票之类，开源之端，孰大于是。至目前之轮船招商局，别具损外益内苦心，最为有益大局之举。尚宜扩而充之，使可由近而远。铁路亦将来之所不能不设者，否则恢复新疆，转运岂不艰苦，抽调兵勇，行走岂不迟延。但此则须设在我海防已有可恃之后，方不致为他人所攫尔。以上各程，皆有关于人力地利、开源节流之大者，惟宜行之以渐，持之以恒。购造最糜巨款，不宜用同泥沙。矿务最易扰民，不可出以卤莽。用财者苟诸事一秉至公，丝毫不存意见，将见天不爱道，地不爱宝，而国用无虞匮乏矣。

　　一、用人。原奏称以上各事，一不得人，均归虚费。然其误在于用非其人。而不在法之未善，不得谓事之不可为等因。查练兵、简器、造船、筹饷，皆可求切实办法。惟用人难得切实办法，而洋务用人，尤难得切实办法。何则？用人而求切，则泛者疑矣。用人而求实，则虚者怨矣。欲求所以用人，尤必先求所以知人。至于洋务，则尤为丛镝群诟之所归。当波澜骤起之时，如捕恶蛇，如御洪水，不知费几许经营，而后不致决裂，乃不责其平时之不能自强，而诟其临事之不能一掷，以父母清白之遗，终日与异类往返酬答，舌敝唇焦，转使千秋万古，蒙一不韪之名，有志之士，如之何而不去之若浼乎？总理衙门原奏所称，同心少，异议多，局中之委曲，局外未必周知。盖痛哭流涕其言之也。南宋初，赵子砥自金归，奏云金人议和以用兵，我国敛兵以待和，譬人畏虎以肉饲之，肉尽终于噬人，不如豫设陷阱以待之。此言可谓至明至切。夫给香港、给赔偿，以肉饲虎也。练兵、简器、造船，设陷阱以待虎也。彼深居室中，目未见虎者，辄谓虎形如羊，状如豕，可折棰以驱之，厉色以斥之，及一旦独行深山，突遇庞然大物，张牙舞爪，据地一啸，猎猎风生，不觉噭然长号，始自悔陷阱之未设，致一身亲受其害也，而已无及矣；则何如及今事尚可为而为之乎？为之之术奈何？一曰：用目前济变之人，其目有三。曰水师将才。曰外国使才。曰制造通才。何谓水师将才？查水师脉络，虽与陆路不同，而驭之之理不异。十数年来，水陆各营将佐，岂无智勇兼优，而略能耐习风涛之苦者。但调往轮船学习，优厚其廪饩，而深观其造就，计其中必有伟然特出之人。又于机器各局，及见有轮船管带办事员中，采访考验，试之以事，当亦可百得一二。其旧时水师，以及沿海诸色人中，或设榜以招入格之才，或博访以求出群之选，上以诚求，下必有以实应者矣。何谓外国使才？古来列国交际，皆不废聘问之礼，岂今日而能独异！惟使臣既须能通彼此之情，而又能弭未然之衅，则责任亦实不轻。京官为人才渊薮，向有抱负经济者，即不必曾身任洋务，但稍加阅历，办理自有分寸。其次则索之于沿海士商，及曾亲往外国之人，但求能任时局之艰巨，不必复计资格之有无。英使阿而格本系医生，巴夏礼本系商人，何尝有资格哉？而彼国倚之若股肱腹心，中国竟大受其累，可知何地无人，何途无人，特在当局者之能悬鹄以招耳。使才既得，或数国兼遣一使，或一国专遣一使，惟英、俄、法、美、布五大国，及罗马教主处，则须择有风力而善言语之使臣，方不辱命。盖英国交涉太繁，而又有洋药一害；法及罗马，为天主教之枢纽，皆必须专使与之辩论者。教士之入中国也，引诱莠民，欺凌良善。掣肘官吏，潜通消息。凡有百姓之处，即有传教之人；目前受其荼毒，固属甚而又甚；将来酿成大变，更为防不胜防。罗马本系弱人，全赖法人为之袒护。自法被布国所败后，护卫该教主之铁甲船，业已撤回，罗马原境，又为意大利所夺，教主亦无如之何。故近来教士之在他国者，气焰稍衰，而在中国之教士，则嚣张如故。是宜急遣使臣，将教士种种不法之处，与该教主与法国辩论，切陈熟商，一面制办教士之法，一面严饬州县，不分民教，一律处断公平，勿再为丛驱雀。此遣使中第一义。喀什噶尔酋目牙古干者，前年与英立约，英议院中，亦有论及该国不宜与中国之叛臣通好结盟者。惜乎中国当时无公使在彼，不能与之执法以争也。布则素恨传教，俄则关涉新疆，而且为最大最强之国。美则地旷物博，皆使臣之所必须联络者。日本在我卧榻之侧，近而且偪，所使固当精益求精矣。至于离间一法，祇能行之于昔时，不能行之于今日。盖泰西自其国远涉数万里以来，和则优异同沾，战则群起为难；当布、法交哄时，法领事被戕，布领事尚为代抱不平。狐死则兔悲。理固然也。故使臣惟有一秉至诚，不必稍涉离间之计，转启各国疑贰之心。至安南、暹罗等属国，亦当遣使顺道抚慰，坚其向化之忱，不徒以厚往薄来，为能尽字小之谊也。何谓制造通才？以中国之大，人物之众，岂无精于化学算学，留心机器之人。化学算学者，制造之所从出也。将来军火、铁船、耕织、机器，以及开矿各事，皆与制造相为表里。任繁事重，尤当慎其选而专其责。津、沪、闽诸局，陶铸已久，成就必多。京外官有专于算学者，自可指派来局，互相磋切。此外如有心灵品端之人，似亦无妨广为延致。但望多中选精，断难精中求多。此时厚其薪水，他日优其出身，人才岂有不蒸蒸日上者哉！且夫才必富于无事之时，然后能用才于有事之际。否则时方晏然，虽伯乐牵骐骥，过于其门而不顾，及变生仓猝，驽马之骨，竟奉以千金。何则？豫则识拔自真，急则取舍或误也。一曰储将来有用之人，其目有九。曰图学。曰算学。曰化学。曰电器。曰兵器。曰机器。曰工务。曰船务。曰政务。凡同文馆、广方言馆，以及出洋学生，皆就此数大端，发愤精研，以底于成。学成之后，祇准为公办事，不得自图生计。各关道并有洋务各州县，及各省税务司，皆该学生进身之阶，即将才、使才、通才，亦皆伊等生根之处。惟中外各馆，须再加扩充，斯取不尽而用不竭，自疆根本，无有重于此者矣。抑臣更有进者，外患不除，人生廱疽之疾也；民生不安，人身腹心之疾也。廱疽之疾，固足伤生；心腹之疾，尤能致命。海内黔黎，自遭发匪、捻匪扰乱以来，仅有生业，饔飧不缺者十之三。饥寒逼身，朝不保暮者十之七。而其中尤受困累者，无可告诉者，一为农，一为商。农民终日胼胝之余，所得几何？一经胥吏之隳突叫嚣，必至鸡犬无声而后已。一催科也，串票有费，投纳有费；一词讼也，审讯有费，提押有费。见教士则若天神，视贫民则如鱼肉；有若深恨百姓入教之不速者。朝廷有豁蠲之旷典，而取盈者不为下行；草野有委曲之冤情，而倚势者不为上达。当官幕吃烟饮酒呼卢喝雉之时，正百姓颠连疾苦哀吁无门之时。其佐杂之擅受滥刑，营汛之藉端讹索者，更无论矣。商人涉江浮海，冒犯霜露，营求尺寸之利，而官府仅取其百中之一，以充饷奉公，彼亦何敢稍有异言；乃榷吏卡员，苛索万状，翻囊倒箧，无异盗贼；随身需用之物，在洋人尚有优免之章，独至华民漏报一丝一履，虽全船货物充公，而尚须加以厚罚；不知当事者，何厚于待洋商，而薄于待华商也。日既高而未起，日未暮而停查。私费未投，虽千百人守候呼号，而有所不恤。征收完纳之间，绝不寓体恤矜怜之意。迨至商人利薄本亏，于税厘岂无所损，则何如明定一抽收章程，悬牌示众，使各省均归一律，不得畸轻畸重。罚款概以充公，司事人等不得私分，庶免藉端酷罚；复出其不意，特派素有清望大吏，微行查访，奏参一二，或可挽回风气，厘课亦可日有起色。去年沿海讹传，彭玉麟微服查察厘榷，员役敛迹数月，可见若辈并非毫不畏法，但任非其人，则流弊滋甚，此又不可不防也。然而农商受害之日甚，则由于官吏不能通上下之情。官吏陋习之日深，则由于员多缺少，补署无期。一旦骤得差使地方，如饿狼忽遇肥豕，不趁此饱噬，则将来永无果腹之时。迨此狼去则彼狼复来，民困如之何得苏？元气如之何得复也？万一诛求无厌，人心或摇，不知须糜费几千百万之饷，贻害几千百万之民，而后始能底定。明收有数之款项，暗害无限之脂膏，广西前事，是其殷鉴。无乃所入者过薄，所偿者过厚乎？朝廷倘一旦毅然停止实职捐输，疆吏复认真淘汰考课，无所能者，一概奏请于本职上酌加虚级，资送回籍，听候调取。然后删去浮泛隔膜之虚文，讲求生聚教训之实济，必大僚不贪馈送，而后州县之法可行；必州县不任胥吏，而后官民之情可贯。若上之于下，呼吸易通，则下之于上，亲爱备至，即一旦海疆有事，苍赤抱同袍同泽之忱，可一呼而成劲旅，虽有教士之浸淫，不怀疑贰；虽有汉奸之买嘱，不能间离。是国家所失之捐输者甚小，所得于民心者甚大。又何必饮鸩止渴，为一时苟且权宜，蹈东汉末流之覆辙乎？否则官民之气日暌，上下之情日散，心腹痼疾既深，虽日事筹饷筹兵，亦终恐无补于万分之一；故除船械一切自强之具，必须效法泰西外，其余人情风俗，察吏安民，仍当循我规模，加以实意，庶可以我之正气，靖彼之戾氛，不致如日本之更正朔、易衣冠，为有识者所窃笑也。

　　一、持久。原奏称方今大局攸系，莫如外患；御患之道，莫如自强，非局中局外，同心切筹，坚持定见，岂能有济等因。查西人于格致一事，往往冥心孤索，父不能通其理者，子若孙必通之而后已。故事能有成。然能制一有用之物者，国家必隆以爵，子孙可世其业，以故有志之士，无不专心并力、坚忍耐苦而为之。我中国则穷理之学有余，格物之学不足。诚以所悬以为富贵功名之的者，在此不在彼。故竭身心性命以趋之者，亦在此不在彼。目前已难望其事之有济，况日后能期其事之久持乎？其所以不能持久之故，撮而举之，约有二端。一曰任事不专。责重者群务猬集，每日何止数百事，故祇能了事之当然，而不能深求事之所以然。虚文繁则精力疲于应酬，例案繁则枢纽持于书吏，不惟奉行者习而不察，即倡议者亦且过而弗留，极紧极要之事，反为不紧不要之事所累。姑且以一省言之。地方报盗，上司但批会营严拏，而营之有兵无兵不问也。州县报灾，上司但批筹款抚恤，而款之有着无着不计也。一事如此，诸事可知；一省如此，天下可知。非常之原，黎民所惧，固非惨淡经营，苦心孤诣，而不能底于有成；乃关系安危之事。与循例奉行之事，纷至而杂尝，则何能穷其所往，使事无遁物，物无遁情乎？故必先省事，而择其至重至要者，尽瘁以图之。然后事能有济。此持久之一道。一曰求效太速。泰西之谋国也，缔造经营，掷金钱于无用之地者，不知几何。一旦辟土开疆，始收效于数十百年之后。中土士大夫，浅尝辄弃，予之甚吝而期之甚赊，见卵而求时夜，见弹而求鸮炙，无怪其业止于半途，功亏于一篑也。况西人之船械本于创，创则近于捉影捕风，而浮耗难计；中国之制造出于因，因则按图索骥，而实效易求；即使初次略未中肯，而所费之省于西者，已不可以道里计矣。譬如前制之械未精，而后制者必可渐精。若因一械之未精，而即谓此械之无用，则虽日言自强，而自疆终不可得而至。精卫填海，未必一石而海即成田；愚公移山，未必半锄而山即改道。惟有不计其效之迟速，但求其效之有无，日积月累，成效必有可睹。此又持久之一道也。西国事事，必求远胜古人，故术日习而日精。中国事事，求必效法古人，然辩论多而事业少，虚文多而真诣少。古人之糟粕存，而古人之实意亡矣。夫铁船飞炮，古人所无之物，亦古书所未载之条；嗜古者固无怪其不欲弃我之长，效彼之长。然使彼仅以船炮自囿于泰西，则我亦何妨以戈矛自足于中土；无如我弱一分，则敌强一分；我退一步，则敌进一步；安危祸福之间，固有稍纵即逝者。天下大变之乘，方如烈火燎原；毁宫室、毙人畜，在须臾之际，而一二老师宿儒，反叱水龙机为奇技淫巧，方且斋戒沐浴，磬折俯伏，欲以至诚感格上苍，使之反风而自灭；抑或击里鼓、召胥徒、礼井泉、分长幼，持杯勺以灌沃之。心非不诚，法非不古。而财物之烬于火，人命之毙于火者，已不可救药矣。御今日之外侮，而仍欲以昔日之兵器者，何以异此？沿海之机局船厂，甫经开办，旋请停止者，屡矣。异议者岂真昧于敌国之日强，中国之日弱哉？不过古人所载以矛刺盾之议，横亘胸中，而且目未睹铁船炸炮之利，身未受铁船炸炮之害，故鳃鳃虑夷之变夏，欲挺然以一身当其冲；拟此后凡有指陈炼兵、简器、造船之失者，即令亲往沿海各厂各船考究阅历外国之兵与器，果否胜于中土；即将来购船制器，当必有疑为耗费过大者，亦可令指陈之员，亲往查核，果其有弊，自可愈加厘剔，若其无弊，言者当可释然。其购物价钱，以及一切杂用，尤必每月刊布月报，以昭核实。古今来无论大如邱山、细如毫毛之事，内愈秘则外愈疑，则何必不洞开城府，使局外，皆可共见共闻。天津一案，臣屡请和不可恃，防必须固，万一决裂，或由上海，或由胥江，以捣其后；又自请严议，为津郡官民少赎愆咎；奏牍具在，可覆按也。而论者痛诋在津办事诸臣，陷害循吏，贻误大局。若使当时局外，得见臣与曾国藩等密陈各疏，或亦可稍息讥谤。此曾国藩之所以叹息痛恨，长逝而不瞑目者也。故臣谓欲局中局外，一力一心，为持久之计，则莫如将应办各事，使之目击心晓，了然于中，如虑泄漏密情，亦何妨令异议各员，亲到局中，详阅原委，妥筹熟计，然后办事者有立足之地，而定见可坚持矣。且今日人才，不患持议之异同，而患委靡之日甚。宋臣苏轼所谓平居无犯颜敢谏之士，临事安得有殉义死节之臣。若局外而能坚持异议，虽未必言能中肯，然其气自可用也。倘令阅历边事，由粗而精，由生而熟，此时多一骨鲠之直士，即他日多一干济之边才。岂不大有裨益？然则今日而令人人之能自强，则当先示以的，而不可徒用虚言。欲事事之能持久，则当相见以诚，而不可稍分门户。庶不致功败垂成，半途辄止矣。

　　以上六条，皆就总理衙门原奏，略申余蕴，附呈管见。是否有当？伏乞圣鉴。

　　条议海防事宜（光绪元年）左宗棠

　　陕甘总督左宗棠条议海防事宜。

　　伏闻总理各国事务衙门疏陈练兵、简器、造船、筹饷、用人、持久各条，宏远精密，无少罅隙。计各处覆奏到时，亦必详明曲尽，足使题无遗义，顾天下事言之实易，而行之维艰，不俟成效毕臻之日，无由知其诚然也。以练兵论，就水陆原额，拔其精壮，聚而练之，是矣。然制兵只有此数。拔其精壮，练以备战，而存营无留良焉。何以资分布而利更番也。绿营积习最深，水师尤甚。一在饷粮太薄，一在书识、号令、看管、军装、军火、分拨塘汛，不能入操之兵太多。一在千、把、外、额至参、游、都、守，层层管束，十羊九牧，额数多归私役，气势不能整齐。前于闽浙总督任内，曾经详细陈明，仰蒙俞允，旋及西行，未睹成效，至今耿耿。而西人所传洋枪队式，行列整齐，进止有度，较之中土所演阵式，不但枪械子药远胜，其束伍结阵之法，亦良不易及也。然自剿办发逆，中国材武之士辈出，善战者亦多尚洋枪而不尽习其阵式。如前广东提督刘松山、今苏松总兵章合才所练阵法，足平发逆，亦可制洋人，实亲见而信其能也。以简器论，炮以布洛斯所制之后膛螺丝开花大炮为最胜，枪以后膛七响为最胜。从前西人旧式枪炮，本已精工，近改用螺丝内膛后圆前锐注药之子，又极合用，较其旧式光膛圆子更为精妙。故致远取准，胜于旧式也。近又改用后膛进子之法，进口大而出口翻小，如布国新制大炮，及后膛七响洋枪，则极枪炮能事，无以复加。凡枪炮之用，在致远取准而已，其能致远取准者，在炮子必合炮膛，枪子必合枪膛，子不离药药力全注其子故也。布洛斯制大炮，及后膛七响枪，不但子合药膛，且大于膛口以数分计，而能不伤膛口者，由子之外面用铅皮包裹，火着子出，铅皮融脱，故出口不伤，子聚药力毫无外散，故能远；子满膛而出毫无偏倚，故能准也。此间见设制造局，能造铜引、铜帽、大小开花子，能仿造布国螺丝炮及后膛七响枪，近令改中国旧有之劈山炮，广东无壳抬枪，用合膛开花子，劈山架改用鸡脚叉，无壳抬枪改用一人施放。选宁波及粤闽工匠制造，以总兵赖长督之，饬中军副将崇志，教练本标将弁兵丁演习，俾制器之人，知用器之法，用器之人，通制器之意。向之劈山必用十三人，今只五人。向之无壳抬枪，三人管放两杆，今一人放一杆，且更捷便。盖欲参中西之法而兼其长，为行队接仗营卡守具所必需，亦犹西人每进益上，精益求精之意也。纵未能如西人之精到，而其利足以相当，如果能得地势，其制胜确有把握，非美观不适用、空言无实用者比也。以造船论，闽局创设五年限内，效已可睹，以不停撤为是，则日起有功。凡洋人所长，皆华人之长，实永久之利，至铁甲船式，质重而坚，不能入口收泊，其利在冲劈轮船，然将到之时，巨浪淘涌，轮船从容起椗，亦可豫为之计。至西人拟为水炮台便轮船依泊之说，似指轮船停外洋而言。中国轮船行驶外洋，收泊每依山岛，均有一定之所，无须乎此。若收泊各口，铁甲不能驶入，亦不畏其冲劈也。俟铁甲购到，再为查验，庶可决其合用与否。至中国轮船局分设闽沪，闽局地势难得，所设船铁诸厂，费至巨万，论其成效，则华匠能以机器造机器，华人能通西法作船主，沪所不如。闻铁甲轮船，亦无甚谬巧，到闽后令华工仿制，亦可有成。惟虑船槽不能展拓，然究已有局势，较沪尚易为功也。如撤沪局而以所有经费畀之闽，则仿制铁甲轮船，不无小补。以筹饷论，海上用兵，公私帑藏为之耗竭，然犹藉洋税厘金岁入巨款，得以支持，虽受其损，亦获其益。此次日本违约称兵，沿海各省所以奉旨严防而不能不长虑却顾者，亦以轮船调集闽洋海口，顿无倚恃。从前所设炮台，有不得地势者，有不如洋式者，有已议定后虑以更置启论端者。今既言防，不得不慎益求慎，一事而加以万虑，一念而重以三思，宜其恤恤乎无终日之计也。于是纷议购船、置器、增兵、募勇，冀幸目前无事，不暇计经费之足支与否，局势之能久与否；战欲其勇，防欲其怯，揆之情理，无足深尤。今于台防渐有成议之时，规画久远，似宜合始事之费，与经常之费，分筹并及，度饷源之赢缩，权其缓急应之，乃期详审于始，要成于终，可大亦可久也。就海防分言之。闽、粤、吴、越、燕、齐，及弧悬各岛，凡可收船寄椗之处，均宜逐加查勘而豫为之防，固也。然合七省同筹，则祗此一海，如人之一身，有气隧血海筋脉包络皮肉之分，即有要与非要之别；要处宜防宜严，非甚要

　　处，防之而不必严可也。天津者人之头项，大江、三江入海之口，腰膂也。各岛之要，如台湾，定海则左右手之可护头项脊背，亟严为之防。以此始者以此终，不可一日弛也。此外则视如髋髀然，谓其无足爱惜固不可，谓其必全力注之亦不必也。轮船之造，原以沿海防不胜防，得此则一日千里，有警即赴，不至失时，可以战为防，五年仅成船十五，不敷海防全局之用。今既拟闽局不撤，赓续为之，购船之费，可省为造船之费也。炮台各式，以西人铁制为最。次则砖砌层留炮眼顶用铁砖两尺厚者，盖成圆锐形，台身周围，囊沙五尺厚护之，外开三丈阔两丈深之濠足矣。费较铁炮台为省，而功用相当。台上所安大炮，宜对准船之来路，度炮力所能及，必无虚发乃可。炮床下宜安活轮，随时取准，可放多数倍而不费曳挽之力。水面阔安大炮，水面狭安次者小者。再能如西人测定坠数施放，则用炮设台，能事毕矣。其各口守具，莫妙如布洛斯之水雷。前年沪局来告，布人■〈口颠〉嗹■〈口已〉请派闽局艺童数十，随往学造。其时闽之船局撤留未定，未如所请。今议防海之器，此不可缺，亟宜讲求。如令■〈口颠〉嗹■〈口已〉邀其师匠来闽，简艺童学之，如其有成，则海防固而费亦可节也。此饷所当筹者，在始事之时，已豫省经常之费，庶期有实用无虚糜，乃能收海口通商之益，与之持久而不敝。至西人所称铁甲足以制轮船，又云巨炮可以击铁甲，揣其用意，似因闽局轮船有成，欲藉此炫奇为居奇之计，且俟铁甲购到，加以察验，如在所必需，虽费不惜。否则祇宜从缓，见在用兵乏饷，指沿海各省协济为大宗，甘肃尤甚。若沿海各省，因筹办海防，急于自顾，纷请停缓协济，则西北有必用之兵，东南无可指之饷，大局何以能支。谚云：扶起东边倒却西边。斯言虽小，可以喻大。且即海防言之，凡所筹划，宜规久远，始事之时，即悉索以供，不留余力。设后此厘税衰减，经常之费，又将何出？万一岛族生心，调发日烦，需用孔急，将何策应之？凡此皆宜通筹合计，早为之所者也。

　　会筹全台大局疏（光绪元年）文煜、李鹤年、王凯泰、沈葆桢

　　福州将军臣文煜、闽浙总督臣李鹤年、福建巡抚臣王凯泰、办理台湾等处海防兼理各国事务臣沈葆桢跪奏，为会筹全台大局，抚番开路，势难中止，并巡抚兼顾省台情形，恭折驰陈，仰祈圣鉴事。

　　窃臣等业将台北郡县应行添设台营兵制应行变通各缘由，先后奏明在案。惟台地自去年倭人启衅，外假复仇，内图占地，狡谋已露，逆焰方张，不得已而有抚番开路之举。当时固谓海防未固，则外侮难消，山险未通，则海防先无从下手。盖台湾四面环海，前山各口消息，尚能探悉，岛岸尚可周知，后山则途径不通，人迹罕到。但谋前山拒虎，一任后门进狼，虽日事筹防，而防务究无把握。人第知今日开山之为抚番，固不知今日抚番之实以防海也。第知豫筹防海之关系台湾安危，而不知豫筹防海之关系南北洋全局也。去夏以来，调派诸军，分为三路，缒幽凿险，深入遐荒。剿抚兼施，恩威并用，无非藉拊循之政，折奸宄之谋。近者芟夷修辟，虽日起有功；若欲尽番壤而郡邑之，取番众而衣冠之，必非一朝一夕所能致。倭事虽已顺平，而各路之师，至今不可撤。其费用之数，转踵事而日增。淮军虽已凯旋，而各路分布之勇约三十营，兵力犹嫌单薄，军饷业已不支，然尚有常额也。既防海则炮台有费，城邑有费，轮船有费；既开路则桥梁有费，亭坊有费；既抚番则碉堡有费，赏犒有费；悬崖斗绝，粮道维艰，则储运有费；荒谷招耕，农民裹足，则垦本有费。其余棚帐军装，则有岁支之费。瘴疠痍伤，则有医药之费，赒恤之费。似此者不一而足，俱难裁减。论者每谓后山精华，停蓄日久，奇珍瑰宝，充牣其间，蛮荒之区，实天府之国。果尔则一时动款，转瞬即可取偿。前人当有先我行之者，不待今日矣。今者北路已开抵秀姑峦，南路已开过卑南觅，中路所开，亦将越霜山而东，蔓草荒烟，萧然在目。而所谓金砂银矿，都属影响之谈。即使有之，亦苦费人力煎炼而成，所得不偿所失。非无材木也，出运不得津途。非无煤矿也，挖取尚需机器。若谓新辟之壤，即不涸之仓，臣等断其必无此事。夫既创办之甚难，而又无利源之可浚。当此帑项支绌，疫疠繁兴，必有谓以不急之图，劳民伤财，殊非善策者。不知臣等之经营后山者为防患计，非为兴利计；为兴利尽可缓图，为防患必难中止。外人之垂涎台地，非一日亦非一国也。去岁倭事，特嚆矢耳。自法郎西据安南，英吉利据印度、新加坡等处，南洋各国渐为所收，遂使远隔数万里之豺狼，得以近吾卧榻，年来中国各口，异种杂居，蔓不可图，近复闻云、贵等处，有陆路通商之请，推波助澜，侵寻未已。以台地闽左屏藩，七省门户，天气和暖，年榖易成。后山一带，我不尽收版图，彼必阴谋侵占。迩来番社深险之处，皆有游历洋人来往传教、图绘山川，萌芽已见，涓涓不塞，恐成江河。引类呼群，日积月盛，其轮船足以迅接济，其炮火足以制生番，其机器足以尽地利，我今日所谓瓯脱，彼他日皆可以成都会，根株已深，图之曷及！后山一去，前山何可复守！台地者，中土之藩篱也。藩篱既撤，则蛇蝎之毒，将由背膂而入我腹心。今日犹云借地以居商，他日竟与我分疆而对峙。言念及此，为之寒心。所以早夜筹思，欲杜发缄胠箧之机，不能不为塞门墐户之计。夫澳门片土，自明臣林富割居西人，以一时苟且之谋，遂贻今日无穷之患。此辙何堪再蹈？臣等亦非敢谓防海之事，尽于开山也。山尚未通，即海何可防，欲致力于彼，不得不先事于此。果使饷源常济，趁此事机渐顺，一气呵成，迨至荆棘日翦，聚落日多，物产日兴，狉榛日化，又未尝不可收其地入，以应常供。特非目前所能必耳。至台地南北前后，周围二千余里，地气迥异，情形不同。今虽路径渐通，其中应办之事，宏纲细目，非一时所能臆揣，仍俟臣凯泰亲历南北各路，细心察看，随时会商奏明，逐渐布置。至巡抚有全省应办事务，重洋远隔，将来必有议分省以专责成者。以形胜论之，荆襄江北也，而必隶于鄂；徽池江南也，而必隶于皖；跨越控制，形胜乃有全神，画而分之，脉断则全神俱失。画江而弃淮，淮弃而江不可守矣，以事势论之，台湾之饷源人才，皆取资于省会，而省会之煤斤米石，亦借润于台湾，畛域分而呼应不灵，不特巡抚束手一省而断其左臂，倘海上事起，总督亦必有掣肘之时，况自去年五月以来，凡台湾所需，取办于船政者，十盖八九。臣葆桢去台后，必接办船政之员，所以代台湾周转者，一如臣葆桢在台时，于台事方无窒碍，若另设一省，恐船政不能联为一气，将事事皆窒矣。省台兼顾，重洋跋涉，臣凯泰非不知往返之烦也。行乎其所不得不行也。愚昧之见，是否有当，谨合词恭折具陈，伏乞圣鉴训示遵行。

　　台湾抚番开路情形疏（光绪元年）沈葆桢、文煜、李鹤年、王凯泰

　　新授两江总督兼办南洋海防通商事务臣沈葆桢、福州将军臣文煜、头品顶带闽浙总督臣李鹤年、福建巡抚臣王凯泰跪奏，为台湾各路见办情形，恭折驰陈，仰祈圣鉴事。

　　窃台地抚番，节经臣等会奏在案，南路先由昆仑坳，开至卑南，溪深岭峻，险阻崎岖，盖地势然也。镇臣张其光别开射寮一路。兹准函报，工分两处，自山前盆箕湖，开至鹿力社界，计二十余里。自后山大乌口开至春望岩，计三十余里。就春望岩搭盖草寮，分兵扼守，仍逐段开通，以过卑南。张其光一面会督员弁招抚，有阿朗益社、北力力社各番目，率众赴局，薙发归化，分别诫谕，犒赏遣回。而各该社番目士懔吻等，并大笼藕等社，愿送番童就学，连前所送得四十人，即在刺桐脚北势寮庄，先购民房设塾，延文童左庆清、林克让为之师，察看尚属相安。同知袁闻柝之赴刺桐脚也，因淮军凯旋，暂往布置抚局；旋以大南射马干二社刁番，在知本溪诸也葛伏途狙击，计伤勇丁等五名，已饬袁闻拆驰回卑南，镇抚查办，并令屯弁藩福安率部严防知本溪各处，一面派员接办刺桐脚招抚事宜：此台南一带之情形也。台北自吴全城至大巴笼三十九里，大巴笼至周头社二十二里，周头社至秀姑峦北岸二十二里，准提臣罗大春来咨，均已一律开通。又前报开路二百里内续经修改，计大南澳至大浊，各增开五里，大小清水得其黎尤仔、丹马邻、木瓜、花莲水、莲吗哒唵等处沙滩，约开二十余里，沿途建筑碉堡，分布勇营捍卫，而生番之乘间扑碉，伏莽伤人，尚所不免，近来海沙洲、石壁坑等处，皆有报案，均经各营随时御捕，以制其凶。七月十二日，绥远左旗新兵队不戒于火，虽据立时扑救，而风力既猛，取水又远，仅保火药局无恙，其余军械、账房、仓米等项，俱有毁失。经罗大春将各员弁记过、停保、罚赔、递降有差，火勇林桂严讯惩办。福宁镇总兵宋桂芳，于二十九日行抵苏澳，随带所部福靖、新左两营，先已到防。八月初一日，由罗大春移交接办，罗大春即于初三日内渡：此北路近日之情形也。中路迭接前南澳镇总兵吴光亮文称，自五月初九日起，至八月初八日止，所开之路，曰铁门洞、曰八同关、曰八母坑、曰架扎、曰双峰仞、曰粗树脚、曰大仑溪底、曰雅托、凡七十九里有奇，建设塘坊卡所十处。副将吴光忠等各率所部填扎，其前开之牛辒辘，查有旁路三条；一庄上至茅埔，一庄至龟仔头，并坝边一坑口至回龙庙，凡三十里有奇，并予开过，以利行人。尚有后山璞石阁等处，开路一十九里有零，系派哨弁邓国志，先往秀姑峦酌雇民番，由后山开来，以期前后接绩。北港之有王字凶番也，性极顽而尤嗜杀，久为行旅之害，吴光亮饬据通事熊金山，选派熟习番语阿四、阿敦等六人，前往招抚，社凡五十有八，言词诞妄，抗不输诚，仅纵阿敦一名生还，彼五人者皆杀之矣，见将附近之眉朥蚋社、下社、中社、顶社、溪头社五处生番，先行抚定，即饬五社顺番，转相劝导，倘始终顽梗，应俟开路工竣，厚集兵威，再议剿抚：此又中路一带之情形也。内山气候极寒，竟有六月飞霜，不被葛而拥裘者，而刺桐脚、苏澳等处，则又疠疫甚炽，官勇至者辄病，刺桐脚伤损尤多。见在一面招垦，庶几人烟辏集，瘴疫为之惭消，而防勇亦徐图栽减，俾节饷需。副将林福喜、王荫南部勇，先后航海来台，当饬度地安营，藉以联络声势。臣等谨合词恭折驰奏，伏乞圣鉴。

　　请敕抚臣渡台藉全大局疏（光绪二年）林拱枢

　　江南道监察御史臣林拱枢跪奏，为台地紧要，请旨迅饬抚臣东渡，藉全大局而实边防，仰祈圣鉴事。

　　窃维台湾本红毛故区，郑成功窃据时，海道未通，震动已遍吴越。自入版图，沙线风涛，往来利便，遂为直隶、奉天、山东等沿海七省必达之咽喉。比来泰西通市，诸国许设马头，辄遍躧山南山北，测水绘图，盖岛服必争之地，非独系全闽一省之安危也。我皇上明烛万里，议开山抚番，以消隐患；复准添设郡县，使他族无所借口。闻南北中三路皆已辟至秀姑峰，臣以为未辟以前，风气侏离，启戎心者犹缓；既开以后，物产轩豁，渔利薮者更多。其地间产樟脑、硫磺，垂涎已众，而煤铁一项，尤运轮铸械所取资。日本祇东洋一小国耳，前年尚思觊觎，况郑成功本得之红毛，彼西洋未能忘情也，亦意中事矣。国家旧设镇道，祇能镇抚番民，是以琅峤之役，命沈葆桢暂任其事，议巡抚驻扎，使善其成；以见在情形论，区处台湾，非善后之谋，实创始之事也。丁日昌洞悉夷情，久谙疆事，履闽未久，未议渡台，度其为全台计者，必已指授机宜、责成镇道。夫自古舆地之学，耳闻不如目睹，而地方建置之事，心画不若躬临。挖取旺苗，藉资机器，则外洋之侵据，须有以防之；开垦荒土，藉募客民，则内地之攘争，须有以杜之。而抚慰番社，区画兵农，相度川原，筹分战守，尤非镇道所能胜任。上年狮头社开山，因沈葆桢暂回船局，即有游击王开俊战殁之事，足见该处非有重臣调度，难协机宜。至巡抚任务本繁，倘未便久驻台湾，或俟新设之一府四县，规模略定，可否变通章程，敕议以总督移驻。盖久远之计，巡抚责重地方，终难兼顾，总督职归巡阅，乃统边防也。臣为慎重海防起见，是否有当，恭折备陈，伏乞圣鉴。

　　请速筹台事全局疏（光绪二年）丁日昌

　　福建巡抚臣丁日昌跪奏，为台事速宜统筹全局，恭折密陈，仰祈圣鉴事。

　　窃查台湾生番蠢动，尚是癣疥之疾，惟日本处心积虑，极意窥伺，传闻近日有屯兵琉球之说，而德国亦常密遣兵船，前往台北，测绘地图。查琉球距台北鸡笼，水程不过千里，朝发可以夕至，该国弱小而贫，数百年来，为中国不侵不叛之臣。其入贡也，不惟表其恭谨，即贩卖土货，亦藉以稍得微利。闻今年贡物已具，而日本强之不令辑賷行。外则以示桀骜，实则惧琉球密以情伪相告，居心叵测，可恨亦复可忧。沈葆桢前因倭兵屯扎琅峤，是以经营仅在台南一带。其实台湾精华所聚，全局在台北、淡水、鸡笼等处，而外人心目所注，亦在台北、淡水、鸡笼。盖茶叶、煤炭、硫磺、煤油、樟脑之利，皆出于此故也。台湾洋面，居闽、粤、浙三界之中，为泰西兵船所必经之地，与日本、吕宋鼎足而立，彼族之所眈眈虎视者，亦以为据此要害，北可以扼津、沽之咽喉，南可以拊闽、粤之脊膂。从前榛狉未辟，习与相忘，近则天主、耶稣等教，讧入内山，一切利源以及险阻，无不深知。是以彼族所绘台地图说，较之官绘者尤为详尽，而台属各口，兵船林立，潮来汐往，无日无之。年来彼族，无论要求何事，动辄以兵船相恫喝，各省地段，类皆犬牙相错，投鼠忌器，惟台湾势同孤注，如果兵力有余，则遇彼族用武挟制之时，自可由台出奇兵，断其后路，为击首应尾之计，令彼族多所瞻顾，似更诸事易于转圜。同治十三年冬，总理衙门原议练兵制器，以备海防之用。盖亦深虑台湾有关东南大局，因而为未雨绸缪之计。以臣愚见，台湾若不认真整顿，速筹备御之方，不出数年，日本必出全力以图规取，其时恐不止如前时尚能以言语退敌也。台中琅峤之役，沿海各省，举办海防，用费殆将千万，而变起仓猝，所购器械，必不能精；事非素习，所建炮台，必不适用。与其临时敷衍，浪掷而无补涓埃，曷若及早图维，节省而有资实济。故为台湾目前计，必须购中小铁甲一、二号，以为游击之用；练水雷数军，以为防阻之用；造炮台数座，以为攻敌之用；练枪炮队各十数营，以为陆战之用；购机器、开铁路、建电线，以为通信、运货、调兵之用。购机器集公司，以为开矿开垦之用。同时并举，为费必数百万，臣极知库款艰难，何敢妄发此议。惟台湾有备，沿海可以无忧；台湾不安，则全局殆为震动。况矿利大兴，十年后则成本可还，二十年后则库储可裕，若能于江海等关，各借拨二十万以为权舆，再由官绅百姓，凑集公司数十万，自可次第举办，臣病势沉重，且不知兵，万难当此重任，然惧身入局中，而将边疆大利大害，讳而不言，亦非巨平日愚诚报国之本心。惟有仰求我圣主速派威望素着知兵重臣，驻台督办，并派熟悉军火大员，办理后路粮台，宽筹粮饷，购买外洋铁甲船、水雷、枪炮等件，以资备御而裕接济。臣虽不敏，亦必留台听候驱策，备幕府奔走之役，断不敢置身事外，冀避艰难。仍求敕下南北洋大臣密速筹议复办，以免道旁筑室，徒托空言。臣为统筹全局起见，是否有当，谨专折密陈，伏乞圣鉴训示。

　　筹商台湾事宜疏（光绪二年）沈葆桢

　　头品顶带两江总督臣沈葆桢跪奏，为遵旨筹商台湾事宜，恭折具陈，仰祈圣鉴事。

　　窃于本年十一月二十五日，承准军机大臣密寄，光绪二年十一月十九日奉上谕，丁日昌奏台湾亟应统筹全局，省台势难兼顾情形，着该督等速议具奏等因。钦此。查原奏所称购船、练兵、炮台、电线、开矿、招垦诸务，皆臣在台时先后条奏，缘绌于经费，限于时日，或奏焉而未及举，或举焉而未及成者。惟铁路一端，当时未经议及；而实为台地所宜行。其云不出数年，日本必出全力以图规取者，诚洞见症结，绸缪未雨之苦衷，非故为危言耸听者也。同时并举，必无此费，以时局而论，必待数百万而后集事，则天下无集事之日矣。台湾煤矿，自有权舆，所出之煤，即可收其赢余，以开硫磺、煤油、樟脑诸利，即事有渐，旋相为宫，生生不已，较铁甲船、水雷军，效迟费巨者，正自不同。然则铁甲水雷，宜尽北洋先办，而台湾眼前，不得不姑且从缓，惟招垦则必不可缓。盖以杜内地之大害，兴全台之大利，计无踰于此者。而口食有费，居室有费，牛种器具有费，设官立营有费，诚不能以赤手空拳从事。然农田、茶山、木厂，利源以逐渐而开，所费正非无着，该抚请于江海关借拨银二十万，事关全局，臣何敢畏难！第江海关须筹铁路购款二十余万，又须筹招商局二十万，业已疲极。当俟明年下半年，竭力筹拨十万，解台接济，其余各海关，应请旨敕下各监督，酌量情形，力筹共济，官为之倡，庶几公司可成。至专派重臣，臣窃以为不如责成督抚，盖矿务垦务，他人得以为力，而吏治营政，非督抚断难为功。台湾之吏治营政，若不认真整顿，则目前之利薮，皆后日之乱阶。丁日昌所称事事创始，非仅住半年，即能办有头绪，诚非虚语。第既将题奏事件交督臣代办，则在台之日，正可不必兼顾省城，而台湾事宜，则万不能不顾，使官民耳目有所专属，事权归一，法立令行。若刑钱幕友，向在省城者，固视为畏途，其向在台湾者，未尝不安之若素，只求能检例案，似亦不难其人。丁日昌遇事认真，不避嫌怨，讲求有用之学，务极精详，当能济此时艰，上纾宸顾。愚昧之见，是否有当，理合恭折密陈，伏乞圣鉴训示。

　　亲勘台湾北路后山大略情形疏（光绪二年）丁日昌

　　福建巡抚臣丁日昌跪奏，为微臣东渡亲勘台湾北路后山大略情形，恭折陈明，仰祈圣鉴事。

　　窃臣于十一月十五日由闽省起程，乘坐轮船渡台，曾经报明在案。旋于十八日到台湾之北路鸡笼，当即前往察看煤矿，并派督办煤务之道员叶文澜，分勘硫磺矿，并试验各山有无铁苗。因闻后山苏澳各营疫气正盛，臣不能不亲往抚慰将士，以作其气。当带同随员张梦元、庄士敏、庄镇藩等，由鸡笼赴三貂岭，土人谓之摩天岭，悬崖陡壁，禽鸟声绝，舆马所不能通，皆攀藤援葛而上。盖此岭为台湾极北、极险之处，逾岭而南，是为后山。行三日，抵苏澳，总兵张升阶带领各弁勇来见，类皆病容满面，据称该镇新带两营来此驻扎，不及月余，病者巳二百余人，死者复十余人。计该处统领，自总兵宋桂芳受疫病故后，提督彭楚汉、罗大春，总兵吴光亮皆先后病几殆；其将弁兵勇之丧亡者，盖不下二、三千人矣。因属该总兵将各骸骨归为义冢，臣并为文祭之。又查该处生番，势仍猖獗，半月前，福靖新到各营勇丁，来市买米，回至苏澳五里亭，被生番狙杀九名。该营官副将朱宝隆疏于防范，本应重办，姑念全营病者过半，情有可原，相应请旨将候补副将朱宝隆即行革职，以示惩儆。又据福锐左营参将李得升禀称，该营被生番二百余人围攻，李得升督率兵勇，先已设伏，俟生番到时四面截杀，生番带伤而逃者，不可胜数，斩取首级六颗，生擒四名。又据福靖右营营官副将陈得胜禀称：督同五品军功陈辉煌，阵擒生番二名，均解至苏澳。臣亲提审问，据降番供：该生番向例俟秋冬间，即须出草杀人，能割取首级者，众人称为英雄，即敲折一齿以为号，番俗方肯以女妻之。该生番数年来。依旧杀人，并不知有所谓就抚之说。臣审明后，当验各生番有敲折一齿及二齿者，计共四名，据供均经杀人数次，当即正法，以首级祭阵亡诸勇之灵。其未经折齿诸番，饬令暂留营中，以备将来擒纵之用。臣查后山生番计共数百社，穴居野处，并无总目管辖，行同禽兽。但以杀人为乐，其居平原者，稍知人性，名曰平埔番，性极诡诈，每怂恿生番杀人，居间取利。咸丰年间开垦，百姓被该番杀害者约千余人，自上年议抚以来，在我徒费赏赉之资，而在番并未稍弭杀人之害，长此羁縻，终无了局。臣属张升阶先为确查该番良歹，其平埔近海各番易与洋人勾结者，可抚则抚，不可抚则须择尤痛加剿办。然后另选头目，令之薙发，归入版图，严定界地，不许他人侵占，俾得自安耕凿，庶法立恩加，知惧而后知感，方免彼此相持，永无息肩之日。且我之所以抚番者，原以杜洋人觊觎之谋，若不大举剿办，收入版图，万一洋人复重利饵番，曰吾取地于番也，非取地于中国也，我复何说之辞！故为目前计，得番地不足以为益，不得番地不足以为损，为大局计，得番地则可永断葛藤，不得番地，则恐难息窥伺。其高山各番，距海口稍远者，如果能安本分。只可听其自生自灭，以免多戕生命。惟是后山疫气方盛，十勇九病，此时言剿，亦尚无把握，必须俟疫气稍平，徐图大举，然后一发中的，方免轻于一试，转致不可收拾。目前只可严绝接济，俟盐铁一断，自必渐就牢笼，熟察番情，必虚实尽谙，庶免误蹈罗网。臣商搉既定，适总兵吴光亮、台湾道夏献纶前来鸡笼，臣当力疾折回该处面商一切。所有臣至苏澳察看后山并布置情形，理合恭折密陈，伏乞圣鉴。

　　筹商大员移扎台湾后山疏（附台湾中路筑城防守片）（光绪三年）丁日昌

　　福建巡抚臣丁日昌跪奏，为台湾后山防务紧要，拟请大员移扎，以灵呼应而求实济，恭折仰祈圣鉴事。

　　窃查台湾自同治十三年日本琅峤之役，始议通辟后山，于南北中三路筹办开路抚番：北路则自苏澳至吴全城为止，共扎一十三营半，又水师一营，提督罗大春主之；南路自社寮至卑南为止，共扎振字四营，又绥靖军一营，总兵张其光、同知袁闻柝主之；中路自牛辒辘至璞石阁为止，共扎二营半，总兵吴光亮主之。前山所扎兵勇，尚不在内，每年耗饷巨万，成效毫无，弃之则恐后山为彼族所占，后患滋深；守之则费重瘴深，兵勇非病即死，荒地仍然未垦，生番仍然杀人，年复一年，势成坐困。臣上年到闽后，仅将南北路兵勇裁撤数营，藉节饷需，然欲求一扼要制胜之策，终以未经亲临台地察看，未敢凭空悬揣。此次亲查南北路回郡，始知从前办法，实有不能不改弦易辙，因时变通者，谨为我皇太后、皇上缕晰陈之。查台湾地势，其形如鱼，首尾薄削而中权丰隆。前山犹鱼之腹，膏腴较多；后山则鱼之脊也。后山北路除苏澳至新城，约一百六七十里，崇山峻岭，偪近生番。上年勉强开路，终属艰险难行，而且无田可垦，无矿可开，我既味同嚼蜡，则彼族亦断不垂涎，可想而知。自新城起至大巴陇止，约一百里，是为北路之岐莱；自大巴陇起至成广澳止，约一百余里，是为中路之秀孤峦；自成广澳起至阿郎台止，约一百余里，是为南路之卑南；计共袤长约有三四百里，广则有四五十里或千余里不等。类皆平埔近海，沃壤甚多；而以中路之璞石阁水尾，为适中之地，北可控制岐莱，南可联络卑南。若于其间驻扎大员，练兵屯田，招民开垦，并将附近生熟番教以稼穑，不惟饷需可节，而成邑亦指顾可期。将来约可设立一府三县，足为台东巨镇。前数年所办开路抚番，精神专注于苏澳至新城一带不毛之地，而近海平埔，可以开垦之处，尚未极意经营。且南北中三路统领，各办各事，平时既不能声气相通，临时复不能首尾相顾，频年株守荒山，士卒时遭疫疠，非计之得也。窃以为驻兵于无用之地，地虽辟而无益事机，曷若移扎于有用之区，垦既开而有裨时局。当与总兵吴光亮、台湾道夏献纶等熟商，亦均以臣言为然。吴光亮忠勇有为，不避艰险，即商嘱日内将所部移扎后山璞石阁水尾，居中控驭，使南北联为一气，而将苏澳至新城中间所扎各营移扎岐莱、秀孤峦、卑南一带，归该镇调度节制，免致零星散扎，漫无归束。该处草昧初开，瘴气尤盛，吴光亮毅然请往，臣以该镇病尚未痊，颇欲留之，环顾左右，无能胜任愉快者，遂亦不能不听其行也。闻秀孤峦既设有教堂一处，外人用意日深，番情反复日甚。兹嘱吴光亮到地后，即广设义学，威惠兼施，无论生熟各番，但能引之略就范围，即为豫筹教养，不必深责瑕疵，致生枝节。各营并于广地屯田，以资持久，万一省中筹有经费，则招回闽、粤赴外佣工之人，举办垦务，庶将来兵饷有着。尤于国计民生，大有裨益。至苏澳为后山北路门户，设有统领，前此提督罗大春、彭楚汉，皆以病去，总兵宋桂芳，因病身故，见在总兵张升楷，亦因病请假。兹苏澳以下各营，既经腾挪移扎，新城至卑南一带，归吴光亮调遣，则苏澳自可不设统领，拟仍扎一营，就近归驻扎鸡笼之总兵孙开华调度，俾有禀承。所有筹商大员移扎后山，以灵呼应而求实济缘由，谨会同督臣何璟恭折密陈，伏乞圣鉴训示。

　　再，台湾中路水沙连，计有六社，曰田头，曰水里，曰猫兰，曰审鹿，曰埔里，曰眉里。其入社之路，一由集集街，一由南投，一由北投，一由东势角，皆彰化所辖，而以集集街、北投两路行走，较为平坦。六社周围约七、八十里，平旷膏腴，道光年间，议开未果，而民人前往私垦，岁久益多，即附近各县匪类罪人，亦以其地僻山深，藉为逋逃渊薮。近年洋人时往游历，影照地图，并设教堂，煽惑民番，以致从教日多。日前驻厦门美国领事恒礼逊，亲往该处游历多日，并优给民番衣食物件，居心甚为叵测。若不速行开辟，收入版图，设官治理，诚恐彼族从中诱惑，酿成事端，为患伊于胡底。臣前饬总兵吴光亮，将自集集街入埔里社路径开通，联络布置，尚合机宜。查前此沈葆桢业经奏准将台湾北路同知，改为中路，移扎水沙连等处。臣察看该处山水清佳，土田肥美，内地居民，争往开垦，无俟招徕，不比后山烟瘴，辟地为难。且居前后山之中，形势险要，目前生聚渐繁，实可添设一县，应否仍照原议，抑须酌量改设，当详加查勘，再行奏明办理。该社左右，数年前业已建设教堂三处，洋人辄谓此地未经中国管辖，垂涎尤甚，是则建城设官一节，殊不可缓；但需费浩大，筹措甚难。臣见拟于该社紧要适中之地，先行筑一土城，派官驻扎，并分兵防守，兼募民栽种竹树，以固藩篱。再将应办各事，次第图维，以为先发制人之计。其附近番族，则应设法抚绥，积年逋匪，则宜宽其既往，庶可广招徕而安反侧。臣为慎固边防绸缪未雨起见，是否有当，伏乞圣鉴训示。

　　沥陈病状并海防事宜十六条疏（光绪五年）丁日昌

　　前福建巡抚臣丁日昌跪奏，为微臣报国之心有余，应事之力不足，自揣病躯，不能胜会办南洋海防之任，吁垦收回成命，仰祈圣鉴事。

　　窃臣钦奉上谕；前福建巡抚丁日昌，办事认真，于海疆防务，向来亦能讲求，着赏加总督衔，派令专驻南洋，会同沈葆桢及各督抚，将海防一切事宜，实力筹办，所有南洋沿海水师弁兵，统归节制。丁日昌接奉此旨，着即驰赴江南，会筹督办等因。钦此。伏念臣愚直性成，养疴田里，仰蒙圣恩逾格，委以重寄，锡以荣衔。臣苟稍可搘撑，虽肝脑涂地，亦不敢辞。惟臣才短病深，自揣心有余而力不足，诚恐误身事小，误国事大。与其贪权恋禄，偾事于将来，莫若沥胆披肝，归诚于君父。谨将万难胜任实情，为我皇太后，皇上缕晰陈之。窃查臣与王凯泰、吴赞诚先后驻扎台湾，王凯泰受瘴身故，吴赞诚则得半身不遂之证。臣亦得两足痿痹之证。上年蒙恩开缺，方谓可以徐图调理，乃闻晋豫大饥，遂竭力筹办赈捐，无暇兼理医药。今春在闽，又因冥搜案牍，病势加剧，困卧床榻，不能转动者，二旬有余。三月间，始扶掖能行。回籍后，办理停止赈捐事宜，略为忙碌，病又增重。今若会办南洋海防，则各省水师营伍，不能不亲自巡查；沿海要隘险阻，不能不亲自阅历；遇有外国兵船到港，不能不亲往采其章程格式；凡遇新购铁甲船军火等物，不能不亲往验其良朽精粗。又须亲往各口，考校轮船操演能否如法，大炮能否中的，水雷能否入壳，并须不时测量水道深浅、沙线涨沈。计此差使，全靠筋力阅历，只有驻扎海船之日，断无驻扎陆地之时。臣虽南人，然不习水性，即无病时乘坐轮船，亦必头晕目眩，呕吐不止。前年曾经奏明在案，况现在足难步履，一举一动，需人扶掖，不惟启外人藐忽之心，亦复长士卒玩视之渐，且病势委顿至此，以上所举各节，何能亲往办理，势不能不假手于人。一经假手于人，定必弊窦丛生，有名无实。此臣之不能胜任者，一也。凡举办大事，左右必有得力数人，寄以耳目采访之事。臣在吴、在闽时，有李凤苞、林达泉等助臣心思耳目所不及。今或远在外国，或殁于台湾，尚有得力亲知数人，亦先后在台湾物故。目下并无一亲信可靠之人，在臣左右；既左右无亲信之人可寄耳目，则此沿海数千里防务，从何得其虚实情伪。此臣之不能胜任者二也。臣性多疑，喜察察为明，故用人往往有始信之而终疑之，始任而终劾之者。臣性又欲速，往往从前数十年积压之事，辄欲于数日内办完。多疑则不能得将士之死力，欲速则不达。此臣之不能胜任者三也。外国之选海防统帅，必须由水师学堂出身，然后任以战舰之千把，由千把洊转而为专阃；又必由各营公推，而后始得为大帅。盖选帅若斯之难且慎也。今臣平日之所习者吏治也，若俟臣病痊，任以吏治，倘不能兴利除弊、锄暴安良，臣甘伏斧钺。至于海防，臣不过涉猎皮毛，实未能深窥底蕴。今臣若去平日之所习，而办理平日之所未习，是不啻樵夫欲以斧斤操舟，农父欲以耰锄学贾也。所用非所习，必致偾事无疑。臣一身不足惜，其如大局何？此臣之不能胜任者四也。臣前曾蒙恩派为北洋帮办矣，在津数月，尚不免与李鸿章意见龃龉，犹幸李鸿章能知臣、谅臣、容臣也。今臣病久肝旺，躁急更甚于前，而沈葆桢之知臣、谅臣、容臣，未必能如李鸿章。臣性属坚执，闻沈葆桢亦复如之，将来各执一是，其流弊何所底止。唐设监军而兵事纷更，宋设监州而吏治疲敝，即如近时派往外国之正副使，固无不因势位相埒而致决裂；且通商与海防，本系一气相生之事，光绪元年，初设海防时，归并通商大臣督办，当时圣衷自有深意。沈葆桢之督办南洋，四五年于兹矣，阅历久则情形熟，兼地方则呼应灵，臣自问才望，不及沈葆桢远甚。今督办之外，复设会办，以南洋督办而论，既局外多一人掣肘，则局中必少一分主裁。以南洋四省而论，既一人之耳目难周，又主宾之权分不敌，临事呼应，必不能灵，徒使本省多一推诿。此臣之不能胜任者五也。臣自同治年间，奉命办结洋人潮州入城案，天津戕毙法国领事案，而众谤兴，及任闽抚时，陆续办结洋案数大起，而谤更甚。光绪二、三年间，臣屡次奏称日本立意窥伺中国，数年之后，必将与我开衅，必须及早购办铁甲船，以免临时筹措不及等因。而谤生尤循环无端；甚有谓臣藉此图利者。其实臣疏中原指明闽、台无殷实洋商可以承办铁甲船，必须由南北洋举办，方无流弊也。虽屡蒙圣主鉴其无他，不加谴责。然众毁铄金，积羽沈舟，直觉天壤间无地可以自容。今则专办洋务，更系树的招谤，讥弹多则闻听荧，闻听荧则识见乱，此臣之不能胜任者六也。凡以上不能胜任之故，皆系实事实情，并非别有希求，亦非意存推卸，伏惟我皇太后、皇上至仁如天，无微不照，仰吁圣恩，收回成命，另简贤能；念臣因劳致病，俟稍愈而始令驰驱，怜臣谤讟易招，非所习而不加鞭策；庶微臣无覆餗之虞，而海疆有苞桑之固矣。其目前海防事宜，有为臣所略知者，谨具其大端，密缮清单，恭呈御览，是否有当，伏乞圣裁。

　　一、海防为全局所关，凡筹兵筹饷，自系督办者总其成。此外无论会办、帮办，其责全在于巡查各省海口险要，稽查沿海各营士卒勤惰，操演轮船、炮法、阵法、蓬索、舢板、水雷，熟认沙线、礁石诸事，当风涛汹涌之时，尤当训练进退避就之法，使士卒视险如夷，然后能临变不乱。其地段北至黑水洋，南至安南洋，东至日本洋，西南至小吕宋洋，相距几及万里，极少每年亦须查阅考校二次。计即长驻海中，尚恐周转不及，然以上各事，任海防者，一时不身在行间，即为有忝厥职。臣愚以为此差非独衰病如臣不能胜任也，即由江防出身之武员，亦不能胜任。盖海防与江防，劳逸悬殊，夷险迥别故也。似宜于外海水师提镇中，由沈葆桢选择保举必当有胜任者。此与光绪元年四月上谕如需帮办大员即由李鸿章、沈葆桢保奏意义相符。其于海防窍要，该提镇平日阅历既深，必不致受人欺朦，即巡海亦不致有名无实，且既系由督办所保，亦必不致于掣肘。至督办则筹饷之责尤重于筹兵，沈葆桢兼任地方，于筹饷一事，呼应必能灵通。何则？无论何等经济，无饷则丝毫无可施展。古人所以谓必先有土地、人民而后有政事也。

　　一、江南制造局之轮船，以及福建船政局之轮船可以供转运，不能备攻击；可以靖内匪，不能御外侮。似宜选一深谙外海水师之大员，统领是船；仍须延请一熟谙水师之西员，会同操演。俟统领能变通融会其法，然后自行督操。并分班分期，调往各口，以便分哨会哨。吴赞诚病与臣等，目前防务紧要，似宜听其请假。若以病躯任此要差，诚恐不免贻误。

　　一、臣在闽时，闻李成谋在厦门整顿水师，极为得力，操守亦甚可靠，见在海防急于江防，闽省尤急于苏省，可否敕知沈葆桢察酌情形，将李成谋调在闽台，总统水师，先将船政局轮船练成一军，庶可以备不虞。

　　一、船政局之兵轮船，上年因无经费，将船勇栽减一半，不能成操。臣愚以为他费可省，此费断不可省，应请敕下闽省督抚及船政大臣，速将兵轮船勇数，照旧补足，认真操演。其商轮船亦一律添给枪炮战勇，俾能合操，庶可有备无患。倘管驾有侵吞克扣懒惰诸弊，似宜严惩一二，方可警戒将来。

　　一、招商局轮船，约计亦有二十余号，似可择其结实便捷者，配给枪炮水勇，以备缓急。惟必需豫储管驾才料，否则遇有事故，外国人之充当管驾者，势必辞去，该船岂非废物。

　　一、江防仅恃长龙舢板，似亦仅可以靖内匪，而不能御外寇，似宜辅以浅水轮船及水雷等物，庶消息灵而守御固。

　　一、日本废琉球为县一事，虽极目无公法，然我此时海防尚未周备，似只宜邀齐有约之国，责以不应灭人宗祀，庶几易发易收。臣前覆总理衙门信中，言之甚详，仍求圣栽严饬疆臣，速筹备御，勿为得过且过之计。俟我防务沛然有余，然后兴问罪之师，方能确有把握。此事其曲在彼，我若不撤回使臣，彼亦断不能实时用武也。

　　一、日本志不在灭琉球，不过欲藉端寻衅耳。我若因此发难，正是中其危机，除灭琉球一事，不过以空言与之徐商外，彼动则我应之以静，彼刚则我应之以柔，彼以力则我应之以理，庶几无从窥我涯际，亦不致有所借口，将来倭无论如何变动，我惟俟其先发，然后分头牵制之，使之骑虎难下，彼外强中干。若长久与我相持，则内变必生也。

　　一、日本倾国之力，购造数号铁甲船，技痒欲试，即使目前能受羁縻，而二、三年内，不南犯台湾，必将北图高丽。我若不急谋自强，将一波未平，而一波又起，殊属应接不暇；虽兵衅不可轻开，而横逆殊难哑受。惟有设法筹借款项，速购铁舰水雷以及一切有用军火，并豫筹驶船之将用器之人。诗云：「未雨绸缪」，何况既阴既雨乎！

　　一、法、美等国，前欲与高丽立约，而高丽拒之，果能闭关自守，岂不甚善，乃旋为日本兵威所胁，竟与立约，此亦出于无可如何。臣愚以为高丽已不得已而与日本立约，则不如统与泰西各国立约，何则？日本有吞噬高丽之心，而泰西无灭绝人国之例。将来倘倭、高启衅，凡有约之国，皆得起而议其非，庶几日本不致悍然无所忌惮。或谓琉球亦曾与法、荷立约，何以法、荷仍复置之不议不论。不知琉球海外弹丸，过于不成片段，泰西早已视同蓼六江黄，无关轻重。且立约后，彼此并未互遣使臣通好，仍与不立约同。况琉球与法、荷、美所立之约，旋亦倭人取为废纸。至高丽局面，远出琉球之上，且有土产可以供各国之采运。若泰西仍求与高丽通商，似可由使臣密劝勉从所请，并劝高丽派员分往有约之国。苟能聘问不绝，自可休戚相关，一切得力军火，我亦可密为挹注，俾足图存。倘遇倭、俄二国意图蚕食，我固当以全力卫之，并可邀齐与高丽有约之国，鸣鼓而攻，庶几高丽不致蹈琉球覆辙。否则高丽亡，则倭、俄与我东三省实偪处此，此固心腹之疾，非仅肘腋之患，不同琉球，弃取无关得失也。

　　一、泰西皆有独亲独厚之国，以备缓急，相为扶持，如英之于法、德之于奥，凡征战攻伐，彼此必相资助。今我于各国皆视之漠然。则彼遇我有事，安得不作壁上观乎？臣愚以为英、法、美、德各强国中，似宜联络一国，与之独亲独厚，使缓急可为我用。可否敕知总理衙门，密商出使诸臣，相机办理，亦釜底抽薪之一法也。

　　一、寇之窥我，日深一日，若不速图练兵购器自强之法，诚恐变生仓猝，措办不及。论者动以铁甲船不可轻购为疑，不知人之所以攻我之法，与从前不同，则我御之之法，亦当与从前有异。合无吁恳天恩，敕知南北洋商议，速派妥员，购办合用铁甲船、水雷，以备应敌。其余营制饷制，行政用人，凡有关于自强者，各疆吏似宜认真整顿，俾去浮文而归实际，庶几主强则客弱，免致时时刻刻受彼族之欺陵也。

　　一、民心为海防根本，而吏治尤为民心根本，故筹办海防，若不整顿吏治，固结民心，仍未免有名无实，买椟还珠也，见在吏治，经特旨停捐后，自当较有起色。惟以前捐输、保举二项人员，存积太多，非用辣手栽汰，吏治难望转机。臣家居数年，及今年往来闽省，目击牧令留心民事者，固百中无一。然恣意虐民者，亦尚不多。惟佐杂则无不以虐民为事，百姓不能聊生，往往归入天主教。迨一入教，则佐杂熟视之而无可如何，不啻为丛驱雀，教风因而日盛。一处如此，处处可知；一省如此，天下可知。此真人心世道之忧，合无吁恳天恩，严饬各疆吏加意整顿吏治，宁使一家哭，勿使一路哭。抑或如昔者巡方之例，钦派公正而兼明白之大员数人，分巡各省，认真举劾，将贪污之吏，一扫而空之，庶几百姓生计可遂，元气可复，众志可以成城，海疆安如盘石矣。否则民心一离，百事瓦解，一遇风鹤之警，无不揭竿而起，其时即食贪吏之肉，庸有济于民生国计乎？

　　一、近闻东南各省水陆提镇中，操守好者固有，然亦有卖缺者。彼将弁等既系花钱得缺，到任后自不能不克扣兵粮，窝匪纵赌，以免亏本。营伍安得而有起色乎？又有小康之户，以数十金挂名兵籍，冀免书差讹诈，此辈例不到营操演，故往往有兵之名，无兵之实，合无仰吁天恩，作为访闻，饬该督抚严加查参，庶若辈不敢公然视卖缺为常例，营伍可期整顿矣。

　　一、上海为通商枢纽，与天津遥遥相应，沈葆桢既系督办通商海防，似宜仿照直隶总督办法，往来金陵、上海，呼应方灵；且通商与海防，本不能离而为二也。

　　一、臣在台湾受瘴过重，回籍后双足又发痿痹，不能步履，无论任事必致贻误，刻下亦且不能上船下船，惟有赶紧认真调治，一俟略能举步，即当趋聆圣训，求赏差使。倘福薄灾生，竟成瘫痪之证，臣亦不敢辜负天恩，遇有洋务并与海防交涉事件，或蒙谕旨垂询，或承总理衙门查问，或由沿海各督抚函商，臣必尽其所知，分别据实奏覆登答。臣但一日不填沟壑，即当一日上报生成，断不敢以病莫能兴，遂尔置身局外。

　　敬陈管见疏（光绪五年）李受彤
  </div>
  <div class="pagination">
   <a href="道咸同光四朝奏议选辑_page2.html">
    上一页
   </a>
   <a href="道咸同光四朝奏议选辑.html">
    1
   </a>
   <a href="道咸同光四朝奏议选辑_page2.html">
    2
   </a>
   <span class="current-page">
    3
   </span>
   <a href="道咸同光四朝奏议选辑_page4.html">
    4
   </a>
   <a href="道咸同光四朝奏议选辑_page5.html">
    5
   </a>
   <a href="道咸同光四朝奏议选辑_page6.html">
    6
   </a>
   <a href="道咸同光四朝奏议选辑_page7.html">
    7
   </a>
   <a href="道咸同光四朝奏议选辑_page8.html">
    8
   </a>
   <span>
    ...
   </span>
   <a href="道咸同光四朝奏议选辑_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
