<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 51 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 51 页/共 78 页</h1>
    <div class="content">
　　皇叔祖宗景落开府仪同三司罢判大宗正司制绍圣三年十一月 

　　门下。法以制恩。虽亲而不敢废。礼以明分。虽贵而不敢踰。义苟弗容。罪其可逭。咨尔在服。其听朕言。皇叔祖、彰信军节度使、检校司空、开府仪同三司、判大宗正事、济阴郡王宗景。职在敦宗。地居迩属。无检身律下之操。有溺情废礼之私。蔽其不聘之姻。妄有欲笄之请。逮从询究。始见诞欺。岂足以正邦族之亲。适足以害天下之义。其上大宗之印。仍还开府之司。盖示至公。良非得已。于戏。干国之宪。岂朕可私。乱人之伦。惟尔自底。往务循省。毋重悔尤。可特落开府仪同三司。罢大宗正事。依前检校司空、持节曹州诸军事、曹州刺史、充彰信军节度、曹州管内观察处置等使、济阴郡王、勋封食邑食实封如故。 

　　皇叔叔牙降海州团练使制 

　　皇叔、雄州防御使、秦国公叔牙。朕君临万邦。惇叙九族。亲亲之恩。惟虑不广。至于弗率训典。抵冒宪章。亦不敢以私而置也。尔以公族尊属。位列御侮。而迺忘靖恭之义。怀侥觊之望。暄渎内朝。屡干非法。黜官一等。姑示小惩。往其省循。无重尤悔。可特降授海州团练使、依旧秦国公。 

　　赠典 

　　皇弟故保信军节度观察留后德彝可赠昭德军节度使特追封信都郡王制 

　　朕以稽唐尧之睦族。念姬周之展亲。生则分宝器以建藩。示盘维之重。殁则加衮章而为襚。推惇叙之仁。眷吾友悌之贤。方资夹辅之力。播懿风而允穆。何景命之不融。遽谢韶华。良深震悼。举其愍册。用饰幽扃。具官某。性茂渊冲。体含和雅。夙有温文之裕。克遵信厚之规。而能祗率徽猷。钦奉灵训。属昌辰之多庆。赞盛则以弥恭。业广惟勤。每善三雍之对。既富方谷。乃登连率之雄。易以名邦。兼兹留务。夙夜匪懈。周旋奉朝。倏遘沉痾。俄闻不起。遄救弗暨。泣涕无从。呜呼。邸第斯崇。惜其为善之乐。天伦是爱。难遏孔怀之悲。特申追命之书。式表漏泉之泽。高牙是建。聿升节制之荣。大郡移封。实增王爵之贵。良深贲奖。以慰营魂。可。 

　　皇伯宗谔赠太尉韩王制 

　　敕。王者之于天属。覆之以光荣。而恤其死丧之戚。所以本人伦、教天下也。具官某。以德则循礼小心。始终无悔。以功则受命仁祖。趣定储极，以位则渠门赤舄。任兼将相。以爵则躐于五等。列为真王。以亲则先帝之从父兄。而余曰伯父。显名美实。福禄之全。可谓盛矣。奄遘疠疾。至于不起。余闻震悼。临奠致哀。再不御朝。以伸情礼。是用追加书赞。进秩上公。启此大邦。隆崇号称。余于亲亲之恩。可谓备矣。尚惟不昧。服此宠章。可。 

　　皇伯故湖州观察使克勤赠镇宁军节度使仪国公制 

　　敕。古先哲王。治四海以孝。亲九族以仁。生则致敦睦之恩。死则尽追荣之数。民德归厚。朕甚慕焉。具官某。序于宗藩。躬迪善行。无骄慢过差之悔。有端庄谨重之称。永言奄亡。良用伤衋。恩礼之厚。属在亲贤。授钺建旄。锡封南国。尚其冥漠。膺此休荣。可。 

　　皇伯故镇安留后宗衮赠武宁军节度使兼侍中追封彭城郡王元丰元年闰九月 

　　敕。宗室近属。藩维盛官。生而尊显于朝廷。殁则褒嘉于泉隧。古之道也。其可忘乎。具官某。幼服义方。躬率善行。温恭信厚。夙以贤称。谓宜蒙荣。享有眉寿。不幸及于大故。用震悼于朕心。亲贤俱隆。礼秩务称。建旄授钺。序爵至王。名兼左相之崇。位盖人臣之极。尚其冥漠。膺此宠章。可。 

　　皇伯祖宗儒赠太尉追封北海郡王制 

　　夫以三公之位。冠诸侯之爵。元勋盛德。有不能兼。非我父兄亲贵之隆。加死生哀荣之极。则朕岂以此授非其人哉。某生于高明。克自抑畏。忠孝以为质。礼敬以为文。贵穷人爵。而无骄佚之讥。老终天命。而有归全之美。始终之际。中外所贤。日月有时。窀穸告具。备物典策。以将余哀。岂独慰九泉之思。盖将劝庶邦之义。 

　　皇伯祖克瑜赠忠正军节度使开府仪同三司制 

　　敕。国家蒙累圣之深泽。眷宗室之多贤。虽设官以董其私。置傅以导其学。而重以吏事责之懿亲。青衿而服簪缨。白首以奉朝请。虽有间平之盛德。歆向之异材。皆湮没而无传。顾叹息之何及。尚赖本宗之茂。蔚为邦国之华。不幸云亡。恻然永悼。具官某。忠厚以为质。礼敬以自文。持满矜高。盖得诸侯之孝。履信思顺。合于大有之贤。小心自将。没齿无过。方朕不言之际。遽兹永逝之悲。日月有时。窀穸告具。贵有旄旌之宠。仍兼将相之荣。岂独慰九泉之思。亦将劝庶邦之义。可。 

　　皇伯仲晖赠保宁军节度使进封东阳郡王制 

　　祖宗之德。天地并隆。施及子孙。皆享民社。胜衣有朝请之奉。阖棺有茅土之封。始终之间。哀荣斯极。具官某。宽厚寡过。雍容有常。生不烦于父师。没见思于姻族。既得考终之道。可无追远之思。豹尾神旗。守臣之威命。金玺盭绶。诸侯之宠章。服我龙光。以贲窀穸。可。 

　　皇伯仲婴赠奉宁军节度使追封申国公制 

　　敕。祖宗之义。仁孝为先。孝故专笃于亲。仁故闵劳于事。虽丰功盛烈。不见于宗室。而令名美实。克全于始终。死丧之罹。哀叹何及。具官某。少而简素。辅以温文。既克己以归仁。亦乐善而忘势。信顺多助。盖大有上吉之祥。高明令终。亦既醉太平之福。建元戎之六纛。锡上公之九章。虽以劝忠。岂云虚授。庶几幽壤。服我宠灵。可。 

　　皇伯仲郃赠保静军节度使开府仪同三司制 

　　敕。亲亲以藩王室。贤贤以尊朝廷。古之道也。况于死生之际。恩礼之重。国有常典。我其敢忘。具官某。生于高明。克自祗畏。出就外傅。闻好礼之勤。退省其私。有为善之乐。云何不淑。罹此闵凶。慰我永怀。岂无异数。衮衣赤舄。宠均王事之臣。玉节牙璋。坐享专征之器。岂云虚誉。维以饰终。庶几有知。服我休命。可。 

　　皇伯故感德军留后仲顗可赠开府仪同三司追封崇国公制 

　　敕。朕惇叙九族。以训迪天下。故于其生也。既有以笃其恩。则于其殁也。亦有以异其礼。具官某。于朕为诸父。于朝为显官。而能务远悔尤。克循轨范。居有刑家之美。动推事上之勤。曾不百年。奄经一世。冠爵名于五等。视仪物于三司。用将痛悼之情。以茂哀荣之数。尚其不昧。服我殊恩。可。 

　　皇伯叔元赠昭化军节度使追封钦国公制 

　　高官厚禄。此有邦所以笃于亲。赠马襚衣。惟王者为能备其礼。俯以风民德之厚。仰以广孙谋之安。皇伯、故楚州防御使叔元。席神裔之休。懋宗英之美。莫予敢侮。居多捍御之劳。念祖聿脩。助济艰难之业。是惟茂戚。而殒元身。于戏。尊属则礼必隆。德积则报之厚。靡丰于昵。祗迪厥常。六纛启途。增重帅垣之宠。九章命衮。仍疏公社之封。并锡愍章。用昭幽穸。可特赠昭化军节度使、追封钦国公。 

　　皇叔仲峭赠昭化军节度使制 

　　先王崇建藩屏。无专享于文武之功。同姓分锡脤膰。庸展亲于伯叔之国。乃眷公族之懿。郁为王国之华。其于云亡。恻然永悼。皇叔、故感德军节度观察留后仲峭。小心而畏义。强志而婉容。颀然高明。辅以礼乐。用能帅乃旧德。光于前人。岂独恭俭孝悌之修。没有遗范。以至始终哀荣之极。备于归全。日月有时。窀穸告具。其锡尔祉。以将余哀。虽云饰终。特出异数。苴茅元社。易乃通侯之封。金节雕戈。畀以元戎之命。可特授昭化军节度使。 

　　皇叔仲晓赠保康军节度使追封房国公制 

　　赠饰之典。国有彝章。眷言近属之尊。宜锡追崇之命。皇叔、故吉州防御使仲晓。皇家席庆。义训禔身。恭慎寡尤。致位御侮。遽兹沦谢。良剧震伤。宠以节旄。胙之邦国。庶极褒荣之数。用申惇睦之恩。尚期冥魂。膺此休显。可特赠保康军节度使、追封房国公。 

　　祔葬 

　　濮王三夫人迁祔诏 

　　濮安懿王。先帝斟酌典礼。即园立庙。诏王子孙。岁时奉祠。义叶恩称。后世无得议焉。今三夫人名位或未正。茔域或异处。有司置而不讲。曷足以彰明先帝甚盛之德。仰承在天之志乎。可并称曰王夫人。命所司择岁月。迁祔濮王园庙。岁时奉祠。 

　　宗室今后更不祔葬濮园御笔大观三年正月十五日 

　　濮安懿王园寝。山川气象。得地之胜。近接陵庙。形势相连。而其子孙。祔者不已。穿泄地脉。已踰十数。甚非尊祖奉先之意。宗室今后更不祔葬濮园。改祔柏谷之原。选差太史局官、前去相度。可与不可增广。 


  


宋大诏令集卷第五十一 

　　宰相一 

　　进拜一 

　　赵普拜相制乾德二年正月庚寅 

　　闳散同功。归马遂隆于周道。萧张叶力。断蛇因肇于汉基。必资佐命之臣。以辅兴王之业。推忠协谋佐理功臣、枢密使、光禄大夫、检校太保、兼御史大夫、上柱国、天水县开国伯、食邑七百户赵普。功参缔构。业茂经纶。禀象纬之淳精。契风云之良会。洎赞枢机之务。屡陈帷幄之谋。沃心方伫于嘉猷。调鼎宜膺于大用。俾践台衡之位。仍兼书殿之荣。尔其罄乃一心。熙予庶绩。君臣相正。勿忘献纳之规。夙夜在公。勉致隆平之化。往服休命。无愧前修。可门下侍郎、同中书门下平章事、集贤殿大学士、功臣、散官、勋、封、如故。 

　　薛居正拜相制开宝六年九月 

　　财成天地者。元后之道。燮理阴阳者。冢宰之权。其有早践岩廊。久参机务。既著弥纶之效。宜升辅相之资。吏部侍郎、参知政事薛居正。文作国华。才为人杰。夙推重望。久服大僚。朕自祗膺宝图。茂建皇极。酌用旧制。简求辅臣。特命预大政于万机。下丞相之一等。顾惟全德。无忝明恩。于今历年。厥有成绩。畴庸之典。无所吝焉。是用擢正台司。仍兼史职。懋官进秩。真食增封。于戏。知臣者君。予虽惭于往圣。以道佐主。汝宜念于前贤。永保令图。以承休命。可门下侍郎、同中书门下平章事、依前监修国史、兼提举淮南、湖南、岭南诸州水陆三司发运等使、仍进封河东郡开国公、加食邑一千户、食实封二百户。 

　　沈义伦拜相制开宝六年九月 

　　辅弼之臣。邦家是寄。缉熙庶政。必赖其嘉谋。镇抚四夷。实资于重德。眷机衡之近列。有霸府之旧僚。畴佐命之功。俾当爰立。委调元之任。允契具瞻。枢密副使、尚书户部侍郎沈义伦。儒行饬躬。贞规迈俗。保晏婴之俭德。富韦贤之经术。自首建兴运。历践通班。掌漕坤维。清风播于远俗。询谋密地。素履光于盛时。是宜擢副鼎司。倚为国相。正中枢之贵位。冠仙殿之群儒。式重元勋。且符公望。于戏。创业垂统。予方致于治平。当国秉钧。尔宜思于经制。务恢远略。以赞永图。可中书侍郎、同中书门下平章事、集贤殿大学士、兼提举剑南、荆南诸州水陆转运使事、仍进封吴兴郡开国公。加食邑一千户。食实封二百户。 

　　赵普拜昭文相制太平兴国六年九月辛亥 

　　协比耆德。皇王之大猷。图任旧人。邦家之令典。其有功宣缔构。望著岩廊。出领蕃宣。入奉朝请。舆颂所属。嘉言孔彰。宜膺作砺之求。再授秉钧之寄。开府仪同三司、太保、天水郡开国公赵普。建邦元辅。命世伟才。早践台衡。载更时序。萧何画一之法。著于庙堂。甘盘旧学之臣。屈在班列。朕方寤寐良弼。寅亮天工。询于元龟。历选群后。用烦旧德。弼于眇躬。外以镇抚四夷。内以平章百姓。康济庶务。当思舟楫之言。品题群材。俾适轮辕之用。左右寡昧。臻于治平。毋使丙魏房杜。专美于前代也。可守司徒、兼侍中、昭文馆大学士。 

　　宋琪李昉并相制太平兴国八年十一月壬子 
</div>
    <div class="pagination">
<a href="宋大诏令集_page50.html">上一页</a><span>...</span><a href="宋大诏令集_page46.html">46</a><a href="宋大诏令集_page47.html">47</a><a href="宋大诏令集_page48.html">48</a><a href="宋大诏令集_page49.html">49</a><a href="宋大诏令集_page50.html">50</a><span class="current-page">51</span><a href="宋大诏令集_page52.html">52</a><a href="宋大诏令集_page53.html">53</a><a href="宋大诏令集_page54.html">54</a><a href="宋大诏令集_page55.html">55</a><a href="宋大诏令集_page56.html">56</a><span>...</span><a href="宋大诏令集_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
