<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 31 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 31 页/共 78 页</h1>
    <div class="content">
　　朕恭临大宝。眇觌前王。何尝不外隆藩屏之勋。内树磐维之固。所以建宗社无疆之祉。成邦家不拔之基。乃眷神皋。素推难治。＜宀禹＞县之舟车毕会。都人之版籍斯繁。若匪亲贤。曷膺宠寄。询于有位。允协至公。当吉日之在刚。举徽章之惟允。皇第三子、荆南湖南节度、特进、检校太保、兼侍中、行江陵尹襄王某。分辉黄道。禀训明庭。克敦信厚之风。绰有温文之德。而自加冠汉殿。齿胄虞庠。每出言而有章。慕为善之最乐。忠厚谦恭之道。所谓生知。诗书礼乐之文。不因师授。向者举展亲之典。崇立爱之规。锡以苴茅。封之襄沔。而能推心待下。开馆礼贤。汉上之人。望风而化。既予心之自慰。在朝论以推公。朕尝因燕居。诲以时政。而皆洞明理体。深识化源。委以浩穰。必能绥抚。是用益爰田之多户。加论道之崇资。荣疏邸第之封。仍正尹京之任。尔其肃清辇毂。惠化里闾。勿以至察为聪明。勿以太宽为高简。惟纪纲之是正。在钩距以何施。勉副眷怀。更思尽瘁。于戏。有家有国。汝宜保于令名。知子知臣。我无惭于前哲。往承休命。勿坠训辞。可检校太傅、行开封尹。兼功德桥道使。 

　　皇子元祐光禄大夫检校太保左卫上将军兼御史大夫上柱国信国公制咸平五年十一月己丑 

　　国家崇大报之礼。修并建之文。所以遵立爱之规。成固本之义也。皇子某。体资岐嶷。性成温文。未齿胶庠。已习在三之训。越在髫丱。逈有成人之风。出于自然。非假外奖。况克胜衣而趋拜。所宜裂壤以疏封。特举徽章。用符佥瞩。可。 

　　皇子某拜官制大中祥符七年三月丁未 

　　朕受皇天之眷命。承列圣之丕图。寅奉宝符。肇开先绪。九宇祗定。大典并修。乃稽灵心。以建元子。皇子某。上穹降祉。五纬储祥。粹精彰象日之姿。重懿表自天之质。既对长安之问。遂辨南阳之词。加以为善之规。匪由于教导。问安之礼。特发于诚明。方庆服已成。德器是用。载遵令典。爰择嘉辰。锡以圭璋。乃昇环卫之列。分其宝玉。乃启茅社之封。秩视帝傅之崇。权兼宪府之重。并加徽数。式示褒扬。噫。固我本枝。钟兹鸿庆。诞告之命。既表于国祥。无疆之休。盖承乎天序。佩服彝训。汝其钦哉。可金紫光禄大夫、检校太傅、左卫上将军、上柱国、庆国公、食邑一千户、食实封三百户、月给俸二百千。 

　　皇兄楚王元佐天策上将军兴元牧赐剑履上殿诏书不名制大中祥符八年二月丙寅 

　　朕顺考古经。遹追先训。顾名器之为重。匪亲贤而曷膺。矧夫望著宗英。地崇天属。建侯斯久。夹辅惟勤。峻以徽章。抑惟国典。皇兄、开府仪同三司、守太师、尚书令、兼中书令、左卫上将军、上柱国、楚王元佐。炳灵岳渎。储祉宗祊。孝悌饬身。温良成性。早列藩而镇俗。退养素而葆和。肆及冲人。缵承大统。惇叙之志。允迪于前言。屏翰之功。永资于右戚。眷言同气。实冠友于。上怀六朝之发祥。下教万邦之立爱。特加伸等。俾耀维城。汉诏不名。盖惟尊德。唐官殊号。岂但畴庸。备方册之令仪。首邦家之懿则。永孚多吉。用庆展亲。可依前守太师、尚书令、兼中书令、天策上将军、行兴元牧。赐剑履上殿。诏书不名。依旧在宅养疾。所司择日备礼册命。 

　　皇弟元偓兼尚书令加恩制大中祥符八年十一月辛酉 

　　慎重名器。所以观贤能。敦叙宗亲。所以厚风教。伊我介弟。为时宗英。宜峻宠章。茂昭明德。安国等军节度观察处置等使、开府仪同三司、守太尉、兼中书令、真定尹、上柱国、相王元偓。恭肃纯懿。简俭敦方。动不违仁。言皆中礼。好书乐善。皆慕于前修。重士尊贤。载彰于令问。俾冠中台之列。式隆专席之荣。仍益爰田。载加真赋。于戏。文昌政本。机务之所先。宗子维城。邦家之攸赖。服兹茂渥。可不慎欤。可依前守太尉、中书令、兼尚书令、加食邑一千户、食实封六百户、余如故。 

　　皇子某忠正军节度使封寿春郡王制大中祥符八年十二月辛卯 

　　古者立王国所以卫京师。封诸子所以尊宗庙。朕仰膺眷佑。驯致治平。受真检于大霄。启仙源于邃古。盛仪交举。鸿瑞洽臻。方徇群心。以建藩室。皇子、金紫光禄大夫、检校太傅、左卫上将军、兼御史大夫、上柱国、庆国公、食邑一千户、食实封三百户某。上穹降祉。列圣储精。凝正气以渊深。禀五精而英秀。辨惠之性。言必有章。趋进之容。动皆合礼。已成德器。犹在妙龄。而公相大臣。援引旧典。恳悃之辞遽至。恭让之意靡遑。愿涓吉时。特颁明命。眷寿阳之奥壤。控淮水之明区。爰锡旌旄。俾开茅社。加左相上公之秩。增崇阶美号之名。盖示深慈。式隆徽数。于戏。维城之制。虽稽周室之彝章。半楚之封。用遵汉氏之谦德。顾兹承卫之重。聿表灵长之休。钦我训言。无怠祗率。可特进、检校太尉、兼侍中、使持节寿州诸军事、行寿州刺史、忠正军节度、寿州管内观察处置等使、进封寿春郡王、加食邑千户、食实封四百户、赐崇仁保运功臣、勋如故。有司择日备礼册命。 

　　皇子某进封昇王制天禧二年二月丁卯 

　　王者尊奉宗庙。必建于列藩。承卫邦家。允属于元子。所以保定区宇。亿宁神祗。用茂本枝。聿隆天序。朕仰膺真佑。恭守丕基。集鸿瑞之殊尤。启庆源之渊邈。是用上稽灵意。下顺群心。爰开宝玉之邦。式重盘维之寄。举兹公诏。诞告多方。皇子、崇仁保运功臣、忠正军节度、寿州管内观察处置等使、特进检校太尉、兼中书令、使持节寿州诸军事、行寿州刺史、寿春郡王、食邑三千户、食实封一千三百户某。敦厚慈仁。聪明睿智。英姿体于云日。美德冠于圭璋。识达几微。动成乎先见。学探阃奥。克显于生知。茂扬为善之风。特表问安之喜。而中外臣庶。奏疏洽闻。仰誉徽之日新。顾典章而载举。既难谦抑。是用俯从。六朝奥区。南夏雄屏。建其茅社。锡以旌旄。位兼帝保之崇。阶视台仪之重。进褒功之懿号。增食采之真封。尔其靖共。对越成命。可开府仪同三司、守太保、兼中书令、行江宁尹、充建康军节度、管内观察处置等使、进封昇王、食邑二千户、食实封一千户、赐宣德守正功臣、勋如故。仍令所司择日备礼册命。 

　　皇伯楚王元佐兼江陵牧加恩制乾兴元年二月仁宗即位 

　　门下。国家膺积累之祥。启隆平之运。混同四海。亿宁兆人。顾惟眇冲。获绍基构。盖遵凭几之命。深怀驭朽之忧。属视政之方初。俾推恩而溥洽。恭念伯父。长兹戚藩。宜申惇叙之怀。首举褒崇之典。载涓刚日。诞告明廷。皇伯、天策上将军、推诚协恭保顺同德崇仁宣忠亮节守正翊戴功臣、开府仪同三司、守太师、尚书令、兼中书令、行雍州牧、兼兴元牧、上柱国、楚王、食邑二万二千五百户、食实封八千二百户、赐剑履上殿、诏书不名元佐。穹昊储祥。本枝袭庆。温文表于天赋。孝友由其性成。而自神宗嗣兴。先帝临御。便蕃异数。冠映于清朝。保养太和。优游于亨会。蔼有间平之誉。茂昭鲁卫之亲。惟南荆之奥区。实中夏之巨屏。命之兼领。用壮英猷。仍益爰田。兼加真赋。于戏。承祧之重。方切于战兢。睦族之规。敢忘于造次。勉隆素履。永佐昌期。可特授依前天策上将军、守太师、尚书令、兼中书令、行雍州牧、兼江陵牧、楚王、赐剑履上殿、诏书不名、加食邑二千户、食实封六百户、依旧在宅养疾。功臣散官勋如故。 

　　皇叔泾王元俨守太尉尚书令移两镇进封定王加恩赐赞拜不名制乾兴元年二月仁宗即位 

　　门下。周之盛也。实赖本宗有维城之助。汉之隆也。亦资藩国有磐石之亲。是以庙社灵长。神人悦豫。诗称鲁卫之德。传美间平之贤。矧乃眇躬。缵兹鸿绪。荷先帝之训。惧夫难任。赖叔父之崇。济其不逮。特优礼命。诞告群司。皇叔、推诚保顺同德守正翊戴功臣、保平定国等军节度、管内观察处置等使、开府仪同三司、守太傅、兼中书令、行陕州大都督、使持节同州诸军事、行同州刺史、上柱国、泾王、食邑一万五千五百户、食实封五千八百户元俨。辰纬钟英。河山毓秀。席昌朝之累善。该前哲之令仪。精礼乐于日新。广艺文于天纵。夹辅圣考。丕宣大猷。宝玉是分。协尧廷之惇叙。旌麾所建。壮禹服之会朝。间属盛辰。聿脩钜典。从鸾旌之五辂。展采登封。陪秬鬯之一卣。崇禧报本。懿恭之节。群品式瞻。猥念冲人。允繄凝范。择于刚日。焕此徽章。荣陟上公。峻兼专席。总师干于近辅。析圭瑞于大邦。仍胙爰田。特畴真赋。举礼文之异渥。加赞谒之不名。备极便蕃。用为褒进。于戏。祖宗储庆。载集于重熙。兆庶怀仁。式臻于嘉会。缅冀尊属。克扬茂勋。佑于皇家。垂裕永世。特授守太尉、尚书令、兼中书令、使持节陈州许州诸军事、行陈州许州刺史、充镇安忠武等军节度、陈州许州管内观察处置河堤等使、进封定王。加食邑一千户、食实封六百户、赐赞拜不名、功臣散官勋如故。仍令所司择日备礼册命。主者施行。 

　　皇弟元俨移两镇改封彭王制大中祥符八年十一月辛酉 

　　周分宝玉。以展茂亲。汉树□□。聿□盘石。眷吾宗室。素守礼经。宜厚宠章。聿图藩翰。安静军节度、剑南东川管内营田观察处置使、开府仪同三司、检校太尉、中书令、上柱国、端王元俨。日域分晖。天枝挺秀。自临外屏。茂建高牙。居鲁卫之崇名。峻芮彤之显秩。寅恭自守。夙夜无违。是用疏表海之近邦。易苴茅之重地。仍加井赋。以盛寰封。于戏。怀德惟宁。诗人之所咏。为善最乐。史牍之攸尊。尔其钦哉。往服明命。可依前检校太尉、兼中书令、使持节青州密州诸军事、行青州密州刺史、充镇怀安化等军节度、管内观察处置、押新罗渤海两番等使封彭王。加食邑千户、食实封四百户、余如故。 

　 

●宋大诏令集卷第二十七 

　　亲王二 

　　进拜二 

　　皇叔元俨诏书不名加食邑实封制 

　　朕祗守成基。汔臻嘉靖。遹遵常古之度。再奉精意之禋。陟恪以对天威。肃雝而陈孝飨。尊亲偕极。纯嘏来同。思与中外之伦。共兹优裕之施。眷言右戚。首举茂恩。皇叔、推诚保顺同德崇仁守正翊戴功臣、镇安忠武等军节度、陈州许州管内观察处置河堤等使、开府仪同三司、守太尉、尚书令、兼中书令、使持节陈州许州诸军事、行陈州许州刺史、上柱国、定王、食邑一万七千五百户、食实封七千户、赐赞拜不名元俨。聪哲含章。温仁禀粹。序五宗而袭庆。蹈六德以敦方。粤自先朝。乃膺建国。拥戎旌而作镇。遥制宗藩。服公衮以在庭。荐登命数。逮眇躬之缵极。率令典以钦亲。赞东平而勿名。表淮阳之异宠。善猷斯蔼。淑问逾昭。属于行次之辰。式奖怀宁之美。特加奉邑。仍益真封。矧别诏之攸颁。申殊礼之为重。谅惟褒贲。增显优崇。于戏。景命顾怀。祚本支而弥衍。明诚乐易。介戬谷以咸宜。允资夹辅之勋。永保重雍之业。克绥厥位。不其韪欤。可特授依前守太尉、尚书令、兼中书令、使持节陈州许州诸军事、行陈州许州刺史、充镇安忠武等军节度、陈州许州管内观察处置河堤等使定王、赐诏书不名、加食邑一千户、食实封六百户、散官勋封如故。 

　　皇叔镇王元□赐剑履上殿诏书不名食邑制天圣八年十二月五日 

　　门下。朕以仰延贶施。克底治平。载瞻七里之郊。躬修三岁之祀。用谢成于有昊。冀蒙福于庶邦。爰布湛恩。式均丕庆。眷惟贤戚之重。冠于屏翰之良。将示先亲。首图进律。皇叔具官某。体资明粹。德著温纯。茂河间好古之风。有卫康驯行之懿。爰自骍旄利建。金钮疏荣。承善睦于先朝。契怀和于诗雅。顾惟寡昧。获缵基图。寔繄夹辅之勤。共固守成之业。荐惟褒贲。益峻等彝。掌武上公。仍总三台之秩。陪京巨镇。联分双节之威。再易大封。聿申殊礼。盖隆敦叙之典。弥怀冲约之规。适属禋燔。诞敷丽泽。剑锡延登而攸重。井田弥食以兼丰。真赋倍增。宠章优洽。于戏。纯嘏之赐。与宗哲以并庸。名器之崇。表国经之异数。克绥多祜。永保令猷。可。 

　　皇子昕除忠正军节度使寿国公制康定元年七月戊寅 

　　朕荷高穹之孚佑。膺列圣之顾怀。增衍长源。亶生贤嗣。是惟体正之大。益茂本枝之强。仰稽灵心。肇启藩室。皇子昕。炳符曾宙。毓德少阳。岐嶷表于自然。温文见于异禀。金昭璧粹。盖发于天资。震长离明。有关于象奥。向及胜衣之拜。未疏盘石之疆。爰考彝章。诞扬徽册。是用案予旧国。宠以绍封。仍循半楚之规。载彻右淮之土。苴茅制社。授节奠邦。庸建上公。尹兹南夏。并申蕃数。式厚慈衷。于戏。在昔哲王。夙图封立。盖欲就成器德。保辅庆基。若迪令猷。丕显前烈。冀洽辐员之听。永绥寿嘏之宜。汝其勉哉。对越休命。可特授特进、检校太尉、使持节寿州诸军事、行寿州刺史、兼御史大夫、充中正军节度、寿州管内观察处置等使、上柱国、寿国公、食邑三千户、食实封一千户、仍赐体仁赞运功臣。 

　　皇长子仲铭除忠正军节度同中书门下平章事封淮阳郡王制 

　　夫惇序骨肉。所以正乎邦家。建立子孙。所以尊乎宗庙。兹先王之令典。盖历代之至公。惟予冲人。获缵丕绪。奉若前宪。罔敢自私。宜因吉辰。诞举封册。皇长子、安州观察使、光禄大夫、检校工部尚书、使持节安州诸军事、安州刺史、兼御史大夫、上护军、光国公、食邑八百户、食实封二百户某。亲居上嗣。秀出本枝。仁孝发于自然。贤智根乎天性。已就外傅。日朝寝门。侍膳问安。惟尽恭之匪懈。敦诗好礼。矧乐善之有闻。未疏茅土之荣。曷广盘维之固。眷黄图之右辅。有璧假之近藩。俾联台铉之崇。式付节旄之重。优推功号。兼启王封。勋级并隆。序位加衍。进实多邑。视秩上公。庶光出合之初。仍易命名之义。于戏。亲之欲贵。人道之常。位不期骄。往哲攸戒。勉服前训。斯迪令猷。汝其念哉。对越休命。可特授检校、太傅、同中书门下平章事。使持节许州诸军事、行许州刺史、充忠武军节度、许州管内观察处置等使、加上柱国、进封淮阳郡王、加食邑千户、食实封六百户、仍赐崇仁保运功臣、改名顼。 

　　皇子顼进封颍王制治平元年六月己亥 

　　古先哲王。享国长久。历世治安。盖封建子孙。屏捍王室。所以定维城之业。成磐石之固。稽若旧典。可举而行。皇长子、崇仁保运功臣、忠武军节度、许州管内观察处置等使、特进、检校太傅、同中书门下平章事、使持节许州诸军事、行许州刺史、上柱国、淮阳郡王、食邑一千八百户、食实封八百户顼。天性温恭。神识英秀。爰自就学外傅。疏爵近藩。令问日新。好礼弥谨。矧居上嗣之地。当启真王之封。朕按舆地之图。颍川为大国。因景风之候。惟盛夏吉时。是用建尔国家。胙之茅土。于戏。制节谨度。故能守富贵。敷道养德。莫若尽忠孝。王其戒之。无忝予一人之休命。可特授依前检校太傅、同中书门下平章事、使持节许州诸军事、行许州刺史、充忠武军节度、许州管内观察处置等使、封颍王、加食邑一千户、食实封四百户、仍令所司择日备礼策命。 

　　皇子颢特授特进检校太傅同中书门下平章事充保宁军节度使加上柱国进封东阳郡王加恩赐崇仁保运功臣余如故制 

　　门下。夫封建亲贤。崇广藩辅。所以茂枝叶之庇。固盘维之安。古先哲王。率由兹道。皇子、明州管内观察使、金紫光禄大夫、检校太子宾客、使持节明州诸军事、明州刺史、兼御史大夫、上轻车都尉、祁国公、食邑五百户、食实封二百户颢。温仁本乎异禀。聪敏见于夙成。向从外傅之游。已宠廉车之拜。而能动皆率礼。孝必因心。宜用疏封。俾从出合。按东阳之奥壤。盖泽国之名区。分以苴茅。付之龙节。视秩帝傅之重。进列宰司之崇。锡号褒功。策勋加等。衍实多邑。并示宠章。于戏。位不期骄。禄不期侈。恭俭惟德。尔其钦哉。可。 

　　皇弟頵授光禄大夫依前检校太尉同中书门下平章事充武胜军节度使进封乐安郡王加勋食邑实封制 

　　门下。朕躬大统之承。宪前王之度。并建宗子。庸广骨肉之恩。作捍皇家。思长社稷之守。方旷恩之泽物。宜涣检之宣朝。皇弟具官某。体行端和。神风华秀。孝友自其天性。忠谨承于世资。蚤就学于奇觚。已析封于宁宇。念鸰原之爱。尝见急难之情。嘉麟趾之风。居多信厚之履。属肇亲于庶政。宜遍奖于近支。往践钧衡之崇。益疏茅社之贵。化繇近始。爱莫尔隆。于戏。礼重周盟。以薛侯而为后。义形汉约。非刘氏者不王。懋昭淑声。永服徽命。可。 

　　皇弟颢封岐王制治平四年九月辛卯 

　　朕祗绍基图。惕循谟烈。因山功毕。与厚地以永安。祔庙礼成。怅昊天之罔极。念同生之均戚。惟送往之良勤。爰举典章。增陪封镇。示兹渥命。告于大廷。皇弟、崇仁保运协恭赞治功臣、武昌武安等军节度、鄂州潭州管内观察处置等使、开府仪同三司、检校太尉、同中书门下平章事、使持节都督鄂州潭州诸军事、行鄂州潭州刺史、上柱国、昌王、食邑二千九百户、食实封一千二百户颢。资度浚夷。德猷粹穆。善谋常法。亶康叔之宅心。好礼尽忠。有东平之雅志。已胙苴茅之社。用安盘石之宗。适缘感慕之怀。益示褒崇之意。隆名逾峻。异数寔优。于戏。作诰孟侯。实尊于方伯。推恩介弟。盖重于天伦。尚迪厥中。以绥尔禄。可特授依前检校太尉、同中书门下平章事、行兖州大都督府长史、使持节青州诸军事、行青州刺史、泰宁镇海等军节度、兖州青州管内观察等使、改封岐王。 

　　皇弟頵封高密郡王制 

　　王者正位凝命。国体所以尊安。笃亲慎终。民德所以仁厚。眷桥山之已事。感清庙之初升。顾予同气之怀。宜先锡命之宠。皇弟、武胜军节度、邓州管内观察处置等使、光禄大夫、检校太尉、同中书门下平章事、使持节邓州诸军事、邓州刺史、上柱国、乐安郡王、食邑一千七百户、食实封六百户頵。履和而至。行敏而恭。金声自全。玉气不掩。雅见方严之度。夙推信厚之风。宜改锡于苴茅。用增荣于斋钺。于戏。神器之大。方图济于艰难。盘石之安。顾永期于夹辅。尚念猷训。保兹宠灵。可特授依前检校太尉、同中书门下平章事、兴元尹、山南西道节度、管内观察处置桥道等使、封高密郡王。 

　　皇弟頵两镇进封嘉王制熙宁四年二月壬申 

　　门下。史谓建大宗之封。如安盘石之固。诗美得同气之助。共敷棠棣之华。朕绍五圣之休。昭九族之序。固已倚天属于本根之重。措公姓于翰干之强。况于至亲。宜有显册。播告群位。厥惟大公。皇弟、崇仁保运功臣、山南西道节度、管内观察处置桥道等使、特进、检校太尉、同中书门下平章事、兴元尹、上柱国、高密郡王、食邑二千四百户、食实封六百户頵。燕翼发祥。温恭迪哲。英姿茂而玉裕。盛气粹而扬休。讲艺服儒。多推道术之对。好礼乐善。雅有智思之文。曏稽立爱之经。屡衍建侯之宠。有华上公之衮。有淑元戎之旂。贤仪寖明。师论参穆。是用端筴以审繇。按图而定名。表为真王。奄受乐国。尽岷峨之野。陪以爰田。易淝涣之麾。加之两组。循典常而出合。谨著定以奉朝。列第环宫。弥耸开元之观。侧门通禁。永承长乐之颜。备饬爱怀。布章庆誉。于戏。展亲以诚信。我则友于天伦。秉德以辅陪。尔则藩于王室。思长富贵之守。懋底忠孝之诚。往其钦哉。以对猷训。可特授依前检校太尉、同中书门下平章事、使持节庐州宿州诸军事、行庐州宿州刺史、保信保静等军节度、庐州宿州管内观察处置河堤等使、进封嘉王、加食邑一千户、食实封四百户。 

　　皇弟颢加恩制 

　　门下。朕祼献太室。禋燎圆丘。方熙事之涓成。拥灵休而滋至。眷言介弟。敢后宠章。皇弟具官颢。至诚渊渟。盛气玉粹。浑然道德之蕴。展矣忠孝之资。赤舄淑旂。奄受真王之册。元圭黼衮。载视上公之仪。陪辅眇躬。惇宗元祀。因紫营之昭报。奉鸾辂之亲行。佩鞞夙兴。有絜斋明之志。匏尊参荐。有虔陟降之容。适当归胙之初。宜峻均恩之举。特审名数。以耀龙光。于戏。友则因心。益厚同生之爱。祭维受福。永蒙时万之祥。其远乃猷。以绥而禄。可。 

　　皇子俊授特进检校太尉使持节曹州诸军事行曹州刺史兼御史大夫充彰信军节度曹州管内观察处置等使上柱国永国公食邑三千户食实封一千户仍赐体仁保运功臣制 

　　门下。朕承景历之昌。荷丕构之重。诞受帝祉。荐生天材。立义制名。既昭于德性。按图锡壤。始贲于宠章。扬于明廷。诏尔群辟。皇子俊。姿函岐嶷。气禀粹清。庄重表于覃訏。聪哲成于髫鬌。审洊雷之象。亶膺庙稷之休。考朱芾之章。嘉合君王之庆。属近司之来谂。宜吉日以启封。庶言则同。朕命维允。是用胙以南夏。将于东藩。以裁半楚之疆。以侈陪京之镇。载黼斯衮。视上公之仪。有鸾其旂。严外阃之望。肆加功号。特峻文阶。越陪邑户之多。兼畀国租之实。并蕃异数。良协慈怀。于戏。昔利建侯。以燕翼子。周倚宗师之盛。作之翰垣。汉立公王之隆。兴于襁褓。率兹成宪。匪我私恩。其服龙光之荣。以介寿臧之福。懋进乃德。往惟钦哉。可。 

　　皇子俊特授开府仪同三司加恩余如故制熙宁七年十二月三日 

　　门下。思齐之美。文王增百男而纪盛。华封之祝。尧帝愿多子以为祥。盖荣茂于天支。寔尊崇于国体。属当明祀之毕。宜被庆恩之行。皇子、体仁保运功臣、彰信军节度、曹州管内观察处置等使、特进、检校太尉、使持节曹州诸军事、行曹州刺史、兼御史大夫、上柱国、永国公、食邑三千户、食实封一千户俊。璇萼储英。珠源毓粹。夙赋中和之性。早彰岐嶷之姿。侍膳问安。已无亏于孝谨。闻诗学礼。期有禀于义方。是用陪益乎爰田之封。褒优乎命数之宠。庸霈庭涣。示均神禧。于戏。上赖祖宗之休。既幼加于爵禄。往亲师傅之训。宜日进于行能。钦哉惟时。服我新命。可。 

　　皇子俨拜官 
</div>
    <div class="pagination">
<a href="宋大诏令集_page30.html">上一页</a><span>...</span><a href="宋大诏令集_page26.html">26</a><a href="宋大诏令集_page27.html">27</a><a href="宋大诏令集_page28.html">28</a><a href="宋大诏令集_page29.html">29</a><a href="宋大诏令集_page30.html">30</a><span class="current-page">31</span><a href="宋大诏令集_page32.html">32</a><a href="宋大诏令集_page33.html">33</a><a href="宋大诏令集_page34.html">34</a><a href="宋大诏令集_page35.html">35</a><a href="宋大诏令集_page36.html">36</a><span>...</span><a href="宋大诏令集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
