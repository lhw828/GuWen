<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 95 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 95 页/共 136 页
  </h1>
  <div class="content">
   歴代名臣奏议卷二百四十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百四十一
　　明　杨士竒等　撰
　　任将
　　宋宁宗时知成都曹彦约上奏曰臣以朴樕小才误蒙亲擢度越常等厕迹禁路曽未两月复玷异防宠以次对之美职分以西土之阃寄臣实何人可当此选闻命以来日夜忧惧不敢常人自视以异数为喜亦不敢典故自比以辞免为髙心诚求之思所以仰副圣主眷遇之意窃以立功立事之世非可以禄位决进退也朝廷清明四方无事自一命以上皆得以行其志菽水可以奉其亲吏事可以振其职及纷纭之际国论不一司马光为枢宻副使犹不受命种师道尽防诸将讫无成功世变愈下艰难愈急家国之事有不可胜言者有志之士犹尚以禄位言哉直当论可否耳自古阃外之臣得以尽其所学非谓一已之见足以尽知天下之事一夫之力足以尽制诸将之勇也恃朝政以为根本假威令以为事权执赏罚以为劝惩资佐属以为辅助又须在王所之善士以为之主妒功嫉能之士不挠其政如此而见义不勇可以坐不任责之罪矣为司寇于鲁者不若乗田委吏之为省事为卿于齐者不若抱关击柝之为专职国论之所系则守官者犹得以守道也若事关大体与国论相表里有文王之令闻而后中国可以守有宣王之脩政而后玁狁不足虑当艰难之时宵衣旰食一日万几君以惰堕责其臣臣以丛脞戒其君开心胆以延见士民惜日晷以响应奏报则传导于下者无媿辞叫号于外者有近效谓阃外之臣恃朝政以为根本者此也若使法令变更农末俱病处置失宜军民胥怨发为播告者厥指或匿形于论防者旷日不报则所当恃者无所恃矣郭进诛御马直谓之专杀可也而太祖不责张美强取民女谓之无检可也而太祖不问恐阃外之权于此少沮也况于公事之所当行缓急之所倚重居阃外之职者谓之节制行阃外之事者谓之便宜人才出者可以承制用将佐失律者可以逗挠诛已奏者不必待报未奏者不必诘问谓阃外之臣假威令以为事权者此也若使将帅跋扈深自交结州县轻率不相关白互有申请者尚决于胜负转相诟詈者或俟于调停则所当假者无所假矣赏当其功虽喝转十官者不以为僭罚当其罪虽戮及全队者不以为滥居阃外之职正当视国事如家事惜官物如已物不以一毫弥缝亲旧不以睚眦报复雠怨势要之力所不能移阔褊之书所不能夺阃外之不得其人逐之可也假赏罚以行其私罪之可也不逐不罪则其说必所当行其求必所当与谓阃外之臣执赏罚以为劝惩者此也若乃髙爵授之而以不肖之心疑之闻喝转则举朝伸舌行法令则旁观失色官命未改踪迹揺动则所当执者无所执矣唐方镇全在幕属不必一一参军事也或议论宏伟可以助名教或文采雄壮可以草表檄勇能专将者可以备防应才堪应变者可以广智虑谓阃外之臣资佐属以为辅助者此也若使如今世举削与今世权局发书者称有旧而已不问其才具投诚者求寸进而已不揣其能否则所资者无所资矣孔子入衞主于顔讐由而后进孟子入鲁尼于臧仓而见沮勿谓圣贤行志直情独立而无所附丽也顔讐由之徒诚未易得彼臧仓者世常有之不可不察也士大夫有志事功已畏其少若又痛加沮格谁肯任事徃时事变尚浅踪迹尚秘虽诡辞浸润不过系一二士大夫出处比年两军相加肝脑涂地战死骁将指为降畨亲获酋帅诿曰虚诈变乱人心絶灭天理万一山东忠义识破事体两端首鼠有翩然事新主之意此何时也旁观胆落独欲以阃外之事责办于阃外之臣不其难哉臣防恩所领郡只是一路安抚且又与西南夷为界不近北邉事不相关不应啓此论然念富平之败扰及果阆兴元之溃经至遂普设使江淮有警则蜀道岂可安迹关外有警则劒南岂得髙卧而况吐蕃部落连及威茂云南遗种渐迫黎雅臣顷年尝转漕关外讨论四蜀事体知成都脆弱之卒不足以有用汉中单寡之兵不可以独立制帅之与緫所位置非宜将来职事间必有抵牾官军之与忠义勇悍无礼将来调发处必有不逊以至兵财逓铺间探等事所当改者不一而足尝作病夫议以告当路以为同此思虑而后可以同所见同此忠赤而后可以同所行若以为不可而欲择其中一二事间行之或过时失事而欲取已陈之旧说徐行之二者皆不及事而欲责建议者之非计非所闻也今四年矣事变已见而臣适当是选脗合扵过时失事之说臣实惧焉用敢详其说以告陛下昔张咏之守益州也迟半歳而不行知蜀道未定不可以遽进也太宗以面对许之以便宜从事谕之知蜀事难决不可以隃度也又敢仿是说以复于陛下惟陛下留神
　　秘书省著作郎杨简上奏曰臣闻庆厯之末有亲从卒夜入禁中之变是时士大夫殊不少省其所以致此者何由亦无所改为循循仍仍至髙宗初又有苖刘之变士大夫又不省其所以致此者何由又无所改为而循循仍仍至近者又有吴曦之变韩侂胄之变士大夫又不省其所以致此者何由又循循仍仍臣今告陛下以所由致节节祻变者为夫不循古制也古者六军军将皆命卿今诸将率从事武勇未熟复乎古先圣王之训典未践修乎诗书礼乐之实徳则其训齐诸军亦不过射刺击战之术尔罕能训以礼义夫授以杀人之器日习乎杀人之术可畏哉可畏哉古者赳赳武夫皆可以为公侯腹心执讯言言攸馘安安其有徳见诸容气者如此今陛下宜精择文武俱通之儒法古司马之官以尹正之训导之赏诸卒之孝者忠者善者则恶者潜化愈乆愈化愈化愈安祈天永命巩国祚于泰山之安在此而已今不改为是措火积薪之下火未及燃又将有庆厯及胄之变悔将无及臣日夜长虑无路告陛下今得一见吐露自此何时再见惟陛下念之不忘今文武通儒至不易得然不可谓无其人殿司十三军太盛宜析小半益以马司余卒以备三司则其势均可以防后患虑患当重复虽择贤儒立法自亦不过于此枢宻院编修官葛洪上防言今之将帅其才与否臣不得而尽知惟忠诚所在凡为人臣者斯须所不可离则不可不以是责之耳今安居无事必奋不顾死冒水火蹈白刃而后谓之忠也苐职思其职谓之忠公尔忘私谓之忠纯实不欺谓之忠且拊循士卒帅之职也朝廷每严掊克之禁蠲营运之逋其儆之者至矣今乃有别为名色益肆贪黩视生理之稍丰者而诬以罪辜动輙估籍挥廪给之稍优者而强以库务取办刍粟抑配军需于拊循何有哉训齐戎旅亦帅之职也朝廷每严试之法申阶级之令其儆之亦切矣今顾有教阅视为具文坐作仅同儿戏技勇者不与旌赏拙懦者未尝劝惩士日骄横难役使于训齐何有哉况乃有沉酣声色之奉溺意田宅之图而不恤国事者矣又有营营终日专务纳交书币往来道路旁午而妄希升进者矣自谓缮治器甲修造战舰究其实则饰旧为新而已尔自谓撙节财用声称羡余原其自则剥下罔上而已尔乞严饬将帅上下振厉申警军实常若有寇至之忧磨砺振刷以求更新亦庶乎其有用矣帝嘉纳之
　　侍御史兼侍讲李鸣复奏曰臣甞观殽陵既战秦伯犹用孟明孟明増修国政重施于民故秦虽败而犹可以自强街亭既战诸葛亮上防自贬蜀主以为右将军亮于是引咎责躬布所失于境内故蜀虽败而犹足以有立盖败军之将虽不可语勇茍因其败而痛自惩创则转祸为福易危为安英明之主犹不忍尽弃也迩者王师既出版图渐归褒诏方颁衂音继至折北奔溃者固所当罚发纵指示者亦岂容逃陛下悉从轻典复取其任大责重如赵范者湔洗而委之臣知圣恩寛大恕之于今日将以望之于后日也抑不知范果能如孟明之所以报秦诸葛之所以佐蜀乎臣切惟范有所当戒者三一曰去私二曰禁暴三曰惩忿能持此三戒则陛下所以责任之意庶乎其无负矣范之在黄也大建宇日役万夫片瓦寸钉竹头木屑皆索之列郡号曰军需先世之祠堂后庭之燕寝无一不备千仞之楼且巍然揷空于倥偬不暇给之时直为是骚动不遑安之举古人匈奴未灭何以家为似不作此等举措也今易临岘首号袭世官傥不封蔽芾之甘棠而惟爱纷奢之丽屋则民将不敢言而敢怒今而后皆失望矣此所当戒者一也范之在合淝也以一万五千之夫数而责之一县以数百里之逺地而限以三日臣曩尝言之闻其以军法从事而死于锋镝以军期穷廹而毙于道路者又不知其防也今之淮非昔之淮矣仓廪竭府库空而郡县不如昔戸口减耗鸡犬寂寥而乡井不如昔富者憔悴贫者转徙而百姓不如昔身防于接战气防于奔溃而壮士健马亦不如昔此皆范实为之傥复移其所以用淮甸者用京襄则国之元气愈耗矣此所当戒者二也范垂涎襄阃乆矣向欲借襄兵取关陜而史嵩之各执其说近欲移随将过樊城而杨恢弗从其令志虽愤闷犹未容发也今事任既正诛戮自由城池虽昔日之旧逰蕃汉乃今时之杂处御得其道狙诈作使御失其道狙诈作敌况主帅新易人情懐疑倘不开诚心布公道而或以私忿临之则士气摧挫意外之变不能保其不作矣此所当戒者三也臣于范无纎芥之隙向者北兵犯蜀蜀之仕于朝者日扣政府乞以范为襄帅借襄之力以纾蜀之难于时臣实与焉继为武部贰卿臣复以列属事之见其抚掌谈兵捐躯许国未始不击节嘉叹也今范建牙帅阃而臣偶待罪台端为所当为以无负陛下之临遣者范之责言所当言以无负陛下之擢任者臣之责臣之所论非但忧国亦所以爱范也愿陛下下臣此章以示范范果以臣言为戒修政恤民如秦孟明引咎责躬如蜀诸葛则京湖一面可寛陛下宵旰矣否则未也惟陛下加察
　　贴黄臣观马谡诸葛亮宻友也祁山之役督诸军为先锋一败街亭论罪至死蒋琬以为天下未定而戮智计之士岂不可惜亮曰孙武所以能制于天下者用法明也四海分列兵交方始若复废法何用讨贼亮之见逺识髙如此比者杨义弃军而走徐敏子弃军而溃此犹为敌骑所廹也汴距战场二百余里且有一郡之隔赵葵全子才各拥数万兵建大将旗鼓正当整阵以援诸将一闻风声鹤唳皆奉头防窜矣此何等举措闻诸敌境谓中国有人乎范于无罪之民则用其惨于有罪之将则用其恕按章来上此殆具文耳以折北不支为殱敌精锐以狼狈反国为归防根本以望风先溃为急于全师彼固谓朝廷为可欺安知天下公论不可欺乎昔太祖以南方之事委曹彬且授以匣劒曰副将而下不用命者斩之潘美等失色不敢仰视范何足以语此此臣所以深为国家惜也
　　理宗时监察御史吴昌裔论赵范失襄阳防曰臣闻街亭之役咎由马谡而诸葛亮以为咎皆在臣宜禄之败罪由浑瑊而郭子仪以为罪实在我夫非人是己人之常情而今乃责躬自咎如此亮与子仪之盛心真可为万世将帅之法哉臣窃见敌犯襄汉以来唐邓首降均安继叛光以围破峡以燬空枣阳之防死者防十四万人沙市之扰殁者以二十万计八州残破千里萧条主帅是当赵范何所逃责然范时以襄州孤垒适被重围督励三军迄退强敌功过相补犹有辞也近阅荆鄂所申乃知襄事大谬克敌首叛忠卫继之粮械积聚扫荡无遗搢绅民居被祸尤惨虽探报互有不同而证状则不可掩矣汉水岘城金汤坚壮军储守具根本富强盖自绍兴名将岳飞营屯至嘉定帅臣赵方徙治虽金人屡寇而江面不揺险以人守故也范方之子遂世其官将略帅谋耳濡心授正宜谨固封守牧御军民以报国恩以绍先业而乃劳于骛逺闇于知人轻信反覆之心失御变诈之道养痈遗患引堇庀身遂使变起萧墙自贻伊戚以百年之生聚而莽为灰烬以中兴之楼橹而视为弃遗退保荆州望实俱防人言纵不之及范视厥考能无愧于心乎臣采之公论咸谓赵范之罪合赐褫谪别选时彦以代其军然荆襄为天下喉襟襄州既失江陵尢为要地趂急经理卒未有人如范之才未可终弃欲援春秋责帅之谊乞赐睿断防秩三等申儆诸军使之收拾散亡以规复襄阳自効庶防邉疆俶扰之际犹知有朝廷纪纲可杜奸萌可纾狄难谨具觉察以闻贴黄臣自闻襄报即草劾范之章或有谓臣者曰今庙堂倚赵范以自安赵范倚北军以自固若台谏论列不惟招大臣之忌亦具啓邉臣之疑内外交憎祸在不测臣沈吟累日反复再思窃以为不然炎兴初年国事草创张吕诸臣当国扵上韩刘诸将拥兵扵下功在社稷人孰敢言而赵鼎之为御史也今日而论刘光世明日而论韩世忠风采澟然曽不少恕亦未闻当时将相以为疑忌也况今戎首实在北军赵范已正王旻之诛庙堂当议赵范之罚亟图改纪斯乃其时若谓凶将本无叛心襄城犹为我守沉痼旧见覆防前非日引月深遂成再误恐非计也用敢具録前奏复以缴闻惟陛下亟赐睿断施行
　　贴黄臣窃惟本朝三百年所与立者国法台纲也方今事势俱无可恃独有宪法一脉尚存近来邉臣师师非度则并举其纲与法而废之矣赵范襄守退保江陵臣已具列前防其知荆门军朱扬祖被命乗障有城可守而乃委弃民社擅离本军是无国法也前京湖制机赵楷以罪被劾谪官居永而乃乆稽朝命未离沙津是无台纲也方兹艰危之防正当纪纲修明若此二人岂容佚罚欲望圣慈将祖罢黜以谢军民将楷更与防降押赴贬所庶防懦者有所畏而惧凶者无所恃而侮伏候勅防
　　昌裔又论赵范召命不当防曰臣近以克敌之变焚荡襄阳偾军之罚责在赵范欲乞贬秩三等以正邦刑且令规复旧城以责来効此盖前代之故实本朝之彛章如诸葛亮街亭之贬韩琦秦州之罚张浚富平失律之罪载在往牒可复考也陛下亟赐俞允褫职防官仍其使名责以收复邉梱深识之士咸以为当但襄州一失已阅四旬而进复无期有暌众望或谓叛亡余卒窃据城中防哨敌兵侵轶境上京西五叛将至连衡汉东诸城皆欲徙治淮襄戸口日夜絶江人揺不宁事变罔测岂襄事蹉跌之后财殚力匮未易遽进耶抑赵范经变之余心摧胆怯不可语勇耶臣方欲再上封章以督厥咎今月初二日伏覩邸报赵范令赴行在奏事又闻因其弟葵有请欲令代帅淮东而以已副之其扵兄弟相友之情公朝叙情之意可谓曲尽矣然今事防方来正以赏刑为急方其责范经理则姑欲示以薄惩今既将范易置则所当明正严罚傥或释其重负而予以召还脱诸破坏之城而置之安全之地则是功过未白赏罚无章不惟赵范茍逭刑诛亦恐邉臣闻之解体非所以宣昭国法而畏服人心也臣近见别之杰所申虎翼旧军统制刘廷美力战叛卒收复樊城则事势犹有可为茍能授任得人趂急经理收拾余烬图复故疆则戸牖既牢上流恃以无恐不然易赵范扵安地置襄阳扵荒墟知以三海八柜为防而不知以汉水方城为固唇齿寒而不问喉襟絶而不忧保障单残藩篱浅薄无襄阳则江陵危无江陵则吴蜀中断脱有一骑闯我长江风景日殊人心震扰其关系存亡不止一方痛一面病而已淮淝之却秦师由庙堂处分已定河北之禀唐令在朝廷处置得宜臣观今日襄事抚御失当咎在帅臣而区处非宜则又有任其责者昔绍兴初郦琼之叛固非小变然朝廷一时处置动中事机髙宗下诏罪已则曰由朕委任非人致一军怀疑反侧张浚见上引咎有曰是臣非才误国以致上贻圣虑于是荐赵鼎居揆路而朝政举命刘锜帅淮西而军律张可以感动天人转回事变益固中兴百年之业只在君臣一念之间也今陛下忧形玉色而未覩拨乱之英规大臣躬瘁百为而未有康屯之竒防罪已之诏逾时不下何以感武夫悍卒之心引咎之章旷日无闻何以解众难羣疑之惑翫愒歳月坐失良图蹙国殱民祸至无日臣未知其所终也臣忧深家国一再冒言而复以髙宗君相之事为陛下告惟望圣慈奋赫英断而亟图之宗社幸甚
　　昌裔又论安癸仲防曰臣窃见髙宗绍兴二十八年礼部侍郎孙道夫言成都帅不可不择宜求可以制置四川者二三人置之圣度上曰当储人以待缓急之用孝宗淳熈十年太府寺丞勾昌泰奏蜀制置使任六十州安危愿扵从臣中常储一二人作安抚使上曰须是选择可以备制置使之用者盖蜀去天逺帅当豫储在乡人先事而力言之在朝廷加意而急图之在君上申命而临遣之此我祖宗虑逺储材之规模实万世子孙之所当法也臣以蜀人待罪言路若乡有急证而不言则为有负扵乡国朝有令典而不举则为有欺于朝廷昨扵二月妄论四事备言蜀之危状而尤以储帅为先伏防圣慈俯加容纳特辍侍从出帅成都臣谓陛下此心即髙宗孝宗之心也然命既颁而遄反使已遣而复回议论数更臣窃未喻窃惟蜀自二十年以来私意横流人情障碍帅非奉已者不乆緫非挟故者不安幕府非所荐引者不得充数上下蔽痼牢为一词故民有疾病而上不知兵有饥寒而逺不达战鬬有上功而赏不及溃败有显状而罚不加若非得有威风识大体者肃将明命改纪而更新之则剥烂蛊壊之证无日而可革矣今臣遂既已罢行事徃岂敢论列但储帅一事所宜亟留圣意赵彦呐老病交侵智勇俱竭屡上祠请难以倚靠秋防臣于前防已尝言之况今敌兵侵犯麦积时当可获溃兵肆横江油贺请病事势岌岌民不遑安而乡人之在列者无有以道夫昌泰之言告陛下深可叹也近闻前总领安癸仲以臣论奏击其奸贪畏惧驱磨经营复用近则托赵彦呐荐代于朝逺则令其子恭行交结于内甚至嗾利州士民以列功状啖逺方布衣以防谈遣干人李真蒲午蒲恭以财物请求结大程官童炳曽永等以关节搬送专欲撼动言路攘窃帅权如绍兴间钱良臣之事乡评籍籍皆能言之臣与癸仲初无宿仇但见其为緫饷则暴敛之兴军民胥怨为抚谕则侵权夺利郡县骚然彼为一使之任尚且不可况以当专征重寄岂不误陛下事哉且往者辛夘之变癸仲以漕臣先走合阳乙未之变癸仲以緫臣舟至阆州上下利州之民怨入骨髓所列功状决非情实是皆假托撰造欺罔公朝若误入其言而轻加信用则蜀事去矣此臣所以痛心疾首为陛下熟数之欲乞睿慈特命大臣早择帅材临朝亲遣以慰蜀民倒垂之望仍将癸仲更与防斥以为罔上嗜进之戒所有干人李真蒲恭蒲午等扬言交通货赂污蔑清明之朝仍乞下临安府宻加捜捕痛行根治自递押归亦足以肃吏奸而昭国法谨録奏闻防候勅防
　　贴黄臣窃见王沂公曽当国尝曰恩欲归已怨使谁当闻者叹服以为名言盖谓大臣事业不当敛恩避怨也臣论安癸仲之贪至于三矣毎防陛下付外从行而政事堂中持笔不下及下检正都司又复累日不呈不知治一贪吏逐三五干人有何恩怨而上下覆防至于此哉臣言不行何以分察欲望圣慈检臣累防将癸仲亟与防罢并将干人李真等根治押发施行
　　淮东制置使李曽伯上奏曰照对臣准尚书省劄子五月十八日三省同奉圣防令内而侍从台谏给舍外而制阃各举帅材二人者臣窃惟荐材难荐帅材尤难古者方召逺矣今夫谋三军之帅将以备一时之选睿防诞颁猥令荐进岂不谓观臣以其所主惟善能举其类乎頋臣本无材略忝任藩翰揆已不足安能知人为之逾月议图其位望之已著者固不待防言之推其声名之未达者则有得于共事之更歴今有二人焉窃见朝奉郎前知建昌军事余鼇自任髙邮尉而留淮幕臣见其谙军民利害得将士心颙颙昻昻有逺到器议论本乎正大趋向不为卑污臣命夏臯修泗上承下接皆鼇賛之最一事尤可识往时鼇初擢第值遣使谕蜀道拉鼇偕行耻于依凭甘以吏事自见临节而不可夺于此可占今稍更霜露才气殆益老矣宣义郎通判襄阳府兼京湖制机王登昨以秭归尉而留荆幙臣见其晓兵家韬略通当世务磊磊落落无罢软习政事多所规益言议不为依阿臣命髙达复襄左撑右柱实登佐之最一节尤可书往时登以勇爵因获寇诣荆阃怒登不拜飜然舍去卒以儒科自奋有志事竟成于此可观今乆在风寒文理浸加宻矣是二人者臣察之已熟故敢荐之不疑抑又有说焉马廐金怀之无取则可以临羌桑株田顷之弗多则可以慕亮如鼇如登臣尝与之讲论及此使遂展布必可保其能自廉饬臣愚欲望圣慈下有司籍记姓名特加旌擢以为事任之储如后不如所举臣甘坐谬举之罚
　　洪舜俞进故事曰晋谢安以荆江二州并缺桓石防有沔阳之功虑其骁猛在形胜之地终或难制乃以桓石民为荆州桓伊为中流石防为豫州既以三桓据三州彼此无怨各得所任其经逺无竞类皆如此
　　臣闻御得其道则天下狙诈咸作使御失其道则天下狙诈咸作敌御之为言以马喻也诡衔泛驾之马跅弛而难制使王良造父御之则鸣和鸾逐水曲进退伸缩无不如意否则駻不受羁矣谢安之用三桓人徒知其经逺无竞而不知驾御之术黙寓乎其间盖石防趫防絶伦既夺之上流而石民与伊非所患兼是时荆江豫三州军事皆在安都督之下而兵权实操于内此首重则彼尾轻也茍朝廷无以操其权而制其命王彪之所谓兵权萃于一门非深根固蔕之宜安乌得不为之深虑哉知此则知八柄驭臣虽王者有所不敢忽
　　礼部尚书魏了翁进故事曰唐宪宗时裴度上防云淮西荡定河北底宁承宗敛手削地韩舆疾讨贼岂朝廷之力能制其命哉直以处置得宜能服其心耳臣谓宪宗承唐纲积弛之余藩臣阻兵帅不庭授盖自夏蜀山东泽潞易定魏博贝卫澶相朝廷之令所不能加视今日之事难易絶不侔而淮西之役处置得宜遂能使顽悍革心梗强効顺信知折冲御侮不尽在于国势之强弱兵威之众寡顾吾所以处之耳迩来邉帅不和朝廷但知委曲覆护听其相倾相轧以养成乱本而不知所以处之始焉淮西制阃治黄州匪但控阨要害实以兼总黄陂克敌一军也既命杨恢分阃恢而可任邪则军未溃以前其戮叛将范青不必付之湖广总领何元寿军既叛以后其招来陈温等又不必付之荆鄂都统王旻今舍制阃不付而付之他司臣所未谕也观杨恢之词谓旻有诱叛之迹继而旻之告谕陈温许其来德安境内劄寨是旻果使之矣孟珙招纳备据叛酋陈温之词谓若斩杨恢用孟马帅为制置则我軰就招此何语也而珙公然见之公状不以为嫌殆有尝试朝廷之意是珙亦可疑者矣恢之不能绥御以至于此坐以虎兕出柙之罪恢尚何词然使旻以诱叛而获厚赏珙以述叛酋之悖语而获迁除则是唐末藩镇诸军自择主帅之风成矣今朝廷不问可否而一切听之尚谓之处置得宜乎茍幸无事养痈防疾不如诱叛而受赏袭迹而动则长此安穷惟陛下与二三大臣力图之
　　魏了翁又进故事曰宼恂复拜颍川太守执金吾贾复在汝南部将杀人于颍川恂捕得系狱戮之于市复以为耻还过颍川谓左右曰今见恂必手刃之恂闻其谋乃敕属县盛供具储酒醪执金吾军入界一人皆兼二人之馔恂乃出迎于道左疾而还贾复勒兵欲追之而吏士皆醉遂过去恂以状闻帝乃召恂恂至引见时复先在坐欲起相避帝曰天下未定安得私鬭今日朕当分之于是极欢结友而去
　　臣谓先儒谓贾复不戢部将寇恂戮之使复明达必且谢过乃更蓄愤欲手刃之殊无责已之意帝当先以曲直晓之使复惭谢然后慰勉听其自释则善矣臣尝谓天下之事至理而止理之所至虽强暴凶狡有不容不弭耳而帖服茍惟无所可否务为包含是姑息茍且之政也何以慰服人心邪庆歴四年韩琦为陜西四路招讨郑戬为四路都部领尹洙知渭州狄青为泾原副都统先是韩琦乞罢修水洛城郑戬固请终役琦还自陜西罢役而戬命刘沪董士廉督役如故尹洙檄沪士廉罢役不从遣人代沪又不受洙怒命狄青领兵行邉追沪士廉械送德顺狱成诏释沪士廉令卒城之而洙与青不服也善乎欧阳修之论曰宜命中使宻谕狄青曰沪城水洛非擅役众不可加罪若临阵而违节制自当临以军法然后又谕沪曰汝违大将自合有罪今以城水洛有功故赦尔尔宜卒事以自赎城成则又戒青不可失城以遂已臣谓如修之论处置得宜君臣之情分尽矣绍兴六年张浚以宰相都督江上命韩世忠屯承楚命张俊屯建康先是浚在淮上谋渡淮北向惟倚世忠为用世忠辞以兵少欲摘张俊之将赵宻为浚以行府檄俊不受令浚奏乞降圣防而俊亦禀于朝甲可乙否朝廷难之善乎赵鼎之论曰浚以宰相督诸军若号令不行何以举事然俊亦不可拒乃责俊当践行府命不应尚禀于朝复下浚一面专行不必申明虑失事防臣谓如鼎之论周旋曲当则上下之体綂正矣襄黄二帅比肩事主各效已见以图补报比乃闻二帅不和防有私鬬之虑审其如此则所关甚大此在朝廷所当谕以贾寇之事俾各释前疑共济多艰否则脉络不通缓急不相倚如国事何惟陛下留意
　　淳祐间徐元杰进故事曰唐德宗陆防论淮西事宜状曰克敌之要在乎将得其人驭将之方在乎操得其柄将非其人者兵虽多不足恃操失其柄者将虽材不为用将不能使兵国不能驭将非止费财玩寇之弊亦有不戢自焚之灾
　　臣闻人主之用天下惟明与断而已明足以有别则知人而善任使临事不至于乏才断足以有为则操纵予夺莫不在我举天下英雄豪杰之士亦莫不犇走鼓舞扵笼络驾驭之中必如是则将得其人而敌国外患非所忧矣其或平居暇日咨访之不广体认之不亲有才而不能致其用能用而未必当其才而况依违牵制或昧扵折奸宄之萌姑息含容浸失其所谓宰制之道其始不有以杜凭陵之渐其卒未有不至于横溃四出而不容遏者此春秋之季汉唐之末八代纷纭之际其证具存扵方册者不可以不察也唐德宗猜疑多忌有将而不能驭将操失其柄乆矣当时九节度之师初未尝不惟上之令自夫希烈怀光之徒一失扵制驭他日之患不待智者而后知陆防忠于德宗者也因论淮西事宜而告帝以克敌之要实在乎将得其人继之曰驭将之方在乎操得其柄又断断然反其辞曰将非其人则兵虽多而不足恃驭失其柄则将虽材而不为用极言其弊以为不止扵费财玩寇而已谆谆然语之以不戢自焚之灾吁贽之言亦切矣惜乎明不足以知李晟之忠勲断不足以止懐光之铁劵奉天纷扰之患有不可胜御者至今令人掩卷三叹而已吁有明谟纠断之光武然后二十八将之才各随其志能而有以厉其中兴之功有刚明果断之宪宗然后善用裴度之忠而李愬韩之徒亦各得以勉其克复之效曽谓半千载间出之真主而俾光武宪宗专美于汉唐之间哉臣故于陆贽之言益惓惓乌
　　宝祐二年起居郎牟子才上奏曰臣比者蜀事孔棘尝进苦言谓宜用李曽伯镇蜀而以蒲择之吕文德佐之则选威望重臣为荆阃以应接之又谓宜召余晦以释羣疑此皆顺人心而为是急着闻陛下亟赐采领缄达大臣以待处分陛下忧顾在西一闻人言即与大臣商之真不翅如救头燃也大臣自独相以来未尝召臣谋一事昨忽召臣至相府议论反覆数刻乃罢而指意所在大槩只以隃制为是大臣曰蜀力屈矣非通荆蜀为一而借荆州事力以援蜀则不可臣谓荆事力既耗于襄樊安得更有余力以及蜀乎大臣又谓曽伯既受节制事急则必须进至夔门控制臣谓曽伯既是荆湖制置大使岂有舍本职公事而越足过夔门之理借令欲往万一襄樊有事曽伯将趋襄樊乎趋西蜀乎大臣又谓曽伯不过夔门必遣吕文德代往臣谓此处分终是隃制不若曽伯正除宣抚使之专心一意经理西事而吕文德既为曽伯所任必与曽伯俱西也大臣又谓曽伯节制四川当不容辞臣谓以制置节制制置则受节制者自无事权若未即召晦则曽伯亦未肯受也大臣又谓曽伯且未肯受节制若正除宣抚使岂肯受臣谓曽伯忠义人也使人主推诚以任之温诏以趣之彼非木石岂不能感激思奋以报上恩邪大臣又曰韩宣以城筑未就不欲往阆州清叟亦有奏令且了城筑今且命杨大渊则专任杨大渊不可二三其说大臣又谓今且令曽伯节制却令曽伯自求一人留司重庆曽伯必委蒲择之择之既在劒阁且令黄应凤主留司臣谓此等处分太似缭绕终不脱隃制规摹恐如此施行重庆根本之地无重臣以镇压之则事终涣散也大臣又谓余晦当召曽伯未受节制未可出命臣谓不召余晦曽伯决不肯受命綂兵者亦且疑惑其为妨碍非一端而足也大臣又谓若召余晦而出李曽伯宣抚之命曽伯必飘然而归是一日而失二帅也臣谓余晦狼狈至此失之何损曽伯负当世重望蜀之三军百姓愿得之以为司命曽伯忍孤人心耶又忍孤上意耶臣非敢与大臣辩论也事势至此大臣乃一切坐断自以为庙谟髙深非小臣所可及臣至是亦不得不辩也然岂得已哉或曰大臣忧邉思职日夜尽瘁不可谓之不以西事为念也而子之言急切如此岂大臣果有不忧蜀之过耶臣谓大臣之过非不忧蜀也其过在于任已见而不受尽言好顺上意而每怫公议此即是过而又有大过者在于自诡知兵也且兵岂易知也哉如韩琦范仲淹出入邉陲尚不能周知今足不出庙堂之上而谓洞知军戎万里情此隃制之说所以牢不可破也且兵不中御古之道也军中闻将军之令不闻天子之诏今军中无钜细悉制庙堂之上而徒以尺书慰劳诸将使诸将知有庙堂而不知有制阃则知兵之说臣所未喻也赵充国曰兵难隃度臣愿至金城图上方略今西事壊烂而使曽伯节制数千里之外诸将下禀令于节制上禀命于庙堂缭绕回曲坐失事机则知兵之说臣所未喻也晋侯作三军谋元帅赵衰曰晋縠可乃使郤縠将中军今不谋帅而谋节制分左右三距而无元帅以任中军之寄专欲倚仗于节制则知兵之说臣所未喻也师六五长子帅师弟子舆尸凶今长子帅师于数千里之外而欲使蒲择之在邉黄应鳯留司既使韩宣緫綂又使杨大渊代韩宣緫綂则知兵之说臣所未喻也大臣虽谙熟科条弥缝将帅固识兵家之节度而自诡知兵此则大臣之过也昔程頥每与司马光说话不曽放过范纯仁十件事只争得三四件事便已程頥曰光只为能受尽言尽人忤逆终不怒便是好处今大臣能如光不怒人以忤逆乎昔又有言范祖禹于司马光必能协济国事光正色曰尔谓祖禹见光有过不言乎今大臣能如光乐听人之攻已过乎程頥光之所荐也祖禹光之属也而辩论不少恕有过必尽言臣于二臣无能为役然不敢不取法以致臣区区爱助之微忠欲望陛下丁宁宣谕使大臣以司马光之心为心勿遂前非勿贰后过尽改隃制规摹一从公论以救吾蜀则尚可为也若辨论之间是已见屈羣防而自谓如此足以隃制四蜀则轻用余晦以成一年之误若召晦不速用曽伯又迟其为误蜀将有不可胜讳者矣惟陛下亟图之
　　度宗咸淳九年起居舍人髙斯得奏言匈奴冒顿大入围信信数使使敌求和解上赐信书责之曰专死不勇专生不任寇攻马邑君王力不足以坚守乎安危存亡之地此二者朕所以责于君王【出前汉书韩王信】　李广为将军出鴈门击匈奴匈奴兵多破广军生得广广得脱至汉汉下广吏吏当广亡失多当斩赎为庶人【出前汉书李广传】臣闻为将之道能勇而持重则进无轻脱之忧退无逗挠之失矣盖将帅之病常患于恃勇而尤患于无勇恃勇者轻敌取败固能为国生患然其志犹可取也无勇则锐气销沮日沦于偷其为国家之祸可胜言哉常武之诗曰震惊徐方如雷如霆徐方震惊言贵乎能勇也出车之诗曰彼旟旐斯胡不斾斾忧心悄悄仆夫况瘁言贵乎持重也王者之师以刚厉柔以柔济刚动而万全所向无敌抑由此之故乎汉髙帝时匈奴冒顿大入围韩王信于太原信不能力战而反求和于虏故髙帝责之曰专死不勇专生不任谓为将之道专持必死之心则伤而反不得为勇专持必生之心则不足以任军事信盖持必生之心而无必死之意者宜乎虏入不支卒以败亡也文帝时李广击匈奴恃勇轻敌屡为匈奴生得出鴈门则军亡失多出右北平则一军防没虽号名将所至多败轻敌之过也虽然将者军之司命也与其选懦宁其果锐与其为信宁其为广择将者可不加衡于此乎臣窃见襄阳之围旷日持乆命将救援择非不至然气索志偷情见力屈大劳未艾扫清无期岂非将不胜任之所致乎淮西之寇俶扰诸郡巢穴既近倏去忽来其有能惩闭门之失者似强人意而遽遣大将自取败衂非旁郡一防则敌得气去患日益深岂非将不持重之所致乎襄失之弱淮失之轻惩劝之道不可偏废今防师失律者既加之罪矣彼蓄缩顾望不发一矢者可不申严师律以少警之乎臣琐琐陋儒不达兵事妄陈所见少效涓尘惟陛下财择
　　金宣宗时左谏议大夫张行信奏曰窃自兴兵以来将帅甚难其人愿陛下令重臣各举所知才果可用即赐召见褒显奬谕令其自效必有奋命报国者昔李牧为赵将军功爵赏皆得自专出攻入守不从中覆遂能北破大敌西抑强秦今命将若不以文法拘绳中防牵制委任责成使得尽其智能则克复之功可望矣上善其言时方擢任王守信贾鼐尔者为将皆鄙俗不材不晓兵律行信惧其误国上防曰易称开国承家小人勿用圣人所以垂戒后世者其严如此今大兵纵横人情恟惧应敌兴理非贤智莫能狂子庸流猥防防擢参预机务甚无谓也于是上皆罢之
　　元世祖时东平赵天麟上防曰臣闻刚柔并用定鸿钧坱圠之功文武双行为国家乆长之计事兼生杀虽任于人权在圣明不宜归下粤自理分天地位正君臣仁为文之实义为武之干至如隂阳不测体用无方振义武以拯人仁亦在其中矣布仁文而肃政义其可以忘乎故仁者义之元而义者仁之宜文者武之宗而武者文之助也自黄帝以来始用弓矢帝王一揆秦汉尚功三国以至隋唐五季以及金宋四千余载未闻一日而停兵亿兆夷民常愿一人之有庆其间亦有人主自专而开泰否之门亦有委于将帅以啓兴衰之变原其所致可得而言夫权者天子之神器事者在下之所行权维轻重故非臣下之当持事各分科故非天子之宜务今国家立枢宻院以维中外之军兵以定武臣之官爵而又紫垣春色荣照六军丹阙神威澟班诸卫而又元帅统军招讨鄂啰之官万千百十夫长之职熊罴貔虎八镇方维骐骥鹰鹯一遵约束又如武库武器设署于京师弓箭甲局分工于随处此皆事行于下也凡诸事务皆申枢宻以奏闻此盖权归于上也钦惟国家处置权事甚为明切臣窃以为将兵者将也将将者君也将兵之道有四而行之者八何谓四一曰忠二曰计三曰勇四曰果何谓八见敌勤王之谓忠闻敌制胜之谓计饱直恃力之谓勇进战期克之谓果此盖攻战将兵之将也劝主上以先之谓忠严军律以养素之谓计坐帷幄以折冲之谓勇不生事以希幸之谓果此盖太平将兵之将也而将将之道亦有二焉一曰分綂二曰专委当其天下已定将帅优防以备爪牙之用乃方方殊掌位位各司无使一员独为魁首于是有分统之道焉寔万世之计也如或邉尘暂起命将兴师须立名将以总之乃面告之云阃以内寡人制之阃以外将军制之于是有专委之道焉但一时之事也出征而不专委则节制难齐太平而不分綂则乆生异事髙爵以宠之厚禄以食之二术以御之举无遗防矣伏望陛下立枢宻院使一员使与行省首官品秩相同其余员位以次班之今适太平事无大小须待同议无或敢专若夫卫府司营已有防古监军不须别议此即分统之道也设或动兵则暂行专委之道焉更望陛下于中外卫府司训示以愚臣所述攻战将兵太平将兵之四德如是则事常谨扵下而权常归扵上矣权归于上则人无觊觎而民得安矣
　　赵天麟又上防曰臣闻兵者凶器也战者危事也既不可不慎动矣将军者国家之爪牙人命之关系尤不可不慎选也上古以来民无定志圣人既作大统由分自黄帝用弓矢以擒蚩尤之后周有方叔召虎尹吉甫之徒汉有淮隂条侯霍嫖姚之軰赵之防颇燕之乐毅楚之呉公齐之孙子矫矫然树四方之英气昻昻然振百世之风声或有搴旗斩将之功或有转地回天之技或有助伐罪吊民之德或有懐佐君匡世之才莫不感防风云契合鱼水依光日月垂名竹帛以至尚父之鹰孔明之龙吴汉之敌国李勣之长城斯皆将军之善战善胜者也彼有视人如草菅而刈之御众如蜂蚁而藐之行伍不整疾徐无节三令五申而其令不行耀材陈防而其材不中营垒轻而可掩袭也甲仗利而徒无益也故慎子为鲁将军一战胜齐犹且不可白起胜赵长平坑死之人四十余万柏直乳臭挫魏王之师辕门儿戏致孝文之诮此虽为将者之旷官抑亦有司选将者之失也所谓良将者刚则法天可望而不可干也柔则法渊可观而不可入也去如收电可见而不可追也留如丘山可瞻而不可动也此之所谓良将不亦大哉然后龙韬豹略发于胷中雾卒云师领于麾下赫然一怒乗风送欵者将接踵而来矣复岂有争锋迓刃之敌哉是以选大将者固非余将之比也骅骝骐骥奋迅乎千里驣骧乎九州非噉刍数倍于常不足以尽其能全其力而役之以取效也良将亦然方其国家无事之时遴选英雄髙爵以宠之厚禄以食之加之以殊礼处之以闲职一旦卒然有急则行专委之遴焉于是乃有折冲于樽俎之间制胜于疆埸之际心口相誓而委命自甘肝脑涂地而赤心无吝者岂非王者善将将之所致而然邪先帝之平江南由此故也若夫无事之时偃然不虑一旦有急则任夫肉食之流设或犯皇家之大戒亏丹阙之威严虽复噬脐何嗟及矣伏望陛下深符祖意爰采宏材下诏林泉飞书营垒凡德足以镇服人心能足以超越伦类计足以坐消变故勇足以深入敌阵者县次续食令与计偕至于京师馆于上室申之以天鉴接之以优礼处之以无事之崇班寄之以不时之大用昔者唐有郭子仪而身为安危者二十余年更望陛下凡武臣宿将功髙望重德显才清者宜加殊遇以厉将来臣非不知圣朝与天齐福启运正隆但宜柔逺以文尚奚赖于将军之力哉然而审事务防变故者圣人戒慎之至不得不如此也
　　赵天麟又上防曰臣闻至重者将也至险者兵也虽系于将而其原皆在于君也君之任将得人则用之如神守之如山驰之如风整之如网之在纲矣设或任非其人则害有不可胜言者焉故翦商魁帅乃渭水之渔公伐夏大臣即莘郊之农父又岂但将门方有将哉采葑采菲无以下体建官惟贤位事惟能诗书之言信不诬矣若谓箕裘遗业多习其事因而用之加诸上位亦当因其名而验其实斯可也不然则亦犹举渭水渔翁之子命作太师求莘郊农父之族升为右相与伊吕之姓虽同而伊吕之才则否求其实効不亦难乎非徒无益而又害也今国家綂兵之臣子承父职乃有不闲武艺之流不读兵书之軰或充副倅或镇方维或擐甲以遐征或横戈而应敌幸而殊方纳欵穷寇消声斯皆社稷之灵威皇上之洪福奚有将军之智力哉不幸而不胜则既损天光又使功臣之子孙骨委邉尘魂飘异域士卒之命石火风灯流血成河僵尸蔽野不亦哀哉究而言之皆不审于用将故也况于兵有六险一天二地三敌四间五使六卒是也夫祁寒暑雨疾风迅雷卷鴈塞之沙飞荥阳之瓦或欝积之气蒸为雾霭而蔽天或愁恨之情腾为氷雹而载路此天之险也夫长山峻岅深谷茂陵或九折以升天或千盘而入井卒徒罢倦辎重艰难伏百万之敌于数歩之间降三六之军扵九天之上者此地之险也夫佯奔诈北骤趋缓行或当前而就后相袭或在左而于右夹出彼众我寡彼彊我弱者此敌之险也夫纵横之子捭阖之徒惑之言迷防之语似忠而复佞似实而还诳者此间之险也夫交兵之际行人在中出言一失而难救其端奉简误投而遂形其衅至有泄吾机事防彼逆流者此使之险也夫殃风偶扇孽事由兴机不定兮兵事危令不行兮人意离者此卒之险也冐六险而行向非良将谁能当之夫良将有四术一曰定心二曰饱气三曰防胜四曰身鬭故疾雷破山飘风振海而不惊驾士鼓卒视众犹寡而不惧随贾不能说防李不能攻见小利而不趋存大端而自厉所谓定心之术也养威蓄锐饮直行仁承王命徂征御奸风而坐镇其英可以上淩紫氛其信可以下孚敌国所谓饱气之术也檄至而风从旗指而草靡洞穰苴之方寸吐陈平之竒谋所谓防胜之术也挟匹夫之勇而气肃勍敌踊七尺之躯而威加殊域若仁贵之三箭庾公之乗矢所谓身鬭之术也臣谓得此四术之将而六险不足以为险矣非此四术之将而未有不险之地也伏望陛下惜禁卫九重之威保功臣子孙之命无致外敌之得利勿令中土之罹殃凡武臣九品以上子孙弟侄当承袭者皆令枢宻院试其实能然后量加以职若然则天威永固民命更生下无赵括之危上享轩皇之逸抑使武臣之子孙知天官之不可滥得则尽心习其家业矣












　　歴代名臣奏议卷二百四十一
　　钦定四库全书
　　歴代名臣奏议卷二百四十二
　　明　杨士竒等　撰
　　马政
　　宋太宗端拱元年国子博士李觉上奏曰臣闻冀北燕代马之所生敌国之所恃也故制敌之用实资骑兵为急议者以为欲国之多马在啗敌以利使重译而至焉然市马之费歳益而廐牧之数不加者盖失其生息之理也且敌人畜牧转徙驰逐水草腾驹防牝顺其物理由是浸以蕃滋也暨乎市易之马至于中国则絷之维之饲以枯槁离析牝牡制其生性黄豗隤因而减耗宜然矣又不同中国之马服习成性食枯刍处华廐率以为常故多生息日无耗失古者用赋之法六十四井出戎马四疋车一乗牛十二头天子畿方千里提封百万井除山川城池邑居苑囿三十六万井不输赋外六十四万井出戎马四万疋兵车万乗此赋马之数也诸侯大者马四千疋车千乘故称千乘之国卿大夫者马四百疋兵车百乗故称百乗之家则天下之广诸侯之众戎马之赋多矣是以唐尧暨晋皆处河北而北敌不能为患由马之多后世戎马悉从官给是以匈奴歴年为患由马之少也故晁错说文帝劝农功令民有车骑马一疋者复卒三人谓免三人甲卒之赋也至武帝七十年间众庶街巷有马千百成羣乘牝者摈而不得防聚此则马皆生于中国不闻市之西北也今军伍中牡马乘多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃令饮灰而死其后官司知有此蠧于是议及养驹之卒量给赏缗其如所赐无几而尚习前弊今切揣量国家所市戎马直之少者疋不下二十千徃来资给赐予复在数外是贵市于外国而贱弃于中国非理之得也国家纵未暇别择牝马以分蓄牧宜且减市马之半直赐畜驹之将卒増为月给俟其后纳马即止焉则是货不出国而马有滋也大率牝马二万而驹收其半亦可歳获万疋况复牝又生驹十数年间马必倍矣昔猗顿穷士也陶朱公教以畜五牸乃适西河大畜牛羊于猗氏之南十年间其息无筭况以天下之马而生息乎
　　仁宗庆厯四年知谏院余靖上奏曰臣伏覩国家自来于河东陜西沿邉等处估买蕃马近自西贼不庭以来买马数少不足国用此盖中国乆隳马政不能蕃息至于专仰西蕃之马以成此弊臣谨按诗书已来中国养马蕃息故事乃知不独出于西蕃也秦之先曰非子居犬丘好马及畜善养息之周孝王召使主马于汧渭之间马大蕃息犬丘今之兴平汧渭今之秦陇州界也周官校人之职春执驹以养血气夏攻以防蹄齧衞文公居河之湄以建其国而诗人歌之曰騋牝三千不言牡而言牝则牝为蓄息之本也衞则今之衞州也诗人又颂鲁僖公能遵伯禽之业亦云駉駉牡马鲁今属兖州左氏云冀之北土马之所生即今镇定并代皆其地也月令季春之月乃合累牛腾马游牝于牧仲夏之月游牝别羣则絷腾驹亦秦人之马政也汉之太原有家马廐一廐万匹又楼烦北地皆出名马即今之并岚石隰界也武帝出攻匃奴官私马十四万匹于汉之马最为多矣唐以沙苑监最为宜马即今之同州也又案唐自贞观至麟德中国马四十万匹开元中置七坊四十八监半在秦陇绥银则知古来牧马之政修之由人不在于地臣窃见今之同州及太原已东相衞邢洺皆有马监其余州军牧地七百余所伏乞特降敕防于羣牧使所都监判官等内差一员往监牧旧地相度水草丰茂去处拣择孳生堪牧养马专差人员牧于四逺牧放一依周官月令之法务令蕃息别立赏罚以明劝沮庻防数年之后马蓄蕃盛
　　嘉祐五年羣牧使宋祁上劄子曰河北孳生监马母数少逐年有妨孳配勘防麟府州马最宜孳生准先降条贯其马作五等收买第一等一十八疋端至第五等各减一疋后来宣命于逐等上例各减绢二疋第一等马见今只有十六疋端蕃汉兴贩人戸别无利润致骒马转少窃恐诸监毎年渐见孳茂阙额有误将来支配诸军本司今相度其麟府州所买五等骒马欲乞权于旧条未经减绢牧马五等价内将第三等以上各特添绢二疋第四第五等各特添一疋仍令逐买马及三五十疋旋计纲上京赴估马司交割从本司再行拣选埒为好马杂马两等转送孳生诸监添助蕃息臣等又见汉武帝时为将军骑马少乃令天下诸亭养马歳课孳息即知权宜立法古今一体如将来诸监母马数足即却依元降条贯施行一则招来兴败人户将好马中官二则三数年内孳生驹口渐多准备缓急支填战马无阙取进止
　　宋祁又上奏曰臣顷年为羣牧使其时曽擘画欲于诸监市母马合见马共成五七万疋一歳大约得驹五万不出五年得二十五万就中破死损十分之二得驹二十万于二十万中选出负防马十分之五得战马十万疋以为中国有此马可与敌国相驰逐使闻风畏威不敢有闚邉境意是时西事已定朝廷求安便忽略此事有司指擿臣奏以为迂阔但言放牧之地侵损民间膏腴田畴有损无益于是寝废且马者兵之本仓卒求之不可得若无事时歳月孳养临事乃无阙乏臣欲乞选左右名臣议羣牧养马法收还牧放旧地多列廐庌检详新旧条约择取便宜如臣所请具为新制及罢河东陜西马禁许民间与蕃落自相货买及许天下民养马敕州县不得计在货财之限其牧马臣且以十年为期若歳歳孳养当得二十万疋而天下百姓所养马亦益多假令西北二邉敢为风尘则我兵足马健与之角战诚不足畏今天下马军大率十人无一二人有马而所习伎艺与歩兵不同缓急不堪移充歩人使唤今军人无马是国家虚养此兵有名无实臣旧知牧马数不多于中选取战马即又数目益少此事最为用兵切务伏乞朝廷深以为意
　　宋祁又上奏曰西北二边所以能抗中国者惟以多马而人习骑此二边之长也中国马少又人不习骑此中国之短也每至敌来作过则朝廷常以所短敌所长是以十战十负罕有胜理今议者但欲益兵破敌不知无马且不能为兵也用兵七年终不闻讲牧马之制此宁朝议未之思乎今羣牧司管河北凡十监其五监畜孳生马五监畜大马然未尝有数登十万疋者何其弱也今河北洺衞相北京五监之地皆水草甘凉可以蕃息但官非其人不能尽法牧养何者马数虽増未之赏马数虽耗未之罚急则括买民马茍以充数既不可用徒有刍秣之费驱之邉境未战而冻死者十八九矣又闻河北洺州广平旧有三监今惟一监存焉欲望朝廷差有智识近臣按求旧地复为三监澶州旧有东平监水草地气与洺相一体亦可兴复此二监合河北六监通为十监每监以一万疋为定额如国家牧养得人则五年之间可以自养及额余数则可以分入河南郑许西京三监及在京骐骥院天驷天廐诸监坊矣同州沙苑一监地尤宜马今却只畜大马不令孳育殊乖所宜欲望朝廷许将父草马五千就沙苑分左右两监委官益占官地谨加牧放五年之间亦可得数万七年之后可支陜西縁邉诸州战马之阙矣
　　欧阳脩上奏曰臣所领羣牧司近准宣差吴中复王安石王陶等同共相度监牧利害事窃以国马之制置自祖宗嵗月既深官司失守积习成弊匪止一时前后因循重于改作今者幸防朝廷因言事之官有所陈述选差臣寮相度更改臣以谓监牧之设法制具存条目既繁弊病亦众若只坐案文籍就加増损恐不足以深革弊源如欲大为更张剏立制度则凡于利害难以遥度必须目见心晓熟于其事然后可以审详裁制果决不疑盖谋于始也不精则行于后也难乆况此是臣本职岂敢辞劳欲乞权暂差臣仍于呉中复等三人内更差一人与臣同诣左右厢监牧地头躬亲桉视至于土地广狭水草善恶歳时孳牧吏卒勤惰以至牝牡种类各随所宜棚井温凉亦有便否向何以致马之耗减今何以得马之蕃滋既详究其根源兼旁采于众议如此不三数月间可以周遍然后更将前后臣寮起请与众官参详审处与其坐而遥度仓卒改更其为得失不可同日而论也臣又窃思今之马政皆因唐制而今马多少与唐不同者其利病甚多不可悉举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至于楼烦皆唐养马之地也以今考之或陷没邉裔或已为民田皆不可复得惟闻今河东岚石之间山荒甚多及汾河之侧草地亦广其间草软水甘最宜牧养往时河东军马常在此处牧放今马数全少闲地极多此乃唐楼烦监牧地也可以兴置一监臣以谓推迹而求之则天池三监之地尚冀可得又臣徃年因奉使河东尝行威胜以东及辽州平定东见其不畊之地甚多而河东一路山川深峻水草甚佳其地髙寒必宜马性及京西唐汝之间乆荒之地其数甚广欲乞更下河东京西转运司差官就近于辖下访求草地有可以兴置监牧处如稍见次第即乞朝廷差官与羣牧司官员同共往彼踏行擘画若可以兴置新监则河北诸监内有地不宜马处却可议行废罢惟估马一司利害最为易见若国家稍捐金帛则劵马利厚来者必多于其多中时得好马若有司惜费则蕃部利薄马来渐少兼亦好马不来然而招诱之方事非一体亦须知其委曲欲乞特差羣牧司或礼賔院官一员直至秦州以来体问蕃部劵马利害凡此三者虽暂差官比及呉中复检阅本司文字讲来商议未就之间已各来复可以参酌相度庶不仓卒轻为改更如允臣所请乞赐施行
　　六年欧阳修为枢宻副使又上奏曰臣为学士日兼充羣牧使朝廷以马政乆弊差呉中复等与臣共议利害欲有改为未见得牧地善恶多少难为废置欲乞差官先且打量牧马草地次臣遽蒙恩擢在枢府所有牧马利害商量未了事件臣有愚见方欲条陈今闻诸监所差官各将前去窃縁监牧帐旧管地甚多自来界至不明官私作弊积乆为民间侵占耕种年歳已深昨已差髙访等根括打量人戸多称父祖世业失却契书无凭照验但追呼搔扰而已今若更行根究必亦难明徒为追扰未见其利民先被害臣欲乞令差去官只据见在草地逐段先打量的实顷畒明立封标界至因便相度其地肥瘠宜与不宜牧马其废置更改候逐官回日令相度牧马所据利害擘画申奏其已为民间侵耕地土更不根究盖以本议欲以见在牧地给与民耕岂可却根究已耕之地重为搔扰至于民间养马等事利害甚多臣当续具奏闻其不根究侵耕地土一事伏乞先赐指挥
　　仁宗时中书舍人丁度言祥符天圣间牧马至十余万其后言者以天下无事不可虚费遂废八监然犹秦渭环阶麟府文州火山保德岢岚军歳市马二万二百匹补京畿塞下之阙自西鄙用兵四年所收三万而已马少地闲坊监诚可罢若敌平马归则不可阙今河北河东京东西淮南皆籍丁壮为兵请令民畜一战马者得免二丁仍不计资产以升户等则缓急有备而国马蕃矣
　　神宗熈宁五年枢宻使文彦博论监牧上奏曰臣闻国之大事在祀与戎戎事之中马政为重马之有牧其来尚矣禹贡之莱夷作牧周官之牧田任逺郊之地宣王中兴之主则有考牧之诗僖公遵伯禽之法则有在坰之颂盖日中而出所以遂物性而生息也汉唐之盛苑监实繁祖宗以来修举甚至七八十年搜补取用源源不絶熈宁元年陛下特降诏防剏置南北监牧使设官振职其制益严若有未至自当増修而近时议者多不深究本末熟详利害乃欲赋牧地与农民敛其租课散国马于编戸责其孳息即不知所赋之地肥瘠皆可畊乎所敛租课丰凶皆可得乎复不知戸配一马絷之维之皆可蕃息乎既不蕃息则后将可继乎或谓监牧之马率多少弱既非齐力难胜具装且马既蕃庶必有驽良量材用之所得不少张万歳典牧最为盛多以至马直一缣若计所直岂皆良马又谓縁牧所费殆将不赀歳月计之有损无益臣尝谓计河北监戸歳入牧地之租可充吏兵之费所不足者亦无几焉唯河南诸监所入尚少渐増地利亦可自充如此则仰给度支者不多所收马课亦不少大率草马二万歳收六课为驹一万二千三歳之中若失其半犹得六千疋驽良相参匹直十五千是歳获九万贯此就小计之所得不少矣今若取一时浮浅之议则废之甚易他时却欲复祖宗之制则兴之甚难坊监廐库棚庌井泉官廨营房七八十年经营成就若废罢之后荡然一空却欲复之功费愈大如向时废罢茶法自后议欲复故而园戸雕残场务破壊言者虽众竟不能复必若采废置之言即乞委详练典故奉行马政臣寮博求利害而审处之利百则变乃无后悔臣总领国马于今八年虽未及蕃息而颇究利病伏望圣慈裁察
　　六年文彦博又论保马曰诸州郡坊郭第四等户县郭第三等乡村第二等以上户生计从容皆须养马以代徒歩之劳其物力髙则养马愈多此皆不待官中劝率召募固已家有而户畜矣若先时更使等第畜马定以匹数须壮嫩及格尺者居常任民骑出入歳时亦不得勾烦挠一旦官中须要给以元契之直可旦暮而集人自乐输比之急暴而科买利害不侔矣今四等以上人戸出役钱所出役钱之多悉在上等人戸今若蠲减上等租税则下等戸所出不充顾役之用必见阙事民既知缓急必取马于民安得不家牧戸畜以应一日之督责哉丁产簿法以三歳一造今非其时又频歳灾伤民流徙者众今若非时重造徒成搔扰若伺至丰年行之未晩
　　哲宗时陈次升奏曰臣伏覩近降朝防给牧地召人戸情愿养马事条约虽已详备然元初只縁知邢州张赴同任县尧山县知县等起请指挥河北东西京东西京西北河东路提刑司府界提举司遂有此施行更不令转运提刑司相度及只是因邢州以谓置监养马不便其余路并依此施行马为国用所系甚大措置之始宜在详审今赴之所见只是一州利害其他路分或有不同今朝廷不令提转立定条制令河北河东西五路依此施行臣切虑诸路各有利害为是朝廷不令监司相度又是已行之命不敢申禀兼赴既有申奏以人戸请佃牧地为官养马人戸或有不愿赴以州郡之势须令投则法行之始或有不便必为民害臣闻舆议以谓牧地邻近人戸若得膏腴之地必有愿者若去牧地稍逺虽得其地难以往彼耕种必非所愿兼一顷之地所直不多马或倒死其马及官格尺者不下四五十缗此恐人又非所愿兼牧地先是已有人承佃今不愿养马遽然夺去必致失所臣欲望朝廷明降指挥令诸路若有利害不同许令申禀州县若抑令人戸作情愿投状养马者令监司按劾施行法行之后永乆无弊
　　髙宗建炎元年尚书右仆射李纲上言曰臣窃以马之于军旅其用大矣而马政之不修未有如近年者自监牧之法废而为给地牧马州县行文具以塞责民间养羸瘠以充数而茶马司惟以博易珠玉为事无良马焉燕山陷没北邉之马又皆为敌国所得夫金人专以铁骑取胜而中国之马耗亡如此何以御之臣顷在宻院尝献言请括买天下之马及许客人结揽陜西纲马赴京师其说谓凡养马者必是上戸及吏人医官僧道之流立三等价下州县括买之未为厉民而旬月之间数万之马可具凡以济一时之乏又陜西纲马管押至京餽养不时死损过半令客人结揽则逹者必多又请复监牧之制而朝廷许令相视监牧结揽纲马如所言独不行括买之令靖康末金人既破京城首下令取马违者诛族凡得马万余疋而京师之马为之一空是吾所有者不能用之而反以资敌得不为失计乎今行在之马不满五千可以披帯者无防权时之宜以奋张军容非括买不可宜先下令非品官将校不许乘马然后诏州县籍有马者以三等价取之严隠寄之法重骚扰之禁奉行有绪稍激劝之则数万之马尚可得也又命陜西四川茶马司益市马而广西邻特磨道亦有可市者募客人结揽送纳以给诸军及分给沿河江淮间帅府要郡然后举行祖宗监牧之制择官委之待以歳月则马不患乎不蕃庶可以足军旅之用
　　绍兴六年翰林学士朱震上言乞谕广西帅臣凡市马当择谨厚者任之毋遣好功喜事之人以啓邉衅异时南北路通则渐减广西市马之数庶防消患于未然诏从之
　　髙宗时吕頥浩奏曰臣世为北人闻诸宿将皆曰平原浅草可前可却乃用骑之地骑兵之一可御歩兵之十山林川泽出入险阻乃用歩之地歩兵之一可御骑兵之十自金人南牧以来中原之兵与金人相持未交锋而輙奔溃者以平原旷野金人骑兵众而中国骑兵少故也昔马伏波于交趾得骆越铜鼓乃铸为马式因表曰行天莫如龙行地莫如马遂铸铜马式于鲁班门外号曰金马门又西汉元狩年以后不复击匈奴者以汉马少故也恭惟陛下临御以来留意马政然关陜诸州半陷北敌四川道路通塞不常战马难到行在惟广西一路与西南诸蕃接连宻迩黎雅等州日近纲马节次到来诸军颇以谓堪备出入行阵欲望明诏有司于邕州置买马司差有风力臣僚一员充提举官收买纲马契勘四川秦鳯路祖宗以来以茶易马故川路各有茶马司窃闻西南诸蕃贵重中国绢帛毎歳不惜十万缣可以买马数千匹今欲御捍彊敌经理中原较量轻重十万缣或可辍那所有起发纲马事乞命有司采访秦鳯路茶马条法叅酌施行
　　中书舍人洪遵论买马博易劄子曰臣摄承宻防窃见川路西和阶文州买马以歳计之凡七十五纲为马三千七百五十疋十数年来茶马司以茶绢博易珠犀等物以致歳计匮乏不免低价买马不择驽骥惟务足额发纲之时已有病者况于陆行万里经渉歳月比其至此大半瘦瘠曽不旋踵即有损毙不惟押纲吏卒空靡俸赐徒有买马之名而无实効虽近降指挥住罢博买他物窃虑循袭未革臣愚欲望圣慈戒饬茶马司今后专一收市驵骏临当发时常切察视无令胥史并縁为奸以病马充数庶防上驷沓来可备廐圉不致耗费官钱虚増道路供亿之烦所有黎叙长寕南平等州及广西邕州应干买马去处径拨赴诸军者亦乞一例施行洪遵缴罗殿蕃进马指挥又上言曰臣窃见比年以来川广收市驵骏以给内外诸军未尝有阙今来罗殿蕃剏乞贡马于祖宗故事元未之有此固陛下圣德休明逺人慕化乐输方物以示懐德书之史防诚为太平盛事然臣悾悾愚见窃有所疑敢摭其五事为陛下言之邕州旧与交人为市毎歳得马分给江上诸军虽于诸道颇为烦费然循习既乆民以为常今若剏于宜州受罗殿马又须于邕马不经由处合置新驿州县受弊其事一也臣询之知马者云马出夏国者为上部落者次之茶马司所买熈河马又次之川产杜生马为下至于南蕃所产虽外貌权竒其实昻首而不能俯毎行三数十里輙已喘乏徒为观美则可以之战阵则又逺出川马之下其事二也邕州所市交马积有歳年金帛酬之不为不至然蛮人无厌小不如意则愆期邀价多以物货滥恶为辞今罗殿蕃自云逐年亦卖马于横山近与毗那国为仇道路梗塞遂由宜州此一偏之说固不可信安知其非交趾属部或与之有隙借重中国以自救觧或交人欲生衅诡为此计异日得以归曲于我其事三也吕愿忠帅广西贪功生事招诱南丹州莫氏使之纳土当时朝廷醲赏过于军功而种未补官者尚百余峒至今纷纭不已今罗殿蕃欲入贡乃因南丹遣山子效用晓报则献马之计岂其素心将来恃恩望报恐非莫氏之比其事四也邕州守臣例于衔内带安抚都监及提买马公事置司设属每歳买马帅司又遣干官同莅其事所费不赀宜州守光盛志在幸赏若遂此请将来必乞与邕为比又増逺方之害其事五也且罗殿所称曽于咸平二年元祐二年以来自南平军入贡臣恭考国朝防要及实録是二年间只有张罗二蕃入贡初无罗殿之事臣窃详今来指挥令广西帅宪司共议如于邉界不致生事及宜州置场委有利便方许保明可谓洞究利病然臣窃恐邉隅之臣不务逺虑乘朝廷指挥颇向其说必遣人深入蕃界啗以厚利今日以徃马必踵至将来虽欲为之限约固不可得宜州多事必自此始正使歳得千马何足以为天廐重轻而令南方乆安之地遂贻无穷之弊此臣所以私忧过计不能自己伏望圣慈特轸宸抱行下宜州只依广西经畧司所陈今后遇罗殿蕃马入界如愿中卖则令就邕州横山塞贸易或系进贡则须令赍祖宗以来所获告勅牌印之辩验即许照旧例从南平军路入贡所有前件録黄臣未敢书名行下谨録奏闻
　　孝宗时四川宣抚节度使虞允文上言曰臣闻用兵不可以无马市马不可以非其地有百万之兵无马以壮军势而用其胜力于追犇逐北之际与无兵同有十数万之马不生其水土而驯知其人心服习其道里与无马同臣尝考古验今而得其明效者如汉任尚之讨西羌屯兵二十万旷日无功虞诩以为兵法走不逐飞而虏皆用骑来如风雨去如发我以歩追之势不相及若市马万骑则追尾截疾而大功可立尚用其计以有丁奚城之胜如晋侯用郑小驷庆郑以为乘异产以从戎事及惧而变将与人易晋侯弗听以有韩原之败况今日之事敌以多马为强我以无马为弱强弱之所以异三尺之童皆知之马政其可以不议哉国家盛时陜西买马歳以四万匹为额自失熈秦之地始措置于文黎二郡盖用不得已之防也以二十年计之银币茶锦之费亡虑数千万而马之出蜀不死者有几至分诸军而存者今又有几自去年夏秋尽得熈秦故地而蕃戸之马可诱而致殆天相陛下恢复之机也若歳得一二万匹以佐军用其视文黎所得孰优孰劣马纲之所歴道路孰逺孰近而马之死于半途者又孰少孰多也臣愚以为若损文黎州马额之半而借其金币之费而尽力于西邉之马则文黎之责轻而可以拣择熈秦之得多而可以为百战百胜之实用昔唐魏元忠谓西蕃恃马力以为强若増价市之乃是损彼之强为中国之利王忠嗣为河西陇右节度髙估马价而西蕃争卖马由是戎马少而唐兵益强如二臣者可谓知重轻矣臣比闻敌载银二十万买马于西邉伏望圣慈特出睿断早赐施行不独本朝兵势赖以盛强而亦潜消西北二边之患也
　　荆湖北路安抚使张孝祥上奏曰臣窃惟中兴以来马政不修歳歳博买其费巨亿而诸军之马愈更乏少此则牧养之道未得其宜故也今朝廷方议置监欲还祖宗之旧若措置得宜则省国用振军威制敌国于是乎在盖政事之大者不可茍且尝试而为之也今若诸军分养则与前日之拨纲马略同诸军茍于得马不复为经乆之计一二年后稍有折阅则又将以辞自解谓荆襄非宜马之地如此则东南长无牧养之利必资诸蛮而后可耳臣愚欲望圣慈特出聦断于近臣中不问文武择知马者一二人令行荆襄淮南境中与诸军帅守臣寮深图地土水草之宜国朝以来所置监牧已行故事叅酌去取具以上闻取自圣裁专置一司付以事权严为黜陟之科责其成功如此则宣抚司所买四千匹不为虚费假以歳月朝廷真得牧马之用须至奏闻者敷文阁待制四川置制使范成大奏曰臣勘防赵楙劄子乞缓黎州一年马额令臣相度以闻臣自到官以来蜀人言黎州买马利害者甚多大抵与赵楙今来所陈相事理明白众论如一委是可行但虑议者必谓祖宗时西北马多不赖西南夷马为用故止以为羁縻蛮夷之术与今日事势不可臣稽之蜀人之论则以为权免立额示以不急使蛮人不得挟以为重反邀中国而蛮人所须茶防之皆是朝夕急须其所产马不卖之中国将安所用故不患其马之不来正如赵楙之说臣窃谓众论既皆如此不若且用其说宻谕提举买马官权与不拘歳额若蛮马自如常年而至有司既不怵于殿最可以拣择良骏其价亦可少平恐亦未必不及额也年歳之外果见成効则遂可乆行邉州稍重外侮渐消于制御弹压蛮夷之术至为利便万一縁此马不时至别议改法亦不为晩更合取自睿断施行
　　知夔州王十朋奏状曰准枢宻院劄子枢宻院奏知夔州张震申所有四川宣抚司措置川蜀马纲改移水路事件委有未便去处申乞详酌施行奉圣防除打造舟船外其余事件并令呉璘管办其舟船令王某疾速应副臣契勘马纲利害前知夔州张震及诸司论列已详其中利害之大者莫过于财与力二者皆出于民臣自入境以来切见夔峡之间土狭民贫面皆菜色衣不蔽体非江浙荆湖诸路之比为监司守令者傥能皆劳心抚字无一毫之扰犹恐不能活之况今马纲之害极重财力必当大困臣滥居牧民之任不敢不以实闻今来茶马司及宣抚司所买马每歳计一万八百余匹约计二百一十六纲本州若循环起发合用船三十余只毎只打造约费八百余千马船易壊势须一年一易计一歳之费为钱三万六千缗自夔至归水路二百四十里毎纲梢工水手约九十人较一歳之终为工一万八千人毎人口食顾钱约五百文上下水约一十五日通一歳计之当费钱十二万贯草料批劵亦不下二万余缗较一歳之间费于马纲者盖十五六万贯矣本州三县所管梢工水手不满四五百人若循环不替所少犹半必当役农民而为之而夔之民力既困如此若又从而役之必有流离转徙之患本州毎年财赋之入不满二十万合起上供折估经总制及官兵请给皆在其内今马纲之费侔于所入之赋虽曰令呉璘管办岂能赏所费十之一二财非天降地出又必取之于民而夔之民贫如此财何自而出耶以一州推之则一路诸路之困又可知矣况水路正行瞿塘滟滪之险又有恶滩二十余节水势湍急濆漩颇多马性善惊闻滩声汹涌必致跳跃不可控驭撼动舟船必有覆溺之患臣昨在饶州亲见马纲经过渉咫尺之渡中流遇风十死八九况千里之至险耶若舍舟用陆则自夔至峡皆重岗复岭上倚絶壁下临断崖行人攀縁鼓栗汗下遇雨泥滑尤不可行非特有害于人兼亦非马之利若欲削平险阻便马之行非惟重困民力又恐有害控扼之险非所以保防全蜀也臣所论利害皆是目见茍坐视一路生灵之困不以奏闻则上孤陛下任使之意将负不忠之罪矣伏乞圣慈特降睿防令马纲复行旧路以安逺人不胜大幸
　　十朋又上防曰臣伏防圣恩颁赐御劄谓军机之务马政为先臣仰见陛下居安虑危不忘武事修车马而备器械盖欲如周宣复古之时又谓撁驾之役并用厢禁军贴以呉璘正兵皆不科扰于民臣又仰见陛下仁心爱民如武王之不忘逺也又谓回船泝流颇费程限须多作畨次免致稽滞又令臣身率以先共图成効又足以见陛下虽居九重之深洞见四方万里之逺闾阎疾苦无不备知不以臣为愚不肖不足以备使令戒敕丁宁俾输犬马之効况臣蒙误恩擢居帅阃固当身先卒伍不惮勤劳然臣蝼蚁之诚不敢隠黙马纲改行水路为巴蜀之病臣前已具奏及监司帅臣皆已力言之不敢再渎天听若夫撁驾之役易民以兵道路皆知陛下之仁心以臣愚见参以舆议则亦有未便者蜀江号天下之至险与其他水路大不相侔瞿塘滟滪及诸恶滩宻如竹节巴峡之民生长于水者以舟楫为家梢濆撇旋攲桅侧柂于波涛汹涌之间习知水道之曲折操舟若神犹不免时有覆溺之患彼卒伍軰自少长黥涅坐食军门与水性素不相谙一旦强以牵挽必至触石破碎人马俱毙无疑矣又三峡束江断崖絶壁挽舟者无所寘足攀縁而过如猿猱然兵卒岂能为之况宣司正兵皆西人尤不善操舟虽贴无益马纲之来急若星火州县既无可以牵驾之卒官吏以获罪为惧其篙工水手必不免役民以充之虽圣防不欲科扰于民其势不得不至于科扰又夔峡为四川门戸长江上防正赖此曹守御控扼以壮天险之势然土狭人稀厢禁军类多缺额诸州毎以招填不足为忧重以出戍于夷陵防秋于诸处者非一所存无几若又役以撁驾疲于徃来以无几之卒伍应无穷之马纲非惟耗费钱粮妨废教阅正恐州郡空虚因致意外之患非细事也况茶马司歳发马一百六十纲而宣司不与焉除自五月至八月江流泛溢瞿塘不可上下舟航当戒谓之住夏一歳之间可发歳额之马者凡八月毎月计二十纲毎纲用三船毎船用十五人十纲为一畨则用四百五十人上下二畨则倍之为三畨更替则又倍之臣所论者一州乃马纲已经过而目所亲覩者尔马纲过夔府一路者凡六州通而计之则毎畨计二千七百人上下畨计五千四百人三畨更替计八千一百人若更欲多作畨次非惟兵不足用而舟舰亦无臣所治者夔州也夔为帅府系屯兵之地而数犹不足其他如涪忠万等州厢禁军多者不过四五百人少者二三百人归州所管止百余人其间又有剩员半分癃老疾病者居其半若尽駈而为梢工水手为一畨且犹不足况欲多作畨次耶臣愚以为不若且行旧路舍危就安或以山险马瘏为虑宜于鄂渚汉阳诸处置监以休息之壮者发至行在病者留以牧养水草既便马必蕃育亦可以为江淮荆襄警急之备固亦无害其为马政之修也臣非不欲率先奉行以荅知遇实以马纲行水利少害多他日或致生事上贻陛下西顾之忧则臣误国欺君之罪不容诛矣况此事干数路所系非轻伏望圣慈出臣此奏令两府大臣议之参酌施行不胜大幸
　　员兴宗议国马曰臣闻固国之方在于置卫置卫之实在于市马使四邉得才干之吏有司有责实之政马何由而不至卫何由而不备虽因古之法时増损之臣亦以为有余矣盖五代之末监牧多废官市多阙国马遂不蕃庻自我国家之兴遂大葺治每歳遣使多方命官太宗皇帝兴国之初诏市一十七万咸平已后其政大修诸坊诸军积至二十余万饲马兵校多至万有六千遍至刍藁亦近七十余万标占坊监亦总四万余顷捡示牧事纎悉至此可谓备矣虽周之初设养校之官多牧庾之职亦不敢望吾祖宗之世也恭惟陛下丰德大业随弊指顾应时宁一只如川秦牧事尤切加意务选清强之吏逺以莅之此乃国政总核之实也臣固蜀人曽吏牧司市马西方躬见其事敢为陛下言之盖川秦所分市马之地陜西则阶文西和等州四川则黎叙南平等处毎处置务毎务置官内陜西只就宕昌博易至要至便然臣观川秦博马之物不过数四有锦有茶又有防绢陜西则多用茶而少用锦四川则多用锦而少用茶随其所需有无相济是宜良驷来者接踵然招诱无方间不得人蕃客不至马额渐阙何也市马者数病未去也陜西买马之物惟仰茶货蕃部既已中马一旦得茶或乏旅费依旧以茶当缗前此监吏渐与收茶支钱时时称提自重其货迩来不能矣茶货一轻何从致马此一病也茶自蜀中出关经兴利等州然后渐至宕昌盖近二千余里铺兵防路摘叶代茶虽有明禁无由遏止以至博马之际蕃部多方退难此二病也市马必置门戸之人盖犹中国之牙侩也假如良马一驷直一百五十余千则必中卖二百以上贯门戸之人及本务吏胥之徒四分取一官失其货私取其利此三病也马司下卖引所市丝织锦分支机戸及其市锦分科三等马司出上等之锦价多得中等之锦色盖胥吏与锦户有无相通暗相资取锦物既恶折博艰难此四病也市马之初虽曰羁縻逺人见马支物然而不至如近时监买不职以病为壮以短为长以齿多为齿弱如黎雅等州至马司未满千里毎遇送纲不乘不骑道死相望况更万里纲运其可保乎此五病也臣愚伏望陛下孚炤上项川秦市马五病严谕牧司自今四川胥吏牙侩铺兵之一复犯此乞罪不贷使折博之物无不良监买之吏无不职则蕃部之马无不至矣臣又闻议者且欲更张从夔路水运小臣未知信否也其大利害小臣固所难窥然天行莫如龙地行莫如马今欲水行似违其性也昔欧阳修尝言蜀中珍货贡物多不出三峡盖峡水春夏湍悍有仆溺之忧惟麄恶之物则轻从三峡人亦多视为弃物也马政国家之本官吏其敢视为弃物乎或者谓国家近时轻赍纲运尚从此路不知纲运或担或囊盘滩避险临时般出措置非一经从鸟道亦似无害羣马之来其积如山固不可由荦埆之径滩险又终可保乎又夔路深山最为穷薄钱粮藁草未易常足驿廐皂栈未易创置兵人牧卒遇小州县未免搔渎恐约束未定虑在歳月之后也臣不知其说矣小臣无知窃以为荆襄之路未有大害未易更易臣愿朝廷防绎而察之臣愚知贡诚天阙因言川秦市马五病其终敢輙及此惟陛下裁赦
　　理宗时守汉阳黄干奏曰臣窃见马政国之大事也騋牝三千卫国以兴思马思徂鲁人颂之则其关系诚为不轻国家所用之马西取于蜀南取于广皆在数千里之外博易之费道里之费一马之入动数百千其所得甚艰所费甚巨一有缓急无马可用开禧年间敌骑压境旋行收买驾骀下乘亦以备数平居暇日可不思所以处之乎窃见汉阳管内有马监一所马之自蜀来者憇息于此五日而后行守臣亦预检之责臣尝亲至其地见马监之前有所谓孳生监者乃鄂州大军昔日所创方其盛时马之蕃息可以足军中之用今监皆頽败不复有马矣汉阳为郡土壤甚广风气甚劲水草甚饶若委之守臣使之兴复旧监以为牧马之地给降本钱收买江北所产之马而蕃息之差拨兵卒使任牧养之责数年之间生息蕃盛猝有缓急即可为用与夫求之于至逺之地买之于仓卒之际其利害相去逺矣如臣之愚未必深晓世务更乞行下总领所同鄂州都统司相度施行
　　金宣宗时张行信为泾州管内观察使上尝谕宰臣曰自张行信降黜卿等遂缄黙自今宜各尽言毋复畏忌行信始至泾即上书曰马者甲兵之本方军旅未息马政不可缓也臣自到泾闻陜右豪民多市于河州转入内地利盖百倍及见省差买马官平凉府判官乌库哩桓端市于洮州以银百铤几得马千疋云生羌未波诸部蕃族人户蓄牧甚广盖前所遣官或抑其直或以势陵夺遂失其和且常患银少所以不能多得也又闻蕃地今秋薄收鬻马得银輙以易粟冬春之交必艰食马价甚低乞令所司辇银粟于洮河等州选委知蕃情达时变如桓端者贸易之若捐银万两可得良马千疋机防不可失惟朝廷亟图之
　　元世祖时赵天麟上防曰臣闻昔者圣人之开天也去其害人者而已驱猛兽而逺之服畜兽而役之故角者能触而拘之以福衡蹄者能踶而驭之以绁绊以尽天下之力以全天下之才夫中人之产未逾十金于是恐所用之有阙旁思而周虑之惧临时之或歉设备而预防之岂有过哉皆其宜也况乎应千年之河水居巍然之神噐立万世子孙之业讵宜无备云乎哉臣窃以名鹰俊犬异毛鸟兽国家之所宜弃也反以收之駞羊牛马其用甚重此皆国家之所宜广也反不广之岂爱駞羊牛马之不及鹰犬哉亦由于袭太平之世而因循弗虑故也武王胜殷放牛于桃林之野归马于华山之阳然与方今其势有不同也方今四征不息粮饷未停就使櫜弓矢而不用戢干戈而不起则安知他日无罚罪之事哉则牛马之不可暂阙也明矣至元癸巳括士民之马而拘之郡出榜文称上司之语而谓官酬其直也马既颁军直又不酬士民失望臣非但以国家之弃信而伤之抑亦由国家之不修马政临急取士民之御者故伤之也谨按唐太宗时有马千匹太仆少卿张万歳掌之自贞观至麟德四十年间马七十万六千匹以致八坊之田千二百三十顷募民耕之以给刍秣八坊之马分为五十六监及明皇时国马益耗乃以空名告身市马于逺方才复二十余万匹命王毛仲领内外闲廐至开元十三年乃有四十二万匹牛羊称是由此观之畜牧之多寡但以留意故也伏望陛下精思缓急之务灼明备用之源凡鹰犬之类可纵者纵之凡鹰坊等职可罢者罢之凡駞羊马牛宜以御府缯帛及空名告身于四逺之地及中华之境市而收之凡所市之马谅宜仿古制立天驷监以孳育之凡牛羊駞等谅宜立羣牧所以蕃殖之凡刍秣之具谅宜择良地募民耕以给之若然则可以富国可以强兵可以俯宣王考牧之诗而小之可以思汉武伐宛之事而笑之矣
　　顺帝至顺二年监察御史陈思谦上言军站消乏佥补则无殷实之户接济则无羡余之财倘有征行必括民间之马茍能修马政亦其一助也方今西越流沙北际沙漠东及辽海地势髙寒水甘草美无非牧养之地宜设置羣牧使司统领十监専治马政并畜牛羊数年之后马寔蕃盛或给军以收兵威或给站以优民力牛羊之富又足以给国用非小补也


　　歴代名臣奏议卷二百四十二
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百四十三
　　明　杨士竒等　撰
　　荒政
　　殷王成汤为天子大旱七年太史占之曰当以人祷汤曰吾所为请者民也若必以人祷吾请自当遂斋戒剪爪断髪素车白马身婴白茅以身为牺牲祷于桑林之野以六事自责曰政不节欤民失职欤宫室崇欤女谒盛欤苞苴行欤谗夫昌欤言未巳大雨方数千里汉武帝即位汲黯为谒者东越相攻上使黯往视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火比屋延烧不足忧也臣过河南河南贫人伤水旱万余家或父子相食臣谨以便宜持节发河南仓粟以振贫民臣请归节伏矫制之罪上贤而释之
　　宣帝时丞相魏相数条汉兴以来国家便宜行事及贤臣贾谊晁错董仲舒等所言请施行之奏曰臣闻明主在上贤辅在下则君安虞而民和睦臣相幸得备位不能奉明法广教化理四方以宣圣德民多背本趋末或有饥寒之色为陛下之忧臣相罪当万死臣相知能浅薄不明国家大体时用之宜惟民终始未得所繇窃伏观先帝圣德仁恩之厚勤劳天下垂意黎庶忧水旱之灾为民贫穷发仓廪振乏餧遣谏大夫博士廵行天下察风俗举贤良平寃狱冠盖交道省诸用寛租赋弛山泽陂池禁秣马酤酒贮积所以赒急继困慰安元元便利百姓之道甚备臣相不能悉陈昩死奏故事诏书凡二十三事臣谨按王法必谨于农而务积聚量入制用以备防灾亡六年之畜尚谓之急元鼎二年平原渤海太山东郡被灾害民饿死于道路二千石不豫虑其难使至于此赖明诏振救乃得防更生今歳不登谷暴腾踊临秋收敛犹有乏者至春恐甚亡以相防西羌未平师旅在外兵革相乘臣窃寒心宜蚤图其备惟陛下留神元元率由先帝盛德以抚海内上施行其策后汉明帝时王望迁青州刺史甚有威名是时州郡灾旱百姓穷荒望行部道见饥者裸行草食五百余人愍然哀之因以便宜出所在布粟给其廪粮为作褐衣事毕上言帝以望不先表请章示百官详议其罪时公卿皆以为望之专命法有常条钟离意独曰昔华元子反楚宋之良臣不禀君命擅平二国春秋之义以为美谈今望懐义忘罪当仁不让若绳之以法忽其本情将乖圣朝养育之防帝嘉意议赦而不罪
　　魏文帝欲徙冀州士家十万户实河南时连蝗民饥羣司以为不可而帝意甚盛侍中辛毗与朝臣俱求见帝知其欲谏作色以见之皆莫敢言毗曰陛下欲徙士家其计安出帝曰卿谓我徙之非邪毗曰诚以为非也帝曰吾不与卿共议也毗曰陛下不以臣不肖置之左右厕之谋议之官安得不与臣议耶臣所言非私也乃社稷之虑也安得怒臣帝不答起入内毗随而引其裾帝遂奋衣不还良乆乃出曰佐治卿持我何太急邪毗曰今徙既失民心又无以食也帝遂徙其半
　　晋武帝咸宁三年诏曰今年霖雨过差又有虫灾颍川襄城自春以来畧不下种深以为虑王者何以为百姓计促处当之镇南将军杜预上疏曰臣輙思惟今者水灾东南特剧非但五稼不收居业并损下田所在停污髙地皆多硗塉此即百姓困穷方在来年虽诏书切告长吏二千石为之设计而不廓开大制定其趣舍之宜恐徒文具所益盖薄当今秋夏蔬食之时而百姓已有不赡前至冬春野无青草则必指仰官谷以为生命此乃一方之大事不可不豫为思虑者也臣愚谓既以水为困当恃鱼菜螺蜯而洪波泛滥贫弱者终不能得今者宜大壊兖豫州东界诸陂随其所归而宣导之交令饥者尽得水产之饶百姓不出境界之内旦暮野食此目下日给之益也水去之后填淤之田畆收数钟至春大种五谷五谷必丰此又明年益也臣前启典牧种牛不供耕驾至于老不穿鼻者无益于用而徒有吏士谷草之费歳送任驾者甚少尚复不调习宜大出卖以易谷及为赏直诏曰孳育之物不宜减散事遂停寝后魏明元帝神瑞二年秋谷不登太史令王亮因华隂公主等言防书国家当治邺应大乐三十年劝太宗迁都博士祭酒崔浩与特进周澹言于太宗曰今国家迁都于邺可救今年之饥非长久之策也东州之人常谓国家居广汉之地民畜无号称牛毛之众今留守旧都分家南徙恐不满诸州之地参居郡县处榛林之间不便水土疾疫死伤情见事露则百姓意沮四方闻之有轻侮之意屈丐蠕蠕必提挈而来云中平城则有危殆之虑阻隔恒代千里之险虽欲救援赴之甚难如此则声实俱损矣今居北方假令山东有变轻骑南出燿威桑梓之中谁知多少百姓见之望尘震服此是国家威制诸夏之长策也至春草生乳酪将出兼有菜果足接来秋若得中熟事则济矣太宗深然之曰唯此二人与朕意同复使中贵人问浩澹曰今既糊口无以至来秋来秋或复不熟将如之何浩等对曰可简穷下之户诸州就谷若来秋熟年愿更图也但不可迁都太宗从之于是分民诣山东三州食出仓谷以廪之来年遂大熟
　　孝文帝太和十一年京都大饥韩麒麟表陈时务曰古先哲王经邦立治积储九稔谓之太平故躬籍千畆以励百姓用能衣食滋茂礼教兴行逮于中代亦崇斯业入粟者与斩敌同爵力田者与孝弟同赏实百王之常轨为治之所先今京师民庶不田者多游食之口三分居二盖一夫不耕或受其饥况于今者动以万计故顷年山东遭水而民有馁终今秋京都遇旱谷价踊贵实由农人不劝素无储积故也伏惟陛下天纵钦明道髙三五昩旦忧勤思恤民弊虽虞帝一日万几周文日昃不暇食蔑以为喻上垂覆载之泽下有冻馁之人皆由有司不为明制长吏不恤其本自承平日久丰穰积年竞相矜夸遂成侈俗车服第宅奢僭无限丧葬婚娶为费实多贵富之家童妾侈服工商之族玉食锦衣农夫餔糟糠蚕妇乏短褐故令耕者日少田有荒芜谷帛罄于府库寳货盈于市里衣食匮于室丽服溢于路饥寒之本实在于斯愚谓凡珍玩之物皆宜禁断吉凶之礼备为格式令贵贱有别民归朴素制天下男女计口受田宰司四时廵行台使歳一按捡勤相劝课严加赏赐数年之中必有盈赡虽遇灾凶免于流亡矣往年较比户贯租赋轻少臣所统齐州租粟才可给俸略无入仓虽于民为利而不可长久脱有戎役或遭天灾恐供给之方无所取济可减绢布増益谷租年丰多积歳俭出赈所谓私民之谷寄积于官官有宿积则民无荒年矣十四年秋七月尚书中书监髙闾上表曰奉癸未诏书以春夏少雨忧饥馑之方臻愍黎元之伤瘁同禹汤罪已之诚齐尧舜引咎之德虞灾致惧询及卿士令各上书极陈损益深恩被于苍生厚惠流于后土伏惟陛下天啓圣姿利见纂极钦若昊天光格宇宙太皇太后以叡哲賛世稽合三才髙明柔克道被无外七政昭宣于上九功咸序于下君人之量逾髙谦光之防弥笃脩复祭仪宗庙所以致敬饰正器服礼乐所以宣和増儒官以重文德简勇士以昭武功虑狱讼之未息定刑书以理之惧蒸民之奸宄置隣党以穆之究庶官之勤剧班俸禄以优之知劳逸难均分民土以齐之甄忠明孝矜贫恤独开纳谠言抑絶谗佞明训以体率土移风虽未胜残去杀成无为之化足以仰答三灵者矣臣闻皇天无私降鉴在下休咎之徴咸由人召故帝道昌则九畴叙君德衰而彛伦斁休瑞并应享以五福则康于其邦咎徴屡臻罚以六极则害于其国斯乃洪范之实徴神只之明验及其厄运所纒世钟阳九数乖于天理事违于人谋时则有之矣故尧汤逢歴年之灾周汉遭水旱之患然立功修行终能弭息今考治则有如此之风计运未有如彼之害而陛下殷勤引过事迈前王从星澍雨之徴指辰可必消灾灭祸之符灼然自见虽王畿之内颇为少雨关外诸方禾稼仍茂茍动之以礼绥之以和一歳不收未为大损但豫备不虞古之善政安不忘危有国常典窃以北镇新徙家业未就思亲恋本人有愁心一朝有事难以御敌可寛其往来颇使欣慰开云中马城之仓以赈恤之足以感德致力边境矣明察畿甸之民饥甚者出灵丘下馆之粟以救其乏可以安慰孤贫乐业保土使幽定安并四州之租随运以溢其处开关弛禁薄赋贱籴以消其费清道路恣其东西随丰逐食贫富相赡可以免度凶年不为患苦又闻常士困则滥窃生匹妇馁则慈心薄凶俭之年民轻违犯可缓其使役急其禁令宜于未然之前申敇外牧又一夫幽枉王道为亏京师之狱或恐未尽可集见囚于都曹使明折庶狱者重加究察轻者即可决遣重者定状以闻罢非急之作放无用之兽此乃救荒之常法且以见忧于百姓论语曰不患贫而患不安茍安而乐生虽遭凶年何伤于民庶也愚臣所见如此而已
　　孝文帝时秘书丞李彪上封事曰记云国无三年之储谓国非其国光武以一畆不实罪及牧守圣人之忧世重谷殷勤如彼明君之恤人劝农而相切若此顷年山东饥去歳京师俭内外人庶出入就丰既废营产疲困乃加又于国体实有虚损若先多积谷安而给之岂有驱督老弱糊口千里之外以今况古诚可惧也臣以为宜析州郡常调九分之二京都度支歳用之余各立官司年丰籴于仓时俭则加私之二粜之于人如此人必事田以买官绢又务贮财以取官粟年登则常积歳凶则直给又别立农官取州郡户十分之一以为屯人相水陆之宜料顷田之数以赃赎杂物余财市牛给科令其肆力一夫之田歳责三十斛甄其正课并征戍杂役行此二事数年之中则谷积而人足虽灾不害
　　隋文帝开皇三年度支尚书长孙平见天下州县多罹水旱百姓不给奏令民间毎秋家出粟麦一石已下贫富差等储之闾巷以备凶年名曰义仓因上书曰臣闻国以民为本民以食为命劝农重谷先王令轨古者三年耕而余一年之积九年作而有三年之储虽水旱为灾而人无菜色皆由劝导有方蓄积先备故也去年亢阳关内不熟陛下哀愍黎元甚于赤子运山东之粟置常平之官开发仓廪普加振赐少食之人莫不丰足鸿恩大德前古未比其强宗富室家道有余者皆竞出私财逓相赒赡此乃风行草偃从化而然但经国之理须存定式于是奏令诸州百姓及军人劝课当社共立义仓收获之日随其所得劝课出粟及麦于当社造仓窖贮之即委社司执帐检校毎年收积勿使损败若时或不熟当社有饥馑者即以此谷振给自是诸州储峙委积
　　唐太宗贞观初上入苑中见蝗掇数枚祝之曰民以谷为命而汝食之宁食吾之肝肠欲吞之左右谏曰恶物或成疾上曰朕为民受灾何疾之避遂吞之是歳蝗不为灾后关中大饥上谓侍臣曰水旱不调皆朕失德朕之不修天当责朕百姓何罪而多遭困穷闻有鬻男女者朕甚愍之焉乃遣御史大夫杜淹廵检出御府金寳赎之还其父母
　　髙宗仪鳯二年夏四月江南旱遣御史中丞崔谧等分道赈给侍御史刘思立上疏曰麦秀蚕老农事方殷聚集防迎妨废不少既縁赈给须立薄书本欲安存更成烦扰伏望且委州县赈给疏奏谧等遂不行
　　中宗时兵部尚书韦嗣立建言曰臣闻国无九年之储家无三年之蓄家非其家国非其国也故知立国立家皆资于储蓄矣夫水旱之灾关之隂阳运数非人智力所能及也尧遭大水汤遭大旱则知仁圣之君亦所不免当此时百姓不至于困弊者有积也今陛下仓库之内比稍空竭寻常用度不支一年傥有水旱人须赈给徴发时动兵要资装则将何以备之其縁仓库不实妨于政化者触而是臣窃见食封之家其数甚众昨畧问户部云用六十余万丁一丁两匹即是一百二十万已上匹臣顷在太府知毎年庸调绢数多不过百万少则七八十万以来比诸封家所入全少傥有虫霜旱潦曽不半在国家支供何以取给臣闻自封茅土裂山河皆须业着经纶功白草昩然后配宗庙之享承带砺之恩皇运之初功臣共定天下当时食封才只三二十家今以寻常特恩遂至百家已上国家租赋太半私门则资用有余国家则支计不足有余则或致奢僭不足则坐致忧危制国之方岂谓为得封户之物诸家自徴或是官典或是奴仆多挟势逞威陵突州县凡是封户不胜侵渔或输物多索裹头或相知要取中物百姓怨叹逺近共知复有因将货易转更生举徴打纷纷曽下宁息贫乏百姓何以克堪若必限丁物送太府封家但于左藏请受不得輙自徴催则必免侵渔人冀苏息
　　代宗时关辅旱河东租庸盐铁使裴谞入计帝召至便殿问防酤利嵗出内几何谞久不对帝复问曰臣有所思帝曰何邪谞曰臣自河东来渉三百里而农人愁叹谷菽未种诚谓陛下轸念元元先访疾苦而乃责臣以利孟子曰治国者仁义而已何以利为故未敢即对帝曰防公言朕不闻此拜左司郎中
　　德宗时中书侍郎同中书门下平章事陆贽请遣使臣宣抚诸道遭水州县状曰右频得盐铁转运及州县申报霖雨为灾弥月不止或川渎泛涨或溪谷奔流淹没田苗损壊庐舍又有漂溺不救转徙乏粮丧亡流离数亦非少臣等任处台辅职调隂阳一物失宜尸旷斯在五行愆度黜责何逃陛下德迈禹汤恕人咎己臣等毎奉词防倍益慙惶所以僶俛在公不敢频烦请罪前者面陈事体须遣使抚绥陛下尚谓询问来人所损殊少即议优恤恐长奸欺臣等旬日已来更审借访防行旅所説悉与申报符同但恐所闻圣聪或未尽陈事实夫流俗之弊多徇谄谀揣所悦意者则侈其言度所恶闻者则小其事制备失所恒病于斯初闻诸道水灾臣等屡访朝列多云无害于物以为不足致懐退省其私言则顿异霖潦非可讳之事搢绅皆有识之人与臣比肩尚且相媚况乎事或暧昧人或琐防以利己之心希至尊之防其于情实固不易知如斯之流足误视聴所愿事皆覆验则冀言无诈欺大明照临天下之幸也昔子夏问于孔子曰何如斯可谓人之父母孔子对曰四方有败必先知之斯可谓人之父母矣盖以君人之道子育为心虽深居九重而虑周四表虽恒处安乐而忧及困穷近取诸身如一体之于四支其疾病无不恤也逺取诸物如两曜之于万其鉴照无不均也故时有凶害而人无流亡恃天聴之必闻知上泽之必至是以有母之爱有父之尊古之圣王能以天下为一家中国为一人用此术也今水潦为败绵数十州奔告于朝日月相继若哀其疾苦固宜降防优矜傥疑其诈欺亦当遣使臣廵视安可徇往来之浮説忘惠卹之大猷失人得财是将焉用况灾害已甚申奏亦频纵不防恩复除自当准式蠲免徒失事体无资国储恐须速降德音深示忧悯分道命使明吊灾寛息征徭省察寃滥应家有溺死及漂没居产都尽父子不存济者各量赐粟帛便委使臣与州府以当处官物给付其损壊庐舍田苗者亦委使任与州府据所损作分数等第闻奏量与蠲减租税如此则没者防瘗酹之惠存者霑煦妪之恩霈泽下施孰不欣戴所费者财用所收者人心若不失人何忧乏用臣等已约支计所费亦不甚多倘防圣恩允从即具条件续进臣又闻圣人作则皆以天地为本隂阳为端庆赏者顺阳之功故行于春夏刑罚者法隂之气故用之秋冬事或愆时人必罹咎是以月令所载夏行秋令则苦雨数来丘隰水潦夏行冬令则后乃大水败其城郭典籍垂诫言固不诬天人同符理当必应既有系于舒是能致于灾祥顷自夏初大臣得罪亲党坐累其徒实繁邦宪已行宸严未解畏天之怒中外竦然若以月令推之水潦或是其应虽天所降沴不在郊畿然海内为家无论遐迩伏愿涤瑕以德消沴以和威惠之相济合宜隂阳之运行自序臣等不胜覩灾慙负之至谨奉状陈请以闻
　　贽又论淮西管内水损处请同诸道遣宣慰使状曰右奉进止淮西管内贡赋既阙所縁水损简择宣慰使此道亦不要遣去者臣闻圣王之于天下也人有不得其所者若己纳之于隍故夏禹泣辜殷汤引罪盖以率土之内莫非王臣或有昏迷不恭是由教化未至常以善救则无弃人自希烈乱常污染淮甸职贡废阙责当有归在于编甿岂任其咎陛下息师含垢宥彼渠魁惟兹下人久罹脇制想其翘望圣化诚亦有足哀伤倘善救之心当轸纳隍之虑今者遣使宣命本縁卹患吊灾诸道灾患既同朝廷吊卹或异是使慕声教者絶望懐反侧者得词弃人而固其寇雠恐非所以为计也昔晋饥乞籴于秦大夫百里奚曰天灾流行国家代有救灾卹邻道也行道有福丕豹则请因而伐之穆公用百里奚之言拒丕豹之请且曰其君是恶其人何罪遂输粟以救之其后秦饥乞籴于晋晋大夫虢射曰无损于怨而益于寇不如勿与庆郑曰幸灾不仁贪爱不祥怒隣不义不如与之惠公信虢射之谋违庆郑之义遂闭籴以絶焉是歳晋国复饥秦伯又馈之粟曰吾怨其君而卹其人终于秦穆霸强晋惠擒辱是知弃怨而施惠者可以懐敌计利而忘义者罔不失人此乃列国诸侯犹务卹邻救灾矧君临天下而可使德泽不均被者乎议者多谓淮右洊饥国家之利臣等愚见以为不然必若兴有征之师问不庭之罪因灾幸济已爽德政倘又难于用兵望其艰窘自利害之势或未可知夫悍兽之情穷则攫搏暴人之态急则猖狂当其迫阨之时尤资抚驭茍得招携以礼便可底宁备虑乖方亦足生患窃以帝王之道颇与敌国不同懐柔万邦唯德与义宁人负我我无负人故能使亿兆归心逺迩从化犹有凶迷不复必当人鬼同诛此其自取覆亡尚亦不足含怒今因供税有阙遂令施惠不均责帅及人恐未为允伏惟圣鉴更审细裁量其所择诸道使并未敢宣行伏进止
　　贽又请依京兆所请折纳事状曰京兆府先奏当管虫食豌豆全然不收请据数折纳大豆奉宜依度支续奏称时估豌豆毎斗七十价已上大豆毎斗三十价已下京兆府所请将大豆替豌豆望令据估计钱数折纳则冀免损官司者求瘼救灾国之令典求瘼在知其所患救灾在卹其所无只如螟为殃豌豆全损捡覆若非虚谬地税固合免征直道而行大体斯在府司折纳充数已为克下从权度支准估计钱乃是幸灾窥利所得无几其伤实多伤风得财非谓理道且豌豆为物入用甚防旧例所支唯充畜料准数回给大豆诸司谁曰不然计价剰徴义将安在理无所据事不可从望依前处分未审可否
　　监察御史韩愈上论天旱人饥状曰右臣伏以今年以来京畿诸县夏逢亢旱秋又早霜田种所收十不存一陛下恩逾慈母仁过春阳祖赋之间例皆蠲免所徴至少所放至多上恩虽宏下困犹甚至闻有弃子逐妻以求口食拆屋伐树以纳税钱寒馁道涂毙踣沟壑有者皆已输纳无者徒被追徴臣愚以为此皆羣臣之所未言陛下之所未知者也臣窃见陛下怜念黎元同于赤子至或犯法当戮犹且寛而宥之况此无辜之人岂有知而不救又京师者四方之腹心国家之根本其百姓实宜倍加优卹今瑞雪频降来年必丰急之则得少而人伤缓之则事存而利逺伏乞特京兆府应今年税钱及草粟等在百姓腹内徴未得者并且停徴容至来年麦庶得少有存立臣至陋至愚无所知识受恩思效有见輙言无任恳欵慙惧之至谨録奏闻
　　宪宗时翰林学士白居易上奏曰右伏以圣心忧轸重降德音欲令实惠及人无如减放租税昨正月中所降德音量放去年钱米伏闻所放数内已有纳者纵未纳者多是逃亡假令不放亦徴不得而旱损州县至多所放钱米至少百姓未经丰熟又纳今年税租疲乏之中重此徴迫人力困苦莫甚于斯却是今年伏望圣恩更与宰臣及有司商量江淮旱损州县分数更量放今年租税当疲困之际降恻隐之恩感动人情无出于此敢竭愚见以副圣心
　　僖宗干符元年关东旱饥翰林学士卢携上书曰国家之有百姓如草木之有根柢若秋冬培溉则春夏滋荣今关东旱灾所至皆饥人无依投待尽沟壑其蠲免余税实无可徴而州县督趣甚急动加捶挞虽撤屋伐木雇妻鬻子止可供所由酒食之费未得至于府库也朝廷倘不抚存百姓实无生计乞州县一切停徴仍发义仓亟加赈给敇从其言而有司竟不能行
　　宋太宗端拱二年冬京城旱左谏议知制诰王禹偁上疏云臣闻一谷不收谓之馑五谷不收谓之饥馑则大夫以下皆损其禄饥则尽无禄廪食而已今旱云未霑宿麦未茁既无积蓄民饥可忧望下诏直云君臣之间政教有阙自乗舆服御下至百官奉料非宿卫军士边庭将帅悉第减之上答天谴下厌人心俟雨足复故臣朝行中家最贫奉最薄亦愿首减奉以赎耗蠧之咎外则停歳市之物内则罢工巧之伎近城掘土侵冢墓者瘗之外州配之众非赃盗者释之然后以古者猛虎渡河飞蝗越境之事戒敇州县官吏其余军民刑政之弊非臣所知者望委宰臣裁议颁行但感人心必召和气
  </div>
  <div class="pagination">
   <a href="历代名臣奏议_page94.html">
    上一页
   </a>
   <span>
    ...
   </span>
   <a href="历代名臣奏议_page90.html">
    90
   </a>
   <a href="历代名臣奏议_page91.html">
    91
   </a>
   <a href="历代名臣奏议_page92.html">
    92
   </a>
   <a href="历代名臣奏议_page93.html">
    93
   </a>
   <a href="历代名臣奏议_page94.html">
    94
   </a>
   <span class="current-page">
    95
   </span>
   <a href="历代名臣奏议_page96.html">
    96
   </a>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <a href="历代名臣奏议_page100.html">
    100
   </a>
   <span>
    ...
   </span>
   <a href="历代名臣奏议_page96.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
