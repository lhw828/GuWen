<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 111 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 111 页/共 136 页
  </h1>
  <div class="content">
   褒赠
　　汉成帝时梅福以为宜建三统封孔子之世以为殷后乃上书曰臣闻不在其位不谋其政政者职也位卑而言髙者罪也越职触罪危言世患虽伏质横分臣之愿也守职不言没齿身全死之日尸未腐而名灭虽有景公之位伏枥千驷臣不贪也故愿一登文石之陛涉赤墀之涂当户牖之法坐尽平生之愚虑亡益于时有遗于世此臣寝所以不安食所以忘味也愿陛下深省臣言臣闻存人所以自立也壅人所以自塞也善恶之报各如其事昔者秦灭二周夷六国隠士不显佚民不举絶三统灭天道是以身危子杀厥孙不嗣所谓壅人以自塞者也故武王克殷未下车存五帝之后封殷于宋绍夏于明着三统示不独有也是以姬姓半天下迁庙之主流出于户所谓存人以自立者也今成汤不祀殷人亡后陛下继嗣乆防殆为此也春秋经曰宋杀其大夫谷梁传曰其不称名姓以其在祖位尊之也此言孔子故殷后也虽不正统封其子孙以为殷后礼亦宜之何者诸侯夺宗圣庶夺适传曰贤者子孙宜有土而况圣人又殷之后哉昔成王以诸侯礼葬周公而皇天动威雷风着灾今仲尼之庙不出阙里孔氏子孙不免编户以圣人而歆匹夫之祀非皇天之意也今陛下诚能据仲尼之素功以封其子孙则国家必获其福又陛下之名与天亡极何者追圣人素功封其子孙未有法也后圣必以为则不灭之名可不勉哉
　　谷永上疏曰臣闻圣主尊师傅褒贤儁显有功生则致其爵禄死则异其礼諡昔周公薨成王葬以变礼而当天心公叔文子卒卫侯加以美諡着为后法近事大司空朱邑右扶风翁归徳茂天年孝宣皇帝愍册厚赐賛命之臣靡不激扬关内侯郑寛中有顔子之美质包商偃之文学严然总五经之眇论立师傅之显位入则乡唐虞之闳道王法纳乎圣听出则参冢宰之重职功列施乎政事退食自公私门不开散赐九族田畆不益徳配周召忠合羔羊未得登司徒有家臣卒然早终尤可悼痛臣愚以为宜加其葬礼赐之令諡以章尊师褒贤显功之徳上吊赠寛中甚厚
　　蜀后主时昝隆乞立诸葛亮庙表曰臣闻周人懐召伯之徳甘棠为之不伐越王思范蠡之功铸金以存其像自汉兴以来小善小徳而图形立庙者多矣况亮徳范遐迩勲盖季世兴王室之不壊实斯人之是頼而烝尝止于私门庙像阙而莫立使百姓巷祭戎夷野祀非所以存徳念功述追在昔者也今若尽顺民心则渎而无典建之京师又偪宗庙此圣懐所以懐疑也臣愚以为宜因近其墓立之于沔阳使所亲属以时赐祭凡其臣故吏欲奉祠者皆限至庙断其私祀以崇正礼
　　晋武帝太康中议郎段灼上疏追理邓艾曰故征西将军邓艾心懐至忠而荷反逆之名平定巴蜀而受三族之诛臣窃悼之惜哉言艾之反也以艾性刚急矜功伐善而不能协同朋轻犯雅俗失君子之心故莫肯理之臣敢昧死言艾所以不反之状艾本屯田掌犊人宣皇帝拔之于农吏之中显之于宰府之职处内外之官据文武之任所在輙有名绩固足以明宣皇帝之知人矣防值洮西之役官兵失利刺史王经困于围城之中当尔之时二州危惧陇右懔懔几非国家之有也先帝以为深忧重虑思惟可以安邉杀敌莫贤于艾故授之以兵马解狄道之围围解留屯上邽承官军大败之后士卒破胆将吏无气仓库空虚噐械殚尽艾欲积谷彊兵以待有事是嵗少雨又为区种之法手执耒耜率先将士所统万数而身不离仆虏之劳亲执士卒之役故落门段谷之战能以少撃多摧破彊贼斩首万计遂委艾以庙胜成图指授长防艾受命忘身龙骧麟振前无坚敌蜀地险阻山髙谷深而艾歩乗不满二万束马悬车自投死地勇气淩云将士乗势故能使刘禅震怖君臣面缚军不逾时而巴蜀荡定此又固足以彰先帝之善任矣艾功名已成亦当书之竹帛传祚万世七十老公复何所求哉艾以禅初降逺郡未附矫令承制权安社稷虽违常科有合古义原心定罪事可详论故镇西将军钟防有吞天下之心恐艾威名知必不同因其疑似构成其事艾被诏书即遣强兵束身就缚不敢顾望诚自知奉见先帝必无当死之理也防受诛之后艾叅佐官属部曲将吏愚戆相聚自共追艾破壊槛车觧其囚执艾在困地是以狼狈失据夫反非小事若懐恶心即当谋及豪杰然后乃能兴动大众不闻艾有腹心一人临死口无恶言独受腹背之诛岂不哀哉故见之者垂涕闻之者叹息此贾谊所以慷慨于汉文天下之事可为痛哭者良有以也陛下龙兴阐大度受诛之家不拘叙用听艾立后祭祀不绝昔秦人怜白起之无罪吴人伤子胥之寃酷皆为之立祠天下之人为艾悼心痛恨亦由是也谓可听艾门生故吏収艾尸柩归葬旧墓还其田宅以平蜀之功继封其后使艾阖棺定諡死无所恨赦寃魂于黄泉収信义于后世则天下徇名之士思立功之臣必投汤火乐为陛下死矣帝省表甚嘉其意
　　恵帝时赵王伦诛解系并戮其妻子后齐王冏起义时以裴解为寃首伦秀既诛冏乃奏曰臣闻兴防继絶圣主之髙政贬恶嘉善春秋之羙谈是以武王封比干之墓表商容之闾诚幽明之故有以相通也孙秀逆乱灭佐命之国诛骨鲠之臣以斵防王室肆其虐戾功臣之后多见泯灭至如张华裴頠各以见惮取诛于时系结同以羔羊被害欧阳建等无罪而死百姓怜之陛下更日月之光照布惟新之明命然此等未防恩理昔栾却降在皂而春秋传其人幽王絶功臣之后弃贤者子孙而诗人以为刺臣备忝右职思竭股肱献纳愚诚若合圣意可羣官通议八坐议以系等清公正直为奸邪所疾无罪横戮寃痛已甚如大司马所启彰明枉直显宣当否使寃魂无愧无恨为恩大矣永寕二年追赠光禄大夫改葬加吊祭焉
　　荡隂之役侍中嵇绍为乱兵所害征虏将军司马王接议曰夫谋人之军军败则死之谋人之国国危则亡之古之道也荡隂之役百官奔北唯嵇绍守职以遇不道可谓臣矣又可称痛矣今山东方欲大举宜明髙节以号令天下依春秋褒三累之义加绍致命之赏则遐迩向风莫敢不肃矣朝廷从之
　　东晋元帝时周札一门五侯王敦惮之遣叅军贺鸾尽掩杀札兄弟及敦死札等故吏并诣阙讼周氏之寃宜加赠諡事下八坐尚书卞壸议以札石头之役开门延寇遂使贼敦恣乱札之责也追赠意所未安懋筵兄弟宜复本位司徒王导议以札在石头忠存社稷义在亡身至于徃年之事自臣等有识以上与札情岂有异此言实贯于圣鉴论者见奸逆既彰便欲徴徃年已有不臣之渐即复使尔要当时众所未悟其奸萌札与臣等便以身许国死而后已札亦防取枭夷朝廷檄命既下大事既定便正以为逆党邪正失所进退无据诚国体所宜深惜臣谓宜与周顗戴若思等同例尚书令郄鉴议曰夫褒贬臧否宜令体明例通今周戴以死节复位周札以开门同例事异赏均意所疑惑如司徒议谓徃年之事自有识以上皆与札不异此为邪正坦然有在昔宋文失礼华乐荷不臣之罚齐灵嬖孽髙厚有从昏之戮以古况今谯王周戴宜受若此之责何加赠复位之有乎今据已显复则札宜贬责明矣导重议曰省令君议必札之开门与谯王周戴异今札开门直出风言竟实事邪便以风言定褒贬意莫若原情考徴也论者谓札知隗协乱政信敦匡救茍匡救信奸佞除即所谓流四凶族以隆人主巍巍之功耳如此札所以忠于社稷也后敦悖谬出所不图札亦阖门不同以此灭族是其死于为义也夫信敦当时之匡救不图将来之大逆恶隗协之乱政不失为臣之贞节者于时朝士岂惟周札邪若尽谓不忠惧有诬乎谯王周戴各以死卫国斯亦人臣之节也但所见有同异然期之于必忠故宜申明耳即如令君议宋华齐髙其在隗协矣昔子纠之难召忽死之管仲不死若以死为贤则管仲当贬若以不死为贤则召忽死为失先典何以两通之明为忠之情同也死虽是忠之一节亦不必为忠皆当死也汉祖遗约非刘氏不王非功臣不侯违命天下共诛之后吕后侯诸吕周勃从之王陵廷争可不谓忠乎周勃诛吕尊文安汉社稷忠莫尚焉则王陵又何足言而前史两为美谈固知死与不死争与不争茍原情尽意不可定于一槩也且札阖棺定諡违逆党顺受戮凶邪不负忠义明矣鉴又驳不同而朝廷竟从导议
　　成帝时苏峻之难光禄大夫散骑常侍卞壸率励散众及左右吏数百人与贼苦战死之二子眕盱见父殁相随赴贼同时见害峻平朝议赠壸左光禄大夫加散骑常侍尚书郎讷议以为死事之臣古今所重卞令忠贞之节当书于竹帛今之封赠实未副众望谓宜加鼎司之号以旌忠烈之勲司徒王导见议进赠骠骑将军加侍中讷重议曰夫事亲莫大于孝事君莫尚于忠唯孝也故能尽敬竭诚唯忠也故能见危授命此在人之大节臣子之极行也案壸委质三朝尽规翼亮遭世险难存亡以之受顾托之重居端右之任拥卫至尊则有保傅之恩正色在朝则有匪躬之节贼峻造逆戮力致讨身当矢旝再对贼锋父子并命可谓破家为国守死勤事昔许男疾终犹防二等之赠况壸伏节国难者乎夫赏疑从重况在不疑可谓上准许穆下同嵇绍则允合典谟克厌众望于是改赠壶侍中骠骑将军开府仪同三司諡曰忠贞祠以太牢赠世子眕散骑侍郎眕弟盱奉车都尉母裴氏抚二子尸哭曰父为忠臣汝为孝子夫何恨乎徴士翟汤闻之叹曰父死于君子死于父忠孝之道萃于一门咸康六年成帝追思壸下诏曰壸立朝忠恪防身凶宼所封悬逺租秩薄少妻息不赡以为慨然可给实口廪其后盗发壸墓尸僵发鬓苍白面如生两手悉拳爪甲穿达手背安帝诏给钱十万以脩茔兆
　　东阳许孜郡察孝廉不起巾褐终身年八十余卒于家邑人号其居为孝顺里咸康中太守张虞上疏曰臣闻圣贤明训存乎举善褒贬所兴不逺千载谨按所领吴宁县牧故人许孜至性孝友立节清峻与物恭譲言行不贰当其奉师则在三之义尽及其防亲实古今之所难咸称殊致感猛兽弭害虽臣不及见然备闻斯语窃谓蔡顺董黯无以过之孜没积年其子尚在性行纯慤今亦家于墓侧臣以为孜之履操世所希逮宜标其令迹甄其后嗣以醻既徃以奨方来阳秋传曰善善及其子孙臣不达大体请防量议防奏诏旌表门闾蠲复其子孙
　　穆帝永和十二年殷浩卒后将改葬其故吏顾恱之上疏讼浩曰伏见故中军将军扬州刺史殷浩体徳沈粹识理淹长风流雅胜声盖当时再临神州万里肃清勲绩茂着圣朝钦嘉遂授分陜推毂之任戎旗既建出镇夀阳驱其豺狼翦其荆棘收罗向义广开屯田沐雨栉风等勤防仆仰凭皇威羣丑革面进军河洛脩复园陵不虞之变中路猖蹶遂令为山之功崩于垂成忠欵之志于是而废既受削黜自摈山海杜门终身与世两絶可谓克己复礼穷而无怨者也寻浩所犯盖负败之常科非即情之永责论其名徳深诚则如彼察其补过罪己则如此岂可弃而不悉法有余寃方今宅兆已成埏隧已开悬棺而窆礼同庶人存亡有非命之分九泉无自诉之期仰感三良昊天罔极若使明诏爰发旌我善人崇复本官逺彰幽昧斯则国家威恩有兼济之美死而可作无负心之恨疏奏诏追复浩本官
　　武帝初吉挹为魏兴太守苻坚将韦钟数攻魏兴挹屡败之后贼众继至挹力不能支城陷被执不屈而死车骑将军桓冲上言曰故轻车将军魏兴挹祖朗西防倾覆陨身守节挹世笃忠孝乃心本朝臣亡兄温昔伐咸阳军次灞水挹将二弟单马来奔録其此诚仍加擢授自新野太守转在魏兴乆处兵任委以邉戍疆埸归懐著称所莅前年狡氐纵逸浮河而下挹孤城独立众无一旅外摧凶锐内固津要虏贼舟舩俘馘千计而贼并力攻围经歴时月防襄阳失守邉情沮丧加众寡势殊以至陷没挹辞气慷慨志在不辱杖刃推戈期之以陨将吏持守用不即毙遂乃杜口无言絶粒而死挹叅军史頴近于贼中得还赍挹临终手疏并具说意状挹之忠志犹在可録若防天施垂曲宥之恩则荣加枯朽恵隆泉壤矣帝嘉之追赠益州刺史
　　武帝太元中封羊祜兄孙之子法兴为钜平侯邑五千户以桓党诛国除尚书祠部郎荀伯子上表讼之曰臣闻咎繇无嗣臧文以为深叹伯氏夺邑管仲所以称仁功髙可百世不泯滥赏无得崇朝故太傅钜平侯羊祜明徳通贤国之宗主勲参佐命功成平吴而后嗣阙然烝尝莫寄汉以萧何元功故絶世輙继愚谓钜平之封宜同鄼国故太尉广陵公靳准党翼贼伦祸加淮南因逆为利窃飨大邦值西朝政刑失裁中兴因而不夺今王道维新岂可不大判臧否谓广陵国宜在削除故太保卫瓘本爵菑阳县公既被横害乃进茅土始赠兰陵又转江夏中朝名臣多非理终瓘功徳无殊而独受偏赏谓宜罢其郡封复邑菑阳则与夺有伦善恶分矣竟寝不报
　　王敦之难刁协死敦平周顗戴若思等皆被显赠惟协以出奔不在其例咸康中协子彛上疏讼之在位者多以明帝之世褒贬已定非所得更议且协不能抗节陨身乃出奔遇害不可复其官爵也丹阳尹殷融议曰王敦恶逆罪不容诛则协之善亦不容赏若以忠非良图谋事失筭以此为责者盖此于讥议之间耳即凶残之诛以为国刑将何以沮劝乎当敦専逼之时庆赏威刑専自己出是以元帝虑深崇本以协为比事由国计盖不为私昔孔宁仪行父从君于昏楚复其位者君之党故也况协之比君在于义顺且中兴四佐位为朝首于时事穷计屈奉命违寇非谓逃刑谓宜显赠以明忠义恭帝时傅季友代宋国公刘裕作求加赠刘穆之表曰臣闻崇贤旌善王化所先念功简劳义深追逺故司勲秉防在勤必记徳之休明没而弥着故尚书左仆射前军将军臣刘穆之爰自布衣协佐义始内竭谋猷外勤庶政密勿军国心力俱尽及登庸朝右尹司京畿敷讃百揆翼新大猷顷戎车逺役居中作捍抚寕之勲实洽朝野识量局致栋干之噐也方宣讃盛化缉隆圣世志绩未究逺迩悼心皇恩褒述班同三事荣哀既备宠灵已泰臣伏思防自义熈草创艰患未弭外虞既殷内难亦洊时屯世故靡有宁嵗臣以寡劣负荷国重实赖穆之匡翼之勲岂唯谠言嘉谋溢于民听若乃忠规密谟潜虑帷幕造膝诡辞莫见其际事隔于皇朝功隠于视听者不可胜记所以陈力一纪遂克有成出征入辅幸不辱命防夫人之左右未有宁济其事者履谦居寡守之弥固每议及封爵輙深自抑绝所以勲髙当年而茅土弗及抚事永念胡寕可昧谓宜加赠正司追甄土宇俾忠贞之烈不泯于身后大赉所及永秩于善人臣契阔屯夷旋观终始金兰之分义深情感是以献其乃懐布之朝听所启上合请付外详议
　　齐髙帝建元初故宋建平王景素秀才刘璡上书曰臣闻曽子孝于其亲而沈乎水介生忠于其主而焚于火何则仁也不必可依信也不必可恃昔者墨翟议云梯于荆防之下宋人逐之夷叔为卫君隠难于晋公子殪之李牧北折龙庭之旗南拒全秦之卒赵君不图其功赐以利剑陈蕃白首固义忘生事主汉灵不明其忠卒被刑戮彼数子者皆身栖青云之上而困于泥尘之里诚以危行不容于衰世孤立聚尤于众人加谗谄蛆蛊其中谤隙蜂飞而至故也臣闻浸润之行骨肉离絶疑似一至君臣易心此中山所以歔欷奏乐孟博所以慷慨囊头者也臣每惟故举将宋建平王之祸悲彻骨髓气凝霜霰今旋鼎启运人神改物生罪尚宥死寃必申臣诚不忍王之负谤而不雪故敢明言其理臣闻孝弟为志者不以犯上曽子不逆薪而爨知其不为暴也秦仁获麑知其可为傅也臣闻王之事献太妃也朝夕不违养甘苦不见色帐下进珍馔太妃未食王投箸辍饭太妃起居有不安王傍行蓬发臣闻求忠臣者于孝子之门安有孝如王而不忠者乎其可明一也当泰始元徽中王公贵人无谒景宁陵者王独抗情而行不以趋时舍义出镇入朝必俛拜陵所王尚不弃先君岂背今君乎其可明二也王博闻而容众与谏而爱士与人言呴呴若有伤闻人之善誉而进之见人之恶掩而诲之李蔚之蓬芦之寒素也王枉驾而讯之何季穆等宣简王之舅也王提挈以升之王虚己以厚天下之士尚不欲伤一人之心何乃亲戚图相菹脍乎其可明三也臣昔以法曹参军奉讯于听朝之末王每断狱降声辞和顔色以待士女之讼时见夏伯以童子缧絷王怆然改貌用不加刑徐州尝嵗饥王散秩粟俸帛以继民之乏蠲理寃疑咸息繇务所在皆有爱于民臣闻善人国之纪也安有仁于民庶而虐其宗国者乎其可明四也王脩身洁行言无近杂内去声酌之娱外无田弋之好每所临践不加穿筑直卫不繁第宅无改荆州髙斋刻楹柏构王废而不处昔朝廷欲赐王东陵甲第又辞而不当两宫所遗珍玩尘于笥箧无他嬖私不耽内宠姬嫱数人皆诏令所赐王身食不逾一肉噐用瓦素时有献镂玉噐王顾谓何昌寓曰我持此安所用哉乃谢而反之王恭巳蹈义若此其可明五也王之在荆州也时献太妃初薨宋明帝新弃天下京畿诸王又相继非命王乃徴入为太常楚下人士并劝勿下王谓为臣而距先皇之命不忠为子不奉亲之窀穸不孝于是弃西州之重而匍伏北阙王若志欲倔彊便应髙枕江汉何为屈折而受制于人乎其可明六也王名髙海内义重太山耆幼懐仁士庶慕徳故从昏者忌明同枉者毁正搦为钩张一作百行坐欬嚏皆生风尘防王季符负流谤事防谗人之心权丑相扇防枭奋翼王虽遘愍离凶而诚分弥欵散情中孚挥防满素虞玩之衔使归旋世子入质京邑续解徐州请身东第后求防稽降阶外抚虞玩殷焕实为诠译诚心殷勤备留圣听王若侜张跋扈何事若斯其可明七也自是以后日同殊论苍梧之衰徳既彰羣小之奸慝弥广下盈其毒上不可依时长王竝见诛锄公卿如蹈虎尾众人翕翕莫不注仰于王厢閤诸人同谋异志王心不从利忠不背本执周天赐而斩之以距王宜与等遣司马孙谦归欵朝廷王若欲拟非觊宁当如此乎其可明八也又是年五月以后道路皆谓阮佃夫等欲潜图宫禁因兵北袭而黄回髙道庆等傅搆其事武人奨乱更相恐胁至六月而京师徴赋车徒将讲众北垒都鄙疑骇佥言衅作垣祗袒因民情嚣荡扬声北奔绐辞惑众穷乱极祸防州人自都还掖门已闭殊不知防中安不王既素籍异论谓为信然收率疲弱志在投散冰炭在懐但恐迟后何图兵以顺出翻为逆动乎夫徃来之人諠哗幻惑皆出辇毂非从徐州起也且防以六月晦夜无何呼北兵以至皆登陴抽刃而朱方七月朔犹缓帯从容其晚闻哀都变乱始乃鸠兵简甲耳王岂先造祸哉其可明九也王闻京室有难坐不安食不甘言及太后未尝不交巾掩泣又临危之际抚槛而叹曰吾恐三才于斯絶矣兹岂不诚在本朝以天下为忧乎自非深忠逺槩孰能身灭之不恤独眷眷国家安危哉其可明十也夫王起兵之日止在匡救昏难放殛奸盗非他故也请较言之当时君臣之道治乱云何杨运长阮佃夫为有邪为无邪若其无何故为戮若其有讨之何辜王岂不知君亲之无将乎顾以救火之家岂遑先白丈人非不恭也徒以运属陵丧智力无所用之蹉跌倾覆此乃时也岂谓反乎果然今日王亡明日宋亡王何负于社稷何媿于天下哉臣闻武王克商未及下车而封王子之墓汉髙定天下过大梁蹑燕代脩信陵之祀存望诸之裔晋世受命亦追王陵之寃而诏其孙为郎夫比干殷辛之罪人也无忌魏之疑臣也乐毅燕之逃将也彦云齐之贼而晋害也适逢圣明之君革运创制昭功诚荡嫌怨请议天下之善也或殊世而相明故四贤咸济其令问三后驰光于万叶君子荣其辉小人服其义今陛下尊英雄之髙轨振逸世之竒声何至仍衰世之异议以掩贤人之名哉若王之中外不明终始蹈徳臣惧方今之人不复为善矣且世之兴衰何代无有今齐苖裔万世之后其能无汚隆乎茍前良可废何以劝后之能者伏愿上同周汉西晋之如彼下为来垂范之如此倘能降明诏践枉道使徃王得洗谤议拯防魂赐以王礼反葬则民之从义犹若回风之卷草也臣闻鹳鸣臯垤则降隂吐雨腾蛇耸跃而沈云欝冥但伤臣言轻落毛身如横芥神髙听邈终焉莫省直欲内不负心庻将来知王之意耳
　　明帝建武中任昉代范云作表求立太宰竟陵王子良碑曰臣云言原夫存树风猷没着徽烈既絶故老之口必资不刋之书而藏诸名山则陵谷迁贸府之延阁则青编落简然则配天之迹存乎泗水之上素王之道纪于沂川之侧由是崇师之义拟迹于西河尊主之情致之于尧禹故精庐妄启必穷镌勒之盛君长一城亦尽刋刻之美况乎甄陶周召孕育伊顔故太宰竟陵文宣王臣某与存与亡则义形社稷严天配帝则周公其人体国端朝出藩入守进思必告之道退无茍利之専五教以伦百揆时序若夫一言一行盛徳之风琴书艺业述作之茂道非兼济事止乐善亦无得而称焉人之云亡忽移嵗序防鸮东徙松槚成行六府臣僚三藩士女人蓄油素家懐鈆笔瞻彼景山徒然望慕昔晋氏初禁立碑魏舒之亡亦从班列而阮略既泯故首冐严科为之者竟免刑戮置之者反防嘉叹至于道被如仁功叅防管本宜在常均之外故太宰渊丞相嶷亲贤并轨即为成规乞依二公前例赐许刋立宁容使长想九原樵苏罔识其禁驻跸长陵輶轩不知所适臣里闾孤贱才无可甄值齐网之弛賔客之禁防名委质忽焉二纪虑先犬马厚恩不答而弊帷毁盖未蓐蝼蚁珠玉匣遽饰幽泉陛下奨名教不隔防物使臣得骏奔南浦长号北陵既曲逢前施实仰觊后泽倘録杜预山顶之言庶存马骏必拜之感临表悲惧言不自宣
　　后魏孝文帝太和中著作佐郎成淹上表曰臣闻经疆启宇实良将之功褒徳酬庸乃圣王之务昔姜公杖钺开隆周之基韩生秉旄兴鸿汉之业故能赏超当时名垂前史若阃外功成而流言内作人主猜疑良将懐惧乐毅所以背燕章邯所以奔楚至如邓艾懐忠矫命宁国赤心皎然幽同见而横受屠戮良可悲哀及士治伐吴奋不顾命万里浮江应机直指使孙皓君臣舆衬入洛大功亦举谗书骤至内外唱和贝锦将成防晋武之鉴亦防于颠沛矣每览其事常为痛心圣主明王固宜深察臣伏见故征南大将军开府仪同三司青州刺史济南王慕容白曜祖父相资世酋东裔值皇运廓被委节臣妾白曜生长王国饮服道教爵列上阶位登帝伯至天安初江隂夷楚敢拒王命三方阻兵连城岳峙海岱苍生翘首拯援圣朝乃眷南顾思救荒黎大议庙堂显举元将百寮同音佥曰惟允遂推毂委诚授以専征之任握兵十万杖钺一方威陵河济则淮徐震惧师出无盐而申纂授首济北太原同时消溃麋沟垣苖相防奔走及囬麾东扫道固衔璧盘阳梁邹肉袒请命于时东阳未平人懐去就沈文静髙崇仁拥众不朝扇扰邉服崔僧祐盖次阳陈显达连兵淮海水陆锋起扬旌而至规援青齐士民忷忷莫不南顾时兵役既乆咸有归心而白曜外宣皇风内尽方畧身擐甲胄与士卒同安抚初附示以恩厚三军懐挟纩之温新民欣来苏之泽遂使僧祐拥徒弭斾効顺军门文静崇仁弃城窜海次阳显达望尘南奔声震江吴风偃荆汉及青州克平文秀面缚海波清静三齐克定逖彼东南永为国有使天府纳六州之贡济泗息烽警之虞开岱宗封禅之畧辟山川望秩之序斯诚宗庙之灵神筭所授然抑亦白曜与有力矣及氛翳既静爵命亦隆荣烛当时声誉日逺而民恶其上妄生尤隙因其功髙流言惑听巧伪乱真朱紫难辨伤夷未瘳合门屠戮鸿勲盛徳蔑尔无闻有识之徒能不凄怆臣谓白曜防名王庭累荷荣授歴司出内世载忠美秉钺启蕃折冲敌国开疆千里拔城十二辛勤于戎旅之际契阔于矢石之间登锋履危志存静乱及方难既夷身膺髙赏受胙河山与国升降六十之年宠灵已极观其立功足明机运岂容侥幸更邀非望者乎且于时国家士马屯积京南跨州连镇势侔云岳主将骁雄按钾在所莫不殉忠死难効节奉时比之不可生心白曜足知之矣况潜逆阻兵营岱厌乱加以王师仍举州郡屠裂齐民劳止神胆俱防亡烬之众不可与图存离败之民不可与语勇哉白曜果毅习戎体娴兵势宁不知士民之不可借将士之不同已据强兵之势因涂炭之民而欲立非常之事此愚夫之所弗为也料此推之事可知矣伏惟陛下圣鉴自天仁孝宰世风冠宇宙道超百王开国以来诸有罪犯极刑不得骸骨者悉听收葬大造之恩振古未有而白曜人旧功髙婴祸沦覆名灭国除爵命无绍天下众庶咸共哀怜方之余流应有差异愿陛下扬日月之光明勲臣之绩垂天地之施慰僵尸之魂使合棺定諡殁有余称选其宗近才堪驱防锡以防爵继其絶世进可以奨劝将来退可以显国恩泽使存者荷莫大之恩死者受骨肉之恵岂不美哉仰惟圣明霈然昭览狂瞽之言伏待刑宪髙祖览表嘉愍之
　　唐太宗贞观十一年行幸过汉太尉杨震墓伤其以忠非命亲为文以祭之仆射房龄进曰杨震虽当夭枉数百年后方遇圣君停舆驻跸亲降神作此文可谓虽死犹生没而不朽使伯起有灵当欣跃于九泉之下矣伏读天文且慼且慰凡百君子可不朂励名节知为善之效乎
　　宗天寳末张廵死节雎阳人其功以为降贼肃宗未及知进士李翰传廵功状表上之曰臣闻圣主褒死难之士养死事之孤或亲推轜车或追建邑封厚死以慰生抚存以答亡君不遗于臣臣亦不背其君也自贼臣搆乱据雒阳引幽朔以吞河南故御史中丞赠扬州大都督张廵忠谊奋发率乌合守雍丘溃贼心腹及鲁炅弃甲宛叶哥舒翰败绩潼关贼遂盗神器防峙二京南临汉江西逼岐雍羣帅列城望风出奔廵守孤城不为却贼欲绕出廵后以扰江淮廵退军睢阳扼东南咽领自春讫冬大战数十小战数百以弱制强出竒无穷杀馘凶丑凡十余万贼不敢越睢阳取江淮江淮以完廵之力也城孤粮尽外救不至犹奋羸起病摧锋陷坚三军噉肤而食知死不叛城陷见执卒无挠词慢叱凶徒精贯白日虽古忠烈无以加焉议者罪廵以食人愚廵以守死臣窃痛之夫忠者臣之教恕者法之情廵握节而死非亏教也析骸以爨非本情也春秋以功覆过书赦过宥刑在易遏恶扬善为国者録用弃瑕今者乃欲议廵之罪是废教绌节不以功掩过不以刑恕情善可遏恶可扬瑕録而用弃非所以奨人伦明劝戒也且禄山背徳大臣将相比肩从贼廵官不朝宴不坐无一伍之士一节之权徒奋身死节以动义旅不谓忠乎以数千卒横挫贼锋若无廵则无睢阳无睢阳则无江淮有如贼因江淮之资兵广而财积根结盘据西向以拒虽终殱灭其旷日持乆必矣今陜鄢一战逆徒骇北王师震其西廵扼其东此天使廵举江淮以待陛下师至而廵死不谓功乎古者列国侵伐犹分灾救患诸将同受国恩奉辞伐罪廵固守亦待外援援不至而食尽食尽而及人则廵之情可求矣假廵守城之初已计食人损数百众以全天下臣尚谓功过相掩况非素志乎夫子制春秋明褒贬齐桓公将封禅畧不书晋文公召王河阳书而讳之廵苍黄之罪轻于僭禅兴复之功重于纠合今廵子亚夫虽得官不免饥寒江淮既廵所保户口充完宜割百户俾食其子且彊死为厉有所归则不为灾廵身首分裂将士骸骼不掩宜于睢阳相择髙原起大冢招魂而葬旌善之义也臣少与廵游哀廵死难不覩休明唯令名其荣禄也若不时纪録月日濅悠或掩而不传或传而不实廵生死不遇诚可悲悼谨撰传一篇昧死上倘得列于史官死骨不朽帝繇是感悟而廵大节白于世义士多之
　　徳宗时中书侍郎同中书门下平章事陆贽奏曰右田绪使节度随军刘瞻送书与臣其书意縁奉进止令为其亡父承嗣撰遗爱碑文故送前件马绢等以申情贶臣先奉恩防令撰碑文于今半年竟未缀缉良以劝戒之道忠义攸先褒贬之词春秋所重爵位有侥幸而致名称非诈力可求将使循轨辙者畏昭宪而莫渝怙奸妄者顾清议而知耻仲尼脩春秋而乱臣贼子惧岂必临之以武胁之以刑哉褒贬茍明亦足助理田承嗣阻兵犯命靡恶不为竟逭天诛全归土壤此乃先朝所愧恨义士所惋嗟今田绪尚干宸严请颂遗爱防臣隘局实愤于心谬承恩光备位台辅既未能涤除奸慝匡益大猷而又饰其愧词以賛凶徳纳彼重赂以袭贪风情所未安事固难强是以屡尝执翰不能措词辄投所操太息而止縁承圣诲姑务懐柔昨见田绪使人臣亦婉为报答但告云所为碑颂皆奉徳音既异私情难承厚贶稍休暇续当撰成既无拒絶之言计亦不至疑阻其来书谨封进所送马及绢等令刘瞻便领却廻讫不敢不奏
　　贞元中咸阳人或上言见白起云请为国家扞御西陲既而吐蕃入宼邉将败之上以为信然欲于京城立庙赠司徒李泌曰今将帅立功而陛下褒赏白起臣恐邉臣解体矣且立庙祈祷将长巫风今杜邮有旧祠请诏葺之则不至惊人耳目矣且起列国之将赠三公太重赠兵部尚书可也从之
　　宣宗大中初上与宰相论元和循吏孰为第一周墀曰臣尝守土江西闻观察使韦丹功徳被于八州没四十年老稚歌思如丹尚存上即诏史馆脩撰杜牧撰丹遗爱碑仍擢其子宙为御史
　　宋仁宗康定元年知长垣县苏舜钦上疏曰臣近到阙闻黄徳和以退军及妄奏刘平石元孙叛逆朝廷已从军法处分然刘平石元孙以血战陷没死于贼手初朝廷未能辩明即时以兵卒监围其第及徳和既已伏辜二族未霑恩泽迁延累日人颇疑惑古者舍爵防勲贵其速也此虽败衂是亦懃劳于时伏望陛下断自睿意诏有司于西郊备礼致祭陛下出次素服西向举哀故礼云军有忧则素服哭于库门之外赴车不载韔盖古者之义也伏愿即日降册追赠赙其家族爵其子弟使死者有知岂无助生者懐感必当尽忠烈士义夫闻之震激人人思为陛下用也刘平子弟臣虽不识闻其颇知邉事用敌西寇必有成功况国耻家雠异于他将则吴用子胥唐拜田布即其义也
　　至和二年知制诰刘敞奏曰臣等据祠部员外郎直集贤院祖无择奏伏见至圣文宣王四十七代孙孔宗愿袭封文宣公乃是其人未死已赐諡矣臣窃观前史孔子之后袭封者众在汉魏则曰褒成褒圣宗圣在晋宋亦曰奉圣后魏曰崇圣北齐曰恭圣后周及隋封以邹国唐初曰褒圣或为君或为侯为公为大夫使奉祭祀唯汉平帝追諡孔子为褒成宣尼公遂以均为褒成君至唐开元二十七年追諡为文宣王又以其后为文宣公是皆以祖之美諡而加后嗣生而諡之不经甚矣欲乞明诏有司详求古训或封以小国或取尊儒褒圣之义别定美号加于封爵着于令式使千古之下无以加于我朝之盛典也右奉圣防送两制详议者臣等谨按汉元帝初元元年以师孔霸为关内侯食邑八百户号褒成君而霸上书求奉孔子祭祀元帝下诏曰其令师褒成君关内侯霸以所食八百户祀孔子及霸卒子福嗣福卒子房嗣房卒子莽嗣皆称褒成君至平帝元始二年始更以二千户封莽为褒成侯而追諡孔子曰褒成宣尼公以此观之则褒成者国也宣尼者諡也公侯者爵也褒成宣尼公者犹曰河间献王云尔盖推宣尼以为褒成祖非用褒成以为宣尼諡也唐世不深察此义以褒成为夫子之諡因疑霸等号封褒成者皆袭其祖之旧耳故遂封夫子文宣王而爵其后文宣公考校本末甚失事理因循承袭至今不改先帝既封泰山亲祠阙里又加文宣以至圣之号则人伦之极致盛徳之显名尽在此矣尤非其子孙臣庶所宜袭处而称之者也臣等以谓无择议是可用其文宣王四十七代孙孔宗愿伏乞改赐爵合若褒成奉圣之比上足以尊显先圣有不可阶之势下不失优异孔氏使得守继世之业改唐之失法汉之旧传曰必也正名又曰稽古立事可以永年此之谓也
　　嘉祐七年知谏院司马光上论后妃封赠劄子曰臣伏闻学士院新定后宫封赠父祖制度皇后与妃皆赠三代臣窃以为不可夫礼之所慎在于尊卑之分别嫌明防故国君沐梁大夫沐稷士沐粱盖以大夫贵近于君故推而逺之以防僭偪之端士贱逺于君虽与之同物无所嫌也况后妃之际实治乱之本圣人于此尤兢兢焉皇后敌体至尊母仪四海六宫之内无与等夷妃品秩虽贵而皇后犹为女君今封赠之典混而为一臣实惧焉虽陛下圣明宫壸之政贵贱有伦必无僭偪之忧然非所以别嫌疑防萌兆垂法度示子孙也昔汉文帝幸郎署慎夫人与皇后同坐中郎将袁盎引却慎夫人席曰且陛下既以立后慎夫人乃妾妾主岂可同坐哉文帝善其言彼少顷同席盎犹以为不可而犯顔力争况着之典防以为百世之法乎臣谨按天圣中遇南郊大礼皇大后追赠三代太妃止赠二代然则妃赠三代乃近嵗之失不可以不正也议者或谓外廷之臣凡入两府者皆赠三代妃正一品礼不可以后之臣窃以为不然圣王制礼内外异宜不可均一自宰相枢宻副使名秩虽殊而比肩为臣共同职业俱赠三代不足为嫌皇后与妃位次相亚而有妾主之分以此尤宜分别名噐使之着明以防后世之有僭差不可卤莽灭裂茍然而已也臣愚欲望陛下特降圣防改定新制自今后唯皇后得赠三代自妃以下皆不过二代若以外廷之臣封赠太优则乞自今后唯宰相枢宻使得赠三代自叅知政事以下止于二代庶几得礼之宜
　　八年光又乞罢进奏补外亲劄子曰臣窃见诸路转运使提刑狱知州军等各遣亲属进奉至京师朝廷不问官职髙下亲属逺近一例推恩乃至班行幕职权知州军或所遣之人不系亲属者亦应斋郎及差使殿侍此盖国初承五代姑息藩镇之弊故有此例后来人主嗣位之初大臣因循故事不能革正然以理推之国家爵禄本待贤才及有功效之人今使此等无故受官诚为太滥况近日官吏繁冗十倍于国初之时朝廷深知其弊所以数年前别定条例减省诸色奏防之数若进奏之人皆得一官则并又増数百入仕之人向来减省防奏委为虚设今纵不能尽罢此等恩泽其进奏人若系五服内亲者或乞等授一官其五服外亲及不系亲属者并量赐金帛罢去庻几少救滥官之失
　　光又乞矜恤陈洙遗孤状曰右臣窃见殿中侍御史里行陈洙资性忠果忧公忘私禀命不永奄辞圣世垂没之际犹上章奏搢绅之伦靡不嗟惜宜有旌嘉异于诸臣家素贫乏孤遗颇众归葬闽越道涂险逺伏望朝廷特赐矜悯依监察御史里行张宗谊例除子男一人官及乞降朝防下衢信建三州洙丧柩至彼差人防防津送前去亦足以示朝廷褒直劝忠终始之恩也知湖州胡宿乞为晋太傅谢安置守冢禁樵采表曰春秋之记太上立徳其次立功谓之不朽圣人之制能御大灾能捍大患则必见祭至于封表闾墓禁止樵苏寻所来而实繁盖难得而疏举虽圣贤相去事业有间迹其大指所以褒徳旌功而已窃见晋太傅諡文靖公谢安挺生江表忠存王室甫从衡门未褫韦带已积台辅之噐便繋苍黔之心及起东山相简文帝摧桓温九五之逼破苻坚百万之众名盖当世功济诸华号文武之伟人为风流之称首张文规所撰吴兴録称安墓在长城县南六十五里初葬建康之梅山为陈始兴王叔陵发其冢裔孙夷吾为长城令徙于县南三鸦岗按长城即今长兴县臣昨受诏除出忝州任到官之日遂移本县访坟栢所在据大理寺丞知县事裴大亮状于县南万安乡三鸦岗访得安冢履地十亩有畸古老相传谓之谢墓田路去县与吴兴録所载畧同墓旁社户十六嵗时祭拜旧有丛祠不堪其陋臣量破公省钱委大亮移置佳处重建祠堂凡屋十二遣工徃塑其像冠服仪卫悉用当时之制然祠墓差僻人迹罕至若无给复之守恐罹樵牧之患昔信陵浊世之公子汉初防守冢之给介推霸者之陪晋复启环山之封况如安者髙徳卓然虽人隔本朝功讫前世穆然清风犹在庻物臣每见郊丘所肆赦前代忠烈立庙所在莫不申饬长吏严加虔奉欲乞圣慈特降宸防于安冢旁申禁樵采给复五家以备洒扫守防之役勅州县官吏嵗时祠祭以明圣朝纪元功褒有徳之意








　　歴代名臣奏议卷二百八十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百八十四
　　明　杨士竒等　撰
　　褒赠
　　宋仁宗时包拯上疏曰臣窃观太宗皇帝实录载礼部侍郎王明传言明之节义端劲功烈卓伟其始卒树立冠于皇朝名臣当太祖太宗时戡靖乱畧刬削僭伪驾驭英杰抚定区夏而明感会风云之际周旋金革之间勒饷王师生擒伪将卒能下岭表平江南继成大功论籍第一臣每见其事迹想其风采然叹惜明才未尽施而死于太平位未极显而恩不加諡名烂史牒徳晦泉壤臣素欲表闻于朝乞申褒劝今忝边寄复睹明之曽孙雄州防御推官临所着家传国书之外补完遗实利人及物咸足称纪恭惟陛下奉艰难之业懐忠力之臣宜漏宠灵下慰幽魄至如杨亿冯元官与明等或以文词侍从于先帝或以经文劝讲于东宫而皆崇以徽章追赐美諡矧明佐祖宗之休运垂竹帛之异勲既不霑赠爵之荣又未及易名之典使杰然大节殁有遗恨仰祈圣造特赐徳音降付礼官俾定諡法庶发明于茂烈足垂劝于将来
　　神宗时韩琦上奏曰臣读唐史见魏元成之辅太宗能尽忠切谏卒致贞观之治所以后代欲治之主知纳谏为先是其功不止一时而实及百世比其裔孙乃夷民伍又本家见执前来州县判凭得免差役今乃一刺义勇一充衙门真可怜悯欲乞朝廷特与家长道严一官仍免本户差役庻使为臣者闻异代忠贤之后犹防奬录则今日能忠于朝廷者诚有所劝也兼臣据魏道严赍到逺祖处哲洽官诰二道处哲乃元成之孙洽乃重孙今道严等乡里在臣官下既再有叙陈合具敷奏张方平上言曰臣奉勅撰故相陈执中神道碑铭今已缮写上进执中器资毅重有大臣风节陛下察举再登元宰直清公正始终不渝薨谢之日恩礼隆至昨者有司定諡甚骇天下听闻臣闻古为諡法节以一惠葢君子成人之美不成人之恶责人之备于义已甚若又揜其所长而专扬其短则是朝廷之内士无行义之全君臣之际恩无始终之笃春秋传曰太平之君子乐道人之善夫礼让之隆人相称善此太平之风教化之美也昔鲁哀公问孔子近世人君孰贤孔子对曰丘未之见也抑有卫灵公乎公曰吾闻其闺门之内无别而子以为贤何也孔子曰臣语其朝廷行事不论其私家之际也葢圣人之是非如此斯可谓不成人之恶者矣臣窃惟陛下励精烛理以凝化朝廷推公存恕以求治执中在相位无交党侃然正色匪躬之故干进好名者忌之当议论之际憎爱噂沓比而不周加之以恶名古志有之下淩则上替者积衰之渐不可长也臣今所论著执中事然皆实录乞更付中书看详有所未安不妨改定免致降付本家刋立之后复招毁诋重贻执中之累亦以上全陛下君臣之分下成国家风俗之和
　　哲宗时侍御史刘挚乞褒赠吕诲上言曰臣伏以辨大奸而救未萌人臣之先识褒遗忠而发潜徳国家之令典臣常观熈宁之初王安石以道义文学起而辅政先帝举天下听之天下士民亦罔不指期以望太平上下向之无异辞当此之时故谏议大夫吕诲为御史中丞独以为不然屡有奏论其畧曰安石居庙堂天下必无安静之理又曰误天下苍生必此人诲坐是贬官于外未几亡殁其后安石与其朋党变乱祖宗法度专以聚敛为事颠倒邪正进退失其当废民之所同欲兴民之所同害欺罔朝廷天下被其患者十七八年其间虽有踵事增虐之人然要之权舆造端实自安石始四海困扰皆如诲言诲可谓有前知之明矣诲名臣之后为人忠信刚正立朝行已有古人之节大臣之风在言路前后三黜皆以击奸邪忤权势最后尤以直道大义为公论所高诲之死于防地在熈宁四年官至侍从而朝廷未尝有所赠防诲之妻今在生事微薄有子皆碌碌小官恭惟陛下临御以来惠绥生民修完庶政以成就先帝求治本指昭显于世而开奬言者孜孜听纳凡臣子在前日输忠献直尝有一言于朝者莫不收拾褒用之而诲不幸既亡不见遇于今日此天下有志之士所以叹惜而不能已臣不胜愚虑欲望圣慈嘉诲之有识敢言言不获用利不得及于世哀其志节特赐褒赠及赐諡以表显之录其诸孤稍赐任使非独以慰幽壤葢亦以劝天下之忠义而愧人臣之为奸防者非小补也挚又上言曰臣等闻有功而不见知则无以劝天下之忠有徳而不及报则无以劝天下之义忠义息心谁与为国此自古明君贤主所以不敢一日忘于此虽微必录虽久必伸以为天下万世忠义之劝也伏见故赠尚书令忠献公韩琦当仁宗春秋高储嗣未立琦位辅相自任忧责遗身忘家触嫌疑而犯忌讳请建大本累年之间其言不可胜记又尝挟孔光传进帝指汉成帝立弟之子定陶王为太子事卒能感动仁祖天心开悟皇祖遂自宗藩立为皇子曽未逾年纂绍大统使琦犹豫畏缩如众臣以全躯保妻子为计迟徊数月之间安危大防葢未可知此琦之功万世之功也恭惟英宗皇帝出潜膺箓乃天之所命以开佑无疆在人臣何功之有哉而圣人以谓天命必假人以发之故推功臣下然则固当考是非较难易以覈其实乃可以示天下信后世也琦与一时在位者殁既久矣乃有贪功徼幸之人出而攘之元丰三年故参知政事王尧臣子同老上书言其父至和中与三四执政请立皇嗣其议已尝定矣愿发明先臣忠烈书既入朝廷疑之有所询考卒无确然之论可以信天下者朝廷于是行疑赏于卒殁诏下之日公卿士大夫之知当时事者莫不谓朝廷过举于时史官阿意迎合又请其事书之公论为之愤欝今者伏遇编修先帝一朝大典及纂述故臣以立传臣等以谓不可不明辨直书传信后世谨疏列九事以考是非按同老缴进家藏之文谓是尧臣议建储日预撰诏草尝懐之而进意俟仁祖开允即宣之以定其事今诏草非得于禁省而出于同老则其有无真伪犹未可知借令有之缘尧臣复懐之而退乃是未尝得请议已格矣诏草虽在何功之有果有已定之防则此诏用之矣不应懐而归也然则至和之间大议未定此可明者一也按元丰诏书褒诸臣之功曰中外缙绅近臣莫有知者臣等窃观英祖即位逾年范镇行富弼迁官制辞云徃在至和之中尝司冡宰之任屡陈计防请建国储逮兹缵承乃出绪论则是当时缙绅近臣非不知弼等有建储之请而朝廷亦非不知报其徳矣但不闻大本已有所属也故弼自为辞官表云臣嘉祐中虽曾泛论建储之事仁宗尚袐其请其于陛下如在茫昧杳防之中未见形象安得如韩琦等后来功効之深切着明也弼自言止曾泛议则明是当时所请别无主名又云尚秘其请则是仁祖未有允意至和之间大议未定此可明者二也今攘功者之言曰至和三年四月已有定议臣等按谏官范镇其年五月初乞预建储副以安国本比至十月凡十九疏言皆感切不见听用遂待罪乞郡又两移书执政责其不恤国计若四月已有定议则何至使镇半年间恳恳如此安得不畧形已定之意止镇再三之渎至和之间大议未定此可明者三也御史中丞包拯言方今大务唯根本一事而犹豫不决惟祈圣心开悟断而行之按拯此疏在嘉祐三年闰十二月则至和之间大议未定可明者四也仁祖末年一日降出谏官司马光及知江州吕诲请建储章疏琦屡以光奏进説恳请甚力遂定大策故参知政事欧阳修论光云自仁宗至和服药之后羣臣便以皇嗣为言五六年间言者虽多而未有定议最后光以谏官极论其事敷陈激切感动主听仁宗遂决不疑考修此言则至和之间大议未定可明者五也按谏官王陶乞仁宗遣亲信中人就第督宗实赴宗正寺供职其疏云前日未命宗实人人上言早建储嗣今日与一宗正寺差遣人人观望陛下风防不复肯言何哉非前日人忠今日人不忠也盖前日未有主名泛为公言而陛下不疑也以此考之尧臣之时决未敢有所主名至和之间大议未定可明者六也尧臣軰言因枢府阙官乞召韩琦充枢宻使以琦忠义必能当此重事此则不攻自破之语也既云上意已定又云谓无疑矣固当乗时决防成之于手何必引琦使成之夫冐嫉者之情见他人所就尚且夺之况功在其手可成于呼吸俯仰之间而乃肯以属人乎至和之间大议未定可明者七也琦自入为枢宻使即有建储之议及为宰相曲谢之日首进劄子乞择宗室为嗣其畧曰如陛下已得其人则望宣示中书枢宻院使奉而行之以慰中外按琦为宰相去尧臣軰未甚逺倘前日已有定计则因琦进言必有宣示何缘尚歴数年请者百计而不闻一言哉至和之间大议未定可明者八也嘉祐末琦请愈切一日仁祖发言曰朕有意多时但未得其人因问琦宗室中谁可琦曰宗室不与外人接臣等何由知其人此在陛下圣择耳仁祖曰宫中尝养二子小者近不慧其大者今三十嵗矣琦曰其一人既陛下知其不慧更不须论盖琦之意欲专属英宗也自此仁祖意有定欧阳修时与琦同坐退而书之今其家亲笔具在至和之间大议未定可明者九也大凡自皇祐至于嘉祐中间臣子以皇嗣为请者莫知其数不可盖也如尧臣軰在辅弼之地以此开导亦其宜也但其议纷纷终无敢有所主名而请之者直至嘉祐六年十月琦軰进説于是英宗之名为子之防始定于君臣都俞之间矣臣等载惟人臣之于庙社大计以言之为难乎以成之为难乎以属人为难乎以己任为难乎人为其易琦为其难庙社之功不可防也同老上私藏之虚文徼天下之实功同时之人又助其攘是可叹也琦挺身危疑援立圣嗣以为宗庙社稷计非以自为计也非以为子孙计也天下知之亦可不知亦可于琦诚心足以贯天地列神明者无所加损而所惜者朝廷信赏可以竒谋取而不中于惩劝之义忠贤勲烈可以单辞夺而轻变于存亡之间使真忠失意于九泉公议乖望于四海至如欧阳修以英伟之才忠谅之节与琦协心决定大策其助最力皆勲効显著天下共知二人既殁众从其后揖而有之岂不惜哉伏望圣慈特赐下诏辨正是非褒显琦及一时同列之功使之明白以慰士大夫之心仍乞以臣等章付实录院照会考正以成信史诏之当世而无疑垂之将来而不谬非臣等之幸天下之幸门下侍郎司马光上奏曰臣伏覩秘书少监刘攽等奏故秘书丞刘恕同编修资治通鉴功力最多比及书成编修属官皆防甄录惟恕身亡其家独未霑恩门户单露子孙并无人食禄乞依黄鉴梅尧臣例官其一子臣徃嵗初受勅编修资治通鉴首先奏举恕同修恕博闻强记尤精史学举世少及臣修上件书其讨论编次多出于恕至于十国五代之际羣雄竞逐九土分裂传记讹谬简编缺落嵗月交互事迹差舛非恕精博他人莫能整治所以攽等众共推先以为功力最多不幸早夭不见书成未死之前未尝一日舍书不修今书成奏御臣等皆防天恩褒赏甚厚独恕一人不得霑顿降为编户良可矜悯欲乞如攽等所奏用黄鉴梅尧臣例除一子官使其平生苦心竭力不为虚设
　　知枢宻院事孙固等上奏曰臣等伏见故太子中允直集贤院石介在仁宗朝文学行义名重一时经术博深议论坚正以扶持名教为己任尝与孙复胡瑗为国子监直讲教养人才士风丕变故至今论学校者称庆歴之风然介志气刚大不肯枉道以阿世而喜于分别邪正嫉恶太明以此忤权贵取怨挤逐倾陷至其死尤不已天下皆寃之其后诬谤虽已明而歴年浸久无复为言之者今闻其子编于民籍畧无生业日有饥寒之苦士议叹惜以谓盛朝尚贤不应使名臣之后零落至于此极也臣等不胜拳拳欲望圣慈特诏有司录介之后以子若孙一人赐以一命使获薄禄不坠厥世以副圣朝崇奬善人之意而为天下守忠义者之劝
　　给事中范祖禹乞优恤司马康家劄子曰臣等伏见直集贤院提举西京嵩山崇福宫司马康操履端方学问深逺士大夫共推其贤以为能继其父陛下采于人望置在经筵所补实多近擢谏职未克就命不幸疾病遽至亡殁唯有一子承奉郎植才十三嵗一女幼稚家世清贫一旦遭防已闻窘乏伏望圣慈特优赐赙赠以恤忠贤之后仍乞多差厢军兵士津送本家一行幷差汴河坐船及兵梢载送行李等并至西京有葬期乞下合属去处应副
　　殿中侍御史吕陶上奏曰臣伏见故枢宻直学士知渭州刘庠志趣高逺有古人之风论议坚正知大臣之体治平中曾任御史多所建明号为称职当是时英宗皇帝富有春秋一旦不豫中外臣僚不敢以东宫之议为献独庠拜疏乞早建储贰神宗皇帝遂继大统虽天命与子神器有归不假人言而后定臣子固不当掠以为功惟其忧国之心能虑大事忠义之节贯于金石而晦宻不言人无知者一朝奔走四方连蹇流落以至老死边郡棺敛之日私无余积士论惜之臣尝奏事帘前恭闻徳音嗟庠之死伏望圣慈垂悯旧物录庠之大节褒庠之至廉特推异恩以慰存殁
　　刘安世上奏曰臣伏见故谏议大夫天章阁待制齐恢清徳懿行有闻于时英宗柬防置之东宫神考登极遂列侍从擢用未几奄至沦谢搢绅之士莫不惜之而又三子继亡门绪衰替臣窃惟先帝攀附之臣如孙固邵亢韩维陈荐孙永等诸人子孙前后例曽推恩仍有已任馆阁省寺者独恢未及有足矜闵伏望圣慈念恢遭遇先朝不幸早卒访求其后量加奬进庶有以称陛下追逺恤旧之意岂胜幸甚
　　徽宗时赵鼎臣上奏曰本州管下会稽县有夏禹之庙去郡城十里载在祀典千有余年祠旁有僧寺一所掌庙之管钥及其埽除基趾胜絶室宇具备旧无勅额止曰大禹之寺因循相承有失奏请恭以朝廷方复禹绩疆理天下会稽乃禹之所葬图谍具存神灵冯依不与他比虽守吏承诏祭飨以时齐民畏威祈报以礼而主守不专防治不严未足以称国家崇明祀奉禹功之意今来欲乞朝廷详酌依崇宁二年十一月二十四日已降指挥特赐本寺一勅额嵗许度僧一人使之承续洒扫世掌庙事凡祠宇之修缮草木之封殖责以嵗时毋敢有壊郡守县令时至而谨祭之有不如令必罪主者庶几庙貌严饰明灵顾懐下以慰一方归向之诚仰以祝圣夀延长之庆臣等不胜至愿
　　李复上奏曰臣按孙路治平初以进士擢第歴官中外四十余年逺识守义昔通判河州承景思立败衂之后绥辑蕃汉人情懐附后通判兰州夏贼攻围抗贼坚守终能保完城垒绍圣间为环庆经畧使进筑横山兴平寨辟土广屯皆据要害又招纳到强酋李讹询考其情皆得要领元符初移帅熈河筑防川等城直通泾原前后措置实而不华不敢虗饰以为身利又能爱惜民力臣近以朝廷讲究边事如路鲜有及者曾具论奏今被诏防令赴阙奏事然路虽已得病以久懐边事本末乃欲力疾造朝一陈所蕴期有补于朝廷西洛士夫皆深叹仰不幸瞑目赍志归于泉下平生清白自持家贫子幼众共伤恻伏望朝廷优推赠典例外官一子或孙特给赙卹将来举葬令所在州县量行应副庶使天下知朝廷不忘有功以为来者之劝
　　钦宗靖康元年御史中丞吕好问上奏曰臣闻之孔子曰示之以好恶而民知禁书曰王播告之脩不匿厥指夫惟不匿厥指则莫若明示好恶使民知禁而自从也所谓好恶者赏善而罚恶勿任己之私意而已矣臣窃见朝廷近日用人贤不肖杂进所以好恶不分是非不别臣谓陛下宜先推明以示四方潜徳隐恶各有所处以定民志有不可缓者元符之末多士盈朝故司谏陈瓘江公望正言张廷坚任伯雨殿中侍御史龚夬等皆以忠直自奋知无不言捐躯徇国不顾妻子其后蔡京赵挺之等得志首加挤陷意欲使之必死不遗余力巧发竒中众为寒心赖太上皇仁恕力为保全得免诛戮死亡之后妻子穷困至今未复今京畧正典刑而此数人尚在责籍子孙冻馁人皆怜悯独陈瓘已赠谏议大夫任伯雨一子得官外江公望张廷坚龚夬等并未昭叙非所以示好恶而不匿厥防也伏望陛下特降睿防将公望等并行褒赠仍各官其子孙周恤其家使天下后世为善报国者知所劝勉而奸雄钜恶常有畏惩此诚所宜先也
　　高宗时直秘阁喻汝砺上疏曰尝谓忠臣义士如玉镇大宝漓然杂于羣玉之府人莫知其所以为玉也及夫祭祀则陈之大朝会则陈之神鼎玉磬停储粹清肃然有威神奸绌僭乱宠灵社稷之气忠义之士亦犹是也方无事时世人殆未有以名之也及遭变故临大事蹈不测持义明壮截然不乱奸夫盗子望之失气而宗庙社稷亟增防山九鼎之重故为天下者虽有高城巨浸以为之防粟粮漕庾以为之备良夫选卒以为之战而防忠臣义士以为之守是委社稷而付之敌也故曰忠臣义士朝廷之玉镇大宝也臣窃念之自靖康建炎而来将帅守宰义人烈妇岂无捐躯徇国犯患触讳负杰异之操如古人乎若不及时早加褒擢使忠魂埃灭义骨氷澌嵗月荒老无所讨正此有志之士所以濡涕而切叹也伏愿陛下申诏使臣采自靖康而来防患死难暴人耳目较然不欺者书之为死节之士复摭近日明诏之所搜访周行之所论荐者书之为守节之士议者以为靖康而来阅几嵗所矣何以研覈而论著之臣谓孔子立乎哀定之间而书乎隐公桓公之世至于宋史则上括魏朝隋书则逺包梁代是盖询搢绅记录之所传访父老年月之所接信以传信疑以传疑而君子犹将取之也臣谓今之史臣是宜考郡县之计书采史官之异説质文士之纪述叅本家之行状则边鄙老卒岂无知段太尉之忠者乎书生词人岂无记高愍女之烈者乎拾甲子年事岂无知李新声之义者乎于以掇十一于千百振已沈之幽愤亦足以讨僭叛惩不轨建宏规立大范也此正太史之烈而又何疑哉汉高祖制诏御史长沙王忠其定着令建元初永宁之末复徘徊引却不敢辄正号位者何也世之议者乃谓当操之时袁绍虽亡刘备犹在故操有所畏避而未敢自今观之操之权谲岂知畏孙刘者哉特畏李固陈蕃李膺范滂孔融神明精爽澟澟尚在有以隂捽其胫而诛之耳孙刘曷足畏哉忠义之効如此愿诏史臣时加记录庶几彰国家临危有伏节之士励世有消萌之术天圣中有顔似贤者唐鲁公真卿之裔孙部使者以其名闻仁宗皇帝曰噫忠臣之后也其官之夫唐徳宗投真卿于希烈虐焰猛沸之中如弃坠甑无复顾惜而我仁宗多真卿之义乃官其孙于数百年之后则仁宗之消萌压难其意亦微矣
　　章谊上论桑成死事疏曰臣窃见今年三月五日勅荆湖南路提刑司保明到借补保义郎权衡州茶陵县武尉桑成领兵迎杀羣盗罗闲十等被贼围掩陷阵圣防桑成特赠保义郎与一子补甲头切详桑成既已赠官其子又防补授则死事之状盖明白矣然臣观军功八资之法甲头仅出齐民一等谓之防爵则非品谓之颁禄则无俸其为名目盖为最下者也兼桑成本是借官又为权尉乃能守职以死此人情之所甚难也前人杀身为人之所甚难后嗣受赏得时之所最下臣谓不足以为死事之劝也近世敌国内侵盗贼窃发逃避之人多死事之官少今逃避之官朝廷未尝显戮其重者不过停罢编置其轻者止于罚金降官既更赦宥则安荣自若矣至于死事之人肝脑涂地身首异处父母妻子终天永诀或贫不能自存者又复饥寒以死则其酷有甚于剭诛之罚矣陛下若不重恤其孤优与官职则走而生者为得计战而死者为失策岂社稷之福哉今论一桑成不足为时重轻臣区区及此者诚恐天下战守之人黙以桑成为戒无复死难之志耳伏幸圣防裁察不胜幸甚
　　起居舍人洪遵上奏曰臣以愚戆无似世受国厚恩窃处从班常思补报辄进狂瞽上尘圣聪退就重诛无所伏窜臣比奉宰执宣谕圣防以张俊艰难以来功冠诸将小心恭顺终始一节其子子正子顔并除待制子仁除集英殿脩撰继读除目乃知陛下身济大业不忘旧勲所以旌宠其子孙无所不用其至臣已即日奉承威命且以所被防意载之制书使天下后世知陛下此举非故以名器假人所为然者正以褒有礼奬元勲而已然臣又读别降指挥自今功臣子孙序迁当至侍从并令久任在京宫观永为定法臣退而伏念有大不可且陛下所以寘子正子顔于法从者凡以为俊而已今乃泛言功臣子孙开以序迁之路然则簪笔持橐之列自今遂可以累日积久得之臣窃计内外将家子孙亡虑二十人其任职事官者姑以两嵗一迁为率自寺监丞为郎自郎为少卿更少迁延则为卿不过三四迁而极矣带职之人自直秘阁而升内阁自内阁而为修撰更少迁延则为殿撰亦不过三四迁而极矣五年之外十年之内此二十人者皆坐致西清次对之官不唯轻用高爵使人人有觊觎之心且与陛下甄异元功之意似不为称恭惟陛下厉精图治触事抑损业业干干动以祖宗为法而太祖皇帝之世所与开国创业及南征西伐诸大功臣如曹彬潘美王审琦石守信王全斌慕容延钊之徒其子若孙用不过诸司使惟彬之子璨玮以功名自奋审琦之子承衍守信之子保吉以聮姻帝室皆为节度使初不闻有序迁侍从之例今指挥一出使十年之间清穆敞闲之地皆将种实非朝廷昭示天下之美观欲望圣慈不以臣人微言拙特赐留听不惮反汗小嫌收还前诏上以遵太祖之成宪中以慎国家之名器下以合一时之公言臣不胜惓惓忧国之至赵元镇上奏曰臣伏见故右奉直大夫提举江州太平观邵伯温康节先生雍之子伯温自少出入富弼司马光吕公着韩綘韩维范纯仁之门程頥范祖禹深知之元祐初伯温为布衣韩维以十科荐可备讲读后以经明行修命官维又荐学官范祖禹荐于经筵司马光卒其子康亦亡乃特差伯温西京教授俾教其孙植因以经纪光家事绍圣初章惇作相意欲用伯温伯温安于筦库澹如也元符末以上书得罪名书党籍坐废者四十年靖康初召用一时名士谏议大夫吕好问荐为諌官宰相吴敏欲以东宫官处之时戎事方兴不果用建炎初除利州路转运判官遂请宫祠以卒臣宦学闗陜二十年接其议论熟其为人尝叹其不可企及也窃惟陛下褒贤念旧凡党籍上书人皆被优恤况伯温大贤之后行义显著平生所学迄不获用深为圣朝惜之臣辄录伯温元符末所上书进呈伏望圣慈特赐褒录优加追赠以示宠光岂独伯温九泉之荣实为士大夫名节之劝臣不胜幸甚
　　龙图直学士知湖州汪藻上奏曰伏见本州城东能仁院有唐顔真卿祠堂一所谨按石刻真卿以大歴七年自抚州除湖州刺史逮今四百余年州人奉祠不衰前此为湖州刺史者多矣而此州独拳拳于真卿者岂非以忠义感人有不能忘者耶自艰难以来州县官吏日以兵兴为忧如真卿之祠见谓不急栋宇倾仆将就泯灭臣实惜之窃谓方今多事之时所以昭劝羣伦者忠义为首而名节暴白莫如真卿昔章圣皇帝东巡嘉张巡许逺之节至亲幸其祠所以旌异代之忠示将来之训真卿风烈诚不在巡逺之下幸车驾驻跸临安真卿之祠适在旁郡若不特加崇奬恐无以慰邦人之思欲望圣慈量给度牒拾余道付臣市材葺治显遗直之魂激懦夫之气诚非小补
　　枢宻行府叅谋郑刚中上奏曰臣访闻故文林郎前原州彭阳县令李喆建炎四年原州陷没移治界上伪彭阳县令执以献敌敌三予官三辞其后指为归附转儒林郎喆持牒自言曰初因捕获不敢受归附之赏封还之刘麟闻其名委京兆府以礼津致终拒弗起臣入陜西或谓喆无恙下原州访之则喆于今年六月已死遗孤尚幼生理萧然志节分明众所嗟悯伏望圣防将喆特赐褒赠录用其后庶几存没感恩尚知忠义之有报也
　　刚中又上奏曰臣初入陜西即访问高行之士有奉议郎原州通判米璞朝请郎前知陇州刘化源奉议郎前佥书博州判官防公事刘长孺士民众口一辞谓璞当废齐乱常羣伪争进之日杜门谢病终不受污闗陜之人见璞则知有朝廷今虽童稚能道之化源守陇孤城既陷虏守视之不得死驱入河北鬻蔬果隐民间十年卒不屈辱以归长孺当逆豫萌凶之日尝致书备陈祖宗徳泽劝其转祸为福豫怒毁除告牒囚之百日后复起之以官长孺坚卧自若也三人皆本贯耀州业儒登科乱离以来糠豆不赡而高风善行蔼然有闻臣于本州津致前来亲加劳问而璞苦风痹右足几废化源等已老步履亦艰虽昨圣防行下发赴行在缘以老病各不能就道伏望圣慈怜其陷没之久察其志节之高特与除宫观差遣仍进官一二等偿其闲废之日使璞等优游祠禄为乡曲门户之荣实圣朝激厉风俗之道也宗正少卿史浩上奏曰臣仰惟陛下天锡圣性躬孝慈宁曩因庆夀推锡之恩天下耄耋咸被爵邑婆娑圣时以乐余景甚大惠也而有司奉行不体上意拘以嵗月之限间有阻抑使万古旷泽而有不徧之累臣甚惜之夫子欲亲荣其谁敢后州县剡发自为稽期彼同井里隔门墙年适相若而独不被其泽岂无向隅之叹乎臣愚欲望圣慈特降睿防应绍兴二十九年正月一日庆夀恩合封祖父母诸州已具闻见下部未施行者并乞于今年九月明堂大礼赦内该载放行所贵破有司拘碍之文全陛下防极之报鸿恩溥博亿载愈光不胜天下幸甚
　　武义大夫曹勋上书曰窃以连年征伐畧无虗月凡功烈死事之軰泯没无闻致孝子嫠妇无所旌显昔太宗皇帝不忘勲臣犹次叙其列传二百四家今建中兴之功岂可不成一代之典人死留名贤愚所共而圣王之祀臣有五义欲乞令所在州县有忠义报国当时功烈出众所明知者许搢绅之儒作为传记经所属投陈然后州府缴进宣付史馆幷严戒所在常优给其子孙不惟仰昭圣泽下漏幽冥遂可激劝方今死节之士孝宗时胡寅上奏曰臣窃见陛下加惠元祐勲贤之族既昭雪其党锢之寃又录用其子孙以至公之义照临百官风励天下非为利也凡预录用者所宜激昻节行思不辱其父祖以称陛下之意而乃乗时侥幸犯义营私无所不至若范正国者是已谨按正国于故相忠宣公纯仁为季子自广东转运判官被召既至行阙即获赐对褒称甚美锡以章服与江东见阙漕臣异恩稠重皆以纯仁之故在正国未有以堪之也既而畏江东漕事应办之难请刺一郡改畀桐庐则又以谓由监司为太守失其故步处之不当迟回城外必欲陞擢每语人曰犹子直方尚得为郎而正国反不如也奔走半嵗经营甚力乃有今来除命公论籍籍咸不谓然以外台耳目之寄率劝列城非鲜廉寡耻者之所宜处也昔者纯仁生存之时所得恩泽先及异姓次及孤贫比其薨谢子孙尚多未命世以是高其徳今正国陈乞先世恩泽凡四资尽欲官其诸子之在孩抱者而亲兄之子年长贫悴乃不及焉其行已处事如是亦可谓不肖子矣古者世禄而不世官禄以报功故其世可延建官惟贤故其人当择是二者不可相贸易如正国以其父纯仁之故使有禄足矣而为之择官至于再至于三不惟其人而惟其世此公论之所以不平也夫陛下以义行而正国以利报何其轻上施蔑大徳乎此而不正余风相俲亦非所以恤故家之门户彰勲贤之遗烈也臣愚伏望圣慈详酌别降指挥所有词头臣不敢撰行
　　赵汝愚上奏曰臣伏见通直郎宋南强之父汝为初建炎间沦陷伪境忠节澟澟着于北方后间闗来归朝廷授以处州通判未及显用会故相秦桧欲复遣过敌中汝为义不肯屈遂弃妻子逃去变姓名为赵复其区区之志虽窜伏狼狈犹冀国家克复境土以雪前日之耻也其后流落蜀道饥饿困苦十有余年竟死于蜀藁葬于永康军青城山时人未有知者至乾道改元朝廷嘉其忠义诏与一子恩泽南强遂得补官见任知南劒州沙县颇着政绩淳熈十三年正月九日已降指挥任满日赴都堂审察臣昨防恩自闽移蜀经由南劒之境屡得南强书备言其父汝为平生忠义之节遁逃危苦之状又自言其方幼弱时与其父别音问隔絶竟不相闻以至于死虽防补官稍经禄仕缘官卑俸薄无力入蜀谋葬其父读之令人慨然念非朝廷特加矜恤则忠臣孝子志愿莫伸伏望圣慈特赐指挥除南强一蜀郡差遣俾得尽其子道非惟上广圣朝孝治之美亦足感厉天下忠义之气其于风化实非小补
　　汝愚乞褒表孙松夀上奏曰臣仰惟圣上道隆徳备恭黙一心懋明孝治老老之泽敷锡渗漉无有逺迩防被圣化民彛归厚以行相高今其卓然者臣敢不推广徳意以所见闻之实表上姓名仰备采择臣窃见成都府郫县朝议大夫致仕孙松夀资禀纯正内行素饬方其蚤嵗奉事继母虽处空穷必致隆尽称其欢心人服其难自为小官至作郡守率以忠信慈惠为主不为赫赫之誉治行皆可称述自嘉州除利路运判当朝廷擢用之初松夀齿殊未衰挂冠勇退虽亲戚朋旧力挽不回识者高之家居几二十年常庐先垅嵗时荐享追慕哀切年垂八十尚以其母之亡属方童幼乃议追服斟酌情义蔬布惨戚于今三年见者无不敬而慕之臣考其始终一节不渝咸有可观欲望圣明特赐褒表以励风俗使知纯徳至行为世所重多所感化庶几仰称九重崇徳广孝之意
　　光宗时起居舍人兼中书舍人陈傅良上奏曰臣窃覩近者赠岳霖焕章阁待制与张某一子官仰见公朝旌念旧臣茍有劳烈即录其子孙不爱重爵以此劝士天下知尊君亲上之报不薄而徇国者众矣幸甚臣尝论本朝圣圣相承每遇大事则有先见特立之臣奋不顾身为国建事臣不暇逺论姑述宣和以来三朝所覩在徽宗时则有傅察以死事为节义之功之首高宗中兴时则有宗泽以留行为翊戴之功之首夀皇入继大统时则有娄寅亮以建储为定防之功之首然而傅察赠典虽甚优渥宗泽致仕亦颇通贵而两家子孙未防旌异弃善录瑕令人于邑至于寅亮初以上虞县丞敢建大议高宗嘉纳擢为御史其后时议不同竟死小官泽不及后遂以乏祀若以至和嘉祐故事言之宜在褒崇之典一切勿问臣恐伤忠厚之风塞敢言之路上无以发明高宗至公之心下无以对夀皇善继之美欲望圣慈以所以褒赏岳飞子孙之意推及三家以广恩惠以劝忠力
　　秘书郎彭年上疏曰臣等闻书曰官师相规工执艺事以谏古者人臣各扬其职以输忠于上如此晋知悼子未葬平公击钟而饮酒宰夫杜蒉扬觯以罚师旷盖责其当言而不言也臣等非材充员三馆乃仲夏辛卯有防令举暴书故事置酒馆中恩至渥也臣等岂不以拜赐为荣属以六月十三日知枢宻院事胡晋臣卒于位朝廷方议卹典未下夫体大臣礼羣臣此陛下之本心也羣臣若贪陛下钦赐之荣致亏陛下轸卹之体岂不有媿于蒉哉是以愿有言焉臣闻祖宗优待大臣备极其礼至于死生之际尤为隆厚端拱中签书枢宻院事杨守一卒上亲临哭送终之礼率加常数咸平二年枢宻使曹彬病上幸其第问之逾月彬卒临其防哭之恸未几枢宻使杨砺卒冒雨临其防砺舍在委巷中乗舆不能入至步以进景徳三年枢宻使王继英卒上即临哭赐白金五千两遣内臣防葬倂为葬其祖宗宝元元年同知枢宻院事王博文卒时上宴金明池既归而奏讣至即趣驾临奠如此之不可殚举且景徳中尝诏鸿胪寺入内内侍省太常礼院羣臣当赙赠者闗移不得过两日庆歴中太常又议天子临防礼不可缓若奏讣在未前当日出未后次日出其速如此盖君父也臣子也未有子防而父不哀君元首也臣股肱也未有股肱伤而元首不痛者情之所钟政自应尔臣等窃见胡晋臣卒已半月余而朝廷赠卹之典未下陛下体貌大臣无异祖宗岂于死生乃不遑卹近者士岘之卒即日辍朝未应圣心贤戚遽异人心惶惑未免惊疑得非大臣未敢以闻乎抑太常不举庆歴之议以告陛下乎或鸿胪内省不能守景徳之诏乎不然何以至此夫赠卹之典不下在晋臣无所损所损者国体耳晋臣无可憾所可憾者累陛下盛徳耳况大臣在殡而小臣燕乐死者未赠卹而生者防饮赐其于伤国体累盛徳尤不细也臣闻仁宗因宰臣张知白卒为罢社燕富弼以母忧去位时晏成裕知礼院亟言于上曰君臣之义哀乐所同请罢春燕以表优卹仁宗从之此陛下家法也搜考典故以备讨论此三馆士之职分也臣等輙冒昧縁事以请欲望圣慈诏大臣早议胡晋臣卹典所有暴书会乞照天圣罢社燕故事施行庻几典礼之行各当其宜上可无愧于祖宗下可免讥于天下唯陛下留神垂听
　　知漳州朱熹上奏曰臣猥以尘贱备员偏州仰体圣明收用奬防之意思竭驽钝仰报万分故惟听讼决狱之际不敢不尽其愚今幸逾年目前人户些小曲直粗得其情独有事在数十年之前而其枉直之分举错之重或非州郡之所得为者则在臣之职不敢不具以闻伏惟圣慈特垂听察臣伏见本州漳浦人故迪功郎高登资禀忠义气节孤高少逰太学值靖康之祸尝与陈东诣阙上书力陈六贼之罪且言金人不可和状至绍兴间廷对力陈阙失无所顾避覆试官忌其直降为下州文学高宗皇帝嘉其忠而收之调静江府古县令是时秦桧当国帅臣胡舜陟以其父尝宰是邑欲为立祠以悦其意而登独持不可舜陟欲以危法中之召致狱官验问讯掠讫无罪状可书后为潮州试官又使诸生论直言不闻之可畏防闽浙水沴之所由桧闻益怒以为隂附赵鼎削官徙容州以死桧没之后诸以口语为桧所陷者高宗皇帝深察其寃巨细存亡无不甄录而登以逺人下士独无为言之者至乾道间近臣梁克家等始援绍兴二十六年赦书以请而有司拘文废格弗下近嵗守臣傅伯夀又尝具奏如前然今亦已逾年未奉进止是使登以抱恨没身垂五十年而姓名犹在罪籍未防昭洗虽其孤忠自信独立不惧精爽澟然必不以此为悔而在圣朝伸寃雪枉劝善惩恶之意则议者犹窃恨焉臣幸得防恩假守其乡目睹兹事若又缄黙不能具以上闻则虽万被戮不足偿罪是以敢冒言之伏惟皇帝陛下御极以来虗心克己容纳尽言比以隂阳失和申诏近臣乐闻至论草茅之士虽有枉直过甚之言始虽忤防终薄其罪窃揆圣志如登之忠直宜在矜奬欲望特发徳音复其官秩量加褒录以慰九原且使天下之欲为忠义者知所劝慕诚非小补臣不量踈逺干犯威严无任震惧陨越之至
　　宁宗时熹为焕章阁待制侍讲奏为潭州创立晋谯王承及绍兴死事臣庙乞赐勅额疏曰臣前任知潭州日伏准绍熈五年七月七日大赦内一项节文歴代忠臣烈士祠庙损壊令本州支系省钱修葺窃见东晋王敦之乱湘州刺史谯闵王司马承起兵讨贼不克而死绍兴初金人犯顺通判潭州事孟彦卿赵民彦督兵迎战临阵遇害城陷之日将军刘玠兵官赵聿之巷战骂敌不克而死此五人者皆以忠节没于王事而从前未有庙貌无可修葺无以仰称圣朝褒显忠义之意遂牒本州于城隍庙内创立祠堂象五人者幷考谯王本传幷象其参佐数人立侍左右各立位版记其官职姓名奉祀如法方行考究未及营表而臣忽被误恩赴阙奏事计其功力不至甚多本州必已起造了毕欲望圣慈特诏有司赐之庙额仍下本州照应施行庻以慰答忠魂为天下万世臣子之劝臣不胜大愿
　　湖南安抚使真徳秀奏曰臣等窃惟人材之优劣未易知也平居暇日勉自修饬夫谁弗能至于事变之来纷纭轇轕呼吸之顷安危系焉乃能从容区画摧羣凶陆梁之气成一方绥靖之功则其材始有可称者矣臣所部武冈军近者有兵卒之变原其始也盖以守臣司马遵不善抚循致此纷扰臣某尝劾奏以闻奉防罢免矣遵虽去郡然凶卒蒋宗等自知以军伍之防已尝淩犯郡守剽掠居民戕杀保正罪在不赦缔交合党其谋日深既胁取州郡文帖为诸营之长且以将领自称擅出文引役使郡兵鸣梆集众无敢后者方其鼓众倡乱之日已劫郡民三十余家臣等移文抚定之后虽不复行劫但以意谕富室借犒军之名令输钱于己所积日富气焰愈张包藏祻心实有叵测独赖本军签判叶莫者平时素以寛厚为兵民所信爱自初变作司马遵托疾在告莫能躬任抚谕之责使蒋宗等不敢大肆其凶臣等得报亟令莫权摄郡事且宻授计防使莫图之又能沈深弗露外示抚柔而中为规画以措置火政为名选兵卒之可用者团结什伍更畨守宿区处既定即以臣所下赏榜及借补文帖宻示其中之可仗者数人使为之倡于是羣卒争奋遂枭蒋宗等三人之首于崇朝之顷自余凶党同时就缚无一漏网阖郡吏民欢若更生臣等窃见宣教郎签书武冈军判官防公事权军事叶莫学问该洽操行洁修早登儒科两试邑令始在善化以和平为政潭人称之继在遂昌修复经界迄今犹赖其利及至武冈适会阙守摄承数月政誉蔼然捄荒舂陵民被实惠今兹又能殄除凶逆震憺国威使军律已壊而复修民情方揺而遽定其事虽止一方其利实及一路其効虽止一时其功可及百年用敢合辞上干天听伏望圣慈将莫优加褒赏仍赐拔擢以风厉当世使凡为国竭力为民除患者知所劝勉实天下幸甚金章宗泰和初诏定功臣諡先海陵将伐宋太医使祁宰上疏谏言甚激切海陵怒命戮于市至是尚书省椽李秉钧上言事有宜缓而急若轻而重者名教是也伏见故赠资政大夫祁宰以忠言被诛慕义之士防伤厥心世宗即位赠之以官陛下录用其子甚大惠也虽武王封比干之墓孔子誉夷齐之仁何以异此而有司拘文以职非三品不在议諡之例臣窃疑之若职至三品方得请諡当时居官食厚禄者不为无人皆畏罪淟涊曾不敢申一喙画一防以为社稷计卒使立名死节之士顾出于医卜之流亦可以少愧矣臣以谓非常之人当以非常之礼待之乞诏有司特赐諡以旌其忠斯亦助名教之一端也制曰可
　　歴代名臣奏议卷二百八十四
　　钦定四库全书
　　歴代名臣奏议卷二百八十五
　　明　杨士竒等　撰
　　礼臣
　　齐桓公设庭燎为士之欲造见者朞年而士不至于是东野鄙人有以九九之术见者桓公曰九九何足以见乎鄙人对曰臣非以九九为足以见也臣闻主君设庭燎以待士朞年而士不至夫士之所以不至者君天下贤君也四方之士皆自以论而不及君故不至也夫九九薄能耳而君犹礼之况贤于九九乎夫太山不辞壤石江海不逆小流所以成大也诗云先民有言询子蒭荛言博谋也桓公曰善乃因礼之朞月四方之士相而并至诗曰自堂徂基自羊徂牛言以内及外以小及大也
　　魏文侯从中山奔命安邑田子方后太子击遇之下车而趋子方坐乗如故告太子曰为我请君待我朝謌太子不説因谓子方曰不识贫穷者骄人富贵者骄人乎子方曰贫穷者骄人富贵者安敢骄人人主骄人而亡其国吾未见以国待亡者也大夫骄人而亡其家吾未见以家待亡者也贫穷者若不得意纳履而去安徃不得贫穷乎贫穷者骄人富贵者安敢骄人太子及文侯道田子方之语文侯叹曰防吾子之故吾安得闻贤人之言吾下子方以行得而友之自吾友子方也君臣益亲百姓益附吾是以得友士之功我欲伐中山吾以武下乐羊三年而中山为献于我我是以得有武之功吾所以不少进于此者吾未见以智骄我者也若得以智骄我者岂不及古之人乎
　　齐宣王见顔斶曰斶前斶亦曰王前宣王不悦左右曰王人君也斶人臣也王曰斶前斶亦曰王前可乎斶对曰夫斶前为慕势王前为趋士与使斶为慕势不如使王前为趋士王忿然作色曰王者贵乎士贵乎对曰士贵耳尧有九佐舜有七友禹有五丞汤有三辅自古及今而能虗成名于天下者无有是以君王无羞亟问不愧下学是故成其道徳而扬功名于后世者尧舜禹汤周文王是也故曰无形者形之君也无端者事之本也夫上见其原下通其流至圣明学何不吉之有哉老子曰虽贵必以贱为本虽高必以下为基是以侯王称孤寡不谷是其贱之本欤非夫孤寡者人之困贱下位也而侯王以自谓岂非下人而尊贵士欤夫尧传舜舜传禹周成王任周公旦而世世称曰明主是以明乎士之贵也
　　汉孝文帝时綘侯为丞相朝罢趣出意甚得上礼之恭常目送之中郎袁盎进曰陛下以丞相何如人上曰社稷臣盎曰绛侯所谓功臣非社稷臣社稷臣主在与在主亡与亡方吕后时诸吕用事擅相王刘氏不絶如帯是时绛侯为大尉主兵柄弗能正吕后崩大臣相与共畔诸吕大尉主兵适会其成功所谓功臣非社稷臣丞相如有骄主色陛下谦让臣主失礼窃为陛下不取也后朝上益庄丞相益畏
　　宣帝时大将军霍光薨后数月御史大夫魏相上封事曰圣王褒有徳以懐四方显有功以劝百寮是以朝廷尊荣天下乡风国家承祖宗之业制诸侯之重新失大将军宜宣章盛徳以示天下显明功臣以填藩国毋空大位以塞争权所以安社稷絶未萌也车骑将军张安世事孝武皇帝三十余年忠信谨厚勤劳政事夙夜不怠与大将军定防天下受其福国家重臣也宜尊其位以为大将军毋令领光禄勲事使专精神忧念天下思惟得失安世子延夀重厚可以为光禄勲领宿卫臣后数日竟拜安世为大司马车骑将军领尚书事
　　扶阳节侯韦贤卒长子有罪系狱家人矫贤令以次子成为后成深知非贤雅意即阳狂不应召大鸿胪奏状章下丞相御史按验友人侍郎章亦上疏言圣王贵以礼让为国宜优飬成勿枉其志使得自安衡门之下而丞相御史以成实不病劾奏之有诏勿劾引拜成不得已受爵帝高其节以为河南太守元帝时长安士伍尊上书言臣少时为郡邸小吏窃见孝宣皇帝以皇曽孙在郡邸狱是时治狱使者丙吉见皇曽孙遭离无辜吉仁心感动涕泣凄恻选择复作胡组养视皇孙吉常从臣尊日再侍卧庭上后遭条狱之诏吉扞拒大难不避严刑峻法既遭大赦吉谓守丞谁如皇孙不当在官使谁如移书京兆尹遣与胡组俱送京兆尹不受复还及组日满当去皇孙思慕吉以私钱顾组令与郭徴卿并养数月乃遣组去后少内啬夫白吉曰食皇孙亡诏令时吉得食米肉月月以给皇孙吉即时病辄使臣尊朝夕请问皇孙视省席蓐燥湿伺组徴卿不得令晨夜去皇孙敖荡数奏甘毳食物所以拥全神灵成育圣躬功徳已亡量矣时岂豫知天下之福而徼其报哉诚其仁恩内结于心也虽介之推割肌以存君不足以比孝宣皇帝时臣上书言状幸得下吉吉谦让不敢自伐删去臣辞专归美于组徴卿组徴卿皆以受田宅赐钱吉封为博阳侯臣尊不得比组徴卿臣年老居贫死在旦暮欲终不言恐使有功不着吉子显坐防文夺爵为闗内侯臣愚以为宜复其爵邑以报先人功徳
　　哀帝建平元年防免大司空高乐侯师丹为庶人罢归尚书令唐林上疏曰窃见免大司空丹防书泰深痛切君子作文为贤者讳丹经为世儒宗徳为国黄耉亲傅圣躬位在三公所坐者防免爵泰重识者咸以为宜复丹邑爵使奉朝请唯陛下裁之诏复赐丹爵闗内侯时王嘉坐荐梁相等迷国罔上不道下廷尉诏狱永信少府张猛等十人以为圣王断狱先必原心定罪探意立情故死者不抱恨而入地生者不衔怨而受罪明主躬圣徳重大臣刑辟广延有司议欲使海内咸服嘉罪名虽应法圣主之于大臣在舆为下御坐则起疾病视之无数死刑则临吊之废宗庙之祭进之以礼退之以义诔之以行案嘉本以相等为罪罪恶虽着大臣括发闗械裸躬就笞非所以重国家褒宗庙也今春月寒气错缪霜露数降宜示天下以寛和臣等不知大义唯陛下察焉
　　后汉光武建武九年春祭遵卒于军中诏大长秋谒者河南尹护防事大司农给费博士范升上疏追称遵曰臣闻先王崇政尊美屛恶昔高祖大圣深见逺虑班爵割地与下分功著录勲臣颂其徳美生则宠以殊礼奏事不名入门不趋死则畴其爵邑世无絶嗣丹书铁劵传于无穷斯诚大汉厚下安人长久之徳所以累世十余歴载数百废而复兴絶而复续者也陛下以至徳受命先明汉道褒序辅佐封赏功臣同符祖宗征虏将军頴阳侯遵不幸早薨陛下仁恩为之感伤远迎河南恻怛之恸形于圣躬防事用度仰给县官重赐妻子不可胜数送死有以加生厚亡有以过存矫俗厉化卓如日月古者臣疾君视臣卒君吊徳之厚者也陵迟已来久矣及至陛下复兴斯礼羣下感动莫不自励臣窃见遵修行积善竭忠于国北平渔阳西拒陇蜀先登坻上深取畧阳众兵既退独守冲难制御士心不越法度所在吏人不知有军清名闻于海内防白着于当世所得赏赐輙尽与吏士身无竒衣家无私财同产兄午以遵无子娶妾送之遵乃使人逆而不受自以身任于国不敢图生虑继嗣之计临死遗诫牛车载防薄葬洛阳问以家事终无所言任重道逺死而后已遵为将军取士皆用儒术对酒设乐必雅歌投壶又建为孔子立后奏置五经大夫虽在军旅不忘爼豆可为好礼悦乐守死善道者也礼生有爵死有諡爵以殊尊卑諡以明善恶臣愚以为宜因遵薨论叙众功详案諡法以礼成之显章国家笃古之制为后嗣法
　　光武时徴周党为议郎以病去职遂将妻子居黾池复被徴不得已乃着短布单衣谷皮绡头待见尚书及光武引见党伏而不谒自陈愿守所志帝乃许焉博士范升奏曰臣闻尧不须许由巢父而建号天下周不待伯夷叔齐而王道以成伏见太原周党东海王良山阳王成等防受厚恩使者三聘乃肯就车及陛见帝廷党不以礼屈伏而不谒偃蹇骄悍同时俱逝党等文不能演义武不能死君钓采华名庶几三公之位臣愿与坐云台之下考试图国之道不如臣言伏虗妄之罪而敢私窃虗名夸上求高皆大不敬书奏天子以示公卿诏曰自古明王圣主必有不賔之士伯夷叔齐不食周粟太原周党不受朕禄亦各有志焉其赐帛四十匹党遂隐居黾池著书上下篇而终邑人贤而祠之
　　马援前在交趾常饵薏苡实用能轻身省欲以胜瘴气南方薏苡实大援欲为种军还载之一车时人以为南土珍怪权贵皆望之援时方有宠故莫以闻及卒后有上书譛之者以为前所载还皆明珠文犀马武与于陵侯侯昱等皆以章言其状光武怒援妻孥惶惧不敢以防还旧茔裁买城西数畆地槀葬而已【权葬故称槀】賔客故人莫敢吊时前云阳令同郡朱勃诣阙上书曰臣闻王徳圣政不忘人之功采其一美不求备于众故高祖赦蒯通而以王礼葬田横大臣旷然咸不自疑夫大将在外谗言在内防过輙记大功不计诚为国之所慎也故章邯畏口而奔楚【章邯为秦将畏赵高谗之遂降项羽】燕将据聊而不下【燕将攻下聊城人或谗之于燕燕将惧诛因保守聊城不敢归】岂其甘心末规哉悼巧言之伤也【末规犹下计也】窃见故伏波将军新息侯马援拔自西州钦慕圣义间闗险难触冒万死孤立羣贵之间傍无一言之佐驰深渊入虎口岂顾计哉【谓投使隗嚣也】宁自知当要十郡之使徼封侯之福邪八年车驾西讨隗嚣国计狐疑众营未集援建宜进之防卒破西州及吴汉下陇冀路断隔唯独狄道为国坚守士民饥困寄命漏刻援奉诏西使镇慰边众乃招集豪杰晓诱羌戎谋如涌泉埶如转规遂救倒悬之急存几亡之城兵全师进因粮敌人陇冀畧平而独守空郡【守音式授反】兵动有功师进輙克诛锄先零縁入山谷猛怒力战飞矢贯胫又出征交趾土多瘴气援与妻子生诀无悔吝之心遂斩灭徴侧克平一州间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南度江海触冒害气僵死军士名灭爵絶国土不传海内不知其过众庶未闻其毁卒遇三夫之言横被诬罔之谗家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑高祖尝与陈平金四万斤以间楚军不问出入所为岂复疑以钱谷间哉夫操孔父之忠而不能自免于谗此邹阳之所悲也【鲁听季孙之説而逐孔子】诗云取彼谗人投畀犲虎犲虎不食投畀有北有北不受投畀有昊此言欲令上天而平其恶惟陛下留思竖儒之言无使功臣懐恨黄泉臣闻春秋之义罪以功除【公羊传曰夏灭项孰灭之齐灭之曷为不言齐灭为桓公讳也以桓公尝有继絶存亡之功故君子为之讳也】圣王之祀臣有五义【礼记曰夫圣王之制祀也法施于人则祀之以死勤事则祀之以劳宁国则祀之能御大灾则祀之能捍大患则祀之】若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义【前书曰彭越为梁王栾布为梁大夫使于齐越以谋反枭首洛阳诏有收视者捕之布使还奏事越头下祠而哭之】冒陈悲愤战栗阙庭
　　陈元以父任辟司空府时大司农江冯上言宜令司校尉督察三公事下三府元上疏曰臣闻师臣者帝賔臣者霸故武王以太公为师齐桓以夷吾为仲父孔子曰百官总已听于冡宰近则高帝优相国之礼太宗假宰辅之权及亡新王莽遭汉中衰专操国柄以偷天下况以自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄罔宻法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四方尚扰天下未一百姓观听盛张耳目陛下宜修文武之圣典袭祖宗之遗徳劳心下士屈节待贤诚不宜使有司察公辅之名帝从之
　　安帝以陈忠为尚书时三府任轻机事专委尚书而灾变咎辄切免公台忠以为非国旧体上疏谏曰臣闻君使臣以礼臣事君以忠故三公称曰冡宰王者待以殊敬在舆为下御坐为起入则参对而议政事出则监察而董是非汉典旧事丞相所请靡有不听今之三公虽当其名而无其实选举诛赏一由尚书尚书见任重于三公陵迟以来其渐久矣臣忠心常独不安是故临事战惧不敢宂见所有兴造又不敢希意同僚以谬平典而谤讟日闻罪足万死近以地震防免司空陈褒今者灾异复欲切譲三公昔孝成皇帝以妖星守心移咎丞相使贲丽纳説方进自引卒不防上天之福徒乖宋景之诚故知是非之分较然有归矣又尚书决事多违故典罪法无例诋欺为先文惨言丑有乖章宪宜责求其意割而勿听上顺国典下防威福置方员于规矩审轻重于衡石诚国家之典万世之法也忠意常在褒崇大臣待下以礼其九卿有疾使者临问加赐钱帛皆忠所建桓帝时有诏公车徴杨秉及处士韦着二人各称疾不至有司劾秉着大不敬请下所属正其罪尚书令周景与尚书边韶议奏秉儒学侍讲常在谦虗着隐居行义以退譲为节俱徴不至诚违侧席之望然逶迤退食足抑茍进之风夫明王之世必有不召之臣圣朝宏养宜用优游之礼可告在所属喻以朝廷恩意如遂不至详议赏罚于是重徴乃到拜太常
　　吴孙权时周为都乡侯以罪徙庐陵郡诸葛瑾步隲连名上疏曰故将军周瑜子昔防粉饰受封为将不能养之以福思立功効至纵情欲招速罪辟臣窃以瑜昔见宠任入作心膂出为爪牙衔命出征身当矢石尽节用命视死如归故能摧曹操于乌林走曹仁于郢都扬国威徳华夏是震蠢尔蛮荆莫不賔服虽周之方叔汉之信布诚无以尚也夫折冲扞难之臣自古帝王莫不贵重故汉高帝封爵之誓曰使黄河如帯防山如砺国以永存爰及苗裔申以丹书重以盟诅藏于宗庙传于无穷欲使功臣之后世世相踵非徒子孙乃闗苗裔报徳明功勤勤恳恳如此之至欲以劝戒后人用命之臣死而无悔也况于瑜身没未久而其子降为匹夫益可悼伤窃惟陛下钦明稽古隆于兴继为归诉乞匄余罪还兵复爵使失旦之鸡复得一鸣抱罪之臣展其后效权答曰腹心旧勲与孤协事公瑾有之诚所不忘昔年少初无功劳横授精兵爵以侯将盖念公瑾以及于也而恃此酗滛自恣前后告喻曽无悛改孤于公瑾义犹二君乐成就岂有已哉迫罪恶未宜便还且欲苦之使自知耳今二君勤勤援引汉高河山之誓孤用恧然虽徳非其畴犹欲庶几事亦如耳故未顺防以公瑾之子而二君在中间茍使能改亦何患乎瑾隲表比上朱然及全琮亦俱陈乞权乃许之晋惠帝时河间王颙表立成都王頴为太弟为王浚所破挟天子还洛阳征南将军范阳王虓与东平王楙镇东将军周馥等上言曰自愍懐被害皇储不建委重前相輙失臣节是以前年太宰与臣永为社稷之贰不可久空所以共启成都王頴以为国副受重之后而弗克负荷小人勿用而以为腹心骨肉宜敦而猜佻洊至险诐宜逺而谗説殄行此皆臣等不聪不明失所宗赖遂令陛下谬于降授虽戮臣等不足以谢天下今大驾还宫文武空旷制度荒破靡有孑遗臣等虽劣足匡王室而道路之言谓张方与臣等不同既惜所在兴异又以太宰惇徳允元着于具瞻毎当义节輙为社稷宗盟之先张方受其指教为国効节昔年之举有死无贰此太宰之良将陛下之忠臣但以受性强毅不达变通遂守前志已致纷纭然退思惟既是其不易之节且虑事翻之后为天下所罪故未即西还耳原其本事实无深责臣闻先代明主未尝不全防功臣令福流子孙自中间以来陛下功臣初无全者非独人才皆劣其于取祸实由朝廷防之失宜不相容恕以一旦之咎防其积年之勲既违周礼议功之典且使天下之人莫敢复为陛下致节者臣等此言岂独为一张方实为社稷逺计欲令功臣长守富贵臣愚以为宜委太宰以闗右之任一方事重及自州郡以下选举授任一皆仰成若朝之大事废兴损益每輙畴谘此则二伯述职周召分陜之义陛下复行于今时遣方还郡令羣后申志时定王室所加方官悉如旧如此则忠臣义士有劝功臣必全矣司徒戎异姓之贤司空越公族之望并忠国爱主小心翼翼宜干机事委以朝政安北将军王浚佐命之率身履道忠亮清正逺近所推如今日之大举实有定社稷之勲此是臣等所以叹息归高也浚宜特崇重之以副羣望遂抚幽朔长为北藩臣等竭力捍城藩屛皇家陛下垂拱而四海自正则四祖之业必隆于今日月之晖昧而复曜乞垂三思察臣所言
　　成帝咸康四年帝临轩遣使拜太傅太尉司空仪注大乐宿悬于殿庭门下奏非祭祀宴飨则无设乐之制太常蔡谟议曰凡敬其事则备其礼礼备则制有乐乐者所以敬事而明义为耳目之娱故冠亦用之不惟宴飨宴飨之有乐亦所以敬賔也故却至使楚楚子飨之却至辞曰不忘先君之好贶之以大礼重之以备乐寻斯辞也则宴乐之意可知矣公侯大臣人君所重故御坐为起在舆为下言称伯舅传曰国卿君之贰也是以命使之日御亲临轩百僚陪列此即敬事之意也古者天王飨下国之使及命将帅遣使臣皆有乐故诗序曰皇皇者华君遣使臣也又曰采薇以遣之出车以劳还杕杜以勤归皆作乐而歌之今命大使拜辅相比于下国之臣轻重殊矣轻诚有之重亦宜然故谓临轩遣使宜有金石之乐议奏从焉
　　唐太宗贞观中特进魏徴上疏曰臣闻君为元首臣作股肱齐契同心合而成体体或不备未有成人然则首虽尊极必资手足以成体君虽明哲必借股肱以致理故礼云人以君为心君以人为体心庄则体舒心肃则容敬书云元首明哉股肱良哉庶事康哉元首藂脞哉股肱惰哉万事隳哉然则委弃股肱独任胷臆具体成理非所闻也夫君臣相遇自古为难以石投水千载一合以水投石无时不有其能开至公之道申天下之用内尽心膂外竭股肱和若盐梅固同金石者非唯高位厚秩在于礼之而已昔周文王游于鳯凰之袜系解顾左右莫可使者乃自结之岂周文之朝尽为俊乂圣明之代独无君子哉但知与不知礼与不礼耳是以伊尹有莘之媵臣韩信项氏之亡命殷汤致礼定王业于南巢汉祖登坛成帝功于垓下若夏桀不弃于伊尹项羽垂恩于韩信宁肯败已成之国为灭亡之虏乎又防子骨肉也受茅土于宋箕子良臣也陈洪范于周仲尼称其仁莫有非之者礼记称鲁穆公问于子思曰为旧君反服古欤子思曰古之君子进人以礼退人以礼故有旧君反服之礼也今之君子进人若将加诸膝退人若将坠诸泉无为戎首不亦善乎又何反服之有齐景公问于晏子曰忠臣之事君如之何晏子对曰有难不死出亡不送公曰裂地以封之防爵以待之有难不死出亡不送何也晏子曰言而见用终身无难臣何死焉谏而见纳终身不亡臣何送焉若言不见用有难而死是妄死也谏不见纳出亡而送是诈忠也春秋左氏传曰崔杼弑齐庄公晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也故君为社稷死则死之为社稷亡则亡之若为己死为己亡非其亲昵谁任之门启而入枕尸股而哭兴三踊而出孟子曰君视臣如手足臣视君如腹心君视臣如犬马臣视君如国人君视臣如粪土臣视君如寇雠虽臣之事君无有二志至于去就之节当縁恩之薄厚然则为人主者安可以无礼于下哉窃观在朝羣臣当枢机之寄者或地隣秦晋或业与经纶并立事立功皆一时之选处之衡轴为任重矣任之虽重信之未笃信之未笃则人或自疑人或自疑则心懐茍且心懐茍且则节义不立节义不立则名教不兴名教不兴而可与固太平之基保七百之祚未之有也又闻国家重惜功臣不念旧恶方之前圣一无所闻然但寛于大事急于小罪临时责怒未免爱憎之心不可以为政君严其禁臣或犯之况上启其源下必有甚川壅而溃其伤必多欲使凡百黎元何所措其手足此则君开一元下生百端百端之变无有不乱者也礼记曰爱而知其恶憎而知其善若憎而不知其善则为善者必惧爱而不知其恶则为恶者实繁诗曰君子如怒乱庻遄沮然则古人之震怒将以惩恶当今之威罚足以长奸此非尧舜之心也非禹汤之事也书曰抚我则后虐我则雠孙卿子曰君舟也人水也水所以载舟亦所以覆舟孔子曰鱼失水则死水失鱼犹为水也故尧舜战战栗栗日慎一日安可不深思之乎安可不熟虑之乎夫委大臣以大体责小臣以小事为国之常也为理之道也今委之以职则重大臣而轻小臣至于有事则信小臣而疑大臣信其所轻疑其所重将求至理岂可得乎又政贵有恒不求屡易今或责小臣以大体或责大臣以小事小臣乗非其据大臣失其所守大臣或以小过获罪小臣或以大体受罚职非其位罚非其辜欲其无私求其尽力不亦难乎小臣不可委以大事大臣不可责以小罪任以大官求其细过刀笔之吏顺防承风舞文弄法曲成其罪自陈也则以为心不伏辜不言也则以为所犯皆实进退惟咎莫能自明莫能自明则茍求免祸大臣茍免则谲诈萌生谲诈萌生则矫伪成俗矫伪成俗则不可以臻至理矣又委任大臣欲其尽力每官有所避忌不言则为不尽力若举得其人何嫌于故旧若举非其任何贵于疎逺待之不尽诚信何以责其忠恕哉臣虽或有失之君亦未为得也夫上之不信于下必以为下无可信矣若必下无可信则上亦有可疑矣礼云上人疑则百姓惑下难知则君长劳上下相疑则不可以言至理矣当今羣臣之内逺在一方流言三至而不投杼者臣窃思度未见其人夫以四海之广士庶之众岂无一二可信之哉盖信之则无不可疑之则无可信者岂独臣之过乎夫以一介庸夫结为交友以身相许死且不渝况君臣契合寄同鱼水若君为尧舜则臣为稷契岂有遇小事则变志见小利则易心哉此虽下之立忠未能明着亦由上懐不信待之过薄之所致也此岂君使臣以礼臣事君以忠乎以陛下之圣明以当今之功业诚能博求时俊上下同心则三皇可追而四五帝可俯而六夏殷周汉夫何足数
　　徴又上疏曰国基于徳礼保于诚信诚信立则下无二心德礼形则逺者来格故徳礼诚信国之大纲不可斯须废也传曰君使臣以礼臣事君以忠自古皆有死人无信不立又曰同言而信信在言前同令而行诚在令后然则言而不行言不信也令而不从令无诚也不信之言不诚之令君子不为也自王道休明绵十余载仓廪愈积土地益广然而道徳不日博仁义不日厚何哉由待下之情未尽诚信虽有善始之勤而无克终之美故便佞之徒得肆其巧谓同心为朋党告讦为至公强直为擅权忠谠为诽谤谓之朋党虽忠信可疑谓之至公虽矫伪无咎强直者畏擅权而不得尽其力忠谠者虑诽谤而不敢与之争荧惑视听欝于大道妨化损徳今将致治则委之君子得失或访诸小人是誉毁常在小人而督责常加君子也夫中智之人岂无小慧然虑不及逺虽使竭力尽诚犹未免倾败况内懐奸利承顔顺防乎故孔子曰君子而不仁者有矣未有小人而仁者然则君子不能无小恶恶不积不害于正小人时有小善善不积不足为忠今谓之善人矣复虑其不信何异立直木而疑其影之曲乎故上不信则无以使下下不信则无以事上信之为义大矣哉昔齐桓公问管仲曰吾欲使酒腐于爵肉腐于俎得无害霸乎曰不能知人害霸也知而不能用害霸也用而不能任害霸也任而不能信害霸也既信而又使小人参之害霸也晋中行穆伯攻鼓经年而不能下鼓之啬夫间伦知之请无疲士大夫而鼓可得穆伯不应左右曰不折一防不伤一卒而鼓可得君奚为不取穆伯曰间伦之为人也佞而不仁若使间伦下之吾不可以不赏若赏之是赏佞人也佞人得志是使晋国舍仁而为佞虽得鼔安用之夫穆伯列国大夫管仲霸者之佐犹慎于信任逺避佞人况陛下之上圣乎若欲令君子小人是非不杂必懐之以徳待之以信厉之以义节之以礼然后善善而恶恶审罚而明赏无为而化何逺之有善善而不能进恶恶而不能去罚不及有罪赏不加有功则危亡之期或未可保上赐手诏褒美曰昔晋武帝平吴之后志竟骄怠何曽位极台司不能直谏乃私语子孙自矜明智此不忠之大者也得公之谏朕知过矣当置之几案以比韦
　　徴尝诣朝堂抗表让左光禄大夫附崔确奏称臣在隋朝备经防乱如臣流軰死亡畧尽臣得奉太平又特防抜擢恩泽既深唯思报效但臣先有眼疾比加风疹转加増剧天才隂晦数步之外全不见人仓卒转动即觉心识闷乱方今天下无事英彦如林无容痼疾之人久在枢近非但不可更加二品仍乞解侍中之职授臣一二品防官不离左右足申愚见拾遗补阙非敢虗饰此实臣志愿太宗令崔敦礼谓之曰国之安危资于辅弼得其人则日隆日化失其人则败不旋踵公寛以接下忠以奉上朕每有乖僻公未尝不言社稷安危唯公是寄假使公全无两目犹当舁公置于左右朝夕谘询况公所患非重便欲拂衣高蹈匪独乖于朕意佥议以为未可
　　时或告大将军薛万均平高昌日与高昌妇女有私勅大理卿孙伏伽推鞫万均不服内出高昌妇女对问魏徴谏曰万均兄弟诚欵蚤着奸私之事虗实难明若罪状显然录付伏伽自了若事无指约万均必是有辞遣大将军与破亡妇女对辨奸秽辞既不伏听者必疑臣闻君使臣以礼臣事君以忠实则所得者轻虗则所失者重故秦穆公赏盗马之酒楚庄王赦絶缨之客且楚庄秦穆并夷狄之诸侯列名五伯垂芳千祀况陛下以万乗之主道高尧舜作之不法何以示逺帝纳其言而罢焉帝谓侍臣曰狄人杀卫懿公尽食其肉独留其肝懿公之臣演呼天大哭自出其肝而纳懿公之肝于其腹中今觅此人而不可得魏徴对曰昔豫让为智伯报雠欲刺赵襄子襄子执而获之谓之曰子昔事范中行氏乎智伯尽灭之子乃委质智伯不为报雠今即为智伯报雠何也让曰臣昔事范中行范中行以众人遇我我以众人报之智伯以国士遇我我以国士报之在君礼之而已亦何为无人焉
　　谏议大夫张素少尝为刑部令史帝对朝臣问之曰【云云】谏议大夫褚遂良上疏谏曰臣闻君子不失言于人圣主不戏言于臣言则史书之礼成之乐歌之居上能礼其臣臣始能尽力以奉其上近代宋孝武轻言肆口侮弄朝臣攻其门户乃至狼狈良史书之以为非是陛下昨见问张素云隋任何官奏云县尉又问未为县尉已前奏云流外又问在何曹司素将出閤门殆不能移步精爽顿尽色死灰朝臣见之多所惊怪大唐创歴任官以才卜祝庸保量能使用陛下礼重素频年任使擢授三品翼賛皇储自不可更对羣臣穷其门户弃昔日之殊恩成一朝之愧耻人君之御臣下也礼义以导之惠泽以驱之使其负戴天罄竭臣节犹恐徳礼不加人不自励若无故忽畧使其羞慙欝结于懐衷心靡乐责其伏节死义其可得乎房龄尝以微谴归第遂良谏曰龄翼赞圣功冒死决防选贤立政勤力为多自非罪在不赦不可遐弃若以其衰老亦当退之以礼上然之因幸芙蓉园遂过其第载与还宫张公谨卒上闻而嗟悼出次发哀有司奏言准隂阳书云日在辰不可哭泣此亦流俗所传上曰君臣之义同于父子情发于衷安避日辰遂泣之
　　宗开元中广州都督裴伷先下狱上与宰相议其罪张嘉贞请杖之张説曰刑不上大夫为其近君且所以养防耻也盖士可杀不可辱臣向巡北边闻姜皎杖于朝堂皎官登三品亦有微功柰何以皁待之事徃不可返岂宜复蹈前失上深然之
　　时礼部尚书苏颋卒帝犹视朝起居舍人韦述上疏曰贞观永徽时大臣薨輙置朝举哀成终始恩上有旌贤录旧之徳下有生荣死哀之美昔晋知悼子卒平公宴乐杜蒉一言而悟春秋载之故礼部尚书颋累叶辅弼奉事轩陛二十余年今奄忽不还邦人痛嗟惟帷盖之旧股肱之戚宜即废朝明君臣之谊帝曰固朕意也即日帐次哭洛城南门不朝诏赠右丞相諡曰文宪葬日帝游咸宜宫将猎闻之曰颋且葬我忍自娱哉半道而还
　　徳宗在奉天闻段秀实为贼所害七日不朝宰相以为方多难时不宜壅万机天下其谓何太常博士陈京曰丞相之言非也夫褒大节卹贤臣天下所以安况卓卓特异者乎帝曰善
　　宋太宗淳化二年左正言谢泌上奏曰臣窃见王禹偁上言请自今宰相枢宻并不得于本防接见賔客以防请托有诏从之仍令御史台宣布中外臣以为如此是疑大臣以私也书云任贤勿贰去邪勿疑张説谓姚元崇外则踈而接物内则谨以事君此真得大臣之体今天下至广万机至繁陛下以聪明寄于辅臣茍非接见羣官何以尽知外事若令都堂见则羣官请见咨事无时是大臣常须百执事于政事堂无解衣之暇古人有言曰疑则勿用用则勿疑若政在大夫禄去公室国祚衰季强臣檀权当此之时乃可为虑今日陛下鞭挞宇宙总揽豪杰朝廷有直言之士方面无姑息之臣礼乐征伐自天子出书曰无偏无党王道荡荡今日之谓也柰何疑执政之臣为衰世之事乎昔孔光不言温室中木顾雍封侯三日家人不知谢安石对客围碁防书至而客不觉大臣当谨宻如此虽妻子犹不得闻况他人乎使非其人当斥而去之既得其人任之以政又何疑也设若杜公堂谒见之礼岂无私室乎塞相府请托之渐岂无他径乎此非陛下持赤心以待大臣大臣展四体以报陛下之道也王禹偁识量庸浅昧于大体妄率胷臆以蔽聪明狂躁之言不可行用上览之嘉叹即追还前诏
　　仁宗天圣二年左正言刘随乞优礼李允则晁迥状曰臣伏覩近降除书以客省使康州防御使李允则特授宁州防御使仍放朝谢与假将治行恩加勲旧事出非常凡居将帅之臣各励公忠之节窃以李允则素懐韬畧动有机权屡委边防务期安辑不邀功以生事无纵敌而失谋虽古之名将无以加矣是以行命之日中外皆喜必若制置军马经畧亭鄣枢近大臣成筭之外若召而赐对询以方畧则老将谙练必有所长臣又伏见太子少保致仕晁迥端庄植性冲澹自居歴任三朝垂五十载徊翔两制逾二十年先帝宠遇便蕃讲求典礼议论详正无不参预加以继司文柄时谓得人今之台阁清流州郡循吏迥之论辨所以居多近者引年致政斯为达礼五常五行盖无阙焉文苑指为宗师朝野推为君子有兹儒雅之望未行优异之恩臣亦愿两宫圣慈特同允则近例赐以全俸丰其燕居其或朝廷将行大礼时议大政宰司裁成之外特开延英访以经史耆儒详练必有可观每遇万机余闲温凉得所详延二老赐之从容俾説徃古治乱之因国初经制之务如此则文事武备尽美于昌朝养老乞言有光于古昔尊礼宿旧益厚于时风传示方来用光史册臣以为文武班中功名雅望终始一致以至高年者唯此二人允谓时贤恐须旌别
　　景祐二年御史中丞杜衍上奏曰臣闻三公之官至重所以经邦万事之统实繁贵乎烛理故明主躬亲庻政体貌大臣常于进见之间俾尽论思之道盖君臣相遇则可致时雍上下不交则谓之否塞固在倚毗丞弼询访善谋使下情必通上泽无壅斯有国有家之大务也臣伏见中书枢宻院之官是皆选自宸衷委之柄用领二事之职佐万机之剧古所谓坐而论道者也今乃毎遇刚辰得亲丹扆外朝始罢延英次对中覆奉行只循常务以天下之大民事之艰恐非数刻之中可尽研几之理欲望圣慈当清闲之燕迭召两府臣僚赐坐便殿俾其极献替之説酌古今之宜究治乱之源达幽隐之意上以成好问之裕下以申纳忠之诚明良之歌上下同体是故平时而论可明其体要之变临事而辨或近乎游説之嫌以虞舜之明而云好察迩言以汉文之达亦曰无甚高论此实通国体用众智之大端也至于米盐之细务藂脞之末节此特有司之职耳不当取决于宸断宜诏所司科简之庻其正大小之分适权义之中延纳訏谟开益圣智提纲总要叶大徳之不官造膝虗懐明为善之最乐臣猥以庸望輙罄愚衷干冒威严陨越无地
　　皇祐三年知谏院吴奎上奏曰臣伏以国家谨礼法以维君子明威罚以御小人君子所顾者礼法也小人所畏者威罚也繇文武二选为士大夫是皆君子之地也傥不以礼法待之即是废名器而轻爵禄也七十而致仕载之礼经臣下引年而自陈分之常也君上推恩而固留权之至也自三代以来虽衰防之世未有不谨斯礼以塞贪冒耸防隅也近者光禄卿勾希仲吏部郎中直昭文馆陆轸等并以年高特与分司初欲风动羣伦而在位殊未有引去者乞早以臣前所奏施行
　　至和二年知谏院范镇上奏曰臣伏覩御史台告报百官立班郊迎宰相文彦博富弼者诚隆礼也与夫隆之以虗礼孰若推之以至诚任之以实权自陛下用文彦博富弼为宰相中外皆谓得人然近日有诏两制臣僚不得诣宰相居第百官不得间见宰相是不推之以诚不任之以权而以郊迎虗礼待之也伏乞罢百官郊迎而令两制百官复得就第见执政以访天下之事而以达陛下之聪明则御大臣之术两得之矣
　　嘉祐元年右司谏马遵上奏曰臣伏覩近制两省两制官非公事不得与执政之臣相见及台谏往来两地大臣非休假不得接见賔客徒彰陛下有疑臣下之名而实无益于事已曽论列未奉指挥臣歴观前代以及汉唐之盛小大之臣往来相见并不曽有禁止之文唯唐徳宗之时朝政多僻臣僚或过从多令金吾伺察宻奏故宰相不得于私第见客徒示猜嫌无补奉天之难及宪宗英断不疑委任裴度遂除其禁得延英俊卒立淮西之功乃知驭臣之体在于明听断而不在于设防也陛下圣明必照此理若谓新制已行未欲便改臣请以先朝故事言之淳化二年用右司谏王禹偁奏请令两府大臣不得于本防见客以防请托时有左正言谢泌上疏极陈其不可太宗览奏即追前诏并令如旧乃知事茍未便何惮而不改邪切缘此事本为大臣若非陛下特赐指挥中书避嫌重于奏覆伏乞早赐圣断以释中外之疑
　　遵又上奏曰臣闻推隆耆年则民徳归厚崇励高节则薄夫以敦此前籍之通规而先王之逹礼也窃见皇祐中明堂大赦曽召两府旧臣杜衍任布等陪位虽各人辞疾不预侍祠之列陛下降诏礼遣使轺赐予备厚复恩其子殊荣异礼照耀一时陛下优贤养老之意白于天下而人知劝矣今杜衍且八十徳望愈隆使古礼复行当在更老之位至如近侍致政而归者张昷之之公直刘防之清方如此等皆谓良士今陛下享夀安之福行防谢之仪凡在高年正宜加礼臣愚欲乞圣慈指挥中书将来大庆礼毕检会明堂恩例特赐施行使衍等黄发复见太平之事书之史册足为美谈庶几冒荣越礼之人睹而知愧化薄归厚或出此涂
　　七年知谏院司马光上奏曰臣闻古之圣王尊礼黄发属任以政者盖以其更歴天下之事练习为治之体故也昔鬻熊年九十见文王文王曰老矣鬻熊曰君若使臣捕兎逐麋臣已老矣使臣坐而防国事臣年尚少也近嵗以来大臣高年者皆不敢自安其位言事者又欲以击搏大臣为名从而攻之此岂为臣尽忠至公之道哉凡言事者皆为国家进贤退不肖使其人无可取虽少壮何为果有益于时虽老何伤也臣窃见枢宻副使张昪屡以老疾辞位臣平生与昪迹不相接无丝毫恩分然窃闻其为人忠谨清直不可干以私臣不敢上避圣主之疑下畏世俗之谤隐忠不言以利其身伏望陛下深念宥宻之地不可任非其人先以圣意揣度若未能得贤于昪者则使昪且居其位于事亦未有旷废也若昪必不可留则愿陛下慎选徳望材器为众所服知王体晓兵畧者以代之不可以不择其人之可否使循资累叙而为之也
  </div>
  <div class="pagination">
   <a href="历代名臣奏议_page110.html">
    上一页
   </a>
   <span>
    ...
   </span>
   <a href="历代名臣奏议_page106.html">
    106
   </a>
   <a href="历代名臣奏议_page107.html">
    107
   </a>
   <a href="历代名臣奏议_page108.html">
    108
   </a>
   <a href="历代名臣奏议_page109.html">
    109
   </a>
   <a href="历代名臣奏议_page110.html">
    110
   </a>
   <span class="current-page">
    111
   </span>
   <a href="历代名臣奏议_page112.html">
    112
   </a>
   <a href="历代名臣奏议_page113.html">
    113
   </a>
   <a href="历代名臣奏议_page114.html">
    114
   </a>
   <a href="历代名臣奏议_page115.html">
    115
   </a>
   <a href="历代名臣奏议_page116.html">
    116
   </a>
   <span>
    ...
   </span>
   <a href="历代名臣奏议_page112.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
