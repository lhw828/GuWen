<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 14 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 14 页/共 136 页
  </h1>
  <div class="content">
   歴代名臣奏议巻三十四
　　钦定四库全书
　　歴代名臣奏议巻三十五
　　明　杨士竒等　撰
　　治道
　　宋英宗时知谏院傅尧俞陈十事奏曰臣伏自念愚拙亡状乆无云补不敢频乞入对以烦天聴今有十事条列于后
　　一窃见军营摧倒极多材用人力猝未能办集恐朝廷以军人暴露督役苛急今积潦方甚天气渐寒伏乞据材用人力以责功限但使无惰慢者足矣如此免使就役之人更生咨怨且令营造颇得坚完
　　一窃闻僧庆辅内降指挥与鉴义虽未即施行有阙与试縁斜封内降今古以为恶政不意陛下复啓其端在先帝诏条庆辅合行勘责臣以其事小不欲露章奏劾伏望今后如此等事一切寝罢
　　一窃见近日折用多新进之士乆在仕涂者岂皆是非材今充满外廷率未闻选擢此曹既无崇显之望益自懈退伏望参用旧人以励其力
　　一设官分职各有司存今百司备具而每有兴作营造必差他官领之故耗蠧益多而不中程度伏望一切委之有司茍不修举则重行黜降
　　一伏见三代治道犹不免必随宜而救之昔周人尚文文之小人以僿故救僿莫若忠今风俗多浮文而少实事可谓极矣伏望进惇朴悃愊之士抑浮华而救之
　　一窃见近日王宫官进用颇速臣以为选材以辅导皇子茍得其人宜颇持乆庶相谙悉有所裨益今开王邸廼仕宦之捷径耳惟陛下留意
　　一伏以以疎间亲是谓不韪臣虽至愚荷陛下防擢过宠不敢以踈逺自外及陛下之亲者然非敢有所间也今遭遇陛下者人多附而趋之其识分守道者必不肯辄为此态有附有不附则爱憎随而生矣其毁誉之言望陛下审察
　　一伏见先帝事无巨细必徇至公虽辅弼恩幸一有公议无偏主者故大臣与内臣无极盛之权所以多歴年所力省而无事不知体要者谓先帝崇奬言事者过当宜一切矫之臣以为果如是于陛下无益适足长辅弼恩幸之权耳恐陛下乆逺费力而事多虽欲悔之无由也
　　一窃见士大夫以至吏民皆以陛下为不纳忠諌陛下以睿圣之资而得此声于天下岂不惜哉臣观圣度闳深虽苦言讦直亦不加怒所少者未能择善而従之耳不能择善而従虽日对十人且无益于事臣恐朝廷之公议日尠陛下之聦明日塞此事非细愿深思之
　　一伏见近日陛下于皇太后礼意有加两宫颇甚欢睦虽禁庭邃宻莫审端倪然其知者莫不庆抃臣度陛下只畏天诫进修子道此事宜不虚矣愿陛下日慎一日益尽孝诚天将报陛下以大福固不独人情之恱喜也
　　右皆当今切务有益光明辄效知无不言不复更择细大臣既不敢徒为髙论又不敢饰为繁文言浅意深愿陛下必赐収采
　　张方平上言曰陛下受天明命纂隆大统励精圗治志在缉熈祖宗休烈虚懐访逮思闻嘉言自辅臣近职沃心纳説盖日有以啓廸天聦者矣臣以薄陋乆叅侍従昨因外徙暂留朝着居无职事不敢请对旒扆今被命守藩奉辞就路敢不少効狂斐防补大猷臣闻治国者知为政之所先则能成天下之务知当世之所急则能通天下之变方今政之所先莫先于简人材时之所急莫急于足货食简人材当察其诚伪足货食在屏斥其浮冗推是而言触类而长之提纲而众目张矣臣请略举其槩尧舜禹臯陶益稷古今所谓圣君贤臣也书称尧曰克明俊徳平章百姓以协和万邦言帝尧能明俊徳之士任用之以平和章明百官之政故得天下乂安至于舜禹臯陶益稷相与谟治道之要吁嗟相戒率以知人为本且曰知人则哲惟帝其难之夫帝尧犹以知人为难可谅人之难知也若夫天下之广万机之烦故非一人之聦明精虑所能周举亦在操其要而已矣今自二府辅臣侍従近列至于左右前后之人其材用淑慝不可不知也知其材用淑慝则陛下之腹心有所付然后庶务可以举矣以陛下之明而察其言行考其能効叅之羣论亦可以得其粗矣若复要其操守观其履乆而益审则尽其精者矣此所谓简人材之大畧也方今中外庶务积习頽弛兵籍猥多而不精练吏贠猥多而智効一官者少至于官省之事体宗室之礼分制度不立茍为因循国计不赡民生日匮此所谓斥游冗之大略也或曰持盈守成之道当循旧章兹所谓浅近之常谈不知时务者也今日之政其岂可不救譬之琴瑟不调甚者必改而更张之况当陛下始初健粹天下想望朝廷风采倾耳以听惟新之令盖人心惟危道心惟防惟精惟一执厥中发而中节斯谓之中事举其中无过可矣若曰恬而无以为也何异大厦有风雨之患而不知葺病者有肤腠之爽而不知疗良匠善医岂应若是臣今所言所谓举其槩者譬之文章为发题尔陛下以臣言稍合于理试举此题以询诸可顾问者必有能推广利害详为条对又以见臣下之器识庶于海岳薄増尘露
　　神宗初即位知杂御史刘述上奏曰臣以不才防陛下擢居言责之地惟是朝廷之急务时政之得失天下之利病未能有所建明夙夜循省惧无以裨圣虑资盛徳有孤陛下任使之意辄尝思之得当今之所宜先者三数事谨具条列以闻惟陛下哀其愚衷恕其狂斐留神而财择之天下幸甚臣闻帝王接物也以至诚为先权数不足任也歴观六籍之指归未有不本于至诚者至于天下国家之治亦在诚其意而已矣夫惟至诚为能终始万物为能事神接人行之至者虽金石无情犹可以动之况其有知者乎是故人君以至诚接于下则臣下以至诚事其上易曰厥孚交如信以发志是也迹之古人何尝不然诗曰呦呦鹿鸣食野之苹説者曰鹿得苹呦呦然鸣而相呼恳诚发于中此言文王以至诚接于下犹鸣鹿之相呼无非出于恳诚者也夫人君能以至诚接于下而臣下不务倾心毕力以报其上者未有也诗曰忧心悄悄仆夫况瘁此言臣下忧君之极至于仆夫亦皆瘁病其于报上也何如哉若夫任权数以临人而不繇至诚则人亦将以不诚事之此非所以感人心之道也非徒不足以感人心而已则又将有轻朝廷之心何也夫任权数者举事于此而用意在彼人将曰今之所以然者意不在是也盖将有为焉耳殆非人主所以重于天下之道也故夫权数者醇徳之病中人用之己为非宜况人主之尊乎臣恐辅道之臣有以此术开陛下者陛下信而行之适足为累耳其于盛徳未见其补也臣又闻圣人不以独见为明而以羣言为用以尧之圣也知臣下之贤而不自用必俟羣臣佥举然后裁有所试耳其于退不肖也亦然方鲧之圮族也尧知其不可用而四岳以为能尧于鲧不敢自断于已而不用卒徇四岳之言以试之者何也尧之心以谓知其圮族者独予一人而已而羣臣以为能者且众而弗成之绩又未暴于当世是以不敢断于已而从众也且人君自用不足以为世法尧舜之所用心后世之所宜行者也而陋儒之论以为人君必操独断之权使威福一出于己臣下不得而与之然后人君之道尊呜呼其亦不思甚矣夫万机之丛脞臣庶之伙繁而欲以一人聦明断之非前闻也夫所谓独断者谋之于众而断之以已耳非谓弗询于下而独出于上之谓也弗询于下而独出于上是为自用耳人君自用使事事能中其理犹后于古人又况未能尽然乎辅道之臣有持此説以误陛下者陛下信而行之适足为累耳于盛徳未见其补也臣又闻人禀一元之气而生所禀有厚薄故其质有美恶之别焉若辩与讷出于自然非美恶之所系也是故其质美矣而其辞讷焉不害为君子其质恶矣而其辞辩焉不害为小人知人之术当观其质性何如不当较其辩与讷也昔汉文帝登虎圏爱啬夫代上林尉对禽兽簿甚悉诏拜啬夫为上林令张释之曰绛侯东阳侯称为长者此两人言事曽不能出口岂效此啬夫喋喋利口捷给哉今以啬夫口辩而超迁之臣恐天下随风而靡争口辩而亡其实且下之化上疾于影响举措不可不审也于是文帝乃止不拜啬夫当时文帝能忍已所爱以从直言天下莫不以为贤及武帝之季田千秋以一言取宰相封侯单于闻之曰汉置丞相非用贤也一妄男子上书即得之矣以中国天子之所为而动为夷狄轻笑可不重谨哉孔子曰御人以口给屡憎于人焉用佞夫言足以为世法者宜莫如孔子臣愿陛下深信之而以汉之文武为鉴不贵哓哓切辩之人使中外闻之不敢饰虚言以来应天下幸甚臣又闻王言惟作命命一出则天下风行而影従之不可不谨也书曰谨乃出令盖出令不谨则其施之也不能无不安之理施之而不安则必更张之又不审则必至于再至于三为令而至于再三则天下安所从乎是故古之人君将有言也必先虑之于心咨之于众决之于故老大臣然后行之是故涣然如汗而不可反也确然如金石而不可变也今夫令之出也下未及行而巳追改之矣一有使令也其人未及往而已易之矣不知左右之臣所与陛下计事者谁欤是何不审之甚也昔汉文时人有言季布贤召欲以为御史大夫又言其勇使酒难近至留邸一月罢布进曰臣待罪河东陛下无故召臣此人必有以臣欺陛下者今臣至无所受事罢去此人必有以臣为不可者陛下以一人誉召臣一人毁去臣臣恐天下有识者闻之有以窥陛下今令行而数易臣恐天下之窥陛下有不止如汉文之时也臣愿陛下务持重毋易由言研虑于内咨谋于外计其可乆而必行之天下幸甚臣又闻君捴其治臣分其职君主逸臣主劳劳逸之分要之臣主贤不贤耳是故臣主俱贤则君逸而臣劳主贤而臣不贤则主劳而臣逸臣伏见陛下躬揽万几动逾宵旰而未尝休息彼之所谓辅弼之臣其间才力必有不堪其任者不然何致陛下勤劳之至此也今夫一邑之小丞尉之卑朝廷尚思择其人而任之况天下之大两府之重乎荀卿子曰请问为政曰贤能不待次而举不能不待顷而废元恶不待教而诛此可谓得为政术也臣愿陛下察其不堪任者而绌之举贤才而属之亦不可少缓矣何也方今法度日隳纪纲日益不振天下委靡日入于不治此正勤求有为之人使之有为当此时也不求有为之人使之有为而举与夫不足与为之人共为之一旦至于亡可柰何然后按刑章以诛之亦无补于事矣窃譬之人有疾病也初在腠理不治已而传至血脉药石之功犹可以及之于斯时也又忽而不治浸淫至于膏肓虽有仓扁亦无如之何古人有言曰为可为于可为之时今日之谓也臣窃观陛下以英睿之资躬亲庶政焦劳图治日甚一日虚巳以求谠言如恐不及间者尝诏中外陈时政得失今者又诏廷臣以次转对欲以闻朝廷之废阙措天下于安平其用心可谓至矣臣敢不悉心竭虑为陛下具陈为治本末之状庶几有补于万分虽不能正之于将然之前尚冀有以救之于已然之后恭惟陛下首推至诚以御下而不繇权数询众智而不任独断不旌口给之人不出不审再三之令精求蹈道冨才忠力有为之人而委任之然后血脉之疾可除而药石之功加于天下矣臣不胜惓惓之愚
　　监察御史里行马黙以论欧阳修事通判懐州上疏陈十事一曰揽威权二曰察奸佞三曰近正人四曰明功罪五曰息大费六曰备凶年七曰崇俭素八曰乆任使九曰择守宰十曰御邉患揽威权则天子势重而大臣安矣察奸佞则忠臣用而小人不能幸进矣近正人则谏诤日闻而圣性开明矣明功罪则朝廷无私而天下服矣息大费则公私富而军旅有积矣备凶年则大恩常施而祸乱不起矣崇俭素则自上化下而民朴素矣乆任使则官不虚授而职事举矣择守宰则庶绩有成而民受赐矣御邉患则四逺畏服而中国彊矣
　　时诏求言文州曲水令宇文之邵上书曰陛下初即大位念万世无疆之业诏求阙失开辟言路可谓谊主矣易家人之初九曰闲有家悔亡九处家人之初当端其本以保终吉民之所以望而则效者常在于人君继统之始此安危之机不可不慎也昔成汤既没伊尹奉太甲以见厥祖戒之曰今王嗣厥徳罔不在初陛下新服厥命惟以祖宗为念以天人为畏则小大之事不懈矣宋之有宋百有余年陛下一日南面而享之固宜迹其所得之艰难夙夜栗栗以勤负荷永思太祖之武太宗之文真宗之畏天克已仁宗之寛大慈仁英宗之厉精庶政立则见五圣于前行则见于侧坐则见于堂食则见于杯杅之间诗曰天难谌斯言天不可不畏也书曰民可近不可下言民不可不畏也去嵗以来千里不雨近者畿甸逺者河北京东蝗螟蔽野谷价踊贵重以山陵之役京西民力尤为雕敝臣窃恐苇蒲之盗或贻宵旰之忧为今之计不过多鬻爵以浊入仕之流广度僧以夺可耕之民终非计也愿令被灾之郡许富者举息于下户官给以质验待丰嵗偿其所贷逋者官为治之其息不过一倍此有余赀者乐为而濵死之众可救沟壑之命陛下又责躬引咎寛狱讼出宫女斥裒敛之吏蠲苛虐之政罢无名之费省勦民之役凡所蠧政而召乖怨之气者举更革之如此则大异可塞王化可兴也京师者诸夏之本也今荐绅之士不励名节而以势利离合器皿衣服穷于侈丽车马宫室过于轨制奸声乱色盈溢耳目衢巷之中父子兄弟不敢肩随孰谓王者之都而风俗一至于此哉愿陛下思所以澄源之法以礼节廉耻磨切臣下崇奬敦厚而都下亦少为之厉禁涤去佻薄之淫渎败教之具一加遏絶凡侍従辅弼宜慎简修洁方严之臣俾宅其任以清议古之求贤者数路以取之宠以好爵厚其礼命惟恐其去也而犹有三聘而不顾者有闭门而不纳者有逾墙而避之者臣谏其君而三不听则去之其至效也君必使人要之年七十而致其事君不听则必以几杖锡之犹有不税冕而行者有辞三公而为人灌园者今日仕进之门国家直患不能塞之尔科防日増格令日繁来者日甚拒之日峻犹有假名氏以窃官号匿苫块之哀以干宠禄少者増齿以希蚤仕老者匿年以幸晚禄譬之隄防之壤塞其一穴一宂又决荡然莫之能止也今限年致仕着于令矣又患其去之不速令于门阙以示百僚而犹不知止者其可痛也陛下合稍补其隆于待士之意示之以至廉之实使衣冠者人人自重庶几风教之美少近于古去嵗谅祚猖獗七八万众突至大顺庙堂无竒筭守邉无良将臣窃为朝廷忧之庆歴间缘邉之民不解带者七年国用大窘三将沦没而功不成者陛下知其然乎其患在于敌兵常合而我兵常分也六路兵无虑二十万而二十三州二百余寨分屯保戍则是我兵虽多而散在处处也贼之来也大则六监军衙头一时俱发小则随处寇掠邉城一面受敌则所与角战者无几而城寨之兵又各有所守不可会集众寡不敌则乞师告急救兵才至贼又巳去今贼常以合兵击我散兵而我常以不敌之众当其锋此庆歴之失也今不改前辙则后车又将覆也观今之势其能深入贺兰收复十四州以为我有也乎臣知其不能也其能如先朝之举五路进军直捣其巢穴乎臣又知其不能也计今之利莫若诏诸道分勒所部将五符尺籍而规画之若干以为守若干以为战若干以为救兵必使与战兵相近而驻于喉亢之地则可以应猝而不失机会也唃氏尝为元昊所残南徙歴精亦宜厚其种族共为声援以蛮夷攻蛮夷计之上也吐谷浑者今之文扶羌是也其俗随水草迁徙食衣毛无坚甲利刄临阵击刺之技不及于他夷仰给我之泉茗缯帛与之通者亦特以其马也今隂平之民嵗苦重役者勾马戸也凡羌马之来则使之资给费公私之财甚多而所入之马不足以备国乗不足以战也邉吏养羌非不厚也而去嵗反有安昌之变塞上之民切齿且安昌之羌与南路磨蓬罗多留罨林诸寨之羌一也今闭安昌之路禁其出入而诸寨之马贸易如故是何异一室而多门者杜其前而辟其后乎臣之县所管万戸而居民萧然者其实在于羌也至和讲解之后约不敢犯邉而去嵗火我三寨驱杀士卒国家以奉西北边者势不得巳也今又骄宠小羌而足其无厌之求乎臣愚以为不若杜塞众路使不得入而絶市无用之马益以一旅之兵列置诸堡则邉民小安矣为政所重莫急于农且耕则得食不耕则不得食系其身之损益也长民者何与焉夫各治其田以厚其生者百姓之私节授民事往而立官以劝课之者人君之公也诗曰曽孙来止以其妇子馌彼南畆田畯至喜此天子之劝农也又曰嗟嗟保介维莫之春亦又何求如何新畬此诸侯之劝农也今监司郡守皆以劝农为目然而未尝省民臣愿立考课之法以农政为殿最言之似迂而富国之良术也郡县之政类多因循而不甚治者臣知其由也上下牵制不得尽其才故也千里之郡不能兴利除害受制于郡守也百里之邑不能兴利除害受制于县令也郡县之吏宁违天子之诏条而不敢违按察之命盖违天子之诏条未必获咎而违按察之命其祸可立而待也今一伍之长一卒之正以法治其所部上不问其所为也今为民守令而其势固不若卒伍之长郡县之民习知其势之弱而不畏服其教令此狱讼所以益多也臣愿精选监司必以清望假守令之权责其实效庶循良之吏有闻焉凡臣所陈明诏之所求也然臣尚有至忠不敢黙黙又为陛下极言之臣闻疾未兆而先治者善医也夫居忧而约居乐而泰人情之常也今陛下处则谅闇服则端衰行则苴杖无纷华之事交战于前诚能以此时逺念将来之失慎微杜渐克已复礼使其志一定则他日虽有可欲之物亦无以胜其习成之性也伯益之戒舜曰罔游于逸罔淫于乐传之戒髙宗曰不惟逸豫惟以治民夫舜起于耕稼陶渔髙宗遯于荒野极知小人之劳二臣犹或以此戒之况陛下生长富贵临御方始则安可不豫为之防哉愿陛下听政之间则命通经之士讲明古训究观败亡之主以自创艾尽孝两宫咨谋故老则恐惧修省习而成性矣臣诚思忧过计三载变除之后永厚陵土渐干而陛下忧惮之心又已衰杀袭衮冕凭玉几目有靡曼之色耳有要妙之声凡所以娱意者毕奏于前非信道之深孰得而御哉老子曰塞其兊闭其门终身不勤正在于今日也
　　起居舎人韩维上言曰臣窃闻陛下以来日御便坐听政臣愚虑所及辄有三事以为慎始正本之助幸陛下省察一者陛下新罹大忧方当以思亲摧慕为意从权听政盖是不得已者惟大事急务特赐裁决其余且可阔略故事始见羣臣及降坐入宫皆举音号恸此髙宗谅隂不言之意也二者执政皆两朝顾命大臣人君所当与共圗天下之务者也陛下即位之初尤宜推诚加礼每事咨访以尽其心至于博谋羣臣究极理道虽是美徳止可宻裨圣虑及至决议论发号令必须经由二府施行乃合政体周公戒伯禽曰不使大臣怨乎不以盖谓此也三者百职事各有职分惟当责任使人尽其能若王者代有司行事最为失体孔子曰先有司是也三体既正矣若夫恭已倡率随事裁决则一系圣断也天下大事不可猝为人君施设自有先后惟陛下加意慎重以副四海观望臣不胜苦切涕泗之至
　　元丰八年维知陈州又上言曰臣伏被圣防曲谕诲言退托不逮下询愚贱以求辅助此诚古圣君哲后保邦安民之先务也臣闻命之始且悲且喜不自揆每进瞽言少佐初政之万一窃以为治天下之道不必过求髙逺止在审人情而巳识人情不难以己之心推人之情则可见矣大凡人情贫则思富苦则思乐劳则思息欝塞则思通陛下诚能以利民为本则人富矣以爱民为心则人乐矣役事之有妨农务者去之则劳困息矣法禁之无益治道者蠲之则欝塞通矣推此而广之尽诚心而行之则圣子神孙观陛下之法不待教而自成圣徳贤士闻陛下之风不烦开谕而争宣忠力矣何忧军民不忻戴社稷不安固乎臣世受国恩兄弟并列显近陛下虽不宣谕犹思裨补况亲奉圣训哉臣无任感恩思报激切之至
　　熈宁元年翰林学士王安石上奏曰臣前防陛下问及本朝所以享国百年天下无事之故臣以浅陋误防圣问廹于日晷不敢乆留语不及悉遂辞而退窃念圣问及此天下之福而臣遂无一言之献非近臣所以事君之义故敢冒昧而粗有所陈伏惟太祖躬上智独见之明而周知人物之情伪指挥付托必尽其材变置施设必当其务故能驾驭将帅训齐士卒外以折夷狄内以平中国于是除苛赋止虐刑废强横之藩镇诛贪残之官吏躬以节俭为天下先其于出政发令之间一以安利元元为事太宗承之以聦武真宗守之以谦仁以至仁宗英宗无有逸徳此所以享国百年而天下无事也仁宗在位歴年最乆臣于时实备従官施为本末臣所亲见尝试为陛下陈其一二而陛下详择其可亦足以申鉴于方今伏惟仁宗之为君也仰畏天俯畏人寛仁恭俭出于自然而忠恕诚慤终始如一未尝妄兴一役未尝妄杀一人断狱务在生之而特恶吏之残扰宁屈已弃财于夷狄而不忍加兵刑平而公赏重而信纳用谏官御史公听并观而不蔽于偏至之谗因任众人耳目防举疎逺而随之以相坐之法盖监司之吏以至州县无敢暴虐残酷擅有调发以伤百姓自夏人顺服蛮夷遂无大变邉人父子夫妇得免于兵死而中国之人安逸蕃息以至今日者未尝妄兴一役未尝妄杀一人断狱务在生之而特恶吏之残扰宁屈巳弃财于夷狄而不忍加兵之效也大臣贵戚左右近习莫敢强横犯法其自重谨或甚于闾巷之人此刑平而公之效也募天下骁雄横猾以为兵几至百万非有良将以御之而谋变者败聚天下财物虽有文籍委之府史非有能吏以钩考而窃盗者发凶年饥嵗流者填道死者相枕而寇攘者得此赏重而信之效也大臣贵戚左右近习莫能大擅威福广私货赂一有奸慝随上闻贪邪横猾虽间或见用未尝得乆此纳用谏官御史公听并观而不蔽于偏至之谗之效也自县令京官以至监司台阁陞擢之任虽不皆得人然一时之所谓才士亦罕蔽塞而不见收举者此因任众人之耳目防举疎逺而随之以相坐之法之效也升遐之日天下号恸如丧考妣此寛仁恭俭出于自然忠恕诚慤终始如一之效也然本朝累世因循末俗之而无亲友羣臣之议人君朝夕与处不过宦官女子出而亲事又不过有司之细故未尝如古大有为之君与学士大夫讨论先王之法以措之天下也一切因任自然之理势而精神之运有所不知名实之间有所不察君子非不见贵然小人亦得厕其间正论非不见容然邪亦有时而用以诗赋记诵求天下之士而无学校养成之以科名资歴叙朝廷之位而无官司课试之方监司无检察之人守将非选择之吏转徙之亟既难于考绩而游谈之众因得以乱真交私养望者多得显官独立营职者或见排沮故上下偷惰取容而巳虽有能者在职亦无以异于庸人农民壊于徭役而未尝特见救恤又不为之择官以修其水土之利兵士杂于疲老而未尝申敕训练又不为之择将而乆其疆场之权宿卫则聚卒伍无赖之人而未有以变五代姑息羁縻之俗宗室则无教训选举之实而未有合先王亲疎隆杀之宜其于理财大抵无法故虽俭约而民不富虽忧勤而国不强赖非夷狄昌炽之时又无尧汤水旱之变故天下无事过于百年虽曰人事亦天助也盖累圣相继仰畏天俯畏人寛仁恭俭忠恕诚慤此其所以获天助也伏惟陛下躬上圣之质承无穷之绪知天助之不可常恃知人事之不可怠终则大有为之时正在今日臣不废将明之义而茍逃忌讳之诛伏惟陛下幸赦而留神则天下之福也上谓安石曰朕乆闻卿道术徳义有忠言嘉谋悉告朕方今治当何先对曰以择术为始上又问祖宗守天下能百年无大变粗致太平以何道也安石退而上此奏明日上谓安石曰昨看卿所奏书至数遍言本朝事可谓粗尽计治道无以出此所条众失卿必以一二经画试为朕详言施设之方对曰数之不可尽愿陛下以讲学为事讲学既明则施设之方不言而自喻上曰虽然试为朕言之于是为上略陈施设之方上大喜曰此皆朕所未尝闻他人所学固不及此可与朕一一为书条奏否对曰臣巳尝论奏陛下以讲学为事则诸如此类皆不言而自喻若陛下择术未明实未敢条奏上曰卿今所言巳多朕恐有遗忘试录今日所对以进安石唯而退讫不复奏后纷争政事皆本此书故具录焉帝问安石为治所先对曰择术为先帝曰唐太宗何如曰陛下当法尧舜何以太宗为哉尧舜之道至简而不烦至要而不迂至易而不难但末世学者不能通知以为髙不可及尔帝曰卿可谓责难于君朕自视眇躬恐无以副卿此意可悉意辅朕庶同济此道
　　右正言供谏职孙觉论所急者近効所勤者小数奏曰臣近陈愚款愿陛下时御便殿召大臣或从官各以类数人偕进侍坐以讲求治道商定国是兴太平之功臣窃计陛下日力且不足矣何则陛下御前殿复御后殿退则览中外章奏而可否之往往至于暮夜大禹勤俭文王日昃不遑暇食亦何以过此臣愚窃以谓此所急者近効所勤者小数而于逺圗或有所遗大道或有所蔽也上下因循其蔽之积乃至于此臣闻祖宗之时躬于便殿临试士伍短长之技角马足之疾徐观器械之精苦事出于权宜且一时之制也今天下承平百年纪纲法度有所未备顾但守祖宗一切之法而不知变则何以异于胶柱鼓瑟刻舟求劒哉臣以为若军头引见殿前司公事日至于便殿者可悉付之殿前司而责其课中外章奏有不足以烦圣览者可令执政一人従官二人取奏目阅视凡可以付有司使之任责者不必悉奏也盖古者致治必皆品式章程全具周宻事出于有司非人主所宜亲者一切付之而已以嵗月考其成而加诛赏焉今有司无式可守故虽至易有司所宜任者亦须圣防而后行尊者反任其烦卑者反任其简纪纲错倒未有甚于此者也臣愿陛下诏有司约取唐式着本朝式一编付之有司永永遵守有不如式者以法従事如此陛下日力有余矣及其闲暇以与大臣従官讲求治道按夫后先本末而行之则至治不难成众务不难举矣
　　时韩绛荐王安国才行召试赐及第除西京国子教授官满至京师上以安石故赐对帝曰卿学问通古今以汉文帝为何如主对曰三代以后未有也帝曰但恨其才不能立法更制尔对曰文帝自代来入未央宫定变故俄顷呼吸间恐无才者不能至用贾谊言待羣臣有节专务以徳化民海内兴于礼义几至刑指则文帝加有才一等矣帝曰王猛佐苻坚以蕞尔国而令必行今朕以天下之大不能使人何也曰猛教坚以峻刑法杀人致秦祚不传世今刻薄小人必有以是误陛下者愿专以尧舜三代为法则下岂有不従者乎又问卿兄秉政外论谓何曰恨知人不明聚敛太急尔帝黙然不恱御史里行钱顗上要务十事曰臣毎读书传见忠义之臣事圣明之君诚无所不通言无所不从臣虽至愚未尝不掩巻感激思得其位以竭臣子之节庶几有所补报也而防陛下不以臣之疎贱使待罪言职臣夙夜念虑无以答陛下恩遇之万分唯有狂瞽敢言而巳又况陛下天临万几焦劳庶政孜孜求治之心虽尧舜之稽古禹汤之责已无以加也臣岂可以持禄茍安而不务献纳哉臣谨采当今之要务参以祖宗之成训条为十事以冒宸听幸陛下赦臣之愚而赐财择焉一曰为君大体臣闻体者履也自古王者有治世之常法绥民之要术可履而行之履得其道则天下防其泽履失其道则天下受其亦势之然也故太宗谓长孙无忌曰朕即位之初上书者或言人主必须独运威权不得专委臣下或欲耀兵振武慑服四夷唯有魏徴劝朕偃革兴文布徳施惠中国既安逺人自服朕従其言语天下大宁我太宗亦尝与吕防正言致治之要曰莫若抚夷夏和隂阳使百度修理一人端拱无为此皆前圣后圣得为君之体也臣愿陛下法而行之则祖宗之事复见于今日矣二曰正心御下臣闻治国者如治家治家者先修其已修巳者先正其心传曰正心以正朝廷修己以安百姓岂虚言哉唐李珏尝对太宗云贞观中房杜王魏每进忠言只乞太宗不易初心自古以来靡不有初能克终厥徳者实万世无疆之休臣窃见国史言艺祖大内既成坐寝殿中令洞辟诸门皆端直开豁无有壅蔽因谓左右曰此如我心小有邪曲人皆见之矣臣愿陛下鉴此而审思之则言动好恶无不合于道也三曰审察邪正臣闻治道之要在知臣下之邪正而审察君子小人之分而已也巧诈便给者谓之奇才可乎聚敛彊济者谓之称职可乎沈静敦厚者不可谓之无能砥砺名节者不可谓之迂阔有一惑于此足以累于朝政也为国家者其审察君子小人不可不早也孔子曰逺佞人王弼云放善柔乃万世之训也我太宗尝谓近臣曰唯奸邪无状若为内患深可惧也帝王用心常须谨此兹见圣人深思逺虑以杜未萌之意也臣愿陛下视此以为戒则天下何忧不治也四曰选任大臣臣闻之书曰任官惟贤才左右惟其人则知君人者虽有上圣之姿自诚之性必由忠贤辅佐然后优游几席之上坐视天民之阜也古之言致治者莫尚乎禹汤禹得臯陶汤用伊尹而王业大也故曰昔在文武聦明齐圣小大之臣咸懐忠良其是之谓乎太宗尝谓宰臣吕端曰庙堂之上固无虚授但能进贤退不肖便为称职至哉斯言是辅弼之任系天下之安危不可不选也故曰天子择宰相宰相择百官然后各称其职而庶政修举臣愿陛下力行而不倦则天下之幸也五曰听断不惑臣闻圣王端处于法宫之中而小大之臣邪正纷纷羣言竞进虽然听之于耳则必断之于心茍不恱于导防则无忧于悔吝是知听断之际其可忽乎傥容片言之惑小则系人心之休戚大则极天下之安危不可不谨也我太宗尝谓近臣曰人君听断茍能尽诚人之情伪四方逺近无不通达臣愿陛下体蹈而精思之不行小人浸润之譛不听近习容恱之言进忠贤而不疑斥邪佞而不用虽尧舜之聦明亦无以过于此也六曰谨出号令古者命令之出议其经乆可用然后宣布于天下吏奉行而不敢慢民听受而不敢忽管子曰凡国之重器莫重乎令令重则君尊君尊则国安故书曰令出惟行弗惟反贾谊亦云先王执此之政坚如金石行此之令信如四时此皆古之激切之言也国家命令之下随事变更其能取信于天下乎臣闻太祖一日朝罢御便殿俛首不言内侍王继恩进曰陛下退朝不如常日不知其故帝曰尔谓帝王可容易行事耶早来误指挥一事史官必书之此所以不乐也太祖初临万几偶然一事之差忧形于色况发号出令其肯忽之哉臣愿陛下思祖宗之所以谨于出令则天下未有不臻于极治也七曰公行赏罚臣闻赏罚者人主之操柄非至公之道不可以行之也盖赏者所以旌天下之有功罚者所以惩天下之有罪赏当功则为善者无不劝罚当罪则为恶者无不沮夫善者有所劝而恶者有所沮故朝无幸位民无幸生由是观之则赏不可以喜而及罚不可以怒而用要在公行于上而必信于下故曰赏以侔春夏刑以象秋冬此之谓也如艺祖之黜王全斌罚之公也太宗之陞杨延照赏之公也臣愿陛下廓日月之明奋干刚之断谨厥终惟其初不赏无功不罚非罪克绍祖宗之大业斯亦五帝三王之举也八曰恭俭惜费窃以国家用度之广其出百端内外供须日増一日甚可虑也臣闻仁庙庆歴中尝令近臣裁减冗费时议为允以今较之国用空乏民力凋困又愈于庆歴未减时也臣愿陛下酌古今之宜思万事之先自一人减损至于后宫服玩工巧竒技一切屏絶示天下以俭约故曰节以制度不伤财不害民又曰损上益下其道行也宜乎罢不急土木之役去无益内外之费大臣迁职无名厚赐皆可寝削以寛民力庶几可为水旱兵革之备臣闻故老説太祖创业垂统躬履俭徳常服澣濯之衣乗舆服御之物皆尚质素此得前史所谓敦朴为天下先之义也臣愿陛下遵先训而行之则恭俭之徳不独专美于汉之文景也九曰仁恕恤民臣闻仁者三王之治具也孔子曰君子之道忠恕而巳仁则济众有方恕则用刑不暴惟仁与恕有国家者所宜先之也书称民非后罔戴后非民无以守邦孟子曰民为贵社稷次之又曰仁民而爱物观斯言则民其可不恤乎臣谓恤民之道无他在乎薄赋敛谨好恶而已故太祖尝谓侍臣曰苦民奉巳之事朕必不为之真宗亦曰非理害民朝廷所不可行兹见二帝仁恕勤恤之心至矣臣愿陛下法此以御四海则治古之道何患不及哉十曰鉴戒安危臣闻观鉴可以见形观古可以鉴今覆车在前后车必戒故曰不善者善人之师斯言得之矣臣窃观自古有天下者必鉴于治乱安危之迹故创业之君劳而易治也守成之君逸而易乱也治则安乱则危此亦必然之理也何谓守成多逸而召于乱也臣请言其略方天下无事之时左右进言者必曰国既治矣民既富矣有前世常行之法令足以施设可髙拱而无为矣有四海所入之财赋足以宴乐可优游而自肆矣于是君志日君心日骄纪纲败壊而不知兴复吁可惜哉后之人君莫不以是而为戒者也故真宗谓王旦曰前代帝王好穷兵黩武懈于几务惑声色事奢侈此大过也朕固不为之先王所以恢治安之业致太平之道盖由此也臣愿陛下鉴于古视于今循其言袭其迹夜以思之旦以行之则祖宗之休徳尽发扬于陛下之圣明也非臣之幸乃天下之幸
　　熈宁二年知明州陈襄被召除修起居注上殿劄子曰臣闻为人君者在知至道其次务得贤其次务修法度知斯三者则知所以治天下矣至道之要求之不逺在乎养心治性择乎中庸而巳天之所命之谓性性之未变之谓中中者天下之大本也而有五善其端也若甚防而不可明及其至也塞乎天地矣感物而动之谓情情者天下之大欲也而有邪有正率善而行之谓正率不善而行之谓邪故正者天之道也邪者人之伪也茍得其正则彼之所谓情者喜也怒也哀也乐也无所处而不为中矣即易之干曰利正者性情是也茍失之邪则吾之所谓善者仁也义也礼也智也信也无所往而不为伪矣即孟轲所谓物交物则引之而已是也尧舜得之天故曰性之也禹汤治之人故曰身之也正矣五霸失之伪故曰假之也邪矣是王霸之辨而君子之所以慎择者也其始也在于博学以尽其心尽心以明其善明善以持其志持志以养其气养气以充其体诚至于髙明博厚而不息也然后能定明至于广大精微而不惑也然后能应则七情者不能伪而五事者无所不至矣喜非吾喜也而未尝不喜怒非吾怒也而未尝不怒哀乐非吾哀乐也而未尝无哀乐莫不与天下公共之也其为貌也必正礼而无所不庄其为言也必正辞而无所不治其为视也必正色而无所不辨其为听也必正音而无所不谋其为思也必正道而无所不达故其应务也举天下之变不得以困其心其任人也举天下之才不得以罔吾道其治民也举天下之政不得以盭吾仁其行法也举天下之情不得以易吾义迩之则虚一而静逺之则通乎伦类而知建诸天地而不悖质诸神而无疑百世以俟圣人而不惑斯道也百王之所相传而不易者也君得之传之臣臣得之致之君大者以为圣小者以为贤或并世而其身传或异世而其言示尧之于舜禹臯陶则以身传之也彼则见而知之于汤文王则以言示之也彼则闻而知之文王之于武王周公太公则以身传之也彼则见而知之于孔子孟轲则以言示之也彼则闻而知之伊尹之于太甲也甘盘之于髙宗也周公之于成王也尝致之矣而天下平孔子孟轲不得其君而致之也而天下乱行乎百世之上言乎百世之下而若合符节其用舍则殊其所以传之者一也为人君者有其道则聦明不足以自任也可以取而取之有其位则权势不足以自私也可以与而与之故其心公焉居天下之广居揽天下之多务而不敢独为之也必求天下之贤者而任之相与共济焉尧非不圣也方其洪水之时中国犹未乂尧思天下之贤者宜莫如舜举而敷治焉舜思天下之贤者宜莫如禹又以命禹洎诸臣水土既平益火山泽禽兽之害人者去之稷教耕稼民得安居而食又惧夫无教而乱也使契为司徒教以人伦而臯陶以刑辅之而天下以宁故孔子曰舜有臣五人而天下治孟轲曰尧以不得舜为已忧舜以不得禹臯陶为巳忧知其所以为大也得其小以失其大乌足以为尧舜哉隋文帝每一临朝或至日昃宿卫之士传飱而食唐文宗议政延英每对宰臣率漏下十数刻此二主者非不用心勤劳然终无益于治者由亲细务而闇大体不知其术然也臯陶曰元首丛脞哉股肱墯哉万事隳哉此可知矣夫法度者人情之防范也为国而不修先王之法度是犹输之不以规矩正方圆而旷之不以六律治五音也古者先王建国一事一政无非法者将以定民之治而立民之极虽其迹之不必因然其制作之意不可一日而忘也故其车服宫室皆有数度人徒械用皆有等宜贡赋必有节乡田学射皆有法冠昏丧祭皆有礼奸声奸色者举废乱名乱政者举杀器服不中度者举毁禽兽不中杀者举禁是以国家优裕风俗淳一而物无疵疠矣周衰礼乐壊王道陵夷上无圣贤之君下无法度之臣天下荡然无纲纪制度汉兴有扬雄者可谓法度之臣矣而无可致之君唐太宗有为之主也而房杜之徒不足以言礼乐此其所以不王也伏惟陛下享国以来孜孜庶政二帝三王之事必欲举而行之臣居斯时不以尧舜之道陈于陛下之前则不恭之罪莫大焉昔者孟轲见滕文公言必称尧舜文公中才之主也轲犹以此待之况陛下天资圣徳聦明智勇之若此臣敢隐黙而不言哉方今天下之患者皆谓黎民未乂四方未恭政令未明财用不足以臣思之不足为患所以过虑者在陛下中庸之未择性理之未充贤才之未多法度之未立也伏望陛下略机务之繁进诚明之学稽经信道頥养神明慎选缙绅有道之臣旁求岩穴笃行之士日与讲求性命之理道徳之源养而充之以至神固斯可以不言而化矣然后建学校隆师儒首自京师达于州邑羣百辟之才以长育之隆三物之教以统一之则贤人众多足以任使矣求一徳以居论道之司择庶尹以付任官之责间用儒臣以分按察之权均布循吏以膺守宰之寄自然百司羣吏莫不任职政令自白而黎元安矣诏奉常以礼学之士修五礼于朝委大农以制置之司节百用于国则浮费自省而财用有余矣陛下身先恭俭以训于上小大之臣畏法遵绳以守于下民以是化政以是淳国富兵强可以制挺以挞戎狄之兵矣凡有司之事一切付之陛下但优游岩廊以神道设教此尧舜之举也易曰火在天上大有君子以遏恶扬善顺天休命惟陛下不以臣言为迂阔少赐留意则天下幸甚
　　监察御史里行程灏上疏曰臣窃谓圣人创法皆本诸人情极乎物理虽二帝三王不无随时因革踵事增损之制然至乎为治之大原牧民之要道则前圣后圣岂不同条而共贯哉盖无古今无治乱如生民之理有穷则圣王之法可改后世能尽其道则大治或用其偏则小康此歴代彰灼着明之効也茍或徒知泥古而不能施之于今姑欲循名而遂废其实此则陋儒之见何足以论治道哉然傥谓今人之情皆已异于古先王之迹不可复于今趣便目前不务髙逺则亦恐非大有为之论而未足以济当今之极也谓如衣服饮食宫室器用之类茍便于今而有法度者岂亦遽当改革哉惟其天理之不可易人所赖以生非有古今之异圣人之所必为者固可槩举然行之有先后用之有缓速若夫裁成运动周旋曲当则在朝廷讲求设施如何耳古者自天子达于庶人必须师友以成其徳业故舜禹文武之圣亦皆有所従学今师傅之职不修友臣之义未着所以尊徳乐善之风未成于天下此非有古今之异者也王者必奉天建官故天地四时之职歴二帝三王未之或改所以百度修而万化理也至唐犹仅存其略当其治时尚得纲纪小正今官秩淆乱职业废弛太平之治所以未至此亦非有古今之异也天生蒸民立之君使司牧之必制其常产使之厚生则经界不可不正井地不可不均此为治之大本也唐尚能有口分授田之制今则荡然无法富者跨州县而莫之止贫者流离饿殍而莫之恤幸民虽多而衣食不足者盖无纪极生齿日益繁而不为之制则衣食日蹙转死日多此乃治乱之机也岂可不渐圗其制之之道哉此亦非有古今之异者也古者政教始乎乡里其法起于比闾族党州乡鄼遂以相聫属统治故民相安而亲睦刑法鲜犯亷耻易格此亦人情之所自然行之则効亦非有古今之异者也庠序之教先王所以明人伦化成天下今师学废而道徳不一乡射亡而礼义不兴贡士不本于乡里而行实不修秀民不养于学校而人材多废此较然之事亦非有古今之异者也古者府史胥徒受禄公上而兵农未始判也今骄兵耗匮国力亦巳极矣臣谓禁卫之外不渐归之于农则将贻深虑府史胥徒之役毒遍天下不更其制未免大患此亦至明之理非有古今之异者也古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况其贫弱者乎或一州一县有年嵗之凶即盗贼纵横饥羸满路如不幸有方二三千里之灾或连年之歉则未知朝廷以何道处之则其患不可胜言矣岂可曰昔何乆不至是因以幸为可恃也哉因宜渐从古制均田务农公私交为储粟之法以为之备此亦无古今之异者也古者四民各有常职而农者十居八九故衣食易足而民无所困苦今京师浮民数逾百万游手不可赀度观其穷蹙辛苦孤贫疾病变诈巧伪以自求生而常不足以生日益嵗滋乆将若何事巳穷极非圣人能变而通之则无以免患岂可谓无可柰何而巳哉此在酌古变今均多恤寡渐为之业以救之耳此亦非有古今之异者也圣人奉天理物之道在乎六府六府之任治之于五官山虞泽衡各有常禁故万物阜丰而财用不乏今五官不修六府不治用之无节取之不时岂惟物失其性材木所资天下皆巳童赭斧斤焚荡尚且侵寻不禁而川泽渔猎之繁暴殄天物亦巳耗极则将如之何此乃穷之极矣惟修虞衡之职使将养之则有变通长乆之势此亦非有古今之异者也古者冠昏丧祭车服器用等差分别莫敢逾僭故财用易给而民有常心今礼制未修奢靡相尚卿大夫之家莫能中礼而商贩之类或逾王公礼制不足以检饬人情名数不足以旌别贵贱既无定分则奸诈攘夺人人求厌其欲而后已岂有止息者哉此争乱之道也则先王之法岂得不讲而损益之哉此亦非有古今之异者也此十者特其端绪耳臣特论其大端以为三代之法有必可施行之验如其纲条度数施为注措之道则审行之必也稽之经训而合施之人情而宜此晓然之定理岂徒若迂疎无用之説哉惟圣明裁择灏又上疏曰臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无复回曲霸者﨑岖反侧于曲迳之中而卒不可与入尧舜之道故诚心而王则王矣假之而霸则霸矣二者其道不同在审其初而巳易所谓差若毫厘以千里者其初不可不审也故治天下者必先立其志正志先立则邪説不能移异端不能惑故力进于道而莫之御也茍以霸者之心而求王道之成是衒石以为玉也故仲尼之徒无道桓文之事而曽西耻比管仲者义所不由也况下于霸者哉陛下躬尧舜之资处尧舜之位必以尧舜之心自任然后为能充其道汉唐之君有可称者论其人则非先王之学考其时则皆駮杂之政乃以一曲之见幸致小康其创法垂统非可继于后世者皆不足为也然欲行仁政而不素讲其具使其道大明而后行则或出或入终莫有所至夫事有大小有先后察其小忽其大先其所后后其所先皆不可以适治且志不可慢时不可失惟陛下稽先圣之言察人事之理知尧舜之道备于巳反身而诚之推之以及四海择同心一徳之臣与之共成天下之务书所谓尹躬暨汤咸有一徳又曰一哉王心言致一而后可以为也古者三公不必备惟其人诚以谓不得其人而居之则不若阙之之愈也盖小人之事君子所不能同岂圣贤之事而庸人可叅之哉欲为圣贤之事而使庸人叅之则其命乱矣既任君子之谋而又入小人之议则聦明不专而志意惑矣今将救千古深锢之为生民长乆之计非夫极听览之明尽正邪之辨致一而不二其能胜之乎或谓人君举动不可不慎易于更张则为害大矣臣独以为不然所谓更张者顾理所当耳其动皆稽古质义而行则为慎莫大焉岂若因循茍简卒致败乱者哉自古以来何尝有师圣人之言法先王之治将大有为而反成祸患者乎愿陛下奋天锡之勇智体干刚而独断霈然不疑则万世幸甚












　　歴代名臣奏议巻三十五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷三十六
　　明　杨士竒等　撰
　　治道
　　宋神宗熙宁二年司马光上体要疏曰臣准御史台牒伏奉四月二十日诏敕传曰近臣尽规以其荣耻休戚与上同也今在此位者视朕过失与朝廷政事之阙黙而不言乃或私议窃叹若以为其责不在已夫岂皆习见成俗以为当然其亦有含章怀寳待唱而后发者也今百度隳弛风俗偷惰薄恶烖异谴告不一此诚忠贤助朕忧惕以剏制改法救弊除患之时宜令侍从官自今视朕过失与朝廷政事之阙无有巨细各具章奏极言无隐噫言善而不用朕有厥咎导之而弗言尔为不恭朕将用此考察在位所以事君之实明黜陟焉臣以驽下之材自仁宗皇帝时防擢在侍从服事三朝恩隆德厚殒身防元不足为报虽访问所不及犹将披肝沥胆以效其区区之忠况圣意采纳之勤督责之严谆谆如此臣敢营私避怨匿情爱已不为陛下别白当今之切务庶几少补万分之一邪臣闻为政有体治事有要自古圣帝明王垂拱无为而天下大治者凡用此道也何谓为政有体君为元首臣为股肱上下相维内外相制若网之有纲丝之有纪故诗云勉勉我王纲纪四方又云恺悌君子四方之纲古之王者设三公九卿二十七大夫八十一元士以纲纪其内设方伯州长卒正连帅属长以纲纪其外尊卑有序若身之使臂臂之使指莫不率从此为政之体也何为治事有要夫人智有分而力有涯以一人之智力兼天下之要务欲物物而知之日亦不给矣是故尊者治众卑者治寡治众者事不得不约治寡者事不得不详约则举其大详则尽其细此自然之势也益稷曰元首明哉股肱良哉庶事康哉言君明则能择臣臣良则能治事也又曰元首丛脞哉股肱惰哉万事堕哉言君亲细务则臣不尽力而事废壊也立政曰文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹言文王择有司而任之其余皆不足知也康诰曰庸庸祗祗威威显民言文王用其可用祗其可祗刑其可刑专明此道以示民也是故王者之职在于量材任人赏功罚罪而已茍能慎择公卿牧伯而属任之则其余不待择而精矣谨察公卿牧伯之贤愚善恶而进退诛赏之则其余不待进退诛赏而治矣然则王者所择之人不为多所察之事不为烦此治事之要也臣窃见陛下日出视朝继以经席将及日中乃还宫禁入宫之后窃闻亦不自闲省阅天下奏事羣臣章疏逮至昏夜又御灯火研味经史博观羣书虽中宗髙宗之不敢荒宁文王之日昃不食臣以为不能及也然自践阼以来孜孜求治于今三年而功业未著者殆未得其体要故也祖宗创业垂统为后世法内则设中书枢宻院御史台三司审官审刑等在京诸司外则设转运使知州知县等众官以相统御上下有叙此所谓纪纲者也今陛下好使大臣夺小臣之事小臣侵大臣之职是以大臣觧体不肯竭忠小臣诿上不肯尽力此百官所以弛废而万事所以隳頽者也而陛下方用为致治之本此臣之所大惑也臣微贱不得尽知朝廷之事且以耳目所接近日数事臣所知者言之其余陛下可以求也昔汉文帝问陈平天下一嵗决狱及钱谷出入几何平曰陛下即问决狱责廷尉问钱谷责治粟内史必使卿大夫各任其职此乃宰相事也若平者可谓能知治体矣今之两府皆古宰相之任也中书主文枢密主武若乃百官之长非其人刑赏大政失其宜此两府之责也至于钱谷之不充条例之不当此三司之事也陛下茍能精选晓知钱谷忧公忘私之人以为三司使副判官诸路转运使各使久于其任以尽其能有功则进无功则退名不能掩实伪不能乱真安民勿扰使之自富处之有道用之有节何患财利之不丰哉今乃使两府大臣悉取三司条例别置一局聚文士数人与之谋议改更制置三司皆不与闻臣恐所改更者未必胜于其旧而徒纷乱祖宗成法考古则不合适今则非宜吏縁为奸农商失业数年之后府库耗竭于上百姓愁困于下众心离骇将不复振矣且两府于天下之事无所不总若百官之职皆使两府治之则在上者不胜其劳而在下者为无所用矣又监牧使主养马四园苑主课利今乃使监牧使不属群牧司四园苑不属三司提举司则在下者各得专权自恣而在上者为无所用矣陛下方欲纳天下于大治而使百官在上者不委其下在下者不禀其上能为治乎若此之臣窃恐似未得其体也凡天下之事在一县者当委之知县在一州者当委之知州在一路者当委之转运使在边鄙者当委之将帅然后事乃可集何则乆在其位识其人情知其物宜赏罚之权足以休戚所部之人使之信服故也今朝廷每有一事不委之将帅监司守宰使之自为方略责以成效而施其刑赏常好别遣使者衔命奔走旁午于道所至徒有烦扰之弊而于事未必有益不若勿遣之为愈也夫事之利害吏之能否皆非使者所能素知不免临时询采于人所询者或遇公明忠信之人犹仅能得其一二或遇私闇奸险之人则是非为之倒置矣此二者交集于前而使者不能猝辨也是以徃徃害事而少能为益非将帅监司守宰皆贤而使者皆愚也累岁之讲求与一朝之议论积乆之采察与目前之毁誉精粗详略其势不同故也其有居官累嵗而不知利害临人积乆而不知能否或虽知利害而不能变更虽知能否而不能黜陟此乃愚昩私曲之人朝廷当察而去之更择贤者以代其位不当数遣使者扰乱其间使不得行其职业也又庸人之情茍防非已出则媢嫉沮坏惟恐其成官吏若是者十常五六借使使者所规画曲尽其宜在彼之日其当职之人已怏怏不悦不肯同心以其谋协力以成其事曰朝廷自遣专使治之我何敢与知及返命之日彼必败之于后曰使者既谋而授我我今竭力而成之功悉归于首谋之人我何有哉此所以谓不若毋遣使者而属任当职之人为愈也夫使者所以通逺迩之情固不可无然今之转运使即古使者之任茍得人而委之贤于蹔遣使者逺矣若监司自为奸慝贪纵或有所隠蔽欺防或为部内之人所讼或所谋画之事未得其宜朝廷欲察其罪恶审其虚实判其曲直决其是非然后别遣使者按之若按得其实监司有罪则当刑不才则当废岂有但已者也今每有一事朝廷輙自京师遣使者徃治之是在外之官皆无所用也使者既代之治事而当职之人亦无所刑无所废是只使之拱手旁观偷安窃禄者矣若此之臣窃恐似未得其体也今朝廷之士左右之臣皆曰陛下聪明刚断威福在已太平之功可指日而致臣愚窃独以为未也臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者皆喜故谓之福今陛下聪明刚断则诚体之矣欲取威福之柄则诚有其志矣然于所以为之之道尚或有所未尽故臣以为太平之功未可期也夫帝王之道当务其逺者大者而略其近者小者国之大事当与公卿议之而不当使小臣叅之四方之事当委牧伯察之而不当使左右觇之傥公卿牧伯尚不能择贤者而任之小臣左右独能得贤者而使之乎若茍为不贤则险诐私谒无不为已今陛下好于禁中出手诏指挥外事非公卿所荐举牧伯所纠劾或非次迁官或无故废罢外人疑骇不知所从此岂非朝廷之士左右之臣所谓聪明刚断威福在己者耶陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有罪而无罪皆有迹可见责有所归故不敢大为欺罔若奸臣密白陛下令陛下自为圣意以行之则威福集于私门怨谤归于陛下矣安得谓之威福在陛下耶且陛下乡时中诏所指挥者率非大事至于两禁美官边藩将帅省府职任诸路监司此皆众人之所希求治乱之所系属当除授之际窃恐未必一一出圣志也若乃奸邪贪猥之人陛下所明知而黜去者或更改官而升资或不乆复进用然则威福之柄果不在陛下而陛下偶未之思也以此观之面誉陛下聪明刚断威福在己太平可立致者非愚则防不可不察也陛下必欲威福在己曷若谨择公卿大臣明正忠信者留之愚昩阿私者去之在位者既皆得其人矣然后凡举一事则与之公议于朝使各言其志陛下清心平虑择其是者而行之非者不得复夺也凡除一官亦与之公议于朝使各举所知陛下清心平虑择其贤者而用之不肖者不能复争也如此则谋者举者虽在公卿大臣而行之用之皆在陛下安得谓之威福不在己邪陛下此之不为而顾彼之乆行臣窃恐未得其要也夫三人羣居无所统一不散则乱是故立君以司牧之羣臣百姓势均力敌不能相治故从人君决之人君者固所以决是非行赏罚也若人君复不肯决当使从谁决之乎夫人心不同有如面焉国家凡举一事朝野之人必或以为是或以为非凡用一人必或以为贤或以为不肖此固人情之常自古而然不足怪也要在人主审其是非而取舍之取是而舍非则安荣取非而舍是则危辱此乃安危荣辱之所以分也是以圣王重之故博谋羣臣下及庶人然而终决之者要在人君也古人有言曰谋之多故可以观利害之极致断之独故可以定天下之是非若知谋而不知断则羣下人人各欲逞其私志此衰乱之政也诗云谋夫孔多是用不集发言盈庭谁敢执其咎如匪行迈谋是用不得于道哀哉为猷匪先民是程匪大猷是经维迩言是听维迩言是争如彼筑室于道谋是用不溃于成此言周室之衰人臣不知先王之大道务争近小之事人君不能定其可否而事终无成也汉世国家有大典礼大政令大刑狱大征伐必下公卿大夫博士议郎议其议者固不能一必有参差不齐者矣于是天子称制决之曰丞相议是或曰廷尉当是而群下厌然无有不服者矣今陛下听羣臣各尽其情以议事此诚善矣然终不肯以圣志裁决遂使羣臣有尚胜者以巧文相攻辨口相挤至于再至于三互相反覆无有限极臣愚深恐亏朝廷之政体损陛下之明德流闻四方取轻九域非嘉事也夫天下之事有难决者以先王之道揆之若权衡之于轻重规矩之于方圆锱铢毫忽不可欺矣是以人君务明先王之道而不习律令知本根既殖则枝叶必茂故也近者登州妇人阿云谋杀其夫重伤垂死情无可愍在理甚明已伤不首于法无疑中材之吏皆能立断事已经审刑院大理寺刑部断为死罪而前知登州许遵文过饰非妄为巧説朝廷命两制定夺者再命两府定夺者再勅出而复收者一收而复出者一争论纵横至今未定夫以田舍一妇人有罪在于四海之广万几之众其事之细何啻秋毫之末朝廷欲断其狱委一吏足矣今乃纷纭至此设更有一可疑之事大于此者将何以决之夫执条据例者有司之职也原情制义者君相之事也分争辨讼非礼不决礼之所去刑之所取也阿云之事陛下试以礼观之岂难决之狱哉彼谋杀为一事为二事谋为所因不为所因此苛察缴绕之论乃文法俗吏之所争岂明君贤相所当留意邪今议论嵗余而后成法终于弃百代之常典悖三纲之大义使良善无告奸凶得志岂非徇其枝叶而防其本根之所致邪若此之臣窃恐似未得其要也此皆众人之所私议窃叹而莫敢明言者臣独以受恩深重不顾斧钺为陛下言之惟圣明裁察
　　三年翰林学士范镇上奏曰臣请致仕已四上章歴日弥旬未闻报可縁臣所懐有可去者二不敢不陈臣言青苖不见听一可去荐苏轼孔文仲不见用二可去负二可去重之以多病早衰其可以已乎今人有言献忠与献佞孰是必曰献忠是纳谏与拒谏孰是必曰纳谏是苏轼孔文仲可谓献忠矣陛下拒而不纳必有献佞以误陛下者不可不察也若李定避持服遂不认母是壊人伦逆天理者而欲以为御史御史台为之罢陈荐舍人院为之罢宋敏求罢李大临罢苏颂谏院罢胡宗愈王韶上书肆意欺妄以兴造边事败则置而不问反为之罪帅臣李师中及御史一言苏轼则下七路掎摭其过孔文仲则遣之归任以此二人况彼二人以彼事理观此事理孰是孰非孰得孰失陛下聪明之主其可以逃圣鉴乎惟审思而熟计之朝廷所恃者赏罚而赏罚如此如天下何如宗庙社稷何至于言青苖则曰有效矣夫所谓见效者岂非嵗得缗钱数十百万乎数十百万者非出于天非出于地非出于建议者之家一出于民民出之而不已则数嵗之后将如之何民犹鱼也财犹水也水深则鱼活财裕则民有生意养民而尽其财臂犹养鱼而欲竭其水也今之官但能多散青苖急其期会者则有自知县擢为转运判官擢为提刑狱急进侥幸之人岂复顾陛下百姓乎但知趋赏尔臣恐陛下百姓相濡于涸辙中矣陛下有纳谏之资大臣进拒谏之计陛下有爱民之性大臣用残民之术臣职献替此时而无一言则负陛下多矣臣知言入必触大臣怒则罪在不测虽然臣尝以忠事仁皇帝仁皇帝不赐之死才听解言职而已以礼事英皇帝英皇帝不加之罪才令补畿郡而已不以所事二帝之心而事陛下是臣自弃于世也臣为此章欲上而中止者数矣既而自谓曰今而后归伏田闾虽有忠言嘉谋不得复闻朝廷矣所以上之决然不疑惟陛下裁赦
　　直史馆判官诰院苏轼拟进士对御试防曰臣切见陛下始革旧制以防试多士厌闻诗赋无益之语将求山林朴直之论圣德广大中外欢悦而所试举人不能推原上意皆以得失为虑不敢指陈阙政而阿防顺防者又率据上第陛下之所以求于人至深切矣而下之报上者如此臣窃悲之夫科场之文风俗所系所收者天下莫不以为法所弃者天下莫不以为戒昔祖宗之朝崇尚辞律则词赋之工曲尽其巧自嘉祐以来以古文为贵则防论盛行于世而诗赋几至于熄何者利之所在人无不化今始以防取士而士之在甲科者多以谄防得之天下观望谁敢不然臣恐自今以往相师成风虽直言之科亦无敢以直言进者风俗一变不可复返正人衰微则国随之非复词赋防论迭兴迭废之比是以不胜愤懑退而拟进士对御试防一道学术浅陋不能尽知当世之切务载所闻见将以推广于圣言庶有补于一二将以开示四方使知陛下本不讳恶切直之言风俗虽坏犹可以少救其所撰防谨缮冩投进策曰臣伏见陛下发德音下明诏以天下安危之至计谋及于布衣之士其求之不可谓不切其好之不可谓不笃矣然臣私有所忧者不知陛下有以受之欤礼曰甘受和白受采故臣愿陛下先治其心使虚一而静然后忠言至计可得而入也今臣窃观陛下先入之言已实其衷邪正之党已二其听功利之説已动其欲则虽有臯陶益稷为之谋亦无自入矣而况于疎逺愚陋者乎此臣之所以大惧也若乃尽言以招过触讳以亡躯则非臣之所恤也圣防曰圣王之御天下也百官得其职万事得其序臣以为陛下未知此也是以所为颠倒失序如此茍诚知之曷不尊其所闻而行其所知欤百官之所以得其职者岂圣王人人而督责之欤万事之所以得其序者岂圣王事事而整齐之欤亦因能以任职因职以任事而已官有常守谓之职施有先后谓之序今陛下使两府大臣侵三司财利之权常平使者乱职司守令之法刑狱旧法不以付有司而取决于执政之意边鄙大虑不责帅臣而听计于小吏之口百官可谓失其职矣王者之所宜先者德也所宜后者刑也所宜先者义也所宜后者利也而陛下易之可谓万事失其序矣然此犹其小者若其大者则中书失其政也宰相之职古者所以论道经邦今陛下但使奉行条例司文书而已昔邴吉为丞相萧望之为御史大夫望之言隂阳不和咎在臣等宣帝以为意轻丞相终身薄之今政事堂忿争相抵流传都邑以为口实使天下何观焉故臣愿陛下首还中书之政则百官之职万事之序以次得矣圣防曰有所不为为之而无不成有所不革革之而无不服陛下及此言是天下之福也今日之患正在于未成而为之未服而革之耳夫成事在理不在势服人以诚不以言理之所在以为则成以禁则止以赏则劝以言则信古之人所以鼓舞天下绥之斯来动之斯和者盖循理而已今为政不务循理而欲以人主之势赏罚之威而成之夫以斧析薪可谓必克矣然不循其理则斧可缺薪不可破是以不论尊卑不计强弱理之所在则成所不在则不成可必也今陛下使农民举息与商贾争利岂理也哉而怪其不成乎礼曰微之显诚之不可揜也如此夫陛下茍诚心乎为民则虽或谤之而人不信茍诚心乎为利则虽自觧释而人不服且事有决不可欺者吏受贿枉法人必谓之赃非其有而取之人必谓之盗茍有其实不敢辞其名今青苖有二分之息而不谓之放债取利可乎凡人为善不自誉而人誉之为恶不自毁而人毁之如使为善者必须自言而后信则尧舜周孔亦劳矣今天下以为利陛下以为义天下以为贪陛下以为廉不胜其纷纭也则使二三臣者极其巧辨以觧荅千万人之口附会经典造为文书以晓告四方之人岂如婴儿鸟兽可以美言小数惑之哉且夫未成而为之则其弊必至于不敢为未服而革之则其弊必至于不敢革盖世有好走马者一为堕伤则终身徒行何者谨重则必成轻发则多败此理之必然也陛下若出于谨重则屡作屡成不唯人信之陛下亦自信而日以勇矣若出于轻发则毎举每败不唯人不信陛下亦不自信而日以怯矣文宗始用训注其志岂浅也哉一经大变则忧沮防气不能复振文宗亦非有失德徒以好作而寡谋也谨重者始若怯终必勇轻发者始若勇终必怯乃者横山之人未尝一日而忘汉虽五尺童子知其可取然自庆歴以来莫之敢发诚未有以善其后也近者边臣不计其后而遽发之一发不中则内帑之费以数百万计而关辅之民困于飞挽者二年而未已虽天下之勇者不敢复言之也由此观之则横山之功是边臣欲速而坏之也近者青苖之政助役之法均输之防并军搜卒之令率然轻发又甚于前日矣虽陛下不恤人言持之益坚而势穷事碍终亦必变他日虽有良法美政陛下能复自信乎人君之患在于乐因循而重改作今陛下春秋鼎盛天锡智勇此万世一时也羣臣不能济之以谨重养之以淳朴譬如乘轻车驭骏马冒险夜行而仆夫又从后鞭之岂不殆哉臣愿陛下觧辔秣马以须东方之明而徐行于九轨之道甚未晩也圣防曰田畴辟沟洫治草木畅茂鸟兽鱼鼈莫不各得其性者此百工有司之事曽何足以累陛下陛下操其要治其本恭已无为而物莫不尽其理以生以死若夫百工有司之事自宰相不屑为之而况于陛下乎圣防曰其富足以备礼其和足以广乐其治足以致刑何施而可臻此孔子曰百姓足君孰与不足首瓠叶可以行礼埽地而祭可以事天礼之不备非贫之罪也管子曰仓廪实而知礼节臣不知陛下所谓富者富民欤抑富国欤陆贾曰将相和则士豫附刘向曰众贤和于朝则万物和于野今朝廷可谓不和矣其咎安在陛下不反求其本而欲以力胜之力之不能胜众也乆矣古者刀锯在前鼎镬在后而士犹犯之今陛下躬蹈尧舜未尝诛一无罪欲息众言不过尽逐异议之臣而更用人耳必未忍行亡秦偶语之禁东汉党锢之法则士何畏而不言哉臣恐逐者不已而争者益多烦言交攻必甚于今日矣欲致和而广乐岂不疎哉古之求治者将以措刑也今陛下求治而欲致刑此又羣臣误陛下也臣知其説是出于荀卿荀卿好为异论至以人性为恶则其言治世刑重亦宜矣説者又以为书称唐虞之隆刑故无小而周之盛时羣饮者杀臣请有以辨之夏禹之时大辟二百周公之时大辟三百岂可谓周治而禹乱邪秦及三族汉除肉刑岂可谓秦治而汉乱邪致之言极也天下幸而大治使一日未安陛下将变今之刑而用其极欤天下几何不叛耶徒闻其语而惧者已众矣臣不意异端邪説惑悮陛下至如此宥过无大刑故无小此用刑之常理也至于今守之岂独唐虞之隆而周之盛矣所以诛群饮者以为其意非独群饮而已如今之法所谓夜聚晓散者使后世不知其详而徒闻其语则凡夜相过者皆执而杀之可乎夫人相与饮酒而輙杀之虽桀纣之暴不至于此而谓周公行之欤圣防曰方今之弊可谓众矣救之之道必有本末所施之宜必有先后臣请论其本与其所宜先者而陛下择焉方今救弊之道必先立事立事之本在于知人则所施之宜当先观大臣之知人与否耳古之欲立非常之功者必有知人之明茍无知人之明则循规矩蹈绳墨以求寡过二者皆审于自知而安于才分者也道可以讲习而知德可以勉强而能唯知人之明不可学必出于天资如萧何之识韩信此岂有法而可传者哉以诸葛孔明之贤而知人之明则其所短是以失之于马谡而孔明亦审于自知是以终身不敢用魏延我仁祖之在位也事无大小一付之于法人无贤不肖一付之于公议事已效而后行人已试而后用终不求非常之功也诚以当时大臣不足以与知人之明也古之为医者聆音察色洞视五藏则其治疾也有剖胷决脾洗濯肺腑之变茍无其术不敢行其事今无知人之明而欲非常之功解纵绳墨以慕古人则是未能察脉而欲试华陀之方其异于操刀杀人者几希矣房琯之称刘秩关播之用李元平是也至今以为笑陛下观今之大臣为知人欤为不知人欤乃者擢用众才皆其造室握手之人要结审固而后敢用盖以为其人可与戮力同心共致太平曽未安席而交口攻之者如猬毛而起陛下以此验之其不知人也亦审矣幸今天下无事异同之论不过渎乱圣听而已若边隅有警盗贼窃发俯仰成败呼吸变故而所用之人皆如今日乍合乍散临事觧体不可复知则无乃悮社稷欤华陀不世出天下未尝废医萧何不世出天下未尝废治陛下必欲立非常之功请待知人之佐若犹未也则亦诏左右之臣安分守法而已圣防曰生民以来称至治者必曰唐虞成周之世诗书所称其迹可见以至后世贤明之君忠智之臣相与忧勤以营一代之业虽未尽善然要其所以成就亦必有可言者其详言之臣以为此不可胜言也其施设之方各因其时而不可知其所可知者必畏天必从众必法祖宗故其言曰戒之戒之天维显思命不易哉又曰稽于众舍已从人又曰丕显哉文王谟丕承哉武王烈诗书所称大略如此未尝言天命不足畏众言不足从祖宗之法不足用也苻坚用王猛而樊世仇腾席寳不悦魏郑公劝太宗以仁义而封伦不信凡今之人欲陛下违众而自用者必以此借口陛下所谓贤明忠智者岂非意在此等欤臣愿考二人之所行而求之于今王猛岂尝设官而牟利魏郑公岂尝贷钱而取息欤且其不悦者不过数人固不害天下之信且服也今天下有心者怨有口者谤古之君臣相与忧勤以营一代之业者似不如此诗云百人之聚未有不攻而破况天下乎今天下非之而陛下不回臣不知所税驾矣诗云譬彼舟流不知所届心之忧矣不遑假寐区区忠荩惟陛下察之臣谨昩死上对
　　四年轼又上书曰臣近者不度愚贱輙上封章言买灯事自知渎犯天威罪在不赦席稾私室以待斧钺之诛而侧听逾旬威命不至问之府司则买灯之事寻已停罢乃知陛下不惟赦之又能听之惊喜过望以至感泣何者改过不吝从善如流此尧舜禹汤之所勉强而力行秦汉以来之所絶无而仅有顾此买灯毫髪之失岂能上累日月之明而陛下飜然改命曽不移刻则所谓智出天下而听于愚者威加四海而屈于匹夫臣今知陛下可与为尧舜可与为汤武可与富民而措刑可与强兵而伏戎矣有君如此其忍负之惟当披露腹心捐弃肝脑尽力所致不知其他乃者臣知天下之事有大于买灯者矣而独区区以此为先者盖未信而谏圣人不与交浅言深君子所戒是以试论其小者而其大者固将有待而后言今陛下果赦而不诛则是既已许之矣许而不言臣则有罪是以愿终言之臣之所欲言者三言而已愿陛下结人心厚风俗存纪纲夫人莫不有所恃人臣恃陛下之命故能役使小民恃陛下之法故能胜服强暴至于人主所恃者谁书曰予临兆民懔乎若朽索之驭六马言天下莫危于人主也聚则为君民散则为仇讐聚散之间不容毫厘故天下归徃谓之王人各有心谓之独夫由此观之所恃者人心而已人心之于人主也如木之有根如灯之有膏如鱼之有水如农夫之有田如商贾之有财木无根则槁灯无膏则烬鱼无水则死农无田则饥商贾无财则贫人主失人心则亡此理之必然不可逭之灾也其为可畏从古以然茍非乐祸好亡狂易防志则孰敢肆其胸臆轻犯人心昔子产焚载书以弭众言赂伯石以安巨室以为众怒难犯专欲难成而孔子亦曰信而后劳其民未信则以为厉已也唯商鞅变法不顾人言虽能骤致富强亦已召怨天下使其民知利而不知义见刑而不见德虽得天下旋踵而失也至于其身亦卒不免负罪出走而诸侯不纳车裂以徇而秦人莫哀君臣之间岂愿如此宋襄公虽行仁义失众而亡田常虽不义得众而强是以君子未论行事之是非先观众心之向背谢安之用诸桓未必是而众之所乐则国以乂安庾亮之召苏峻未必非而势有不可则反为危辱自古及今未有和易同众而不安刚果自用而不危者也今陛下亦知人心之不悦矣中外之人无贤不肖皆言祖宗以来治财用者不过三司使副判官经今百年未尝阙事今者无故又创一司号曰制置三司条例使六七少年日夜讲求于内使者四十余辈分行营干于外造端宏大民实惊疑创法新竒吏皆惶惑贤者则求其説而不可得未免于忧小人则以其意度于朝廷遂以为谤谓陛下以万乘之主而言利谓执政以天子之宰而治财商贾不行物价腾踊近自淮甸逺及川蜀喧传万口论説百端或言京师正店议置监官夔路深山当行酒禁拘收僧尼常住减刻兵吏廪禄如此等不可胜言而甚者至于欲复肉刑斯言一出民且狼顾陛下与二三大臣亦闻其语矣然而莫之顾者徒曰我无其事又无其意何恤于人言虽未必皆然而疑似则有以致谤人必贪财也而后人疑其盗人必好色也而后人疑其淫何者未置此司则无其谤岂去嵗之人皆忠厚而今嵗之人皆虚浮孔子曰工欲善其事必先利其器又曰必也正名乎今陛下操其器而讳其事有其名而辞其意虽家置一喙以自觧市列千金以购人人必不信谤亦不止夫制置三司条例司求利之名六七少年与使者四十余軰求利之器也驱鹰犬而赴林薮语人曰我非猎也不如放鹰犬而兽自驯操罔罟而入江湖语人曰我非渔也不如捐罔罟而人自信故臣以为消谗慝而召和气复人心而安国本则莫若罢制置三司条例司夫陛下之所以创此司者不过以兴利而除害也使罢之而利不兴害不除则勿罢罢之而天下悦人心安兴利除害无所不可则何苦而不罢陛下欲去积弊而立法必使宰相熟议而后行事若不由中书则是乱世之法圣君贤相夫岂其然必若立法不免由中书熟议不免使宰相此司之设无乃冗长而无名智者所图贵于无迹汉之文景纪无可书之事唐之房杜传无可载之功而天下之言治者与文景言贤者与房杜盖事已立而迹不见功已成而人不知故曰善用兵者无赫赫之功岂惟用兵事莫不然今所图者万分未获其一也而迹之布于天下已若泥中之鬭兽亦可谓拙谋矣陛下诚欲富国择三司官属与漕运使副而陛下与二三大臣孜孜讲求磨以嵗月则积弊自去而人不知但恐立志不坚中道而废孟轲有言其进鋭者其退速若有始有卒自可十年之后何事不立孔子曰欲速则不达见小利则大事不成使孔子而非圣人则此言亦不可用书曰谋及卿士至于庶人翕然大同乃底元吉若逆多而从少则静吉而作防今上自宰相大臣既已辞免不为则外之议论断亦可知宰相人臣也且不欲以此自污而陛下独安受其名而不辞非臣愚之所识也君臣宵旰几一年矣而富国之效茫如捕风徒闻内帑出数百万缗祠部度五千余人耳以此为术其谁不能且遣使纵横本非令典汉武遣绣衣直指桓帝遣八使皆以守宰狼籍盗贼公行出于无术行此下防宋文帝元嘉之政比于文景当责成郡县未尝遣使至孝武以为郡县迟缓始命台使督之以至萧齐此弊不革故景陵王子良上疏极言其事以为此等朝辞禁门情态即异暮宿州县威福便行驱廹邮传折辱守宰公私劳扰民不聊生唐开元中宇文融奏劝农判官使裴寛等二十九人并摄御史分行天下招擕户口捡责漏田时张説杨玚皇甫璟杨相如皆以为不便而相继罢黜虽得户八十余万皆州县希防以主为客以少为多及使百官集议都省而公卿以下惧融威势不敢异辞陛下读之观其所行为是为否近者均税寛恤冠盖相望朝廷亦旋觉其非而天下至今以为谤曽未数嵗是非较然臣恐后之视今亦犹今之视昔且其所遣尤不适宜事少而员多人轻而权重夫人轻而权重则人多不服或致侮慢以兴争事少而员多则无以为功必须生事以塞责陛下虽严赐约束不许邀功然人臣事君之常情不从其令而从其意今朝廷之意好动而恶静好同而恶异指趣所在谁敢不从臣恐陛下赤子自此无宁嵗矣至于所行之事行路皆知其难何者汴水浊流自生民以来不以种稻秦人之歌曰泾水一石其泥数斗且溉且粪长我禾黍何尝言长我粳稲邪今欲陂而清之万顷之稻必用千畆之陂一嵗一淤三嵗而满矣陛下遂信其説即使相视地形万一官吏茍且顺从真谓陛下有意兴作上糜帑廪下夺农时隄防一开水失故道虽食议者之肉何补于民天下乆平民物滋息四方遗利盖略尽矣今欲凿空访寻水利所谓即鹿无虞岂惟徒劳必大烦扰凡所擘画不问何人小则随事酬劳大则量才録用若官私阻格并行黜降不以赦原若才力不办兴修便许申奏替换赏可谓重罚可谓轻然并终不言诸色人妄有申陈或官私误兴功役当得何罪如此则妄庸轻剽浮浪奸人自此争言水利矣成功则有赏败事则无诛官司虽知其疎岂可便行抑退所在追集老少相视可否吏卒所过鸡犬一空若非灼然难行必须且为兴役何则格阻之罪重而误兴之过轻人多爱身势必如此且古陂废堰多为侧近冐耕嵗月既深已同永业茍欲兴复必尽追收人心或揺甚非善政又有好讼之党多怨之人妄言某处可作陂渠规坏所怨田产或指人旧业以为官陂冐佃之讼必倍今日臣不知朝廷本无一事何苦而行此哉自古役人必用乡户犹食之必用五谷衣之必用丝麻济川之必用舟楫行地之必用牛马虽其间或有以他物充代然终非天下所可常行今者徒闻江浙之间数郡顾役而欲措之天下是犹见燕晋之枣栗岷蜀之蹲鸱而欲以废五谷岂不难哉又欲官卖所在坊场以充衙前顾直更无酬劳长役虽有长役所得既微自此必渐衰散则州郡事体憔悴可知士大夫捐亲戚弃坟墓以从宦于四方者宣力之余亦欲取乐此人之至情也若雕弊太甚厨传萧然则似危邦之陋风恐非太平之盛观陛下试虑及此必不肯为且今法令莫严于御军军法莫严于逃窜禁军三犯厢军五犯大率处死然逃军常半天下不知顾人为役与厢军何异若有逃者何以罪之其势必轻于逃军则其逃必甚于今日为其官长不亦难乎近者虽使乡户颇得顾人然至于所顾逃亡乡户犹任其责今遂于两税之外别立一科谓之庸钱以备官顾则顾人之责官所自任矣自唐杨炎废租庸调以为两税取大厯十四年应征赋敛之数以定两税之额则是租调与庸两税既兼之矣柰何复欲取庸圣人之立法必虑后世岂可于两税之外生出科名万一后世不幸有多欲之君辅之以聚敛之臣庸钱不除差役仍旧使天下怨毒推所从来则必有任其咎者矣又欲使坊郭等第之民与乡户均役品官形势之家与齐民并事其説曰周礼田不耕者出屋粟宅不毛者有里布而汉世宰相之子不免戍边此其所以借口也古者官养民今者民养官给之以田而不耕劝之以农而不力于是有里布屋粟夫家之征而民无所为生去而为商贾事势当尔何名役之且一嵗之戍不过三日三日之顾其直三百今世三大户之役自公卿以降毋得免者其费岂特三百而已大抵事若可行不必皆有故事若民所不悦俗所不安纵有经典明文无补于怨若行此三者必怨无疑女户单丁盖天民之穷者也古之王者首务恤此而今陛下首欲役之此等茍非户将絶而未亡则是家有丁而尚幼若假之嵗月则必成丁而就役老死而没官富有四海忍不加卹孟子曰始作俑者其无后乎春秋书作丘甲用田赋皆重其始为民患也青苖放钱自昔有禁今陛下始立成法每嵗常行虽云不许抑配而数世之后暴君污吏陛下能保之欤异日天下恨之国史记之曰青苖钱自陛下始岂不惜哉且东南买绢本用见钱陜西粮草不许拆兑朝廷既有着令职司又毎举行然而买绢未尝不折盐粮草未尝不折钞乃知青苖不许抑配之説亦是空文只如治平之初拣刺义勇当时诏防慰谕明言永不戍边着在简书有如盟约于今几日议论已揺或以代还东军或欲抵换弓手约束难恃岂不明哉纵使此令决行果不抑配计其间愿请之户必皆孤贫不济之人家若自有赢余何至与官交易此等鞭挞已急则继之逃亡逃亡之余则拘之隣保势有必至理有固然且夫常平之为法也可谓至矣所守者约而所及者广借使万家之邑止有千斛而谷贵之际千斛在市物价自平一市之价既平一邦之民自足无专防乞匄之弊无里正催驱之劳今若变为青苖家贷一斛则千户之外孰救其饥且常平官钱常患其少若尽数收籴则无借贷若留充借贷则所籴几何乃知常平青苖其势不能两立壊彼成此所丧愈多亏官害民虽悔何逮臣窃计陛下欲考其实必然问人人知陛下方欲力行必谓此法有利无害以臣愚见恐未可凭何以明之臣在陜西见刺义勇提举诸县臣尝亲行愁怨之民哭声振野当时奉使还者皆言民尽乐为希合取容自古如此不然则山东之盗二世何縁不觉南诏之败明皇何縁不知今虽未至于斯亦望陛下审听而已昔汉武之世财力匮竭用贾人桑羊之説买贱卖贵谓之均输于时商贾不行盗贼滋炽几致于乱孝昭既立学者争排其説霍光顺民所欲从而予之天下归心遂以无事不意今者此论复兴立法之初其説尚浅徒言徙贵就贱用近易逺然而广置官属多出缗钱豪商大贾皆疑而不敢动以为虽不明言贩卖然既已许之变易变易既行而不与商贾争利未之闻也夫商贾之事曲折难行其买也先期而与钱其卖也后期而取直多方相济委曲相通倍称之息由此而得今官买是物必先设官置吏簿书廪禄为费已厚非良不售非贿不行是以官买之价比民必贵及其卖也弊复如前商贾之利何縁而得朝廷不知虑此乃捐五百万缗以予之此钱一出恐不可复纵使其间薄有所获而征商之额所损必多今有人为其主牧牛羊不告其主而以一牛易五羊一牛之失则隠而不言五羊之获则指为劳绩陛下以为壊常平而言青苖之功亏商税而取均输之利何以异此陛下天机洞照圣略如神此事至明岂有不晓必谓已行之事不欲中变恐天下以为执德不一用人不终是以迟留嵗月庶几万一臣窃以为过矣古之英主无出汉高郦生谋挠楚权欲复六国髙祖曰善趣刻印及闻留侯之言吐哺而骂曰趣销印称善未几继之以骂刻印销印有同儿嬉何尝累髙祖之知人适足明圣人之无我陛下以为可而行之知其不可而罢之至圣至明无以加此议者必谓民可与乐成难与虑始故陛下坚执不顾期于必行此乃战国贪功之人行险侥幸之説陛下若信而用之则是徇髙论而逆至情持空名而邀实祸未及乐成而怨已起矣臣之所愿结人心者此之谓也士之进言者为不少矣亦尝有以国家之所以存亡歴数之所以长短告陛下者乎国家之所以存亡者在道德之浅深不在乎强与弱歴数之所以长短者在风俗之薄厚而不在乎富与贫道德诚深风俗诚厚虽贫且弱不害于存而长道德诚浅风俗诚薄虽强且富不救于短而亡人主知此则知所以轻重矣是以古之贤君不以弱而亡道德不以贫而伤风俗而智者观人之国亦以此而察之齐至强也周公知其后有篡弑之臣衞至弱也季子知其后亡吴破楚入郢而陈大夫逢滑知楚之必复晋武既平吴何曽知其将乱隋文既平陈房乔知其不乆元帝斩郅支朝呼韩功多于武宣矣偷安而王氏之衅生宣宗收燕赵复河湟力强于宪武矣消兵而厐勋之乱起故臣愿陛下务崇道德而厚风俗不愿陛下急于有功而贪富强使陛下富如隋强如秦西取灵武北取燕蓟谓之有功可也而国之长短则不在此夫国之长短如人之夀夭人之夀夭在元气国之长短在风俗世有尫羸而夀考亦有盛壮而暴亡若元气犹存则尫羸而无害及其已耗则盛壮而愈危是以善养生者慎起居节饮食道引关节吐故纳新不得已而用药则择其品之上性之良可以乆服而无害则五脏和平而夀命长不善养生者薄节慎之功迟吐纳之効厌上药而用下品伐真气而助强阳根本已空僵仆无日天下之势与此无殊故臣愿陛下爱惜风俗如防元气古之圣人非不知深刻之法可以齐众勇悍之夫可以集事忠厚近于迂阔老成初若迟钝然终不肯以彼易此者知其所得小而所丧大也曹叅贤相也曰慎无扰狱市黄覇循吏也曰治道去泰甚或讥谢安以清谈废事安笑曰秦用法吏二世而亡刘晏为度支专用果鋭少年务在急速集事好利之党相师成风唐德宗初即位擢崔祐甫相以道德寛大推广上意故建中之政其声翕然天下相望庶几贞观及卢为相讽上以刑名整齐天下驯致浇薄以及播迁我仁祖之驭天下也持法甚寛用人有叙专务掩覆过失未尝轻改旧章然考其成功则曰未至以言乎用兵则十出而九败以言乎府库则仅足而无余徒以德泽在人风俗知义是以升遐之日天下如防考妣社稷长逺终必赖之则仁祖可谓知本矣今议者不察徒见其末年吏多因循事不振举乃欲矫之以苛察齐之以智能招来新进勇鋭之人以图一切速成之効未享其利浇风已成且天时不齐人谁无过国君含垢至察无徒若陛下多方则人材取次可用必欲广置耳目务求瑕疵则人不自安各图茍免非朝廷之福亦岂陛下所愿哉汉文欲拜虎圈啬夫释之以为利口伤俗今若以口舌防给而取士以应对迟钝而退人以虚诞无实为能文以矫激不仕为有德则先王之泽遂将散微自古用人必须歴试诸难有卓异之器必有已试之功一则使其更变而知难事不轻作一则待其功高望重人自无辞昔先主以黄忠为将军而诸葛亮忧其不可以为忠之名望素非关张之伦若班爵遽同则必不悦其后关侯果以为言黄忠豪勇之资以先主君臣之契尚须虑此况其他乎世尝谓汉文不用贾生以为深恨臣尝推究其防窃谓不然贾生固天下之竒才所言亦一时之良策然请为属国欲以系单于则是处士之大言少年之鋭气昔高祖以三十万众困于平城当时将相群臣岂无贾生之比三表五饵人知其疎而欲以困中行説尤不可信矣兵防器也而易言之正如赵括之轻秦李信之易楚若文帝急用其説则天下殆将不安使贾生常歴艰难亦必自悔其説用之晚嵗其术必精不幸防亡非意所及不然文帝岂弃材之主绛灌岂蔽贤之士至于晁错尤号刻薄文帝之世止于太子家令而景帝既立以为御史大夫申屠贤相发愤而死纷更政令天下骚然及至七国发难而错之术亦穷矣文景优劣于斯可见大抵名器爵禄人所奔趋必使积劳而后迁以明持乆而难得则人各安其分不敢躁求今若多开骤进之门使有意外之得公卿侍从跬步可图其得者既不肯以侥幸自名则其不得者皆必以沉沦为叹使天下常调举生妄心耻不若人何所不至欲望风俗之厚岂可得哉选人之改京官常须十年以上洊更险阻计折毫厘其间一事聱牙常至终身沦弃今乃以一人之荐举而与之犹恐未称章服随至使积劳久次而得之者何以厌服哉夫常调之人非守则令员多缺少乆已患之不可复开多门以待巧者若巧者侵夺已甚则拙者廹隘无聊利害相形不得不察故近嵗朴拙之人愈少巧进之士益多惟陛下重之惜之哀救之如近日三司献言使天下郡选一人催驱三司文字许之先次指射以酬其劳则数年之后审官吏部又有三百余人得先占阙常调待次不其愈难此外勾当发运均输按行农田水利己振监司之体各怀进用之心转对者望以称防而骤迁奏课者求为优等而速化相胜以力相高以言而名实乱矣惟陛下以简易为法以清净为心使奸无所縁而民德归厚臣之所愿厚风俗者此之谓也古者建国使内外相制轻重相权如周如唐则外重而内轻如秦如魏则外轻而内重内重之末必有奸臣指鹿之患外重之弊必有大国问鼎之忧圣人方盛而虑衰常先立法以救弊我国家租赋籍于计省重兵聚于京师以古揆今则似内重恭惟祖宗所以深计而预图固非小臣所能臆度而周知然观其委任防谏之一端则是圣人过防至计歴观秦汉以及五代谏诤而死盖数百人自建隆以来未尝罪一言者纵有薄责旋即超升许以风闻而无官长风采所系不问尊卑言及乘舆则天子改容事关廊庙则宰相待罪故仁宗之世议者讥宰相但奉行台谏防而已圣人深意流俗岂知台谏固未必皆贤所言亦未必皆是然须养其鋭气而借之重权者岂徒然哉将以折奸臣之萌而救内重之弊也夫奸臣之始以台谏折之而有余及其既成以干戈取之而不足今法令严密朝廷清明所谓奸臣万无此理而养猫以去鼠不可以无鼠而养不捕之猫畜狗以防奸不可以无奸而畜不吠之狗陛下得不上念祖宗设此官之意下为子孙正万一之防朝廷纪纲孰大于此臣自幼小所记及闻长老之谈皆谓台谏所言常随天下公议公议所与台谏亦与之公议所击台谏亦击之及至英庙之初始建称亲之议本非人主大过亦无礼典明文徒以众心未安公议不允当时台谏以死争之今者物论沸腾怨讟交至公议所在亦可知矣而相顾不发中外失望夫弹劾积威之后虽庸人亦可奋扬风采消委之余虽豪杰有所不能振起臣恐自兹以徃习惯成风尽为执政私人以致人主孤立纪纲一废何事不生孔子曰鄙夫可与事君也欤其未得之也患不得之既得之患失之茍患失之无所不至矣臣始读此书疑其太过以为鄙夫之患失不过备位而茍容及观李斯忧防恬之夺其权则立二世以亡秦卢忧怀光之数其恶则误德宗以再乱其心本生于患失而其祸乃至于防邦孔子之言良不为过是以知为国者平居必有亡躯犯顔之士则临难庶几有徇义守死之臣若平居尚不能一言则临难何以责其死节人臣茍皆如此天下亦曰殆哉君子和而不同小人同而不和和如和羮同如济水孙寳有言周公大圣召公大贤犹不相悦着于经典晋之王导可谓元臣每与客言举坐称善而王述不悦以为人非尧舜安得毎事尽善导亦敛衽谢之若使言无不同意无不合更唱迭和何者非贤万一有小人居其间则人主何縁得知觉臣之所愿存纪纲者此之谓也臣非敢歴诋新政茍为异论如近日裁减皇族恩例刋定任子条式修完器械阅习鼓旗皆陛下神算之至明干刚之必断物议既允臣敢有词至于所献之三言则臣之私见中外所病其谁不知昔禹戒舜曰无若丹朱傲惟慢游是好舜岂有是哉周公戒成王曰毋若商王受之迷乱酗于酒德成王岂有是哉周昌以汉高为桀纣刘毅以晋武为桓灵当时人君曽莫之罪书之史册以为美谈使臣所献三言皆朝廷未尝有此则天下之幸臣与有焉若有万一似之则陛下安可不察然而臣之为计可谓愚矣以蝼蚁之命试雷霆之威积其狂愚岂可数赦大则身首异处破壊家门小则削籍投荒流离道路虽然陛下必不为此何哉臣天赋至愚笃于自信向者与议学校贡举首违大臣本意已期窜逐敢意自全而陛下独然其言曲赐召对从容乆之至谓臣曰方今政令得失安在虽朕过失指陈可也臣即对曰陛下生知之性天纵文武不患不明不患不勤不患不断但患求治太速进人太鋭听言太广又俾具述所以然之故陛下颔之曰卿所献三言朕当熟思之臣之狂愚非独今日陛下容之乆矣岂其容之于始而不赦之于终恃此而言所以不惧臣之所惧者讥刺既众怨仇实多岂不殆哉死亡不辞但恐天下以臣为戒无复言者是以思之经月夜以继昼表成复毁至于再三感陛下听其一言懐不能已卒进其説惟陛下怜其愚忠而卒赦之不胜俯伏待罪忧恐之至



　　厯代名臣奏议卷三十六
　　钦定四库全书
　　歴代名臣奏议卷三十七
　　明　杨士竒等　撰
　　治道
　　宋神宗熙宁四年殿中丞直史馆判官告院权开封府推官苏轼上书曰臣闻之益戒于禹曰任贤勿贰去邪勿疑仲虺言成汤之德曰用人惟已改过不吝秦穆防师于崤悔痛自誓孔子録之自古聪明豪杰之主如汉髙帝唐太宗皆以受谏如流改过不惮号为秦汉以来百王之冠也孔子曰君子之过如日月食焉过也人皆见之更也人皆仰之圣贤举动明白正直不当如是邪所用之人有邪有正所作之事有是有非是非邪正两言而足正则用之邪则去之是则行之非则破之此理甚明犹饥之必食渴之必饮岂有别生义理曲加粉饰而能欺天下哉书曰与治同道防不兴与乱同事防不亡陛下自去嵗以来所行新政皆不与治世同道立条例司遣青苖使敛助役钱行均输法四海骚动行路怨咨自宰相以下皆知其非而不敢争臣愚蠢不识忌讳廼者上防论之详矣而学术浅陋不足以感动圣明近者故相旧藩镇侍从杂然争言不便以至台谏二三人本其所与缔交唱和表里之人也然犹不免一言其非者岂非物议沸腾事势廹切而不可止欤自非见利忘义居之不疑者孰肯终始胶固不自湔洗如吴师孟乞免提举胡宗愈不愿检详如逃垢秽惟恐不脱之人情畏恶一至于此近者中外讙言陛下已有悔悟意道路相庆如防大赉实望陛下于旬日之间涣发德音洗荡乖僻追还使者而罢条例司今者侧听所为盖不过使监司体量抑配而已比之未悟所较几何此孟子所谓知兄臂之不可紾而姑劝以徐知隣鸡之不可攘而月取其一帝王改过岂如是哉臣又闻陛下以为此法且可试之三路臣以为此法譬之医者之用毒以人之死生试其未効之方三路之民岂非陛下赤子而可试以毒乎今日之政小用则小败大用则大败若力行而不已则乱亡随之臣非敢过为危论以耸动陛下也自古存亡之所寄者四人而已一曰民二曰军三曰吏四曰士此四人者一失其心足以生变今陛下一举而兼犯之青苖助役之法成则农不安均输之令出则商贾不行而民始忧矣并省诸军廹逐老病至使戍兵之妻与士卒杂处其间贬杀军分有同降配迁徙淮甸仅若流放年近五十人人懐忧而军始怨矣内则不敢取谋于元臣侍从而专用新进小生外则不责成于守令监司而专用新青苖使者多置闲局以摈老成而吏始觧体矣陛下临轩选士天下谓之龙飞榜而进士一人首削旧恩示不复用所削者一人而已然士莫不怅恨者以陛下有厌薄其徒之意也今用事者又欲渐消进士纯取明经虽未有成法而小人招权自以为功更相扇揺以谓必行而士始失望矣今进士半天下自二十以上便不能诵记注义为明经之学若法令一行则士各懐废弃之忧而人材短长终不在此昔秦禁挟书诸生皆抱业以归胜广相与出力而亡秦者岂有他哉亦以失业而亡所归也故臣愿陛下勿复言此民忧而军怨吏觧体而士失望祸乱之源有大于此者乎今未见也一旦有急则致命之士必寡矣方是之时不知希合茍容之徒能为陛下收板荡止土崩乎去嵗诸军之始并也左右之人皆以为乐并告陛下近者放停军人李兴告虎翼吏率钱行赂以求不并则士卒不乐可知矣夫谄谀之人茍务合意不惮欺罔者皆如此故凡言百姓乐请青苗钱乐出助役钱者皆不可信陛下以为青苖抑配果可禁乎不惟不可禁乃不当禁也何以言之若此钱放而不收则州县官吏不免责罚若此钱果不抑配则愿请之户后必难收索前有抑配之禁后有失陷之罚为陛下官吏不亦难乎故臣以为既行青苖使则不当禁抑配其势然也人皆谓陛下圣明神武必能徙义修慝以致太平而近日之事乃有文过遂非之风此臣所以愤懑太息而不能已也昔贾充用事天下忧恐而庾纯任恺戮力排之及充出镇秦凉忠臣义士莫不相庆屈指数日以望惟新之化而冯紞之徒更相告语曰贾公逺放吾等失势矣于是相与献谋而充复留则晋氏之乱成于此矣自古惟小人为难去何则去一而其党破壊是以为之计谋游説者众也今天下贤者亦将以此观陛下为进退之决或再失望则知几之士相率而逝矣岂皆如臣等辈偷安懐禄而不忍去哉猖狂不逊忤陛下多矣不敢复望寛恩俯伏引领以待诛殛轼又上防略五其一曰臣闻有意而言意尽而言止者天下之至言也盖有以一言而兴邦者有三日言而不辍者一言而兴邦不以为少而加之毫毛三日言而不辍不以为多而损之一辞古之言者尽意而不求于言信已而不役于人三代之衰学校废缺圣人之道不明而其所以犹贤于后世者士未知有科举之利故战国之际其言语文章虽不能尽通于圣人而皆卓然近于用出于其意之所谓诚然者自汉以来世之儒者忘已以徇人务为射防决科之学其言虽不叛于圣人而皆泛滥于辞章不适于用臣尝以为鼂董公孙之流皆有科举之累故言有浮于其意而意有不尽于其言今陛下承百王之弊立于极文之世而以空言取天下之士绳之以法度考之于有司臣愚不肖诚恐天下之士不获自尽故尝深思极虑率其意之所欲言者为二十五篇曰略曰别曰断虽无足取者而臣之区区以为自始而行之以至于篇终既明其略而治其别然后断之于终庶几有益于当世臣闻天下治乱皆有常势是以天下虽乱而圣人以为无难者其应之有术也水旱盗贼人民流离是安之而已也乱臣割据四分五裂是伐之而已也权臣专制擅作威福是诛之而已也四夷交侵边鄙不宁是攘之而已也凡此数者其于害民蠧国为不浅矣然其所以为害者有状是故其所以救之者有方也天下之患莫大于不知其然而然不知其然而然者是拱手而待乱也国家无大兵革几百年矣天下有治平之名而无治平之实有可忧之势而无可忧之形此其有未测者也方今天下非有水旱盗贼人民流离之祸而咨嗟怨讟常若不安其生非有乱臣割据四分五裂之忧而休养生息常若不足于用非有乱臣专制擅作威福之弊而上下不交君臣不亲非有四夷交侵边鄙不宁之灾而中国皇皇常有外忧此臣之所以大惑也今夫医之治病切脉观色听其声音而知病之所由起曰此寒也此热也或曰此寒热之相搏也及其他无不可为者今且有人怳然而不乐问其所苦且不能自言则其受病有深而不可测者矣其语言饮食起居动作固无以异于常人此庸医之所以为无足忧而扁鹊仓公之所以望而惊也其病之所由起者深则其所以治之者固非卤莽因循茍且之所能去也而天下之士方且掇拾三代之遗文补葺汉唐之故事以为区区之论可以济世不已踈乎方今之势茍不能涤荡振刷而卓然有所立未见其可也臣尝观西汉之衰其君皆非有暴鸷淫虐之行特以怠惰弛废溺于宴安畏期月之劳而忘千载之患是以日趋于亡而不自知也夫君者天也仲尼赞易称天之德曰天行健君子以自强不息由此观之天之所以刚健而不屈者以其动而不息是以万物杂然各得其职而不乱其光为日月其文为星辰其威为雷霆其泽为雨露皆生于动者也使天而不知动则其块然者转腐壊而不能自持况能以御万物哉茍天子一日赫然奋其刚明之威使天下明知人主欲有所立则智者愿効其谋勇者乐致其死纵横颠倒无施而不可茍人主不先自断于中羣臣虽有伊吕稷契无如之何故臣独以人主自断而欲有所立为先而后论所以为立之要云其二曰天下无事乆矣以天子之仁圣其欲有所立以为子孙万世之计至切也特以为发而不中节则天下或受其病当宁而太息者几年于此矣盖自近嵗始柄用二三大臣而天下洗心涤虑以听朝廷之所为然而数年之间卒未有以大慰天下之望此其故何也二边之大忧未去而天下之治终不可为也闻之师曰应敌不暇不可以自完自完不暇不可以有所立自古创业之君皆有敌国相持之忧命将出师兵交于外而中不失其所以为国是故其兵可败而其国不可动其力可屈而其气不可夺今天下一家二国且未动也而吾君吾相终日皇皇焉应接之不暇窃为执事者不取也昔者大臣之议不为长乆之计而用最下之防是以嵗出金缯数十百万以啖二国此其既徃之咎不可追之悔也而议者方将课罪当时之失而不求后日之计亦无益矣臣虽不肖窃论当今之弊盖古之为国者不患有所费而患费之无名不患费之无名而患事之不立今一嵗而费千万是千万而已事之不立四海且不可保而曽千万之足云哉今者二虏不折一矢不遗一镞走一介之使驰数乘之传所过骚然居人为之不宁大抵皆有非常之辞无厌之求难塞之请以观吾之所荅于是朝廷恟然大臣会议既而去未数月边遽且复告至矣由此观之二国之使未絶则中国未知息肩之所而况能有所立哉臣故曰二虏之大忧未去则天下之治终不可为也中书者王政之所由出天子之所与宰相论道经邦而不知其他者也非至逸无以待天下之劳非至静无以制天下之动是故古之圣人虽有大兵役大兴作百官奔走各执其职而中书之务不致于纷纭今者曽不得嵗月之暇则夫礼乐刑政教化之源所以使天下回心而向道者何时而议也千金之家乆而不治使贩夫竖子皆得执劵以诛其所负茍一朝发愤倾囷倒廪以偿之然后更为之计则一簪之资亦足以富何遽至于皇皇哉臣尝读吴越世家观勾践困于会稽之上而行成于吴凡金玉子女所以为赂者不可胜计既反国而吴之百役无不从者使大夫女女于大夫士女女于士春秋贡献不絶于吴府常窃怪其以蛮夷之国承败亡之后救死扶伤之余而赂遗费耗又不可胜计如此然卒以灭吴则为国之患果不在费也彼其内外不相扰是以能有所立使范蠡大夫种二人分国而制之范蠡曰四封之外种不如蠡使蠡主之凡四封之外所以待吴者种不知也四封之内蠡不如种使种主之凡四封之内所以强国富民者蠡不知也二人者各专其能各致其力是以不劳而灭吴其所以赂遗于吴者甚厚而有节也是以财不匮其所以听役于吴者甚劳而有时也是以本不揺然后勾践得以安意肆志焉而吴国固在其掌中矣今以天下之大而中书常有邉鄙之忧宜其内治有不办者故臣以为治天下不若清中书之务中书之务清则天下之事不足办也今夫天下之财举归之司农天下之狱举归之廷尉天下之兵举归之枢宻而宰相特持其大纲听其治要而责成焉耳夫此二者岂少于邉事哉诚以为不足以累中书也今之所以待二国者失在于过重古者有行人之官掌四方宾客之政当周之盛时诸侯四朝蛮夷戎狄莫不来享故行人之官治其登降揖让之节牲刍委积之数而已至于周衰诸侯争强而行人之职为难且重春秋时蔡聘于晋叔向命召行人子员子朱曰朱也当御叔向曰秦晋不和久矣今日之事幸而集秦晋頼之不集三军暴骨其后楚伍贠奔吴为吴行人以谋楚而卒以入郢西刘之兴有典属国故贾谊曰陛下试以臣为属国请必系单于之颈而制其命伏中行説而笞其背举匈奴之众惟上所令今若依仿行人属国特建一官重任而厚责之使宰相于两制之中举其可用者而勿夺其权使大司农以每嵗所以餽于二边者限其常数而豫为之备其余者朝廷不与知也凡吾所以遣使于边与吾所以馆其使者皆得以自择而其非常之辞无厌之求难塞之请亦得以自荅使其议不及于朝廷而其闲暇则收罗天下之俊才治其战攻守御之防兼听博采以周知敌国之虚实凡事关于境外者皆以付之如此则天子与宰相特因其能否而定其黜陟其实不亦甚简欤今自宰相以下百官泛泛焉莫任其责今举一人而授之使日夜思所以待二国宜无不济者然后得以安居静虑求天下之大计唯所欲为将无不可者其三曰臣闻圣王之治天下使天下之事各当其处而不相乱天下之人各安其分而不相躐也然后天子得优防无为而制其上今也不然邉鄙抗衡本非中国之大患而每以累朝廷是以徘徊扰攘卒不能有所立今委任而责成使西北不过为未诛之寇则中国固吾之中国而有所不可为哉于此之时臣知天下之不足治也请言当今之势夫天下有二患有立法之弊有任人之失二者疑似而难明此天下之所以乱也当立法之弊也其君必曰吾用某也而天下不治是某不可用也又从而易之不知法之弊而移咎于人及其用人之失也又从而尤其法法之变未有已也如此则虽至于覆败死亡相继而不悟岂足怪哉昔者汉兴因秦以为治刑法峻急礼义消亡天下荡然恐后世无所执守故贾谊董仲舒咨嗟叹息以立法更制为事后世见二子之论以为圣人治天下凡皆如此是以腐儒小生皆欲妄有所变改以惑乱世主臣窃以为当今之患法令虽有所未安而天下之所以不大治者失在于任人而非法制之罪也国家法令几变矣天下之不大治其咎果安在哉曩者大臣之议患天下之士其进不以道而取之不精也故为之法曰中年而举取旧数之半而复明经之科患天下之吏无功而迁取髙位而不让也故为之法曰当迁者有司以闻而自陈者为有罪此二者其名甚美而其实非大有益也而议者欲以此等致天下于大治臣窃以为过矣夫法之于人犹五声六律之于乐也法之不能无奸犹五声六律之不能无淫乐也先王知其然故存其大略而付之于人茍不至于害民而不可不去者皆不变也故曰失在任人而已夫有人而不用与用而不行其言行其言而不尽其心其失一也古之兴王一人而已汤以伊尹武以太公皆捐天下以与之而后伊吕得捐其一身以经营天下君不疑其臣功成而无后患是以知无不言言无不行其所欲用虽其亲爱可也其所欲诛虽其雠隙可也使其心无所顾忌故能尽其才而责其成功及至后世之君始用区区之小数以绳天下之豪俊故虽有国士而莫为之用夫贤人君子之欲有所树立以着不朽于后世者甚于人君顾恐功未及成而有所夺祗以速天下之乱耳鼂错之事断可见矣夫奋不顾一时之祸决然徒欲以身试人主之威者是亦其所挟者不甚大也斯固未足与有为而沈毅果敢之士又必有待而后发茍人主不先自去其不可测而示其可信则彼孰从而发哉庆歴中天子急于求治擢用贤者天下日夜望其成功方其深思逺虑而未有所发也虽天子亦迟之至其一旦发愤条天下之利害百未及一二而举朝諠哗以至于逐去曽不旋踵此天下之士所以相戒而不敢深言也居今之世而欲纳天下于至治非大有所矫拂于世俗不可以有成也何者天下独患柔弱而不振怠惰而不肃茍且偷安而不知长乆之计臣以为宜如诸葛亮之治蜀王猛之治秦使天下悚然人人不敢饰非务尽其诚凡此者皆庸人之所大恶而谗言之所由兴也是故先主拒关张之间而后孔明得以尽其才苻坚斩樊世逐仇腾黜席寳而后王猛得以毕其功夫天下未尝无二子之才也而人主思治又如此之勤相须甚急而相合甚难者独患君不信其臣臣不测其君而已矣惟天子一日慨然明告政事之臣所以欲为者使知人主之深知之也而内为之地然后敢有所发于外而不顾不然虽得贤臣千万一日百变法天下益不可治嵗复一嵗而终无以大慰天下之望岂不亦甚可惜哉其四曰天子与执政之大臣既已相得而无疑可以尽其所懐直已而行道则夫当今之所宜先者莫如破庸人之论以开功名之门而后天下可为也治天下譬如治水方其奔冲溃决腾涌漂荡而不可禁止也虽欲尽人力之所至以求杀其尺寸之势而不可得及其既衰且退也骎骎乎若不足以终日故夫善治水者不惟有难杀之忧而又有易衰之患导之有方决之有渐防其故而纳其新使不至于壅阏腐败而无用嗟夫人知江河之有水患也而以为沼沚之可以无忧是乌知舟楫灌溉之利哉夫天下之未平英雄豪杰之士务以其所长角奔而争利惟恐天下一日无事也是以人人各尽其材虽不肖者亦自淬厉而不至于怠废故其勇者相吞智者相贼使天下不安其生为天下者知夫大乱之本起于智勇之士争利而无厌是故天下既平则削去其具抑逺天下刚健好名之士而奨用柔懦谨畏之人不过数十年天下靡然无复徃时之喜事也于是能者不自激发而无以见其能不能者益以弛废而无用当是之时人君欲有所为而左右前后皆无足使者是以纪纲日壊而不自知此其为患岂特英雄豪杰之士趦趄而已哉圣人则不然当其乆安于逸乐也则以术起之使天下之心翘翘然常自喜于为善是故能安而不衰且夫人君之所恃以为天下者天下皆为而已不为夫使天下皆为而已不为者开其利害之端而辨其荣辱之等使之踊跃奔走皆为我役而不自知夫是以坐而收其功也如使天下皆欲不为而得则天子谁与共天下哉今者治平之日乆矣天下之患正在于此臣故曰破庸人之论开功名之门而后天下可为也今夫庸人之论有二其上之人务为寛深不测之量而下之士好言中庸之道此二者皆庸人相与议论举先贤之言而猎取其近似者以自觧説其无能而已矣夫寛深不测之量古人所以临大事而不乱有以镇世之躁盖非以隔絶上下之情养尊而自安也誉之则劝非之则沮闻善则喜见恶则怒此三代圣人之所共也而后之君子必曰誉之不劝非之不沮闻善不喜见恶不怒斯以为不测之量不已过乎夫有劝有沮有喜有怒然后有间而可入有间而可入然后智者得为之谋才者得为之用后之君子务为无间夫天下孰能入之古之所谓中庸者尽万物之理而不过故亦曰皇极夫极尽也后之所谓中庸者循循然为众人之所能为斯以为中庸矣此孔子孟子之所谓乡原也一乡皆称原人焉无所徃而不为原人同乎流俗合乎污世曰古之人何为踽踽凉凉生斯世也为斯世也善斯可也谓其近于中庸而非故曰德之贼也孔子孟轲恶乡原之贼夫德也欲得狂者而见之狂者又不可见欲得狷者而见之曰狂者进取狷者有所不为也今日之患惟不取于狂者狷者而皆取于乡原是以若此靡靡不立也孔子子思之所从受中庸者也孟子子思所授以中庸者然皆欲得狂者狷者而与之然则率励天下而作其怠惰莫如狂者狷者之贤也臣故曰破庸人之论开功名之门而后天下可为也其五曰其次莫若深结天下之心臣闻天子者以其一身寄之乎巍巍之上以其一心运之乎茫茫之中安而为泰山危而为累卵其间不容毫厘是故古之圣王不恃其有可畏之资而恃其有可爱之实不恃其有不可防之势而恃其有不忍叛之心何则其所居者天下之至危也天子恃公卿以有其天下公卿大夫士以至于民转相属也以有其富贵茍不得其心而欲羁之以区区之名控之以不足恃之势者其平居无事犹有以相制一旦有急是皆行道之人掉臂而去尚安得而用之哉古之失天下皆非一日之故其君臣之欢去已乆矣适防其变是以一散而不可复收方其未也天子甚尊大夫士甚贱奔走万里无敢后先俨然南靣以临其臣曰天何言哉百官俯首就位敛足而退兢兢惟恐有罪群臣相率为乆安之计贤者既无所施其才而愚者亦有所容其不肖举天下之事听其自为而已及乎事出于非常变起于不测视天下莫与同其患虽欲分国以与人而且不及矣秦二世唐德宗盖用此术以至于颠沛而不悟岂不悲哉天下者器也天子者有此器者也器乆不用而置诸箧笥则器与人不相习是以扞格而难操良工者使手习知其器而器亦习知其手手与器相信而不相疑夫是故所为成也天下之患非经营祸乱之足忧而养安无事之可畏何者惧其一旦至于扞格而难操也昔之有天下者日夜淬厉其百官抚摩其人民为之朝聘防同燕飨以交诸侯之欢嵗时月朔致民读法饮酒蜡腊以遂万民之情有大事自庶人以上皆得至于外朝以尽其词然犹以为未也而五载一廵狩朝诸侯于方岳之下观见其老者贤士大夫以周知其天下风俗凡此者非为茍劳而已将以驯致服习天下之心使不至于扞格而难操也及至后世壊先王之法安于逸乐而恶闻其过是以养尊而自髙务为深严使天下拱手以貎相承而心不服其老生腐儒又出而为之説曰天子不可以妄有言也史且书之后世且以为讥使其君臣相顾而不相知如此则偶人矣天下之心既去而怅怅然抱其空器不知英雄豪杰已议其后臣尝观西汉之初髙祖创业之际事变之兴亦已繁矣而髙祖以项氏创残之余而又与布信之徒角驰于中原此六七公者皆以絶人之姿据有土地甲兵之众其势足以乱然天下终以不揺卒授于汉传十数世矣而至于元成哀平四夷向风兵革不试而王莾一竖子乃举而移之不用寸兵尺铁而天下屏息莫敢或争此其故何也创业之君出于布衣其大臣将相皆有握手之欢凡在朝廷者皆尝试哜啜以知其才之短长彼其视天下如一身茍有疾痛其手足不期而自救当此之时虽有近忧而无后患及其子孙生于深宫之中而狃于富贵之势尊卑阔絶而上下之情疎礼节繁多而君臣之义薄是故不为近忧而常为逺患及其一旦固已不可救矣圣人知其然是以去苛礼而务至诚黜虚名而求实效不爱髙位重禄以致山林之士而欲闻切直不隐之言者凡皆以通上下之情也昔我太祖太宗既有天下法令简约不为崖岸当时将相皆得从容终日欢如平生下至士庶人亦得以自效故天下诵其言至今非有文采縁饰而开心见诚有以入人之深者此英主之竒术御天下之大权也方今治平之日乆矣愚以为宜日新盛德以鼔动天下乆安怠惰之气故陈其五事以备采择其一曰将相之臣天子所恃以为治者宜日夜召论天下之大计且以熟观其为人其二曰太守刺史天子所寄以逺方之民者其罢归皆当问其所以为政民情风俗之所安亦以揣知其才之所堪其三曰左右扈从侍读侍讲之臣本以论説古今兴衰之大要非以应故事备数而已经籍之外茍有以访之无伤也其四曰吏民上书茍少有可观者宜皆召问优慰以养其敢言之气其五曰天下之吏自一命已上虽其至贱无以自通于朝廷然人主之为岂有所不可哉察其善者卒然召见之使不知其所从来如此则逺方之贱吏亦务自激发为善不以位卑禄薄无由自通于上而不修饰使天下习知天子乐善亲贤恤民之心孜孜不倦如此翕然皆有所感发知爱于君而不可与为不善亦将贤人众多而奸吏衰少刑法之外有以大愧天下之心焉耳　策别曰臣闻为治有先后有本末向之所论者当今之所宜先而为治之大凡也若夫事之利害计之得失臣请得列而言之盖其总四其别十七一曰课百官二曰安万民三曰厚货财四曰训兵旅课百官者其别有六一曰厉法禁昔者圣人制为刑赏知天下之乐乎赏而畏乎刑也是故施其所乐者自下而上民有一介之善不终朝而赏随之是以下之为善者足以知其无有不赏也施其所畏者自上而下公卿大臣有毫髪之罪不终朝而罚随之是以上之为不善者亦足以知其无有不罚也诗曰刚亦不吐柔亦不茹夫天下之所谓权豪贵显而难令者此乃圣人之所借以徇天下也舜诛四凶而天下服何也此四族者天下之大族也夫惟圣人为能击天下之大族以服小民之心故其刑罚至于措而不用周之衰也商鞅韩非峻刑酷法以督责天下然其所以为得者用法始于贵戚大臣而后及于防贱故能以其国覇由此观之商鞅韩非之刑法非舜之刑而所以用刑者舜之术也后之庸人不深原其本末而猥以舜之用刑之术与商鞅韩非同而弃之法禁之不行奸宄之不止由此其故也今州县之吏受赇而鬻狱其罪至于除名而其官不足以赎则至于婴木索受笞棰此亦天下之至辱也而士大夫或冒行之何者其心有所不服也今夫大吏之为不善非特簿书米盐出入之间也其位愈尊则其所害愈大其权愈重则其下愈不敢言幸而有不畏强御之士力而排之又幸而不为上下之所抑以遂成其罪则其官之所减者至于罚金盖无几矣夫过恶暴着于天下而罚不伤其毫毛卤莾于公卿之间而纎悉于州县之小吏用法如此宜其天下之不心服也用法而不服其心虽刀锯斧钺犹将有所不避而况于木索笞棰哉方今法令至繁观其所以防奸之具一举足且入其中而大吏犯之不至于可畏其故何也天下之议者曰古者之制刑不上大夫大臣不可以法加也嗟夫刑不上大夫者岂曰大夫以上有罪而不刑欤古之人君责其公卿大臣至重而待其士庶人至轻也责之至重故其所以约束之者愈寛待之至轻故其所以隄防之者甚密夫所贵乎大臣者惟不待约束而后免于罪戾也是故约束愈寛而大臣益以畏法何者其心以为人君之不我疑而不忍欺也茍幸其不疑而轻犯法则固已不容于诛矣故夫大夫以上有罪不从于讯鞫论报如士庶人之法斯以为刑不上大夫而已矣天下之吏自一命以上其莅官临民茍有罪皆书于其所谓歴者而至于馆阁之臣出为郡县者则遂罢去此真圣人之意欲有以重责之也柰何其与士庶人较罪之轻重而又以其爵减耶夫律有罪而得以首免者所以开盗贼小人自新之涂而今之卿大夫有罪亦得以首免是以盗贼小人待之欤天下惟其无罪也是以罚不可得而加如知其有罪而特免其罚则何以令天下今夫大臣有不法或者既以举之而诏曰勿推此何为者也圣人为天下岂容有此暧昩而不决故曰厉法禁自大臣始则小臣不犯矣其二曰抑侥幸夫所贵乎人君者予夺自我而不牵于众人之论也天下之学者莫不欲仕仕者莫不欲贵如从其欲则举天下皆贵而后可惟其不可从也是故仕不可以轻得而贵不可以易致此非有所吝也爵禄出乎我者也我以为可予而予之我以为可夺而夺之彼虽有言者不足畏也天下有可畏者赋敛不可以不均刑罚不可以不平守令不可以不择此诚足以致天下之安危而可畏者也我欲慎爵赏爱名器而嚣嚣者以为不可是乌足防哉国家自近嵗以来吏多而阙少率一官而三人共之居者一人去者一人而伺之者又一人是一官而有二人者无事而食也且其莅官之日浅而闲居之日长以其莅官之所得而为闲居仰给之资是以贪吏常多而不可禁此用人之大弊也古之用人者取之至寛而用之至狭取之至寛故贤者不隔用之至狭故不肖者无所容记曰司马辨论官材论进士之贤者以告于王而定其论论定然后官之任官然后爵之位定然后禄之然则是取之者未必用也今之进士自二人以下者皆试官夫试之者岂一官之谓哉固将有所废置焉且国家取人有制防有进士有明经有诸科有任子有府史杂流凡此者虽众无害也其终身进退之决在乎召见改官之日此尤不可以不爱惜慎重者也今之议者不过曰多其资考而责之以举官之数且彼有勉强而已资考既足而举官之数亦以及格则将执文墨以取必于我虽千百为辈莫敢不尽与臣窃以为今之患正在于任文太过是以为一定之制使天下可以嵗月必得甚可惜也方今之便莫若使吏六考以上皆得以名闻于吏部吏部以其资考之逺近举官之众寡以次第其名然后使一二大臣杂治之参之以其才器之优劣而定其等嵗终而奏之以诏天子废置度天下之吏每嵗以物故罪免者几人而増损其数以所奏之等补之及数而止使其予夺亦杂出于贤不肖之间而无有一定之制则天下之吏不敢有必得之心将自奋励磨淬以求闻于时而向之所谓用人之大弊者将不劳而自去然而议者必曰法不一定而以才之优劣为差则是好恶之私有以啓之也臣以为不然夫法者本以存其大纲而其出入变化固将付之于人昔者唐有天下举进士者羣至于有司之门唐之制惟有司之信也是故有司得以捜罗天下之贤俊而习知其为人至于一日之试则固已不取也唐之得人于斯为盛今以名闻于吏部者每嵗不过数十百人使一二大臣得以访问考其才虽有失者盖已寡矣如必曰任法而不任人天下之人必不可信则夫一定之制臣亦未知其果不可以为奸也其三曰决壅蔽所贵乎朝廷清明而天下治平者何也天下不诉而无寃不谒而得其所欲此尧舜之盛也其次不能无诉诉而必见察不能无谒谒而必见省使逺方之贱吏不知朝廷之髙而一介之小民不识官府之难而后天下治今夫一人之身有一心两手而已疾痛苛痒动于百体之中虽其甚防不足以为患而手随至夫手之至岂其一一而听之心哉心之所以素爱其身者至深而手之所素听于心者至熟是故不待使令而率然以自至圣人之治天下亦如此而已百官之众四海之广使其关节脉理相通为一叩之而必闻触之而必应夫是以天下可使为一身天子之贵士民之贱可使相爱忧患可使同缓急可使救今也不然天下有不幸而诉其所寃如诉之于天有不得已而谒其所欲如谒之于鬼神公卿大臣不能究其详悉而付之于胥吏故凡贿赂先至者朝请而夕得徒手而来者终年而不获至于故常之事人之所当得而无疑者莫不务为留滞以待请属举天下一毫之事非金钱无以行之昔者汉唐之弊患法不明而用之不密使吏得以空虚无据之法而绳天下故小人得以无法为奸今也法令明具而用之至密举天下惟法之从所欲排者有小不如法而可指以为瑕所欲与者虽有所乖戾而可借法以为觧故小人以法为奸今天下所为多事者岂事之诚多耶吏欲有所鬻而未得则新故相仍纷然而不决此王化之所以壅遏而不行也昔桓文之覇百官承职不待教令而办四方之賔至不求有司王猛之治秦事至纎悉莫不尽举而人不以为烦盖史之所记麻思还冀州请于猛猛曰束装行矣至暮而符下及出关郡县皆已被符其令行禁止而无留事者至于纎悉莫不皆然苻坚以戎狄之种至为覇王兵强国富垂及升平者猛之所为固宜其然也今天下治安大吏奉法而不敢顾私而府史之属招权鬻法长吏心知而不问以为当然此其弊有二而已事繁而官不勤故权在胥吏欲去其弊也莫如省事而厉精省事莫如任人厉精莫如自上率之今之所谓至繁天下之事关于其中诉者之多而谒者之众莫如中书与三司天下之事分于百官而中书听其治要郡县之钱币制于转运使而三司受其防计此宜若不至于繁多然中书不待奏课以定其黜陟而关预其事则是不任有司也三司之吏推析赢虚至于毫毛以绳郡县则是不任转运使也故曰省事莫如任人古之圣王爱日以求治辨色而视朝茍少安焉而至于日出则终日为之不给以少而言之一日而废一事一月则可知也一嵗则事之积者不可胜数矣欲事之无繁则必劳于始而逸于终晨兴而晏罢天子未退则宰相不敢归安于私第宰相日昃而不退则百官莫不震悚尽力于王事而不敢宴防如此则纎悉隐防莫不举矣天子求治之勤过于先王而议者不称王季之晏朝而称舜之无为不论文王之日昃而论始皇之量书此何以率天下之怠耶臣故曰厉精莫如自上率之则壅蔽决矣其四曰专任使夫吏之与民犹工人之操器易器而操之其始莫不龃龉而不相得是故虽有长材异能之士朝夕而去则不如庸人之久且便也自汉至今言吏治者皆推孝文之时以为任人不可以仓卒而责其成效又其三嵗一迁吏不为长逺之计则其所施设一切出于茍简此天下之士争以为言而臣知其未可以卒行也夫天下之吏惟其病多而未有以处也是以扰扰在此如使五六年或七八年而后迁则将有十年不得调者矣朝廷方将减任子清冗官则其行之当有所待而臣以为当今之弊有甚不可者夫京兆府天下之所观望而化王政之所由始也四方之冲两河之交舟车商贾之所聚金玉锦绣之所积故其民不知有耕稼织纴之劳富贵之所移货利之所故其民不知有恭俭廉退之风以书数为终身之能以府史贱吏为乡党之荣故其民不知有儒学讲习之贤夫是以狱讼繁滋而奸不可止为治者益以茍且而不暇及于教化四方观之使风俗日以恶薄未始不由此也今夫为京兆者戴星而出见烛而入案牍笞棰交乎其前拱手而待命者足相蹑乎其庭持词而求诉者肩相摩乎其门憧憧焉不知其为谁一讯而去得罪者不知其得罪之由而无罪者亦不知其无罪之实如此则刑之不服赦之不悛狱讼之繁未有已也夫大司农者天下之所以赢虚外计之所从受命也其财赋之出入簿书之交错纵横变化足以为奸而不可推究上之人不能尽知而付之吏吏分职乎其中者以数十百人其耳目足以及吾之所不及是以能者不过粗知其大纲而不能者惟吏之听贿赂交乎其门四方之有求者聚乎其家天下之大弊无过此二者臣窃以为省府之重其择人宜精其任人宜久凡今之弊皆不精不乆之故何则天下之贤者不可以多得而贤者之中求其治繁者又不可以人人而能也幸而有一人焉又不乆而去夫世之君子茍有志于天下而欲为长逺之计者则其效不可以朝夕见其始若迂阔于其终必将有所可观今期月不报政则朝廷以为是无能为者不待其成而去之而其翕然见称于人者又以为有功而擢为两府然则是为省府者能与不能皆不得乆也夫以省府之繁终嵗不得休息朝廷既以汲汲而去之而其人亦莫不汲汲而求去夫吏胥者皆老于其局长子孙于其中以汲汲求去之人而御长子孙之吏此其相视如客主之势宜其奸弊不可得而去也省府之位不为卑矣茍有能者而老于此不为不用矣古之用人者知其乆劳于位则时有赐予劝奨之以厉其心不闻其骤迁以夺其成効今天下之吏纵未能一槩乆而不迁至于省府亦不可以仓卒而去吏知其乆居而不去也则其欺诈固已少衰矣而其人亦得深思熟虑周旋于其间不过十年将必有卓然可观者也其五曰无责难无责难者将有所深责也昔者圣人之立法使人可以过而不可以不及何则其所求于人者众人之所能也天下有能为众人之所不能者固无以加矣而不能者不至于犯法夫如此而犹有犯者然后可以深惩而决去之由此而言则圣人之所以不责人之所不能者将以深责乎人之所能也后之立法者异于是责人以其所不能而其所能者不深责也是以其法不可行而其事不立夫事不可以两立也圣人知其然是故有所取必有所舍有所禁必有所寛寛之则其禁必止舍之则其取必得今夫天下之吏不可以人人而知也故使长吏举之又恐其举之以私而不得其人也故使长吏任之他日有败事则以连坐其过恶重者其罚均且夫人之难知自尧舜病之矣今日为善而明日为恶犹不可保况于十数年之后其幼者已壮其壮者已老而犹执其一时之言使同被其罪不已过乎天下之人仕而未得志也莫不勉强为善以求举惟其既已改官而无忧是故荡然无所不至方其在州县之中长吏亲见其廉谨勤干之节则其势不可以不举彼又安知其终身之所为哉故曰今之法责人以其所不能者谓此也一县之长察一县之属一郡之长察一郡之属职司者察其属郡者也此三者其属无几耳其贪其廉其寛猛其能与不能不可谓不知也今且有人牧牛羊者而不知其肥瘠是可复以为牧人欤夫为长而属之不知则此固可以罢免而无足惜者今其属官有罪而其长不即以闻他日有以告者则其长不过为失察而去官者又以不坐夫失察天下之微罪也职司察其属郡郡县各察其属此非人之所不能而罚之甚轻亦可怪也今之世所以重发赃吏者何也夫吏之贪者其始必诈廉以求举举者皆王公贵人其下者亦卿大夫之列以身任之居官者莫不爱其同等夷之人故其树根牢固而不可动连坐者常六七人甚者十余人此如盗贼质刼良民以求茍免耳为法之弊至于如此亦可变矣如臣之防以职司守令之罪罪举官以举官之罪罪职司守令今使举官与所举之罪均纵又加之举官亦无如之何终不能逆知终身之廉者而后举特推之于幸不幸而已茍以其罪罪职司守令彼其势诚有以督察之臣知贪吏小人无容足之地又何必于举官焉艰之其六曰无沮善昔者先王之为天下必使天下欣欣然常有无穷之心力行不倦而无自弃之意夫惟自弃之人则其为恶也甚毒而不可觧是以圣人畏之设为髙位重禄以待能者使天下皆得踊跃自奋扳援而来惟其才之不逮力之不足是以终不能至于其间而非圣人塞其门絶其涂也夫然故一介之贱吏闾阎之匹夫莫不奔走于善至于老死而不知休息此圣人以术驱之也天下茍有甚恶而不可忍也圣人既已絶之则屏之逺方终身不齿此非独不仁也以为既已絶之彼将一旦肆其毒以残害吾民是故絶之则不用用之则不絶既已絶之又复用之则是驱之于不善而又假之以其具也无所望而为善无所爱惜而不为恶者天下一人而已矣以无所望之人而责其为善以无所爱惜之人而求其不为恶又付之以人民则天下知其不可也世之贤者何常之有或出于贾竖贱人甚者至于盗贼徃徃而是而儒生贵族世之所望为君子者或至于放肆不轨小民之所不若圣人知其然是故不逆定于其始进之时而徐观其所试之効使天下无必得之心亦无必不可得之道天下知其不可以必得也然后勉强于功名而不敢侥幸知其不至于必不可得也然后有以自慰其心久而不懈嗟夫圣人之所以鼓舞天下之人日化而不自知者此其为术欤后之为政者则不然用人以必得而絶人以必不可得此其意以为进贤而退不肖然天下之弊莫甚于此今夫制防之及等进士之髙第皆以一日之间而决取终身之富贵此虽一时之文而未知其临事之能否则其用之不已大遽乎天下有用人而絶之者三州县之吏茍非有大过而不可复用则其他犯法皆可使竭力为善以自赎而今世之法一陷于罪戻则终身不迁使之不自聊頼而疾视其民肆意妄行而无所顾惜此其初未必小人也不幸而陷于其中途穷而无所入则遂以自弃府史贱吏为国者知其不可阙也是故嵗乆则补以外官以其所从来之卑也而限其所至则其中虽有出羣之才终不得齿于士大夫之列夫人出身而仕者将以求贵也贵不可得而至矣则将惟富之求此其势然也如是则虽至于鞭笞戮辱而不足以禁其贪故夫此二者茍不可以遂弃则宜有以少假之也入赀而仕者皆得补郡县之吏彼知其终不得迁亦将逞其一时之欲无所不至此诚不可以迁也则是用之之过而已臣故曰絶之则不用用之则不絶此三者之谓也　安万民者其别有六一曰敦教化夫圣人之于天下所恃以为牢固不拔者在乎天下之民可与为善而不可与为恶也昔者三代之民见危而授命见利而不忘义此非必有爵赏劝乎其前而刑罚惩乎其后也其心安于为善而忸怩于不义是故有所不为夫民之有所不为则天下不可以敌甲兵不可以威利禄不可以诱可杀可辱可饥可寒而不可与叛此三代之所以享国长乆而不抜也及至秦汉之世其民见利而忘义见危而不能授命法禁之所不及则巧伪变诈无所不为疾视其长上而幸其灾因之以水旱加之以盗贼则天下枵然无复天子之民矣世之儒者常有言曰三代之时其所以教民之具甚详且密也学校之制射乡之节冠昏防祭之礼粲然莫不有法及至后世教化之道衰而尽废其具是以若此无耻也然世之儒者盖亦尝以此等教天下之民矣而卒以无效使民好文而益媮饰诈而相髙则有之矣此亦儒者之过也臣愚以为若此者皆好古而无术知有教化而不知名实之所存者也实者所以信其名而名者所以求其实也有名而无实则其名不行有实而无名则其实不长凡今儒者之所论皆其名也昔武王既克商散财发粟使天下知其不贪礼下贤俊使天下知其不骄封先圣之后使天下知其仁诛飞廉恶来使天下知其义如此则其教化天下之实固已立矣天下耸然皆有忠信廉耻之心然后文之以礼乐教之以学校观之以乡射而谨之以冠昏防祭民是以目击而心谕安行而自得也及至秦汉之世专用法吏以督责其民至于今千有余年而民日以贪冒嗜利而无耻儒者乃始以三代之礼所谓名者而绳之彼见其登降揖让盘辟俯偻之容则掩口而窃笑闻钟鼓管磬希夷啴缓之音则惊顾而不乐如此而欲望其迁善逺罪不已难乎臣愚以为宜先其实而后其名择其近于人情者而先之今夫民不知信则不可与久居于安民不知义则不可与同处于危平居则欺其吏而有急则叛其君此教化之实不至天下之所以无变者幸也欲民之知信则莫若务实其言欲民之知义则莫若务去其贪徃者河西用兵而家人子弟皆籍以为军其始也官告以权时之宜非久役者如是当复尔业少焉皆刺其额无一人得免自寳元以来诸道以兵兴为辞而増赋者至今皆不为除去夫如是将何以禁小民之诈欺哉夫所贵乎县官之尊者为其恃于四海之富而不争于锥刀之末也其与民也优其取利也缓古之圣人不得已而取则时有所置以明其不贪何者小民不知其説而惟贪之知今鸡鸣而起百工杂作匹夫入市操挟尺寸吏且随而税之扼吭拊背以收丝毫之利古之设官者求以裕民今之设官者求以胜民赋敛有常限而以先期为贤出纳有常数而以羡息为能天地之间茍可以取者莫不有禁求利太广而用法太密故民日趋于贪臣愚以为难行之言当有所必行而可取之利当有所不取以教民信而示之义若曰国用不足而未可以行则臣恐其失之多于得也其二曰劝亲睦夫民相与亲睦者王道之始也昔三代之制画为井田使其比闾族党各相亲爱有急相赒有喜相庆死防相恤疾病相养是故其民安居无事则徃来欢欣而狱讼不生有寇而战则同心并力而缓急不离自秦汉以来法令峻急使民离其亲爱欢欣之心而为隣里告讦之俗富人子壮则出居贫人子壮则出赘一国之俗而家各有法一家之法而人各有心纷纷乎散乱而不相属是以礼让之风息而争鬭之狱繁天下无事则务为欺诈相倾以自成天下有变则流徙涣散相弃以自存嗟夫秦汉以下天下何其多故而难治也此无他民不爱其身则轻犯法轻犯法则王政不行欲民之爱其身则莫若使其父子亲兄弟和妻子相好夫民仰以事父母旁以睦兄弟而俯以卹妻子则其所頼以生者重而不忍以其身轻犯法三代之政莫尚于此矣今欲教民和亲则其道必始于宗族臣欲复古之小宗以收天下不相亲属之心古者有大宗有小宗故礼曰别子为祖继别为宗继祢者为小宗有百世不迁之宗有五世则迁之宗百世不迁者别子之后也宗其继别子之所自出者百世不迁者也宗其继髙祖者五世则迁者也古者诸侯之子弟异姓之卿大夫始有家者不敢祢其父而自使其嫡子后之则为大宗族人宗之虽百世而宗子死则为之服齐衰九月故曰宗其继别子之所自出者百世不迁者也别子之庶子又不得祢别子而自使其嫡子为后则为小宗小宗五世之外则无服其继祢者亲兄弟为之服其继祖者从兄弟为之服其继曽祖者再从兄弟为之服其继髙祖者三从兄弟为之服其服大功九月而髙祖以外亲尽则易宗故曰宗其继髙祖者五世则迁者也小宗四有继髙祖者有继曽祖者有继祖者有继祢者与大宗为五此所谓五宗也古者立宗之道嫡子继为宗则其庶子之嫡子又各为其庶子之宗其法止于四而其实无穷自秦汉以来天下无世卿大宗之法不可以复立而其可以收合天下之亲者有小宗之法存而莫之行此甚可惜也今夫天下所以不重族者有族而无宗也有族而无宗则族不可合族不可合则虽欲亲之而无由也族人而不相亲则忘其祖矣今世之公卿大臣贤人君子之后所以不能世其家如古之乆逺者其族散而忘其祖也故莫若复小宗使族人相率而尊其宗子宗子死则为之加服犯之则以其服坐贫贱不敢轻而富贵不敢以加之冠昏必告防塟必赴此非有所难行也今夫良民之家士大夫之族亦未必无孝悌相亲之心而族无宗子莫为之纠率其势不得相亲是以世之人有亲未尽而不相徃来冠昏不相告死不相赴而无知之民遂至于父子异居而兄弟相讼然则王道何从而兴乎呜呼世人之患在于不务逺见古之圣人合族之法近于迂濶而行之期月则望其有益故夫小宗之法非行之难而在乎乆而不怠也天下之民欲其忠厚和柔而易治其必自小宗始矣其三曰均户口夫中国之地足以食中国之民有余也而民常病于不足何哉地无变迁而民有聚散聚则争于不足之中而散则弃于有余之外是故天下常有遗利而民用不足昔者三代之制度地以居民民各以其夫家之众寡而受田于官一夫而百亩民不可以多得尺寸之地而地亦不可以多得一介之民故其民均而地有余当周之时四海之内地方千里者九而京师居其一有田百同而为九百万夫之地山陵林麓川泽沟渎城郭宫室涂巷三分去一为六百万夫之地又以上中下田三等而通之以再易为率则王畿之内足以食三百万夫之众以九州言之则是二千七百万夫之地也而计之以下农夫一夫之地而食五人则是万有三千五百万人可以仰给于其中当成康刑措之后其民极盛之时九州之籍不过千三万四千有余夫地以十倍而民居其一故谷常有余而地力不耗何者均之有术也自井田废而天下之民转徙无常惟其所乐则聚以成市侧肩蹑踵以争寻常挈妻负子以分升合虽有丰年而民无余蓄一遇水旱则弱者转于沟壑而强者聚为盗贼地非不足而民非加多也盖亦不得均民之术而已夫民之不均其弊有二上之人贱农而贵末忽故而重新则民不均夫民之为农者莫不重迁其坟墓庐舍桑麻果蔬牛羊耒耜皆为子孙百年之计惟其百工技艺防手浮食之民然后可以懐轻资而极其所往是故上之人贱农而贵末则农人释其耒耜而防于四方择其所乐而居之其弊一也凡人之情怠于乆安而谨于新集水旱之后盗贼之之余则莫不轻刑罚薄税敛省力役以懐逋逃之民而其乆安而无变者则不肯无故而加卹是故上之人忽故而重新则其民稍稍引去聚于其所重之地以至于众多而不能容其弊二也臣欲去其二弊而开其二利以均斯民昔者圣人之兴作也必因人之情故易为功必因时之势故易为力今欲无故而迁徒安居之民分多而益寡则怨谤之门盗贼之端必起于此未享其利而先被其害臣愚以为民之情莫不懐土而重去惟士大夫出身而仕者狃于迁徙之乐而忘其乡昔汉之制吏二千石皆徙诸陵今之计可使天下之吏仕至某者皆徙荆襄唐邓许汝陈蔡之间今士大夫无不乐居于此者顾恐独往而不能济彼见其侪等夷之人莫不在焉则其去惟恐后耳此所谓因人之情夫天下不能嵗嵗而丰也则必有饥馑流亡之所民方其困急时父子且不能相顾又安知去乡之为戚哉当此之时募其乐徙者而使所过廪之费不甚厚而民乐行此所谓因时之势然此二者皆授其田贷其耕耘之具而缓其租然后可以固其意夫如是天下之民其庶乎有息肩之渐也其四曰较赋役自两税之兴因地之广狭瘠腴而制赋因赋之多少而制役其初盖甚均也责之厚赋则其财足以供责之重役则其力足以堪何者其轻重厚薄一出于地而不可易也户无常赋视地以为赋人无常役视赋以为役是故贫者鬻田则赋轻而富者加地则役重此所以度民力之所胜亦所以破兼并之门而塞侥幸之源也及其后世嵗月既乆则小民稍稍为奸度官吏耳目之所不及则虽有法禁公行而不忌今夫一户之赋官知其为赋之多少而不知其为地之几何也如此则増损出入惟其意之所为官吏虽明法禁虽严而其势无由以止絶且其为奸常起于贸易之际夫鬻田者必穷迫之人而所从鬻者必富厚有余之家富者恃其有余而邀之贫者廹于饥寒而欲其速售是故多取其地而少入其赋有田者方其贫困之中茍可以缓一时之急则不暇计其他日之利害故富者地日以益而赋不加多贫者地日以削而赋不加少又其奸民欲以计免于赋役者割数畆之地加之以数倍之赋而收其少半之直或者亦贪其直之微而取焉是以数十年来天下之赋大扺淆乱有兼并之族而赋甚轻有贫弱之家而不免于重役以至于破败流移而不知其所往其赋存而其人亡者天下皆是也夫天下不可以有侥幸也天下有一人焉侥幸而免则亦必有一人焉不幸而受其弊今天下侥幸者如此之众则其不幸而受其弊者亦从可知矣三代之赋以什一为轻今之法本不至于什一而取然天下嗷嗷然以赋敛为病者岂其嵗乆而奸生偏重而不均以至于此欤虽然天下皆知其为患而不能去何者势不可也今欲按行其地之广狭瘠腴而更制其赋之多寡则奸吏因縁为贿赂之门其广狭瘠腴亦将一切出于其意之喜怒则患益深是故士大夫畏之而不敢议而臣以为此最易见者顾弗之察耳夫易田者必有契契必有所直之数其所直之数必得其广狭瘠腴之实而官必据其所直之数而取其易田之税是故欲知其地之广狭瘠腴可以其税推也久逺者不可复知矣其数十年之间皆足以推较求之故府犹可得而见茍其税多者则知其直多其直多者则知其田多且美也如此而其赋少其役轻则夫人亡而赋存者可以有均矣鬻田者皆以其直之多少而诘其赋重为之禁而使不敢以不实之直而书之契则夫自今以往者贸易之际为奸者其少息矣要以知凡地之所直与凡赋之所宜多少而以税叅之如此则一持筹之吏坐于帐中足以周知四境之虚实不过数月而民得以少苏不然十数年之后将不胜其弊重者日以轻而轻者日以重而未知其所终也其五曰教战守夫当今生民之患果安在哉在于知安而不知危能逸而不能劳此其患不见于今将见于他日今不为之计其后将有所不可救者昔者先王知兵之不可去也是故天下虽平不敢忘战秋冬之隙教民田猎以讲武教之以进退坐作之方使其耳目习于钟鼓旌旗之间而不乱使其心志安于斩刈杀伐之际而不慑是以虽有盗贼之变而民不至于惊溃及至后世用迂儒之议以去兵为王者之盛节天下既定则卷甲而藏之数十年之后甲兵顿弊而人民日以安于逸乐卒有盗贼之警则相与恐惧讹言不战而走开元天寳之际天下岂不大治惟其民安于太平之乐酣豢于防酒食之间其刚心勇气消耗钝眊痿蹶而不复振是以区区之禄山一出而乘之四方之民兽奔鸟窜乞为囚虏之不暇天下分裂唐室固以微矣盖尝试论之天下之势譬如一身王公贵人所以养其身者岂不至哉而其平居常苦于多疾至于农夫小民终嵗劳苦而未尝告疾此其故何也夫风雨霜露寒暑之变此疾之所由生也农夫小民盛夏而力作穷冬而暴露其筋骸之所冲犯肌肤之所浸渍轻霜露而狎风雨是故寒暑不能为之毒今王公贵人处于重屋之下出则乗舆风则袭裘雨则御盖凡所以虑患之具莫不备至畏之太甚而养之太过小不如意则寒暑入之矣是故善养身者使之能逸而能劳步趋动作使其四体狃于寒暑之变然后可以刚健强力涉险而不伤夫民亦然今者治平之日久天下之人骄惰脆弱如妇人孺子不出于闺门论战鬬之事则缩颈而股栗闻盗贼之名则掩耳而不愿听而士大夫亦未尝言兵以为生事扰民渐不可长此不亦畏之太甚而养之太过欤且夫天下固有意外之患也愚者见四方之无事则以为变故无自而有此亦不然矣今国家所以奉西北之虏者嵗以百万计奉之者有限而求之者无厌此其势必至于战战者必然之势也不先于我则先于彼不出于西则出于北所不可知者有迟速逺近而要以不能免也天下茍不免于用兵而用之不以渐使民于安乐无事之中一旦出身而蹈死地则其为患必有所不测故曰天下之民知安而不知危能逸而不能劳此臣所谓大患也臣欲使士大夫尊尚武勇讲习兵法庶人之在官者教以行阵之节役民之司盗者授以击刺之术每嵗终则聚之郡府如古都试之法有胜负有赏罚而行之既久则又以军法从事然议者必以为无故而动民又悚以军法则民将不安而臣以为此所以安民也天下果未能去兵则其一旦将以不教之民而驱之战夫无故而动民虽有小恐然孰与夫一旦之危哉今天下屯聚之兵骄豪而多怨陵压百姓而邀其上者何故此其心谓天下之知战者惟我而已如使平民皆习于兵彼知有所敌则固已破其奸谋而折其骄气利害之际岂不亦甚明欤其六曰去奸民自昔天下之乱必生于治平之日休养生息而奸民得容于其间蓄而不发以待天下之衅至于时有所激势有所乗则溃裂四出不终朝而毒流于天下圣人知其然是故严法禁督官吏以司察天下之奸民而去之夫大乱之本必起于小奸惟其小而不足畏是故其发也常至于乱天下今夫世之所忧以为可畏者必曰豪侠大盗此不知变者之説也天下无小奸则豪侠大盗无以为资且其治平无事之时虽欲为大盗将安所容其身而其残忍贪之心无所发则亦时出为盗贼聚为博奕群饮于市肆而呌号于郊野小者呼鸡逐狗大者椎牛发塜无所不至捐父母弃妻孥而相与嬉防凡此者举非小盗也天下有衅鉏耰棘矜相率而剽夺者皆向之小盗也昔三代之圣王果断而不疑诛除击去无有遗所以拥防良民而使安其居及至后世刑法日以深严而去奸之法乃不及于三代何者待其败露自入于刑而后去也夫为恶而不入于刑者固已众矣有终身为不义而其罪不可指名以附于法者有巧为规避持吏短长而不可诘者又有因縁幸会而免者如必待其自入于刑则其所去者盖无几耳昔周之制民有罪恶未丽于法而害于州里者桎梏而坐诸嘉石重罪役之期以次轻之其下罪三月役使州里任之然后宥而舍之其化之不从威之不格患苦其乡之民而未入于五刑者谓之罢民凡罢民不使冠帯而加明刑任之以事而不齿于乡党由是观之则周之盛时日夜整齐其人民而锄去其不善譬如猎人终日驰驱践蹂于草茆之中搜求伏兎而搏之不待其自投于网罗而后取也夫然故小恶不容于乡大恶不容于国礼乐之所以易化而法禁之所以易行者由此之故也今天下久安天子以仁恕为心而士大夫一切以寛厚为称上意而懦夫庸人又有所侥幸务出罪人外以邀雪寃之赏而内以待隂德之报臣是以知天下颇有不诛之奸将为子孙忧宜明敕天下之吏使以嵗时纠察凶民而徙其尤无良者不必待其自入于刑而间则命使出按郡县有子不孝有弟不悌好讼而数犯法者皆诛无赦诛一乡之奸则一乡之人悦诛一国之奸则一国之人悦要以诛寡而悦众则虽舜亦如此而已矣天下有三患而蛮夷之忧不与焉有内大臣之变有外诸侯之叛有匹夫羣起之祸此三者其势常相持内大臣有权则外诸侯不叛外诸侯强则匹夫羣起之祸不作今者内无权臣外无强诸侯而万世之后其或可忧者奸民也臣故曰去奸民以为安民之终云　厚货财者其别有二一曰省费用夫天下未尝无财也昔周之兴文王武王之国不过百里当其受命四方之君长交至于其廷军旅四出以征伐不义之诸侯而未尝患无财方此之时关市无征山泽不禁取于民者不过什一而财有余及其衰也内食千里之租外收千八百国之贡而不足于用由此观之夫财岂有多寡哉人君之于天下俯已以就人则易为功仰人以援已则难为力是故广取以给用不如节用以廉取之为易也臣请得以小民之家而推之夫民方其穷困时所望不过十金之资计其衣食之费妻子之奉出入于十金之中寛然而有余及其一旦稍稍畜聚衣食既足则心意之欲日以渐广所入益众而所欲益以不给不知罪其用之不节而以为求之未至也是以富而愈贪求愈多而财愈不供此其为惑未可以知其所终也盍亦反其始而思之夫向者岂能寒而不衣饥而不食乎今天下汲汲乎以财之不足为病何以过此国家创业之初四方割据中国之地至狭也然嵗嵗出师以诛讨僭乱之国南取荆楚西平巴蜀而东下并潞其费用之众又百倍于今可知也然天下之士未尝思其始而惴惴焉患今世之不足则亦甚惑矣夫为国有三计有万世之计有一时之计有不终月之计古者三年耕必有一年之蓄以三十年之通则可以九年无饥也嵗之所入足用而有余是以九年之蓄常闲而无用卒有水旱之变盗贼之忧则官可以自办而民不知若此者天不能使之灾地不能使之贫四夷盗贼不能使之困此万世之计也而其不能者一嵗之入才足以为一嵗之出天下之产仅足以供天下之用其平居虽不至于虐取其民而有急则不免于厚赋故其国可静而不可动可逸而不可劳此亦一时之计也至于最下而无谋者量出以为入用之不给则取之益多天下晏然无大患难而尽用衰世茍且之法不知有急则将何以加之此所谓不终月之计也今天下之利莫不尽取山陵林麓莫不有禁关有征市有租盐铁有酒有课茶有筭则凡衰世茍且之法莫不尽用矣譬之于人其少壮之时丰健勇力然后可以望其无疾以至于夀考今未五六十而衰老之候具见而无遗若八九十者将何以待其后耶然天下之人方且穷思竭虑以广求利之门且人而不急则以为费用不可复省使天下而无盐铁酒茗之税将不为国乎臣有以知其不然也天下之费固有去之甚易而无损存之甚难而无益者矣臣不能尽知请举其所闻而其余可以求焉夫无益之费名重而实轻以不急之实而被之以莫大之名是以疑而不敢去三嵗而郊郊而赦赦而赏此县官有不得已者天下吏士数日而待赐此诚不可以卒去至于大吏所谓股肱耳目与县官同其忧乐者此岂亦不得已而有所畏耶天子有七庙今又饰老佛之宫而为之祠固已过矣又使大臣以使领之嵗给以巨万计此何为者也天下之吏为不少矣将患未得其人茍得其人则凡民之利莫不备举而其患莫不尽去今河水为患不使滨河州郡之吏亲行其灾而责之以救灾之术顾为都水监夫四方之水患岂其一人坐筹于京师而尽其利害天下有转运使足矣今江淮之间又有发运禄赐之厚徒兵之众其为费岂可胜计哉盖尝闻之里有畜马者患牧人欺之而盗其刍菽也又使一人焉为之廐长廐长立而马益癯今为政不求其本而唯治其末自是而推之天下无益之费不为不多矣臣以为凡若此者日求而去之自毫厘以徃莫不有益惟无轻其毫厘而积之则天下庶乎少息也其二曰定军制自三代之衰井田废兵农异处兵不得休而为民民不得息肩而无事于兵者千有余年而未有如今日之极者也三代之制不可复追矣至于汉唐犹有可得而言者夫兵无事而食则不可使聚聚则不可使无事而食此二者相胜而不可并行其势然也今夫有百顷之闲田则足以牧马千驷而不知其费聚千驷之马而输百顷之刍则其费百倍此易晓也昔汉之制有践更之卒而无营田之兵虽皆出于农夫而方其为兵也不知农夫之事是故郡县无常屯之兵而京师亦不过有南北军期门羽林而已边境有事诸侯有变皆以虎符调发郡国之兵至于事已而兵休则涣然各复其故是以其兵虽不知农而天下不至于弊者未尝聚也唐有天下置十六衞府兵天下之府八百余所而屯于关中者至有五百然皆无事则力耕而积谷不惟以自赡养而又有以广县官之储是以兵虽聚于京师而天下亦不至于弊者未尝无事而食也今天下之兵不耕而聚于京畿三辅者以数十万计皆仰给于县官有汉唐之患而无汉唐之利择其偏而兼用之是以兼受其弊而莫之分也天下之财近自淮甸而逺至于吴蜀凡舟车所至人力所及莫不尽取以归于京师晏然无事而赋敛之厚至于不可复加而三司之用犹苦其不给其弊皆起于不耕之兵聚于内而食四方之贡赋非特如此而已又有循环往来屯戍于郡县者昔建国之初所在分裂拥兵而不服太祖太宗躬擐甲胄力战而取之既降其君而籍其疆土矣然其故基余孽犹有存者上之人见天下之难合而恐其复发也于是出禁兵以戍之大自藩府而小至于县镇往往皆有京师之兵由此观之则是天下之地一尺一寸皆天子自为守也而可以长久而不变乎费莫大于养兵养兵之费莫大于征行今出禁兵而戍郡县逺者或数千里其月廪嵗给之外又日供其刍粮三嵗而一迁往者纷纷来者累累虽不过数百为而要其归无以异于数十万之兵三嵗而一出征也农夫之力安得不竭餽运之卒安得不疲且今天下未尝有战鬬之事武夫悍卒非有劳伐可以邀其上之人然皆不得为休息闲居无用之兵者其意以为为天子出戍也是故美衣丰食开府库辇金帛若有所负一逆其意则欲羣起而噪呼此何为者也天下一家且数十百年矣民之戴君至于海隅无以异于畿甸亦不必举疑四方之兵而专信禁兵也曩者蜀之有均贼与近嵗贝州之乱未必非禁兵致之臣愚以为郡县之土兵可以渐训而隂夺其权则禁兵可以渐省而无用天下武健岂有常所哉山川之所习风气之所咻四方之民一也昔者战国尝用之矣蜀人之怯懦吴人之短小皆尝以抗衡于上国夫安得禁兵而用之今之土兵所以钝弊劣弱而不振者彼见郡县皆有禁兵而待之异等是以自弃于贱役夫之间而将吏亦莫之训也茍禁兵渐省而以其资粮益优郡县之土兵则彼固以欢欣踊跃出于意外戴上之恩而愿效其力又何遽不如禁兵耶夫土兵日以多禁兵日以少天子扈从捍城之外无所复用如此则内无屯聚仰给之费而外无迁徙供亿之劳费之省者又已过半矣　训兵旅者其别有三一曰蓄材用夫今之所患兵弱而不振者岂士卒寡少而不足使欤器械钝弊而不足用欤抑为城郭不足守欤廪食不足给欤此数者皆非也然所以弱而不振则是无材用也夫国之有材譬如山泽之有猛兽江河之有蛟龙伏乎其中而威见乎其外悚然有所不可狎者至于鳅蚖之所蟠牂豚之所牧虽千仭之山百寻之溪而人易之何则其见于外者不可欺也天下之大不可谓无人朝廷之尊百官之富不可谓无材然以区区之二边举数州之众以临中国抗天子之威犯天下之怒而其气未尝少衰其词未尝少挫则是其心无所畏也主忧则臣辱主辱则臣死今朝廷之上不能无忧而大臣恬然未有拒絶之议非不欲絶也而未有以待之则是朝廷无所恃也縁边之民西顾而战栗牧马之士不敢弯弓而北向吏士未战而先期于败则是民轻其上也外之蛮夷无所畏内之朝廷无所恃而民又自轻其上此犹足以为有人乎天下未尝无才患所以求才之道不至古之圣人以无益之名而致天下之实以可见之实而较天下之虚名二者相为用而不可废是故其始也天下莫不纷然奔走从事于其间而要之以其终不肖者无以欺其上此无他先名而后实也不先其名而唯实之求则来者寡来者寡则不可以有所择以一旦之急而用不择之人则是不先名之过也天子之所向天下之所奔也今夫孙吴之书其读之者未必能战也多言之士喜论兵者未必能用也进之以武举而试之以骑射天下之竒才未必至也然将以求天下之实则非此三者不可以致以为未必至而弃之则是其必然者终不可得而见也往者西京之兴其先也惟不以虚名多致天下之才而择之以待一旦之用故其兵兴之际四顾惶惑而不知所措于是设武举购方略收勇悍之士而开猖狂之言不爱髙爵重赏以求强兵之术当此之时天下嚣然莫不自以为知兵也来者日多而其言益以无据至于临事终不可用执事之臣亦遂厌之而知其无益故兵休之日举从而废之今之论者以为武举方略之适足以开侥幸之门而天下之实才终不可以求得此二者皆过也夫既已用天下之虚名而不较之以实至其弊也又举而废其名使天下之士不复以兵术进亦已过矣天下之实才不可以求之于言语又不可以较之于武力独见之于战耳战不可得而试也是故见之于治兵子玉治兵于蒍终日而毕鞭七人贯三人耳蒍贾观之以为刚而无礼知其必败孙武始见试以妇人而犹足以取信于阖闾使知其可用故凡欲观将帅之才否莫如治兵之不可欺也今夫新募之兵骄而难令勇悍而不知战此真足以观天下之才也武举方略之以来之新兵以试之观其顔色和易则足以见其气约束坚明则足以见其威坐作进退各得其所则足以见其能凡此者皆不可强也故曰先之以无益之虚名而较之以可见之实庶乎可得而用也其二曰练军实三代之兵不待择而精其故何也兵出于农有常数而无常人国有事要以一家而备一正卒如斯而已矣是故老者得以养疾病者得以为闲民而役于官者莫不皆其壮子弟故其无事而田猎则未尝发老弱之民师行而餽粮则未尝食无用之卒使之足轻险阻而手易器械聪明足以赴旗鼓之节强鋭足以犯死伤之地千乘之众而人人足以自捍故杀人少而成功多费用省而兵卒强盖春秋之时诸侯相并天下百战其经传所见谓之败绩者如城濮鄢陵之役皆不过犯其偏师而猎其防卒敛兵而退未有僵尸百万流血于江河如后世之战者何也民各推其家之壮者以为兵则其势不可得而多杀也及至后世兵民既分兵不得复而为民于是始有老弱之卒夫既已募民而为兵其妻子屋庐既已托于营伍之中其姓名既已书于官府之籍行不得为商居不得为农而仰食于官至于衰老而无归则其道诚不可以弃去是故无用之卒虽薄其资粮而皆廪之终身凡民之生自二十以上至于衰老不过四十余年之间勇鋭强力之气足以犯坚冒刃者不过二十余年今廪之终身则是一卒凡二十年无用而食于官也自此而推之养卒十万则是五万人可去也屯兵十年则是五年为无益之费也民者天下之本而财者民之所恃以生也有兵而不可使战是谓弃财不可使战而驱之战是谓弃民臣观秦汉之后天下何其残败之多耶其弊皆起于分民而为兵兵不得休使老弱不堪之卒拱手而就戮故有以百万之众而见屠于数千之兵者其良将善用不过以为饵委之啖贼嗟夫三代之衰民之无罪而死者其不可胜数矣今天下募兵至多徃者陜西之役举籍平民以为兵加以明道寳元之间天下旱蝗次及近嵗青齐之饥与河朔之水灾民急而为兵者日以益众举籍而按之近世以来募兵之多无如今日者然皆老弱不教不能当古之十五而衣食之费百倍于古此甚非所以长久而不变者也凡民之为兵者其多非良民方其少壮之时博奕饮酒不安于家而后能捐其身至其少衰而气沮盖亦有悔而不可复者矣臣以谓五十已上愿复而为民者宜听自今以往民之欲为兵者皆三十以下则收限以十年而除其籍民三十而为兵十年而复归其精力思虑犹可以养生送死为终身之计使其应募之日心知其不出十年而为十年之计则除其籍而不怨以无用之兵终身坐食之费而为重募则应者必众如此县官长无老弱之兵而民之不任战者不至于无罪而死彼皆知其不过十年而复为平民则自爱其身而重犯法不至于叫呼无頼以自弃于凶人今夫天下之患在于民不知兵故兵常骄悍而民常怯盗贼攻之而不能御盗贼掠之而不能抗今使民得更代而为兵兵得复还而为民则天下之知兵者众而盗贼之心将有所忌然独有言者将以为十年而代故者已去而新者未教则缓急有所不济夫所谓十年而代者岂举军而并去之有始至者有既久者有将去者有当代者新故杂居而教则缓急可以无忧矣其三曰倡勇敢臣闻战以勇为主以气为决天子无皆勇之将而将军无皆勇之士是故致勇有术致勇莫先乎倡倡莫善乎私此二者兵之微权英雄豪杰之士所以隂用而不言于人而人亦莫之识也臣请得以备言之夫倡者何也气之先也有人人之勇怯有三军之勇怯人人而较之则勇怯之相去若莛与楹至于三军之勇怯则一也出于反覆之间而差于毫厘之际故其权在将与君人固有暴猛兽而不操兵出入于白刃之中而色不变者有见虺蝪而却走闻钟鼓之声而战栗者是勇怯之不齐至于如此然闾阎之小民争鬬笑卒然之间而或至于杀人当其发也其心翻然其色勃然若不可以已者虽天下之大勇无以过之及其退而思其身顾其妻未始不恻然悔也此非必勇者也气之所乘则夺其性而忘其故故古之善用兵者用其翻然勃然于未悔之间而其不善者沮其翻然勃然之心而开其自悔之意则是不战而先自败也故曰致勇有术致勇莫先乎倡均是人也皆食其食皆任其事天下有急而有一人焉奋而争先而致其死则翻然者众矣弓矢相及剑楯相交胜负之势未有所决而三军之士奋属目于一夫之先登则勃然者相继矣天下之大可以名刼也三军之众可以气使也谚曰一人善射百夫决拾茍有以发之及其翻然勃然之间而用其锋是之谓倡倡莫善乎私天下之人怯者居其百勇者居其一是勇者难得也捐其妻子弃其身以蹈白刃是勇者难能也以难得之人行难能之事此必有难报之恩者矣天子必有所私之将将军必有所私之士视其勇者而隂厚之人之有异材者虽未有功而其心莫不自异自异而上不异之则缓急不可以望其为倡故凡缓急而肯为倡者必其上之所异也昔汉武帝欲观兵于四夷以逞其无厌之求不爱通侯之赏以招勇士风告天下以求奋击之人然卒无有应者于是严刑峻法致之死地而听其以深入赎罪使勉强不得已之人驰骤于死生之地是故其将降其兵破败而天下几至于不测何者先无所异之人而望其为倡不已难乎私者天下之所恶也然而为已而私之则私不可用为其贤于人而私之则非私无以济盖有无功而可赏有罪而可赦者凡所以媿其心而责其为倡也天下之祸莫大于上作而下不应上作而下不应则上亦将穷而自止方西戎之叛也天子非不欲赫然诛之而将帅之臣谨守封略收视内顾莫有一人先奋而致命而士卒亦循循焉莫肯尽力不得已而出争先而归故西戎得以肆其倡狂而吾无以应则其势不得不重赂而求和其患起于天子无同忧患之臣而将军无心腹之士西师之休十有余年矣用法益密而进人益艰贤者不见异勇者不见私天下务为奉法循令要以如式而止臣不知其缓急将谁为之倡哉　防断曰二边为中国患至深逺也天下谋臣猛将豪杰之士欲有所逞于西北者久矣闻之兵法曰先为不可胜以待敌之可胜向者臣愚以为西北虽有可胜之形而中国未有不可胜之具故窃尝以为可特设一官使独任其责而执政之臣得以专治内事茍天下之弊莫不尽去纪纲修明食足而兵强百姓乐业知爱其君卓然有不可胜之备如此臣固将备论而极言之夫天下将兴其积必有源天下将亡其发必有门圣人者唯知其门而塞之古之亡天下者四而天子无道不与焉盖有以诸侯强逼而至于亡者周唐是也有以匹夫横行而至于亡者秦是也有以大臣执权而至于亡者汉魏是也有以蛮夷内侵而至于亡者二晋是也使此七代之君皆能逆知其所由亡之门而塞之则至于今可以不废惟其讳亡而不为之备或备之而不得其门故祸发而不救夫天子之势蟠于天下而结于民心者甚厚故其亡也必有大隙焉而一日溃之其窥之甚难而取之甚密旷日持久然后可得而间盖非有一日卒然不救之患也是故圣人必于其全盛之时而塞其所由亡之门盖臣以为当今之患外之可畏者西北之国而内之可畏者天子之民也西北之国不足以为中国之大忧而其动也有以召内之祸内之民实执存亡之权而不能独起其发也必将待外之变先之以他国而继之以吾民臣之所谓可畏者有此而已昔者敌国之患起于多求而不供供者有倦而求者无厌以有倦待无厌而能久安于无事天下未尝有也故夫二边之患特有逺近耳而要以必至于战敢问今之所以战者何也其无乃出于仓卒而备于一时乎且夫兵不素定而出于一时当其危疑扰攘之间而吾不能自必则权在敌国权在敌国则吾欲战不能欲休不可进不能战而退不能休则其计将出于求和求和而自我则其所以为媾者必重军旅之后而继之以重媾则国用不足国用不足则加赋于民加赋而不已则凡暴取豪夺之法不得不施于今之世矣天下一动变生无方国之大忧将必在此盖尝闻之用兵有权权之所在其国乃胜是故国无大小兵无强弱有小国弱兵而见畏于天下者权在焉耳千钧之牛制于三尺之童弭耳而下之曽不如狙猿之奋掷于山林此其故何也权在人也我欲则战不欲则守战则天下莫能支守则天下莫能窥昔者秦尝用此矣开关出兵以攻诸侯则诸侯莫不愿割地以求和诸侯割地而求和于秦秦人未尝急于割地之利若不得已而后应故诸侯常欲和而秦常欲战如此则权固在秦矣且秦非能强于天下之诸侯秦惟能自必而诸侯不能是以天下百变而卒归于秦诸侯之利固在从也朝闻陈轸之説而合为从暮闻张仪之计而散为横秦则不然横人之欲为横从人之欲为从皆使其自择而审处之诸侯相顾而终莫能自必则权之在秦不亦宜乎向者寳元庆歴之间河西之役可以见矣其始也不得已而后战其终也逆探其意而与之和又从而厚餽之惟恐其一日复战也如此则贼常欲战而我常欲和贼非能常战也特持其欲战之形以乘吾欲和之势屡用而屡得志是以中国之大而权不在焉欲天下之安则莫若使权在中国欲权之在中国则莫若先发而后罢示之以不惮形之以好战而后天下之权有所归矣今夫庸人之论则曰勿为祸始古之英雄之君岂其乐祸而好杀唐太宗既平天下而又嵗嵗出师以从事于夷狄盖晩而不倦暴露于千里之外亲击髙丽者再焉凡此者所以争先而处强也当时羣臣不能深明其意以为敌国无衅而我则发之夫为国者使人备已则权在我而使已备人则权在人当太宗之时四夷狼顾以备中国故中国之权重茍不先之则彼或以执其权矣而我又鳃鳃焉恶战而乐罢使敌国知吾之所忌而以是取必于吾如此则虽有天下吾安得而为之唐之衰也惟其厌兵而畏战一有败衂则兢兢焉缩首而去之是故奸臣执其权以要天子及至宪宗奋而不顾虽小挫而不为之沮当此之时天下之权在于朝廷伐之则足以为威舍之则足以为恩臣故曰先发而后罢则权在我矣　臣闻用兵有可以逆为数十年之计者有朝不可以谋夕者攻守之方战鬭之术一日百变犹以为拙若此者朝不可以谋夕者也古之欲谋人之国者必有一定之计勾践之取吴秦之取诸侯髙祖之取项籍皆得其至计而固执之是以有利有不利有进有退百变而不同而其一定之计未始易也勾践之取吴是骄之而已秦之取诸侯是散其从而已髙祖之取项籍是间踈其君臣而已此其至计不可易者虽百年可知也今天下晏然未有用兵之形而臣以为必至于战则其攻守之方战鬭之术固未可以豫论而臆断也然至于用兵之大计所以固执而不变者臣请得以豫言之夫西邉北邉皆为中国之患而西邉之患小北邉之患大此天下之所明知也管仲曰攻坚则瑕者坚攻瑕则坚者瑕故二者皆所以为忧而臣以为兵之所加宜先于西故先论所以制御西戎之大略今夫邹与鲁战则天下莫不以为鲁胜大小之势异也然而势有所激则大者失其所以为大而小者忘其所以为小故有以邹胜鲁者矣夫大有所短小有所长地广而备多备多而力分小国聚而大国分则强弱之势将有所支大国之人譬如千金之子自重而多疑小国之人计穷而无所恃则致死而不顾是以小国常勇而大国常怯恃大而不戒则轻战而屡败知小而自畏则深谋而必克此又其理然也夫民之所以守战至死而不去者以其君臣上下欢欣相得之际也国大则君尊而上下不交将军贵而吏士不亲法令繁而民无所措其手足若夫小国之民截然其若一家也有忧则相防有急则相赴凡此数者则小国之所长而大国之所短也大国而不用其所长使小国常出于其所短虽百战而百屈岂足怪哉且夫大国则固有所长矣长于战而不长于守夫守者出于不足而已譬之于物大而不用则易以腐败故凡击搏进取所以用大也孙武之法十则围之五则攻之倍则分之敌则能战之少则能逃之不若则能避之自敌以上者未尝有不战也自敌以上而不战则是以有余而用不足之计固已失其所长矣凡大国之所恃吾能分兵而彼不能分吾能数出而彼不能应譬如千金之家日出其财以罔市利而贩夫小民终莫能与之竞者非智不若其财少也是故贩夫小民虽有桀黠之才过人之智而其势不得不折而入于千金之家何则其所长者不可以与较也西戎之于中国可谓小国矣向者惟不用其所长是以聚兵连年终莫能服今欲用吾之所长则莫若数出数出莫若分兵臣之所谓分兵者非分此之谓也分其居者与行者而已今河西之戍卒惟患其多而莫之适用故其便莫若分兵使其十一而行则一嵗可以十出十二而行则一嵗可以五出十一而十出十二而五出则是一人而嵗一出也吾一嵗而一出彼一嵗而十被兵焉则众寡之不侔劳逸之不敌亦已明矣夫用兵必出于敌人之所不能我大而敌小是故我能分而彼不能此吴之所以肄楚而隋之所以狃陈欤夫御戎之术不可以逆知其详而其大略臣未见有过此者也其次请论北方之势古者匈奴之众不过汉一大县然所以能敌之者其国无君臣上下朝觐会同之节其民无谷米丝麻耕作织纴之劳其法令以言语为约故无文书符传之繁其居处以逐水草为常故无城郭邑居聚落守望之助其旃裘肉酪足以为养生送死之具故战则人人自鬭败则驱牛羊逺徙不可得而破盖非独古圣人法度之所不加亦其天性之所安者犹沐猴之不可使冠帯怒马之不可以被覊绁也故中行説教单于无爱汉物所得缯絮皆以驰草棘中使衣袴弊裂以示不如旃裘之坚善也得汉食物皆去之以示不如湩酪之便美也由此观之中国以法胜而匈奴以无法胜圣人知其然是故精修其法而谨守之筑为城郭堑为沟池大仓廪实府库明烽燧逺斥堠使民知金鼓进退坐作之节胜不相先败不相弃此其所以谨守其法而不敢失也一失其法则不如无法之为便也故夫各辅其性而安其生则中国与敌本不能相犯惟其不然是故皆有以相制敌人之不可从中国之法犹中国之不可从敌人之无法也今夫佩玉服韨冕而垂旒者此宗庙之服所以登降揖让折旋俯仰为容者也而不可以骑射今夫外而用中国之法岂能尽如中国哉茍不能尽如中国而杂用其法则是佩玉服韨冕垂旒而欲以骑射也昔吴之先断髪文身与鱼鼈龙蛇居者数十世而诸侯不敢窥也其后楚申公巫臣始教以乗车射御使出兵侵楚而阖庐夫差又逞其无厌之求阙沟通水与齐晋争强黄池之防强自冠帯吴人不胜其弊卒入于越夫吴之所以强者乃其所以亡也何者以异域之资而贪中国之美宜其可得而图之哉西晋之亡也匈奴鲜卑氐羌之纷纭于中国而其豪杰间起为之君长如刘元海苻坚石勒慕容儁之俦皆以絶异之姿驱驾一时之贤俊其强者至有天下太半然终于覆亡相继逺者不过一传再传而灭何也其心固安于无法也而束缚于中国之法中国之人固安于法也而苦其无法君臣相戾上下相厌是以虽建都邑立宗庙而其心岌岌然常若寄居于其间而安能久乎且人而弃其所得于天之分未有不亡者也契丹自五代南侵乘石晋之乱奄至京邑覩中原之富丽庙社宫阙之壮而悦之知不可以留也故归而窃习焉山前诸郡既为所并则中国士大夫有立其朝者矣故其朝廷之仪百官之号文武选举之法都邑郡县之制以至于衣服饮食皆杂取中国之象然其父子聚居贵壮而贱老贪得而忘失胜不相让败不相救者犹在也其中未能革其诡谲诪张之性而外牵于华人之法此其所以自投于陷穽网罗之中而中国之人犹曰今之匈奴非古也其措置规画皆不与其时相似以为不可得而图之亦过计矣且夫天下固有沈谋隂计之士也昔先王欲图大事立竒功则非斯人莫之与共秦之尉缭汉之陈平皆以樽俎之间而制敌国之命此亦王者之心期以弭天下之祸而已彼契丹者有可乘之势三而中国未之思焉则亦足惜矣臣观其朝廷百官之众而中国士大夫交错于其间固亦有贤俊慷慨不屈之士而诟辱及于公卿鞭扑行于殿陛贵为将相而不免囚徒之耻宜其有惋愤鬰结而思变者特未有路耳凡此皆可以致其心虽不为吾用亦以间防其君臣此由余之所以入秦也幽燕之地自古号多雄杰名于图史者往往而是自宋之兴所在贤俊云合响应无有逺迩皆欲洗濯磨淬以观上国之光而此一方独陷于非昔太宗皇帝亲征幽州未克而班师闻之谍者曰幽州士民谋欲执其帅以城降者闻乘舆之还无不泣下且敌人以为诸郡之民非其族故厚敛而虐使之则其思内附之心岂待深计哉此又足为之谋也使其上下相猜君民相疑然后可攻也语有之曰鼠不容穴防窭薮也彼僣立四都分置守宰仓廪府库莫不备具有一旦之急适足以自累守之不能弃之不忍华夷杂居易以生变如此则中国之长足以有所施矣然非特如此而已也中国不能谨守其法彼慕中国之法而不能纯用是以胜负相持而未有决也夫外者以力攻以力守以力战顾力不能则逃中国则不然其守以形其攻以势其战以气故百战而力有余形者有所不守而敌人莫不忌也势者有所不攻而敌人莫不备也气者有所不战而敌人莫不慑也茍去此三者而角之于力则中国固不敌矣尚何云乎惟国家留意其大者而为之计其小者臣未敢言焉轼又上奏曰书曰临下以简御众以寛此百世不易之道也昔汉髙祖约法三章萧何定律九篇而已至于文景刑措不用歴魏而晋条目滋章断罪所用至二万六千三百七十一条而奸益不胜民无所措手足唐及五代止用律令国初加以注防情文备矣今编敕续降动若牛毛人之耳目所不能周思虑所不能照而法病矣臣愚谓当熟议而少寛之人主前旒蔽明黈纩塞聪耳目所及尚不能尽而况察人于耳目之外乎今御史六察专务钩考簿书责发细微自三公九卿救过不暇夫详于小必略于大其文密者其实必踈故近嵗以来水旱盗贼四方流亡边鄙不宁皆不以责宰相而尚书诸曹文牍繁重穷日之力书纸尾不暇此皆苛察之过也不可以不变易曰理财正辞禁民为非曰义先王之理财也必断之以正辞其辞正则其取之也义三代之君食租衣税而已是以辞正而民服自汉以来盐铁酒茗之禁称贷权易之利皆心知其非而冒行之故辞曲而民为盗今欲严刑妄赏以去盗不若损利以予民衣食足而盗贼自止夫兴利以聚财者人臣之利也非社稷之福省费以养财者社稷之福也非人臣之利何以言之民者国之本而刑者民之贼兴利以聚财必先烦刑以贼民国本揺矣而言利之臣先受其赏近嵗宫室城池之役南蛮西夏之师车服器械之资略计其费不下五千万缗求其所补卒亦安在若以此积粮则沿边皆有九年之蓄西夷北边望而不敢近矣赵充国有言湟中谷斛八钱吾谓籴三百万斛羌人不敢动矣不待烦刑贼民边鄙以安然为人臣之计则无功可赏故凡人臣欲兴利而不欲省费者皆为身谋非为社稷计也人主不察乃以社稷之深忧而循人臣之私计岂不过甚矣哉










　　厯代名臣奏议卷三十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷三十八
　　明　杨士竒等　撰
　　治道
　　宋神宗熙宁六年秘书省著作佐郎充利州路转运司管勾文字臣冯山上封事曰臣伏覩今年四月四日诏书自冬迄春旱暵为虐四海之内被灾者广应中外文武臣僚并许实封直言朝廷阙失臣伏念圣明忧勤消复之诏不形于天下殆将十年矣一日天下骤闻诏旨尽尧舜禹汤所以求治之意非若汉唐举故事求空言而已天衷一发物情易感四海内外莫不称庆恭惟皇帝陛下以盛年聪明之资承累世太平之防固宜优逰安逸纵心所为以享帝王奉养之乐乃躬自菲薄而勤于听断考名实振统纪羣臣之邪正勤怠万机之得失本末一出照临靡有欺隠且累嵗丰稔生民休息求比圣徳希阔无有然去秋以来四方亢旱遍走羣望靡有休应虽天人之际隠于茫昧而报应之速有若影响自陛下避正殿减常膳而诸道雨泽间有得者诏书之下未数日间京师辅郡稍稍沾足臣乃知三才之位虽不同然其本皆一气也故其神明精诚举动感应莫不叅防圣人推端于天而求尽于人要之通三极之道而已矣易有象书有騐诗有戒礼有制春秋有法大抵以修政教顺隂阳为本今陛下以一旱之故即推之于天而求尽者岂间于踈逺卑贱之言哉臣所以不避诛戮輙进狂瞽思有补于圣朝万分之一也臣窃以变异之起天之所以警戒人君也与夫人臣谆谆而规谏者无异故每至而屡甚焉近年四方郡国地动水溢非大变故固可末杀继而太华之前偾裂颠倒殊可惊骇而陛下恬然不以为虑大臣傲然不以为忧但即山致祭而已臣窃观自古荒旱之及止有方所未若今遍诸路歴三时为害之逺也意者国家方讲富强之术而财用之本莫不出于民非极旱大歉不足以动陛下之心耶陛下释然开悟惕然修省斥常数之谀论谨灵承之渊懿足以慰民望当天心臣夙夜尝为朝廷忧而所望于陛下者不过如此而已复何言哉然臣窃恐事有习熟而以为当然政有更矫而失于过正者臣下方賛扬推称不肯与陛下虑其逺极其防而道之也臣谨畧细故为陛下班班取大体可言者数事以献愿陛下留神而省察焉一曰平罪戾以安人情臣伏见新法之始故老大臣犹以为言况州县之吏与凡在官者或期会差于顷刻或意旨异于见闻盖不切推究而本非沮难一皆罢黜以警其余或中以他事遂成痼废或累经霈泽而未复职任一夫吁嗟王道为亏况犯时之忌遽累重法衔寃靡诉若将终身者非特一人而已又况其下因循差误虽重得罪不知其由流离道途将转沟壑者不可遽数度之人情有足悲者始设权以济事今已事而犹权无乃为陛下至仁之累乎二曰重名器以成治道臣伏见陛下即位以来新法制以举庶事耀神武以威四夷思皇豪俊共就勲业拘于职任则越次以超擢阻于过累则弃瑕而録用或止于少年而未可逺畧或徒有虚誉而本无长才或艺穷于弧矢而付以将领之权或智办于斗筲而寄以钱谷之任是由图欲速之効开易进之门侧肩争趋奋臂无耻谄谀阿附以训子弟欺隠谖诈遂成风俗虽照临之下间或不容而进任之间犹有存者书曰治乱在庶官未有邪正杂处选任失当而能致治者也今侥幸纷起品序淆乱岂不为陛下天官之累乎三曰正学校以厚风化臣伏见京师广学舍増生员置经义所修譔官属以养天下之士训导资育无所不至世谓三代文物之盛不过于此独臣以为沿虚而失实窃以周制教贤能而賔兴之皆属地官卿大夫之职虽国有学止以教游倅胄子而已至汉以六经残缺始置博士弟子员于京师然士亦多起畎亩及其末也太学生员至有三千余人于治乱何有古之养士也未正养其心既正养其材既成养其用未闻于数千里之逺招致而饮食之使之日夜相与缀烦凿虚污漫迂阔杂然如释老之聚其徒而为养也昔阳城为司业而太学诸生辞归养亲者过半今四方之士舍父母去乡里裹粮糊口坌集于都下不啻五六千人矣日驰骛求匄于公卿之门纷纭周章不本一乡之法不知三物之教不穷六艺之原本不见歴代之兴废惟诵新义习庄老虽増至万员广成十舍道不足以通逹治体教不足以化成人文徒贼粮食害风教损人才而已臣又以为仲尼不生六经之义未定也苐使学者求之而无倦发之而曰新茍不出于仁义之大方则其庶乎道也何必譊譊推尊立为定说以分限人之情性使之必归于我哉臣恐沿虚而失实它日必为陛下养贤之累也四曰复台谏以广言路臣伏见数年以来台官以言新法等事而责降者近数十人若将遂废而不用朝廷设此职以待言者欲其敢言尔今反讐其言故天下不能无疑也且士大夫至精之选莫若台谏博赡通敏厚重方正始可居此职是数十人者虽未必尽然然其来也以公议其去也无大过当其遇事輙言岂惮嫌怨一日失势使奔走俯伏于众人之下若故摧耻以快讐敌圣朝人物之盛如数子者九牛一毛无所多损然所惜者朝廷之举动尔昔唐髙宗时长孙无忌褚遂良等以劲切得罪天下不闻直言者二十余年今当言责者顾望畏缩而不敢言者数年矣前日或闻御史里行黄履言市易事搢绅之士以为凤鸣朝阳寻即报罢且市易果便耶果不便耶履之言果是耶非耶市易果便履之言果非尚当嘉其守正敦奬优借以广言路况其便与不便是与非特未定也然则循黙茍容勇于进取而乐观时变者乃为称职岂不为陛下听纳之累乎五曰复常平以简法令臣窃以青苖之法本以抑兼并赒穷困朝廷恵民之意何所不可而喧哗龃龉者数年今法制已定论议已息臣犹冐万死以言者虽不知变苐恐无益于振贷徒烦督责所重者国家之大体尔或谓请者既众则无不便之理然未尝知浮浪之人与夫不能自业者持片纸获见缗茍且于目前奸欺于限外今皆指新以填旧额取私债以偿公息自此之后官有常得民有常负不幸而少歉则负者至于流亡而得者并失之矣此非所谓赒穷困者也今质贷之家不减前日何则盖青苖之法与期虽逺然过限有罪贫乏之民无所资仰不免寄性命于富商大贾之门其取之尤急则偿利愈多此非所谓抑兼并者也又郡县之治主风教平狱讼禁盗贼均赋徭今皆置而不问日夜惶骇从事于青苖出纳簿书细故之间然犹少差毫厘而立见停罢者相继虽朝廷遣使风厉州县亦不过议敛散校圭撮促期防而已非国家大政非天下急务强起而力行之此古人所谓直服人之口者尔岂不为陛下宜民之累乎六曰罢兵戍以厚邦本臣伏见湖南陇右用兵以来建议开边之士亹亹相继而起其讲究利害有以当圣心者不过以夷狄喣抚之过侵噬猖獗边民无聊且当为中国之
　　故虽粪土邦计草芥人命爵赏贸乱君臣宵旰而不知悔也且天下之至难处者兵也今以易言之臣恐兵之祸自此始矣王者之师以仁义动末世以功名举昆吾之御玁狁之逐盖起而应之其义在于禁暴安民而已建武开元之君锐于功名奋兵以逐夷狄边机一发而入物补官出贷除罪转漕假贷塩铁榷酤请筭占缗均输平准和籴率贷度僧进奉宣索増税青苖间架竹木茶盐铜锡之名百出卒不能佐用度虽悔痛于末年终不免流为后世子孙患也然度当时所得不过数幅空地图而已臣尝计熙河溪洞之获在汉唐百分之一而费已不赀况将尽而有之哉当陜西无事川峡上供物帛无虑数百万悉归于中帑以供天子用度庆歴寳元用兵之后皆为河东关右截留犹靳靳未足常仰给于度支矣况今重有熙河一路军兴之费哉近日洮西之警互有得失正如鬭博之酣方瞠目盛气以决胜负虽亲信在傍势不可解臣窃恐嚢虚足跌为陛下太平之累也臣愚不晓世务复久官逺方不习国家之典故不知庙堂之谋议但私于士论而求之物情是非不疑利害可见如此为陛下所累者六虽年谷丰稔嘉瑞荐臻犹可以止其流絶其源以销未然之患况天变昭昭于上人言籍籍于下宁能舍此而不为之虑哉今若以罪戾为虑则臣伏愿陛下诏今日以前以新法事得罪者许自陈述为兴置一司看详不问重轻一切除放如此则人情可安也以名器为虑则臣伏愿陛下慎重爵赏澄汰偷墯奔趋之勤不足以临事防给之对不足以议政曲存老成以共大事稍抑文华以求实効按察之任必考其素侍从之列必观其守以至领一将事加一职名非其人无以服众失其实无以劝善更相荐引先察于时论精别除授必归于宸断如此则治道可成也以学校为虑则臣伏愿陛下诏限太学生员以五百人为额本贯非开封府辅郡与命官子弟不得入学数外举人遣还乡里罢修经义官属减省直讲员数又诏天下解发各以进士之所自得大义优长文辞厚重者为合格不得以向背新义而去取之也至于武之极则暴法之则奸所益者小所损者大宜废二学以塞原本如此则风俗可厚也以台谏为虑则臣伏愿陛下断浮议发明诏録侍从台谏以言而得罪与无名而隂废者度其才而用之以励公卿之莭以厌朝野之望观其既去而无憾愈穷而有守若起而助陛下为治当有过人者何必纷纷求攀縁附托易进之人于外哉如此则言路可广也以青苖为虑则臣伏愿陛下诏有司取常平旧制而稍増损之其余烦碎条约一皆罢去如此则法令可省也以兵戍为虑则臣伏愿陛下趋罢出塞之师常为备邉之策少休士马隂计财用以十年为期俟勇者奋而谋者决然后一举而复幽燕之地彼户口之众租赋之厚厌敌已久日夜思汉我朝得而暮资之视西南区区汗仆马毙鹰犬与豺狼校性命于荆棘间以求一肉之快者逺甚如此则邦本可厚也至于既有其名未知其实可行于今而不计其后与夫縁陛下所问者五縁臣所言者六而记念无以宜于世者臣愚未能尽其说必有慷慨之士为陛下言之矣臣愚不知五行之说尝谓刘向以降诸儒妄指意人事以傅防天变而失于洪范皇极之义故臣不敢即旱所起臆而不经以欺罔陛下然臣尝读易至否防之际治乱安危其极必返圣朝升平百余年盖古未有至陛下处泰而益亨履丰而愈光更革惩创将期于尽虽然裁成辅相之道贵于适中其过也等归于否而已矣臣愿陛下慎始而虑终使平而不陂往而不复则天下之幸亦万世之福也昔汉文帝唐太宗忠恕仁明主也贾谊刘洎辩论切直往往责君之难二主者虽明誉其直道而隂衔其讦逆其卒也贾谊以他事废刘洎以无罪诛呜呼言之难也如此臣才防而言拙位下而迹孤徒有刘贾爱君忧国之心独意妄议以干天听不顾犯陛下之威触大臣之权伏惟陛下裁察若弃其身而用其言则虽死无恨臣不任拳拳切之至
　　九年司徒富弼上疏曰臣近者因拜谢章輙敢畧具南事附奏伏计愚恳寻逹天听蛮宼大扰即已窜归然王师遂行必谋吊伐水陆并进威徳兼施若夫讨御之方得失之际则非臣庸之所预知也伏望陛下宻诏郭逵等俟至二广熟计攻守利害速具奏闻可往则往如不可往则令别圗去就以全王师之重海峤阻逺恐难责其固必也臣又窃闻秦陇之外数年用兵尅取熙河等五州别立一路辟地进境开拓故疆诚为国朝美事足光史册也然而逺近共传当时杀戮人命不可胜计费耗财用莫知纪极是皆主事者公为欺罔不以实数上奏致陛下无由得闻而进止也今既成立部分建置官属屯兵守御各有定制即须所得之地所出之物以供赡一路自能取足不假外求然后可为长逺之利遂成开拓之益则向者人命不为枉杀财用不为虚费也奈何罢兵后唯闻朝廷自京师辇运金帛监司从内支拨粮草増添转遽逓铺奔走不絶于道滔滔而去尚云不足一二年来又云彼中米麦每防计钱四五百文贱亦不减三百以上公私皇皇汲汲日忧不逮若常如此则不唯枉杀虚费而又自此国家府库如何供亿民间物力如何出办遂使官司俱困得之何用况陜西乏用即今上下穷窘已甚事茍得实臣窃忧之伏望陛下亲选无所畏惮公忠臣寮不与其时用事人为党者往彼案视土地可耕否所收物财足用否人情可安否久逺可守否俟得其实然后委二府会议方见经久利害如何若不审行考校但务竭力劳费臣谓末等之家有十金之产者且犹未肯如是况乎为天下之计哉惟陛下深切留意也唐宣宗时北方亦曽自举十数州内附未尝少加攻取既而供馈阙乏终却叛去唐亦不复顾借更乞畧赐检详亦可以为证矣臣又窃闻代北之地敌人妄有争占意在先发殊无义理朝廷以其倔疆难制遂欲尽与此说传播甚盛然终未知虚的万一是的则闻者莫不忧骇何哉盖异域贪婪后患弥大彼曲我直事甚明白且宜以理辨析未易可许昔赵王欲赂强秦六城而虞卿不从东胡欲求匈奴瓯脱而冒顿弗与观其简册足为龟鉴愿陛下取此二説以今疆事反覆叅校始末轻重与二府议定决然利害奏禀而后行此须特出宸断也臣又窃闻累年新法所行之事条目甚多陛下近已深见为害但虚懐隠忍未即更张此诚大得为君之道从容优裕而不欲廹急也然所谓为害者皆害及天下之人被害既久则岂尚容舒缓哉度今事势正如解倒垂之急唯恐解之不速也亦如人之感疾疾深则难愈木之受蠧蠧深则难补惟陛下所见害事既明芽蘖已着宜早图之必无太早之失更或稍缓则遂成疾蠧深患朝廷益难奠枕矣况天下不以贤愚共知陛下始欲讲求大治比迹唐虞前代帝王用心非所能及而不意为人所误至此事皆成究其端由实非陛下之失唯是众口共责为谋者恨不食其肉焉今圣情既已开悟稔知其非而犹隠忍防惜不速更张却恐遂玷圣徳也臣更愿陛下于左右臣寮中不以职位髙下常视其反覆狡狯者疎之纯良方正者与之反覆狡狯者虽有奸才强辨可惑人其如自取名位及援引亲旧结成朋党互相保庇表里胶固牢不可破如此之者岂可置之左右而任之以事乎盖本无一定之志不耻不仁不畏不义不见利不劝必无忠荩慤实安肯乃心于国家也纯良方正者才辨诚有不及狡狯之人然其心不二持守坚笃中立不倚傍无朋比用之则直道而进舍之则奉身而退不为利回不为义疚忠亮之节至死不移不肯欺昧朝廷自求多福如此等人终无妄误必能为国家立事假有未能立事者亦不为害也陛下临御既久当尽照见固难上逃圣鉴此尤宜常挂宸念恐非须防可忽也縁误用一二奸人则展转援致连茹而进分布中外大为朝廷之患卒难救整唐文宗所谓破河北贼易破朝廷党难者正谓此也天子无职事唯辨别大臣邪正而进退之此其职也切乞谨之臣狂瞽之说有爱君忧国之心固无他志伏乞俯赐听纳早赐裁处不胜宗社生灵之幸
　　元丰六年富弼薨手封遗奏使其子绍庭上之其大畧云陛下即位之初邪臣纳説图任之际听受失宜上误聪明浸成祸患今上自辅臣下及多士畏祸图利习成敝风忠词谠论无复上逹臣老病将死尚何顾求特以不忍上负圣明輙倾肝胆冀哀怜愚忠曲垂采纳去年徐禧之败兵民死亡者数十万今久戍未解百姓困穷岂讳过耻败不思救祸之时乎天地至仁岂与羌夷校曲直胜负愿归其侵地休兵息民使关陜之间稍遂生理兼陜西再团保甲又葺教塲州县奉行势侔星火人情惶骇难以复用不若寖罢以绥懐之臣之所陈急于济事若夫要道则在圣人所存与所用之人君子小人之辨耳陛下观天下之势岂以为无足虑耶
　　神宗时知谏院范纯仁奏乞任羣臣疏曰臣伏见陛下即位以来孜孜求治亲决庶政日烦圣谟万乗増宵旰之勤羣下负尸素之责君劳臣逸颠倒衣裳异天徳不言而成亏圣人无为之治又况人主诏令当务简而必行万机之多宁免一失先有司则不容差谬当职者得以纠绳出上意则事关纶言为臣者难于轻议行之寖久益少损多盖夫尊者当领其要卑者当任其详尊卑之殊其职亦异尽心谨职督察细事者有司之职也经国阜民选贤任官者宰相之职也容载如天地广大如江河巍巍荡荡无得而名者王者之徳也以卑僭尊则不恭而失职以上逼下则大察而劳神故易称黄帝尧舜曰垂衣裳而天下治又孔子称尧曰惟天为大惟尧则之诗称文王曰不识不知顺帝之则是皆简易愽大无为之明效也惟圣心稽而行之易若反掌伏惟陛下察虞舜丛脞之戒取老氏清浄之言潜晦聪明頥养圣意择宰司而委以万务慎庶长而责其成功广听纳以导群情察迩言而安庶政大臣无不以之怨多士懐得职之喜愚智效力上下尽心自然端拱垂衣太平可致纯仁又奏乞清心简事尊徳委贤状曰臣伏见陛下即位已来切于求治思欲革去旧速致太平此固圣明之君盛徳之举也然而道逺者理当驯致事大者不可速成人才不可以急求积不可以顿革道不驯致则有揠苗之患事欲速成则有不逹之忧人急求则才佞进而巧伪生顿革则人情扰而怨愤作所以景帝削七国而错受戮东汉疾横议而党锢大兴宋襄公急于求覇以致丧师唐文宗切于除奸而训注祸作此皆前世之明效而后王之龟鉴也故帝王之图治必在显仁藏用自下升髙人材以长育而成功徳以积累而大通其变而使民不倦神其化而使民不知无象无为而天下自安矣故传称尧之徳曰荡荡乎民无能名焉称舜曰夫何为哉恭已正南靣而已矣称文王则曰不识不知顺帝之则是皆圣人之治以无为而成也又称孔子曰毋固毋必毋意毋我又曰无适也无莫也义之与比洪范曰无有作好遵王之道无有作恶遵王之路无偏无党王道荡荡无党无偏王道平此则圣人之心毋固毋必无适无莫不作偏党好恶而邪正自辨万事无惑也故水止则方能鉴物心清则可以理事自古人君有以才畧自任果于兴作欲其事功速就必为憸佞所乗迎合之人则以才能被宠忠直之论皆以沮诽见疑以沮诽被疑则不暇察其忠以合意为才则无以觉其佞自然善恶无辨赏罚不明人情怨怒而不知祸乱已成而莫见以至国家颠危者多矣此果于兴作之害也孔子曰予无乐乎为君惟其言而莫予违也不几乎一言而丧邦乎此有以见小人承顺之言可惧也陛下聪明仁孝修已笃恭自有尧舜之资可以垂衣而治不须急务于近效乃杂五覇之为岂唯徒劳睿思寔恐以小妨大伏望陛下清心简事尊徳委贤以知人安民为大方以富国强兵为末务覆之如天容之如地四海被不言之化生民跻仁夀之域与三王并美唐虞比隆使后世歌颂无穷在陛下留神而已
　　时王安石用事参知政事赵抃屡斥其不便韩琦上疏极论青苗法帝语执政令罢之时安石家居求去抃曰新法皆安石所建不若俟其出既出安石持之愈坚抃大悔恨即上言制置条例司建使者四十軰骚动天下安石强辨自用诋天下公论以为流俗违众罔民顺非文过近者台谏侍从多以言不听而去司马光除枢宻不肯拜且事有轻重体有大小财利于事为轻而民心得失为重青苖使者于体为小而禁近耳目之臣用舍为大今去重而取轻失大而得小惧非宗庙社稷之福也
　　翰林学士张方平上言曰陛下即阼以来顾諟天之明命虑而后言议而后动欲以身先而率天下以正可谓盛徳矣然始初清明中外观听朝廷风体顾当先其大者逺者若夫厚风俗美教化修典刑正纪律以通天下之志以成天下之务此今之所当先者也而近日政令未见有可以慰天下之心者而但闻利害相倾爱恶相攻议论纷纭斥免继踵臣恐四方有以窥时政者矣国家设官分职置台諌官台官以纠邪慝绳愆违肃朝伦谏官以拾遗补阙规君过歴代具员各扬其职仁宗虚懐尽下容纳无择先帝英明健粹令出惟行陛下祗遹成宪以端治本王道正直在执厥中所言是耶事固当无大而必从所言非也事亦当无小而必察取其至当何所依违天无私覆日月无私照帝王之心如是而已矣又方今朝廷之大政事所以因循人情所以不尽止为避烦言恤形迹事小嫌废大体名曰公道其实徇私名曰慎重其实茍且以此为适治之路是犹北辕而之楚也伏愿陛下廓大明恢逺度有以率励群下革此敝风俾协恭和衷共成雅俗如此则君体以尊人伦以穆纪律可得而正风俗庶防乎厚陛下以此图于执政推是而广之触而长之治路由此而适顾为近尔蒋之竒转殿中侍御史上谨始五事一曰进忠贤二曰退奸邪三曰纳谏诤四曰逺近习五曰闭女谒神宗顾之曰斜封墨敇必无有至于近习之戒孟子所谓观逺臣以其所主者也之竒对曰陛下之言及此天下何忧不治
　　监察御史里行彭汝砺奏曰陛下惩茍简之敝悼事功之废教农夫兴水利开边境造出法度付之有司使车络绎出求遗策其始求深而其欲速纎人附托急功趋利贪功盗赏误陛下事多矣水监言为陛下兴水利者也如异时开南京白沟河所役工数百万而为之死者数千百人一州府库皆至空竭终以无可成罢之如京师开丁字河其言利者必以为无穷者也以其利无穷故国家亦轻厚费而成之堰成今二年矣陛下试使人察之其利何在也如濬川司所役日三千人日给钱三十以嵗计之工积至百十万以月计之金积至三千缗其他物至廪禄衣赐一未论也其利害则陛下固自试之久矣司农言为陛下养民者也如为方田手实海内为之骚然税终不能均如异时以布衣为使教种稻田置农器立农舎纷纷防年旋以罢废矣如两安抚司募人归京东教者数十户而道路流离冻馁以死者几尽焉而学士大夫猖狂妄言争提空名以盗实利故上有不赀之费而下无经久之计民有无穷之害而官取甚优之赏古今岂有此理凡臣所陈皆陛下耳目所及也而为诞谩如此推至于所不及盖有不胜言者矣以此知事之不可易也方舜禹之盛相与有为于上固无遗策矣而所以相戒亦曰率作兴事慎乃宪钦哉则兴事之难非独今也盖圣人吉凶与民同患则不能无事而其动随而不先故与四时相先后而不遗其法应而不倡故与万物相酬酢而不匮其功缓而不廹故与万物相终始而无尽夫岂尝有意哉子曰因所利而利之不亦惠而不费乎择可劳而劳之不亦劳而不怨乎今之事虽劳之不能无怨而所费不足为恵矣惟陛下加察焉
　　汝砺又奏曰臣闻天下之法非制之难而变之亦难非变之难而当于理之为难盖有为者尝始于勤而卒于怠方其乗可为之势而内有至诚恻怛之心在彼惟无所言有所言皆行之在我惟无所行有所行皆至焉及其久也或已为而无状或已行而有而浸润之言入危疑之説进而心怵然为戒为之回顾为之踌躇不进而昔之至诚之心解矣惟其所养育之人材与所感动之风俗已如是念所以焦劳而成之者又如是欲弃之则叹息已着之前功欲革之则迟疑未然之来効此改变之所难也夫理有是非故容有取舍事有利害故容有损益然知其为是非利害而不知其所以为是非利害则虽以为是而非固已胜之虽以为利而害固已随之陛下造事议法多古人之深意而小人不能奉承明诏急于功利故改为防十年而事功未至成就而使陛下有疑焉如罢河防司归都水监罢帐司委提举司未防皆复焉人于此有以窥陛下矣臣愿陛下加详焉无忽虑不可以不前定不前定则揺令不可以数易数易之则轻盖今天下之势如大厦之已构矣其为门阑堂室之体其为髙下广狭之制其方员象天地其内外法隂阳其晦明象日月盖已成矣而材未备势未完疾风淩雨并至而乗之而居者不安焉为匠氏计易栋楹榱桷之倾邪桡折者补堂涂盖瓦之破阙者饰丹雘之未至者于已壊者修于已完者加固如此则益善矣使不顾其已善而欲以一日之力尽革出而鼎新之臣恐且成者复壊欲为者未集邦家之基危矣臣愿陛下加慎焉然臣所论兴事非为事卒于不可兴也欲加详而已所论变法非为法卒于不可变也欲加慎而已始以一人之言而兴之而不计其为害终以一人之言而废之而不存其为利物必有受其者矣左右皆曰可为未可也诸大夫皆曰可为未可也国人皆曰可为然后察之见可为焉然后为之左右皆曰可废未可也诸大夫皆曰可废未可也国人皆曰可废然后察之见可废焉然后废之夫所废兴者与众共之虽更万世之久尽天下议论不可夺矣何则其理固同也盖天下之是非为其理而已茍循其理何所为而不得邪惟陛下裁幸汝砺又奏曰昔先王之为国也其所以总领而维持之者可谓备矣九州四海之逺所君者一人而已以为不足也则分天下之土为公侯伯子男凡五等犹以为不足也则列天下之国为属长连帅卒正者凡七等犹以为不足也则并诸侯之国而为之伯者二人上下相维若网之在纲而天下总万国之逺制于一堂之上诸侯蹶角稽首又听号令循法度若指之应臂其有不率则其长得而治之然又以为未足也于是有廵守焉至于其邦问百年者就见之命太师陈诗以观民风命市纳贾以观民之好恶命典礼考时月定日同律度量衡礼乐制度衣服正之而有刑有流有讨有赏此诸侯所以谨度而民莫不安也自侯国之废学士之言不及此矣今天下县有令郡有守列郡有提刑有转运有发运所治者财谷而已于民事有不与也有安抚钤辖有总管经畧所制者兵而已而民事或不与也夫古之侯国其徳之所以相长者如此之众而今之郡县所以总领者如此之约而任之未必当责之未必久此无怪乎天下之未治也臣欲乞因今之所谓安抚钤辖而以重臣任之稍并众任使职司皆得以统摄而一道之利害黜责皆得以安抚领使如古之州伯也三嵗遣近臣出使以尽民间之祸福利害而察百官之贤智愚不肖使如古之巡守也如此则逺近内外无有不安者矣
　　金君卿奏曰臣窃尝考古之道观今之宜切于治要者莫若节冗费使国用充足而民力有余谨法令使下必奉行而无姑息茍且之敦风教励名节使人知防耻而无浇竞之俗朝廷固当留意于斯而言事之人未能别白指陈使可施行殆亦垂之空言而已伏惟皇帝陛下天资仁智宵旰励精询谋臣工以图极治故有大廷转对之访虽甚狂狷皆优容之防臣故敢吐忠献愚条上三策愿陛下赐臣须防之暇使得口陈以展尽其意然后乞赐财择觊其必行臣不胜幸甚仰黩宸旒臣无任激切屏营之至
　　一事臣前所谓节冗费使国用充足而民有余力者臣且粗陈其一每嵗可减冗费数百万贯窃闻天下州军招置厢军人数多少不等每嵗増耗无有定额治平间总五十一万人臣尝筹之以厢军诸处则例参以军分上下约度除招军例物赏给外所支钱粮衣赐等物毎一名约嵗费缗钱三十七贯已来且以五十一万人约之嵗费钱一千八百八十七万贯自明道已来数十年间每嵗之数亦有止于四十三万人已来嘉祐中只有四十五万人向时天下漕运占役之处亦无阙事今其数既多嵗月縻耗库廪不得不空以至诸州支领纲运火児工钱之费亦无所减制诏谓赋入日増而国用日亏者岂不由此也臣又闻皇祐中置司减省冗费治平间宣勑亦以兵冗之故戒敕官司不得妄有占役朝廷节费省民之意不为不至矣臣今愚见欲乞在京特置官司及遣使与诸州军例合占役要用厢军人数立定常额且以州府军监大小或通江河或居僻左以纲运多少县镇仓场及官司占役等处裁定人数然后以多补少移于阙人州军选不任役使虚食廪稍者减放旋关申在京减省官司更将诸州人数参详损益大率以仁宗朝已来四十余年厢军人数约度取其中数裁定逐州常额今后须是额数阙人方得招填臣愚试约度且以四十四万人为额可减放七万人每嵗且减费缗钱二百五十九万贯其所减招军例物又不下六十余万贯臣试以向来西北饵胡之费较之可减其数三倍朝廷方欲富国息民宜无遗此策臣昨守任澶州雄州日窃见逐州半粮兵士不下五七百人诸州多如此皆占闲慢去处甚可裁减臣守任池州日本州所管过犯军七百余人况僻逺山郡此众多或因饥馑亦不可不虞臣欲乞今后诸州有过犯配军满百人即仰闻奏乞权住配朝廷亦尝有指挥委监司体量配军罪犯轻者闻奏经年嵗间得减放还乡者百无一二臣欲乞指挥虽因罪犯本非巨蠧自配充军二十年而年六十五已上者可尽行减放其逃亡及因差役久不归营不曽开阁请受冒请钱粮其极多乞因此根磨仍令都监司及粮料官司常切关防免虚破廪食更乞严行条禁诸州有招小弱疲羸之人充数今后亦乞重行约束令诸路监司常切检比来向南州军抽差军人往诸处工役未防放还其死亡已过半臣窃计疲弱军人嵗月间縻耗廪食以丁壮一时之役较之所费既少而用力倍多欲乞今后有得朝防兴修河防之令优与工直雇召丁夫充役如必要抽差厢军亦须拣选堪役之人相兼丁夫役使又西北沿边州军设有不堪征役之人尤难餽给诸处减定然后相度量与裁损其禁军亦乞特赐裁酌臣未敢悉条其事恐烦圣览如朝廷以臣言为然乞命大臣置司行遣令臣得叅预其议然后别开陈条件奏请施行必收此策冗费自销库廪封实民有余财可翘足而待也
　　二事臣前所谓谨法令使下必奉行而无茍且姑息之者臣窃闻朝廷命令之出非不丁宁戒敕然州县之吏或多因循其名虽曰行下鲜能收其实者向来朝廷须降条贯州县亦甚有因循去处臣不敢悉数又如赦勅内合颁行条件往往经歴官司逾年不能结絶使上之徳泽塞而不流此盖官吏奉法不谨之故也制诏谓州县之官课空文而尸素者良谓此也臣欲乞申敕有司今后宣勅指挥州县施行除程限外经半年不奏报及赦勅内合行条件一年内不尽遵行结絶者委监司按举或言事之官弹劾以闻当职官吏重行黜责不在去官原赦之限又军中教阅之法朝廷之所留意臣昨守任边州见诸处武臣全不以此为意皆云督促教阅便致生事姑息之以至于此而欲精兵鋭卒缓急应用不可得也臣愚欲乞更赐约束令监司检武臣课绩别以一项明述教阅精否为殿最而黜陟之如此则州县之吏军旅之政皆知奉法举职而无姑息茍且之也
　　三事臣前所谓敦风教砺名节使人知防耻而无浇竞之俗者臣窃见比来士人往往有不顾名节浇薄日甚设以如此等人为州县长吏而欲民知防耻息争心不可得也此盖士人学无本原又取士之法难求行实之故古者取士先以乡里孝悌之行今贡士既多其间得无浮滥虽有县令保明之法然不过取质于村耆坊正之言又不逞之徒自相为保而县令且非久任难以尽责其保臣今欲乞毎遇科发解后令知州通判更察其行迹其得解举人中不以解名髙下有经术履行为乡里所共推髙者特与旌别保眀闻奏如擢科第乞与升甲名或守选者与免选除注其间却有不行止及有亏孝悌不为乡里所齿者许明其事迹弹举其人虽已及第亦未得理选限后来却能改过自励有本贯知州通判县令职事官一员同罪保奏方与理选限差注如此行之每次科稍警策其一二自然相率皆脩行检也又国庠贤士之关风教所自出欲乞置五经博士传以小经令学者各授一经诸州学者亦皆仿此各专经术每遇科试三策中将一策问其所学经义所贵学有本原而经明行修之士出矣臣又闻朝廷开荐举之路惟务得人不专阀阅今后臣僚每嵗保荐人数有全不及孤寒者许言事之官弹劾以闻臣又闻诏百官转对本求民间利病其间有专以爱憎攻讦者颇伤刻薄朝廷近行黜责耸伏群听欲乞更明降诏书戒敕百僚使知寛大之意制诏谓变风俗之浇讹臣敢以此为献臣之浅闻姑陈其一二庶防士重名节民知防耻而成美治之俗也
　　右谨具如前臣人贱言鄙不足以上副诏书丁宁询访之意惟陛下赦臣浅陋浼渎天听之罪臣不胜幸甚右司谏苏辙上奏曰臣谨按青苖免役保甲市易四事得失最为易见上自中外臣僚下至田夫野老无有一不知者但以朝廷所行言其是则有功言其非则有罪是以畏避钳黙不敢正言今谨采众议人所共知灼然可见者画一开坐如后
　　一议者皆谓富民假贷贫民坐收倍称之息是以富者日富贫者日贫今官散青苖取息二分收富人兼并之权而济贫人缓急之求贷不异于民间而息不至于倍称公私皆利莫便于此然公家之贷其实与私家之贷不同私家虽取利或多然人情相通别无法今嵗不取而取偿于来嵗米粟不给而继之以刍稾鸡豚狗彘皆可以还债也无嵗月之期无给纳之费出入闾里不废农作欲取即取愿还即还非如公家动有违碍故虽或取息过倍而民恬不知今官贷青苖责以见钱催随二税隣里相保结状请钱一家不至九家坐待奔赴城市糜费百端一有逋窜均及同保贫富相迨要以皆毙而后已朝廷虽设法度以救其失而其实无益也
　　一议者又谓平时差役破壊民家一夫为役举家失业故使逐户出钱官为雇人谓之免役出钱虽多而民免于破家之患以此为説行之不疑然不知三代之民以力事上不专以钱近世因其有无各听其便有力而无财者使效其力有财而无力者皆得雇人人各致其所有是以不劳而具今也弃其自有之力而一取于钱民虽有余力不得效也于是卖田宅伐桑柘鬻牛马以供免役而天下始大病矣且夫钱者官之所为米粟布帛者民之所生也古者上出钱以权天下之货下出米粟布帛以补上之阙上下交易故无不利今青苖免役皆责民出钱是以百物皆贱而惟钱最贵欲民之无贫不可得也至如京师百司郡县刑法之吏无禄而役为日久矣周制庶人在官虽曰有禄而事简吏少势或易供非如今日员数猥多不可供亿况三代兵出于民而今世之兵坐而仰给若又兼举大费为力实难然议者以为给之以禄然后可责之以防盖朝廷选吏之精必不如择官之慎禄吏之厚必不如禄官之多今慎择多禄之官犹不免于贪而况于吏人乎且昔之为法也计得罪无禄者减等今用仓法则吏之得罪反重于官颠倒失宜尤为未可若朝廷诚患吏贪但使官得其人则吏之受赇自有分限若犹未也则虽重禄深法不能禁矣
　　一议者又谓三代之盛兵出于农故团结伍保以寓军今朝廷喜其近古亦谓可行然而三代之民受田于官官之所以养之者厚故出身为兵而无怨今民买田以耕而后得食官之所以养之者薄而欲责其为兵其势不可得矣盖自唐以来民以租庸调与官而免于为兵今租庸调变而为两税则两税之中兵费具矣且又有甚者民之纳钱免役也以为终身不复为役矣今也既已免役而于捕盗则用为耆长壮丁于催税则用为户长里正于巡防则用为巡兵弓手一人三役具焉民将何以堪之且其为巡兵弓手也一保甲之中丁壮既出老弱守舎盗贼乗间如入无人之境而其上畨之期又不过旬日坐作进退未能知也代者既至相率而反往来道路劳何益至使盗贼纵横官吏防责啸聚群党攻剽州县未必不由此也古之循吏使民卖劒买牛今也使之弃其农具而置兵器小民无知縁以为恶良民之畏事者一入而终身不得脱奸民之好权者一补而终身不得免其为患害有不可胜言者矣
　　一议者常患百货轻重制在富民少则贵卖以取赢多则贱买以要利利有所壅商贾难通于是置市易之官以平贵贱有司诚守此议不更别有所营则虽繁碎难行然亦未有深害今自置市易无物不买无利不笼命官遣人贩卖南北放债取利公行不疑杜絶利源不与民共观其指趣非复制其有无权其轻重而已也徒使小民失业商旅不行空取专利之名实失商税之利国体卑辱海内离心巍巍盛朝何若于此况复小民好利无逺见争取官债以救目前欺谩父兄妄引抵当期限既迫逃窜无所妇子离散行路咨嗟柰何为此陷穽诱而纳之也至于奸民巨贾窥伺间隙取利或多或输滞积不售之货以易见钱或指残破无用之屋以賖实货巧智百出难以尽言有司蒙蔽指以为利泉币一散汗漫难收官之所藏徒文具而已窃闻朝廷近日将议穷究然而既之法施行未已买卖百物犹且如故譬如含茹毒药喉舌破败胷腹胀满知其非矣然且闭口不吐安坐切脉广求方书其于速愈之术疏矣
　　右臣所陈画一事件皆是耳目所接众庶共知朝廷清明岂有不察若诚有意改易非复难行但朝出一纸诏书四夕去非如前代积或在列国或在四夷欲议改更恐其动揺海内故且维持含养茍自便安今事在朝廷出命则已众所系望势难久留而私自顾恋迟迟不决以失天下之心臣窃不取也愚蠢之人志在忧国言词切干犯典刑区区寸诚甘竢诛戮
　　吕元钧对策曰臣闻大智者圣人之徳而虞舜察迩言盖万事之统顾省不遗而虑之深也中行者君子之能而仲尼与狂狷盖匹夫之志固守难夺而不可弃也此二者施诸君臣之际而要其归则上有求善之美而下不失为尽节不欺之士各崇所尚义何亏焉今陛下席太平之基运独化之术元臣良辅讲磨原本于内庶官群吏奔走职业于外经制立而可以庇万嗣号令出而可以肃四方治定功成信有日矣然犹诏举贤良方正之士亲策于庭退托不明延访得失者岂非虚已好问求尽天下之情欤臣愚不肖不足以备当今之下执事虽竭尽倾写安能补陛下万分之一乎然不敢以荒畧无取为解而逆探朝廷之意愿献于前者盖以为贤良之义贵犯而不贵隠恶斯义之废自臣始也且人各有异能而所以取之者必主于一求将帅主于勇求守令主于防求法吏主于文而求贤良主于直舍是则虽有异能而亦不取矣今将帅不言其勇而言其仁守令不言其防而言其通法吏不言其文而言其朴则陛下取之欤臣虽不肖而所以进者贤良也敢不一于所主而求伸其志哉恭惟圣策有曰昔明王之治仁风翔洽徳泽汪濊四时调万物和兵革不试刑辟不用隽贤居位戎夷向风建皇极以承天敛时福以锡民日星雨露鸟兽草木效祥荐祉陛下甚慕之而访臣以致之之术者此陛下深思治体而究其所由欲均大利于四海也臣愚何足以知之然臣闻人事有本末物理有始终王道之施设固有先后端本所以治末慎始所以圗终施之宜先则不可后于一日乃治体之所起也昔春秋以五始明王法谓一为元者视大始而欲正本深探其本而所贵者始也然则人君之即位者天下之大本而王道之始乎兆民亿姓延颈企踵而觊其抚养也则必有以慰其望公卿辅佐致忠竭节而副其任使也则必有以结其心外藩邉众悚意慑虑而仰其懐徕也则必有以悦其情古之贤王深知端本慎始之义而施设之具无先于此蕴之而为盛徳发之而为大政如日月之照临雨露之润泽使人人闻之率皆耸动鼓舞以为吾君之有某善则吾之幸也吾君之举某事则吾将享其利焉是故散而为仁风霈而为徳泽幽可以调四序明可以和万物兵不试而威立刑不用而政成俊杰在位而百职举邉人欵塞而九贡集大中之道建而上顺乎天五韪之福应而下休乎民日星雨露鸟兽草木诸福之物可致之祥莫不毕至而王道终矣书称髙宗之徳曰作其即位嘉靖商邦至于小大无时或怨诗称成王之嗣政则以小毖慎防恭敬进戒为先务岂非端本慎始之意乎及其明验大效之见于后则徳业昭著教化深厚措世乂安传祚永久得不盛哉今陛下承五圣之统讲求治具而以任大守重为之忧故臣敢以端本慎始为献愿陛下不惑理财之説以慰生民不间老成之谋以结公卿不兴疆埸之事以懐外国惟陛下深思而切究之则尧舜之治可以积久而致何在昔明王之足慕哉圣策曰人君即位必求端于天而正诸己惟五事得其常则庶徴协其应享国以来靡敢自肆而和气犹欝大异数见乃元年日食三朝洎仲秋地震数路而冀方之广为灾最甚者此陛下畏天命而求所以顺也臣闻天人之际精祲有以相感洪范之陈五事春秋之书灾异眘其防也然世之説者有两端焉一曰彼穹然居上者何预于人事乎日月星辰之淩错隂阳水旱之愆亢皆大数使之然未必发于政事是天之与人离为二而言非严恭寅畏之道也一曰灾变之来率以应某政之失则召某祥某事之非则召某异盖自两汉诸儒若刘向董仲舒郎顗襄楷之徒皆指时事一二以明之牵连迁合务必其验是不能推明天人之端以启导世主而徒溺于禨祥也臣则谓之不然夫天之降命于君而付以大器者必有扶持全安之心警惧告戒之意矣示以灾沴谕以变怪者欲其饬躬而务徳慎事而图宁也非无预于人事也非指其一二之失而致也天人之际如是而已陛下即位以来励精庶政虫鱼草木率被煦飬而改元之嵗日食三朝者天心之忧陛下而告以始终之义也改元者陛下逾年须政之始更新万事之时日者至明之物不可輙晦天意若曰陛下宜慎之于始辉光盛徳而不可少亏也仲秋之后九州之地大半震动大至裂陷小亦覆压京师亦震冀方最甚者天心之佑陛下而示以安危之端也地者至静之物常处其安者也一失其常动而不已天意若曰静而有常则安动而失道则危愿陛下居安虑危也祖宗由河朔起则冀方如本封陛下以四海为家则京师如堂室震动之变形于斯者非独外忧可虞抑亦内患可虑也疆圉之忧生于绥御之失术军旅之忧生于威爱之偏任环卫之患生于防遏踈畧近习之患生于任使之过重此四者世尝有之非臣之私忧过计也至于虹贯日地生毛太白经天荧惑失度此又警戒之深也教化有未备乎徳泽有未至乎赋税过重乎刑罚失滥乎干戈可虞乎盗贼不戢乎大槩有以感之故天意谆谆而不已也易曰其亡其亡繋于包桑言泰通之世深念其危则悔吝不生矣诗曰肇允彼桃虫飞惟鸟言莅政之初慎其小则祸败不至矣愿陛下思天人之交穷诗易之戒则大异弭去而和气感召如影响焉圣防曰图讲政务则日至中昃而犹多茍简之习烝进人材则官无虚假而颇乏绩用之美者臣闻古之圣人未尝不勤文王之治日至中昃而不遑暇食然至于庶言庶狱庶慎则罔攸兼之惟有司牧夫之是任盖劳扵求才逸于用贤故也且帝王之道与天地参天地之化分任四时以生成万物而不专于一草一木之长育盖元气统于上而万物无不遂者矣帝王之道慎择群贤以翊辅万政而不偏于一物一事之修饰盖至权归于中而万政无不举矣恭惟陛下体干之刚以运动法离之明以照逺既得群贤以任之又举纲要以济之则文王勤治之徳偕美于古而虞舜无为之功复见于今也茍简之习何虑不革哉若夫烝进人材而乏绩用则臣畧究其端矣夫唐虞之盛九年而黜陟姬周之隆三嵗而大计盖磨以嵗月而观其能否然后进退之深慎名器而不敢妄与也今之自选部而升京秩者为考六七为举主五六人而后得自京秩而至郎官者凡四嵗一迁焉其于名器不轻而重也信矣陛下至诚待物急于得人防擢俊良于防贱之中而置在髙位者数矣此皆贤能不次而用非若向之碌碌者限以嵗月也然贤能不次而用王政之一端耳人之能否可不察哉孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之盖小人之性役于利禄而好为趋时希世之事揣知人主之意而务求其合茍可以取宠于上则不暇量已之材能与否也陛下急贤而用不次进之则其心何负于天下之士哉然天下之士则有负陛下者此众心之所惑也盖尝以边几进者而将帅辨其构怨于外羌也又尝有可任御史者而言者谓其薄于孝也始而听其言中而试以事终而验其能否则天下之士不能负陛下而绩用不乏矣圣策曰种羌非不懐徕也而边或时绎骚以至临遣辅臣憺明威武者臣闻中国之于四夷若天地之于万物遍覆包函而使之自遂耳安用较其力之勇怯责其心之去留哉厥或侮慢不庭则征伐亦不得已而自用也朝廷之于西羌可谓厚矣加之王爵而袭其土赐之金缯而未尝缺然自近嵗以来逆心日甚多遣介使以伸难塞之请起犯边吏以求克防之效此固宜俘擒而殄戮之矣是以陛下临遣辅臣而将伸九伐之令也然臣愚以为中国之力有盈虚外域之势有强弱则必量而后动度而后行焉至道中天下之全盛也兵之强民之富将之豪杰足以威制四夷而无惮矣然犹五路之入卒无成功此长驱深入得失之验也康定间比于至道则三者皆不及矣是以边声一动而逺近骚然以四海之力事一方而犹为汲汲馈运之劳累嵗不息而朝廷深有厌兵之心卒用间谋与之和解而生民始知休息之渐则兵不易动亦明矣以今之兵今之将拟于康定则未必过之而民又不及矣向者陛下即政之嵗乗谅祚残忍之极旱饥相仍部族怨贰是以王师一举而輙复绥城之地然人之战没者盖已万计财之耗壊者凡几百万耶近者秦庆二路寇入輙胜臣窃疑其势力非复向时旱饥之余矣金汤之固非粟不守而塞下之积多者止再嵗少者不数月也藩篱之户倚以为援而强者逋逃而无几弱者不足恃也寛文法而豪纵之将可以致死而细过多从于吏议也饱金帛则觇之士可以知防而薄惠不足以使人也广屯田则可以丰军食而有司旷废其事也恤土兵则可以助戍而平居未尝少寛也此皆我之未备矣以我之未备乗彼未易量则莫若讲求守御之具而徐为之谋也朝廷必有以制之臣愚不能处也陛下谓威而必服邪则威亦有未服谓战而必胜邪则战亦有未胜就使必服必胜则生民供餽亦已劳矣若犹未也则兵连祸结何时而息乎关陕一扰则寇盗必乗而起种羌之患未解则西宜备蜀北亦虑胡矣夫逺夷之不讨与元元之重困孰为轻重起一方之事而召三隅之忧孰为得失愿陛下权量其宜而行之昔汉宣帝欲击匈奴而魏相以为不可报怨逺夷是以享三世称藩之效唐太宗欲征突厥而长孙无忌愿且戢兵是以终正观太平之绩臣故曰愿陛下权量其宜而行之也圣策曰蒸民非不爱养也而生业或未寛富以至外驰使者宣布惠教臣闻陛下爱民之心均于赤子矣而生业或未完者其大有三焉一曰郡吏之不足役及上农而使之破产竭财而毙于冻馁此天下之深不平也今夫细民之家牛羊耒耜糇粮裘葛苟有数十金之直则举而籍之于公以备役之之费矣方其役之将至而知其必及于死也则其心如避重诛其力如捍巨寇焚灭屋庐戕伐桑柘以求其不及甚者乃服浮图兵籍以一身自陷于非而觊幸于斯世又其甚者子嫁其母而昆弟得以离居父子谋为自经而求省其丁口此暴役之弊也二曰天灾间作穑事不登则有除赋之令以恤其流亡而有司以掊刻为劳而务足功利霜雹旱蝗五种之入无分毫矣而输入之数十犹五六此重赋之也三曰负于公而情不欺者赦宥为之蠲释以寛其贫穷而主者网罗疑似索求罅缺幸其少戾于法而督之益严及其委弃沟壑而势不可得则犹能鞭笞其子孙缧械其邻里而有望于下此积逋之弊也臣愿陛下慎择忠厚之吏以为守宰而使之不妄举立为寛通之制以便众庶而使之不重困则休养生息皆陛下之实恵矣虽使者冠盖不交于道而恵教安有不宣者乎舍是则虽朝遣一使暮置一官又何益于治乎陛下不先责此徒刻薄更张之为臣愚之所未谕也圣策曰国用虽节而尚烦于调度兵籍虽众而未精于简稽者臣亦粗闻其説矣天下之财有常而国家有余不足之无常者盖取财与用财之道异也善取则财虽多而常不足善用则财虽寡而常有余今天下之所谓利凡四总二十八品之余百物有禁盖尽之矣而出无余者未明节之之要也未慎用之之道也节其可已而备其不可已用其不可费而可以足费则善矣国之大费六宗枝之禄也万官之养也冗兵之食也二边之赐也郊祀之锡也河防之备也皆不可一日而节若乃赐与有横滥服用有侈靡掖庭燕私廪给之盛百工技巧冗食之多此皆可节之矣臣愿量时制宜一切减损以蕃货财以备六费之大此之谓节其可已备其不可已若夫兴利者功易见省事者功难知易见则取信于人难知则置疑于众惟其易见难知而信疑之两出此财之所以日匮也今天下之利有博于解池者乎嵗入百余万耳有百万之利献陛下傥从而之则其人之功岂不易见哉然绥城之兵一用而费六百万是四嵗解池之利去矣有以绥州之不足城告陛下者傥从而弃之则是能置四嵗之解池矣然其言主于省事而不主于兴利则其功岂不难知哉究其归则兴利之利不如省事之为利愿陛下反求其端而虑焉是之谓用其不费而可以足费知此二者而不竞于锥刀之末则调度将不烦而民力寛矣臣又闻国家患兵之冗而讲求其术已久矣向者容其癃老今则黥其壮子弟向者简阅之不宻今则毫毛不敢欺向者慢于训习今则朝夕从事以金鼓此三术者方今以为练兵之要臣复何言哉然臣之言继于三术之后而究其情状耳夫四方凶悍之徒群聚而安闲骄惰而不足用盖有年矣今一旦遽责之以去留立辨之以强弱则其心岂免于怨乎孰谓怨不损于王治而不恤也诗曰悦以使民民忘其死岂有驱人于死而先啗之以怨乎施诸用兵尤非全胜之道也三路者用兵之地也今未老者多黜而失其归壮者则忧其将老而见黜臣恐有以动其徒之心乗而生变不足御寇而足以为宼甚非朝廷之利也圣策曰损器玩之巧而工弗戒者臣谓非独法禁之不宻亦教化未之至也夫民之于上从其好不从其令髙髻大袖其説旧矣今陛下虽行纯俭以风天下而百工之肆日夜谋工巧求利于时是必有以导之也且法之行自近始教之至自上率愿澄其源以洁其流则天下之工无不戒者也圣策曰风俗浮薄根于取士之无本教导之不明台阁之论所执不一岂无救之道者臣谓非土著而不任乡议取浮文而不根经术较工拙而不考素行今日取士之大矣比者朝廷讲求群议而思有以救之虽论有异同而所以为者不过此也夫待人以薄者不可责其厚今养之取之之制大异于古则安怪其防耻衰息哉臣愿量时而立法贵其可以适用则莫若大均荐选之目而使众寡适其平无幸与不幸则土著莫能迁矣限以一艺之习而试之家法髙説上第义叅于文而取之则经术孰敢废矣孝弟之科诏监司郡守时加询察秩满而荐之一二则素行可得而知矣本庠序之教而继以三者则取士之道庶几无失又何必变常动众而求纷纷欤圣策曰刑罚烦重出于设法之多门沿袭之不革将加仁恩之政使死少缓必有可行之术者臣谓治而有刑非养威务刻而求胜斯民盖欲使之畏罪而迁善也后世忘其本源而峻文宻法以笼四海民之手足殆无所措此世主所以裁量揆叙而损益其间也陛下患刑之宻而重报者众将少缓焉此尧舜好生之徳也然臣愚犹有献焉夫所谓缓之之术者得非以他罪抵死则斩其左趾欤得非欲复古之肉刑欤夫他罪抵而斩其左趾则仁矣孰若出于权断而贷其一死之快彼幸而不死而又为完人则岂不天地陛下之赐哉安俟施诸刀锯以为罪次此景兴之论愈于钟繇也夫三代既衰而养民教民之具不可复见民之触罪者盖亦有不幸矣此肉刑难施于后世也养之薄而责之厚也教之防而禁之宻也昔汉之去周未逺一罢肉刑而笞有至死者民犹不以为怒是知肉刑之重而笞刑之轻也今笞不至死而去汉又千余年一日复之民岂以为宜乎此卫度之论不及孔融也愿陛下详其折衷而已圣策曰欲兴七教兼乎三至以底圣人之道者臣谓七教者生民之先务陛下举为治本而济以三至之用力行于上则圣人之道尽矣何愧于曽参之言乎若乃欲民眀六亲尽乎五法以极天下之治者臣谓六亲者人伦之大原陛下奉为政体而奉以五法之具周施于下则天下之治毕矣何违于管氏之説乎圣策曰仲舒之言班固谓切于当世可施于今日者何策臣谓仲舒之对本于春秋以陈王道故班氏美之就求其説而有曰任徳而不任刑损文而用忠则亦可施于今也圣策曰崔实之论范晔谓明于政体有益于时者何事臣谓崔实之论极于理要不泥一隅故范晔称之就求其説而有曰补绽决壊枝柱倾邪则亦有益于时也圣策曰无以古人之陈迹既久而不可举无以本朝之成法已定而不可改者臣谓先王之政久必有不革而救之非所谓知变也然革之当否安可不慎乎易曰穷则变变则通此救之説也书曰各守尔典以承天休言法之不可易也使革而当耶则虽古人之迹有可举而用矣使革不当邪则本朝之成法有不可改者矣谓古人之迹皆可举则周之井地可行于汉夏之九州可复于魏矣谓本朝之法皆可改则成王不必宪文武之旧章孝景不必遵文帝之业矣圣策曰言之非艰臣是以不敢侈言而夸説凡天下之利病所谓可行与否者臣既畧陈于前皆其迹之粗者易曰神而明之存乎人故臣于终也愿陛下思所以神明之孔子曰足食足兵民信之矣既而曰去兵又曰去食而民之信之也卒不可去是以古之圣人纵横反覆无所往而不遂者岂有他哉惟民之信而已是故汤为匹夫报仇而民不以为暴文王以民力为台沼而民不以为为己及其不信则行仁义作礼乐而民始疑矣今陛下行假贷之政孟子所谓耕敛也岂有举息之心哉复租庸之制周礼所谓大均也岂有困鳏寡之心哉防士于贫贱之中汉帝唐太宗之用人也岂有尚功利之心哉増宫庙之员优致仕之禄此三代之养老也岂有退耆耇之心哉损律定令臯陶之明刑也岂有废法行意之心哉并军搜卒五覇之制兵也岂有轻士重禄之心哉其措意立法则皆几于尧舜可谓盛矣陛下之心如此而天下之论乃如彼陛下见其纷纷而以咎天下之议者臣愚以为未安也盍亦反而思之岂未有以深信之欤先之以至防则虽取之而不疑其贪况与之乎首之以至仁则虽杀之而不疑其暴况生之乎二者皆陛下之先务而未之深信则常平之议肉刑之法宜乎元元无知而惧之也诗曰左之左之君子宜之右之右之君子有之记曰至诚如神夫君子之于物左右而无不宜者惟诚而已矣臣敢以此献
　　监察御史里行刘挚上疏曰陛下起居言动躬蹈徳礼夙夜厉精以亲庶政天下未至于安且治者谁致之耶陛下注意以望太平而自以太平为己任得君専政者是也二三年间开阖动揺举天下无一物得安其所者盖自青苖之议起而天下始有聚敛之疑青苖之议未允而均输之法行均输之法方扰而边鄙之谋动边鄙之祸未艾而役之事兴至于求水利行淤田并州县兴事起新难以徧举其议财则市井屠贩之人皆召至政事堂其征利则下至歴日而官自鬻之推此而往不可究言轻用名器淆混贤否忠厚老成者摈之为无能侠少儇辩者取之为可用守道忧国者谓之流俗败常害民者谓之通变凡政府谋议经画除用进退独与一掾属决之然后落笔同列预闻反在其后故奔走乞丐之人其门如市今西夏之欵未入反侧之兵未安三边疮痍流渍未定河北大旱诸路大水民劳财乏县官减耗圣上忧勤念治之时而政事如此皆大臣误陛下而大臣所用者误大臣也
  </div>
  <div class="pagination">
   <a href="历代名臣奏议_page13.html">
    上一页
   </a>
   <span>
    ...
   </span>
   <a href="历代名臣奏议_page9.html">
    9
   </a>
   <a href="历代名臣奏议_page10.html">
    10
   </a>
   <a href="历代名臣奏议_page11.html">
    11
   </a>
   <a href="历代名臣奏议_page12.html">
    12
   </a>
   <a href="历代名臣奏议_page13.html">
    13
   </a>
   <span class="current-page">
    14
   </span>
   <a href="历代名臣奏议_page15.html">
    15
   </a>
   <a href="历代名臣奏议_page16.html">
    16
   </a>
   <a href="历代名臣奏议_page17.html">
    17
   </a>
   <a href="历代名臣奏议_page18.html">
    18
   </a>
   <a href="历代名臣奏议_page19.html">
    19
   </a>
   <span>
    ...
   </span>
   <a href="历代名臣奏议_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
