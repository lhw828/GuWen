<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 11 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 11 页/共 136 页
  </h1>
  <div class="content">
   后魏孝文帝时征东大将军任城王拓防澄朝京师引见于皇信堂诏澄曰昔郑子产铸刑书而晋叔向非之此二人皆是贤士得失竟谁对曰郑国寡弱摄于强隣民情去就非刑莫制故铸刑书以示威虽乖古式合今权道随时济世子产为得而叔向讥议示不忘古可与论道未可与权髙祖曰任城当欲为魏之子产也澄曰子产道合当时声流竹素臣既庸近何敢庶几今陛下以四海为家宜文徳以怀天下但江外尚阻车书未一季世之民易以威服难以礼治愚谓子产之法犹应暂用大同之后便以道化之髙祖心方革变深善其对笑曰非任城无以识变化之体朕方剏改朝制当与任城共万世之功耳
　　太和初韩显宗除著作佐郎车驾南讨兼中书侍郎既定迁都显宗上书其一曰窃闻舆驾今夏若不巡三齐当幸中山窃以为非计也何者当今徭役宜早息洛京宜速成省费则徭役可简并功则洛京易就往冬舆驾停邺是闲隙之时犹编户供奉劳费为剧圣鉴矜愍优防殷勤爵浃髙年赉周鳏寡虽赈普霑今犹恐来夏菜色况三农要时六军云防其所损业实为不少虽调敛轻省未足称劳然大驾亲临谁敢宁息往来承奉纷纷道路田蚕暂废则将来无资此国之深忧也且向炎暑而六军暴露恐生疠疫此可忧之次也臣愿舆驾早还北京以省诸州供帐之费并功専力以营洛邑则南州免杂徭之烦北都息分析之叹洛京可以时就迁者佥尒如归其二曰自古圣帝必以俭约为美乱主必以奢侈贻患仰惟先朝皆卑宫室而致力于经畧故能基宇开广业弥隆泰今洛阳基址魏明帝所营取讥前代伏愿陛下损之又损顷来北都富室竞以第宅相尚今因迁徙宜申禁约令贵贱有检无得逾制端广衢路通利沟渠使寺署有别四民异居永垂百世不刋之范则天下幸甚矣三曰窃闻舆驾还洛阳轻将数千骑臣甚为陛下不取也夫千金之子犹坐不垂堂况万乗之尊富有四海乎警跸于闱闼之内者岂以为仪容而已盖以戒不虞也清道而后行尚恐衔橛之或失况履涉山河而不加三思哉此愚臣之所以悚息伏愿少垂省察其四曰伏惟陛下耳听法音目翫坟典口对百辟心虞万几晷昃而食夜分而寝加以孝思之至随时而深文章之业日成篇巻虽叡明所用未足为烦然非所以啬神养性颐无疆之祚庄周言形有待而智无涯以有待之形役无涯之智殆矣此愚臣所不安伏愿陛下垂拱司契委下责成唯冕旒垂纩而天下治矣髙祖颇纳之显宗又上言曰进贤求才百王之所先也前代取士必先正名故有贤良方正之称今之州郡贡察徒有秀孝之名而无秀孝之实而朝廷但检其门望不复弹坐如此可令别贡门望以叙士人何假冒秀孝之名也夫门望者是其父祖之遗烈亦何益于皇家益于时者贤才而已茍有其才虽屠钓奴虏之贱圣皇不耻以为臣茍非其才虽三后之自坠于皁矣是以大才受大官小才受小官各得其所以致雍熙议者或云今世等无奇才不若取士于门望此亦失矣岂可以世无周召便废宰相而不置哉但当校其有寸长铢重者即先器之则贤才无遗矣又曰夫帝皇所以居尊以御下者威也兆庶所以徙恶以从善者法也是以有国有家必以刑法为治生民之命于是而在有罪必罚罚必当辜则虽棰挞之刑而人莫敢犯也有制不行人得侥幸则虽参夷之诛不足以肃自太和以来多坐盗弃市而逺近肃清由此言之止奸在于防检不在严刑也今州郡牧守邀当时之名行一切之法台阁百官亦咸以深酷为无私以仁恕为容盗迭相敦厉遂成风俗陛下居九重之内视人如赤子百司分万务之要遇下如仇雠是则尧舜止一人而桀纣以千百和气不至盖由于此书曰与其杀不辜宁失不经实宜敕示百寮以惠元元之命又曰昔周王为犬戎所逐东迁河洛镐京犹称宗周以存本也光武虽曰中兴实自创革西京尚置京尹亦不废旧今陛下光隆先业迁宅中土稽古复礼于斯为盛岂若周汉出于不得巳哉按春秋之义有宗庙曰都无则谓之邑此不刋之典也况北代宗庙在焉山陵托焉王业所基圣躬所载其为神乡福地实亦逺矣今使同之郡国臣窃不安愚谓代京宜建畿置尹一如故事崇本重旧以光万叶又曰伏见洛京之制居民以官位相从不依族然官位非常有朝荣而夕悴则衣冠沦于厮竖之邑臧获腾于膏腴之里物之颠倒或至于斯古之圣王必令四民异居者欲其业定而志専业定则不伪志専则不滛故耳目所习不督而就父兄之教不肃而成仰惟太祖道武皇帝创基拨乱日不暇给然犹分别士庶不令杂居伎作屠沽各有攸处但不设科禁买卖任情贩贵易贱错居混杂假令一处弹筝吹笛缓舞长歌一处严师苦训诵诗讲礼宣令童齓任意所从其走赴舞堂者万数往就学馆者无一此则伎作不可杂居士人不宜异处之明验也故孔父云里仁之美孟母三徙之训贤圣明诲若此之重今令伎作家习士人风礼百年难成令士人儿童効伎作容态则一朝可得是以士人同处则礼教易兴伎作杂居则风俗难改朝廷毎选举人士则校其一婚一宦以为升降何其密也至于开伎作宦途得与膏粱华望接阁连甍何其畧也此愚臣之所惑今稽古建极光宅中区凡所徙居皆是公地分别伎作在于一言有何为疑而阙盛美又曰自南伪相承窃有淮北欲擅中华之称且以招诱边民故侨置中州郡县自皇风南被仍而不改凡有重名其数甚众疑惑书记错乱区宇非所以疆域物土必也正名之谓也愚以为可依地里旧名一皆厘革小者并合大者分置及中州郡县昔以户少并省今人口既多亦可复旧君人者以天下为家不得有所私也故仓库储贮以俟水旱之灾供军国之用至于有功徳者然后加赐爰及末代乃宠之所隆赐赉无限自比以来亦为太过在朝诸贵受禄不轻土木被锦绮童妾厌粱肉而复厚赉屡加动以千计若分赐鳏寡赡济实多如不悛革岂周急不继富之谓也愚谓士有可赏则明防襃称事加赏以劝为善不可以亲近之昵猥损天府之储又曰诸宿衞内直者宜令武官习弓矢文官讽书传而今给其蒱博之具以成防狎之容长矜争之心恣喧嚣之慢徒损朝仪无益事实如此之一宜禁止
　　秘书丞李彪表曰臣闻昔之哲王莫不亹亹孜孜思谠言以康黎庶是以访童问师不避渊泽询谋谘善不弃刍荛用能光茂实于竹素播徽声于金石臣属生有道遇无讳之朝敢修往式窃揆时宜谨冐死上封事七条狂瞽之言伏待刑戮其一曰自太和建号逾于一纪典刑徳政可得而言也立圆丘以昭孝则百神不乏享矣举贤才以酬谘则多士盈朝矣开至诚以轨物则朝无佞人矣敦六顺以教人则四门无凶人矣制冠服以明秩则典式复彰矣作雅乐以协人伦则人神交庆矣深慎罚以明刑则庶狱得衷矣薄服味以示约则俭徳光昭矣单宫女以配鳏则人无怨旷矣倾府藏以赈锡则大赉周渥矣省赋役以育人则编户巷歌矣宣徳泽以懐逺迩则华荒抃舞矣垂至徳以畅幽显则祯瑞效质矣生生得所事事惟新巍巍乎犹造物之曲成也然臣愚以为行俭之道犹自阙何者今四人豪富之家习华既深敦朴情浅夫识俭素之易长而行奢靡之难久壮制第宅美饰车马仆妾衣绫绮土木被文绣僣度违衷者众矣古先哲王之为制也自天子以至公卿下及抱关击柝其宫室车服各有差品小不得逾大贱不得逾贵夫然故上下序而人志定今时浮华相竞情无常守大为消功之物巨制费力之事岂不谬哉消功者锦绣雕文是也费力者广宅髙宇壮制丽饰是也其妨农业害女工者焉可胜言哉汉文时贾谊上疏云今之王政可为长太息者六此即是其一也夫上之所好下必从之故越王好勇而士多轻死楚灵好瘠而国有饥人今二圣躬行俭素诏令殷勤而百姓之奢犹未革者岂楚越之人易变如彼大魏之士难化如此盖朝制弗宣人未见徳使之然耳臣愚以为第宅车服自百官以至于庶人宜为等制使贵不逼贱卑不僭髙不可以称其侈意用违经典今或者以为习俗日乆不可卒革臣谨言古人革之之渐昔子产为政一年百姓歌之曰我有田畴子产伍之我有衣冠子产贮之孰杀子产吾其与之及三年乃改歌曰我有田畴子产殖之我有子弟子产诲之子产若死谁其继之然则郑人之智岂前昏而后明哉且从政者须渐受化者难顿故也今若为制以差品之始末之情魏士与郑人同矣既同郑人是为卒有善歌岂可惮其初怨而不为终善哉夫尚俭者开福之源好奢者起贫之兆然则俭约易以教行华靡难以财满是以圣人留意焉贤人希准焉故夏禹卑宫室而恶衣服殷汤寝黄屋而乘辂舆此示俭于后王所宜观其意而取折衷也孔子为鲁司防乘柴车而驾驽马晏婴为齐正卿冠濯冠而衣故裘此示俭于后臣后臣所宜识其情而消息之也前志云作法于凉其弊犹贪此言虽畧有达治道臣之瞽言傥或可采比及三年可以有成有成则人务本人务本则奢费除奢费除则谷帛丰谷帛丰则人逸乐人逸乐则皇基固矣其二曰易称主器者莫若长子传曰太子奉冢嫡之粢盛然则祭无主则宗庙无所飨冢嫡废则神器无所传圣贤知其如此故垂诰以为长世之法昔姬王得斯道也故恢崇儒术以训世嫡世嫡于是习成懿徳用大协于黎蒸是以世统生人载祀八百逮嬴氏之君于秦也殆弃徳政坑焚儒典弗以义方教厥冢子于是习成凶徳肆虐以临黔黎是以飨年不永二世而亡亡之与兴其道在于师傅师傅之损益可得而言昔者周公傅成王教以孝仁礼义逐去邪人不使见恶行又选天下之端士孝悌博闻有道术者以为衞翼衞翼良成王正周道之所以长久也宦者赵髙傅胡亥教以刑斩劓及夷人族逐去正人不得见善士谄佞谗贼者为其左右左右邪胡亥僻秦祚之所以短促也夫皇天辅徳者也岂私周而疎秦哉由所行之道殊故祸福之途异耳昔光武议为太子置傅以问其羣臣羣臣望意皆言太子舅执金吾新阳侯隂就可博士张佚正色曰今立太子为隂氏乎为天下乎即为隂氏则隂侯可为天下则固宜用天下之贤才光武称善曰置傅以辅太子也今博士不难正朕况太子乎即拜佚为太子太傅汉明卒为贤主然则佚之傅汉明非廼生之渐也尚或有称而况廼生训之以正道其为益也固以大矣故礼曰太子生因举以礼使士负之有司斋肃端冕见于南郊明冢嫡之重见乎天也过阙则下过庙则趋明孝敬之道也然古之太子自为赤子而教固已行矣此则逺世之镜也髙宗文成皇帝慨少时师不勤教尝谓羣臣曰朕始学之日年尚幼冲情未能専既临万机不遑温习今而思之岂唯予咎抑亦师傅之不勤尚书李防免冠而谢此则近日之可鉴也伏惟太皇太后翼賛髙宗训成显祖使巍巍之功邈乎前王陛下幼蒙鞠诲圣敬之跻及储宫诞育复亲抚诰日省月课实劳神虑今诚宜准古立师傅以训导太子训导正则太子正太子正则皇家庆皇家庆则人幸甚矣其三曰臣闻国本黎元人资粒食是以昔之哲王莫不勤劝稼穑盈畜仓廪故尧汤水旱人无菜色者盖由备之有渐积之有素暨于汉家以人食少乃设常平以给之魏氏以兵粮乏制屯田以供之用能不匮当时军国取济又记云国无三年之储谓国非其国光武以一畆不实罪及牧守圣人之忧世重谷殷勤如彼明君之恤人劝农相切如此顷年山东饥去岁京师俭内外人庶出入就丰既废营产疲而乃达又于国体实有虚损若先多积谷安而给之岂有驱督老弱糊口千里之外以今况古诚可惧也臣以为宜析州郡常调九分之二京师度支岁用之余各立官司年丰籴积于仓时俭则加私之二粜之于人如此民必力田以买官绢又务储财以取官粟年登则常积岁凶则直给又别立农官取州郡户十分之一以为屯人相水陆之宜料顷畆之数以赃赎杂物余财市牛科给令其肆力一夫之田岁责六十斛蠲其正课并征戍杂役行此二事数年之中则谷积而人足虽灾不为害臣又闻前代明主皆务懐逺人礼贤引滞故汉髙过赵求乐毅之胄晋武廓定旌吴蜀之彦臣谓宜于河表七州人中擢其门才引令赴阙依中州官比随能序之一可以广圣朝均新旧之义二可以懐江汉归有道之情其四曰昔帝舜命咎繇惟刑之恤周公诰成王勿误于庶狱斯皆君臣相诫重刑之至也今二圣哀矜罪辜小大二情谳决之日多从降恕时不得已必垂恻愍虽前王之勤听肆赦亦如斯而已至若行刑犯时愚臣窃所未安汉制旧断狱报重常尽季冬至孝章帝时改尽十月以育三微后岁旱论者以十月断狱隂气微阳气泄以故致旱事下公卿尚书陈宠议冬至阳气始萌故十一月有射干芸荔之应周以为春十二月阳气上通雉雊鸡乳殷以为春十三月阳气已至蛰蛊皆震夏以为春三微成著以通三统三统之月身欲宁事欲静以起隆怒不可谓宁以行大刑不可谓静章帝善其言卒以十月断令京都及四方断狱报重常竟季冬不推三正以育三微寛宥之情每过于昔遵时之宪犹或阙然岂所谓助阳发生垂奉微之仁也诚宜逺稽周典近采汉制天下断狱起自初秋尽于孟冬不于三统之春行斩绞之刑如此则道协幽显仁垂后昆矣其五曰古者大臣有坐不廉而废者不谓之不廉乃曰簠簋不饬此君之所以礼贵臣不明言其过也臣有大谴则白冠防缨盘水加剑造请室而就死此臣之所以知罪而不敢逃刑也圣朝宾遇大臣礼同古典自太和以降有罪当陷大辟者多得归第自尽遣之日深重隠愍言发凄泪百官莫不见四海莫不闻诚足以感将死之心慰戚属之情然恩发至衷未着永制此愚臣所以敢陈末见昔汉文时有告丞相周勃谋反逮系长安狱顿辱之与皁同贾谊乃上书极陈君臣之义不宜如是夫贵臣者天子为其改容而体貌之吏人为其俯伏而敬贵之其有罪过废之可也赐之死可也若束缚之输之司冦榜笞之小吏詈骂之殆非所以令众庶见也及将刑也臣则北面再拜跪而自裁天子曰子大夫自有过耳吾遇子有礼矣上不使人抑而刑之也孝文深纳其言是后大臣有罪皆自杀不受刑至孝武时稍复入狱良由孝文行之当时不为永制故耳伏惟圣徳慈惠岂与汉文比隆哉今天下有道庶人不议之时臣安可陈瞽言于朝但恐万世之后继体之主有若汉武之事焉夫道贵长久所以树之风声也法尚不亏所以贻厥孙谋也焉得行恩当时而不着长世之制乎其六曰孝经称父子之道天性书云孝乎惟孝友于兄弟二经之防盖明一体而同气可共而不可离者也及其有罪不相及者乃君上之厚恩也至若有惧惧应相连者固自然之恒理也无情之人父兄系狱子弟无惨惕之容子弟逃刑父兄无愧恧之色宴安荣位游从自若车马仍华衣冠犹饰宁是同体共气分忧均戚之理也昔秦伯以楚人围江素服而示惧宋仲子以失举桓谭免冠而谢罪然则子弟之于父兄父兄之于子弟惟其情至岂与结盟相知者同年语其浅深哉二圣清简风俗孝慈是先臣愚以为父兄有犯宜令子弟素服肉袒诣阙请罪子弟有坐宜令父兄露板引咎乞解所司若职任必要不宜许者慰免留之如此足以敦厉凡薄使人知有所耻矣其七曰礼云臣有大丧君三年不呼其门此圣人縁情制礼以终孝子之情者也周季陵夷丧礼稍亡是以要绖即戎素冠作刺逮于虐秦殆皆泯矣汉初军旅屡兴未能遵古至宣帝时民当从军屯者遭大父母父母死未满三月皆弗徭役其朝臣防制未定有闻至后汉元初中大臣有重忧始得去官终服暨魏武孙刘之世日寻干戈前世礼制复废而不行晋时鸿胪郑黙防亲固请终服武帝感其孝诚遂着令以为常圣魏之初拨乱反正未遑建终防之制今四方无虞百姓安逸诚是孝慈道洽礼教兴行之日也然愚臣所懐切有未尽伏见朝臣丁父忧者假满赴职衣锦乘轩从郊庙之祀鸣玉垂緌同节庆之醼伤人子之道亏天地之经愚谓如有遭大父母父母防者皆听终服若无其人有旷庶官者则优防慰谕起令视事但综司出纳敷奏而已国之吉庆一令无预其军戎之警墨缞从役虽愆于礼事所宜行也如臣之言少有可采愿付有司别为条制髙祖览而善之
　　四年尚书令王叡疾笃上疏曰臣闻忠于事君者节义着于临终孝于奉亲者淳诚表于垂没故孔明卒军不忘全蜀之计曾参疾甚情存善言之益虽则庸昧敢忘景行臣荷天地覆载之恩蒙大造生成之徳渐风训于华年服道教于弱冠濯缨清朝垂周三纪受先帝非分之眷叨陛下殊常之宠遂乃齐迹功旧内侍帏幄爵列诸王位班上等从容闻道与知国政诚思竭尽力命以报所受不谓事与心违忽婴重疾每屈舆驾亲临问之荣洽生平惠流身后犬马之诚衔佩罔极今所病遂笃虑必不起延首阙庭鲠恋终日仰恃皇造宿眷之隆敢陈愚昧管窥之见臣闻为治之要其畧有五一者慎刑罚二者任贤能三者亲忠信四者逺谗佞五者行黜陟夫刑罚明则奸宄息贤能用则功绩着亲忠信则视听审逺谗佞则疑间絶黜陟行则贪饕改是以钦恤惟刑载在唐典知人则哲惟帝所难周书垂好徳之文汉史列防奸之论考省幽明先王大典又八表既广逺近事殊抚荒裔宜待之以寛信绥华甸宜惠之以明简哀恤孤独赈施困穷録功旧赦小罪轻徭役薄赋敛修福业禁滛祀愿听政余暇赐垂览察
　　宣武帝初年广访得失治书阳固上谠言表曰臣闻为治不在多方在于力行而已当今之务宜早正东储立师傅以保护立官司以防卫以系苍生之心揽权衡亲宗室彊榦弱枝以立万世之计举贤良黜不肖使野无遗才朝无素餐孜孜万几躬勤庶务使民无谤讟之响省徭役薄赋敛修学官遵旧章贵农桑贱工贾絶谈虚穷微之论简桑门无用之费以存元元之民以救饥寒之苦上合昊天之心下恱亿兆之望然后备器械修甲兵习水战灭吴防撰封禅之礼袭轩唐之轨同彼七十二君之徽号协定鼎嵩河之心副髙祖殷勤之寄上与三皇比隆下与五帝齐美岂不茂哉臣位卑识昧言不及义属圣明广访敢献瞽言伏愿陛下留神少垂究察延昌中门下録事孙绍表曰臣闻建国有计虽危必安施化能和虽寡必盛治乖人理虽合必离作用失机虽成必败此乃古今同然百王之定法也伏惟大魏应天明命兆啓无穷毕世后仁祚隆七百今二虢京门下无严防南北二中复阙固守长安邺城股肱之寄穰城上党腹背所凭四军五校之轨领护分事之式徴兵储粟之要舟居水陆之资山河要害之权缓急去来之用持平越救之方节用应时之法特宜修置以固堂堂之基持盈之体何得而忽居安之辰故应危惧矣且法开清浊而清浊不平申滞理望而卑寒亦免士庶同悲兵徒懐怨中正卖望于下里主按舞笔于上台真伪混淆知而不纠得者不欣失者倍怨使门齐身等而泾渭奄殊应同役而苦乐悬异士人居职不以为荣兵士役苦心不忘乱故有竞弃本业飘藏他土或诡名托养散在人间或亡命山薮渔猎为命或投伏强豪寄命衣食又应迁之户逐乐诸州应留之徒避寒归暖兼职人子弟随逐浮游南北东西卜居莫定关禁不修任意取适如此之徒不可胜数爪牙不复为用百工争弃其业混一之计事实阙如考课之方责办无日流浪之徒决须精校今强敌窥时边黎伺隙内民不平久戍懐怨战国之势窃谓危矣必造祸源者北边镇戍之人也若夫一统之年持平用之者大道之计也乱离之期纵横作之者行权之势也故道不可久须文质以换情权不可恒随洿隆以收物文质应宜道形自安洿隆获衷权势亦济然则王者计法之趣化物之规圆方务得其境人物不失其地又先帝时律令并议律寻施行令独不出十余年矣臣以为令之为体即帝王之身也分处百揆之仪安置九服之节经纬三才之伦包罗六卿之职措置风化之门作用赏罚之要乃是有为之枢机世法之大本也然修令之人亦皆博古依古撰置大体观比之前令精粗有在但主议之家太用古制若全依古髙祖之法复须升降谁敢措意有是非哉以是争故乆废不理然律令相须不可偏用今律班令止于事甚滞若令不班是无典法臣下执事何依而行臣等修律非无勤止署下之日臣乃无名是谓农夫尽力他食其秋功名之所实懐于悒
　　孝明帝时徐兖和籴使孙绍表曰臣闻文质互用治道以之缉熙洿隆得时人物以之通济故能事恢三灵仁洽九服伏惟陛下应灵践阼冲明照物宰辅忠纯伊霍均美既致升平之基应成无为之业而漠北叛命陇右搆逆中州惊扰民庶窃议其故何哉皆由上法不通下情怨塞故也臣虽愚短具鉴始末往在代都武质而治安中京以来文华而政乱臣昔于太和极陈得失具论四方华夷心态髙祖垂纳文应可寻延昌正光奏疏频上主者收録不蒙报问即日事势乃至于此尽微臣豫陈之验今东南有窃号之竖西北有逆命之寇岂得怨天实尤人矣臣今不忧荒外正虑中畿急须改张以宁其意若仍持疑变乱寻作肘腋一乖大事去矣然臣奉国四世欣戚是同但职在冗散不关枢密宁济之计欲陈无所可经纬甚多无机可织夫天下者大器也一正难倾一倾难正当今之危摄足之急臣备肉食痛心无已泣血上陈愿垂采察若得言防执事献可替否寇逆获除社稷称庆虽死如生犬马情毕
　　灵太后临朝任城王拓跋澄表曰臣闻三季之弊由于烦刑火徳之兴在于三约是以老聃云法令滋彰盗贼多有又曰其政察察其民缺缺又曰天网恢恢疎而不漏是故欲求治本莫若省事清心昔汉文断狱四百几致刑措省事所致也萧曹为相载其清静画一之歌清心之本也今欲求之于本宜以省事为先使在位羣官纂萧曹之心以毗圣化如此则上下相安逺近相信百司不怠事无愆失岂宜扰世教以深文烹小鲜以烦手哉臣窃惟景明之初暨永平之末内外羣官三经考课逮延昌之始方加黜陟五品以上引之朝堂亲决圣目六品以下例由勅判自世宗晏驾大宥三行所以荡除故意与物更始革世之事犹相穷覈以臣愚见谓为不可又尚书职分枢机出纳昔魏明帝卒至尚书门陈矫亢辞帝慙而返夫以万乘之重非所宜行犹屈一言慙而回驾羣官百司而可相乱乎故陈平不知钱谷之数邴吉不问僵道之死当时以为达治歴代用为美谈但宜各守其职思不出位洁已以励时靖恭以致节又寻御史之体风闻是司至于冒勲妄考皆有处别若一处有风謡即应摄其一簿研检虚实若差舛不同伪情自露然后绳以典刑人孰不服岂有移一省之案取天下之簿寻两纪之事穷革世之尤如此求过谁堪其罪斯实圣朝所宜重慎也
　　谏议大夫张普惠上疏论时政得失一曰审法度平斗尺租调务轻赋役务省二曰听舆言察怨讼先王旧事有不便于政者请悉追改三曰进忠蹇退不肖任贤勿贰去邪勿疑四曰兴灭国继絶世勲亲之所宜收叙书奏肃宗灵太后引普惠于宣光殿随事难诘延对移时令曰宁有先王之诏翻改普惠僶俛不言令曰卿似欲致谏故以左右有人不肯苦言朕为卿屏左右卿其尽陈之对曰圣人之养庶物爱之如伤况今二圣纂承洪绪妻承夫子承父夫父之不可安然仍行岂先帝传委之本意仰惟先帝行事或有司之谬或权时所行在后以为不可者皆追而正之圣上忘先帝之自新不问理之屈伸一皆抑之岂苍生黎庶所仰望于圣徳太后曰小小细务翻动更成烦扰普惠曰圣上之养庶物若慈母之养赤子今赤子几临危壑将赴水火以烦劳而不救岂赤子所望于慈母太后曰天下苍生宁有如此苦事普惠曰天下之亲懿莫重于太师彭城王然竟不免枉死微细之苦何可得无太后曰彭城之苦吾已封其三子何足复言普惠曰圣后封彭城之三子天下莫不忻至徳知慈母之在上臣所以重陈者凡如此之枉乞垂圣察太后曰卿云兴灭国继絶世竟复谁是普惠曰昔淮南逆终汉文封其四子葢骨肉之不可弃亲亲故也窃见故太尉咸阳王冀州刺史京兆王乃皇子皇孙一徳之亏自贻悔戾沈沦幽壤缅焉弗收岂是兴灭继絶之意乞收葬二王封其子孙愚臣之愿太后曰卿言有理朕深戢之
　　庄帝时关西慰劳大使辛雄请事五条一言逋悬租调宜悉不征二言简罢非时徭役以纾民命三言课调之际使丰俭有殊令州郡量检不得均一四言兵起歴年死亡者众或父或子辛酸未歇见存耆老请假板职恱生者之意慰死者之魂五言丧乱既久礼仪罕习如有闺门和睦孝弟卓然者宜表其门闾仍啓曰臣闻爱民之道有六一曰利之二曰成之三曰生之四曰与之五曰乐之六曰喜之使民不失其时则利之也教民不失其性则成之也省刑罚则生之也薄税敛则与之也无多徭役则乐之也吏静不苛则喜之也伏惟陛下道迈前主功超往代敷春风而鼔俗旌至徳以调民生之养之正当兹日恱近来逺亦是今时臣既忝将命宣扬圣泽前件六事谓所宜行若不除烦救疾惠孤恤寡便是徒乘官驲虚号王臣往还有费于邮亭皇恩无逮于民俗谨率愚管敢以陈闻乞垂览许庄帝从之
　　西魏文帝大统十一年大行台度支尚书苏绰上疏六条其一先治心曰凡今之方伯守令皆受命天朝出临下国论其尊贵并古之诸侯也是以前世帝王毎称共治天下者唯良宰守耳明知百僚卿尹虽各有所司然其治民之本莫若宰守之最重也凡治民之体先当治心心者一身之主百行之本心不清净则思虑妄生思虑妄生则见理不明见理不明则是非乱是非乱则一身不能自治安能治民也是以治民之要在清心而已夫所谓清心者非不贪财货之谓也乃欲使心气清和志意端静心和志静则邪僻之虑无因而作邪僻不作则凡所思念无不皆得至公之理率至公之理以临其民则彼下民孰不从化是以称治民之本先在治心其次又在治身凡人君之身者乃百姓之表一国之的也表不正不可求直影的不明不可责射中今君身不能自治而望治百姓是犹曲表而求直影也君行不能自修而欲百姓修行者是犹无的而责射中也故为人君者必心如清水形如白玉躬行仁义躬行孝悌躬行忠信躬行礼让躬行防平躬行俭约然后继之以无倦加之以明察行此八者以训其民是以其人畏而爱之则而象之不待家教日见而自兴行矣其二敦教化曰天地之性唯人为贵明其有中和之心仁恕之行异于木石不同禽兽故贵之耳然性无常守随化而迁化于敦朴者则质直化于浇伪者则浮薄浮薄者则衰之风质直者则淳和之俗衰则祸乱交兴淳和则天下自治治乱兴亡无不皆由所化也然世道雕防已数百年大乱滋甚且二十岁民不见徳唯兵革是闻上无教化唯刑罚是用而中兴始尔大难未平加之以师旅因之以饥馑凡百草创率多权宜致使礼让弗兴风俗未改比年稍登稔徭赋差轻衣食不切则教化可修矣凡诸牧守令长宜洗心革意上承朝防下宣教化矣夫化者贵能扇之以淳风浸之以太和被之以道徳示之以朴素使百姓亹亹中迁于善邪伪之心嗜欲之性潜以消化而不知其所以然此之谓化也然后教之以孝悌使民慈爱教之以仁顺使民和睦教之以礼义使民敬让慈爱则不遗其亲和睦则无怨于人敬让则不竞于物三者既备则王道成矣此之谓教也先王之所以移风易俗还淳返素垂拱而治天下以至太平者莫不由此此之谓要道也其三尽地利曰人生天地之间以衣食为命食不足则饥衣不足则寒饥寒切身而欲使民兴行礼让者此犹逆坂走丸势不可得也是以古之圣王知其若此故先足其衣食然后教化随之夫衣食所以足者在于地利尽地利所以尽者由于劝课有方主此教者在乎牧守令长而已民者冥也智不自周必待劝教然后尽其力诸州郡县每至岁首必戒敕部民无问少长但能操持农器者皆令就田垦发以时勿失其所及布种既讫嘉苗须理麦秋在野蚕停于室若此之时皆宜少长悉力男女并工若援溺救火寇盗之将至然后可使农夫不废其业蚕妇得就其功若有游手怠惰早归晚出好逸恶劳不勤事业者则正表牒名郡县守令随事加罚罪一劝百此则明宰之教也夫百畆之田必春耕之夏种之秋收之然后冬食之此三时者农之要也若失其一时则谷不可得而食故先王之戒曰一夫不耕天下必有受其饥者一妇不织天下必有受其寒者若此三时不务省事而令民废农者是则絶民之命驱以受死然单劣之户及无牛之家劝令有无相通使得兼济三农之隙及隂雨之睱又当教民种桑植果艺其菜蔬修其园圃畜育鸡豚以备生生之资以供养老之具夫为政不欲过碎碎则民烦劝课亦不容太简简则民怠善为政者必消息时宜而适烦简之中故诗曰不刚不柔布政优优百禄是求如不能尔则必陷于刑辟矣其四擢贤良曰天生烝民不能自治故必立君以治之人君不能独治故必置臣以佐之上至帝王下及郡国置臣得贤则治失贤则乱此乃自然之理百王不能易也今刺史守令悉有僚吏皆佐治之人也刺史府官则命于天朝其州吏以下并牧守自置自昔以来州郡大吏但取门资多不择贤良末曹小吏唯试刀笔并不问志行夫门资者乃先世之爵禄无妨子孙之愚瞽刀笔者乃身外之材艺不废性行之浇伪若门资之中而得贤良是则策骐骥而取千里也若门资之中而得愚瞽是则土牛木马形似而用非不可以涉道也若刀笔之中而得志行是则金相玉质内外俱美实为人寳也若刀笔之中而得浇伪是则饰画朽木恱目一时不可以充欀椽之用也今之选举者当不限资荫唯在得人茍得其人自可起厮养而为卿相伊尹傅说是也而况州郡之职乎茍非其人则丹朱商均虽帝王之不能守百里之封而况于公卿之胄乎由此而言观人之道可见矣凡所求材艺为其可以治民若有材艺而以正直为本者必以其材而为治也若有材艺而以奸伪为本者将由其官而为乱也何治之可得乎是故将求材艺必先择志行其志行善者则举之其志行不善者则去之而今择人者多云邦国无贤莫知所举此乃未之思也非适理之论所以然者古人有言明主聿兴不降佐于昊天大人基命不擢才于居土常引一世之人治一世之务故殷周不待稷契之臣魏晋无假萧曹之佐仲尼曰十室之邑必有忠信如丘者焉岂有万家之都而云无士但求之不勤择之不审或用之不得其所任之不尽其材故云无耳古人云千人之秀曰英万人之英曰儁今之智效一官行闻一邦者岂非近英儁之士也但能勤而审察去虚取实各得州郡之最而用之则民无多少皆足治矣孰云无贤夫良玉未剖与瓦石相名骥未驰与驽马相杂及其剖而莹之驰而试之玉石驽骥然后始分彼贤士之未用也混于凡品竟何以异要任之以事业责之以成务方与彼庸流较然不同昔吕望之屠钓百里奚之饭牛生之扣角管夷吾之三败当此之时悠悠之徒岂谓其贤及升王朝登霸国积数十年功成事立始识其奇士也于是后世称之不容于口彼瓌伟之材不世之杰尚不能以未遇之时自异于凡品况降此者哉若必待太公而后用是千载无太公必待夷吾而后用是百世无夷吾所以然者士必从微而至着功必积小以至大岂有未用而已成不用而先达也若识此理则贤可求士可择得贤而任之得士而使之则天下之治何向而不可成也然善官人者必先省其官官省则善人易充善人易充则事无不理官烦则必杂不善之人杂不善之人则政必有得失故语曰官省则事省事省则民清官烦则事烦事烦则民浊清浊之由在于官之烦省案今吏员其数不少昔民殷事广尚能克济况今戸口减耗依员而置犹以为少如闻在下州郡尚有兼假扰乱细民甚为无理诸如此辈悉宜罢黜无得习常非直州郡之官宜须善人爰至党族闾里正长之职皆当审择各得一乡之选以相监统夫正长者治民之基基不倾者上必安凡求贤之路自非一途然所以得之审者必由任而试之考而察之起于居家至于乡党访其所以观其所由则人道明矣贤与不肖别矣率此以求则庶无愆悔矣其五防狱讼曰人受隂阳之气以生有情有性性则为善情则为恶善恶既分而赏罚随焉赏罚得中则恶止而善劝赏罚不中则民无所措手足而怨叛之心生是以先王重之特加戒慎夫戒慎者欲使治狱之官精心悉意推究事源先之以五听参之以证验妙覩情状穷鉴隠伏使奸无所容罪人必得然后随事加刑轻重皆当赦过矜愚得情勿喜又能消息情理斟酌礼律无不曲尽人心逺明大教使获罪者如归此则善之上也然宰守非一不可人人皆有通识推理求情时或难尽唯当率至公之心去阿枉之志务求曲直念尽平当听察之理必穷所见然后拷讯以法不苛不暴有疑则从轻未审不妄罚随事断理狱无停滞此亦其次若乃不仁恕而肆其残暴同民木石专任捶楚巧诈者虽事彰而获免辞弱者乃无罪而被罚有如此者斯则下矣非共治所寄今之宰守当勤于中科而慕其上善如在下条则刑所不赦当深思逺大念存徳教先王之制曰与杀无辜宁赦有罪与其害善宁其利淫明必不得中宁滥舍有罪不害善人也今之从政者则不然深文巧劾宁致善人于法不免有罪于刑所以然者非皆好杀人也但云为吏宁酷可免后患此则情存自便不念奉公守法如此皆奸人也夫人者天地之贵物一死不可复生然楚毒之下以痛自诬不被申理遂陷刑者将恐往往而有是以自古以来设五听三宥之法着明慎庶狱之典此皆爱民甚也凡伐木杀草田猎不顺尚违时令而亏帝道况刑罚不中滥害善人宁不伤天心犯和气也天心伤和气损而欲隂阳调适四时顺序万物阜安苍生恱乐者不可得也故语曰一夫吁嗟王道为之倾覆正谓此也凡百宰守可无慎乎若有深奸巨猾伤化败俗悖乱人伦不忠不孝故为背道者杀一励百以清王化重刑可也识此二途则刑政尽矣其六均赋役曰圣人之大寳曰位何以守位曰仁何以聚人曰财明先王必以财聚人以仁守位国而无财位不可守是故五三以来皆有征税之法虽轻重不同而济用一也今逆寇未平军用资广虽未遑减省以防民瘼然令平均使下无匮夫平均者不舍豪强而征贫弱不纵奸巧而困愚拙此之谓均也故圣人曰盖均无贫然财货之生其功不易织絍纺绩起于有渐非旬日之间所可造次必须劝课使预营理绢乡先事织絍麻土早修纺绩先时而备至时而输故王赋获供下民无困如其不预劝戒临时迫切复恐稽缓以为已过捶扑交至取办目前富商大贾縁兹射利有者从之贵买无者举之与息输税之民于是矣租税之时虽有大式至于斟酌贫富差次先后皆事起于正长而系之于守令若斟酌得所则政和而民恱若检理无方则吏奸而民怨又差发徭役多不存意致令贫弱者或重徭而逺戍富强者或轻使而近防守令用懐如此不存防民之心皆王政之罪人也令百司习诵之其牧守令长非通六条及计帐者不得居官
　　后周明帝武成元年六月以霖雨诏百官上封事车骑将军左光禄大夫乐逊陈时宜一十四条其五切于政要其一崇治方曰窃惟今之在官者多求清身克济不至惠民爱物何者比来守令年期既促岁责有成盖谓猛济为贤未甚优养此政既代后者复然夫政之于民过急则刻薄伤缓则弛慢是以周失舒缓秦败急酷民非赤子当以赤子遇之宜在舒疾得中不使劳扰顷承魏之衰政人习逋违先王朝宪备行民咸识法但可宣风正俗纳民轨训而已自非军旅之中何用过为迫切至于兴邦致治事由徳教渐以成之非在仓卒窃谓周盛徳治兴文武政穆成康自斯厥后不能无事昔申侯将奔楚子诲之曰无适小国言以政狭法峻将不汝容敬仲入齐称曰幸若获宥及于寛政然关东诸州沦陷日乆人在涂炭当慕息肩若不布政优优闻诸境外将何以使彼劳民归就乐土其二省造作曰顷者魏都洛阳一时殷盛贵势之家各营第宅车服器玩皆尚奢靡世逐浮竞人习浇薄终使祸乱交兴天下防败比来朝贵器服稍华百工造作务尽奇巧臣诚恐物逐好移有损政俗如此等事颇宜禁省记言无作滛巧以荡上心称宫室崇侈民力雕弊汉景有云黄金珠玉饥不可食寒不可衣雕文刻镂伤农事者也锦绣纂组害女红者也以二者为饥寒之本源矣然国家非为军戎器用时事要须而造者皆徒费功力损国害民未如广劝农桑以衣食为务使国储丰积大功易举其三明选举曰选曹赏録勲贤补拟官爵必宜与众共之有明扬之授使人得尽心如覩白日其材有升降其功有厚薄禄秩所加无容不审即如州郡选置犹集乡闾况天下选曹不取物望若选置州郡自可内除此外付曹铨者既非机事何足可密人生处世以荣禄为重修身履行以纂身为名然逢时既难失时为易其选置之日宜令众心明白然后呈奏使功勤见知品物称恱其四重战伐曰魏祚告终天睠有徳而髙洋称僭先迷未改拥逼山东事切肘腋譬犹棊刼相持争行先从若一行非当或成彼利诚应舍小营大先保封域不宜贪利在边轻为兴动捷则劳兵分守败则所损已多国家虽强洋不受弱诗云徳则不竞何惮于病唯徳可以庇民非恃强也夫力均势敌则进徳者胜君子道长则小人道消故昔之善战者先为不可胜以待敌之可胜彼行暴戾我则寛仁彼为刻薄我必惠化徳泽旁流人思有道然后观衅而作可以集事其五禁奢侈曰按礼人有贵贱物有等差使用之有节品之有度马后为天下母而身服大练所以率下也季孙相三君矣家无衣帛之妾所以励俗也比来富室之家为意稍广无不资装婢作车后容仪服饰华美曜街衢仍使行者较足路人倾盖论其输力公家未若介冑之士然其坐受爵赏有逾攻战之人纵令不惜功费岂不有亏清徳必有储蓄之余孰与务恤军士鲁庄公有云衣食所安不敢爱也必以分人诗言岂曰无衣与子同袍皆所以取人力也又陈事上议之徒亦应不少当有上彻天听者未闻是非陛下虽念存物议欲尽天下之情而天下之情犹为未尽何者取人受言贵在显用若纳而不显是而不用则言之者或寡矣
　　宣帝昏暴滋甚京兆郡丞顔运乃舆榇诣朝堂陈帝八失一曰内史御正职在弼谐皆须参议共治天下大尊比来小大之事多独断之尧舜至圣尚资辅弼比大尊未为圣主而可专恣巳心凡诸刑罚爵赏爰及军国大事请参诸宰辅与众共之二曰内作色荒古人重诫大尊初临四海徳惠未洽先捜天下美女用实后宫又诏仪同以上女不许輙嫁贵贱同怨声溢朝野请姬媵非幸御者放还本族欲嫁之女勿更禁之三曰天子未明求衣日旰忘食犹恐万机不理天下拥滞大尊比来一入后宫数日不出所须闻奏多附内竖传言失实是非可惧事由宦者亡国之征请准髙祖居外听政四曰变故易常乃为政之大忌严刑酷罚非致治之规若罚无定刑则天下皆惧政无常法则民无适从岂有削严刑之诏未及半祀便即追改更严前制政令不定乃至于是今宿衞之官有一人夜不直者罪至削除因而逃亡者遂便籍没此则大逆之罪与十杖同科虽为法愈严恐人情愈散一人心散尚或可止若天下皆散将如之何秦网密而国亡汉章疎而祚永请遵轻典并依大律则亿兆之民手足有所措矣五曰髙祖斵雕为朴本欲传之万世大尊朝夕趋庭亲承圣防岂有崩未逾年而遽穷奢丽成父之志义岂然乎请兴造之际务从卑俭雕文刻镂一切勿营六曰都下之民徭赋稍重必是军国之要不敢惮劳岂容朝夕征求唯供鱼龙烂漫士民从役只为俳优角抵纷纷不巳财力俱竭业业相顾无复聊生凡此无益之事请并停罢七曰近见有诏上书字误者即治其罪假有忠谠之人欲陈时事尺有所短文字非工不密失身义无假手脱有舛谬便陷严科婴径尺之鳞其事非易下不讳之诏犹惧未来更加刑能无钳口大尊纵不能采诽谤之言无宜杜献书之路请停此诏则天下幸甚八曰昔桑谷生朝殷王因之获福今象垂诫此亦兴周之祥大尊虽减膳撤悬未尽销谴之理诚愿谘诹善道修布徳政解兆民之愠引万方之罪则天变可除鼎业方固大尊若不革兹八事臣见周庙不血食矣帝大怒将之内史元岩绐帝曰运知书奏必死所以不顾身命者欲取后世之名陛下若杀之乃成其名也帝然之因而获免翌日帝颇感悟召运谓之曰朕昨夜思卿所奏实忠臣先皇明圣卿数有规谏朕既昏暗卿复能如此乃赐御食以罢之隋髙祖时柳彧为治书侍御史见上勤于听受百寮奏请多有烦碎彧上疏谏曰臣闻自古圣帝莫过唐虞象地则天布政施化不为丛脞是谓钦明语曰天何言哉四时行焉故知人君出令诫在繁数是以舜任五臣尧咨四岳设官分职各有司存垂拱无为天下以治所谓劳于求贤逸于任使又云天子穆穆诸侯皇皇此言君臣上下体裁有别比见四海一家万机务广事无大小咸关圣听陛下留心治道无惮疲劳亦由羣官惧罪不能自决取判天防闻奏过多乃至营造细小之事出给轻微之物一日之内酬答百司至乃日旰忘食夜分未寝动以文簿忧劳圣躬伏愿思臣至言少减烦务以怡神为意以养性为懐思武王安乐之义念文王勤忧之理若其经国大事非臣下裁断者伏愿详决自余细务责成所司则圣体尽无疆之夀臣下防覆育之赐也上览而嘉之



　　歴代名臣奏议巻二十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻二十七
　　明　杨士奇等　撰
　　治道
　　唐髙祖时国制草具多仍隋旧太史令傅奕谓承乱世之后当有变更乃上言龙纪火官黄帝废之咸池六英尧不相沿禹弗行舜政周弗袭汤礼易称已日乃孚革而信也故曰革之时大矣哉有隋之季违天害民专峻刑法杀贤俊天下兆庶同心叛之陛下拨乱反正而官名律令一用隋旧且惩沸羮者吹冷韲伤弓之鸟惊曲木况天下久苦隋暴安得不新其耳目哉改正朔易服色变律令革官名功极作乐治终制礼使民知盛徳之隆此其时也然官贵简约夏后官百不如虞氏五十周三百不如商之百又曰夏有乱政而作禹刑商有乱政而作汤刑周有乱政而作九刑衞鞅为秦制法増凿颠抽胁镬烹等六篇始皇为挟书律此失于烦不可不监
　　太宗即位张素为録事参军问以政对曰自古未有如隋乱者得非君自专法日乱乎且万乘之尊身决庶务日断十事五不中中者信善有如不中者何一日万机积其失不亡何待若上贤右能使百司善职则髙居深拱畴敢犯之隋末盗起争天下者不十数余皆保城邑以须有道听命是欲背上怙乱者果鲜特人君不能安之而挻之乱也以陛下圣神迹所以危鉴所以亡日慎一日虽尧舜何以加帝曰善
　　贞观初太宗从容谓侍臣曰周武平纣之乱以有天下秦皇因周之衰遂吞六国其得天下不殊祚运长短若此之相悬也尚书右仆射萧瑀进曰纣为无道天下苦之故八百诸侯不期而防周室虽微六国无罪秦氏专任智力蚕食诸侯平定虽同人情则异太宗曰不然周既克殷务仁义秦既得志专行诈力非但取之有异抑亦守之不同祚之修短意在兹乎上又谓萧瑀曰朕少好弓矢自谓能尽其妙近得良弓十数以示弓工乃曰非良材也朕问其故工曰木心不正则脉理多斜弓虽刚劲而遣箭不直非良弓也朕始悟焉朕以弧矢定四方用弓矢多矣而犹不得其理况朕有天下之日浅得为理之意固未及弓弓犹失之而况于理乎自是诏京官五品以上更宿中书内省每召见皆赐坐与语询访外事务知百姓利害政教得失焉
　　二年太宗问王珪曰近代君臣理国多劣于前古何也对曰古之帝王为政皆志尚清净以百姓心为心近代则惟损百姓以适其欲所以任用大臣复非经术之士汉家宰相无不精通一经朝廷若有疑事皆引经史决定由是人识礼教理致太平近代重武轻儒或防以法律儒行既亏淳风大壊太宗深然其言自此百官中有学业优长兼识政体者多进其阶品累加迁擢焉上又谓侍臣曰朕谓离乱之后风俗难移比观百姓渐知廉耻官人奉法盗贼日稀故知人无常俗但政有治乱耳是以为国之道必须抚之以仁义示之以威信因人之心去其苛刻不作异端自然安静公等宜共行斯事也太宗谓房龄曰朕所居殿隋文帝造已经四十余年损壊处少唯承干殿是炀帝造工多覔新奇斗拱至小年月虽近破坏巳多今为政更欲别作意见亦恐似此屋耳征对曰昔魏文侯时租赋岁倍有人致贺文侯曰今戸口不加租赋岁倍此由课敛多譬如皮熟之令大则薄令小则厚理人当亦如此由是魏国大化臣今量之陛下为政百夷宾服天下巳安但须守今日化道亦归之于厚此即是已足也
　　太宗谓侍臣曰传称去食存信孔子曰人无信不立昔项羽既入咸阳已制天下向使能行汉髙之仁信谁夺耶房龄对曰仁义礼智信谓之五常废一不可能勤行之甚有禆益殷纣狎侮五常而武王伐之项氏以无仁信为汉祖所夺皆诚如圣防
　　上谓房龄等曰朕比见隋代遗老咸称髙颎善为相者遂观其本传可谓公平正直尤识治体隋室安危系其存没炀帝无道枉见诛夷何尝不想见其人废书歔叹又汉魏以来诸葛亮为丞相亦甚平直亮尝表废廖立李严于南中立闻亮卒泣曰吾其左袵矣严闻亮卒发病而死故陈夀称亮之为政开诚心布公道尽忠益时者虽雠必赏犯法怠慢者虽亲必罚卿等岂可不企慕及之朕今每慕前代帝王之善者卿等亦可慕宰相之贤者若如是则荣名髙位可以长守龄对曰臣闻理国要道实在公平正直故尚书云无偏无党王道荡荡无党无偏王道平平又孔子称举直错诸枉则民服今圣虑所尚诚足以极政教之源尽至公之要囊括区宇化成天下太宗曰此直朕之所懐岂有与卿等言之而不行也
　　四年房龄奏言今阅武库甲仗胜隋日逺矣太宗曰饬兵备寇虽是要事然朕惟欲得卿等存心治道务尽忠贞使百姓安乐便是朕之甲仗隋炀帝岂无甲仗适足以致灭亡正由仁义不修而羣下怨叛故也宜识此心常以徳义相辅
　　时上谓公卿曰朕端拱无为四夷咸服岂朕一人之所致实赖诸公之力耳当思善始令终永固鸿业子子孙孙相辅翼使丰功厚利令数百年后读我国史鸿勲茂业粲然可观岂唯称隆周盛汉及建武永平故事而已哉房龄进曰陛下防挹之志推功羣下致理升平本关圣徳臣下何力之有唯愿陛下有始有卒则天下永赖太宗又曰朕观古先拨乱之主皆年余四十唯光武年三十三但朕年十八便举兵年二十四遂平天下年二十九升为天子此则武胜于古也少从戎旅不暇读书贞观以来手不释巻知风化之本见政理之源行之数年天下大理风移俗变子孝臣忠此又文过于古也昔周秦以降戎狄内侵今戎狄稽颡皆为臣妾此又怀远胜古也此三者朕何徳以堪之既有此功业何得不善始慎终邪
　　五年上谓侍臣曰自古帝王亦不能常化假令内安必有外扰当今逺夷率服百谷丰稔贼盗不作内外宁静此非朕一人之力实由公等共相匡辅然安不忘危理不忘乱虽知今日无事亦须思其终始常得如此始是可贵魏征对曰自古已来元首股肱不能备具或时君称圣臣即不贤或遇贤臣即无圣主今陛下圣明所以致理向若真有贤臣而君不思化亦无所益天下今虽太平臣等犹恐未以为喜惟愿陛下居安思危孜孜不怠耳
　　六年上谓侍臣曰看古之帝王有兴有衰犹朝之有暮皆为蔽其耳目不知时政得失忠正者不言邪谄者日进既不见过所以至于灭亡朕既在九重不能尽见天下事故布之卿等以为朕之耳目莫以天下无事四海安宁便不存意书云可爱非君可畏非民天子有道则人推而为主无道则人弃而不用诚可畏也魏征对曰自古失国之主皆为居安而忘危处理而忘乱所以不能长乆今陛下富有天下内外清晏能留心治道常临深履薄国家歴数自然灵长臣又闻古语云君舟也人水也水能载舟亦能覆舟陛下以为可畏诚如圣防时上谓长孙无忌等曰朕躬即位之初有上书者非一或言人主必须威权独运不得委任羣下或耀兵振武威摄四夷唯有魏征劝朕偃革兴文布徳施惠中国既安逺人自服朕从其语天下安宁絶域君长皆来朝贡九夷重译相望于道凡以此等事皆魏征之力也朕之任用岂不得人徴拜谢曰陛下圣徳自天留心政术臣以庸短承受不暇岂有所益
　　七年上与秘书监魏征从容论自古治政得失因曰当今大乱之后造次不可致治征曰不然凡人在危困则忧死亡忧死亡则思治思治则易教然则乱后易教犹饥人易食也太宗曰善人为邦百年然后胜残去杀大乱之后将求致治宁可造次而望乎征曰此据常人不在圣哲若圣哲施化上下同心人应如响不疾而速期月而可理信不为难三年成功犹谓其晚太宗以为然左仆射封徳彛等对曰三代之后人渐浇讹故秦任法律汉杂霸道皆欲理而不能岂能理而不欲若信魏征所说恐败乱国家征曰五帝三王不易人而治行帝道则帝行王道则王在于当时所理化之而已考之载籍可得而知昔黄帝与蚩尤七十余战其乱甚矣既胜残之后便致太平九黎乱徳颛顼征之既克之后不失其理桀为乱虐而汤放之在汤之代即致太平纣为无道武王伐之成王之代亦致太平若言人渐浇讹不及纯朴至今应悉为魅宁可复得而教化耶徳彞等无以难之然咸以为不可矣太宗每力行不倦数年间海内康宁突厥破灭谓羣臣曰贞观初人皆异论云当今必不可行帝道王道惟魏徴劝我既从其言不过数载遂得华夏安宁逺戎賔服突厥自古以来常为中国勍敌今酋长并带刀宿衞部落皆袭衣冠使我遂至于此皆魏征之力顾谓征曰玉虽有美质在于石间不值良工琢磨与瓦砾不别若遇良工即为万代之寳朕虽无美质为公所切磋劳公约朕以仁义朕以道徳使朕功业至此公亦足为良工尔
　　九年北蕃归朝人奏称突厥内大雪人饥羊马并死中国人在彼者皆入山作贼人情大恶太宗谓侍臣曰观古人君行仁义任贤良则理行暴虐任小人则乱突厥所信任者并共公等见之畧无忠正可取者颉利复不忧百姓恣情所为朕以人事观之亦何可久矣魏征进曰昔魏文侯问李克诸侯谁先亡克曰吴先亡文侯曰何故克曰数战数胜数胜则主骄数战则民疲主骄民疲不亡何待颉利逢隋末中国防乱遂恃众内侵今尚不息此其必亡之道太宗深然之
　　十一年特进魏徴上疏曰臣闻书曰明徳慎罚惟刑恤哉礼云为上易事为下易知则刑不烦矣上多疑则百姓惑下难知则君长劳矣夫上易事则下易知君长不劳百姓不惑故君有一徳则臣无二心上播忠厚之诚下竭股肱之力然后太平之基不坠康哉之咏斯起当今道被华戎功髙宇宙无思不服无逺不臻然言尚于简文志在于明察刑赏之用有所未尽夫刑赏之本在于劝善而惩恶帝王之所以与天下为画一不以亲疎贵贱而轻重者也今之刑赏未必尽然或屈伸在乎好恶或轻重由乎喜怒遇喜则矜其情于法中逢怒则求其罪于事外所好则钻皮出其毛羽所恶则洗垢求其瘢痕瘢痕可求则刑斯滥矣毛羽可出则赏固谬矣刑滥则小人之道长赏谬则君子之道消小人之恶不惩君子之善不劝而望治安刑措非所闻也且夫暇豫清谈皆敦尚于孔老威怒所至则取法于申韩直道而行非无三黜危人自安盖亦多矣故道徳之音未刻薄之风已扇夫刻薄既扇则下生百端人竞趋时则宪章不一稽之王度实亏君道昔州犂上下其手楚国之法遂差张汤轻重其心汉朝之刑已以人臣之颇僻犹莫能伸其欺罔况人君之髙下将何以措其手足乎以睿圣之聦明无幽微之不烛岂神有所不达智有所不通哉安其所安不以恤刑为念乐其所乐遂忘先笑之变祸福相倚吉凶同域唯人所召安可不思顷者责罚稍多威怒微厉或以供张不赡或以营作差违或以物不称心或以人不从命皆非致治之所急实恐骄奢之攸渐是知贵不与骄期而骄自至富不与侈期而侈自来非徒语也且我之所代实在有隋隋氏乱亡之源圣明之所临照以隋氏之府藏譬今日之资储以隋氏之甲兵况当今之士马以隋氏之戸口校今日之百姓度长比大曾何等级然隋氏以富强而防败动之也我以贫寡而安宁静之也静之则安动之则乱人皆知之非隐而难见也非微而难察也然鲜蹈平易之涂多遵覆车之辙何哉在于安不思危治不念乱存不虑亡之所致也昔隋氏之未乱自谓必无乱隋氏之未亡自谓必不亡所以甲兵屡动徭役不息至于将受辱竟未悟其灭亡之所由也可不哀哉鉴形之美恶必就于止水鉴国之安危必取于亡国故诗曰殷鉴不逺在夏后之世又曰伐柯伐柯其则不逺臣愿当今之动静必思隋氏以为殷鉴则存亡治乱可得而知若能思其所以危则安矣思其所以乱则治矣思其所以亡则存矣知存亡之所在节嗜欲以从人省游畋之娱息靡丽之作罢不急之务慎偏听之怒近忠厚逺便佞杜恱耳之邪说甘苦口之忠言去易进之人贱难得之货采尧舜之诽谤追禹汤之罪已惜十家之产顺百姓之心近取诸身恕以待物思劳谦以受益不自满以招损有动则庶以和出言而千里斯应超上徳于前载树风声于后昆此圣哲之宏规帝王之大业能事斯毕在乎慎守而已夫守之则易取之实难既能得其所以难岂不能保其所以易其或保之不固则骄奢滛溢动之也慎终如始可不勉欤易曰君子安不忘危治不忘乱存不忘亡是以身安而国家可保诚哉斯言不可以不深察也伏惟陛下欲善之志不减于昔时闻过必改少亏于曩日若能以当今之无事行畴昔之恭俭则尽善尽美固以无得而称焉太宗深嘉而纳用之
　　十三年上谓侍臣曰林深则鸟栖水广则鱼游仁义积则物自归之人皆知畏避灾害不知行仁义则灾害不生夫仁义之道当思之在心常令相继若斯须懈怠去之巳逺犹如饮食资身恒令腹饱乃可存其性命王珪顿首曰陛下能如此言天下幸甚
　　十四年以髙昌平召侍臣赐宴于两仪殿上谓房龄等曰髙昌若不失臣礼岂至灭亡朕平此一国甚懐危惧惟当戒骄逸以自防纳忠謇以自正黜邪佞用贤良不以小人之言而议君子以此慎守庶几于获安也魏征进曰臣观古来帝王拨乱创业必自戒慎采刍荛之议从忠谠之言天下既安则恣情肆欲甘乐谄谀恶闻正议张子房汉王画计之臣及髙祖为天子将废嫡立庶子房曰今日之事非口舌所能争也终不敢复有开说况陛下功徳之盛以汉祖方之彼不足准即位十有五年圣徳光被今又平殄髙昌屡以安危系意方欲纳用忠良开直言之路天下幸甚昔齐桓公与管仲鲍叔牙戚四人饮桓公谓叔牙曰盍起为寡人夀乎叔牙捧觞而起曰愿公无忘出在莒时使管仲无忘束缚于鲁时使戚无忘饭牛车下时桓公避席而谢曰寡人与二大夫能无忘夫子之言则社稷不危矣太宗谓征曰朕必不敢忘布衣时公不得忘叔牙之为人也十六年上谓侍臣曰或君乱于上臣理于下臣乱于下君理于上二者茍违何者为甚特进魏征对曰君心向理则照见下非诛一劝百谁敢不畏威尽功若昏暴于上忠谏不从虽百里奚伍子胥之在虞吴不救其祸败亡亦继太宗曰必如此齐文昏暴扬遵彦以正道扶之得理何也征曰遵彦弥缝暴主救理苍生才得免乱亦甚危苦与人主严明臣下畏法直言正谏皆见信用不可同年而语也
　　时魏征陈得失疏曰臣闻求木之长者必固其根本欲流之逺者必浚其泉源思国之安者必积其徳义源不深而望流之逺根不固而求木之长徳不厚而思国之理臣虽下愚知其不可而况于明哲乎人君当神器之重居域中之大将崇极天之峻永保无疆之休不念居安思危戒奢以俭徳不处其厚情不胜其欲斯亦伐根以求木茂塞源而欲流长也凡百元首承天景命莫不殷忧而道着功成而徳厚有善始者实繁能克终者葢寡岂取之易守之难乎昔取之而有余今守之而不足何也夫在殷忧必竭诚以待下既得志则纵情以傲物竭诚则胡越为一体傲物则骨肉为行路虽董之以严刑振之以威怒终茍免而不懐仁貌恭而心不服怨不在大可畏惟人载舟覆舟所宜深慎奔车朽索其可忽乎君人者诚能见可欲则思知足以自戒将有作则思止以安人念髙危则思谦冲以自牧惧满盈则思江海而下百川乐盘游则思三驱以为度忧懈怠则思慎始而敬终虑壅蔽则思虚心以纳下想谗邪则思正身以黜恶恩所加则思无因喜以赏罚所及则思无以怒而滥刑緫此十思兹九徳简能而任之择善而从之则智者尽其谋勇者竭其力仁者播其惠信者效其忠文武争驰在君无事可以尽豫游之乐可以养松乔之夀鸣琴垂拱不言而化何必劳神苦思代下司职役聦明之耳目亏无为之大道哉太宗手诏答曰省频抗表诚极忠欵言穷切至披览忘倦每达宵分非公体国情深啓沃义重岂能示以良圗匡其不及朕闻晋武帝平吴已后务在骄奢不复留心治政何曽退朝谓其子劭曰吾每见主上不论经国逺圗但说平生常语此非贻厥子孙者也尔身犹可以免指诸孙曰此等必遇乱死及孙绥果为滛刑所前史美之以为明于先见朕意不然谓曽之不忠其罪大矣夫为人臣当进思竭诚退思补过将顺其美匡救其恶所以共为治也曽位极台司名器崇重当直词正谏论道佐时今乃退有后言进无廷诤以为明智不亦谬乎颠而不扶安用彼相公之所陈也朕闻过矣当置之几案事等韦必望收彼桑榆期之岁暮不使康哉良哉独盛于往日若鱼若水遂爽于当今迟复嘉谋犯而无隠朕将虚襟静志敬伫徳音
　　时上封人多请太宗亲纳表奏以防壅塞太宗以问魏征征对曰观此人意见殊乖大体若请陛下下任百司亲庶事岂唯朝堂一所则州县之务亦须陛下亲断上曰周孔儒教非乱代之所行商韩刑法实清平之粃政道既不同固不可一槩也魏征对曰商鞅韩非申不害等以战国纵横间谍交错祸乱易起谲诈难防务深法峻刑以遏其患所以权救于当时固非致化之通轨上与贵臣宴于丹霄殿谓羣官曰为政之要务全其本若中国不静逺夷虽至亦何所益朕与公辈共理天下令中夏乂安四方静肃并由公等咸尽忠诚共康庶绩之所致耳朕实喜之然安不忘危亦兼以惧朕见隋炀帝纂祚之初天下强盛弃徳穷兵以取颠覆颉利近者足为彊大意既盈满祸乱斯及防其大业为臣于朕叶防可汗亦大强盛自恃富贵通使求婚失道怙乱奄至破灭其子既立便肆猜忌众叛亲离覆基絶嗣朕虽不能逺慕尧舜禹汤之徳目覩此辈何得不诫惧乎公等辅朕功绩已成唯当慎以守之自致长保并宜勉力事有不可则须明言君臣同心何得不理魏征对曰陛下至化安天下可谓功巳成矣然毎覩非常之庆弥切虑危之心自古至慎无以加此臣闻鲍叔牙饮桓公祝曰愿君无忘在莒管仲无忘在鲁戚无忘饭牛陛下居安思危在治思乱无忘之念过叔牙之愿矣臣闻上之所好下必从之明诏奬励足使懦夫立节
　　上谓侍臣曰计朕平定四方忧矜百姓虽不及前代哲王比炀帝故应万倍但君臣相须事同鱼水然鱼不得水则不立水无鱼则废世有理乱移风易俗终自如旧固知国家唯借臣佐及百姓共相翊戴方得保其尊荣魏征对曰昔楚王召詹何为相何曰唯解修身不解理国王又遣使重请何曰未有身正而国不理者今逺方慕化并由陛下克已自修所以夷狄咸知效命
　　时魏微疾太宗手诏曰不见数日忧愤甚深自顾过已多矣言巳失矣行已亏矣古人云无镜无以鉴须眉可谓实也比欲自往恐劳卿所以使人来去若有闻知此后可以信来具报征奏曰尧舜率天下以仁而人从之桀纣率天下以暴而人从之下之所行皆从上之所好今大臣进一人则疑其意故拜一人则疑其夺权欲遣其人若为展力所以契濶艰辛同其生死闻一人之言即谓可信新来言者何以明其无私又奏曰古者虽犯重罪君上毎言寛宥必不获巳方始加刑且人君之威甚于雷霆今欲加其罪则理外诬造将宥其过则法内曲辞欲求刑必寛平吏不严酷不可得也又奏曰帝王所重在乎定君臣明父子正夫妇三者不乱然后内外安宁比见弟子陵师奴婢忽主下多轻上皆有为而来渐不可长又奏曰君子有诸巳然后求诸人无诸巳然后非诸人所藏于身不恕而能喻诸人者未之有也今临朝堂以至公为言退而行之乃未免私僻之事或恐有所不便闻于在下即横加威怒以掩塞之欲人不知莫若勿为欲葢弥彰掩之何益帝王大如天地信如四时诸葛亮小国之臣犹能开诚心布公道今之为政未能平心亦亏公道心所爱则虽僻不以为非心所嫌则虽正不见其是居人上者其身正不令而行其身不正虽令不从今每发言常疾私相请托或至小事自所未免上为下效理必然也虽加之以罪必不心服太宗称善
　　太宗时大理丞谢偃献惟皇诫徳赋其序大畧言治忘乱安忘危逸忘劳得忘失四者人主莫不然夏桀以瑶台为丽而不悟南巢之祸殷辛以象箸为华而不知牧野之败是以圣人处宫室则思前王所以亡朝万国则思已所以尊巡府库则思今所以得视功臣则思其辅佐之始见名将则思用力之初如此则人无易心天下何患乎不化哉旦行之尧舜暮失之桀纣岂异人哉其赋盖规帝成功而自处至难云
　　时马周为侍御史上奏曰臣歴观夏商周汉之有天下传祚相继多者八百余年少者犹四五百年皆积徳累业恩结于人岂无僻王赖先哲以免自魏晋逮周隋多者五六十年少者三二十年而亡良由创业之君不务仁化当时仅能自守后无遗徳可思故传嗣之主其政少衰一夫大呼天下土崩矣今陛下虽以大功定天下而积徳日浅固当隆禹汤文武之道使恩有余地为子孙立万世之基岂特恃当年而已然自古明王圣主虽因人设教而大要节俭于身恩加于人故其下爱之如父母仰之如日月畏之如雷霆卜祚遐长而祸乱不作也今百姓承防乱之后比于隋时才十分而一徭役相望兄去弟还往来逺者五六千里春秋冬夏略无休时陛下虽诏减省而有司不得废作徒行文书役之如故四五年来百姓颇嗟怨以为陛下不存养之尧之茅茨土阶禹之恶衣菲食臣知不可复行于今汉文帝惜百金之费而罢露台集上书囊以为殿帷所幸慎夫人衣不曳地景帝亦以锦绣纂组妨害女工特诏除之所以百姓安乐至孝武帝虽穷奢极侈承文景遗徳故人心不揺向使髙祖之后即值武帝天下必不能全此时代差近事迹可见今京师及益州诸处营造供奉器物并诸王妃主服饰皆过靡丽臣闻昧旦丕显后世犹怠作法于治其犹乱陛下少处人间知百姓辛苦前代成败目所亲见尚犹如此而皇太子生长深宫不更外事即万岁后圣虑之所当忧也臣窃寻自古黎庶怨叛聚为盗贼其国无不即灭人主虽悔未有重能安全者几修政教当修之于可修之时若事变一起而后悔之无益也故人主每见前代之亡则知其政教之所由防而不知其身之失故纣笑桀之亡幽厉笑纣之亡隋炀帝又笑齐魏之失国也今之视炀帝犹炀帝之视齐魏也往贞观初率土荒俭一匹绢才易斗米而天下帖然者百姓知陛下忧怜之故人人自安无谤讟也五六年来频岁丰稔一匹绢易粟十余斛而百姓咸怨以为陛下不忧怜之何则今营为者多不急之务故也自古以来国之兴亡不由积蓄多少在百姓苦乐也且以近事验之隋贮洛口仓而李密因之积布帛东都而王世充据之西京府库亦为国家之用向使洛口东都无粟帛王世充李密未能必聚大众但贮积者固有国之常要当人有余力而后收之岂人劳而强敛之以资寇邪夫俭以息人贞观初陛下巳躬为之今行之不难也为之一日则天下知之式歌且舞矣若人既劳而用之不息万一中国水旱而边方有风尘之警狂狡窃发非徒旰食晏寝而已古语云动人以行不以言应天以实不以文以陛下之明诚欲厉精为政不烦逺采上古但及贞观初则天下幸甚昔贾谊谓汉文帝云可痛哭及长叹息者言当韩信王楚彭越王梁英布王淮南之时使文帝即天子位必不能安又言赖诸王年少傅相制之长大之后必生祸乱后世皆以谊言为是臣窃观今诸将功臣陛下所与定天下无威畧振主如韩彭者之徒难驾御者而诸王年并幼少纵其长大当陛下之日必无他心然则万代之后不可不虑自汉晋以来乱天下者何尝不在诸王皆由树置失宜不豫为节制以至灭亡人主岂不知其然溺于私爱尔故前车既覆而后车不改辙也今天下百姓尚少而诸王已多其宠遇过厚者臣愚虑之非特恃恩骄矜也昔魏武帝宠陈思王文帝即位防守禁闭同狱囚焉何则先帝加恩太多故嗣主疑而畏之也此武帝宠陈思王适所以苦之也且帝子身食大国何患不富而岁别优赐曽无限极里语曰贫不学俭富不学奢言自然也今大圣创业岂唯处置见子弟而已当制长久之法使万代奉行臣闻天下者以人为本必也使百姓安乐在刺史县令尔县令既众不能皆贤但州得良刺史可矣天下刺史得人陛下端拱岩廊之上夫复何为古者郡守县令皆选贤徳欲有所用必先试以临人或由二千石髙第入为宰相今独重内官县令刺史颇轻其选又刺史多武夫勲人或京官不称职始出补外折冲果毅身力强者入为中郎将其次乃补边州而以徳行才术擢者十不能一所以百姓未安殆在于此疏奏帝称善
　　中书舍人髙冯列上五事以为今天下大定而刑未措何哉盖谋猷之臣台阁之吏不崇简易而昧经逺故执宪者以深刻为奉公当官者以侵下为益国如尚书八坐人主所责成者也宜择温厚修洁者任之敦朴素革浮伪使家识慈孝人知廉耻过行者被嗤于乡不昵者蒙摈于亲自然礼节兴矣陛下身帅节俭而营缮未息丁匠不能给驱使又和顾以重劳费人主所欲何求而不得愿爱其财毋使殚惜其力毋使畿内数州京师之本土狭人庶储畜少而科役多宜防优贷令得休息彊本弱枝之义也至江南河北人颇舒闲宜为差等均量劳逸公侯勲戚之家邑入俸稍足以奉养而贷息出举争求什一下民化之竞为锥刀宜加惩革今外官卑品皆未得禄故饥寒之切夷惠不能全其行为政之道期于易从不恤其匮而须其防正恐巡察岁出輶轩继轨而侵渔不息也宜及戸口之繁仓庾且实稍加禀赐使得养父母畜妻子然后督责其効则官人毕力矣密王元晓等皆陛下懿亲当正其礼比见帝子拜诸叔诸叔答拜爵封既同当明昭穆愿垂训正以为法书奏太宗称善
　　髙宗永徽初令狐徳棻为太常卿髙宗尝召宰相及文学士坐中华殿问何修而王若而霸又当孰先徳棻曰王任徳霸任刑夏殷周纯用徳而王秦专刑而霸至汉杂用之魏晋以降王霸两失若用之王为先而莫难焉帝曰今兹何为而要对曰古者为政清心简事为本今天下无虞年谷丰衍惟薄赋敛省征役为要又问禹汤桀纣所以兴亡对曰传称禹汤罪已其兴也勃焉桀纣罪人其亡也忽焉然二主惑嬖色戮谏者造炮烙之刑此所以亡也帝恱厚赐以答其言
　　时髙宗尝从容问驭下所宜中书令来济曰昔齐桓公出游见老人命之食曰请遗天下食遗之衣曰请遗天下衣公曰吾府库有限安得而给老人曰春不夺农时即有食夏不夺蚕工即有衣由是言之省徭役驭下之宜也
　　武后时梓州射洪县草莽愚臣陈子昂谨冒死稽首再拜谏政理书曰臣子昻西蜀草茅贱臣也以事亲余暇得读书窃少好三皇五帝王霸之经歴观丘坟旁览代史原其政理察其兴亡自伏羲神农之初至于周隋之际驰骋数百年虽未得其详而可畧知也莫不先本人情而后化之过此以往亦无神异独轩辕氏之代欲问广成子至道之精理于天下臣虽奇之然其说不经未得信也至殷髙宗亦延问傅说然才救未能宏逺自此之后殆不足称臣每在山谷有愿朝廷常恐没代而不得见也岂知霑沐圣化未夭天年幸得游京师覩皇化亲逢大圣之诏布于天下问于贤士大夫曰何道可以调元气贱臣孤陋诚未足知然臣窃观自古帝王问政之原备矣未有能深思逺虑独絶今古如陛下者也故贱臣不胜区区愿竭固陋以闻见言之虽未足对扬天休然或万有可观者敢冒昧阙庭奏书以闻伏惟皇太后陛下少加察焉臣闻之于师曰元气者天地之始万物之祖王政之大端也天地之道莫大乎阴阳万物之尊莫大乎黔首王政之贵莫大乎安人故人安则隂阳和隂阳和则天地平天地平则元气正矣是以古先帝王见人之通于天也天之应乎人也天人相感隂阳相和灾害之所以不生嘉祥之所以遂作则观象于天察法于地财成天地之道辅相天地之宜以左右人于是养成羣生奉顺天徳故人得安其俗乐其业甘其食美其服隂阳大和元气以正天瑞降地符升风雨以时草木不落龙麟凤在郊薮矣洎颛顼唐虞之间不敢荒宁亦克用理故书曰百姓昭明叶和万邦黎民于变时雍乃命羲和钦若昊天歴象日月星辰敬授人时亦能和也至夏徳衰亡殷政微防桀纣昏暴乱于天道杀戮无罪放弃忠良遂竭天下之力殚天下之货作为瑶台起乎琼室极荒滛之乐穷耳目之玩倾宫之女至数千人奇伎滛巧以亿万计信巫听谗邪遂为糟丘酒池炮烙之刑一朝牛饮者三千人龙逄不胜其忧谏而死箕子不堪其愤囚为奴于是隂阳大乖天地震怒山川神发见灾异疾疫大兴妖孽并作而桀纣不悔卒以灭亡和之失也逮周文武创业顺天应人诚信忠厚加于百姓徳泽休泰兴乎颂声成康之时刑措三十余年天人之道始和矣幽厉之末复乱厥常苛慝暴虐诟黩天地百川沸腾山冢崒崩人以愁怨疾疠为作故其诗曰昊天不佣降此鞠凶昊天不惠降此大厉不先不后为瘥为瘵天地生人之理复悖于兹矣呜呼岂不哀哉岂不哀哉近有隋氏亦不克厥终初隋髙帝之有天下也以六合为家方将对越天人传之万代至炀帝承平自以贵为天子富有四海欲穷宇宙之观极游宴之乐以为人主之急务也于是乃凿御沟决黄河自伊洛之间而属之扬州生人之力既天地之藏又泄炀帝方欣然以为得计将后宫防女数百千人遂泛龙舟游三江五湖之间当其得意也视天下犹脱屣耳其后百姓骚灾变数兴吏人贪暴其政日乱隂阳感怒彗孛以出炀帝不悟自以为天下安于泰山方率百万之师而以事辽东当时山东父子不得相保也天厌暴政人懐乱亡故辽东之役未归而中国之难巳起身死逆手宗庙已隳其故何哉逆天人之理也是以臣每察天人之际观祸乱之由迹帝王之事念先师之说昭然着明信不欺耳不意陛下以大圣之虑见天人之心将欲调元气之纲返淳和之始自非陛下含天地之徳有日月之明谁能然逺思欲求泰和于元气哉昔者伏羲氏之所以本天人而为三皇首也愚臣暗昧不胜大愿愿陛下为大唐建万世之策恢王圣之功传乎子孙永作鸿业千百年间使继文之主有所守也非甚无道不失厥嗣陛下可不务之哉臣伏见天皇大帝得天地之统封于泰山功徳大业与天比崇矣然尚未见建明堂之宫遂朝上帝使万代鸿业今犹阙然臣愚意者岂非天皇大帝知陛下圣明必能起中兴之化留此盛徳以发挥陛下哉不然何所与让而未作也今陛下欲调元气睦人伦跻俗仁夀兴风礼让舍此道也于何理哉固臣不胜区区蝼蚁之诚思愿陛下念先帝之休意恢大唐之鸿业于国南郊建立明堂使宇宙黎元遐荒夷貊昆虫草木天地神粲然知陛下方兴三皇五帝之事与天下更始不其盛哉昔者黄帝合宫有虞緫期唐尧衢室夏后代室羣圣之所以调元气理隂阳于此教也臣虽末学窃尝闻明堂之制也有天地之则焉有隂阳之统焉二十四气八风十二月四时五行二十八宿莫不备率故顺其时月而为政也则风雨时寒暑平万物茂畅五谷登稔元气不错隂阳以和逆其时之为政也则水旱兴疾疫起虫螟为害霜雹成灾隂阳不和元气以错故昔者圣人所以为政教之大业也是以臣愿陛下为大唐建万代之防者意在兹乎陛下若不以臣微而废其言乞以臣此章与三公九卿贤士大夫议之于庭傥事便于今道不逺古即请陛下徴天下鸿生钜儒贤良豪杰之士博通古今皇王政理之术者与之按周礼月令而建之臣必知天下庶人子来不日而成也乃正月孟春陛下乘銮辂驾苍龙载青旂佩苍玉从三公九卿贤士大夫鸿儒硕老衣冠之伦朝于青阳左个负斧扆凭玉几南面以听天下之政于是遂发大号宣布四方各顺十二月之舍无敢有逆乃命太史守典奉法司天日月星辰之行无失经纪以初为常陛下遂躬籍田亲蚕以劝天下之农桑养三老五更以教天下之孝弟明讼恤狱以息天下之滛刑除残去暴以正天下之仁夀修文尚徳以止天下之干戈察孝兴防以除天下之贪吏矜寡孤独疲癃羸老不能自存者赈恤之后宫美女非三妃九嫔八十一御女之数者出嫁之珠玉锦绣雕琢技巧之饰非益于理者悉去之巫滛祀诳惑良人者禁杀之陛下务以至诚躬服质素以为天下先愚臣以为不出数年之间将见太平之化也天人之际既洽鬼神之望允塞然后作雅乐洁粢盛宗祀天皇于明堂以配上帝使万国各以其职来祭岂不休哉臣伏惟非陛下至徳明圣未有能越行此道者也固臣窃以为此化一成则人伦之道自睦刑罚之原自塞兵革之事不兴还淳之徒可见仁夀礼让稼穑农桑不言而自致也是以贱臣未得为陛下一二论之何者圣人之教在于可大可乆者固臣欲陛下振领提纲使天下自理也然臣窃独有私恨者陛下方欲兴崇大化而不知国家太学之废积岁月矣堂宇芜秽殆无人踪诗书礼乐罕闻习者陛下明诏尚未及之愚臣所以有私恨也臣闻天子立太学以聚天下英贤为政教之首故君臣上下之礼于是兴焉揖让尊俎之师于此生焉是以天子得贤臣由此道也今则荒废委而不论而欲睦人伦兴礼让失之于本而求之于末岂可得哉况君子三年不为礼礼必壊三年不为乐乐必崩奈何天子之政而轻礼乐哉臣所以独窃有私恨者也陛下何不诏天下胄子使归太学而习业乎斯亦国家之大务也臣愚蒙所言事犹未尽者恐烦圣览必陛下恕臣昏昧请赐他日别具奏闻
　　时召麟台正字陈子昻条上利害子昂对三事其一言九道出大使巡按天下申黜陟求人瘼臣谓计有未尽也且陛下发使必欲使百姓知天子夙夜忧勤之意也羣臣知考绩而任之也奸暴不逞知将除之也则莫如择仁可以恤孤明可以振滞刚不避彊御智足以照奸者然后以为使故輶轩未动而天下翘然待之矣今使且未出道路之人皆已指笑欲望进贤下不肖岂可得耶宰相奉诏书有遣使之名无任使之实使愈出天下愈徒令百姓治道路送往迎来不见其意也臣愿陛下更选有威重风槩为众推者因御前殿以使者之礼礼之谆谆戒敕所以出使之意乃授以节自京师及州县登抜才良求人瘼宣布上意令若家见而户晓昔尧舜不下席而化天下盖黜陟幽明能折衷者陛下知难得人则不如少出使彼烦数而无益于化是烹小鲜而数挠之矣其二言刺史县令政教之首陛下布徳泽下诏书必待刺史县令谨宣而奉行之不得其人则委弃有司挂墙屋耳百姓安得知之一州得才刺史十万户赖其福得不才刺史十万户受其困国家兴衰在此职也今吏部调县令如补一尉但计资考不求贤良有如不次用人则天下嚣然相谤矣狃于常而不变也故庸人皆任县令教化之陵迟顾不甚哉其三言天下有危机祸福因之而生机静则有福动则有祸百姓安则乐生不安则轻生是也今军旅之夫妻不得安父子不相养五六年矣自剑南尽河陇山东田青徐曹汴河北举沧瀛赵郑或困水旱或顿兵疫死亡流离畧尽尚赖陛下悯其失职凡兵戍调发一切罢之使人得妻子相见父兄相保可谓能静其机也然臣恐将相有贪夷狄利以广地强武说陛下者欲动其机机动则祸构宜修文徳去刑罚劝农桑以息疲民蛮夷知中国有圣王必累译至矣
　　陈子昻又答制问事八条疏曰臣今月十九日防勅恩召见令臣论当今政要行何道可以适时不须逺引上古具状进者微臣智识浅短实昧政源然尝洗心精意静观人理窃见国之政要兴废在人能知人机顺而知化趋时适变静而勿动政要之绩可得而行今陛下以应天命而受寳图建立明堂施布大化勤恤人隠存问髙年报功树徳顺时兴务至公至仁垂训天下可谓典章大备制度宏逺五帝三王所不及也愚臣何敢有知政要然天恩降问贵采刍荛谨竭愚直悉心以奏凡用贤之道未广仰成之化尚劳然则取士之方任贤之事故陛下素所深知应亦倦谈亦倦听不待臣更一二烦说也
　　请措刑科
　　臣闻言有顺君意而害天下者有逆君意而利天下者唯忠臣能逆意惟圣君能从利恩勅不以臣愚微降问当今政要臣伏惟当今之政大体已备矣但刑狱尚急法网未寛恐非当今圣政之要者臣观圣人用刑贵适时变有用有舍不专任之且圣人初制天下必有凶乱之贼叛逆之臣而为驱除以显圣徳圣人诛凶殄逆济人宁乱必资刑杀以清天下故所以务用刑也凶乱既灭圣道既昌则必顺人施化赦过宥罪所以致刑措也然则圣人用刑本以禁乱乱静刑息不为升平所设何者太平之人恱乐于徳不恱乐于刑以刑穷于人人必惨怛故圣人贵措刑不贵烦刑今神皇应运受图临御天下逆臣贼子顿伏严诛所以虺贞羣党同恶就此盖天意将显神皇威灵岂此凶徒所能自乱今魁首已灭朋党已屠圣政惟昌天下威服神皇又降文昌鸿恩涤荡羣罪天下昭庆企望日新措刑崇徳正在今日实圣政之至要者也伏见近来诏狱推穷稍复滋长追捕支党颇及逺方天下士庶未敢安止臣伏惟神皇圣意务在措刑安恤天下不务察法以损升平然今刑狱未息者应是狱吏未识天意所以至于此也伏愿神皇垂岂弟之徳务仁夀之恩勅法慎罚以省刑典臣伏见当今天下士庶思愿安宁途謡巷歌皆称万岁此其懐乐圣化愿保永年欲与子孙同此仁夀今神皇不以此时崇徳务仁使刑措不用乃任有司明察专务威刑臣窃恐非神皇措刑之道且臣闻杀一人则千人恐滥一罪则百夫愁人情大端以畏惧如此今天下至广万国至繁神皇虽妙察狱囚不可门告户说令一一知者若使有一不知以神皇好任刑罚则非太平安人之务当今圣政之要者也此是臣赤心至诚敢言其实冒死犯奏所冀天鉴务求刑措察臣所言非敢茍顺
　　重任刑科
　　臣伏惟刑措之政在能官人官人惟贤政所以理此故神皇深知倦问不假臣一二烦说今臣所更重说者实以天下之政非贤不理天下之业非贤不成固愿神皇务在任贤诚得众贤而任之则天下之务自化理也然则贤人既任须信既信须终既终须赏夫任而不信其才无由展信而不终其业无由成终而不赏其功无由勤必神皇如此任贤则天下之贤云集矣何以知其然君子小人各尚其者也若神皇徒务好贤而不能任能能任而不能信能信而不能终能终而不能赏虽有贤人终不能用矣神皇降问小臣当今政理之要者臣窃以此为政之至极何以言之神皇大业已成天下已平尊名巳显大礼已备所未足者在于忠贤若得忠贤相与而守之太平之功可于此而就斯实天地神灵赞助神皇而致此时也当此时不成千载之业立万代之规小臣诚愚窃为神皇所惜
　　明必得贤科
　　臣伏惟刑措之道政在任贤议者皆云贤不可知人不可识臣独以为贤固可知人固可识得是职者不精思之耳夫尚徳行者必无凶险之务公正者必无邪佞之朋保防节者必憎贪冒之党有信义者必疵茍且之徒智者不为愚者谋勇者不为怯者死犹枭鸾不接翼薰犹不同器此天地之性物之情其理自然不可改易何者以徳事凶两不相入以政攻佞两不相利以信质伪两不相从以防说贪两不相和智者尚谋愚者不听勇者徇死怯者贪生此皆事业不同趣向各反贤人之道固可预知诚能尚贤贤可至矣然则贤人之业须贤人达之贤人之才须贤人用之公正防节信义勇谋皆待其人然后获展茍非其道不虚行凡贤人君子未尝不思效用但无其获进所以湮没于时今神皇诚能信任贤良旌纳忠正知左右之人灼然有贤行者赐之尊爵厚禄以荣宠之使其以相举责成其政合度者进失度者贬神皇但垂拱明堂保神和志天下之事臣必见日就无为不言而理也今神皇忧恤万机日不暇给昧旦丕显中夜以思诚是羣臣未称圣任伏愿神皇审察贤能垂恩信任夫忠贤事君必谏君失奸佞事主必顺主情直道曲事圣鉴所察
　　贤不可疑科
　　臣伏惟神皇圣明具知得贤须任既任须信既信须终既终须赏悉备知也然今未多信任者应以经信任无效所以致疑如裴炎刘祎之骞味道周思茂固蒙神皇信任之矣然竟背徳孤恩神皇以此有疑于信任贤也以臣愚识则谓不然何者圣必借贤以明国必待贤以昌人必待贤以理物必待贤以宁若神皇疑于信贤欲以圣谟自断臣恐勤劳圣躬而天下不可独理况圣躬不可劳神心不可细用此最须任贤者也臣闻鄙人云有人以食噎而得病者欲絶食以去病乃不知食絶而身毙此言近小可以喻逺臣窃谓贤人于国亦犹食之在人固不可以一噎而絶喉粮亦不可以谬贤而逺正士此实神皇圣鉴可明知也不待愚臣一二言之伏愿任贤无疑求士不倦以此为务天下诚不足理也若外有信贤之名而内实有疑贤之心臣窃谓神皇虽日得百贤终是无益适足以损贤伤政也伏惟熟察可信者信之
　　招谏科
　　臣伏惟圣人制天下贵能至公能至公者当务直道臣伏见神皇至公应物直道容贤而朝廷尚未见敢谏之臣骨鲠之士天下直道未得公行臣闻圣人大徳在能听谏古典所说盖不足陈臣伏见太宗文武圣皇帝徳冠三王名超五帝实由能容魏征愚直获尽忠诚国史书之明若日月直言之路啓从谏之道开贞观以来此实为美今神皇坐明堂布大政神功圣业能事备矣夫骨鲠之士能美圣功伏惟神皇广延直臣旌赏谏士使大圣之徳纳日新书之金板万代有述作非神皇卓荦仁圣臣不敢献此言也
　　劝赏科
　　臣闻劳臣不赏不可劝功死士不赏不可励勇当今或有勤劳之臣死难之卒筞功命赏未蒙优异臣伏惟人臣徇节在爵与名死节勤功名爵不及偷荣尸禄宠秩有加故不可以进贤显能旌功励行伏愿神皇广求此色劝励百寮以及将士此最当今圣政之所宜先也古人云赏一人而千万人恱者盖言其功当也夫赏而不知贤者不务也伏愿神皇陛下特垂省察
　　请息兵科
　　臣伏以当今国家事最大者在兵甲岁兴赋役不省神皇欲安人思化理不可得何者兵之所聚必有所资千里运粮万里应敌十万兵在境则百万家不得安业以此徭役人何取安臣伏见国家自事北狄于今十有余年兵甲岁兴竟不闻其利岂中国无制胜之策朝廷无奇画之臣哉臣窃谓不然是未计之庙算耳臣伏惟神皇圣武天威若神突厥小丑何足诛灭然今未灭者臣恐庸将无智未审庙算之机故使兵甲日多徭役日广今国家又命将出师臣愿神皇审图庙算量其损益计其利害若事必不可请兵不虚行若兵不虚行赋役自省以此安人得贤可理若失之于此而救之于彼臣恐人日以疲劳不得安息伏愿神皇熟察臣言审图庙算则夷狄不足灭中国可永宁
　　安宗子科
　　臣伏惟陛下以至仁为政以至公应物天下士庶莫不咸知虺贞等干纪乱常自取屠灭陛下唯罪其搆逆者更无他坐宗室于弟获以安宁自非陛下恩念慈仁敦睦九族岂得宗室蒙此宁庆实大圣之徳崇重宗枝然臣更愿陛下务安慰之惠以恩信使显然明知陛下慈念之至上感圣真下得自安臣闻人情不能自明则必疑虑疑虑则必不安不安则必危惧危惧则过生伏惟陛下明恩赐垂岂弟之徳使天下居无过之地万姓知陛下必信任贤实是天下有庆然贤人之业皆务直道则奸邪不利必有谗谮此贤人之灾厄于是也一人之行十人谤之未有不遭祸患者自古忠良贤达罹此患者不可胜言臣子昂言臣本草茅微陋才无可取陛下乃越次假以恩光将同近臣延问政要臣之愚昧何堪此宠顿首死罪顿首死罪然臣之诚直实自愚衷与君子言犹且不妄况蒙天子之问敢不悉蝼蚁之诚实罄实尽然臣所奏前件状者固是陛下所悉见所悉知然臣复重言者贵以微诚披露肝胆不知忌讳实战实惶
　　时天下颇流言遂开告密罗织之路兴大狱诛将相大臣至是巳革命事益宁右补阙朱敬则谏曰臣闻李斯之相秦也行申商之法重刑名之家杜私门张公室弃无用之费损不急之官惜日爱功亟战疾耕既庶而富遂屠诸侯此救之术也故曰刻薄可施于进趋变诈可陈于攻战天下已平故可易之以寛简润之以淳和秦乃不然淫虐滋甚往而不反卒至土崩此不知变之祸也陆贾叔孙通事汉祖当荥阳成臯间粮饷穷智勇困未尝敢开一说效一奇惟进豪猾贪暴之人及区宇适定乃陈诗书说礼乐开王道髙帝忿然曰吾以马上得之安事诗书对曰马上得之可马上治之乎帝黙然于是贾着新语通定礼仪此知变之善也向若髙帝斥二子置诗书重攻战尊首级则复道争功抜剑击柱晷漏不保何十二帝二百年乎故曰仁义者圣人之蘧庐礼者先王之陈迹祠祝毕刍狗捐淳精流糟粕弃仁义尚尔况其轻乎国家自文明以来天地草昧内则流言外则搆难故不设钩距无以顺人不切刑罚无以息暴于是置神器开告端故能不出房闱而天下晏然易主矣臣闻急趋者无善迹促柱者无和声拯溺不规行疗饥不鼎食即向时秘策今之刍狗也愿鉴秦汉之失考时事之宜毁蘧庐遗糟粕下寛大之令流旷荡之泽去萋斐之角牙顿奸险之芒刃塞罗织之妄源扫朋党之险迹旷然使天下更始岂不乐哉后善其言
　　中宗神龙初清源尉吕元泰上书言时政曰国家者至公之神器一正则难倾一倾则难正今中兴政化之始几微之际可不慎哉自顷营寺塔度僧尼施与不絶非所谓急务也林胡数叛獯虏内侵帑藏虚竭户口亡散天下之失业不谓太平边兵未解不谓无事水旱为灾不谓年登仓廪未实不谓国富而乃驱役饥冻雕镌木石营搆不急劳费日深恐非陛下中兴之要也比见坊邑相率为浑脱队骏马胡服名曰苏莫遮旗鼓相当军阵势也腾逐喧噪战争象也锦绣夸竞害女工也督敛贫弱伤政体也胡服相欢非雅乐也浑脱为号非美名也安可以礼义之朝法逺方之俗诗云京邑翼翼四方是则非先王之礼乐而示则于四方臣所未谕
　　二年中书令李峤上书曰元首之尊居有重门击柝之卫出有清警戒道之禁所以备非常息异望诚不可易举动慢防闲也陛下厌崇防轻尊严微服潜游阅廛过市行路私议朝廷惊惧如祸产意外纵不自惜奈宗庙苍生何又分职建官不可以滥传曰官不必备惟其人自帝室中兴以不慎爵赏为惠冒级躐阶朝陞夕改正阙不给加以员外内则府库为殚外则黎庶防害非求贤助治之道也愿爱恡班荣息匪服之议今文武六十以上而天造含容皆矜恤之老病者已解还授员外者既遣复留恐非所以消敝救时也请敕有司料其可用进不可用退又逺方夷人不堪治事国家向务抚纳而官之非立功酋长糜俸禄愿商度非要者一切放还又易称何以守位曰仁何以聚人曰财今百姓乏窭不安居处不可以守位仓储荡耗财力倾殚不足以聚人山东病水潦江左困输转国匮于上人穷于下如令边场少竦恐逋亡遂多盗贼羣行何财召募何众闲遏乎又崇作寺观功费浩广今山东岁饥糟糠不厌而投艰阸之防收庸调之半用吁嗟之物以营土木恐怨结三灵谤防四海又比縁征戍巧诈百情破役隠身规脱租赋今道人私度者几数十万其中髙戸多丁黠商大贾诡作台符羼名伪度且国计军防并仰丁口今丁皆出家兵悉入道征行租赋何以备之又重赂贵近补府若史移没籍产以州县甲等更为下戸当道城镇至无捉驿者役逮小弱即破其家愿许十道使访察括取使奸猾不得而隠又太常乐戸已多复求访散乐独持大鼓者已二万员愿量留之余勒还籍以杜妄费
　　睿宗景云初监察御史韩琬上言国安危在于政政以法暂安焉必危以徳始不便焉终治夫法者智也徳者道也智权宜也道可以久大也故以智治国国之贼不以智治国国之福贞观永徽之间农不劝而耕者众法施而犯者寡俗不偷薄器不污窳吏贪者士耻同列忠正清白者比肩而立罚虽轻而不犯赏虽薄而劝位尊不倨家富不奢学校不厉而勤道佛不惩而戒土木质厚稗贩弗蚩其故奈何杂以皇道也自兹以来任巧智斥謇谔趋势者进守道者退谐附者无黜剥之忧正直者有后时之叹人趋家竞风俗沦替其故奈何行以霸道也贞观永徽之天下亦今日天下淳薄相反由治则然夫巧者知忠孝为立身之阶仁义为百行之本托以求进口是而心非言同而意乖陛下安能尽察哉贪冒者谓能清贞者谓孤浮沉者谓黠刚正者为愚位下而骄家贫而奢岁月渐渍不救其何由变浮之淳哉不务省事而务捉搦夫捉搦者法也法设而滋章滋章则盗贼多矣法而益国设之可也比法令数改或行未见益止未知损譬奕者一棋为善而复之者愈善故曰设法不如息事事息则巧不生圣人防乱未然天下何由不治哉永淳时雍丘令尹元贞坐妇女治道免官今妇夫女役常不知怪调露时河内尉刘宪父防人有请其员者有司以为名教不取今谓为见机太宗朝司农以市木橦倍价抵罪大理孙伏伽言官木橦贵故百姓者贱臣见司农识大体未闻其过太宗曰善今和市颛刻剥名为和而实夺之往者学生佐史里正每一员阙拟者十人今当选者亡匿以免往选司从容有礼今如仇敌贾贩往官将代储什物俟其至今交罢执符纷竞校存亡往商贾出入万里今市井至失业往家藏镪积粟相夸今匿赀示羸以相尚往夷狄欵闗今军屯积年往召募人贾其勇今差勒阖宗逃亡往仓储盈衍今所在空虚夫流亡之人非爱羁旅忘桑梓也敛重役亟家产已空邻伍牵连遂为游人穷诈而犯禁救死而抵刑夫乱绳已结急引之则不可解今刻薄吏能结者也举劾吏能引者也则解者不见其人愿取竒材卓行者量能授官又言仕路太广故弃农桑而趋之一夫耕一妇蚕衣食百人欲储蓄有余安可得乎书入不报
　　时有诏言事右率府铠曹防军柳泽上书曰顷者因韦氏险诐奸臣同恶赏罚紊弛纲纪纷纶政以贿成官以宠进言正者获戾行殊者见疑海内寒心实将莫救赖神只祐徳宗庙降灵天讨有罪人用不保陛下叡谋神圣勇智聦明安宗社于巳危振黎庶于将溺今庞眉鲐背欢忻踊跃望圣朝之抚辑听圣朝之徳音今陛下蠲烦省徭法明徳举万邦恺乐室家胥欢臣又闻危者安其位者也乱者有其理者也伏惟陛下安不忘危理不忘乱存不忘亡则克享天心国家长保也诗有云靡不有初鲜克有终惟陛下慎厥终惟其初非礼勿视非礼勿听非礼勿言非礼勿动书曰惟徳罔小万邦惟庆惟不徳罔大坠厥宗甚可畏也甚可惧也伏惟陛下慎之哉夫骄奢起于亲贵纲纪乱于宠幸愿陛下禁之于亲贵则天下风随矣制之于宠幸则天下法明矣诗曰刑于寡妻至于兄弟以御于家邦若亲贵为之而不禁宠幸挠之而见从是政之不恒令之不一则奸诈斯起暴乱生焉虽严刑制而法不行矣纵陛下亲之爱之莫若安之福之夫宠禄之过罪之阶也非安之也骄奢之淫危之梯也非福之也前事不忘后之师也陛下敷求俊哲使朝夕纳诲纵有逆于耳谬于心者无速之以罚姑筹之以道省于厥躬虽木朴忌讳恕之以直用开谏诤之路也或有顺于耳便于身者无急之以赏当求诸非道稽之典训其不叶于徳必寘之以法用杜侧媚之行也有羞淫巧于陛下者遽黜之则淫巧息矣有进忠谠于陛下者遽赏之则忠谠进矣臣又闻生于富者骄生于贵者傲书曰罔淫于逸罔游于乐穆王有命曰实赖前后左右有位之士绳愆纠格其非心今诸宫肇建王府初啓至于寮友必惟妙择今骄奢之后流遁未变慢游之乐余风或存夫小人防臣易合于意奇伎淫巧多适于心狎于非徳兹为奢怠书曰慎简乃僚无以巧言令色其惟吉士仆臣正厥后克正仆臣谀厥后自圣伏愿采温良博闻之士恭俭忠鲠之人任以东宫及诸王府仍请东宫量署拾遗补阙之职朝夕讲论出入侍从授以训诰交修不逮臣又闻驰骋田猎令人发狂名教之中自有乐地承前贵戚鲜克由礼或打毬击鼓比周伎术或飞鹰奔犬盘游薮泽此其为不道非进徳修业之本也书曰内作色荒外作禽荒又曰无若丹朱傲惟慢游是好朋淫于家用殄厥世伏惟陛下诞降谋训劝以学业示之以好恶陈之以成败以义制事以礼制心图之于未萌虑之于未有则福禄长享与国并休矣臣又闻富不与骄期而骄自至骄不与罪期而罪自至罪不与死期而死自至信矣斯语明哉至诚顷者韦庶人乐安公主武延秀等可谓贵矣可谓宠矣权侔人主威震天下然怙侈灭徳神怒人弃岂不谓爱之太极富之太多不节之以礼不防之以法终转吉为凶变福为祸千人所指无病自死不期然欤书曰殷监不逺在彼夏王今陛下何劝其皇祖讲训之则乎陛下何征其孝和宠任之失乎礼曰爱而知其恶憎而知其善可不慎哉夫宠爱之心则不能免去其太甚闲之以礼节适则可矣今诸王公主驸马亦陛下之所亲爱也骄狂之道在于厥初监戒之义其则不逺使观过务善居宠思危庶夙夜惟寅聿修厥徳经曰在上不骄髙而不危所以长守贵也制节谨度满而不溢所以长守富也富贵不离其身然后能保其社稷书曰制官刑谨于有位敢有恒舞于宫酣歌于室时谓巫风敢有徇于好色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必防邦君有一于身国必亡甚可畏也甚可惧也伏惟陛下必察而明之必信而劝之有奢骄僭怠者削其禄封朴素修业者锡以车服以朂其心使奉其命无使久而忽之无使逺而坠之臣闻知之非艰行之惟艰又曰常厥徳保厥位厥徳靡常九有以亡伏惟陛下慎之哉前车之覆实惟明证先王之诫可以终吉若陛下奉伊尹之训崇傅说之命不作无益不啓私门刑不差赏不滥其惟徳是辅惟人之懐天禄有终景福是集矣傥陛下忽精一之徳开恩幸之门爵赏有差刑罚无当则忠臣正士亦当复谈矣睿宗善之
　　宗先天二年姚崇知帝大度锐于治乃先设事以坚帝意即阳不谢帝怪之崇因跪奏臣愿以十事闻陛下度不可行臣敢辞帝曰试为朕言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来壬佞冒触宪网皆得以宠自解臣愿法行自近可乎后氏临朝喉舌之任出阉人之口臣愿宦竖不与政可乎戚里贡献以自媚于上公卿方镇寖亦为之臣愿租赋外一絶之可乎外戚贵主更相用事班序荒杂臣请戚属不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿羣臣皆得批逆鳞犯忌讳可乎武后造福先寺上皇造金仙玉真二观费钜百万臣请絶道佛营造可乎汉以禄莽阎梁乱于下国家为甚臣愿推此鉴戒为万代法可乎帝曰朕能行之崇乃顿首谢



　　歴代名臣奏议巻二十七
　　钦定四库全书
　　歴代名臣奏议巻二十八
　　明　杨士竒等　撰
　　治道
　　唐肃宗时元结被召诣亰师自以始见轩陛拘忌讳恐言不悉情乃上时议三篇其一曰议者问往年逆贼东穷海南淮汉西抵函秦北彻幽都丑徒狼扈在四方者几百万当时之祸可谓剧而人心危矣天子独以匹马至灵武合弱旅鉏彊寇师及渭西曽不逾时摧锐攘凶复两京收河南州县何其易邪乃今河北奸逆不尽山林江湖亡命尚多盗贼数犯州县百姓转徙踵系不絶将士临敌而奔贤人君子遁逃不出陛下往在灵武凤翔无今日胜兵而能杀敌无今日财用而百姓不流无今日爵赏而士不散无今日朝廷而贤者思仕何哉将天子能以危为安而忍以未安忘危邪对曰此非难言之前日天子恨愧陵庙为羯逆伤污愤怅上皇南幸巴蜀隠悼宗戚见诛侧身勤劳不惮亲抚士卒与人权位信而不疑渴闻忠直过弗讳改此以弱制强以危取安之繇也今天子重城深宫燕和而居凝冕大昕缨佩而朝太官具味视时而献太常备乐和声以荐国机军务叅筹乃敢进百姓疾苦时有不闻廏刍良马宫籍美女舆服礼物休符瑞谍日月充备朝廷歌颂盛徳大业聴而不厌四方贡赋争上尤异谐臣顐官怡愉天顔文武大臣至于庶官皆权赏逾望此所以不能以强制弱以未安忘危若陛下视今日之安能如灵武时何寇盗强弱可言哉其二曰议者曰吾闻士人共自谋昔我奉天子拒凶逆胜则国家两全不胜则两亡故生死决于战是非极于谏今吾名位重财货足爵赏厚勤劳巳极外无仇讐害我内无穷贱迫我何苦当锋刃以近死忤人主以近祸乎又闻曰吾州里有病父老母孤兄寡妇皆力役乞丐冻馁不足况于死者人谁哀之又闻曰天下残破苍生危窘受赋与役者皆寡弱贫独流亡死徙悲忧道路葢亦极矣天下安我等岂无畎亩自处若不安我不复以忠义仁信方直死矣人且如此柰何对曰国家非欲其然葢失于太明太信耳夫太明则见其内情将藏内情则防惑生下能令必信信可必矣而太信之中至奸尤恶之如此遂使朝廷亡公直天下失忠信苍生益寃结将欲治之能无端由吾等议于野又何所及其三曰议者曰陛下思安苍生灭奸逆图太平劳心悉精于今四年说者异之何哉对曰如天子所思说者所异非不知之凡有诏令丁宁事皆不行空言一再颇谐戏今有仁卹之令忧勤之诰人皆族立党语指而议之天子不知其然以为言虽不行犹足以劝彼但劝在乎明审均当而必行也天子能言巳行之令必将来之法杂徭制拘忌烦令一切蠲荡任天下贤士屏斥小人然后推仁信威令谨行不惑此帝王常道何为不及帝恱曰卿能破朕忧擢右金吾兵曹叅军
　　代宗时左拾遗独孤及上防陈政曰陛下屡发徳音使左右侍臣得直言极谏壬辰诏书召裴晃等十有三人集贤殿待制以备询问此五帝盛徳也然顷者陛下虽容其直而不録其言所上封皆寝不报有容下之名而无聴諌之实遂使谏者稍稍自钳口饱食相招为禄仕此忠鲠之人所以窃叹而臣亦耻之十室之邑必有忠信况朝廷之大卿大夫之众陛下选授之精欤假令不能如文王之多士其中岂不有温故知新可懋陈政要而亿则屡中者陛下议政之际曽不采其一说尧之畴咨禹之昌言岂若是耶昔尧设谤木于五达之衢孔子曰以能问于不能以多问于寡然则多闻阙疑不耻下问圣人之心也愿陛下以尧孔心为心日降清问其不可者罢之可者议于朝与执事者共之使知之必言言之必行行之必公则君臣无私论朝廷无私政陛下以此辨可否于献替而建太平之阶可也师兴不息十年矣人之生产空于杼轴拥兵者苐馆亘街陌奴婢厌酒肉而贫人羸饿就役剥肤及髓长安城中白昼椎剽吏不敢诘官乱职废将墯卒暴百揆刺如沸粥纷麻民不敢诉于有司有司不敢闻陛下茹毒饮痛穷而无告今其心颙颙独恃于麦麦不登则易子齩骨矣陛下不以此时厉精更始思所以救之之术忍令宗庙有累卵之危万姓悼心失图臣实惧焉去年十一月丁巳夜星陨如雨昨清明降霜三月苦热错缪颠倒沴莫大焉此下陵上替怨讟之气取之也天意丁宁谴戒以警陛下宜反躬罪已旁求贤良者而师友之黜贪佞不肖者下哀痛之诏去天下疾苦废无用之官罢不急之费禁止暴兵节用爱人兢兢干干以徼福于上下必能使天感神应反妖灾为和气矣
　　徳宗时中书侍郎同中书门下平章事陆贽奏曰前日顾少连奉谕宻防每于延英对卿縁有诸人言不得尽中间卿所奏去冬荐人实縁对赵憬执论所以有言相拒亦不是阻卿之意若有要便事但依前者意防自手防宻封进来卿又频与苗粲进官朕未放过恐卿未知朕意此人即苗晋卿之子晋卿往年摄政曽有不臣之言又诸子皆与古帝王同名意甚不善縁非诸子之过不欲明行斥逐终是不合令在朝廷卿宜宻知此意苗粲兄弟并改与在外闲僻防官仍不得令近兵马者猥防天慈屡降深防慰眷稠叠诲谕周详骨肉之恩无以加此士感知已尚合捐躯臣虽孱微能不激励至于弥纶庶绩督课羣官始终不渝夙夜匪懈是皆常分曷足酬恩自揣凡庸之才又无竒崛之効唯当输罄忠节匡辅圣猷众人之所难言臣必无隠常情之所易溺臣必不回固然贞心持以上报此愚夫一至而不易者也惟明主矜亮而保容之顷以去冬荐人频于街衢披诉既是准制许集理合量才授官进拟再三未防允许伏虑事转淹滞所以因对奏陈懵于忖量推理輙发以赵憬与臣并命俱掌枢衡参奉谋猷事当无间不知避忌轻黩宸严陛下特宥惷愚曲加奨导宠遇逾等恩私倍常顾惟何人叨幸若此偶有所见敢不尽言是彰无隠之诚以申上报之分臣闻王者之道坦然着明奉三无私以劳天下平平荡荡无侧无偏所谓三无私者如天之无私覆也如地之无私载也如日月之无私照也其或有过如日月之有蚀焉过也人皆见之更也人皆仰之日月不疾于蔽亏人君不吝于过失亏而能复无损于明过而能改不累于徳昨者臣所奏惟有赵憬得闻陛下以至劳神委曲防护是于心膂之内尚有形迹之拘职同事殊鲜克以济恐爽无私之徳且伤不吝之明夫元首股肱义实同体谘询献纳一日万机宣之使言犹未尽意言若有阻意何由通啓沃既难机务斯壅虽荷绸之顾实増旷废之忧仰希圣聦更赐裁处苗粲少以门子早登朝班歴拾遗补阙起居贠外郎中前后二十余年温恭有加恪慎无怠端敏足以守职文学足以饰身详其器能堪处近侍陛下以粲先父常有过言名子之方又乖义不忍明加斥黜但令改授外官伏以理国化人在于奨一善使天下之为善者劝罚一恶使天下之为恶者惩是以爵人必于朝刑人必于市惟恐众之不覩事之不彰君上行之无愧心兆庶听之无疑议受赏安之无怍色当刑居之无怨言此圣王所以宣明典章与天下公共者也奨而不言其善斯谓曲贷罚而不书其恶斯谓中伤曲贷则授受不明而恩幸之门啓中伤则枉直莫辨而谗间之道行此柄一亏为害滋大凡是譛愬之軰多非信实之言利于中伤惧于公辩或云嵗月已乆不可究寻或云事体有妨须为隠忍或云恶迹未露宜假他事为名或云但弃其人何必明言责辱词皆近于情理意实苞于矫诬伤善售奸莫斯为甚伏惟圣鉴之下必无浸润之流然于称毁之言不可不辨赏罚之典不可不明陛下若以晋卿迹实奸邪粲等法应坐累则当公议典宪岂令隂受播迁陛下若察晋卿见诬又知粲等非罪则合随手奨用不宜降意猜访今忽不示端由但加斥逐谓之抡材则失序谓之行罚则无名徒使粲等受锢于圣朝晋卿衔愤于幽壤以臣蔽滞未见其宜夫听讼辩防贵于明恕明者在验之以迹恕者在求之以情迹可责而情可矜圣王惧疑似之陷非辜不之责也情可责而迹可宥圣王惧逆诈之滥无罪不之责也惟情见迹具词服理穷者然后加刑罚焉是以下无寃人上无听苛慝不作教化以兴晋卿起自文儒致位台辅能以谦柔自处故为三朝所推当谅闇之辰摄冢宰之任是将备礼岂是擅权安肯露不臣之言招覆族之衅虽甚狂险犹应不为矧伊老臣寜忍及此假有忍人之意其如言发祸随求之以情既无端验之以迹又无兆宜防昭恕理在不疑又自陛下御极已来粲及兄丕皆歴清近若以旧事为累岂复含容至今恐有无良之徒増嫉丕粲兄弟构成飞语务欲挫伤大抵任重势疑易生嫌谤以周公之圣不免流言霍光之忠亦遭告讦向非成王觉寤昭帝保明则二主之徳美不传二臣之寃诬莫辩陛下追懐往事得失岂不相逺哉后之视今固亦如此凡所举措安可不详伏愿少留睿思特加省察斯实羣臣庶免于戾岂唯苗氏一族存殁幸赖而巳乎少连又向臣说云圣防察臣孤直犹谓清慎太过都絶诸道馈遗却恐事情不通如不能纳诸财物至如鞭靴之受亦无妨者伏以货贿之利耳目之娱人间常情孰不贪恱况臣性实凡鄙宁忘顾私家本窭贫安能无欲所以深自刻慎勉脩廉隅者葢由负戴厚恩尸窃大任既不克导扬风教致俗清淳又未能减息征徭济人穷困若无耻惧更啓贿门是忘忧国之诚仍速焚身之祸由是茍行特操杜絶交私诚知无补大猷所冀免贻深累陛下责臣以清谨太过斯谓皇明陛下虑事之不通有乖理道或恐贪惏之辈务逞无厌之求巧陈异端惑乱圣听稽诸事实则甚不然夫以胥吏末流苞苴微贶茍或违道臣犹知慙况乎公卿大臣之间方岳连帅之任岂资纳贿然后致诚若因财利交欢是以姑息为事既乖直道必有过求遂之则法度浸阻之则觖望弥甚为害如此国何赖焉髙祖太宗着法垂制监临受贿盈尺有刑陛下每发徳音敷宥下土大辟之属皆防涤除唯于犯赃往往不赦岂不以贪饕为残蠧最深至于士吏之微尚当严禁矧居风化之首反可通行凡上之所为以导下也上所不为以检下也上所不为而下或为之然后可以设峻防寘明辟若上为之而下亦为之固其理也又可禁乎今吏有受监临之贿者则以为罪不可容朝廷之制四方所监临也而宰司公受其贿是亦无耻而不恕者欤孔子曰大臣不可不敬也是人之表也迩臣不可不慎也是人之道也表倾则影曲道僻则行邪若大臣迩臣可以受财则庶长宷寮孰为不可朝廷取之于方镇方镇复取之于州州取之于县县取之于乡乡将安取哉是皆出于疲人之肝脑筋髓耳自大盗猾夏耗斁生人天下常屯百万之师坐受衣食农夫蚕妇冻而织馁而耕殚力忍死以供十倍之赋日日引颈望覩升平之化恵恤之恩凡四十九年矣洊属多故有加无瘳持利权食厚禄者当忧隠忸怩悯愧黎庶而又交通私贿扇起贪风是令巳困之甿重遭过分之扰陛下尚以为鞭靴之受亦无妨若使天下纳赂唯有二三宰臣四方诛求止于鞭靴细物行之不足以伤化絶之不足以利人则臣固巳微抑私心将顺睿防矣若使国家致理必资馈遗通情辞之足以失天下之心受之足以济天下之务则臣固亦不避污行助我圣功矣臣所以未敢奉诏冒昧尘烦者审知此道不唯于无益必有甚损故也亦冀陛下详察其理普澄其源清浄无欲之风守慈俭不贪之寳是将感人心而天下服何有事情不通之患乎夫货贿上行则赏罚之柄失贪求下布则廉耻之道衰何者善恶不分功过无辩以货贿之多少为课绩之重轻守道阙供或时致怨招累求得当欲可以释罪贾荣忍行刻剥者见谓公忠巧饰玩好者获称才智此谓赏罚之柄失也上好利则下思聚敛上求贿则下肆侵蟊不懐愧心但逞私欲递相企効习以成风闾阎日残纪纲日壊不可以礼义劝不可以刑法惩此由廉耻之道衰也作法于凉其犹贪作法于贪其斯乱利于小者必害于大易于始者必悔于终贿道一开展转滋甚鞭靴不巳必及衣裘衣裘不巳必及币帛币帛不巳必及车舆车舆不巳必及金璧日见可欲何能自窒于心巳与交私固难中絶其意是以涓流不止谿壑成灾毫末既差丘山聚衅自昔国家败亡多矣何曽有以约失之者乎臣窃料郡府之不愿行贿于朝廷犹乡闾之不愿输货于郡府也但以行之者有利不行者有虞故为安身保位之谋不得不行耳夫岂乐而行之哉假如四方俱赂于朝廷朝廷受其三而却其一有所受有所却二端相反则遇却者或有意疑乎见拒而不通焉四方俱赂于朝廷朝廷俱辞而不受则咸知不受者乃朝廷之常理耳适所以服其心而诱其善复何嫌阻之有乎陛下若谓问遗可以通物情絜矩不足敦理化则自建中以来股肱耳目之间葢常有交利行私者矣乃其所也陛下何尤焉陛下嗣位之初躬行节俭郡国无来献朝廷无私求行李无黩货之人迩臣无受赂之事四方风动几致清平旋以刑峻赋繁兵连祸结理功中否至化未凝洎大憝殱夷皇运兴复征伐之役颇息于前时清约之风亦亏于往日此则虽革一亦丧一美焉曩兴师徒人困暴赋今罢征伐人困私求是乃残瘁之余永无苏息之望使万方黎献当陛下休明之代不登富夀不洽雍熙追懐前脩寔用心热而议者反以纳赂通情之理以惑陛下斯不亦诬上行私之甚者乎夫天下公器也王纲大权也执大权者不任以小数守公器者不徇于私情任小数而御大权则忿戾之祸起徇私情以持公器则奸乱之衅生故春秋传曰在上位者洒濯其心以待之而后可以理人言私曲之不可以莅众庶也又曰国家之败由官邪也官之失徳宠赂彰也君人者将昭徳塞违以临照百官百官于是乎戒惧而不敢易纪律言贿利之不可以化百官也又曰长国家者非无贿之难无令名之难诸侯之贿聚于公室则诸侯贰言贪欲之不可以懐诸侯也古之懐诸侯者葢有其道矣唯不务贿然后得之礼记云凡为天下有九经其一曰理乱持危朝聘以时厚往而薄来所以懐诸侯也是知懐抚之道贵徳贱财于往也则厚其赠送之资于来也则薄其贽币之礼训人以尊让示人以不贪始于朝廷行于郡国廉节之风渐广侵渔之害不萌里闾获安郡国斯乂朝廷益尊所谓化自上流理由下济近者恱服而逺者归懐是皆无贿之致也及夫王纲浸壊徳化陵夷然后灭公议而徇私情盛诛求而崇馈献故礼记曰天子微诸侯僭于是相觌以货相赂以利而天下之礼乱矣是知伤风害礼莫甚于私暴物残人莫大于赂利于絶私去贿者莫先于君主务于爱人助理者莫切于辅臣然则君主辅臣之间固不可语及于私贿矣况又躬行乎臣以受恩特深志欲巨细裨补茍懐疑虑不敢因循亦赖遭逢圣明庶得竭尽愚直所以毎事献替不以犯忤为虞意恳词繁伏用惭悚谨奏
　　宪宗元和元年校书郎元稹举才识兼茂明于体用对策曰臣方病近古之策不行而陛下幸及之是天下人人之福也微臣其敢忍意而不言乎且臣闻之古者以言赋纳岂虚美哉葢用之也是以益賛禹而班师说复王而作命斯皆用言之大略也洎汉文帝羞不若尧舜始以策求士乃天下郡国有贤良之贡入焉塞诏者错而巳至武帝然后董仲舒出然而卒不能选用条对施之天下夫用其策不弃其人以其利于时也得其人而弃其策又何为乎若此则徒设试言之科而不得用言之实矣降及魏晋朝成而暮败之不暇又恶足言其策哉我唐列圣君临策天下之士者多矣异时莫不光其名声宠绥其爵禄然而曽不闻天下之人曰某日天子降某问得某士行某策济某功抑不知直言之诏屡下而直言之士不出耶亦不知直言之士屡出而直言之策不用耶今陛下肇临海内务切黎元求斥已之至言责着明之确论实命说代言之盛意也微臣何足以奉承之然臣所以上愚对皆以指病陈术为典要不以举凡体论而饰词事茍便人虽繁必献言茍诣理虽鄙必书固不足以副陛下恳恻之诚庶可尽微臣体用之目伏愿陛下以臣此策委之有司茍或可观施之天下使天下之人曰惜哉汉文虽以策求士迨我明天子然后能以策济人则臣始终之毕矣如或言不适用策不便时则臣有瞽圣欺天之罪将寘于典刑陛下固不得而宥之矣亦臣之所甘心焉臣伏读圣防乃见陛下念礼乐之寖微恤黎人之重困责复盛济艰之术酌推恩寓令之宜斯皆当今之急病也微臣敢不别白而书之昔我髙祖武皇帝拨去乱政我太宗文皇帝鞬櫜干戈被之以仁风润之以膏露戢天下之役而天下之人安省天下之刑而天下之人夀通天下之志而天下之气和总天下之贤而天下之众理理故敬让之节着和故懽爱之教行是以革三王之所因兼六代之尽美称至徳者举文皇以代尧舜岂异事哉有诚信以将之也明皇即位实号中兴方其任姚宋而右贤能也虽禹汤文武之俗不能过焉四十年间刑罚不试人用滋殖四海太和于是举升中告禅之仪则封泰山而秩嵩华念嵗巡时迈之典则去咸镐而朝洛阳礼既毕行物亦随耗天寳之后徭戍渐兴气盛而微理固然也曩时之乳哺而有之者一朝为兵殱之兵兴巳来至今为梗兵兴则戸减戸减则地荒地荒则赋重赋重则人贫人贫则逋役逃征之罪多而管权宜之法用矣今陛下躬亲本务首问羣儒念礼乐之不兴虑升平之未复斯诚天下之人将絶复完之日也微臣何幸而对之微臣以为将欲兴礼乐必在富黎人将欲富黎人必在息兵革息兵之术臣请两言之夫古之所谓销兵革者非谓幅裂其旗章铄链其锋刃而巳也葢诚信着于上则忠孝行于下富夀立于内则夷狄和于外夷狄和则边鄙之兵息富夀立则争夺之患销争夺之患销则和顺之心作和顺之心作则礼乐之道兴矣此先王脩政戢兵兴礼乐富黎人之大略也陛下必欲责臣以详究之术臣又请指事以明之夫食力之不充虽神农教天下不能无馁殍之人矣是以古之不农而食之者四而巳吏有断察之明则食之军有临敌之勇则食之工有便人之巧则食之商有通物之志则食之是四者率皆明者勇者巧者智者之事也百天下之人无一二焉茍不能于此者不农则不得食不绩则不得衣人之情迫食于中则作业兴于外是以防食者恒寡而务本者恒多岂强之哉彼易安而此难及也今之是事则不然吏理无考课之明卒伍废简稽之实百货极淫巧之工列肆尽并兼之贾加以依浮图者无去华絶俗之真而有抗役逃刑之宠假戎服者无超乗挽强之勇而有横击诟吏之骄是以十天下之人九为逰食惷朴愚谨不能自迁者而后依于农此又非他彼逸而易安此劳而难处也是以防惰之戸嵗増而耕桑之赋愈重曩时之十室共输而犹不给者今且聚之于一夫矣虽有慈恵之长仁隠之吏尚不能存若憯断击搏之则将转移于沟壑矣今之课吏者以赋敛无逋负为上第以臣观之足陛下之赋者诚所以害陛下之人耳若此则农桑之用既如是防惰之众又如此耕桑之赋重则恋本之心薄逰惰之戸众则富庶之道乖此必然之理也今陛下诚能明考课之法减冗食之徒絶雕虫不急之工罢商贾并兼之业洁浮图之行峻简稽之书薄农桑之征兴耕战之术则防惰之戸尽归而恋本之心固矣恋本之心固则富庶之教兴而贞观开元之盛复矣若此则既往之失由前将来之虞由后在陛下惩之戒之慎之乆之而已至于主父偃乗七国并吞之后将分裂而矫推恩管夷吾当诸侯争夺之时先诈力而行寓令皆一时之权术也岂可谓明白四达若日月而悬于圣朝哉臣虽贱庸尚不敢陈王道于帝皇之日况权术乎此臣之所以甚羞也故不及而详究言之臣伏覩圣策又见陛下以为执契则羣下用情躬亲则庶官无党以汉元尚儒学而衰盛业谓光武课吏职而昧通方以臣思之皆不然也夫委之于下而用其情葢考绩之科废而清浊之流滥矣尚儒术而衰盛业章句之学兴经纬之文丧也课吏职而昧通方葢苛察之法行而防计之期速也臣请条列而言之夫神农之斵耒耜教辟耨所以垦良田而殖嘉谷也然而不能遏稂莠之滋焉其所以待之者芟夷之而已尧之辟朝廷择百揆而所以殖舜禹而种臯陶也然而不能遏共工驩兠之逆焉其所以辨之者放弃殛诛之而巳神农不以稂莠滋而废耒耜之用故能存用器之方唐尧不以四罪进而夺舜禹之任故能终任贤之道若此则陛下之所顾如何耳岂可谓任之必不可哉至于考绩之科废章句之学兴经纬之道衰防计之期速皆当今之极也幸陛下及汉元之事臣请据数以终之今国家之所谓兴儒术者岂不以有通经文字之科乎其所谓通经者不过于覆射数字明义者才至于辨析章条是以中第者嵗盈百数而通经之士蔑然以是为通经通经固若是乎哉至于工文自试者又不过于雕词镂句之才搜摘絶离之学茍或出于此者则公卿可坐至郎署可俯求崇树风声不由殿最连科者进速累防者位髙摈嘿因循者为清流行法莅官者为俗吏以是为儒术儒术又若是乎哉其所谓课吏职者岂不以朝廷有迁次进拔之用乎臣切观今之备朝选而不由文字者百无一二焉夫施众网以加一禽尚不能得况张一目以罗万品而望其飞者走者大者小者尽出乎其间其可得乎哉以此察羣吏羣吏又可察乎哉茍或不可察又可任之而絶其私乎哉此所以陛下将执契而叹用情念垂衣而惧不理葢臣所谓课察之道不明也陛下诚能使礼部以两科求士凡自唐礼六典律令凡国家之制度之书者用至于九经歴代史能专其一者悉得谓之学士以镮贯大义与道合符者为上第口习文理者次之其诗赋判论以文自试者皆得谓之文士以经纬今古理中是非者为上第藻缋雅丽者次之凡自布衣达于末在朝者悉得以两科求仕礼部第其髙下归之吏部而宠秩之若此则儒术之道兴而经纬之文盛矣吏部罢书判身言之选设三式以任人一曰校能之式毎嵗以朝右崇重者一人与吏部郎校天下羣吏之理最在第一至第三者校定日据其功状而登进之牧宰字人之官籍之为理者则上赏行焉若此则迁次之道明而迟速之分定矣二曰纪功之式毎嵗羣吏之理最在第四者籍而书之满嵗吏部防集而授署之若此则殿最之道存而清浊之流异矣三曰任贤之式每嵗内自仆射至于羣有司之正长外至于防问节制者各举备朝选者一人外自牧守内至于百执事之立于朝者各举吏郡县者一人因其所举而授任之辨其考绩而赏罚之不举贤为不精不精与不察之罪同若此则保任之法行而贤不肖之位殊矣四曰叙常之式其有业不通于学才不应于文政不登于最行不加于人则限以停年课资之格而役任之若此则叙用之式恒而尺寸之才无所弃矣两科立则羣才遂四式行则庶官当陛下又执左契以御之握枢以正之委庶官如心目之运支体岂支体运而无効于心目乎察羣才如明镜之形美恶岂美恶形而逃隠于明鉴乎然后陛下辟四门使可言之路通明四目以天下之目视达四聦以天下之耳听不私其心以百姓心为心端拱岩廊髙居深视以冕旒自蔽而秋毫必察以黈纩塞耳而芥动必闻则彼汉元章句之儒光武督责之术又恶足繁为陛下言之哉且臣闻之圣人在上人不夭札若臣者生未及壮戴陛下为君仁夀欢康未始有极何忽自苦隳肝胆而言天下之事乎诚以国家兵兴以来天下之人憯怛悲愁五十年矣自陛下陟位之后戴白之老莫不泣血而话开元之政臣恐此辈不及见陛下功成理定之化而先没恨于穷泉此臣之所以汲汲于私心也陛下能不怜察其意乎谨对
　　七年春延英奏对毕因问及国朝故事上甚恱宰臣李吉甫希意奏言陛下威徳布洽华夷瞻戴时巳太平可事欢乐上大笑李绛奏曰昔太宗之理天下也房龄杜如晦辅相圣徳魏徴王珪规諌阙失有温彦愽戴胄以弥缝政事有李靖李勣训整戎旅故夷狄畏服寰宇大安天下之人仰戴圣徳犹孜孜而求理开导直言旰食宵衣不敢漏溢岂复当时务于自逸乎陛下视今日事何如汉文时上曰安敢望汉文哉且文帝是汉之明主恭俭节用身衣皁绨清净为理刑措不用戎狄面内致干戈偃戢贾谊上言犹以当时如措火积薪之下火未然而以为安其忧危如此今中夏河南北申奏有五十余州法令所不及徳泽所未加兼西戎侵盗近以泾陇灵寕等州为界去京城逺者不过千里近者数百里烽燧相接边界屡警此方是陛下燋心涸虑废寝忘飡之时岂可髙枕而卧也加以顷年水旱廪藏尚虚陛下忧劳频轸圣念诚是延访智略之士拣拔贤良之臣精求济时之规光大中兴之业又安可事于欢乐而自纵哉伏惟陛下诫之上欣然曰诚如卿言朕所以一钱不敢妄费一日不敢懈怠者只为此也卿言正当朕意当与卿等图之上退朝顾谓左右中官曰适来吉甫奏言时巳太平劝我为乐李綘屡陈今古并言事宜是忧危之事吉甫谄佞恱我顔色李綘忠正骨鲠言必逺大真宰相也中人皆贺
　　十三年丹王府谘议参军分司东都李勃上言至徳以来天下思致治平讫今不称者人倦而不知变天以变通之运遗陛下陛下顺而革之则悠乆宜乗平蔡之势以徳羁服恒兖无不济则恩威畅矣昔舜禹以匹夫宅四海其烈如彼今以五圣营太平其难如此臣恐宰相羣臣蕴晦术略啓沃有所未尽使陛下翘然思文武禹汤而不获也宜正六官叙九畴脩王制月令崇孝弟敦九族广谏路黜选举复俊造定四民省抑佛老明刑行令治兵御戎下宰相公卿大夫议博引海内名儒大开学馆与羣臣叅讲据经稽古应时便俗者使切磋周详作制度合宣父继周之言
　　史馆脩撰臣李翺言臣素陋幸得守职史官以纪録是非为事夫通前古治乱安危之大本者实史臣之大本也臣虽愚敢懐畏罪之心而不脩其职窃见陛下即位以来招懐不廷之臣诛寇贼十余事刷五圣之愤耻为后代之根本自古中兴之盛孰有及者自臣得奉诏朝谒以来亲见圣徳之所不可及亦巳多矣至如淄青生口夏侯澄等四十七人皆所宜诛斩者也陛下知逆贼所逼胁质其父母妻子而驱之使战其陷恶逆非其本心赦而不诛因诏田正随材任使其欲归妻子父母者纵而不禁臣窃闻夏侯澄等既得生归淄青贼兵闻之莫不懐陛下好生寛恵之徳而遂无拒战官军之心矣刘悟所以能一夕而擒斩师道者以三军之心皆以苦师道而思陛下之徳故能不费日而成大功也此圣徳之所不可及者一也今嵗闗中夏麦甚盛陛下哀民之穷困特下明诏放夏税约十万石朝臣相顾皆有喜色百姓歌乐遍于草野此谓圣徳之不可及者二也韩献女乐陛下不受却又赐之昔者鲁用孔子齐人恐惧遗之女乐季桓子受之君臣共观而三日不朝故孔子去鲁陛下超然独见遂以归之此圣徳之所不可及者三也出李宗奭妻女于掖廷以荘宅却赐沈遵师圣明寛恕亿兆欣感者不可备纪若下诏出令一一皆于此武徳贞观不难及太平可反掌而致矣臣以为定祸乱者武功也能复制度兴太平者文徳也非武功不能以定祸乱非文徳不能以致太平今陛下既以武功平祸乱定海内能为其难者矣若革去事复髙祖太宗之旧制用忠正而不疑屏邪佞而不近改税法不督钱而纳布帛絶进献以寛百姓税租之重则下不困厚边兵以息蕃戎侵掠之患则天下安数引见待制官问以时事以通壅蔽之路则下情达凡此六者政之根本太平之所兴陛下既已能行其难者矣又何惜不速其易为者乎以臣伏覩陛下上圣之姿也如不惑近习容恱之词选用骨鲠正直之臣与之脩复故事而行之以兴太平可不劳而功成也若一日不以为事臣恐大功之后易生逸乐而羣臣进言者必曰天下既以太平矣陛下可以髙枕而为宴乐矣若如此则髙祖太宗之制度不可以复矣制度不复则太平未可以遽至矣臣窃惜陛下圣质当可兴之时而尚谦让未为也臣谨条防兴复太平大略六事别白于后若行此六者五年不变臣必知百姓乐康蕃虏入侍天垂景星地涌澧泉凤凰鸣于山林麒麟逰于苑囿此无他和气之所感也诗曰先人有言询于刍荛伏惟陛下明圣思博闻天下之事以助政理故臣敢忘其愞愚而尽忠焉无任感恩激切之至谨奉表以闻
　　其一曰用忠正臣闻国之所以兴者主能信任大臣臣能以忠正辅主故忠正者百行之宗也大臣忠正则小臣莫敢不为正矣小臣莫敢不为正则天下后进之士皆乐行忠正之道矣后进之士皆乐行忠正之道是王化之本太平之事也今之语者必曰知人邪正是尧舜之所难也焉得知忠正之人而用之邪臣以为察忠正之人葢有术焉能尽言忧国而不希恩容者此忠正之徒也夫忠正之人亦各自有党邪臣嫉而谗之而且以为相朋党矣夫舜禹稷契之相称賛也不为朋顔闵之相往也不为党皆在于讲道徳仁义而巳邪人嫉而谗之且以为朋党用以惑时主听从古以来皆有之矣故萧望之周堪刘向谋退许史竟为邪臣所胜汉元帝不能辨而终任用邪臣汉室之衰始于元帝此不可不察也故听其言能数逆于耳者忠正之臣也虽任之杂以邪佞之臣则太平必不能成矣故孔子曰十室之邑必有忠信如丘者焉故忠信之人不难有也在陛下辨而用之各以其进之而巳臣故曰用忠正而不疑则功徳成
　　其二曰屏奸佞臣闻孔子逺佞人言不可以共为国也凡自古奸佞之人可辨也皆不知大体不懐逺虑务于利巳贪富贵固荣宠而巳矣必好甘言谄辞以希人主之欲主之所贵因而贤之主之所怒因而罪之主好利则献畜聚敛剥之计主好声色则开妖艳郑卫之路主好神仙则通烧炼变化之术望主之色希主之意顺主之言而奉承之人主恱其不违已因而亲之以至于事失怨生而不闻也若事失怨生而不闻其危也深矣自古奸邪之人未有不如此者也然则虽尧舜为君稷契为臣而杂之以奸邪之人则太平必不可兴而危事潜生矣所谓奸邪之臣者荣夷公费无极太宰嚭王子兰王凤张禹许敬宗杨再思李义甫李林甫卢杞裴延龄之比是也奸邪之臣信用大则亡国小则壊法度而乱生矣今之语者必曰知人邪正是尧舜之所难也焉得知其邪佞而去之耶臣以为察奸佞之人亦有术焉主之所欲皆顺不违又从而承奉先后之者此奸佞之人也不去之虽用稷契为相不能以致太平矣故人主之任奸佞则耳目壅蔽耳目壅蔽则过不闻而忠正不进矣臣故曰屏奸佞而不近则视听聦明
　　其三曰改税法臣以为自建中元年初定两税至今四十年矣当时绢一匹为钱四千米一斗为钱二百税戸之输十千者为绢二匹半而足矣今税额如故而粟帛日贱钱益加重绢一匹价不过八百米一斗不过五十税戸之输十千者为绢十有二匹然后可况又督其钱使之贱卖者耶假令官杂虚估以受之尚犹为绢八匹乃仅可满十千之数是为比建中之初为税加三倍矣虽明诏屡下哀恤元元不改其法终无所救然物极宜变正当斯时推本同钱重而督之于百姓之所生也钱者官司所铸粟帛者农之所出今乃使农人贱卖粟帛易钱入官是岂非颠倒而取其无者耶由是豪家大商皆多积钱以逐轻重故农人日困末业日増一年水旱百姓菜色家无满嵗之食况有三年之畜乎百姓无三年之积而望太平之兴亦未可也今若诏天下不问逺近一切令不督见钱皆纳布帛凡官司出纳以布帛为准幅广不得一尺九寸长不过四十尺比两税之初犹为重加一尺然百姓自重得轻必乐而易输不敢复望如建中之初矣行之三五年臣必知农人渐有畜积虽有一年水旱未有菜色父母夫妇能相保矣若税法如旧不速改更虽神农后稷复生教人耕织勤不失时亦不能跻于充足矣故臣曰改税法不督钱而纳布帛则百姓足
　　其四曰絶进献臣以为自建中以来税法不更百姓之困巳备于前篇矣今节度观察使之进献必曰军府羡余不取于百姓且供军及留州钱各有定额若非兵士阙数不填及减刻所给则钱帛非天之所也非如泉之可涌而生也不取于百姓将安取之哉故有作官店以居商贾者有酿酒而官沽者其它杂率巧设名号是皆夺百姓之利亏三代之法公托进献因得自成其私甚非太平之事也比年天下皆厚留度支钱蓄兵士者以中原之有寇贼也今吴元济李师道皆枭斩矣中原无虞而蓄兵如故以耗百姓臣以为非是也若选达吏事之臣三五人往诸道与其节度使团练使言每道要留兵数以备镇守责其兵士见在实数因使其逃亡不补自可以毎年十销一矣告之以中原无事蕃夷可虞毎道宜配兵若干人取其衣粮以赐边兵而召战士使边兵实则蕃夷不足虑也夫钱帛皆国家之钱帛也宜作明法以取之是也若使通达吏事之臣往使焉虽其将帅之不诚尽者亦不敢有所隠矣今受进献则节度使团练使皆多方刻下以为蓄聚其自为私者三分其所进献者一分也是岂非两税之外又加税焉百姓之所不乐其业而父子夫妇或有不能相养矣父子夫妇不能相养而望太平之兴虽妇人女子皆知其未可也臣故曰絶进献以寛百姓税租之重则下不困
　　其五曰厚边兵臣以为方今中原无事其虑者蕃戎与北虏而巳议者以为边备尚虚皆可忧矣兵法有之曰不恃敌之不来恃此之不可胜今国家威武达于四夷其不敢犯边为寇虽巳明矣然蕃戎不可测也安识礼义而必其不为寇哉且去嵗犯边足以明矣臣以为使縁边诸节度使特共召战士十万人毎嵗不过费钱一百万贯则边备实矣边上有召战士之声达于四夷四夷心服不敢为盗矣四夷不敢为盗邉鄙之人得无兵战之苦则京师可髙枕而视矣
　　其六曰数引见待制官问以时事【原本阙】
　　穆宗时甞问贞观开元治道最盛何致而然中书侍郎同中书门下平章事崔植曰太宗资上圣兴民间知百姓疾苦故厉精思治又以房龄杜如晦魏徴王珪为之佐君明臣忠圣贤相维治致升平固其宜也宗在天后时身践忧患既即位得姚崇宋璟此二人蚤夜孜孜纳君于道璟甞手写尚书无逸为图以献劝帝出入观省以自戒其后朽暗乃代以山水图稍怠于勤左右不复箴规奸臣日用事以致于败昔徳宗甞问先臣祐甫开元天寳事先臣具道治乱所以然在童丱记其说今陛下以无逸为元则天下幸甚
　　中书舍人柳公权与六学士对便殿帝称汉文帝恭俭因举袂曰此三澣矣学士皆贺独公权无言帝问之对曰人主当进贤退不肖纳谏诤明赏罚服澣濯之衣此小节耳非有益治道者异日与周墀同对论事不阿墀为惴恐公权益不夺帝徐曰卿有诤臣风可屈居谏议大夫乃自舍人下迁仍为学士知制诰
　　文宗太和二年刘蕡举贤良方正能直言极谏防曰朕闻古先哲王之治也黙无为端拱司契陶甿心以居简凝日用于不宰厚下以立本推诚而建中繇是天人通隂阳和俗跻仁夀物无疵疠噫盛徳之所臻夐乎不可及巳三代令王质文迭救百氏滋炽风流寖微自汉以降足言葢寡朕顾唯昧道祗荷丕构奉若谟训不敢怠荒任贤惕厉宵衣旰食讵追三五之遐轨庶绍祖宗之洪绪而心有未达行有未孚由中及外阙政斯广是以人不率化气或堙阨灾旱竟嵗播植愆时国廪罕蓄乏九年之储吏道多端微三载之绩京师诸夏之本也将以观治而豪猾逾检太学明教之源也期于变风而生徒惰业列郡在乎颁条而干禁或未絶百工在乎按度而淫巧或未息俗恬风靡积讹成蠧其择官济治也听人以言则枝叶难辨御下以法则耻格不形其阜财发号也生之寡而食之众烦于令而鲜于治思所以究此缪盭致之治平兹心浩然若涉渊水故前诏有司博延羣彦伫啓宿懵冀臻时雍子大夫皆识达古今志在康济造廷待问副朕虚懐必当箴治之阙辨政之疵明纲条之致紊稽庶富之所急何施革于前何泽恵于下土何脩而古治可近何道而和气克充推之本源着于条对至若夷吾轻重之权孰辅于治严尤底定之防孰叶于时元凯之考课何先叔子之克平何务惟此鉴择乎中庸斯在洽闻朕将亲览进士刘蕡对曰臣诚不佞有正国致君之术无位而不得行有犯顔敢谏之心无路而不得达懐愤欝抑思有时而发常欲与庶人议于道商贾谤于市得通上听一悟主心虽被祅言之罪无所悔况逢陛下询求过阙咨访嘉谋制诏中外举直言极諌臣辱斯举专承大问敢不悉意以言至于上所忌时所禁权幸所讳恶有司所与夺臣愚不识伏惟陛下少加优容不使圣时有谠言受戮者天下之幸也谨昧死以对伏以圣防有思古先之治念黙之化将欲通天地以济俗和隂阳以煦物见陛下虑道之深也臣以为哲王之治其则不逺惟致之之道何如耳伏以圣防有祗荷丕构而不敢荒宁奉若谟训而防有怠忽见陛下忧劳之至也若夫任贤惕厉宵衣旰食宜绌左右之纎佞进股肱之大臣若夫追踪三五绍复祖宗宜鉴前古之兴亡明当代之成败心有未达以下情蔽而不得上通行有未孚以上泽壅而不得下浃欲人之化在脩已以先之欲气之和在遂性以导之救灾旱在致精神广播殖在视食力国廪罕畜本乎冗食尚繁吏道多端本乎选用失当豪猾逾检繇中外之法殊生徒惰业繇学校之官废列郡干禁繇授任非人百工淫巧繇制度不立伏以圣防有择官济治之心阜财发号之叹见陛下教化之本也且进人以行则枝叶安有难辨乎防下以礼则耻格安有不形乎念生寡而食众可罢斥惰防念令烦而治鲜要察其行否博延羣彦陛下必纳其言造廷待问则小臣安敢爱死伏以圣防有求贤箴阙之言审政辨疵之令见陛下咨访之勤也遂小臣斥奸豪之志则革于前守陛下念康济之心则恵敷于下邪正之道分而治古可近礼乐之方着而和气克充至若夷吾之法非皇王之权严尤所陈无最上之防元凯之所先不若唐尧考绩叔子之所务不若虞舜舞干且非大徳之中庸上圣之鉴又何足为陛下道之哉或有以繋安危之机兆存亡之变者臣请披肝胆为陛下别白而重言之臣前所谓哲王之治其则不逺者在陛下慎思之力行之始终不懈而已谨按春秋元者气之始也春者嵗之元也春秋以元加于嵗以春加于王明王者当奉若天道以谨其始也又举时以终嵗举月以终时春秋虽无事必书首月以存时明王者当奉承天之道以谨其终也王者动作始终必法于天者以其运行不息也陛下能谨其始又能谨其终懋而脩之勤而行之则执契以居简无为而不宰广立本之大业崇建中之盛徳安有三代循环之百伪滋炽之渐乎臣故曰唯致之之道何如耳臣前所谓若夫任贤惕厉宵衣旰食宜绌左右之纎佞进股肱之大臣实以陛下忧劳之至也臣闻不宜忧而忧者国必衰宜忧而不忧者国必危陛下不以国家存亡社稷安危之防而降于清问臣未知陛下以布衣之臣不足与定大计耶或万机之勤有所未至也不然何宜忧而不忧乎臣以为陛下所先忧者宫闱将变社稷将危天下将倾四海将乱此四者国家巳然之兆故臣谓圣虑宜先及之夫帝业艰难而成之固不可容易而守之太祖肇其基髙祖勤其绩太宗定其业宗继其明至于陛下二百余载其间圣明相因扰乱继作未有不用贤士近正人而能兴者或一日不念则颠覆大器宗庙之耻万古为恨臣谨按春秋人君之道在体元以居正昔董仲舒为汉武帝言之畧矣有未尽者臣得为陛下备论之夫继故不书即位所以正其始也终必书所终之地所以正其终也故为君者所发必正言所履必正道所居必正位所近必正人春秋阍弑呉子余祭书其名讥防逺贤士昵刑人有不君之道伏惟陛下思祖宗开国之勤念春秋继故之诫明法度之端则发正言履正道杜篡弑之渐则居正位近正人逺刀锯之残亲骨鲠之直辅相得以颛其任庶寮得以守其官柰何以防近五六人緫天下大政外专陛下之命内窃陛下之权威慑朝廷势倾海内羣臣莫敢指其状天子不得制其心祸稔萧墙奸生帷幄臣恐曹节侯览复生于今日此宫闱将变也臣按春秋定公元年春王不言正月者春秋以为先君不得正其终则后君不得正其始故曰定无正也今忠贤无腹心之寄阍寺専废立之权陷先帝不得正其终致陛下不得正其始况太子未立郊祀未脩将相之职不归名器之宜不定此社稷将危也臣谨按春秋王札子杀召伯毛伯春秋之义两不相杀不书此书者重其专王命也夫天之所授者在命君之所存者在令操其命而失之者是不君也侵其命而专之者是不臣也君不君臣不臣此天下所以将倾也臣按春秋晋赵鞅以晋阳之兵叛入于晋书其归者能逐君侧之恶以安其君故春秋善之今威柄陵夷藩臣防扈有不达人臣大节而首乱者将以安君为名不究春秋之微称兵者以逐恶为义则典刑不繇天子征伐必自诸侯此海内之将乱也故樊哙排闼而雪涕袁盎当车而抗辞京房发愤以殒身窦武不顾而毕命此皆陛下明知之矣臣谨按春秋晋狐射姑杀阳处父书襄公杀之者以其君漏言也襄公不能固隂重之机处父所以及残贼之祸故春秋非之夫上漏其情则下不敢尽意上泄其事则下不敢尽言故传有造膝诡辞之文易有失身害成之戒今公卿大臣非不欲为陛下言之虑陛下不能用也忽而不用必泄其言臣下既言而不行必婴其祸适足钳直臣之口而重奸臣之威是以欲尽其言则有失身之惧欲尽其意则有害成之忧裴囬欝塞以须陛下感悟然后尽其啓沃陛下何不听朝之余时御便殿召当世贤相老臣访持变扶危之谋求定倾捄乱之术塞隂邪之路屏防狎之臣制侵陵迫胁之心复门户扫除之役戒其所宜戒忧其所宜忧既不得治其前当治其后不得正其始当正其终则可以防奉典谟克承丕构终任贤之效无宵旰之忧矣臣前所谓追踪三五绍复祖宗宜鉴前古之兴亡明当时之成败者臣闻尧禹之为君而天下大治者以能任九官四岳十二牧不失其举不贰其业不侵其职居官唯其能左右唯其贤元凯在下虽微而必举四凶在朝虽强而必诛考其安危明其取舍至秦二世汉元成咸措国如唐虞致身如尧舜而终败亡者以其不见安危之机不知取舍之道不任大臣不辨奸人不亲忠良不逺谗佞也伏惟陛下察唐虞所以兴而景行于前鉴秦汉之所以亡而戒惧于后陛下无谓庙堂无贤相庶官无贤士今纲纪未絶典刑犹在人谁不欲致身为王臣致时为升平陛下何忽而不用邪又有居官非其能左右非其贤恶如四凶诈如赵髙奸如恭显陛下何惮而不去耶神器固有归天命固有分祖宗固有灵忠臣固有心陛下其念之哉昔秦之亡也失于彊暴汉之亡也失于微弱彊暴则奸臣畏死而害上微弱则彊臣窃权而震主臣伏见敬宗不虞亡秦之祸不翦其萌伏惟陛下深轸亡汉之忧以杜其渐则祖宗之洪业可绍三五之遐轨可追矣臣前所谓陛下心有所未达以下情塞而不能上通行有所未孚以上泽壅而不得下浃且百姓有涂炭之苦陛下无由而知陛下有子恵之心百姓无由而信臣谨按春秋书梁亡不书取者梁自亡也以其思虑昏而耳目塞上出恶政人为寇盗皆不知其所以终自取其灭亡也臣闻国君之所以尊者重其社稷也社稷之所以重者存其百姓也茍百姓不存则虽社稷不得固其重社稷不重则人君不得保其尊故治天下者不可不知百姓之情夫百姓者陛下之赤子陛下宜令慈仁者视育之如保傅焉如乳哺焉如师之教导焉故人之于上也恭之如神明爱之如父母今或不然陛下亲近贵幸分曹建署补除卒吏召致賔客因其货贿假以声势大者统藩方小者为守牧居上无清恵之政而有饕餮之害居下无忠诚之节而有奸欺之罪故人之于上也畏之如豺狼恶之如雠敌今海内困穷防防流散饥者不得食寒者不得衣鳏寡孤独不得存老幼疾病不得养加以国权兵柄颛于左右贪臣聚敛以固宠奸吏因縁而弄法寃痛之声上达于九天下入于九泉神为之怨怒隂阳为之愆错君门万重不得告诉士人无所归化百姓无所归命官乱人贫盗贼并起土崩之势忧在旦夕即不幸因之以病疠继之以凶荒陈胜呉广不独起于秦赤眉黄巾不独生于汉臣所以为陛下发愤扼腕痛心泣血也如此则百姓有涂炭之苦陛下何繇而知之乎陛下有子恵之心百姓安得而信之乎使陛下行有所未孚心有所未达固其然也臣闻汉元帝即位之初更制七十余事其心甚诚其称甚美然纪纲日紊国祚日衰奸宄日彊黎元日困繇不能择贤明而任之失其操柄也自陛下即位忧勤兆庶屡降徳音四海之内莫不抗首而长息自喜复生于死亡之中也伏惟陛下慎终如始以塞四方之望诚能揭国柄以归于相持兵柄以归于将去贪臣聚敛之政除奸吏因縁之害惟忠贤是近惟正直是用内宠便僻无所听焉选清慎之官择仁恵之长敏之以利煦之以和教之以孝慈导之以徳义去耳目之塞通上下之情俾万国懽康兆庶苏息即心无不达而行无不孚矣臣前所谓欲人之化也在脩已以先之臣闻徳以脩巳教以导人脩之也则人不劝而自立导之也则人不教而率从君子欲政之必行也故以身先之欲人之从化也故以道御之今陛下先之以身而政未必行御之以道而人未从化岂立教之防未尽其方邪夫立教之方在乎君以明制之臣以忠行之君以知人为明臣以正时为忠知人则任贤而去邪正时则固本而守法贤不任则重赏不足以劝善邪不去则严刑不足以禁非本不固则人流法不守则政散而欲教之必至化之必行不可得也陛下能斥奸邪而不私其左右举贤正而不遗其防逺则化浃朝廷矣爱人而敦本分职而奉法脩其身以及其人始于中而成于外则化行天下矣臣前所谓欲气之和也在遂其性以导之者当纳人于仁夀也夫欲人之仁夀也在立制度脩教化夫制度立则财用省财用省则赋敛轻赋敛轻则人富矣教化脩则争竞息争竞息则刑罚清刑罚清则人安矣既富矣则仁义兴焉既安矣则夀考至焉仁义之心感于下和平之气应于上故灾害不作休祥洊臻四方底寕万物咸遂矣臣前所谓捄灾旱在乎致精诚者臣谨按春秋鲁僖公一年之中三书不者以其人君有恤人之志也文公三年之中一书不者以其人君无闵人之心也故僖致诚而旱不害物文无卹闵而变则成灾陛下有闵人之志则无成灾之变矣臣前所谓广播殖在乎视食力者臣谨按春秋君人者必时视人之所勤人勤于力则功筑罕人勤于财则贡赋少人勤于食则百事废今财食与力皆勤矣陛下废百事之用以广三时之务则播殖不愆矣臣前所谓国廪罕蓄本乎冗食尚繁者臣谨按春秋臧孙辰告籴于齐春秋讥其无九年之蓄一年不登而百姓饥臣斥防惰之人以笃耕殖省不急之费以赡黎元则廪蓄不乏矣臣前所谓吏道多端本乎选用失当者繇国家取人不尽其材任人不明其要故也今陛下之用人也求其声而不求其实故人之趋进也务其末而不务其本臣覈考课之实定迁叙之制则多端之吏息矣臣前所谓豪猾逾检繇中外之法殊者以其官禁不一也臣谨按春秋齐桓公盟诸侯而不日而葵丘之盟特以日者美其能宣明天子之禁率奉王官之法故春秋备而书之然则官者五帝三王之所建也法者髙祖太宗之所制也法宜画一官宜正名今又分外官中官之贠立南司北司之局或犯禁于南则亡命于北或正刑于外则破律于中法出多门人无所措由兵农势异而中外法殊也臣闻古者因井田以制军赋间农事以脩武备提封约卒乘之数命将在公卿之列故兵农一致而文武同方以保乂邦家式遏乱畧太宗置府兵台省军卫文武参掌闲嵗则櫜弓力穑有事则释耒荷戈所以脩复古制不废旧物今则不然夏官不知兵籍止于奉朝请六军不主武事止于养阶勲军容合中官之政戎律附内臣之职首一戴武弁疾文吏如仇雠足一蹈军门视农夫如草芥谋不足以剪除奸凶而诈足以抑扬威福勇不足以镇卫社稷而暴足以侵害闾里羁绁藩臣干陵宰辅隳裂王度汨乱朝经张武夫之威上以制君父假天子之命下以御英豪有蔵奸观衅之心无伏节死难之谊岂先王经文纬武之防邪臣陛下贯文武之道均兵农之功正贵贱之名一中外之法还军卫之职脩省署之官近崇贞观之风逺复成周之制自邦畿以形下国始天子而达诸侯可以制猾奸之彊无逾检之患矣臣前所谓生徒惰业繇学校之官废者葢国家贵其禄贱其能先其事后其行故庶官乏通经之学诸生无脩业之心矣臣前所谓列郡干禁繇授任非人者臣以为刺史之任治乱之根本系焉朝廷之法制在焉权可以御豪彊恩可以恵孤寡彊可以御奸冦政可以移风俗其将校曽更战阵及功臣子弟请随宜酬赏茍无治人之术者不当任此官即絶干禁之患矣臣前所谓百工淫巧繇制度不立者臣请以官位禄秩制其器用车服禁以金银珠玉锦绣雕镂不蓄于私室则无荡心之巧矣臣前所谓辨枝叶者繇巧言以询行也臣前所谓形于耻格者繇道徳而齐礼也臣前所谓念生寡而食众可罢斥防惰者巳备于前矣臣前所谓令烦而治鲜要察其行否者臣闻号令者治国之具也君审而出之臣奉而行之或亏益止留罪在不赦今陛下令烦而治鲜得非之者有蔽欺乎臣前所谓博延羣彦陛下必纳其言造廷待问则小臣其敢爱死者昔错为汉削诸侯非不知祸之将至忠臣之心壮夫之节茍利社稷死无悔焉臣非不知言发而祸应计行而身僇葢痛社稷之危哀生人之悔岂忍姑息时忌窃陛下一命之宠哉昔龙逢死而啓商比干死而啓周韩非死而啓汉陈蕃死而啓魏今臣之来也有司或不敢荐臣之言陛下又无以察臣之心退必戮于权臣之手臣幸得从四子防于地下固臣之也所不知杀臣者臣死之后将孰为啓之哉至如人主之阙政教之疵前日之臣既言之矣若乃流下土之恵脩近古之治而致和平者在陛下行之而巳然上之所陈者实以臣亲承圣问敢不条对虽臣之愚以为未极教化之大端皇王之要道伏惟陛下事天地以教人恭奉宗庙以教人孝养髙年以教人悌长字百姓以教人慈幼调元气以煦育扇太和以仁夀可以逍遥无为垂拱成化至若念陶钧之道在择宰相以任之使权造化之柄念保定之功在择将帅以任之使脩阃外之寄念百度之未正在择庶官而任之使颛职业之守念百姓之怨痛在择良吏以任之使明恵养之术自然言足以为天下教动足以为天下法仁足以劝善义足以禁非又何必宵衣旰食劳神惕虑然后致治哉
　　李石为给事中累进戸部侍郎以本官同中书门下平章事仍领度支它日紫宸殿宰相进及陛帝喟然而叹石进曰陛下之叹臣固未谕敢问所从帝曰朕叹治之难也且朕即位十年不能得治本故前嵗有疾今兹震扰皆自取之夫托亿兆之上不能以美利及百姓焉得乆无事乎石曰陛下罪巳当然然责治太早虽十年孜孜养徳适成尔天下治不治要自今观之且人之气志虽贤圣犹有优劣故仲尼称三十而立四十而不惑陛下春秋少非起人间也而知人情伪今自视何如即位时帝曰有间矣石曰古之圣贤必观书以考察往行然后成治功陛下积十年盛徳日新然尚所以疾戾震惊者天其固陛下之志乎诚务脩将来之政视太宗致升平之期犹不为晚帝曰行之得至乎石曰今四海夷一唯登拔才良使小大各任其职爱人节用国有余力下不加赋太平之术也于时大臣新族死嵗苦寒外情不安帝曰人心未舒何也石曰刑杀太甚则致隂沴比郑注多募凤翔兵至今诛索不已臣恐縁以生变请下诏慰安之帝曰善又问柰何致太平之难郑覃曰欲天下治莫若恤人石即賛曰恤之得术尚何太平之难陛下节用度去冗食簿最不得措其奸则百司治百司治天下安矣帝戚然曰我思贞观开元时以视今日即气拂吾膺石曰治道本于上而下防敢不率帝曰不然张元昌为左街副使而用金唾壶比坐事诛之吾闻禁中有金鸟锦袍二昔宗幸温泉与杨贵妃衣之今富人时时有之石曰毛玠以清徳为魏尚书而人不敢鲜衣美食况天子独不可为法乎是时宰相吏卒因内变多死诏江西湖南索募直召士力石建言宰相左右天子教化若徇正忘私宗庙神灵犹当祐之虽有盗无害也有如挟奸自欺植权党害正直虽加之防得以诛无所事于召募请直以金吾为卫
  </div>
  <div class="pagination">
   <a href="历代名臣奏议_page10.html">
    上一页
   </a>
   <span>
    ...
   </span>
   <a href="历代名臣奏议_page6.html">
    6
   </a>
   <a href="历代名臣奏议_page7.html">
    7
   </a>
   <a href="历代名臣奏议_page8.html">
    8
   </a>
   <a href="历代名臣奏议_page9.html">
    9
   </a>
   <a href="历代名臣奏议_page10.html">
    10
   </a>
   <span class="current-page">
    11
   </span>
   <a href="历代名臣奏议_page12.html">
    12
   </a>
   <a href="历代名臣奏议_page13.html">
    13
   </a>
   <a href="历代名臣奏议_page14.html">
    14
   </a>
   <a href="历代名臣奏议_page15.html">
    15
   </a>
   <a href="历代名臣奏议_page16.html">
    16
   </a>
   <span>
    ...
   </span>
   <a href="历代名臣奏议_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
