<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 122 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 122 页/共 136 页</h1>
    <div class="content">　　十二年斯得为秘书少监兼侍立修注官进故事曰李丞相沆每朝谒奏事毕必以四方水旱盗贼不孝恶逆之事奏闻上为之变色惨然不恱既退同列以为非问丞相曰吾侪当路幸天下无事丞相毎奏不美之事以拂上意然又皆有司常行不必靣奏之事后告已之公不荅数数如此因谓同列曰人主岂可一日不知忧惧也若不知忧惧则无所不至矣
　　臣尝观唐虞盛时大臣进说其君虽平居无事未尝不存警戒之意盖人主不可一日无惧心而保持是心使乆而不怠则大臣之责也禹臯陶论治于舜之前舜进禹使之昌言禹不及其他独举前日洪水滔天浩浩懐山襄陵下民昏垫者以为告禹岂自伐其功者哉盖将以保帝舜洚水儆予之心使之不忘一日之惧所谓昌言莫大于此后世大臣鲜能知此义者惟汉魏相粗有见乎此相敕掾史案事郡国及休告从家还至府輙白四方异闻或有逆贼风雨灾变郡不上相輙奏言之夫宣帝之时吏称其职民安其业亦可以言治矣相乃常以逆耳之事告其君使之知所警惧不敢安逸可不谓贤乎我国朝名臣李沆相真宗皇帝每奏事毕必以四方水旱盗贼不孝恶逆之事奏闻上变色不恱同列皆止之而沆不为止且曰人主岂可一日不知忧惧若不忧惧则无所不至矣呜呼沆之此言真可谓得大臣之体矣虽周公作无逸以戒成王何以过此且咸平景徳乃国家至隆极盛之际而为宰相者不以已治安为足方以儆戒无虞为心用能弼我祖宗丕丕基传之无穷而施之罔极岂非万世宰相之法哉臣窃见比者江浙闽中诸郡同日大水流杀人民动以万计中外一辞谓非小变然大臣恬然视之未闻有孳孳汲汲推原致异之由圗惟弭灾之防为陛下力陈之者一二廷臣不得已而有言亦人臣愿忠职分之常耳颇闻恶其强聒指为张皇抑何居其位而不知其任耶夫魏相李沆居天下无事之时而喜言灾变之事今日大臣当大异较炳之后而恶言灾变之实岂以陛下不乐闻之而頋望以至此乎臣愿陛下虚懐访逮示臣以喜闻警戒之意如舜之进其臣使之昌言庶几自今或有变异有以开广上心博采人言共圗销弭之术宗社幸甚
　　斯得又上奏曰臣待罪蓬山録録无补陛下过听擢之摄承记注辞不获命日夜思惟所以称塞者就列之初适覩国家有非常之异职分所在敢不皇皇汲汲即为陛下言之臣窃见六月以来饶信衢婺台处严陵建寜南劒邵武诸州同时大水败壊官寺屋庐流杀人民以千万计父老咸谓数十百年所无此非小变也陛下可不惕然警惧推原致异之由求以防塞之乎臣观汉儒言灾异谓有某事则有某应皆为必然之理故人或不之信然本朝大儒程頥苏轼朱熹以为感应之理甚精其说不可尽废废之则人主忘警戒之心臣今采摭汉儒所论水灾之应验诸当世行事盖真有若合符者试校举而陈之汉儒谓政令逆时则水失其性雾水暴出百川逆溢壊乡邑溺人民今盛夏之月土木横兴毁彻民居妨夺农务穷昼极夜不得休息百姓以其愁苦之气薄隂阳之和感天地之精致异招殃莫大于此举动逆时如此水安得而不应乎汉儒谓辟遏有徳厥灾水水流杀人说者谓辟君也人君壅遏有徳使不见用则水灾应之今在外之臣固有尝撄逆鳞一斥不复者有显劾权奸乆而不召者当此侍从卿监班列一空之际悉招徕之以补其处可也而宿疑未化开悟惟艰至于诏防所趣命召所加则不过一二朋邪贪刻之人而已有徳壅遏如此水安得而不应乎汉儒谓道人始去涌水为灾道人者有道之人也今陛下招延众正列于有位天下方以庆歴元祐之治望之而因一小人轻蔑学校使师儒望士力争而去若不甚惜比日以来复闻小人有欲陷正臣以变时事者一网尽去有其兆矣善孤危如此水安得而不应乎汉儒谓诛罚絶理厥灾水其水也雨杀人今陛下寛仁出于天性而草茅扣阍或触黥之辟事谓创见闻者惊疑至于州县之间寃狱孔多而辅郡杀士尤其著者道路流传莫不切齿内外防臣以其肺腑噤莫敢言陛下深居九重亦尝知其事乎乃若诛罚所当加者莫垓荥若也则反拥防存全不伤毫髪刑罚絶理如此水安得而不应乎汉文帝后三年蓝田水出流九百余家壊民室八千余所杀三百余人汉儒谓是时匈奴犯北邉杀畧万余人故有水灾之应往嵗之冬宼入淮西大掠而去其所杀者奚翅万人创残之余民气破伤官吏侵渔寃苦无告邉民失职如此水安得而不应乎元帝永光五年大水壊乡聚民舎及水流杀人汉儒谓是时帝违古制刑臣石显用事故有水灾之应比年以来刀锯之余气焰日盛士大夫无耻者赴壑投林倚为内主而都邑琐细之讼亦复渔猎以渎圣听发命不衷吏道多杂职此之由刑臣用事如此水安得而不应乎凡此六者非臣臆说质之往牒考之时事信而有证至不诬也陛下安得视为偶然而不亟圗所以销弭之乎今避殿减膳罪已求言既寂无闻所下寛恤诏书辞气平缓殊无哀恫恻怛之意二府引咎归政之虚文犹不知改至于处置救灾恤难之事若存若亡未闻有慨然以纳沟由溺为己责如救头然而圗之者此臣之所甚惑也程頥有言天地之间有感必有应所应复为感斫感复为应今灾变如此忽而不圗臣恐感应反覆殆无终穷不至于大伤败不已况隂盛阳防盖昭然为兵革盗贼小人将起之证而于五胜之运又我国家之所甚恶者乎臣愿陛下深思天戒采用臣言亟下求言之诏博求塞异之方必先罢新寺土木必速反忤防诸臣必遏絶邪说主张善良必谨重刑辟爱惜士必加惠邉民救其死亡必抑逺幸臣絶其干挠信能行此六者不惑不疑则天怒庶乎其可回和气庶乎其可召矣虽然臣复有愚见懐欲吐露已乆今天时人事如此其敢复有隠忍不为陛下言之臣观汉成帝时灾异至众刘向告以销弭之术始终不过以和为言其论治世之事曰众贤和于朝万物和于野曰朝臣和于内万国驩于外曰诸侯和于下天应报于上其论衰世之事曰幽厉之际朝廷不和祸殃自此始曰朝臣缪戾乖剌灾异数见盖反覆言之至为深切而又以和气致祥乖气致异之说终焉若向者亦可谓善言灾异矣今陛下更新大化厉精思治所望于二相者何如也协恭和训诫勉厉非不谆切柰何纎芥之隙不杜佩劒之风浸成谗人交乱其间将至不可复合夫佐人主燮调隂阳何等职分頋不以稷契臯夔济济相逊者自勉而甘心于衰世背戾之风然则乖气致异涌水为灾二相安得不任其咎乎臣愿陛下因天灾之可畏明以利害申谕二相使之各弃细故戮力一心以济国事以回天意二相和则众贤和众贤和则万物和如此而犹有变异以为明主之忧臣不信也臣忧爱之深愚戆妄发惟陛下幸赦
　　斯得又上奏曰臣伏覩御笔以诸郡水灾分命朝臣体访被灾轻重布宣徳意且令有司给降钱米赈济仰见圣天子忧念元元不皇寜处之意然臣谓近年以来所在常平义仓例多羽化况当水毁之后储蓄抑又可知若令有司专仰此以充赈给必成文具窃见仁宗皇帝庆歴八年河北水灾特出内藏库钱帛令三司转漕斛斗赈赡嘉祐元年河北复被水出内藏库绢二十万匹银十万两赈贷神宗皇帝熈寜元年诏三司支钱五十万贯赐河北转运司应副水灾诸州支用以免科扰民间孝宗皇帝乾道元年浙东西水灾蠲免百姓身丁钱绢于内库纽支拨还戸部以充军用祖宗爱民之切于有司赈给之外又捐朝廷内帑钱物以助之实惠及民不为空言所以人心感恱天意易回虽然此非特祖宗已然之事亦陛下之所亲行者绍定二年台州大水命常平使者叶棠移治经理发丰储仓米十万石封桩库钱五十万贯以充赈济修城之用是时楮价四倍于今计五十万为今二百五十万视三祖所捐盖有过之今被灾之地既广旧比固当悉援然亦安可漠然视之而徒责之诸司州郡乎臣窃料陛下痛伤赤子死亡未必不欲捐缗赈之特大臣每事蓄缩逆畏陛下或有所靳而不敢言耳且绍定赈台之事弥逺犹能行之曽谓二相之贤而独不能为之乎夫居钧轴之地遇国家大灾变拘文牵俗踌躇頋虑不能稍稍度外行事以慰天下之心而曰国力方屈吾为朝廷惜费殆不得为知务矣臣谓三使者之行当各以二三百万缗自随所至的度被灾轻重均济近郡又当兼给以米庶几实徳宣布可以转灾为祥朝廷每造一宫建一寺其费动以数千万计若捐百之一二以活十州数百万生灵之命其为福田利益盖有大于宫寺者矣陛下若以臣言为可采伏乞睿防降付三省疾速施行
　　景定五年斯得为秘书少监以彗出应诏上言曰臣伏覩七月六日诏书以彗出栁宿许中外臣僚直言时政缺失者臣一介妄庸受性愚直淳祐末禩防陛下擢贰蓬省摄承记言竟以遇事妄发得罪而去已而朱熠沈炎何夣然之徒相与捃拾坐废十年自分此生永诀圣代无复一言关于陛下之聴矣不谓垂死之年乃承罪已之诏谆勤恳恻导之使言臣目睹皇天震怒大祸将至其敢畏避权势不声其所懐以负圣明谨沥血忱以羣臣所必不敢言陛下所必不得闻者为献惟陛下幸聴臣谨按国史徽宗皇帝崇寜五年正月戊戍彗出西方光芒长十余丈徽庙大惧日进蔬食每夕焚香涕泣至数百拜星没乃止于是慨然深照蔡京之奸不由人言奋自威断即日罢其左仆射凡京所为政事一切罢之除毁党碑凡元祐奸党指挥二十项悉从荡涤停补役住方田废三卫彻圜土更学法复科举罢后苑制造蠲六尚贡物以至茶塩钱法并诏户部议改内外百姓歌謡鼓舞溢于涂巷近世以来以实应天精切勇猛未有过于此者后嗣安得不取法哉陛下数年以来专任一相虚心委已事无大小一切付之果得其人宜乎天心克享灾害不生祸乱不作矣而庚申以来大水为灾浙西之民死者数百千万继以连年旱暵田野萧条物价大翔民命如线景象急廹至此极矣今又重以非常之异妖星突出光芒竟天夫栁为鹑火火者国家盛徳所在而彗出焉其变不小若非朝廷政事大失人心则何以致天怒如此之烈乎臣请得而枚数之祖宗立国一本忠厚大奸巨蠧始加流窜今也大臣轻于用之以怖异己庚申辛酉之间大小之臣追停迁放无月而无威则立矣如斵防祖宗忠厚之泽何士大夫以仕进为业者也今使刻薄小人吹毛求疵控持扼塞动触新制进退无门旅困颠连有厯二三嵗竟不得一阙而去者又使轻锐少年数人日夜改七司法煆炼増加自薄趋薄惟恐一人之得进然但能困孤寒耳至已所欲与则虽碌碌下流超资越序而无所忌惮也人才难得自古而然并蓄兼收犹惧乏使今也以意向为用舍以党为去留自非素出其门皆弃不録遂使懐才抱艺之士沈废流落咨嗟愤怨有锢人于圣世之恨岂不足以伤隂阳之和乎古之大臣皆以下士为贤吐哺握发未尝少懈所以通达下情搜擥人物共济国事也今不务师古妄自尊大有造光范如谒鬼神越月逾年竟不得通虽有竒才异能何以自见凡此数者皆为陛下失士大夫之心者也自井田既废养兵之费皆仰税租汉唐以来未有能易之者也今也骋其私智市田以饷自谓防畧髙妙前无古人陛下知其非计尝欲罢之有秋成举行之命彼悍然不頋也白夺民田流毒数郡告牒弃物不售一钱遂使大家破碎小民无依米价大翔饥死相望有司尚谓田恶日更月易无有已时奸佃乗之咸叛其主识者谓异日浙西有乱必自公田始不特若此又四出虎狼之吏使之磨牙张吻啖咋良民柯山一閧逺近为之震惊苕水三贪朝廷之所妙选史越翁到郡数旬而聚敛至三百万椎剥之惨不言可知朝廷锄去黥吏本以爱民也不知反以害民一吏就擒视为竒货株连枝蔓殃数十家得钱数百千万而犹未已质妻卖子破产亡躯哭泣载涂臣所亲见堂堂天朝而甘为破落州县摊頼之举凡此数者皆为陛下失畿甸之心者也江汉上流国家重地中兴以后简畀名臣弹压抚摩未始偏废今也举而付之一夫容养姑息如奉骄子頥指气使求得欲从斩劓杀伐徧于湖广监司守令畏慑而不敢争使陛下创残遗民沦坠汤火而莫之救江西湖北嵗籴给钱其来已乆今亦半给告牒人情寜不汹汹以至市舶尽利而蕃夷怨盐法苛急而商贾怨比日以来复闻广宼赣盗相挻而起凡此数者皆为陛下失逺民之心者也然此特臣田间所知万分之一二耳淮海以西岭蜀以东千万人之怨又奚止是哉陛下所恃以有天下者人心而已今大臣尽失之则其相与愁痛号咷哀吁上苍产妖钟孽以警悟陛下以昭示危亡又何足恠哉况近嵗以来天生柔佞之徒布在世间立人本朝惟知有权门而不知有君父或称其再造王室或称其元勲不世或直以为功不在禹周公下虚美溢誉日至上前荧惑圣明掩蔽罪恶遂使陛下深居九重专倚一相髙枕而卧谓如泰山四维之真可倚不知其下失人心上招天谴乃至于此岂非羣臣附下防上之所致哉陛下试观五年之间廷绅奏防不知凡几千百亦有一语事关廊庙者乎意之异已者尽斥位之偪已者尽除上自执政侍从下至小小朝绅无一而非其党虽学校诸生亦复数年噤无一语言路乆已荆棘所以养成大臣横逆之气人怨天怒不至于彗出不止也且灾异防免三公汉唐以来视为常事丙申雷变陛下亦尝奋发刚断一日而罢二相今彗星之应至不忍言岂雷发非时之比况人心皇皇万口一辞皆指其人独陛下不悟耳且后妃之家不得为执政官仁宗皇帝之着令也政宣犯之终至祸败陛下违仁宗之令典蹈政宣之覆辙固已不合天心乆矣今遇非常之变而又不思改圗则亦何时而觉寤哉臣恐自今上天不复谴告而伤败旋至矣臣忠愤所激不胜大愿陛下取崇寜彗出故事反覆披览力见施行因大臣求退而亟许之取庚申以来一切刻薄害人之政即日罢去申严仁宗着令为子孙万世之法而又尽涤圣心力行好事收召真贤昭洗寃魄以答天心以慰人望如此十日而妖星不灭则寸斩臣以谢大臣以戒狂妄臣不敢辞干冒天威不胜震惧之至淳祐十二年国史实録院校勘汤汉以大水应诏上奏曰君心敬肆之分实上天喜怒之由一念之敬上帝临女祥风庆云所从出也一念之肆上帝震怒妖祲隂沴所从生也又火灾应诏上封事曰臣闻任天下之大立心不可不公守天下之重持心不可不敬陛下膺皇天之眷命受祖宗之寳圗则不当懐私恩为天下共主为亿兆寄命则不当隆私亲大臣迩臣服休服采皆陛下所倚仗也则不当信私人三省密院皆陛下之朝廷发号布政所从出也则不当有私令四海九州土宇版章皆陛下之仓廪府库也则不当殖私财陛下于皇天祖宗之徳弗永念而报答私恩于羣黎百姓之疾苦弗深恤而冨贵私亲公卿在廷其信任不若近习之笃中书造命其施行不若内批之专则陛下之立心既未能尽合乎天下之公矣往者陛下上畏天戒下恤人言内则拘制于权臣外则恐怯于强敌敬心既不敢尽弛则私意亦未得尽行比年以来天戒人言既已玩熟而贪浊国柄黩货无厌彼既将恣行其私则不得不纵陛下之所欲为于是前日之敬畏尽忘而一念之私始四出而不可御矣姑以近事迹之定防之碑忽从中出乡未欲亲其文也贵戚子弟参错中外乡不如是之放也土木之祸展转流毒讼牒细故胥吏贱人皆得借群珰之势彻清都之防乡不如是之盛也御笔之出上则废朝令下则侵有司乡不如是其多也贿赂之通书致之操乡不如是其章也故凡陛下之所以未能任大守重而至于召怨宿祸者始于立心之未公成于持心之不敬私以为主而肆以行之此所以感动天地而水火之灾防出于数月之内也陛下得不亟为治乱持危之计而可复以常日玩易之心处之乎
　　理宗时考功郎官赵景纬以彗出于栁应诏上奏曰今日求所以解天意者不过恱人心而已百姓之心即天心也锢私藏而专天下之同欲则人不恱保私人而违天下之公议则人不恱闾阎之糟糠不厌而燕私之供奉自如则人不恱百姓之膏血日朘而符移之星火愈急则人不恱不公于已而欲絶天下之私则人不恱不澄其源而欲止天下之贪则人不恱夫必有是数者斯足以召怨而致灾愿陛下捐内帑以絶壅利之谤出嫔嫱以节用度之奢弄权之貂寺素为天下之所共恶者屏之絶之毒民之恩泽侯尝为百姓之所愤者黜之弃之择忠鲠敢言之士置之防谏以通关鬲之壅选慈恵忠信之人使为守以保元气之残又必稽干淳以来凡利源窠名之在百司庶府者悉其旧以济经用之急公田派买不均之敝聴民自陈随宜通变以安田里之生则人心恱天意解矣人之常情惧心每发于灾异初见之时不能不濳移于谄防交至之后万一过聴左右寛譬之言曲为他说以自解毛举细故以塞责而恐惧之初心弛则下拂人心上违天意国之安危或未可知又曰损玉食不若捐内帑却贡奉之为实避正朝不若塞幸门广忠谏之为实肆大眚固所以广仁恩又不若择循良黜贪暴之为实盖天意方回而未豫人心乍恱而旋疑此正隂阳胜复之防眷命隆替之机也
　　将作监袁甫上奏曰臣仰惟陛下祗畏天威益隆圣徳因风雨震淩之变惕然恐惧以避殿减膳为未足廼亲洒宸翰布告中外俾小大臣僚咸以直言来上圣心笃切已足上格穹苍矣臣昨厠从列兹叨祠廪目击变异痛心疾首虽抱沈痼屏处衡茅其敢以是为解而不思所以仰答清问是用披沥肝膈粗陈管见惟陛下少垂听焉臣闻圣帝明王之世天道顺于上地道寜于下故无疾风苦雨之灾无地震水涌之变此皆盛徳感召之所致也而自今夏以来地震屡矣廼七月七日白虹夜见虹飓母也越二日而飓风挟雨大肆威虐人皆曰飓母之见此先兆也臣则曰先兆之见不在乎白虹垂象之时而已着于地震示变之日记曰地载神气神气风霆风霆流形庶物露生且夫天气下降地气上腾于是乎风霆流形发生庶物斯其所谓神气者欤夫何神气之发育乃反为人物之殃不为祥风甘雨乃转而为灾为沴殆有甚可恠者焉土宇者所载之神气也今则漂荡室庐矣民人者所载之神气也今则伤害民命矣物产者所载之神气也今则垂成之稼扫地无余一饱无期饿莩将见矣地震兆其端而飓风煽其毒是其咎果安在欤夫地载神气而圣人之神气实与之相为流通纳于大麓烈风雷雨弗迷作书者以为舜之徳即舜之所以为神气也清明在躬气志如神天降时雨山川出云记礼者又引崧髙之诗而继之曰此文武之徳即文武之所以为神气也成王之神气微有所昏故大风偃禾昭示谴告及夫啓金縢之书发悔过之语而反风起禾见于不旋踵之顷当是时成王之神气其精明与舜同亦与天地同故一念感召如响斯答然则今日之变天道未顺地道未寜震动漂揺灾异交作无庶物露生之应而有荡析摧败之忧陛下盍亦反躬内省岂吾之神气有歉于古之帝王而然欤臣窃谓天覆地载人物处于其中同此一神气也惟天地万物父母惟人万物之灵亶聦明作元后实所以为神气之主也比嵗以来兵戈满目乖戾之气上干隂阳西蜀破矣荆襄残矣淮甸抢攘江湖撼揺民人死亡何可胜计今又先之以地震重之以风雨凡平时之林然而生蔚然而茂神气之所发育者率皆憔悴萧条触目酸鼻而又物价翔踊日甚一日民将无所得食直立而须死耳夫民物之生皆地之所载而天之所覆也今天爱其道地爱其寳但见寖衰之形莫覩寖明寖昌之象可不为之寒心哉虽然亦岂无道以处此臣敢科别其条以告陛下夫天下譬犹一身身以神气为主神气精明然后骨力坚强血脉流通吾身可以乆安而无疾治天下亦然心源者神气也人才者骨力也兵财者血脉也自一身而宫闱自宫闱而朝廷自朝廷而天下所以主张是者神气也所以运动是者骨力也所以流行是者血脉也陛下一澄其心源则神气充矣一振人才之纲领则骨力强矣一提兵财之体统则血脉通矣故天下之机括惟在陛下之一身而已且端平未更化之前姑置勿论自更化之后陛下所厯之艰险变故不为不多而所以动心忍性者不为不至矣不知陛下因灾异而神气遂为之消沮乎抑因警惧而神气愈为之精明乎夫忧窘则怵惕安平则防缓常人之情耳圣帝明王纯一不贰之徳则固不当若是也臣愿陛下悼念灾变之可畏深思平日之过愆痛自惩艾以陛下之心对天地之心变异卒起之时固当饬躬自省变异渐息之后尤当兢业自持此心所存栗栗然常若盲风恠雨拔木发屋之变临乎其前絶荒滛之嗜好戒宴安之鸩毒杜羣枉之邪径伸忠贤之正气燕居深处与治朝听览之际同一庄肃妃嫔进御与经帷讲学之时同一敬畏勿以屋漏闇室而自肆当以天鉴孔昭为可惧勿以借曰未知而自恕当以人见肺肝为难欺视听管摄乎天君而毋以外物汨精神几务尽付于至公而毋以私昵寄心腹斥一时寛释之邪说而惟思天下至大至重之责不可有一日之暇逸屏目前玩志之细娯而深念艺祖皇帝之金瓯不可有纎毫之阙损如此则大臣不敢养骄以惰股肱小臣不敢养防以惑耳目近臣不敢养安以稔萧墙之祸逺臣不敢养宼以遗宗社之忧君臣上下置此身于岌岌至危至险之中天地神祗恻然感动将挈而还之于至安至固之域矣臣所谓陛下一澄其心源则神气必充者此也人主无职事惟以进贤退不肖为职史称郭公之所以亡在善善而不能用恶恶而不能去以臣观之郭公之罪固在乎无刚断之勇而其受病之原则在乎未能识善恶之真如使其真知善善真知恶恶则何遽至于亡惟其颠倒错乱莫知适从当用者如转石当去者如拔山卒之正不胜邪忠不敌佞佞邪满朝则忠正路塞是以终陷于亡耳陛下收揽威福凡所进退之人不胜其众矣昔者所进今日不知其亡往往乍贤乍佞迄无一定之守人谓陛下刚断之不足臣窃窥陛下近年以来未尝不欲用刚也特在乎审而行之耳断在必用者宜施之于君子而勿误施之于小人断在必去者宜施之于小人而勿误施之于君子则得其所谓用刚之实而不蹈郭公之失矣今陛下未能别白贤否之真但惩往时议论纷纷异同之弊遂以安靖为尚然所谓安靖者惟茍同而已矣君所谓可臣亦曰可君所谓否臣亦曰否以茍同为贤其意将以求安靖也殊不知是是非非力争明辩合天理当人心乃所以为安靖阿意顺指媚上谄下无所救正蔑闻箴规则虽求为安靖乃所以为大不安靖耳今灾异数见天怒未释恠证日新民情易摇尚得谓之安靖乎本朝庆歴嘉祐间羣臣可否相济至熈丰而并为一谈元祐诸贤亦可否相济至绍符而又并为一谈由今观之孰得孰失人才之委靡至近年极矣臣之愚见窃谓勿以已意为逆顺而以义理为逆顺勿以同异定取舍而以是非定取舍庶乎陛下不受人之欺而国家享得贤之实今也不然脱遇有一任使有一除授则左頋右眄輙兴乏才之叹正如风痹之人纵缓不收四肢百骸不为我用谓之骨力之强可乎陛下赫然圣明照临于上破茍同之说辟大公之途使天下人才踊跃奋迅乃可以固肌肤之防筋骸之束矣臣所谓陛下一振人才之纲领则骨力必强者此也今日急切之务兵财二事而已论者但知逐末忘本臣窃惑焉自古兴王之始奋徒手而运掉一世无兵而立有兵无财而立有财盖其精神志念沉深果断几未至不轻躁以先事势可为不迟疑而失时挫而逾厉弱而益壮则何事不可为何功不可立兵财本一事血脉本相通今析而言之执政各主其一不识兵而非财兵何以养财而非楮财何以办茍不通为一体大作规模洗涤积弊而一新之臣未见其可也厥今中外所养之兵与凡屯戍防邉者不为少矣而犹苦于无兵楮弊布在天下者凡四十千万有竒其数可谓至伙矣而犹窘于无财此岂拘泥常调者所可变而通之哉陛下必思夫兴王之始奋徒手而运掉一世者何术而致此彼惟不以常调处之危中求安死中求生故能易祸为福如反掌之易耳是故患兵之少而言増募者谬说也患楮之不行而言秤提者尤谬说也举朝群臣泛泛如河中木而陛下又未尝毅然振刷有所改作则乌能救今日伤败危亡之天下哉或者乃曰论事易行事难今欲振刷改作必思如之何而发端又如之何而布置又如之何而究竟可也臣应之曰今日非不可振刷改作也特患未肯振刷改作耳如陛下果肯振刷改作必有其道矣且陛下亦尝以自昔人主处艰险危急之极者而思之乎彼口之所食者何食身之所服者何服宫嫔凡几暬御凡几内外有冗官冗吏否乎有滥恩横费否乎兴土木否乎侈宴集否乎献议者或及此则笑曰是不过节用耳所用如丘山而所节仅防埃此迂谈耳臣之所言奚止曰节而已哉直欲陛下如兴王之始奋徒手而运掉一世则必思坐卧仰胆饮食尝胆真如越王勾践可也必思大布之衣大帛之冠真如卫文公可也夫如是天下将曰万乗帝王而所食如是所服如是是真欲兴邦矣是真欲洗一世而更新矣妃嫔耶暬御耶土木耶宴集耶必能奋然大从减省天下传诵曰今日汰某人矣明日又罢某事矣冗官耶冗吏耶滥恩耶横费耶必能确然痛加裁抑天下传诵曰今日下某令矣明日又革某弊矣陛下立心务在必行决不朝作而暮止朝廷论议至当归一寜有甲可而乙否万一左右之臣迎逢陛下之意以为方今事势未至危殆之极何必先为苦节穷蹙之态是说也乃害陛下之俭徳者也所宜深警而亟斥之或又以为方今幸而人无横议何必为此纷更张皇之举是说也乃沮陛下之从善者也尤宜明辩而力排之陛下胡不思夫夏少康之兴仅有田一成有众一旅可谓至狭至防矣尚能振作兴起挽回衰乱之邦复为隆盛之势陛下视少康之时岂不尚易于斡旋运用乎梁武帝为侯景所逼自知必亡乃曰自我得之自我失之亦复何恨呜呼代天作子抚有万方危廹困辱至出此语书之史册贻羞千古当其尚可救药也怠而不奋及其不可支吾也犹不知悔自昔然矣可不惩乎今日之事不问智愚不拘中外同然一辞皆曰巧妇不能为无面饼甚者则曰国将与楮俱敝其虑固苦其言固切而论及于振刷改作则又皆曰陛下犹未之肯也不特陛下未之肯为陛下左右之臣者皆未之肯也毋乃以为妨已而不暇计国乎不思皮之不存毛将安傅计国乃所以为已计也陛下躬率于上将有管晏为时而出如陛下犹欲以平时架漏之具文而施之于伤败危亡之天下则虽有管晏犹不知为陛下计而况未有管晏乎夫管晏孔门之所羞称也今欲求其所羞称者尚不可得陛下亦可反而思之矣人主天下之利势也陛下操赏罚之利势于掌握之内惟在乎善用之则天下何难治之有臣所谓陛下一提兵财之体统则血脉必通者此也抑臣复有献焉上以言求下下以言应上勿谓言为无益也臣窃思今日之事复有十条焉号令率多反汗取轻天下今当谨重其所发一也赏罚未行之始天下已生疑心今当示信而勿惑二也所在军情不安敢于陵犯纪律今当厚恤而严法三也灾变之后小民艰食皆将驱而为盗今当招籴以弭奸四也秋髙马肥敌情叵测区处邉面已为后时岂容更复悠缓五也督府制阃统体相关所宜戒饬一心以国事而灭私情六也监司按行诸路楮劵徒致烦扰亟宜别行措置七也州县体量田租务在实惠及下以固民志八也湖淮交子尽合易以铜楮通彼所以寛此傥是说可行亦当早有定论九也安邉所乏积贮合议区画毋致隂消濳耗十也此十条亦粗足以裨末议然臣不敢掇拾细防以溷圣聦者盖以治天下必使神气精明自然骨力强而血脉通凡此末节有不劳余力而自举者陛下毋以神气之说为迂稽诸天地验诸人事今日之变非向时火灾之比盖火灾仅在京城未为广也今之水灾徧及外方矣不戒于火犹可诿曰居民弗谨遂至延燎水灾非细故也我宋以火徳王天下先朝河决为灾犹且上下恐惧况风雨肆虐至于此极陛下其可不奋志力行一反衰薾之光景而为兴隆之气象哉诗曰惟昔之富不如时惟今之疚不如兹又曰我瞻四方蹙蹙靡所骋臣贱性朴愚懐不自已幸值陛下导之使言是以一吐狂僭惟陛下财幸
　　吏部尚书魏了翁上奏曰臣伏见比日以来天文示异何其稠也六月庚辰流星昼陨其占为覆军为隂谋越十日己丑荧惑入太防垣其占为饥为逆为防七月戊戍太白经天其占为兵为秦强为不臣此金火二星之变至于今未退也而火廹内垣尤为急切越六日丙午以后金星行入东井夫孽非天作变不虚生陛下亦思所以省已愆回天心乎汉相王嘉谓动民以行不以言应天以实不以文下民防细犹不可诈况于上天神明而可欺乎人皆以为至言臣谓如此言者在二汉以来絶少抑不知民与天一也安有为欺民之事而可以应天亦安有为欺天之事而可以动民者此犹未免于择焉不精然其立言之大意则固已深中乎千有余年应天动民之实病矣臣毎见近年以来羣臣封章多言陛下每遇祀飨必逢开霁毎有祷祈无不响答而臣尝以为此特浅浅之为见者耳大水大火大兵大盗无嵗无之而不此之问乎姑以今年所闻如正月而徐邳覆军二月而惠宼作乱三月而黄陂逐将四月而建辛违命五月而禁卫失伍六月而京口挻褐七月而髙邮阻兵封章奏防非不多矣而不以是为异也不特此也虽干文示异无月无之亦能尽彻于陛下之听乎陛下闻灾异闻变故未尝不知畏惧也而臣犹有疑于动民以言应天以文则民未可得而动天未可得而应也天未可应臣何以知之以民未可动知之耳民未可动何以知之臣半年之间渉万里长途所接州县民吏语及亲政未有能深信者至江淮以来则忧危之语日闻以此知民未可以虚言动也民未可动则天决不可以虚文应也惟陛下实体而笃行之
　　权中书舍人王应麟以冬雷上言曰十月之雷惟东汉数见命令不专奸衺并进卑逾尊外陵内之象当清天君谨天命体天徳以回天心守成必法祖宗御治必緫威福
　　洪舜俞进故事曰昔神宗时羣臣请上尊号及作乐神宗以乆旱不许羣臣固请富弼言故事有灾变皆彻乐恐陛下以同天节敌使当上夀故未断其请臣以为此盛徳事正当以示四方乞并罢上夀从之即日而雨弼又上防愿益畏天戒逺奸佞近忠良神宗亲书答诏曰义忠言亲理正文直茍非意在爱君志在王室何以臻此敢不置之枕席铭诸肺腑终老是戒更愿公不替今日之志则天灾不难弭太平可立俟也
　　臣闻诗曰文王陟降在帝左右又曰陟降厥士日监在兹上天之心与君接人君之心与天通一陟一降随寓随在初无毫髪之间五事有敬怠则庶徴有休咎其应如响之应声我神祖乆旱辍同天节上夀之礼亢阳即日而雨陛下以雷变寝天基节上夀之礼积隂即日而霁夫岂人力所能致哉此心即天心天心即此心也富弼于既雨之后奏益畏天戒逺奸佞近忠良盖奸佞之逺忠良之近即以畏天戒天意在于进君子退小人人君钦承此意而行则寅畏之实也答诏欲弼不替今日之志君臣交相儆戒宜有以祈天永命也欤臣故亦愿陛下与二三大臣不以天意已回为喜常以天命难谌为惧
　　许应龙进故事曰刘安世尝言于哲宗之朝曰上天之体虽髙而听卑明主所以恶文而尚质与其为祈祷之小数不若圗销变之大方愿陛下夙夜祗畏侧身修行特下明诏以示罪已又许中外之臣民极言政事之缺失专委近臣考求其当以施有政命公卿辅弼同寅协恭以思天变开众正之路塞群枉之门诚偹灾之善经应变之至务也
　　臣谓应天以实不以文兹不易之至论也夫灾异之来天所以警人主茍不讲明乎实政而徒崇尚于虚文其何以转祸为福哉夫避正殿减常膳彻音乐固足以寓兢业之忱验占谨斋戒严祷祠固足以示禬禳之意然此特应天之文尔必下诏求言以闻已之过失必散财发粟以苏民之疾苦必辅弼之臣同寅协恭而后可以圗销弭之方必赏罚之行不僭不滥而后可以起偷惰之习如此则君无失徳朝无阙政感召之机当如影响之随矣此则应天之实在今日所当先也窃观近事所谓应天之文虽已备举应天之实尤当加意中外献言盍求其当而施行之必速赈防虽行宜覈其实而给散之必均私谒不行则众正之路开独断不惑则羣枉之门杜示恩威以驭将士振纪纲以尊朝廷上下一心无有扞格则形声和而天地应有不期而然者昔苏轼有言荧惑犯日以太宗修徳而雨足荧惑守心以二圣施仁而退舍盖已然之明验也惟陛下与大臣亟圗之
　　应龙又进故事曰真宗景徳三年司天定五月朔日蚀上避正殿既而隂晦不见上语宰相曰此非朕徳所致但喜分野之民不被其灾耳髙宗绍兴元年日有黑子上曰日为太阳人主之象应天之道以实不以文若朕实徳未至徒为文饰恐难动天其在君臣相与尽心行安民利物之事庶几天变不至为灾
　　臣闻皇天无亲惟徳是辅民心无常惟惠之懐茍人心说于下则天变销于上犹影响之相应也夫天佑民而作君君承意以从事茍一念之形必以为民为先一政之施必以害民为戒矜怜抚育布徳行惠使无一夫不被其泽则形声和而天地应尚何灾变之足虑自夫阙政舛令有以干隂阳之和故谪见于天以示警戒茍能因灾而惧是究是圗举行寛恤之政俾斯民无愁叹怨恨之声犹可以上回天意转妖为祥若徒避正殿减常膳以示贬损而无宠绥四方之意是特循故事耳果何以尽感格之实哉故真宗因日蚀不见不以为朕徳所致而惟喜分野之民不被其灾而髙宗因日有黒子而欲行安民利物之事者其意盖为是耳比者日官预占薄蚀陛下首颁御札亟率旧章御便朝损珍羞严恭寅畏不遑朝夕复发徳音赦过宥罪恤流移而蠲租赋抚士卒而惠鳏寡仁心一形天心随格隂云布濩灵耀靡亏若可以上寛忧虞导迎嘉贶而谦冲退托称庆之礼既不举行复常之请又未俞允虽虞舜之惟时惟几文王之小心翼翼何以逾此然应天以实不以文动人以行不以言必戒谨其所不睹恐惧其所不闻而始终如一然后可以应天必官吏谨于奉行遐迩防不周徧而不为文具然后可以动人天人之间既和同而无间则开重晕之祥建中兴之业可指日以冀矣




　　歴代名臣奏议卷三百十三
　　钦定四库全书
　　歴代名臣奏议卷三百十四
　　明　杨士竒等　撰
　　灾祥
　　宋理宗时江东提刑狱杜范上奏曰旱暵洊臻人无粒食楮劵猥轻物价腾踊行都之内气象萧条左浙近辅殍死盈道流民充斥未闻安辑之政剽掠成风已开弄兵之萌是内忧既迫矣新兴北兵乗胜而善闘中原羣盗假名而崛起我巴蜀据我荆襄扰我淮堧近又由防峡以瞰鼎澧疆埸之臣肆为欺蔽胜则张皇而言功败则掩覆而不言脱使乗上流之无备为饮马长江之谋其谁与捍之是外患既深矣人主上所事者天下所恃者民近者天文示变妖彗吐芒方冬而雷既春而雹海潮冲突于都城赤地几徧于畿甸是不得乎天而天已怒矣人死于干戈死于饥馑父子相弃夫妇不相保怨气盈腹谤言载路等死一萌何所不至是不得乎民而民已怨矣内忧外患之交至天心人心之俱失陛下能与二三大臣安居于天下之上乎陛下亦尝思所以致此否乎盖自曩者权相阳进妾妇之小忠隂窃君人之大柄以声色玩好内蛊陛下之心术而废置生杀一切惟其意之所欲为以致纪纲陵夷风俗頽靡军政不修而边备废缺凡今日之内忧外患皆权相三十年醖成之如养防痈疽待时而决耳端平号为更化而居相位者非其人无能改于其旧败壊污秽殆有甚焉自是圣意惶惑莫知所倚仗方且不以彼为雠而以为徳不以彼为罪而以为功于是天之望于陛下者孤而变恠见矣人之望于陛下者觖而怨叛形矣陛下敬天有图防酒有箴缉熈有记使持此一念振起倾頽宜无难者然闻之道路谓警惧之意秖见于外朝视政之顷而好乐之私多纵于内廷燕防之际名为任贤而左右近习或得而潜间政出于中书而御笔特奏或从而中出左道之蛊惑私亲之请托防蔽陛下之聪明转移陛下之心术也
　　范迁吏部侍郎兼侍讲以久旱复上言曰陛下嗣膺宝位余二十年灾异谴告无嵗无之至于今而益甚陛下求所以应天者将止于减膳彻乐分祷羣祀而已乎抑当外此而反求诸躬乎夫不务反躬悔过而徒觊天怒之释天下寜有是理欲望陛下一洗旧习以新天下出宫女以逺声色斥近习以防蔽欺省浮费以给国用薄征敛以寛民力且储贰未立国本尚虚乞选宗姓之贤者育之宫中而教导之又言铨法之壊庙堂既有堂除复时取部缺以徇人情士大夫既陷赃滥乃间以不经推勘而改正凡此皆徇私忘公之害未防复上言曰天灾旱暵昔固有之而仓廪匮竭月支不继升粟一千其増未已富户沦落十室九空此又昔之所无也甚而阖门饿死相率投江里巷聚首以议执政军伍谇语所不忍闻此何等气象而见于京城众大之区浙西稻米所聚而赤地千里淮民流离襁负相属欲归无所奄奄待尽使边尘不起尚可相依茍活万一敌骑冲突彼必奔迸南来或相携从敌因为之乡导巴蜀之覆辙可鉴也窃意陛下宵旰忧惧寜处弗遑然宫中宴赐未闻有所贬损左右嫱嬖未闻有所放遣貂珰近习未闻有所斥逺女冠请谒未闻有所屏絶朝廷政事未闻有所修饬庶府积蠧未闻有所捜革秉国钧者惟私情之徇主道揆者惟法守之侵国家大政则相持而不决司存细务则出意而辄行命令朝更而夕变纪纲荡废而不存无一事之不弊无一弊之不极陛下盍亦震惧自省诏中外臣庶思当今急务如河道未通军饷若何而可运浙右旱歉荒政若何而可行财计空匮籴本若何而可足流徙失所遣使若何而可定敌情叵测边圉若何而可固各务悉力尽思以陈持危制变之防
　　右正言兼侍讲李大同上言曰赵冀分野乃有荧惑犯填星之变则我师之出岂无当长虑而郤顾者臣愿陛下勿以星文为小异而或加忽一话一言一政一事必求有以格天心而弭灾变
　　度宗咸淳九年起居舍人髙斯得进故事曰汉董仲舒治国以春秋灾异之变推隂阳所以错行故求雨闭诸阳纵诸隂其止雨反是行之一国未尝不得所欲臣闻水旱之有祈禳古之道也何则民命所闗茍有可以救之者君子必尽心焉不若是则谓之无志于民可也周礼太祝六祈有鬯人禜门祭法曰雩宗祭水旱也汉晋梁隋暨唐皆遵用之不以为世俗祈禳小数而忽之也然臣以为水旱之有祈禳犹焚溺之有救拯当急而不当缓急则可及其未然而弭之缓则灾变成形无益于事矣云汉之诗曰祈年孔夙方社不莫夙与不莫者言贵早耳古人之于民事皇皇汲汲而图之故曰民事不可缓也董仲舒之治江都史不载他事独详着其求雨止雨之法亦可见以此为先务之急矣行之一国未尝不得所欲忱意感通宜其应之速也国家凡有水旱祈禳之礼着于令甲有司未尝不举而行然常失之辽缓赫赫炎炎苗将槁死而勤雨之令始行浩浩洋洋虑殚为河而闭隂之典方举其未然者固可及救然其所伤亦已多矣有民有社灾已切近勇于行之不为晋越也而犹拘挛蓄缩视仪听唱亦何为哉虽然水旱者隂阳而已救之者纵闭而已所谓纵闭岂止于城门开阖而已哉夫淫雨为沴者隂盛阳防之证也今朝廷之上明目张胆之夫少而宛舌同声之士多此隂也边鄙之间投石拔距之气衰而弃甲曳兵之习痼此隂也田里之间击壌鼓腹之音絶而疾首蹙頞之恨深此隂也光弼出矣而旗帜未见其精明胜之用矣盗贼不为之衰止贪墨之吏去之是也而使之易镇偾军之将斥之是也而使之扞城朝臣舛午胶戾乖剌防有汉人之患正衙罢奏庶官不对防有唐世之风凡此皆隂盛阳防之证也防者不纵使之日消盛者不闭使之日长安得不感天地之精而生戾气哉此又祈禳之大者而尤当皇皇汲汲以图之也臣忧爱之深愚戆妄发惟陛下幸赦
　　牟濴进故事曰乾道元年二月甲辰以久雨避殿减膳蠲两浙灾伤州县身丁钱绢决系囚蠲福建寺观嵗输寛剰二年四月戊寅以淫雨为沴诏侍从台谏讲究刑政所宜以闻
　　臣恭惟皇帝陛下临政愿治法祖敬天肇新初元与天下更始徳至渥也乃仲春之月一雨兼旬霖霪未已圣心恻然忧民之忧遣使察狱捐帑赈贫尧舜用心何以加此臣窃观中兴以来之治莫盛于干淳而稽之史册元年春以久雨避殿减膳次年夏以淫雨讲究刑政夫以夀皇励精为治之初君徳初无丝毫之失而频年苦雨如此夀皇切切然惧一政一事之间有以干隂阳之和者即此一念自可格天故终不能累干淳之治者以此陛下初政罔匪大公杜贡献之门絶憸壬之路皆为民生计也而隂沴之气乃见于清明之时何耶快活条贯日见施行天地生物之心也或者奉行不防徳意志虑犹未逹于民欤圣恩汪洋仁及草木天地成物之仁也或者犹有沈郁于下而不能自拔者欤禁法令所当禁欲民知重本也而京城游手末作者众或困于衣食之无资平物价之未平欲民易养生也而在在物价腾涌毎病于贸迁之无术不伤不困明主未尝不欲跻世于治平而欲夀欲安人情终莫能尽遂也得无犹有乖气致异者欤不然有君如此淫雨何从而来耶方细民艰食计日以望二麦之登而今壊于垂成何以觧陛下为民之忧耶陛下谦逊未尝御正殿未尝享玉食之奉可无愧于孝宗皇帝避殿减膳矣臣愿陛下以孝宗之心为心诏内而侍从台谏讲求刑政之所宜外而监司帅守条陈民生之疾苦因其所已行而求其所未至一政一令果合人情乎人情悦则天意回矣然此皆目前显然之忧也而隂阳消长之机又有大可畏者焉今正人登进善翕集方阳明用事而隂晦乃尔是可不思其故乎隂为女子为小人以至四裔盗贼皆隂也陛下力行通丧孝思罔极决无声色之奉所可虑者小人得无包藏乎四裔得无窥伺乎盗贼得无窃发乎天其或者警吾君吾相使为持阳抑隂之计无事而为有事之防欤凡此数端皆当上闗圣虑书曰惟事事乃其有备有备无患惟陛下与二三大臣亟图之臣不胜惓惓
　　宗正少卿赵景纬上奏曰雷发非时窃迹今日之事而有疑焉内批叠降而名器轻宫阃不严而主威防横恩之滥已收而复出戢贪之诏方严而随弛宫正什伍之令所以防竒衺而或纵于乞怜之卑词缁黄出入之禁所以严宸居而间惑于禬禳之小数以至弹墨未干而抆拭之防已下驳奏未防而防出之径已开命令不凝则阳纵而不收主意不坚则隂闭而不宻陛下可不思致灾之由而亟求所以正之哉愿清其天君以端出治之源谨其号令以肃纪纲之本毋牵于私恩而挠公法毋迁于迩言而乱旧章去谗而逺色贱货而贵徳则人心悦而天意得可以开太平而兆中兴也
　　金章宗明昌二年参知政事张万公赐告省亲还上问山东河北粟贵贱今春苗稼万公具以实对帝谓宰臣曰随处虽得雨尚未霑足柰何万公进曰自陛下即位以来兴利除害凡益国便民之事圣心孜孜无不举行至于旱灾皆由臣等若依汉典故皆当免官帝曰卿等何罪殆朕所行有不逮者对曰天道虽逺实与人事相通唯圣人言行可以动天地昔成汤引六事自责周宣遇灾而惧侧身修行莫不修饰人事方今宜崇节俭不急之务无名之费可俱罢去帝曰灾异不可专言天道盖必先尽人事耳故孟子谓王无罪嵗左丞完顔守贞曰陛下引咎自责社稷之福也
　　承安五年烈风昏曀连日诏问变异之由平章政事图克坦镒上奏曰仁义礼智信谓之五常父义母慈兄友弟敬子孝谓之五徳今五常不立五徳不兴缙绅学古之士弃礼义忘亷耻细民违道畔义迷不知返背毁天常骨肉相残动伤和气此非一朝一夕之故也今宜正薄俗顺人心父父子子夫夫妇妇各得其道然后和气普洽福禄洊臻矣因论为政之术其急有二一曰正臣下之心窃见羣下不明礼义趋利者众何以责小民之从化哉其用人也徳器为上才美为下兼之者待以不次才下行美者次之虽有才能行义无取者抑而下之则臣下之趋向正矣其二曰导学者之志教化之行兴于学校今学者失其本真经史雅奥委而不习藻饰虚词钓取禄利乞令取士兼问经史故实使学者皆守经学不惑于近习之靡则善矣又曰凡天下之事丛来者非一端形似者非一体法制不能尽隐于近似乃生异论孔子曰义者天下之断也记曰义为断之节伏望陛下临制万机事有异议少凝圣虑寻绎其端则裁断有定而疑可辩矣
　　宣宗时天旱宣差河南提控完顔伯嘉上奏曰日者君之象阳之精旱暵乃人君自用亢极之象宰执以为寃狱所致夫燮和隂阳宰相之职而猥归咎于有司髙琪武弁出身固不足论髙汝砺辈之不知所职其罪大矣汉制灾异防免三公顾归之有司邪臣谓今日之旱圣主自用宰相谄防百司失职实此之由也
　　元太祖征西域驻铁门闗有一角兽形如鹿而马尾其色緑作人言谓侍衞者曰汝主宜早还帝以问左右员外郎耶律楚材对曰此瑞兽也其名角端能言四方语好生恶杀此天降符以告陛下陛下天之元子天下之人皆陛下赤子愿承天心以全民命帝即日班师世祖至元二十年有星孛于帝座帝忧之夜召平章政事布呼密入禁中问所以销天变之道对曰风雨自天而至人则栋宇以待之江河为地之限人则舟楫以通之天地有所不能者人则为之此人所以与天地参也且父母怒人子不敢疾怨惟起敬起孝故易震之象曰君子以恐惧修省诗曰敬天之怒又曰遇灾而惧三代圣王克谨天戒鲜不有终汉文之世同日山崩者二十有九日食地震频嵗有之善用此道天亦悔祸海内乂安此前代之龟鉴也臣愿陛下法之因诵文帝日食求言诏帝悚然曰此言深合朕意可复诵之遂详论欵陈夜至四鼓明日进膳帝以盘珍赐之
　　世祖闻李冶贤召问昨地震何如冶对曰天裂为阳不足地震为隂有余夫地道隂也隂太盛则变常今之地震或奸邪在侧或女谒盛行或谗慝交至或刑罚失中或征伐骤举五者必有一于此矣夫天之爱君如爱其子故示此以警之耳茍能辩奸邪去女谒屏谗慝省刑罚慎征讨上当天心下协人意则可转咎为休矣帝嘉纳之
　　成宗大徳七年八月戊申夜地大震诏问致灾之由及弭灾之道齐履谦对曰按春秋言地为隂而主静妻道臣道子道也三者失其道则地为之弗寜弭之之道大臣当反躬责已去专制之盛以答天变不可徒为禳祷也
　　成宗以恒旸暴风星芒之变诏公卿集议弭灾之道翰林学士承防刘敏中等上奏曰切惟事有本末政有后先今摭其本与先者言之其畧有七一曰畏天天育万物不能自理乃立君以主之故君者所以代天育物也惟明君能知天监在上赫赫甚迩凡一语动一政令罔不兢兢业业思合天则期当天心若论官则曰天命有徳五服五章不敢乗一时之喜怒而轻予夺之也若论刑则曰天讨有罪五刑五用不敢因一时之喜怒而轻出入之也凡事如此谨守勿失于是隂阳和风雨时而万物育天相之也乃若政令之或爽天必出灾异以儆之而儆之者所以仁爱人君欲其久安长治而万物得其育也故明君遇此则必省躬以知惧昭徳而塞违诚格政修天意乃得于是灾变弭而和气复矣故虽尧汤之世不能无水旱而卒以无害者尧汤用此道也二曰敬祖自古帝王创建国家无不自艰难而得之而传之子孙犹菑者之望播获作室者之待堂构也夫固不易哉我太祖皇帝起自朔方身歴百战收附诸国恶衣菲食栉风沐雨何如其辛勤也世祖皇帝亲歴行阵心筹计画恭俭敬畏以有天下混一南北何如其辛勤也钦惟陛下以仁明天纵之圣绍膺景命盖尝以此存心思祖宗开基建业之不易而遇是儆也固益兢兢业业用一财则必曰此民力也自祖宗艰难而得之也岂可轻用官一人则必曰此国柄也自祖宗艰难而致之也岂可轻与动静整勅毎事如此则百司自然共职庶政自然修举祖宗在天之灵必皆欢恱而天佑响答福禄日臻邦基益固矣三曰清心心者一身之主万事之本也夫目之于视耳之于听口之于言手之于执足之于履皆惟心之所使心得其正则接物临事之际视听言动皆得其正而无有缪悮乖戾之患况四海之广万防之防皆仰治于一人而一人之所仰者非惟心乎盖水必止乃可以涵物象镜必明乃可以别妍丑故帝王贵清心清者静一不迁之谓也若声色之娯宴饮之乐所不能无尤当节适使不至挠吾心之清心清则四海之广无不烛万防之防无不察光明洞彻不言而信谗防不得施邪伪不敢前百官有司各安其职无有挠格之患则法制流行纪纲振举灾变息而天下治矣语曰本立而道生故帝王以清心为本实总揽权纲之要道也四曰持体事莫不有体体者得其要之谓耳人君任宰辅以驭百官守法度以信万民斯其体也若乃任一小官罚一小过有司之事耳而人君亲之则有司惧矣夫上下正政令一赋敛以时用度有节赏罚必信此天下之守也而朝行夕改守无所止则臣下恐惧皆思为己而怠其所职殃害及民怨讟不免而或召灾异故为君之道在乎持大体先有司裁制予夺必信必一则雍熈之治可坐而致何灾异之有哉五曰更化传有之琴瑟不调甚者必觧而更张之为政不行甚者必变而更化之今有司所甚患者曰财用不足曰选法挠乱曰官府不治三者而已改弦更张此其时也盍亦思其所由乎财用不足岂非所入者有限所出者无穷欤选法挠乱岂非贤不肖混淆越格者多而非格者不少欤官府不治岂非赏罚不明而名节素不励欤宜敕有司详校一嵗钱谷所入防何所出防何若所出皆为当出则财之不足将无法可理若犹有不当出而可以已者如不急之营缮无名之赐予据其名件一皆止之则财用必足矣又详校铨选除合格外越格与非格者防何任廻量其根脚功过定夺仍原其所由迹辙一禁絶之则选法必行矣官府之制上下内外相维相资各有条理果皆得人何有不治然人材不齐善恶必有故赏罚立焉若善者当赏而不赏恶者当罚而不罚则善者变而为恶而恶者狃而益甚又如犯至不叙大罪也而或巧图复用老病谢事常理也或恋不忍去至有贪欺害民善于自蔽不即败露上官不以审风宪不以察因习成风不知有耻治何由兴宜严敕省台公赏罚励名节由京朝始则官府自治矣凡此三者更化之大畧也三者果更民力必纾人材必多祥瑞必集国势必隆然非更之之难行之之难也非行之之难守之之难也惟圣天子以畏天敬祖清心之徳守而行之又何难哉六曰察吏治官府之设本以为民然而民弗防恵者岂非任职之人亷正者恒少而贪邪者恒多欤恒少者宜培植而反摧抑之欤恒多者宜简除而反拥防之欤何以知其然也夫亷正者仰不能悦上官而复或忤也憾怒畜矣俯不能媚奸民而又常戢之怨憎积矣故举一事则沮于上行一政则谤于下奸人乗衅猾吏授计扇党搆诬哗然讼之蓄怒者得以折辱求索鍜炼而成其罪夫以搢绅亷正之士一旦屈膝受诬置对于无赖之小民纵万一得觧而风槩扫地矣彼贪邪者于上则先意以希合于下则越礼以求媚赃贿狼籍无由败露宪司上司佯为不知安然秩满给由而去乃且奔走权要徼取优等择授美官是亷正者少而益少贪邪者多而益多也呜呼所谓实恵者将孰从而致之哉夫源清则流清本治则末治宜端本澄源特发严令戒敕内外官吏皆当洗心易虑奉公为民所在宪司及上司衙门毋敢抑正容奸务要精详察举其治行超众者増秩赐金如汉世故事贪鄙尤甚者黜窜不齿宪司或失察举亦行论罪如是良吏日多奸吏日少官府立而政化行恵及民而灾变息矣七曰除民患公家百须皆民所出取之有法民不知病今夫夏丝秋税乃其常赋和买和雇官皆给价宜无所病者然和买和雇名件不一骈至叠出责办须防故和买必至望户科着贪吏憸人得縁为奸易新钞为烂钞者有之给价撙除者有之縁指其物恶赂焉而受者有之预吓以多买而取赂者有之受赂当买之户而移之下户者有之而又追呼停留费用过当民不胜扰矣其和雇则十车之运而为百车之雇有车之家阖境追摄必赂而后免故和买和雇奸民之利而细民之病也今后一切和买和雇宪司必须宻为体察仍许诸人首告似前犯者痛行追断监临有失防禁罚俸摽过甚者降等宪司不察同坐惟后止于大都将年例和买段疋丝绢等物预期张立榜文各开色様幅尺麄细轻重添价收买仍许中买塩引商旅四集旬月可办不惟省减脚力防押官兵及免水火盗贼之虞实永絶奸人因公规利害民之弊若虑或有躭悮且可内外分买若大都果便来嵗通行斯亦恵民弭灾之切务也
　　英宗至治三年夏帝以日食地震星变诏议所以弭灾者太常礼仪院经歴曹元用上言曰应天以实不以文脩徳明政应天之实也宜撙浮费节财用选守令卹贫民严禋祀汰佛事止造作以纾民力慎赏罚以示劝惩至于科举取士之法当革冒滥严考覈俾得真才之用朝廷咸是之
　　泰定帝泰定元年车驾在上都先是帝以灾异诏百官集议集贤大学士张珪与枢宻院御史台翰林集贤两院官极论当世得失诣上都奏之曰国之安危在乎论相昔唐宗前用姚崇宋璟则治后用李林甫杨国忠天下骚动防致亡国虽赖郭子仪诸将效忠竭力克复旧物然自是藩镇纵横纪纲亦不复振矣良由李林甫妒害忠良布置邪党奸惑防蔽保禄养祸所致死有余辜如前宰相特们徳尔奸狡险深隂谋丛出专政十年凡宗戚忤已者巧饰危间隂中以法忠直被诛窜者甚众始以赃败谄附权奸实勒们及嬖幸伊埓萨巴之徒茍全其生寻任太子太师未防仁宗賔天乗时幸变再入中书当英庙之初与实勒们等恩义相许表里为奸诬杀萧杨等以快私怨天讨元凶实勒们之党既诛坐要上功遂获信任诸子内有宿衞外据显要蔽上抑下杜絶言路卖官鬻狱威福已出一令发口上下股栗稍不附己其祸立至权势日盛中外寒心由是羣邪并进如逆贼特克实之徒名为义子实其腹心忠良屏迹坐待收系先帝悟其奸恶仆碑夺爵籍没其家终以遗患构成弑逆其子索诺木亲与逆谋所由来者渐矣虽剖棺戮尸夷灭其家犹不足以塞责今复回给所籍家产诸子尚在京师夤縁再入宿衞世祖时阿哈玛特贪残败事虽死犹正其罪况如特们徳尔之奸恶者哉臣等议宜遵成宪仍籍特们徳尔家产逺窜其子孙外郡以惩大奸君父之雠不共戴天所以明纲常别上下也特克实之党结谋弑逆君相遇害天下之人痛心疾首所不忍闻比奉防以特克实之徒既伏其辜诸王阿勒台布哈博啰伊埓特穆尔绰罗布哈乌鲁思布哈亦已流窜逆党胁从者众何可尽诛后之言事者其勿复举臣等议古法弑逆凡在官者杀无赦圣朝立法强盗刼杀庶民其同情者犹且首从俱罪况弑逆之党天地不容宜诛阿勒台布哈之徒以谢天下书曰惟辟作福惟辟作威臣无有作福作威臣而有作福作威害于而家凶于而国盖生杀与夺天子之权非臣下所得盗用也辽王托克托位冠宗室居镇辽东属任非轻国家不幸有非常之变不能讨贼而乃觊幸赦恩报复雠忿杀亲王妃主百余人分其羊马畜产残忍骨肉盗窃主权闻者切齿今不之罪乃复厚赐放还仍守爵土臣恐国之纪纲由此不振设或效尤何法以治且辽东地广素号重镇若使托克托乆居彼既纵肆将无忌惮况今死者含寃感伤和气臣等议累朝典宪闻赦杀人罪在不原宜夺削其爵土置之他所以彰天威刑以惩恶国有常宪武备卿济里前太尉布哈以累朝待遇之隆俱致髙列不思补报专务奸欺诈称奉防令鹰师强收郑国宝妻古哈贪其家人畜产自恃权贵莫敢如何事闻之官刑曹逮鞫服实竟原其罪辇毂之下肆行无忌逺在外郡何事不为夫京师天下之本纵恶如此何以为政古人有言一妇衔寃三年不雨以此论之即非细务臣等议宜以济里布哈付刑曹鞫之中卖寳物世祖时不闻其事自成宗以来始有此弊分珠寸石售直数万当时民懐愤怨台察交言且所酬之钞率皆天下生民膏血锱铢取之从以捶挞何其用之不吝夫以经国有用之寳而易此不济饥寒之物又非有司强要和买大抵皆时贵与斡脱中寳之人妄称呈献冒给回赐髙其直且十倍蚕蠧国财暗行分用如沙布迪音之徒顷以増价中寳事败具存吏牍陛下即位之初首知其弊下令禁止天下欣幸臣等比闻中书乃复奏给累朝未酬寳价四十余万锭较其元直利已数倍有事经年逺者三十余万锭复令给以市舶畨货计今天下所徴包银差发嵗入止十一万锭已是四年徴入之数比以经费弗足急于科徴臣等议畨舶之货宜以资国用纾民力寳价请俟国用饶给之日议之太庙神主祖宗之所妥灵国家孝治天下四时大祀诚为重典比者仁宗皇帝皇后神主盗利其金而窃之至今未获斯乃非常之事而捕盗官兵不闻杖责臣等议庶民失盗应捕官兵尚有三限之法监临主守倘失官物亦有不行知觉之罪今失神主宜罪太常请拣其官属免之国家经赋皆出于民量入为出有司之事比者建西山寺损军害民费以亿万计刺绣经幡驰驿江浙逼迫郡县杂役男女动经年嵗穷奢致怨近诏虽己罢之又闻奸人乗间奏请复欲兴修流言喧播羣情骇惊臣等议宜守前诏示民有信其剏造刺绣事非嵗用之常者悉罢之人有寃抑必当昭雪事有枉直尤宜明辩平章政事萧拜珠中丞杨多尔济等枉遭特们徳尔诬陷籍其家以分赐人闻者嗟悼比奉明诏还给元业子孙奉祀家庙修葺茍完未及寜处复以其家财仍赐旧人止酬以直即与再罹断没无异臣等议宜如前诏以元业还之量其直以酬后所赐者则人无寃愤矣徳以出治刑以防奸若刑罚不立奸宄滋长虽有智者不能禁止比者额森特穆尔之徒遇朱太医妻女故省门外强拽以入奸宿舘所事闻有司以扈从上都为觧竟弗就鞫辇毂之下肆恶无忌京民愤骇何以取则四方臣等议宜遵世祖成宪以奸人命有司鞫之臣等又议天下囚系寃滞不无方今盛夏宜命省台选官审録结正重刑防决轻系疑者申闻详谳边镇利病宜命行省行台体究兴除广海镇戍卒更病者给粥食药力死者人给钞二十五贯责所司及同乡者归骨于其家嵗贡方物有常制广州东莞县大歩海及恵州珠池始自大徳元年奸民刘进程连言利分蜑户七百余家官给之粮三年一采仅获小珠五两六两入水为虫鱼伤死者众遂罢珠户为民其后同知广州路事塔塔尔等又献利于实勒们剏设提举司监采亷访司言其扰民复罢归有司既而内正少卿魏按达拉冒启中防驰驿督采耗廪食疲民驿非旧制请悉罢遣归民善良死于非命国法当为昭雪特克实弑逆之变学士布哈指挥布延呼哩院使特古斯皆以无罪死未褒赠特们徳尔专权之际御史徐元素以言事锁项死东平及贾托卜坚布哈之属皆未申理臣等议宜追赠死者优叙其子孙且命刑部及监察御史体勘其余有寃抑者具实以闻政出多门古人所戒今内外増置官署员冗俸滥白丁骤陞出身入流壅塞日甚军民俱防其害夫为治之要莫先于安民安民之道莫急于除滥费汰冗员世祖设官分职俱有定制至元三十年已后改陞剏设日积月増虽尝奉防取勘减降近侍各私其署夤縁保禄姑息中止至英宗时始鋭然减罢崇祥夀福院之属十有三署徽政院断事官江淮财赋之属六十余署不幸遭罹大故未竟其余比奉诏凡事悉遵世祖成宪若复循常取勘调虚文延嵗月必无实效即与诏防异矣臣等议宜勅中外军民署置官吏有非世祖之制及至元三十年已后改陞剏设员冗者诏格至日悉减并除罢之近侍不得巧词复奏不该常调之人亦不得滥入常选累朝鄂尔多所立长秋承徽长寜寺及边镇屯戍别议处之自古圣君惟诚于治政可以动天地感鬼神初未尝徼福于僧道以厉民病国也且以至元三十年言之醮祠佛事之目止百有二大徳七年再立功徳使司积五百有余今年一増其目明年即指为例己倍四之上矣僧徒又复营干近侍买作佛事指以筭卦欺昧奏请増修布施莽斋自称特奉传奉所司不敢较问供给恐后况佛以清浄为本不贪不欲而僧徒贪慕货利自违其教一事所需金银钞币不可数计嵗用钞数千万锭数倍于至元间矣凡所供物悉为己有布施等钞复出其外生民脂膏纵其所欲取以自利畜养妻子彼既行不修洁适足防慢天神何以要福比年佛事愈繁累朝享国不永致灾愈速事无应验断可知矣臣等议宜罢功徳使司其在至元三十年以前及累朝忌日醮祠佛事名目止令宣政院主领修举余悉减罢近侍之属并不得巧计擅奏妄増名目若有特奉传奉从中书复奏乃行古今帝王治国理财之要莫先于节用盖侈用则伤财伤财必至于害民国用匮而重敛生如盐课増价之皆足以厉民矣比年防惰之徒妄投宿衞部属及宦者女红太医隂阳之属不可胜数一人收籍一门蠲复一嵗所请衣马刍粮数十户所徴入不足以给之耗国损民为甚臣等议诸宿衞宦女之属宜如世祖时支请之数给之余悉简汰和托齐牧养马駞嵗有常法分布郡县各有常数而宿衞近侍委之仆御役民放牧始至即夺其居俾饮食之残伤桑果百害蠭起其仆御四出无所拘钤私鬻刍豆瘠损马駞大徳中始责州县正官监视盖暖棚团槽枥以牧之至治初复散之民间其害如故监察御史及河间路守臣屡言之臣等议宜如大徳团槽之制正官监临阅视肥瘠拘钤宿衞仆御着为令兵戎之兴号为凶器擅开边衅非国之福蛮夷无知少梗王化得之无益失之无损至治三年参不郎盗始者刼杀使臣利其财物而已至用大师期年不戢伤我士卒费国资粮臣等议好生恶死人之恒性宜令宣政院督守将严边防遣良使抵巢招谕简罢冗兵明勅边吏谨守御勿生事则逺人格矣天下官田嵗入所以赡衞士给戍卒自至元三十一年以后累朝以是田分赐诸王公主驸马及百官宦者寺观之属遂令中书酬直海漕虚耗国储其受田之家各任土著奸吏为庄官催甲斗级巧名多取又且驱迫邮传徴求饩廪折辱州县闭偿逋负至仓之日变鬻以归官司交忿农民窘窜臣等议惟诸王公主驸马寺观如所与公主僧格喇卜济及普安三寺之制输之公计月直折支以钞令有司兼令输之省部给之大都其所赐百官及宦者之田悉拘还官着为令国家经费皆取于民世祖时淮北内地惟输丁税特们徳尔为相专务聚敛遣使括勘两淮河南田土重并科粮又以两淮荆襄沙碛作熟收徴徼名兴利农民流徙臣等议宜如旧制止徴丁税其括勘重并之粮及沙碛不可田畆之税悉除之世祖之制凡有田者悉役之民典卖田随收入户特们徳尔为相纳江南诸寺贿赂奏令僧人买民田者毋役之以里正主首之属逮今流毒细民臣等议惟累朝所赐僧寺田及亡宋旧业如旧制勿徴其僧道典买民田及民间所施产业宜悉役之着为令僧道出家屏絶妻孥盖欲超出世表是以国家优视无所徭役且处之官寺宜清浄絶俗为心诵经祝夀比年僧道往往畜妻子无异常人如蔡道泰班讲主之徒伤人逞欲壊教干刑者何可胜数俾奉祠典岂不防天渎神臣等议僧道之畜妻子者宜罪以旧制罢遣为民赏功劝善人主大柄岂宜轻以与人世祖临御三十五年左右之臣虽甚爱幸未闻无功而给一赏者比年赏赐泛滥盖因近侍之人窥伺天顔喜恱之际或称乏财无居或称嫁女取妇或以技物呈献殊无寸功小善逓互奏请要求赏赐回奉奄有国家金银珠玉及断没人畜产业似此无功受赏何以激劝既伤财用复啓幸门臣等议非有功勲劳效着明实迹不宜加以赏赐乞着为令臣等所言弑逆未讨奸恶未除忠愤未雪寃枉未理政令不信赏罚不公赋役不均财用不节民怨神怒皆足以感伤和气惟陛下裁择以答天意消弭灾变帝不从珪复进曰臣闻日食修徳月食修刑应天以实不以文动民以行不以言刑政失平故天象应之惟陛下矜察允臣等议乞悉行之帝终不能从
　　文宗天歴二年御史中丞史惟良上奏曰今天下郡邑被灾者众国家经费若此之繁帑藏空虚生民凋瘵此政更新百废之时宜遵世祖成宪汰冗滥蚕食之人罢土木不急之役事有不便者咸厘正之如此则天灾可弭祯祥可致不然将恐因循茍且其弊渐深治乱之由自此而分矣帝嘉纳之
　　顺帝至正二年监察御史王思诚上奏曰京畿去年秋不雨冬无雪方春首月蝗生黄河水溢盖不雨者阳之亢水涌者隂之盛也尝闻一妇衔寃三年大旱往嵗巴延专擅威福讐杀不辜郯王之狱雅克特穆尔宗党死者不可胜数非直一妇之寃而已岂不感伤和气邪宜雪其罪勅有司行祷百神陈牲币祭河伯发卒塞其缺被灾之家死者给塟具庶防可以召隂阳之和消水旱之变此应天以实不以文也
　　顺帝在位毎遇天变民灾必忧见于色翰林学士承防库库乗间上奏曰天心仁爱人君故以变示儆譬如慈父于子爱则教之戒之子能起敬起孝则父怒必释人君侧身脩行则天意必回矣
　　苏天爵上奏曰盖闻应天以实不以文动人以行不以言此自昔国家消弭天变感格人心之至计也洪惟天朝列圣临御深仁厚泽涵育羣生或遇灾异犹思修省诞布徳音务施实恵是则祖宗畏天爱民之盛徳也迩者日月薄食星文示变河北山东旱蝗为灾辽阳江淮黎民乏食方此春夏之始农人播植之时灾异若此嵗事何望夫天之变异盖不虚生将恐人事有乖和气当是之时国家正宜访求直言指切时政矧在卑职忝居言官岂容缄黙伏愿朝廷哀矜黎民诞敷实恵更新庶政勿示虚文庶防消弭天灾感召和气宗社臣民不胜幸甚
　　一赏罚者国之大柄朝廷纪纲系焉故赏不失有功则劳臣劝刑不失有罪则奸人惧二者或失纲纪必隳故古者爵人于朝与士共之刑人于市与众弃之虽人君不得而私也况左右臣邻敢擅威福而为之乎窃闻近日以来幸门渐啓刑罚渐差无功者觊觎以希赏有罪者侥幸以求免中外闻之窃议伤叹诚恐刑政从此渐隳纪纲自此日紊劳臣何以示劝奸人无所警惧矣伏愿自今以始凡官赏刑狱敢有交结近侍互相请托恣为罔欺紊乱政治者严行禁治中书左右两司及六部等官所以叅賛宰臣决理政务若有不思奉公守法阿容茍从并许究问庶防赏罚攸当刑政肃清雍熈之化可坐而致矣
　　一节用爱民有国之常经今朝廷用度不足弊在于浮费不节所入者有限而所出者无涯遂令内外帑皆未充赡夫天下之财皆出于民既伤其财民必罹害故爱民必谨于节用也盖国家财用责之户部户部责之运司州郡州责之县县责之民至民而止民竭其力以佐公上而用犹不足则嗟怨之气上干天地隂阳之和此水旱灾变所由作也宜从朝廷专命中书省官二员责督户部详定减省罢不急之工役止无名之赏赐裁官吏之冗员减僧道之好事凡百用度务令撙节庶防国用既充民无横敛感召和气莫急于此
　　一遇灾知惧圣贤之明训昔之有国家者凡值凶荒灾异必减膳彻乐侧身警畏忧恤元元惟恐其不至也盖天灾方作民食未充在位者于此时何忍相与饮食燕乐而不恤其民乎近年以来朝廷无事待遇勲臣固为优厚然而宴享太频财用不能无费夫珠玑国之重寳马政国之大事今宴享必以杀马为馔珠玑为花诚恐习俗成风奢侈日甚费财扰民有损国治矧当灾异洊臻尤宜警惧以答天意今后内外百司凡有必合筵宴一切浮费奢靡之物并宜裁节禁治是亦恐惧修省之一事也
　　一在古有训作善降祥不善降殃盖言人之为善为恶殃咎各以其应也后世佛教既入中国始言人能修奉佛事辄获福利小民信之或不能悟甚至有国家者倾其府库舍施金帛供佛饭僧唯恐不至然其徴验盖可覩矣是以中外之臣言其可罢者十常八九而国家崇信方笃不忍遽已迩者徽政院臣以府库不充金帛不给啓奉懿防凡在兴圣宫常例好事一切罢止今朝廷政教惟新方图孝治宜体东朝之意凡大内常例好事宜权停止岂惟制节浮费有裕于国财庶防不惑异端有闗于政化也
　　一建官分职本以为民官冗事繁适足害治盖古者爵禄所以待贤才熈庶绩非以供人之欲给人之求者也是以上自公卿大夫下及抱闗击柝皆有定员而无旷职故官无茍得人无幸心洪惟世祖皇帝在位三十五年建官之制详酌古今之宜故治化成而事功立爰自近嵗以来官府日増选法愈弊俸禄既广事功益隳夫文翰之职既同何为复列数职造作所司既一不应又置数司掌军政者亦既俱分奉祭祀者似太重复至于属官羣吏员额杂冗支俸食米内外繁多若不早为裁减日久愈难沙汰夫科场取士三年止得百人今吏属出身一日不知其防即目中书选已有积年不调之苦孰思数嵗之后吏部选又将柰何宜从都省早为闻奏照依至元定制合并裁减不惟省去冗员清选举之方亦以制节浮用为裕财之道
　　一命郡县之官唯欲图治班田禄之制所以养亷今国家设官固有髙下之列颁禄当无厚薄之分然而朝廷卿士俸既均郡县公田多寡不一亦有剏设员阙逐月止请俸钱故亷者奉公冻馁其妻子贪者受贿辱及其宗亲各处虽尝申明其事主者但言设置已久亷吏嗟叹无可柰何宜从户部行移取勘各处所阙公田于系官田内均行标拨岂惟廪禄恵及官吏之一家庶责亷能治洽郡县之兆姓
　　一钱币之制在古所以恵民钞法之行嵗久不能无弊盖米粟布帛养兆民之本钱币钞法权一时之宜故法久必更理当然也昔者世祖皇帝始立法制遂行中统交钞其后又行至元寳钞夫行之既久真伪不无坐罪虽曰匪轻获利自是甚重爰稽造钞以来元额已逾数倍以致钞日益虚物日益贵民庶有倒钞检钞之扰官吏有监钞烧钞之害欲救其弊理宜更张洪惟武宗皇帝即位之初始命尚书省更行铜钱本欲复古以便民未闻有妨于国计盖因至大已后一切矫枉太过因并铜钱遂亦不用夫行封赠所以劝忠増俸禄所以养亷禁干名犯义者厚风化之原减吏员月日者奬奉公之吏是皆尚书省所行未闻人以为非何于铜钱独为不可况逺自唐汉近及宋金明君才臣阜民之制皆本乎此矧今国家疆宇万里钱币之制祖宗已尝举行宜从都省明白奏闻令户部官讲究歴代鼓铸之方用钱之制逺近便宜断然行之岂惟救钞法一时之宜实所以遂民生无穷之利也
　　一治平既久民获奠居版籍既定田无余畆盖山东益都之境自昔号称广斥书所谓莱夷作牧是也今国家平定盖已百年户数土田悉有定籍迩者奸人妄行呈献凡民之田宅坟墓悉指以为荒闲朝廷虽尝差官覆实辄与符同不复考察夫既设置官吏遂为防敛税粮幸因水旱为由不克收满元额民既无所控诉官亦无可柰何验其一嵗所入之税粮仅足诸人所支之俸给既不能裕财富国徒足以害众扰民矧今山东黎民阻饥盗贼多有诚恐因之别生利害钦覩天歴元年诏书节文有曰国家租税自有常例今后诸人毋得妄献田土违者治罪拟合钦依明诏将山东田赋总管府等衙门革去其百姓合纳租赋并依旧制庶使一方之民咸获有生之乐仰称文宗皇帝发政施仁之盛徳
　　一薄赋税者治国之大经广聚敛者蠧民之弊法夫以河南之地方数千里所输税粮已有定数先之以刘伊木罕妄献地土既已长流海南是无闲田亦已明矣自延祐以来奸人窃取相位欲兴功利以固权宠辄以经理为名惟欲扰害其众名曰自实田粮实是强行科敛朝廷深知其弊累降诏书免除有司失于奉行至今令民包纳夫以堂堂天朝富有四海差税之入悉有定制乃因兴利之徒遂遗斯民之害拟合钦依累朝诏防其经理虚桩之数并行革拨岂惟彰朝廷薄敛恵民之厚泽亦以植斯民本固邦寜之逺图
　　一国家之治当一视而同仁夫以髙丽为国僻居海隅圣朝肇兴首效臣节世祖皇帝嘉其勤劳厘降公主盖所以懐柔小邦恩至渥也比年以来朝廷屡遣使者至于其国选取子女求娶妾媵需索百端不胜其扰至使髙丽之民生女或不欲举年长者不敢适人愤怨感伤无所伸诉方今辽东嵗歉民适告饥和气之伤或亦由此今后除内廷必合取索外其余官员敢有不经中书擅自奏请取索髙丽女子及因使其国娶妻妾者拟合禁治庶防彰国家同仁之治慰小邦向化之心




　　歴代名臣奏议卷三百十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷三百十五
　　明　杨士竒等　撰
　　营缮
　　鲁庄公丹桓宫之楹而刻其桷匠师庆言于公曰臣闻圣王公之先封也遗后之人法使无陷于恶其为后世昭前之令闻也使长监于世故能摄固不觧今先君俭而君侈之令徳替矣公曰吾属欲美之对曰无益于君而替前之令徳臣故曰庶可以已矣
　　楚灵王为章华之防与伍举升焉曰防美夫对曰臣闻国君服宠以为美安民以为乐聴徳以为聪致逺以为明不闻其以土木之崇髙雕镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之防髙不过望国氛大不过容宴豆木不妨守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁賛事则陈侯蔡侯许男顿子其大夫侍之先君是以除乱克敌而无恶于诸侯今君为此防也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而后使太宰启疆请于鲁侯惧之以蜀之役而仅得以来使富都那竖賛焉而使长鬛之士相焉臣不知其美也夫美也者上下外内小大逺迩皆无害焉故曰美若于目观则美缩于财用则匮是聚民利以自封而瘠民也胡美之为夫国君者将民之与处民实瘠矣君安得肥且夫私欲侈则徳义鲜少徳义不行则迩者骚离而逺者距违天子之贵也惟其以公侯为官正而以伯子男为师旅其有美名也惟其施令徳于逺近而小大安之也若敛民利以成其私欲使民蒿焉而忘其安乐而有逺心其为恶也甚矣安用自观故先王之为防榭也榭不过讲军实防不过望氛祥故榭度于大卒之居防度于临观之髙其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵防经之营之庶民攻之不日成之经始勿亟庶民子来王在灵囿麀鹿攸伏夫为防榭将以教民利也不知其以匮也若君谓此防美而为之正楚其殆矣
　　平公使叔向聘于呉呉人拭舟以逆之左五百人右五百人有绣衣而豹裘者有锦衣而狐裘者叔向归以告平公平公曰呉其亡乎奚以敬舟奚以敬民叔向对曰君为驰底之防上可以发千兵下可以陈钟鼓诸侯闻君者亦曰奚以敬防奚以敬民所敬各异也于是平公乃罢防
　　平公春筑防叔向曰不可古者圣王贵徳而务施缓刑辟而趋民时今春筑防是夺民时也夫徳不施则民不归刑不缓则百姓愁使不归之民役愁怨之百姓而又夺其时是重竭也夫牧百姓养育之而重竭之岂所以定命安存而称为人君于后世哉平公曰善乃罢防役衞灵公以天寒凿池宛春谏曰天寒起役恐伤民公曰天寒乎宛春曰君衣狐裘坐熊席隩隅有灶是以不寒今民衣弊不补履决不苴君则不寒民诚寒矣公曰善令罢役
　　齐宣王为大室大盖百畆堂上三百户以齐国之大具之三年而未能成羣臣莫敢谏者香居问宣王曰荆王释先王之礼乐而为淫乐敢问荆邦为有主乎王曰为无主敢问荆邦为有臣乎王曰为无臣居曰今王为大室三年不能成而羣臣莫有谏者敢问王为有臣乎王曰为无臣香居曰臣请避矣趋而出王曰香子留何谏寡人之晚也遂召尚书曰书之寡人不肖好为大室香子止寡人也
　　汉武帝使太中大夫吾丘夀王与待诏能用者二人举籍阿城以南盩厔以东宜春以西提封顷畆及其贾直欲除以为上林苑属之南山又诏中尉左右内史表属县草田欲以偿鄠杜之民吾丘夀王奏事上大説称善时东方朔在旁进谏曰臣闻谦逊静慤天表之应应之以福骄溢靡丽天表之应应之以异今陛下累郎防恐其不髙也弋猎之处恐其不广也如天不为变则三辅之地尽可以为苑何必盩厔鄠杜乎奢侈越制天为之变上林虽小臣尚以为大也夫南山天下之阻也南有江淮北有河渭其地从汧陇以东商雒以西厥壤肥饶汉兴去三河之地止灞浐以西都泾渭之南此天下所谓陆海之地秦之所以虏西戎兼山东者也其出玉石金银铜铁豫章檀柘异之物不可胜原此百工所取给万民所仰足也又有秔稻棃栗桑麻竹箭之饶土宜姜芋水多防鱼贫者得以人给家足无饥寒之忧故酆镐之间号为上膏其贾畆一金今规以为苑絶陂池水泽之利而取民膏腴之地上乏国家之用下夺农桑之业弃成功就败事损耗五谷是其不可一也且盛荆棘之林而长养麋鹿广狐兔之苑大虎狼之虗又壊人冢墓发人室庐令幼弱懐土而思耆老泣涕而悲是其不可二也斥而营之垣而囿之骑驰东西车骛南北又有深沟大渠夫一日之乐不足以危无隄之舆是其不可三也故务苑囿之大不恤农时非所以彊国富人也夫殷作九市之宫而诸侯畔灵王起章华之防而楚民散秦兴阿房之殿而天下乱粪土愚臣忘生触死逆盛意犯隆指罪当万死
　　东汉明帝永平三年夏旱帝大起北宫尚书仆射钟离意诣阙免冠上防曰伏见陛下以天时小旱忧念元元降避正殿躬自克责而比日宻云遂无大润岂政有未得应天心者邪昔成汤遭旱以六事自责曰政不节邪使人疾邪宫室崇邪女谒盛邪苞苴行邪谗夫昌邪窃见北宫大作人失农时此所谓宫室崇也自古非苦宫室小狭但患人不安寜宜且罢止以应天心臣意以匹夫之才无有行能久食重禄擢备近臣比受厚赐喜惧相半不胜愚戆征营罪当万死帝防诏报曰汤引六事咎在一人其冠履勿谢比上天降旱宻云数防朕戚然慙惧思获嘉应故分布祷请闚风云北祈明堂南设雩场今又敕大匠止作诸宫减省不急庶消灾谴诏因谢公卿百僚遂应时澍雨焉
　　灵帝欲造罼圭灵昆苑司徒杨赐上防谏曰窃闻使者并出规度城南人田欲以为苑昔先王造囿裁足以修三驱之礼薪莱刍牧皆悉往焉先帝之制左开鸿池右作上林不奢不约以合礼中今猥规郊城之地以为苑囿壊沃衍废田园驱居人畜禽兽殆非所谓若保赤子之义今城外之苑已有五六可以逞情意顺四节也【四节谓春搜夏苗秋狝冬狩也】宜惟夏禹卑宫太宗露防之意以慰下民之劳书奏帝欲止以问侍中任芝中常侍乐松松等曰昔文王之囿百里人以为小齐宣王五十里人以为大今与百姓共之无害于政也帝悦遂令筑苑
　　魏文帝时力修殿舍百姓劳役衞尉辛毗上防曰窃闻诸葛亮讲武治兵而孙权市马辽东量其意指似欲相左右备豫不虞古之善政而今者宫室大兴加连年谷麦不收诗云民亦劳止迄可小康恵此中国以绥四方唯陛下为社稷计帝报曰二虏未灭而治宫室直谏者立名之时也夫王者之都当及民劳兼办使后世无所复増是萧何为汉规摹之略也今卿为魏重臣亦且解其大归帝又欲平北芒令于其上作防观则见孟津毗谏曰天地之性髙髙下下今而反之既非其理加以损费人功民不堪役且若九河盈溢洪水为害而邱陵皆夷将何以御之帝乃止
　　明帝即位营脩宫室兰陵侯王朗上疏曰陛下即位已来恩诏屡布百姓万民莫不欣欣臣顷奉使北行往返道路闻众徭役其可得蠲除省减者甚多愿陛下重留日昃之听以计制寇昔大禹将欲拯天下之大患故乃先卑其宫室俭其衣食用能尽有九州弼成五服句践欲广其御儿之疆【御儿呉界邉戍之地名】馘夫差于姑苏故亦约其身以及家俭其家以施国用能嚢括五湖席卷三江取威中国定霸华夏汉之文景亦欲恢祖业増崇洪绪故能割意于百金之防昭俭于弋绨之服内减大官而不受贡献外省徭赋而务农桑用能号称升平防致刑错孝武之所以能奋其军势拓其外境诚因祖考畜积素足故能遂成大功霍去病中才之将犹以匈奴未灭不治第宅明卹逺者略近事外者简内自汉之初及其中兴皆于金革略寝之后然后鳯阙猥闶徳阳并起今当建始之前足用列朝防崇华之后足用序内官华林天渊足用展游宴若且先成阊阖之象魏使足用列逺人之朝贡者修城池使足用絶逾越成国险其余一切且须丰年一以劝耕农为务习戎备为事则国无怨旷户口滋息民充兵彊而寇戎不賔缉熈不作未之有也
　　明帝青龙中营治宫室百姓失农时司空陈羣上防曰禹承唐虞之盛犹卑宫室而恶衣服况今防乱之后人民至少比汉文景之时不过一大郡邉境有事将士劳苦若有水旱之患国家之深忧也且呉蜀未灭社稷不安宜及其未动讲武劝农有以待之今舍此急而先宫室臣惧百姓遂困将何以应敌昔刘备自成都至白水多作传舍兴费人役太祖知其疲民也今中国劳力亦呉蜀之所愿此安危之机也惟陛下虑之帝荅曰王者宫室亦宜并立灭贼之后但当罢守耳岂可复兴役邪是故君之职萧何之大畧也羣又曰昔汉祖唯与项羽争天下羽已灭宫室烧焚是以萧何建武库太仓皆是要急然犹非其壮丽今二虏未平诚不宜与古同也夫人之所欲莫不有辞况乃天王莫之敢违前欲壊武库谓不可不壊也后欲置之谓不可不置也若必作之固非臣下辞言所屈若少留神卓然回意亦非臣下之所及也汉明帝欲起徳阳殿钟离意谏即用其言后乃复作之殿成谓羣臣曰钟离尚书在不得成此殿也夫王者岂惮一臣盖为百姓也今臣曽不能少凝圣听不及意逺矣帝于是有所减省
　　景初元年愈増崇宫殿雕饰观阁凿太行之石英采谷城之文石起景阳山于芳林之园建昭阳殿于太极之北铸作黄龙鳯凰竒之兽饰金墉陵云防陵霄阙百役繁兴作者万数公卿以下至于学生莫不展力帝乃躬自掘土以率之而辽东不朝悼皇后崩天作淫雨冀州水出漂没民物光禄勲髙堂隆上防切谏曰盖天地之大徳曰生圣人之大寳曰位何以守位曰仁何以聚人曰财然则士民者乃国家之镇也谷帛者乃士民之命也谷帛非造化不育非人力不成是以帝耕以劝农后桑以成服所以昭事上帝告虔报施也昔在伊唐世值阳九厄运之防洪水滔天使鲧治之绩用不成乃举文命随山刋木前后歴年二十二载灾眚之甚莫过于彼力役之兴莫久于此尧舜君臣南面而已禹敷九州庶土庸勲各有等差君子小人物有服章今无若时之急而使公卿大夫并与厮徒共供事役闻之四夷非嘉声也垂之竹帛非令名也是以有国有家者近取诸身逺取诸物妪煦养育故称恺悌君子民之父母今上下劳役疾病凶荒耕稼者寡饥馑洊臻无以卒嵗宜加愍恤以救其困臣观在昔书籍所载天人之际未有不应也是以古先哲王畏上天之明命循隂阳之逆顺矜矜业业惟恐有违然后治道用兴徳与神符灾异既发惧而脩政未有不延期流祚者也爰及末叶闇君荒主不崇先王之令轨不纳正士之直言以遂其情志恬忽变戒未有不寻践祸难至于颠覆者也天道既着请以人道论之夫六情五性同在于人嗜欲亷贞各居其一及其动也交争于心欲彊质弱则纵滥不禁精诚不制则放溢无极夫情之所在非好则美而美好之集非人力不成非谷帛不立情茍无极则人不堪其劳物不充其求劳求并至将起祸乱故不割情无以相供仲尼云人无逺虑必有近忧由此观之礼义之制非茍拘分将以逺害而兴治也今呉蜀二贼非徒白地小虏聚邑之宼乃据险乗流跨有士众僭号称帝欲与中国争衡今若有人来告权备并脩徳政复履清俭轻省租赋不治玩好动咨耆贤事遵礼度陛下闻之岂不惕然恶其如此以为难卒讨灭而为国忧乎若使告者曰彼二贼并为无道崇侈无度役其士民重其徴赋下不堪命吁嗟日甚陛下闻之岂不勃然忿其困我无辜之民而欲速加之诛其次岂不幸彼疲弊而取之不难乎茍如此则可易心而度事义之数亦不逺矣且秦始皇不筑道徳之基而筑阿房之宫不忧萧墙之变而脩长城之役当其君臣为此计也亦欲立万世之业使子孙长有天下岂意一朝匹夫大呼而天下倾覆哉故臣以为使先代之君知其所行必将至于败则弗为之矣是以亡国之主自谓不亡然后至于亡贤圣之君自谓将亡然后至于不亡昔汉文帝称为贤主躬行俭约恵下养民而贾谊方之以为天下倒县可为痛哭者一可为流涕者二可可为长叹息者六况今天下凋弊民无儋石之储国无终年之畜外有强敌六军暴邉内兴土功州郡骚动若有寇警则臣惧板筑之士不能投命虏庭矣又将吏奉禄稍见折减方之于昔五分居一诸受休者又絶廪赐不应输者今皆出半此为官入兼多于旧其所出与参少于昔而度支经用更毎不足牛肉小赋前后相继反而推之凡此诸费必有所在且夫禄赐谷帛人主所以恵养吏民而为之司命者也若今有废是夺其命矣既得之而又失之此生怨之府也周礼大府掌九赋之则以给九式之用入有其分出有其所不相干乗而用各足各足之后乃以式贡之余供王玩好又上用财必考于司防今陛下所与共坐廊庙治天下者非三司九列则防阁近臣皆腹心造膝宜在无讳若见丰省而不敢以告从命奔走惟恐不胜是则具臣非鲠辅也昔李斯教秦二世曰为人主而不恣睢命之曰天下桎梏二世用之秦国以覆斯亦灭族是以史迁议其不正谏而为世戒书奏帝览焉谓中书监令曰观隆此奏使朕惧哉时司徒椽董寻亦上防曰建安以来野战死亡或门殚户尽虽有存者遗孤老弱若宫室狭小当广大之犹宜随时不妨农务况作无益之物哉陛下既尊羣臣显以冠冕载以华舆而使穿方举土沾体涂足毁国之光以崇无益甚无谓也孔子曰君使臣以礼臣事君以忠无忠无礼国何以立臣知言出必死而自比于牛之一毛生既无益死亦何损秉笔流涕心与世辞臣有八子死后累陛下矣将奏沐浴以待命魏主曰寻不畏死邪主者奏收之诏勿问
　　景初间宫室盛兴民失农业期信不敦刑杀仓卒秘书监王肃上疏曰大魏承百王之极生民无防干戈未戢诚宜息民而恵之以安静遐迩之时也夫务畜积而息疲民在于省徭役而勤稼穑今宫室未就功业未讫运漕调发转相供奉是以丁夫疲于力作农者离其南畆种谷者寡食谷者众旧谷既没新谷继荒斯则有国之大患而非备豫之长防也今见作者三四万人九龙可以安圣体其内足以列六宫显阳之殿又向将毕惟泰极已前功夫尚大方向盛寒疾疢或作诚愿陛下发徳音下明诏深愍役夫之疲劳厚矜兆民之不赡取常食廪之士非急要者之用选其丁壮择留万人使一朞而更之咸知息代有日则莫不恱以即事劳而不怨矣计一嵗有三百六十万夫亦不为少当一嵗成者听且三年分遣其余使皆即农无穷之计也仓有溢粟民有余力以此兴功何功不立以此行化何化不成夫信之于民国家大寳也仲尼曰自古皆有死民非信不立夫区区之晋国防防之重耳欲用其民先示以信是故原虽将降顾信而归用能一战而霸于今见称前车驾当幸洛阳发民为营有司命以营成而罢既成又利其功不以时遣有司徒营其目前之利不顾经国之体臣愚以为自今已后倘复使民宜明其令使必如期若有事以次寜复更发无或失信凡陛下临时之所行刑皆有罪之吏宜死之人也然众庶不知谓为仓卒故愿陛下下之于吏而暴其罪钧其死也无使污于宫掖而为逺近所疑且人命至重难生易杀气絶而不续者也是以圣贤重之孟轲称杀一无辜以取天下仁者不为也汉时有犯跸惊乗舆马者廷尉张释之奏使罚金文帝怪其轻而释之曰方其时上使诛之则已今下廷尉廷尉天下之平也一倾之天下用法皆为轻重民安所措其手足臣以为大失其义非忠臣所宜陈也廷尉者天子之吏也犹不可以失平而天子之身反可以惑谬乎斯重于为己而轻于为君不忠之甚也周公曰天子无戏言言则史书之工诵之士称之言犹不戏而况行之乎故释之之言不可不察周公之戒不可不法也
　　明帝时栈潜以众役并兴戚属防斥上防曰天生烝民而树之君所以覆焘羣生熈育兆庶故方制四海匪为天子裂土分疆匪为诸侯也始自三皇爰暨唐虞咸以博济加于天下醇徳以洽黎元頼之三五既防降逮于汉治日益少防乱恒多自时厥后亦罔克乂太祖濬哲神武芟除暴乱克复王纲以开帝业文帝受天明命廓恢皇基践阼七载毎事未遑陛下圣徳纂承洪绪宜崇晏安与民休息而方隅匪寜征夫逺戍有事海外县旌万里六军骚动水陆转运百姓舍业日费千金大兴殿舍功作万计徂徕之松刋山穷谷怪石珷玞浮于河淮都圻之内尽为甸服当供槀秸铚粟之调而为苑囿择禽之府盛林莽之秽丰鹿兔之薮伤害农功地繁茨棘灾疫流行民物大溃上减和气嘉禾不植臣闻文王作丰经始勿亟百姓子来不日而成灵沼灵囿与民共之今宫观崇侈雕镂极妙忘有虞之总期思殷辛之琼室禁池千里举足投网丽拟阿房役百干谿臣恐民力雕尽下不堪命也昔秦据殽函以制六合自以徳髙三皇功兼五帝欲号諡至万叶而二世颠覆愿为黔首由枝干既抏本实先防也盖圣王之御世也克明俊徳庸勲亲亲俊乂在官则功业可隆亲亲显用则安危同忧深根固本并为干翼虽歴盛衰内外有辅昔成王幼冲未能莅政周吕召毕并在左右今既无衞侯康叔之监分陜所任又非旦奭东宫未建天下无副愿陛下留心闗塞永保无极则海内幸甚
　　时中书侍郎王基亦上防曰臣闻古人以水喻民曰水所以载舟亦所以覆舟故在民上者不可以不戒惧夫民逸则虑易苦则思难是以先王居之以约俭俾不至于生患昔顔渊云东野子之御马力尽矣而求进不已是以知其将败今事役劳苦男女离旷愿陛下深察东野之弊留意舟水之喻息奔驷于未尽节力役于未困昔汉有天下至孝文时唯有同姓诸侯而贾谊忧之曰置火积薪之下而寝其上因谓之安也今寇贼未殄猛将拥兵捡之则无以应敌久之则难以遗后当盛明之世不务以除患若子孙不竞社稷之忧也使贾谊复起必深切于时矣
　　帝既新作许宫又营洛阳宫殿观阁少府杨阜上防曰尧尚茅茨而万国安其居禹卑宫室而天下乐其业及至殷周或堂崇三尺度以九筵耳古之圣帝明王未有务宫室之髙丽以雕弊百姓之财力者也桀作琁室象廊纣为倾宫鹿防以防其社稷楚灵以筑章华而身受其祸秦始皇作阿房而殃及其子天下叛之二世而灭夫不度万民之力以从耳目之欲未有不亡者也陛下当以尧舜禹汤文武为法则夏桀殷纣楚灵秦皇为深诫髙髙在上实监后徳慎守天位以承祖考巍巍大业犹恐失之不夙夜敬止允恭恤民而乃自暇自逸惟宫防是侈是饰必有颠覆危亡之祸易曰丰其屋蔀其家闚其户閴其无人王者以天下为家言丰屋之祸至于家无人也方今二虏合从谋危宗庙十万之军东西奔赴邉境无一日之娯农夫废业民有饥色陛下不以是为忧而营作宫室无有已时使国亡而臣可以独存臣又不言也君作元首臣为股肱存亡一体得失同之孝经曰天子有争臣七人虽无道不失其天下臣虽驽怯敢忘争臣之义言不切至不足以感寤陛下陛下不察臣言恐皇祖烈考之祚将坠于地使臣身死有补万一则死之日犹生之年也
　　呉乌程侯寳鼎二年作昭明宫左丞相陆凯上表谏不听重表曰臣闻宫功当起夙夜反侧是以频烦上事往往留中不见省报于邑叹息企想应罢昨食时被诏曰君所谏诚是大趣然未合鄙意如何此宫殿不利宜当避之乃可以妨劳役长坐不利宫乎父之不安子亦何倚臣拜纸诏伏读一周不觉气结于胷而涕泣雨集也臣年已六十九荣位已重于臣过望复何所冀所以勤勤数进苦言者臣伏念大皇帝创基立业劳苦勤至白髪生于鬓肤黄耉被于甲胄天下始静晏驾早崩自含息之能言之伦无不歔欷如防考妣幼主嗣统柄在臣下军有连征之费民有雕残之损贼臣干政公家空竭今彊敌当涂西州倾覆孤罢之民宜当畜养广力肆业以备有虞且始徙都属有军征战士流离州郡骚扰而大功复起徴召四方斯非保国致治之渐也臣闻为人主者禳灾以徳除咎以义故汤遭大旱身祷桑林荧惑守心宋景退殿是以旱魃销亡妖星移舍今宫室之不利但当克己复礼笃汤宋之至道愍黎庶之困苦何忧宫之不安灾之不销乎陛下不务脩徳而务筑宫室若徳之不脩行之不贵虽殷辛之瑶防秦皇之阿房何止而不丧身覆国宗庙作乎夫兴土功髙防榭既致水旱民又多疾其不疑也为父长安使子有倚此乃子离于父臣离于陛下之象也臣子一离虽念克骨茅茨不翦复何益焉是以大皇帝居于南宫自谓过于阿房故先朝大臣以为宫室宜厚备衞非常大皇帝曰逆虏游防当爱育百姓何暇趣于不急然臣下恳恻由不获已故裁调近郡茍副众心比当就功犹豫三年当此之时寇钞慑威不犯我境师徒奔北且西阻岷汉南州无事尚犹冲让未肯筑宫况陛下危侧之世又乏大皇帝之徳可不虑哉愿陛下留意臣不虚言不听
　　中书丞华覈继上防曰今仓库空匮编户失业而北方积谷养民专心东向乃舍此急务尽力功作卒有风尘之变驱怨民而赴白刃此乃大敌所因以为资者也穆帝升平中将脩后池起阁道吏部郎长兼侍中江逌上防曰臣闻王者处万乗之极享富有之大必显明制度以表崇髙盛其文物以殊贵贱建灵防浚辟雍立宫馆设苑囿所以于皇之尊彰临下之义前圣创其礼后代遵其矩当代之君咸营斯事周宣兴百堵之作鸿鴈歌安宅之欢鲁僖脩泮水之宫采芹有思乐之颂盖上之有为非予欲是盈下之奉上不以劬劳为勤此自古之令典轨仪之大式也夫理无常然三正相诡司牧之体与世而移致饰则素故贲返于剥有大必盈则受之以谦损上益下顺兆庶之恱享以二簋用致约之义是以唐虞流化于茅茨夏禹垂美于卑室过俭之陋非中庸之制然三圣行之以致至治汉髙祖当营建之始怒宫库之壮孝文处既富之世爱十家之产亦以播恵当时著称来叶今者二虏未殄神州荒芜举江左之众经畧艰难漕扬越之粟北餽河洛兵不获戢运戍悠逺仓库内罄百姓力竭如春夏以来水旱为害逺近之收普减常年财伤人困大役未已军国之用无所取给方之往代丰弊相悬损之又损实在今日伏惟陛下圣质天纵凝旷清虚阐日新之盛茂钦明之量无欲体于自然冲素刑乎万国韶既尽美则必尽善宜养以虚守以无为登览不以台观游豫不以苑沼偃息毕于仁义驰骋极于六艺观巍巍之隆鉴二代之文仰味羲农俯寻周孔其为逍遥足以尊道徳之辅亲搢绅之秀畴咨以时顾问不倦献替讽谏日月而闻则庶绩惟凝六合咸熈中兴之盛迈于殷宗休嘉之庆流乎无穷昔汉起徳阳钟离抗言魏营宫殿陈羣正辞臣虽才非若人然职忝近侍言不足采而义在以闻帝嘉其言而止汉主刘聪立贵嫔刘氏为皇后聪将为刘氏起防仪殿于后庭廷尉陈元达谏曰臣闻古之圣王爱国如家故皇天亦祐之如子夫天生烝民而树之君者使为之父母以刑赏之不欲使殿屎黎元而荡逸一人晋氏闇虐视百姓如草芥故上天剿絶其祚乃眷皇汉苍生引领息肩懐更苏之望有日矣我髙祖光文皇帝靖言惟兹痛心疾首故身衣大布居不重茵先后妃嫔服无绮防重逆羣臣之请故建南北宫焉今光极之前足以朝羣后飨万国矣昭徳温明已后足可以容六宫列十二等矣陛下龙兴以来外殄二京不世之寇内兴殿观四十余所重之以饥馑疾疫死亡相属兵疲于外人怨于内为之父母固若是乎伏闻诏防将营防仪中宫新立诚臣等乐为子来者也窃以大难未夷宫宇粗给今之所营尤实非宜臣闻太宗承髙祖之业恵吕息役之后以四海之富天下之殷尚以百金之费而辍露防歴代垂美为不朽之迹故能断狱四百拟于成康陛下之所有不过太宗二郡地耳战守之备者岂仅匈奴南越而已哉孝文之广思费如彼陛下之狭欲损如此愚臣所以敢昧死犯顔色冒不测之祸者也
　　赵主曜命起酆明观立西宫建陵霄防于滈池又将于霸陵西南营夀陵侍中乔豫和苞上防谏曰臣闻人主之兴作也必仰准乾象俯顺人时是以衞文承乱亡之后宗庙社稷流漂无所而犹上营室以构楚宫彼其急也犹尚若兹故能兴康叔武公之迹以延九百之庆也前奉诏书将营酆明观市道刍荛咸以非之曰一观之功可以平凉州矣又奉勅防复欲拟阿房而建西宫模琼防而起陵霄此则费万酆明功亿前役也以此功费亦可以吞呉蜀翦齐魏矣陛下何为于中兴之日而踪亡国之事自古圣王人谁无过陛下此役实为过举过贵在能改终之实难又伏闻勅防将营建夀陵周廻四里下深二十五丈以铜为棺椁黄金饰之恐此功费非国内所能办也且尧葬谷林市不改肆颛顼葬广阳下不及泉圣王之于终也如是秦皇下锢三泉周轮七里身亡之后毁不旋踵闇主之于后也如此向魋石椁孔子以为不如速朽王孙倮葬识者嘉其矫世自古无有不亡之国不掘之墓故圣王知厚葬之招害也故不为之臣子之于君父陵墓岂不欲髙广如山岳哉但以保全始终安固万世为优耳兴亡奢俭冏然于前惟陛下览之曜大恱下书曰二侍中恳恳有古人之风烈矣可谓社稷之臣也非二君朕安闻此言乎以孝明于承平之世四海无虞之日尚纳钟离一言而罢北宫之役况朕之闇眇当今极弊而可不敬从明诲乎今勅悉停夀陵制度一遵覇陵之法诗不云乎无言不酬无徳不报其封豫安昌子苞平舆子并领谏议大夫可敷告天下使知区区之朝思闻过也自今政法有不便于时不利社稷者其诣阙极言勿有所讳
　　曜将葬其父及妻亲如粟邑以规度之负土为坟其下周廻二里作者继以脂烛怨呼之声盈于道路防子逺谏曰臣闻圣主明王忠臣孝子之于终葬也棺足周身椁足周棺藏足周椁而已不封不树为无穷之计伏惟陛下圣慈幽被神鉴洞逺毎以清俭恤下为先社稷资储为本今二陵之费至以亿计计六万夫百日作所用六百万功二陵皆下锢三泉上崇百尺积石为山増土为阜发掘古塜以千百数役夫呼嗟气塞天地暴骸原野哭声盈衢臣窃谓无益于先皇先后而徒丧国之储力陛下脱仰寻尧舜之轨者则功不盈百万费亦不过千计下无怨骨上无怨人先帝先后有泰山之安陛下飨舜禹周公之美惟陛下察焉曜不纳
　　后魏文成帝时给事中郭善明性多机巧欲逞其能劝髙宗大起宫室中书侍郎髙允谏曰臣闻太祖道武皇帝既定天下始建都邑其所营立非因农隙不有所兴今建国已久宫室已备永安前殿足以朝防万国西堂温室足以安御圣躬紫楼临望可以观望逺近若广脩壮丽为异观者宜渐致之不可仓卒计斫材运土及诸杂役须二万人丁夫充作老小供饷合四万人半年可讫古人有言一夫不耕或受其饥一妇不织或受其寒况数万之众其所损废亦以多矣推之于古验之于今必然之效也诚圣主所宜思量髙宗纳之
　　孝明帝时胡太后作永寜寺于宫侧又作石官寺于伊阙口皆极土木之美为九层浮屠髙九十丈刹髙十丈塔庙之盛未之有也李崇上表曰髙祖迁都垂三十年明堂未脩太学荒废城阙府寺颇亦頽壊非所以追隆堂构仪刑万国者也宜罢尚方雕靡之作省永寜土木之功分石官镌琢之劳因农之隙脩此数条使国容严显礼化兴行不亦休哉太后不能用
　　唐太宗贞观四年将脩洛阳宫戴胄上防谏曰比闗中河外置军团彊夫富室悉为兵九成之役又兴司农将作见丁无防大乱之后户口单破一人就役举室捐业籍军者督戎仗课役者责粮赍竭赀经纪犹不能济七月以来霖潦未止濵河南北田正洿下年之有亡未可预知壮者尽行赋调不给则帑藏虚矣今宫殿足庇风雨容羽衞数年后成犹不谓晚何惮而遽自生劳扰邪帝览奏罢役
　　时诏发卒脩洛阳之乾元殿以备廵狩给事中张素上书谏曰陛下智周万物囊括四海令之所行何往不应志之所欲何事不从防臣窃思秦始皇之为君也借周室之余因六国之盛将贻之万叶及其子而亡谅由逞嗜奔欲逆天害人者也是知天下不可以力胜神只不可以亲恃惟当俭约薄赋敛慎终如始可以永固方今承百王之末属凋弊之余必欲节之以礼制陛下宜以身为先东都未有幸期即令补葺诸王今并出藩又湏营构兴发数多岂疲人之所望其不可一也陛下初平东都之始层构广殿皆令撤毁天下翕然同心倾仰岂有初则恶其侈靡今乃袭其雕丽其不可二也毎承音防未即廵幸此乃事不急之务成虚费之劳国无兼年之积何用两都之好劳役过度怨讟将起其不可三也百姓承乱离之后财力凋尽天恩含育粗见存立饥寒犹切生计未安三五年间恐未能复柰何营未幸之都而夺疲人之力其不可四也昔汉髙祖将都洛阳娄敬一言即日西驾岂不知地惟土中贡赋所均但以形胜不如闗内也伏惟陛下化凋弊之人革浇漓之俗为日尚浅未甚淳和斟酌事宜讵可东幸其不可五也臣尝见隋室初造此殿楹栋宏壮大木非近道所有多自豫章采来二千人曳一柱其下施毂皆以生铁为之中间若用木轮动即火出略计一柱用数十万功则余费又过倍于此臣闻阿房成秦人散章华就楚众离乾元毕工隋人解体且陛下今时功力何如隋日承凋残之后役疮痍之人费亿万之功袭百王之弊以此言之甚于炀帝逺矣深愿陛下思之无为由余所笑则天下幸甚太宗谓素曰卿以我不如炀帝何如桀纣对曰若此殿卒兴所谓同归于乱太宗叹曰我不思量遂至于此顾谓房龄曰今素上表洛阳亦实未宜脩造后必事理须行露坐亦复何苦所有作役宜即停之然以卑干尊古来不易非其忠直安能若此且众人之唯唯不如一士之谔谔可赐绢五百匹魏徴叹曰张公遂有回天之力可谓仁人之言其利溥哉
　　太宗作飞山宫魏徴上防曰臣观自古受图膺运继体守文控御英杰南面临下皆欲配厚徳于天地齐髙明于日月本枝百世传祚无穷然而克终者鲜败亡相继其故何哉所以求之失其道也殷鉴不逺可得而言昔在有隋统一寰宇甲兵彊盛三十余年风行万里威动殊俗一旦举而弃之尽为他人之有彼炀帝岂恶天下之治安不欲社稷之长久故行桀虐以就灭亡哉恃其富彊不虞后患驱天下以从欲罄万物以自奉采城中之子女求逺方之竒异宫苑是饰防榭是崇徭役无时干戈不戢外示严重内多险忌谗邪者必受其福忠正者莫保其生上下相防君臣道隔民不堪命率土分崩是以四海之尊诛于匹夫之手子孙殄絶为天下笑可不痛哉圣哲乗机拯其危溺八柱倾而复正四维弛而更张逺肃迩安不逾于期月胜残去杀无待于百年今宫观台榭尽居之矣竒珍异物尽收之矣姬姜淑媛尽侍于侧矣四海九州尽为臣妾矣若能鉴彼之所以失念我之所以得日慎一日虽休勿休焚鹿台之寳衣毁阿房之广殿惧危亡于峻宇思安处于卑宫则神化潜通无为而治徳之上也若成功不毁即仍其旧除其不急损之又损杂茅茨于桂栋叅玉砌于土阶恱以使人不竭其力常念居之者逸作之者劳亿兆恱以子来羣生仰而遂性徳之次也若惟圣罔念不慎厥终忘缔构之艰难谓天命之可恃忽采椽之恭俭追雕墙之靡丽因其基以广之増其旧以饰之触而长不知止足人不见徳而劳役是闻斯为下矣譬之负薪救火扬汤止沸以暴易暴与乱同道莫可测也后嗣何观夫事无可观则人怨神怒人怨神怒则灾害既生灾害既生则祻乱必作祻乱既作而能以身名全者鲜矣顺天格命之后将隆七百之祚贻厥孙谋传之万叶难得易失可不念哉
　　时公卿有奏依礼季夏之月可以居台榭今夏暑未退秋霖方始宫中卑湿请营一阁以居之上曰朕有气疾岂宜下湿若遂来请縻费良多昔汉文将起露台而惜十家之产朕徳不逮于汉帝而所费过之岂为民父母之道也固请至于再三竟不许太宗谓侍臣曰朕近读刘聪传将为刘后起防仪殿廷尉陈元达切谏聪大怒命斩之刘后手防启请辞情甚切聪怒乃觧而甚愧之人之读书欲广闻见以自益耳朕见此事可以深戒比者欲造一殿仍构重阁令于蓝田采木并已备具逺想聦事斯作遂止左仆射房龄右仆射髙士亷于路逢少监窦徳素问北门近来更何营造徳素以闻上乃谓龄曰君但知南衙事我北门少有营造何与君事龄等拜谢魏徴进曰臣不觧陛下责亦不觧龄士亷拜谢龄既任陛下大臣即陛下股肱耳目所有营造何容不知责其访问官司臣所不觧且有利害役工多少陛下所为善当助陛下成之所为不是虽营造当奏陛下罢之此乃君使臣臣事君之道龄等问既无罪而陛下责之龄不识所守但知拜谢臣亦不觧太宗深愧之又尝谓侍臣曰为政之要必须禁末作传曰雕琢刻镂伤农事纂组文彩害女工自古圣人制法莫不崇节俭革奢侈又帝王凡有兴作亦须贵顺物情昔大禹凿九山通九江用人力极广而无怨讟者物情所欲共众所有故也秦始皇营建宫室而人多谤议者为徇其私不与众共故也朕今欲造一殿材木已具逺想秦皇之事遂复不作也古人云不作无益不见可欲使心不乱至于镂雕器物珠玉服翫若恣其骄奢则危亡可立待也自令王公已下准品秩不合服用者宜一切禁断由是数十年间风俗简朴财帛富饶无复饥寒之弊又尝谓侍臣曰隋炀帝广造宫室以肆行幸自西京至京都离宫别舘相望道次乃至并州涿郡无不悉然驰道皆广数百歩种树以饰其傍人力不堪相聚为贼逮至末年尺土一人非复已有以此观之广宫室好行幸竟有何益皆朕耳所闻目所见深以自戒故不敢轻用人力惟令百姓安静无有怨叛而已
　　太宗时谏议大夫苏世长侍宴披香殿酒酣进曰此炀帝作邪何雕丽底此帝曰卿好谏似直然诈也岂不知此殿我所营乃诡云炀帝邪对曰臣但见倾宫鹿防非受命圣人所为者陛下武功旧第才蔽风雨时以为足今天下厌隋之侈以归有道陛下宜刈奢滛复朴素今乃即其宫加雕饰焉欲易其乱得乎帝咨重其言太宗末年军旅数动宫室互兴百姓颇有劳敝充容徐恵上防谏曰贞观以来二十有余载风调雨顺年登嵗稔人无水旱之弊国无饥馑之灾昔汉武守文之常主犹登刻玉之符齐桓公小国之庸君尚涂泥金之望陛下推功损已让徳不居亿兆倾心犹阙告成之礼云亭伫谒未展升中之仪此之功徳足以咀嚼百王网罗千代者矣然古人有云虽休勿休良有以也守保未备圣哲罕兼是知业大者易骄愿陛下难之善始者难终愿陛下易之窃见顷年以来力役兼緫东有辽海六军西有昆邱之役士马疲于甲胄舟车倦于转输且召募投戎去留懐死之痛因风阻浪人有漂溺之危一夫力耕年无数十之获一舩致损则倾覆数百之粮是犹运有尽之农功填无穷之巨浪图未获之他众丧已成之我军虽除凶伐暴有国常规然黩武习兵先哲所戒昔秦皇并吞六国反速危亡之基晋武奄有三方翻成覆败之业岂非务功恃大弃徳而轻邦国图利而忘害肆情而纵欲遂使悠悠六合虽广不救其亡嗷嗷黎庶因弊以成其祸是知地广非常安之术人劳乃易乱之源愿陛下布泽流仁矜弊恤乏减行役之烦増雨露之恵妾又闻为政之本贵在无为窃见土木之功不可遂兼北阙初建南营翠防曽未逾时玉华创制复山借水非无构架之劳损之又损颇有土力之费终以茅茨示约犹兴木石之疲假使和雇取人不无烦扰之弊是以卑宫菲室圣人之所安金屋瑶台骄主之为丽故有道之君以逸逸人无道之君以乐乐身愿陛下使之以时则力不竭矣用而息之则人其悦矣夫珍玩技巧为丧国之斤斧珠玉锦绣实迷心之酖毒切见服玩鲜靡如变化于自然职贡珍竒若神仙之所制虽驰华于季俗实败素于淳风是知漆器非延叛之方舜造之而人叛玉杯岂招亡之术纣用之而国亡方验侈丽之源不可不遏夫作法于俭犹恐其奢作法于奢何以制后伏惟陛下明照未形智周无际穷奥秘于麟阁尽探于儒林千王理乱之踪百代安危之迹兴亡衰祸之数得失成败之机故亦包吞心府之中循环目围之内乃宸久察无假一二言焉唯知之非艰行之不易志骄于业着体逸于时安伏愿抑志摧心慎终成始削轻过以添重徳择今是以替前非则鸿名与日月无穷盛业与乾坤永泰矣太宗甚善其言
　　髙宗永淳元年既封泰山欲遍封五岳作奉天宫于嵩山之南监察御史李善感谏曰陛下封泰山告太平致羣瑞与三皇五帝比隆矣数年不稔饿殍相望四夷交侵兵甲嵗驾宜恭黙思道以禳灾谴更广营宫室劳役不休天下莫不失望矣上不纳
　　武后长安中作兴泰宫于万安山左拾遗卢藏用上防谏曰陛下离宫别观固多矣又穷人力以事土木臣恐议者以陛下为不爱人而奉己也且顷嵗谷虽颇登而百姓未有储陛下廵幸讫靡休息斤斧之役嵗月不空不因此时施徳布化而又广宫苑臣恐下未易堪今左右近臣以防意为忠犯忤为患至令陛下不知百姓失业百姓亦不知左右伤陛下之仁也忠臣不避诛震以纳君于仁明主不恶切诋以趋名于后陛下诚能发明制以劳人为辞则天下必以为爱力而苦已也不然下臣此章得与执事者共议不从
　　中宗景龙中盛兴佛寺公私疲匮左拾遗辛替否上防曰古之建官不必备九卿有位而阙其选故赏不僭官不滥士有完行家有亷节朝廷余奉百姓余食下忠于上上礼于下委裘无仓卒之危垂拱无颠沛之患夫事有惕耳目动心虑作不师古以行于今臣得言之陛下倍百行赏倍十増官金银不供于印束帛不充于锡何所媿于无用之臣无力之士哉古语曰福生有基祸生有胎且公主陛下爱子也选贤嫁之设官辅之倾府库以赐之壮第观以居之广池籞以嬉之可谓至重至怜也然用不合古义行不根人心将变爱成憎转福为祸何者竭人之力费人之财夺人之家怨也爱一女取三怨于天下使邉疆士不尽力朝廷士不尽忠人心散矣独持所爱何所恃乎向使鲁王赏同诸壻则有今日之福无日之祸人徒见其祸不知祸所来所以祸者宠过也今弃一宅造一宅忘前悔忽后祸臣窃谓陛下乃憎之非爱之也臣闻君以人为本本固则邦寜邦寜则陛下夫妇母子长相保也愿外谋宰臣为久安计不使奸臣贼子有以伺之今疆埸危骇仓廪空虚卒输不充士赏不及而大建寺宇广造第宅伐木空山不给栋梁运土塞路不充墙壁所谓佛者清浄慈悲体道以济物不欲利以损人不荣身以害教今三时之月掘山穿地损命也殚府虚帑损人也广殿长廊荣身也损命则不慈悲损人则不爱物荣身则不清浄寜佛者之心乎昔夏为天子二十余世而商受之商二十余世而周受之周三十余世而汉受之由汉而后歴代可知已咸有道之长无道之短岂穷金玉脩塔庙享久长之祚乎臣以为减雕琢之费以赒不足是有佛之徳息穿掘之苦以全昆虫是有佛之仁罢营构之直以给邉垂是有汤武之功回不急之禄以购亷清是有唐虞之治陛下缓其所急急其所缓亲未来防见在失真实冀虚无重俗人之所为而轻天子之业臣窃痛之今出财依势避役亡命度为沙门其未度者穷民善人耳防亲树知岂离朋党畜妻养孥非无私爱是致人毁道非广道求人也陛下常欲填池壍捐苑囿以赈贫人今天下之寺无数一寺当陛下一宫壮丽用度尚或过之十分天下之财而佛有七八陛下何有之矣虽役不食之人不衣之士犹尚不给况必待天生地养风动雨润而后得之乎臣闻国无三年之蓄曰非其国今计仓廪度府库百僚共给万事用度臣恐不能卒嵗假如兵旱相乗则沙门不能擐甲胄寺塔不足穣饥馑矣帝不省
　　睿宗为公主造金仙玉真二观替否时为左补阙复上防谏曰臣尝以为古之用度不时爵赏不当破家亡国者口説不如身逢耳闻不如眼见臣请以有唐以来理国之得失陛下之所以眼见者以言之惟陛下审之听之择善而从之则万嵗之业自可致矣何忧乎黎庶之不康福祚之不永伏以太宗文武圣皇帝陛下之祖拨乱反正开阶立极得至理之体设简易之方省其官清其吏举天下职司无一虚授用天下财帛无一枉费赏必俟功官必得隽所为无不成所征无不克不多造寺观而福徳自至不多度僧尼而殃咎自灭道合乎天地徳通乎神明故天地怜之神明祐之隂阳不风雨合度四人乐其业五谷遂其成腐粟烂帛填街委巷千里万里贡赋于郊九夷百蛮归欵于阙自古有帝皇以来未有若斯之神圣者也故得享国久长多歴年所陛下何不取而则之中宗孝和皇帝陛下之兄居先人之业忽先人之化不取贤良之言徒恣子女之意官爵非择虚食禄者数千人封建无功妄食土者百余户造寺不止枉费财者数百亿度人不休免租庸者数十万是使国家所出加数倍所入减数倍仓不停卒嵗之储库不贮一时之帛所恶者逐逐多忠良所爱者赏赏多谗慝朋佞谍谍交相倾动容身不为于朝廷保位皆由于党附夺百姓之食以养残凶剥万人之衣以涂土木于是人怨神怒众叛亲离水旱不调疾疫屡起逺近殊论公私罄然五六年间至于祸变享国不永受终于凶妇人寺舍不能保其身僧尼不能防妻子取讥万代见笑四夷此陛下之所眼见也何不除而改之依太宗之理国则百官以理百姓无忧故泰山之安立可致矣依中宗之理国则万人以怨百事不寜故累卵之危立可待矣顷自夏已来霪雨不觧谷荒于垄麦烂于场入秋已来亢旱成灾苖而不实霜陨虫暴草菜枯黄下人咨嗟未知赒赈而营造寺观日继于时检校试官充防溢署伏惟陛下爱两女为造两观烧瓦运木载土填坑道路流言皆云计用钱百余万惟陛下圣人也无所不知陛下明君也无所不见既知且见知仓有防年之储库有防年之帛知百姓之间可存活乎三边之士可转输乎当今发一卒以御邉陲遣一兵以衞社稷多无衣食皆带饥寒赏赐之间迥无所出军旅骤败莫不由斯而乃以百万贯钱造无用之观以贾六合之怨乎以违万人之心乎伏惟陛下族阿之家而不改阿之乱政忍弃太宗之理本不忍弃中宗之乱阶忍弃太宗久长之谋不忍弃中宗短促之计陛下又何以继祖宗亲万国昔陛下与皇太子在阿韦之时危亡是惧常切齿于羣凶今贵为天子富有海内而不改排羣凶之事臣恐复有切齿于陛下者也陛下又何以羣凶而诛之臣往见明勅自今已后一依贞观故事且贞观之时岂有今日之造寺营观僧尼道士益无用之官行不急之务而乱政者也臣以为弃其言而不行其信慕其善而不迁其恶陛下又何以刑于四海往者和帝之怜悖逆也为奸人之所误宗晋卿劝为第宅赵履温劝为园亭损数百家之居侵数百家之地工徒斵而未息义兵纷以交驰卒使亭不得逰宅不得坐信邪佞之説成骨肉之刑此陛下之所眼见也今兹造观臣必知非陛下公主之本意得无有赵履温之徒将劝为之冀误其骨肉不可不明察也臣闻出家脩道者不干预于人事专清其身心以虚泊为髙以无为为妙依两卷老子视一躯天尊无欲无营不损不害何必璇台玉树寳像珍龛使人困穷然后为道哉且旧观足可归依无造无营以取穷竭若此行之三年国不富人不安朝廷不清陛下不乐则臣请杀身于朝以令天下言事者伏惟陛下行非常之恵权停两观以俟丰年以两观之财为公主施贫穷填府库则公主之福徳无穷矣不然臣恐下人怨望不减于前朝矣前朝之时贤愚知其必败虽有口而不敢言言未发声祸将及矣韦月将受诛于丹儌燕钦融见杀于紫庭此人皆不惜其身而纳忠于主身既死矣主亦危矣故先朝诛之陛下赏之是陛下知直言之士有裨于国臣今直言亦先朝直言之人也惟陛下察之防奏帝不能用然嘉其切直
　　时造金仙玉真观虽盛夏工程严促黄门侍郎魏知古上奏曰臣闻古之君人必时视人之所勤人勤于力则功筑罕人勤于财则贡赋少人勤于食则百事废故曰不作无益害有益又曰罔咈百姓以从己之欲礼季夏之月树木方盛无有斩伐不可以兴土功此皆兴化立治为政养人之本也今为公主造观将以树功祈福而地皆百姓所宅卒然迫逼令其转徙扶老携幼剔椽发瓦呼嗟道路乖人事违天时起无用之作崇不急之务羣心震揺众口籍籍陛下为人父母欲何以安之且国有简册君举必记言动之防可不慎欤愿下明诏顺人欲除功役收之桑榆其失不逺不纳
　　中书舍人裴漼亦上言曰春夏毋聚大众起大役不可兴土功妨农事若役使乖度则有疾疫水旱之烖此天人常应也今自冬徂春雨不时降人心焦然莫知所出而土木方兴时暵之孽职为此发今东作云始丁壮就功妨多益少饥寒有渐春秋庄公三十一年冬不雨是时嵗三筑台僖公二十一年夏大旱是时作南门陛下以四方为念宜下明制令二京营作和市木石一切停止有如农桑失时户口流散虽寺观营立能救饥寒弊哉不报
　　代宗大歴二年宦官鱼朝恩以赐庄为章敬寺以资太后福穷壮极丽奏毁曲江及华清宫馆以给之衞州进士髙郢上书曰先太后圣徳不必一寺増辉国家永图无寜以百姓为本舍人就寺何福之为且古之明主积善以致福不费财以求福脩徳以消祸不劳人以禳祸今徇左右之过计伤皇王之大猷臣窃为陛下惜之宣宗时欲作五王院以处皇子之幼者召术士柴岳明使相其地岳明对曰臣庶迁徙不常故有祸福之説隂阳书本不言帝王家也上善其言赐以束帛
　　后唐庄宗同光二年作清暑楼初唐主苦溽暑宦者因言长安全盛时宫中楼观以百数今日官家曽无避暑之所唐主乃命王允平别建一楼宦者曰郭崇韬常不伸眉为孔谦论用度不足恐陛下虽欲营缮终不可得唐主曰吾自用内府钱无闗经费然犹虑郭崇韬谏遣中使语之曰今嵗盛暑异常朕昔在河上行营卑湿被甲乗马亲当矢石犹无此暑今居深宫之中而暑不可度柰何崇韬对曰陛下昔在河上勍敌未灭深念讐耻虽有盛暑不介圣懐今外患已除海内賔服故虽珍台闲馆犹觉欝蒸也陛下倘不忘艰难之时则暑气自消矣唐主黙然宦者曰崇韬之第无异皇居宜其不知至尊之热也唐主卒命允平营楼日役万人所费巨万崇韬諌曰今河南水旱军食不充愿且息役以俟丰年不听
　　后晋天福二年河南奏脩洛阳宫諌议大夫薛融谏曰今宫室虽经焚毁犹侈于帝尧之茅茨所费虽寡犹多于孝文之露台请俟海内平寜营之未晚诏襃纳之宋真宗大中祥符二年知制诰王曽乞罢营玉清昭应宫疏曰臣伏闻朝廷设谏诤之官防政治之阙非其官而言者盖表愚忠况当不讳之朝复忝非常之遇茍进思之无补惧窃禄以贻讥臣伏覩国家诞受殊祥洊膺秘箓祚洪图于万载超盛烈于百王陛下寅畏寳符陟封名岳功垂不朽泽浸无垠奉若之心斯为至矣而清衷濬发成命亟行就严城之北隅啓列真之秘宇式昭丕应特建嘉名自经始以来庀徒斯广辇他山之石相属于道途伐豫章之材逺周于林麓累土陶甓挥锸运斤功极弥年费将钜万掩祈年之旧制逾槩日之前闻辍贵近以董临假使权而领防如此则国家尊奉灵文之意不为不厚矣崇饰台观之规不为不壮矣然臣之愚恳或异于斯既有见闻安敢缄黙臣以为今之兴作有不便之事五焉虽鸠僝已行未可悉罢茍或万一采刍荛之説省其功用抑其制度亦民之大恵而忧国之逺图也所谓五者之目请为陛下陈之且今来所创立宫规制宏大凡用材木莫非楩楠切闻天下出产之处收市至多般运赴官尤伤人力虽云只役军匠寜免烦扰平民况复军人亦是黎庶此未便之事一也迩者方毕封崇颇烦经费今兹兴造尤耗资财虽府库之中货寳山积畚筑之下工徒子来然皆内帑费积代之蓄藏百物尽生民之膏血散之孔易敛之惟难虽极丰盈犹宜重惜此未便之事二也夫圣人贵于谋始智者察之未形祸起隐防危生安逸今双阙之下万众毕臻暑气方隆作劳斯甚所役诸杂兵士多是不逞小人其或鼠窜郊鄽狗偷都市有一于此足贻圣忧此未便之事三也王者抚御寰区顺承天地举动必遵于时令财成不失于物宜靡崇奢侈之风罔悖隂阳之序臣谨按月令孟夏无发大众无起土工无伐大木今肇基卜筑冲冒欝蒸俶扰厚坤乖违前训矧复旱暵卒痒雷电迅风防木飘瓦温沴之气比屋罹灾得非似未承天地之明効欤此未便之事四也臣切聆中间符命之文有清浄育民之戒今所脩宫阁盖本灵篇而乃过兴剖掘之功广务雕镂之巧虽屡殚于物力恐未协于天心此未便之事五也伏望陛下思祖宗之大猷察圣贤之深戒迁思回虑惩往念来诏将作之官息勤劳之众辑寜羣品对越髙穹如此则遐迩宅心人只快望必若光昭大瑞须建灵宫将毕相劳聿爰成绩则臣敢效愚计亦可必行但能损彼规模减其用度止崇朴素无取瑰竒唯将之以诚明仍重之以严洁名数之际加等是宜实费之资节俭为要俾四海之内知陛下爱重民力之意岂不美欤昔太宗皇帝建太乙上清等宫亦不使穷极壮丽臣谓陛下宜遵而行之取为法制以示不敢逾节谦大之徳光于千古矣柰何特欲过先帝之制作乎并覩西京造太宗影殿东岳置防真之宫计其工庸亦皆不啻中人百家之产然于尊祖礼神则盛矣其于邦国大计则犹未足为当时之急务也臣料陛下必谓海内承平边隅清晏人康俗阜时和年丰纵或筑宫无损于事则臣复谓其不然也方今疆埸甫定边庭有姑息之虞民俗茍安仓箱无红腐之积况闗辅之地流亡素多近甸之氓农桑失望虽令有司安慰亦恐未复田庐秋冬之间饥歉是惧亟经营于神馆虑稍欝于舆情且往古废兴之端前王得失之事布告方册是足为商鉴者陛下览之详矣非假愚臣一二言焉试观自昔人君崇尚土木孰若清静无为者之安全乎愿陛下留神垂听无忽臣言则天下幸甚今虽上下之人皆知事理如此而人人自爱莫敢轻黩冕旒至于左右大臣则虑计之不从致见踈之悔中外百执则虑言之难达招妄动之尤使忠谠之谋未尽良为此也唯臣出自幽隐遭遇文明特受圣知度越流軰官为侍从身服簮裳粗识安危之机未申补报之効捐躯思奋今也其时又安敢循黙茍容不为陛下别白而论之乎是以輙率庸妄轻冒宸严感发于中无所顾避陛下寛其鼎镬之罪矜其蝼蚁之诚深监古先试垂采择无谓増建灵宫为一细事而弗恤也臣以为兴役动众尤系事机不可不察也当使乡校之中豪奸之党无所开窃议之口则防臣之望也天下之幸也
</div>
    <div class="pagination">
<a href="历代名臣奏议_page121.html">上一页</a><span>...</span><a href="历代名臣奏议_page117.html">117</a><a href="历代名臣奏议_page118.html">118</a><a href="历代名臣奏议_page119.html">119</a><a href="历代名臣奏议_page120.html">120</a><a href="历代名臣奏议_page121.html">121</a><span class="current-page">122</span><a href="历代名臣奏议_page123.html">123</a><a href="历代名臣奏议_page124.html">124</a><a href="历代名臣奏议_page125.html">125</a><a href="历代名臣奏议_page126.html">126</a><a href="历代名臣奏议_page127.html">127</a><span>...</span><a href="历代名臣奏议_page123.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
