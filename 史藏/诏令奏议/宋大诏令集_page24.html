<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 24 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 24 页/共 78 页</h1>
    <div class="content">
　　皇后郭氏。省所奏为无子愿入道者。事具悉。皇后生忠义之门。禀柔和之德。夙表石符之庆。早升兰殿之尊。四教具宣。六宫是式。而乃秉心专静。抗志希微。慕丹台绛阙之游。猒金戺瑶阶之贵。陈请累至。敦谕再三。言必践而是期。意益坚而难夺。勉循高尚。以适素怀。宜特封净妃。玉京冲妙仙师。赐紫。法名清悟。 

　　净妃等外宅诏景祐元年八月壬申 

　　朕祗绍庆基。务敦静治。每遵勤俭。用洽冲宁。至于宫掖之中。嫔侍之列。维仅充于仪职。而靡厚于宠私。顷以中闱。有亏善道。降处次妃之位。仍从别馆之居。尚迩严宸。末叶彝制。郭氏宜令于外宅居止。更不入内。美人尚氏。昨由下陈。列于近侍。素非令淑。但肆骄矜。宜特贷刑章。令于洞真宫披戴。永不得入内。美人杨氏。自居左右。靡蹈箴规。宜令出内。于别宅安置。长秋之重。阴教是宣。顾厥位以难虚。必惟贤而是择。当求德阀。以称坤仪。属于勋旧之家。兼咨甲冠之族。将行聘纳。式助烝尝。曩日母后垂帘。兼示慈爱。遂有臣僚戚属。进献女口入宫。留处掖庭。颇彰物论。宜并放出。朕常思恬素。动守端庄。在于声色之间。绝无溺惑之意。况每观古籍。备鉴前修。上或恣于耽荒。下必争于宠幸。亏德败度。莫甚于兹。固深念于防闲。弗暂忘于规戒。自此八月之选。无事于访求。九御之□。庶臻于简肃。咨尔宰职。克辅善猷。宣布多方。知朕此意。 

　　废皇后孟氏批语绍圣三年九月乙卯 

　　皇后孟氏。纵欲失德。密构奇衺。上则不足以懿范内令。下则不足以章明妇顺。朕躬禀皇太后、皇太妃圣旨。恭奉玉音。可废居道馆。仍赐四字仙师号并法名。仰三省枢密院同定。 

　　废皇后孟氏诏丙辰 

　　皇后孟氏。旁惑邪言。阴挟媚道。迨从究验。证左甚明。狱辞具孚。覆按无爽。朕夙夜恻怛。寝食靡宁。难以私恩而屈大义。躬禀两宫慈训。奉被玉音。失德若斯。将何以母仪万邦。上承宗庙。可上皇后册宝。废居瑶华宫。赐号华阳教主、玉清妙静仙师。赐紫。法名冲真。其居处供帐。服用廪给之类。务从优厚。称朕所以始终待遇之意。 

　　追命 

　　追册会稽郡夫人贺氏为皇后制建隆三年四月乙巳 

　　王者开国承家。所以膺历数。慎终追远。所以达幽明。爰举徽章。用纾永恨。故会稽郡夫人贺氏。流芳闺壸。逮事舅姑。追惟汉剑之情。宜正轩星之号。 

可追册为皇后。仍令有司备礼册命。 

　　追册故夫人尹氏为皇后诏太平兴国元年十一月甲子 

　　柔顺之德。没有遗范。褒崇之制。抑惟令典。故夫人尹氏。含章茂族。流芳戚苑。沦谢久矣。音徽邈然。永怀内辅之贤。追加中壸之号。可追册为皇后。 

　　追册越国夫人符氏为皇后制同上 

　　鹊巢流咏。克播于风雅。虎钮为赠。载询于□典。故越国夫人符氏。勋贵之族。淑哲挺生。涵泳礼训。优游图史。虽茂关睢之德。靡及轩星之位。冢树将拱。淑声具存。爰命追崇。以正宫壸。可追册为皇后。 

　　追册莒国夫人潘氏为皇后制至道元年六月乙丑 

　　朕仰荷庆灵。嗣守基构。永言怀旧之感。载稽追远之文。聿举徽章。用饰幽隧。故莒国夫人潘氏。早以华胄。嫔于冲人。克蹈图史之规。茂著河洲之德。正名中壸。允极哀荣。可追册为皇后。 

　　故美人张氏特追册为皇后制明道二年 

　　门下。夫生有淑美。则秩冠于九嫔。殁著柔嘉。则礼追于中壸。此王者所以彰图史之懿。念辅佐之勤。故美人张氏。诞自华宗。流兹惠问。膺八月之上选。冠六列而有仪。德备组紃。声齐环佩。悲蕣韶之早谢。顾莩律之亟迁。用思沙麓之祥。重进祎衣之制。亶惟茂典。抑有前规。呜呼。位至椒涂。名留彤管。实邦之媛。想内范以空存。在河之洲。饰徽章而曷极。冀斯盛则。有慰芳魂。宜追册为皇后。仍令所司择日备礼册命。主者施行。 

　　追册郭皇后制景祐三年正月壬辰 

　　生而有贵秩于朝。没则申恤典于第。矧密嫔于天极。而奄谢于人寰。不举徽章。曷旌遗躅。故金庭教主、冲妙仙师郭氏。钟曾沙之庆。分宝婺之辉。动鉴图史之规。居服组紃之事。自玉衣叶兆。金屋承荣。夙施辅佐之勤。益懋闲和之则。而乃遗情物表。探味渊宗。独抗出尘之心。遂猒涂椒之地。灵期遽迫。朝露易晞。良增悼往之怀。载厚饰终之典。呜呼。柔仪永隔。内范如存。蹑三景之从。倐同于万化。应四星之象。复正于尊名。芳魂有知。歆我渥命。可特追册为皇后。 

　　贵妃张氏追册为皇后制至和元年正月丁丑 

　　内治经国。非选德无以冠后庭。正风刑家。非纪行无以□天壸。斯以举褒怀之礼。申哀恤之文。诞告外朝。式循前宪。故贵妃张氏。起绂冕之绪。蹈图史之规。进陪祎翟之容。迩副轩龙之象。有忧勤之助化。无矜靡之流心。向以失内禁之宵严。犯周庐之夕警。靡顾凶焰。来卫丹闱。逮闵雨以请＜僣日心＞。方责躬而引咎。复援刀而割臂。封濡翰以奏章。事既秘而不言。物有存而可验。报君忧国。望古无伦。遽尔长辞。邈焉如昨。宜正騩车之御。益隆虎钮之章。铺显丰融。用昭惨恻。于戏。治兴妫水。既表德于女英。美载周京。尚疏音于太姒。尊名茂渥。永享休嘉。可特追册为皇后。仍令所司择日备礼册命。 

　　贵妃刘氏追册皇后御笔手诏政和三年八月十九日 

　　朕若昔先王。化行天下。必得内助。辅成厥功。贵妃刘氏。嫔于初载。性自天成。忧在进贤。斥远奸慝。卑躬不伐。敏行寡言。安死生之分。达性命之理。能不怛化。白气属天。嗟其云亡。宜谥以礼。今揽皇后郑氏所奏。无彼妒忌之行。有乐淑女之心。亲折衷章。力为礼恳。可以垂训万世。表劝六宫。嘉其诚心。用基王化。可依所奏。贵妃刘氏追册赠为皇后。即茔所为园陵。置祠殿。止以明达为谥。余并依后制。务从简约。令太常寺详议以闻。 

　　明达懿文贵妃刘氏特追册明达皇后制政和三年八月十九日 

　　门下。朕于古其训。克绥厥猷。眷怀内助之良。申锡厚从之典。亶敷明命。播告大廷。故明达懿文贵妃刘氏。从容以和。闲美且异。慎终如始。寡笑与言。无伤善而有忧勤夙夜之心。不怛化而达死生性命之理。异香经日。白气属天。分不可踰。葬之以礼。皇后乐得淑女。忧在进贤。殄瘁其亡。悦怿其美。谓名数之未进。存殁之无殊。亲札奏封。祈正名号。徽嘉其亡险诐之忌行。是用循追崇之旧章。表劝六宫。垂训万世。于戏。好是懿行。有如象服之宜。嗟哉怀人。□□彤管之炜。往者不可作已。神其尚或享之。可。 

　　明节和文贵妃刘氏特追册明节皇后制宣和三年五月庚子 

　　门下。有忧国爱君之行。劢相我家。推追往送终之恩。率兹常典。时惟懿德。孚告大廷。故明节和文贵妃刘氏。淑慎慧雅。而饰之以文。俊明肃恭。而节之以礼。在神霄之府。号九华玉真之妃。生南极之天。实赤文大帝之女。嫔于初载。式是六宫。振振如螽斯之多。莫莫有葛覃之本。寤寐思服。至于忧勤。夙夜在公。莫遑宁息。进不以谄而以德。义不奉私而奉公。懿行莫伦。忠言犹在。被中宫之鞠育。助阴教之仪刑。不伐不矜。以和以睦。展如邦媛。可无身后之余荣。嗟哉怀人。具有司存之恤典。用作尔祉。实慰我心。于戏。礼缘于情。定循名数之限。恩称其义。用昭终始之全。以承王休。以光嫔则。往者不可作已。神其尚克钦哉。可。 

　　谥议 

　　大行皇后谥议景德四年五月 

　　臣闻关睢为王化之基。坤元以厚德载物。是以椒涂在御。正位而听内朝。蕙问既沦。易名而示四海。流芬亘古。垂裕方来。奉节惠之文。有不刊之典。伏惟大行皇后。斗维降□。沙麓储休。令质柔嘉。懿姿纯茂。灵符告于石字。吉祥验于玉衣。粤自邦媛有归。戚藩作俪。逮事先帝。寅奉皇姑。恭顺发于诚心。正淑表于姻戚。铜扉肇启。金玺承荣。执纂组以弥勤。服图史而无斁。属向明于大宝。爰总治于长秋。德冠六宫。母临万国。樛木逮下。聿协声诗。大练为衣。克敦俭素。而又侍养长乐。顺承慈颜。朝夕勤帉帨之仪。行步有佩环之节。允厘壸则。式是邦家。所宜永服袆褕。勤事穜稑。而轩星掩曜。桂魄沉晖。遽谢昌辰。靡延鸿算。皇上悼音徽之如昨。念日月之有期。爰命下臣。仰稽前训。庶芳猷之不泯。纪大行以长存。著在策书。告于宗庙。谨按谥法。履正忠和曰庄。贤德信脩曰睦。伏请谥曰庄穆。诏尚书集翰林学士、两京御史台官、本省六品诸司已上。定议以闻。天轻清而秉阳。乃恢圆覆。地博厚而载物。遂正方舆。万汇于是财成。二仪以之协济。亦由伉俪重人伦之本。河洲隆王化之基。恭惟大行皇后承天清明。法地柔顺。禀汾阳之庆绪。袭涂山之令仪。主上银榜升储。谋猷夙效。玉宸嗣统。辅佐惟夤。嫔虞契月亘之明。媚周叶天飞之运。神宗圣母。昔扬贤淑之称。清庙閟宫。屡奉吉蠲之祀。勤宣四教。表正六宫。蹈阴阳之和。德范昭矣。服图史之训。善美具焉。运迫登天。哀缠率土。顾兹节惠。爰命儒臣。详观考行之文。允协易名之典。质于有众。无爽至公。伏请依宗谔所议。 

　　谥册 

　　庄穆皇后谥册 

　　后妃之德。风化之源。垂法象于四星。叶休符于五鹿。生则建长秋之位。取诸汉仪。没则按彤管之书。定其周谥。所以循节惠之前典。表饰终之异数。大行皇后郭氏。坤元毓粹。月魄沦精。出金穴之华宗。集玉衣之瑞命。元云入户。素拥于神休。吉梦扪天。果归于帝室。逮事先圣。祗若皇姑。俪朱邸以开荣。进画堂而增峻。粤予继统。乃陟中宫。服以螭虎之钮。处以椒兰之殿。钟鼓之礼盛。河洲之咏作。而能含章体顺。率礼蹈和。厚德无疆。谦光载路。言可复于图史。动必中于珩璜。避濯龙之游。恬澹特立。引贯鱼之列。优柔逮下。抑制外族。述宣阴教。眷惟辅佐。属在贤明。方当节用去奢。正始敦本。先蚕致享。率职于纮綖。籍田蒇事。赞献于穜稑。而祥符素柰。衅结丹墀。婴进贤之心。忧勤感疾。亏勿药之喜。奄忽冥升。羽盖虚陈。瑶斋罢宴。袆褕弗御。璋瓒空存。掩轩曜之光芒。失涂山之翼赞。悲缠戚里。哀动掖庭。池＜糹索＞讲仪。园陵卜吉。庀徒斯具。练日惟良。司典上言。追崇克允。载询公议。式贲徽章。今遣摄太尉、工部尚书、平章事王旦。册谥曰庄穆皇后。垂芳竹帛。著范壸闱。永閟音猷。良深轸悼。呜呼哀哉。 

　　温成皇后谥册 

　　维皇祐六年岁次甲午。正月丙寅朔。十九日甲申。皇帝若曰。夫内德之茂。非正位无以显其猷。彤史所载。非大名无以表其行。矧予嫔合之懿。夙著徽柔之则。生则副珈褕翟。以宠其初。殁则禭章愍册。以垂于后。褒功节惠。繇来旧矣。故皇后张氏。坤顺以大。月盈而冲。毓秀儒门。参俪天极。烦撋著于延葛。雍和见于流荇。自初选纳。惟德之行。琴瑟之音。莫不静好。椒兰之美。服媚居多。远贵势而不处。履华宠而能降。翼朕偕闳天之盛。导予跻黄老之福。忧劳臣下。永念樛木之仁。检御姻近。慨慕濯龙之戒。至于盗惊庐徼。挺身以卫至尊。时丁旱暵。剌臂以祈来贶。爱君之烈。何谢古人。祲疠难期。疹痗斯遘。千龄何遽。一昔而亡。奔驹逝川。追悼奚及。筮龟协吉。园兆有期。奉常据古。稽合二称。朕揆庸较德。昭锡徽名。公言佥同。世系攸穆。今遣摄太尉事、推忠协谋同德佐理功臣、光禄大夫、行尚书礼部侍郎、同中书门下平章事、集贤殿大学士、上柱国、安定郡开国公、食邑三千三百户、食实封一千户梁适。奉册谥曰温成皇后。仙游匪邈。典策是膺。茂范存于壸闱。嘉问流于缇素。音容永閟。哽结难胜。呜呼哀哉。烦撋见诗葛覃薄污我私注 

　　哀册 

　　庄穆皇后哀册 

　　维景德四年岁次丁未。四月丁卯朔。十五日辛巳。大行皇后郭氏崩于万岁殿之后殿。有司奏谥曰庄穆。以其年六月乙未朔。二十一日乙卯将迁座于陵台。礼也。朱火昬中。灵輴夙驾。摇画□于素旗。咽悲风于广夏。皇帝轸深怀于内殿。痛虚位于长秋。感辟台之不御。嗟黼帐之将收。进辙宾阶。亲临祖馈。爰诏词臣。奉扬遗懿。其词曰。厚德载物。至哉坤元。著明垂象。倬彼星轩。关睢教始。伣天礼尊。章明内治。启迪化源。庆属休辰。运钟元圣。诸夏宅心。三灵眷命。稽若前经。述宣内令。玉玺疏荣。兰闺布政。文昭贵胄。虢仲遐枝。家承金穴。祥开翠妫。菖华瑞命。荇菜声诗。女图是献。象服攸宜。列邸承休。东朝作俪。言无出阃。义敦主馈。涂山翼赞。周姜思媚。誉蔼掖庭。礼均娣姒。允升中壸。寅奉皇姑。承颜左右。上食朝晡。□待阴郭。辅佐唐虞。嫔风载穆。阴教诞敷。厌翟斯皇。濯龙希从。江汉化行。袆褕礼重。薄氏仁善。靡徼恩宠。大家经书。习闻雅颂。外戚禀训。谦冲静退。嫔御怀仁。祝延饮酹。半楚启邦。罔徇私爱。褒纪旧章。尚辞封拜。陪游温洛。致孝南陵。亲易脂泽。躬荐粢盛。帝车来复。朏魄载盈。衅生椒掖。灾缠玉京。呜呼哀哉。顾兔沦辉。腾龙变彩。地震方舆。人谣素柰。西山乐兮杳无期。聚窟香兮不可待。欻驾游兮靡留。玉音琤兮如在。金釭凝兮夜何长。白驹度兮时易改。中庭萋兮绿草生。洞户寂兮流尘晦。呜呼哀哉。宸居怆悼。戚里悲伤。痛深臣妾。哀极嫔嫱。□兰宫兮女史。阒茧馆兮公桑。掩遗书兮无复视。念故剑兮何时忘。閟珠襦兮昼梓。湛银海兮元堂。望懿藩兮车□。从先后兮云阳。呜呼哀哉。紞五鼓兮严城曙。俨六衣兮清吹度。陈愍册兮祖庭。咽边箫兮上路。洒涕兮重瞳。吞声兮长御。背直城而右转。历重岗而遐鹜。溯沵迤之周原。指萧条之拱树。呜呼哀哉。陵园黯兮将闭。景象凄兮若秋。瞻乐池兮永叹。览云居兮增愁。毕九虞兮祔营魄。节□惠兮旌大猷。挹遗芳兮彤管。咏贤德兮河洲。谅音徽之不泯。旷载祀以弥休。呜呼哀哉。 

　　温成皇后哀册 

　　维皇祐六年岁次甲午。正月丙寅朔。八日癸酉。贵妃张氏薨。十二日丁丑。册谥曰温成皇后。十四己卯殡于皇仪殿之西阶。粤某月二十日乙酉迁座于菆宫。礼也。素绋整徒。灵衣戒御。祖馈宵陈。违觞晨举。泣缟从以成雨。黯椒涂而生雾。皇帝顾怀嫔则。感切仁衷。悼副袆之不见。叹华掖之俄空。爰命词禁。纪扬芳风。其辞曰。黄帝遐源。留封景胄。德源庆遥。荫华族茂。玉胜启祥。珠皋挺秀。有绰英媛。沦精降神。拟婺齐宝。瞻巫等云。孕瑞紫闼。来翔秘宸。外毗阳化。内参阴政。助月成光。均轩腾景。六列宗模。四业纯备。繁藻并修。组紃咸事。鉴史求箴。称诗迪志。抑远外属。泽无偏暨。敦履素约。衣无穷丽。自顷周庐。谁何弛卫。触瑟方警。当熊已厉。近闵时时雨。责躬减味。斋助虔祝。精诚独至。沥血书文。请咎归己。深诚不言。遗毫在纸。勤勚爽和。晦明生疹。医攻失痊。祲司告□。生也弗融。天兮难问。奄忽之间。灵晖道尽。呜呼哀哉。柘馆屡阏。日怀乏应。半烛收光。方春委盛。背明世之丰乐。傃幽扃而永逝。异今昔于俯仰。变欢哀于鉴寐。动皇情于遗物。惨荣恩于恤礼。诏遏音以盈月。当昕朝而废视。呜呼哀哉。柴燎光断。金波影低。哀笳寒急。楚挽清凄。动轜轩兮晻霭。转霜旐兮逶迟。去复去兮宁复返。悲莫悲兮长别离。甘泉之像兮空虚名。方士之□兮终亦非。□□芳之郁烈。绵百代而扬徽。呜呼哀哉。 



宋大诏令集卷第二十一 

　　妃嫔一 

　　内职 

　　置淑仪淑容顺仪顺容婉仪婉容宫司令诏大中祥符元年正月庚申 

　　眷言壸教。实系国风。辨彤管之等威。既存旧制。益紫庭之位号。亦著前闻。爰考典章。用新班秩。自今增置淑仪、淑容、顺仪、顺容、婉仪、婉容并从一品。在昭仪上。又置宫司令一员。正四品。在尚宫上。著之甲令。以为永式。 

　　改定尚书内省职掌御笔政和三年五月二十八日 

　　先王之政。自家刑国。自内及外。惟我祖宗。董正治官。分建百职。总核万事。然乘五代之乱。循袭旧制。名不称实。惟我神考。内设六联。分掌三省。各有常守。而宫闱内官。尚或沿袭。有所未暇。朝夕惟念。内外家国。理当一体。则有条而不紊。机政之暇。因考古厘改。俾各遵承。永为定制。 
</div>
    <div class="pagination">
<a href="宋大诏令集_page23.html">上一页</a><span>...</span><a href="宋大诏令集_page19.html">19</a><a href="宋大诏令集_page20.html">20</a><a href="宋大诏令集_page21.html">21</a><a href="宋大诏令集_page22.html">22</a><a href="宋大诏令集_page23.html">23</a><span class="current-page">24</span><a href="宋大诏令集_page25.html">25</a><a href="宋大诏令集_page26.html">26</a><a href="宋大诏令集_page27.html">27</a><a href="宋大诏令集_page28.html">28</a><a href="宋大诏令集_page29.html">29</a><span>...</span><a href="宋大诏令集_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
