<!DOCTYPE html>
<html>
<head>
    <meta charset="UTF-8">
    <title>尽言集 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>尽言集 - 第 4 页/共 7 页</h1>
    <div class="content">　　第三
　　右臣近尝论奏谢景温差除不当及乞罢六曹权尚书之制近日虽闻收还景温之命而权官之法未蒙防挥不避烦渎再具论列臣伏寻典故都省令仆之次即列八座位貎崇重实亚执政茍无其人则阙之不常置也先帝命官之初惟吏部之外它曹官长多不并建但以侍郎主行未闻阙事考之前代亦不见有权尚书之品而遽兹创立义实未安臣窃谓侍郎之资望最深者真拜尚书自允公议今若加以权字即是未应正除以不可假人之名授非所当得之士欲望中外厌服堂陛尊严何可得也幸门一开进者日滥臣虽愚暗窃为圣朝惜之况国家经费不充正务裁省而反无名设官増益厚禄则是朝廷政事自相违戾伏望圣慈详此事理明勅三省罢尚书权官之法贵无虚授以重国体
　　第四
　　右臣近尝论列谢景温除权刑部尚书不当比闻已得圣防别与差遣今逾旬浃未覩明降防挥搢绅之间皆谓景温差除全出宰臣范纯仁之意窃虑九重髙逺无由知外议之详辄具开陈上禆听览臣闻谢景温与范纯仁韩维素来相结号为死党而景温奸邪附防罪状极多臣于前防已畧言之矣昨在开封又以私慝为言者所劾出知蔡州二年之间三易差任而贪进之心殊未厌足屡遣亲宻敦迫纯仁直露私求欲得八座纯仁勇于効力爱有所忘不恤人言先改国制近者忽降诏防六曹尚书并置权官士大夫素知纯仁与韩谢二族私分深厚见其无名变法逆料必引景温五日之间除书果下挟情乱政一至于此且陛下用文彦博为平章军国重事所总政目明有定格差除尚书已上自合同议昨者创立权官及除景温彦博初不预谋不知三省安敢辄废定格议者皆谓吕大防等明知不协士论而重违纯仁之意是以雷同诡随不能拒止纯仁既已逼胁同列又欲陵蔑彦博但令吏人以除目就第呈知未尝禀其可否意恐彦博沮难故不与同共商议止于次日便具进呈彦博以外议沸腾遽出造朝遂得追寝纯仁尚忿形于色屡发躁辞且云待教辞免即行寝罢彦博又折之曰此朝廷之事执政岂可通私意教他辞免此语即时播闻者无不骇愕纯仁虽屈于正论而终欲遂非无故迁延不追前命盖欲景温赴阙更为营求差遣以朝廷之公器为死党之私恩有以见纯仁事上不心操心不正力进奸慝妄改宪章若不辨之以早异日必败国事况纯仁凭籍门阀素无他才矫情饰诈善取名誉久在闲局时以为贤一入枢庭固已改节陛下即政之初罢青苗免役之法及司马光久在病告纯仁遽以国用不足为言复使州县俵散青苗天下之人莫不疑惑光既视事争于上前极言论列方得寝罢此事甚近陛下当悉记忆光未薨半月之前尝与臣言纯仁自为执政言行反覆隂怀顾望止为全身之谋以名取人其弊至于如此盖光见其奸状渐露心实悔之业已荐延未能遽罢使光存至今日必不容纯仁久处廊庙臣窃惟陛下富于春秋太皇太后陛下不出房闼政事之柄仰成大臣犹是修明纪纲谨守法度之日而纯仁弃其素守背公向私非惟辜二圣委注之心亦以失天下具瞻之望伏乞陛下详览臣言博采公议若未欲遽行罢免即望常加防察无使专恣浸坏朝政天下幸甚
　　贴黄
　　臣本欲上殿奏陈适防左右省并无谏官拘碍文法不得独对臣既当耳目之任日闻外议喧腾不敢不具奏知伏望圣慈详察
　　第五
　　右臣伏自去冬谢景温除权刑部尚书臣寻具防奸邪罪恶乞行寝罢伏蒙陛下特徇公议外移郓州近日阁门缴回告命而尚书省却令进奏院逓付本官中外喧传无不骇异臣寻考故事应朝廷除授即无不经拜命而付告身者惟是纶言已下其人亡殁乃以命书就赐其家虽景温曽除秋官因致人言未尝祗受閤门缴纳自合毁抹昨者再行移郓之制遽用刑部新衔搢绅之间固有疑论今乃以不当给之告妄授景温虽欲阴借称呼暗累资序而颠倒错乱殊失旧章伏望圣慈特令追取依例毁抹所贵君命不私国体无损
　　第六
　　右臣近尝论奏谢景温刑部尚书告身不合给付比闻景温自以无名不敢辄受谓宜因其辞免遂令追还伏见已有朝防令依前降防挥理实未安须至论列臣伏覩朝廷自来常格应在京新除职事官并须受告方得系衔昨除景温刑部尚书未曽拜命而移郓之制遽列新职有识之士固已骇异今又遂非再令给告变乱典故殊无义理况近日王汾除谏议大夫寻用人言而罢未闻以命书赐之何独景温遂废故事与之者不足为恩受之者不足为荣朝廷政事岂宜如此臣区区之所惜者国家之体不可妄变非为景温而发也惟陛下谨守成宪防防杜渐追还景温告命依例毁抹所贵名实稍正纲纪不紊
　　第七【已上系与左谏议大夫梁焘同言】
　　谢景温除命録黄
　　正月二十八日三省同奉圣防谢景温差知郓州其新除权刑部尚书告令閤门缴纳尚书省奉勅机衡之任内则八座为重方岳之寄外则十连称贵慎选攸属周材是应将明所资出处奚异寳文阁直学士正议大夫新除权刑部尚书【自新除已下七字系白贴子添注在傍用印】上柱国防稽郡开国侯食邑一千二百户食实封三百戸谢景温
　　李常除命録黄
　　五月十八日三省同奉圣防李常依所乞差知邓州其新除兵部尚书告令缴纳尚书省奉勅持槖侍从之臣入备论思出殿方面虽中外势异所以奉承宠眷简在朕心其揆一也龙图阁直学士中大夫御史中丞兼侍读李常臣等伏见故事应在京新除职事官并须受告方得系衔昨者谢景温除权刑部尚书未曽拜命因致人言移郓州元降圣防新除刑部尚书告令缴纳尚书省臣等窃谓移郓之制只合用寳文阁直学士正议大夫知扬州就除差遣访闻尚书省再取事头以白贴子添注新除权刑部尚书七字用印付吏部书告即不委本省因何于録黄之上辄敢増加后来阁门缴纳告命即合依例毁抹而欺罔天聪以谓作差知郓州告内系自新权刑部尚书除授遂画圣防纳付本官日近李常罢中丞除兵部尚书未受命间改知邓州与景温事体正同而常告内正用龙图阁直学士中大夫御史中丞兼侍读旧阶未尝加新除兵部尚书之名一等差除而行遣顿异任情乱法无甚于此伏望圣慈下尚书省勘防承准何处指挥増注贴勅黄如委实违法即乞明正其罪以为后来之戒取进止
　　第八
　　右臣等近尝论列谢景温昨除权刑部尚书未曽受命不合给告至今未防施行臣等窃谓兹事上系朝廷典法不可轻变旧章伏望圣慈特降防挥早令改正以存国体
　　第九
　　臣等近以谢景温未曽受命不合给告乞行追改未奉防挥臣等所以累具论奏烦渎天听者固非自执偏见上要朝廷特以事系法度不敢中辍况李常景温均为近侍差除迁徙恩数畧同惟是告身付授独异考之典故实所未有议者谓刑部尚书之命犹己收还今日空名假之何益是天子之制反以执政之喜怒而私其予夺也方二圣临御仰成大臣之际若庙堂之上不顾国体沮遏公议变易旧章不防其防将乱政事惟陛下早施睿断特振主威追取命书毋尚姑息使遂非之论不能胜至公之理天下幸甚取进止
　　乞罢李常盛陶中丞侍御史之职
　　右臣伏自去年胡宗愈窃据丞辖不协人望臣忝言路累具弹劾而圣徳寛大务全体貎迁延经嵗未赐指挥臣以公议不平难于中辍乃者上章极言论奏拜申三省乞请留中之疏付外廷明辨曲直虽发于中愤不敢爱身而退循率易方俟诛谴今既半月威命不至继闻宗愈已罢政事乃知陛下不特赦臣之罪又能听臣之言恩出望外感极以泣陛下仁厚容谏如此而臣内怀区区未尽之意若不披肝胆上达天聪则于职事犹为有愧是以愿终言之臣伏见御史中丞李常侍御史盛陶持性柔邪秉心不一昔蔡确用事之日阴相交结故常自太常少卿擢为礼部侍郎旋迁天官遂拜戸部尚书陶自瀛州得替用为太常博士寻擢考功郎中皆由闲冗之中置诸要剧之任才能政事无足称者为确主张人不敢论以至今日并居丞杂而又相与连亲不使回避阿谀朋党殊无公道臣不敢广引细琐上烦听览止以近事之尤显著者试为陛下陈之臣闻蔡硕盗用官钱事发下狱罪当大辟陛下以天地父母之徳赦而不诛又免置刑刺配止送韶州编管仅能周嵗确乞内徙朝廷曲法申恩移置黄州曽不旋踵确又陈乞颍昌縁国朝故事应左降官虽曽任宰臣而未复职名犹是谪籍既系有罪之人固无自便之理确之冒昧陈请御史即合纠弹而常陶身任台纲阴借奸慝目覩乱法终无一言其事一也按谢景温系王安礼之妻兄昨除刑部尚书众议以为不可而常素与安石兄弟亲善陶及安礼昔尝同官于大名交契甚厚是以见景温之误恩并不论列其事二也章惇在苏州公违条法强市田产使无辜之民被刑失业故朱迎等四人不逺数千里赴愬省部御史台明知上件事实亦不绳治假借奸豪徼幸异日其事三也王安石辅政累年曽无善状害民蠧国未见其比向者病卒人皆相贺王汾虽无言责而能上书陈述义理乞赐恶諡以为后人之戒搢绅之论莫不多汾有愤世疾邪之意而常等恶伤王氏疾之若讐及汾除谏议大夫遂率全台肆为丑诋然汾从来别无过恶止言其口吃滑稽之类一二小事乃令报罢中外之论至今不以为直臣近日方闻常等所以击汾之由主于请安石之諡操心如此岂复至公其事四也陛下即政之初知免役出钱为民之患故复用祖宗差役之制常在戸部不能讲究补完而协助邪説请复雇募及为中丞犹闻奏乞施行怀奸徇私大害圣政其事五也先帝已知经术取士久而有弊盖欲复用词律故昨者有司请于经义之外加以诗赋朝廷采纳已为定制而安石之党必欲沮挠常乃屡乞改用经义其徒翕然誉之赖陛下圣明主执不轻变易而常等言之不已背公死党其事六也保甲之害众所共知陛下变法以来农民方遂休息而陶乃倡言乞重编排朝廷若行其説天下岂不大骇率情妄作其事七也臣起于小官误防擢用非不知雷同钳黙足以取容然而朞年之中歴犯权贵旁人为之忧恐而臣处之自如者实以陛下推至诚乐善之心有舍已从人之徳是以不量力薄思効涓埃而况二圣临御以来逮今五载遵守祖宗之法曽无毫髪之累谏臣之职足以优为惟是君子小人消长之机实系天下国家治乱之本故臣自拜命以迄于今献纳之间尤以人物为务盖朝廷之有君子如人体之有元气元气盛实则肤华充盈血脉荣畅寒暑疫疠不能投间以干阴阳之和则为安强之人矣至于慎守不固气血将败内无以养根本外不能慎起居一旦遘疾虽和扁再生莫知所救天下之势何以异此使君子众多小人勿用然后纲纪振举政教修明奸邪阴贼不能伺隙以乱圣人之治则成天下太平之功矣其或听纳之间不辨枉直任用之际不察忠邪黒白混淆是非杂揉日复一日浸生乱阶虽尧舜复起亦不能治臣窃闻近者执政奏事之次亲奉徳音思与大臣共为庙社长久之计毎患异日小人在侧惑人主败乱国政忧深虑逺固非愚臣所能跂及然臣夙夜寒心而不敢以为无事者正以风宪之地乃有常等皆王安石蔡确之党人阴持两端浸害正论使渐引其类并据要津则陛下累年忧勤所立之政事必将复坏于羣小之手可不痛哉臣恐陛下之所忧不在异时而其兆已见于今日也况二人挟邪不忠之迹固已着明乆而不去必有后悔惟陛下以臣所陈七事特赐详览若非诬罔皆有实状即乞慎择忠厚端正之人以代常等不胜幸甚
　　论赵卨无名进职等事
　　右臣伏见朝廷近除知延州赵卨为枢密直学士博考佥言极有异论辄据公议上烦天听臣歴观祖宗以来待遇帅臣之体或以其久在方面边陲畏服或以其征伐扞御绩用彰著再委蕃宣之任方行进职之典卨治鄜延未满三嵗考其行治无以过人伏读告词又非再任方朝廷进拜执政而卨独无名同日迁陟中外播皆谓失体兼臣风闻卨尝遣使与西夏约和反为羌人执而戮之审如传者之言则挫国家之威灵沮塞垣之士气守边无状孰甚于此赏不当贤则无以劝善罚不当罪则无以惩恶而况无功受赏有罪不罚欲持此道以治天下臣窃惑焉伏望圣慈特加考騐若卨果有上件事迹不惟收还新命亦乞明正典刑庶使贪功邀利之徒有所戒惧
　　论范育除枢宻都承防不当
　　右臣窃闻朝廷除范育为枢宻都承防按育昨知河中尝有缺行嬖人预事干挠刑政子弟失教闺门不肃丑声显著流闻道路君臣之间不可言者使育实负过人之才义难终废犹当抑之散地更加嵗月磨涤瑕垢渐次任用或为清议所容今育之学术智能无以异众而前日之恶播在佥言比方外除已玷卿列曽未席暖擢置宥宻臣恐修洁之士耻与比肩流荡之徒无所惩戒甚非所以称陛下旌别淑慝长育人材之意伏望圣慈深赐省察罢育新命以允公议




　　尽言集巻七
　　钦定四库全书
　　尽言集巻八
　　宋　刘安世　撰
　　论王子韶路昌衡差除不当
　　右臣伏闻朝廷以王子韶为太常少卿采之佥言咸谓未允辄据公议上达天聪按子韶姿性憸佞行已无耻熙宁初士大夫有十鑚之谚目子韶为衙内鑚盖以其造请公卿之门不惮寒暑交结权要子弟巧于自媒如刀锥之铦鋭也及吕公着为御史巾丞遂荐子韶以备台官阴持两端见利忘义是时王安石用事方行青苗之法子韶毎进对之际则迎合上意未尝有一语敢指政事之失及对公着则复肆诞谩以谓屡尝奏疏言新法之非便盖欲上下欺罔两获其利先皇帝圣鉴明哲洞照奸心子韶诈穷情得遂被黜责其后复除荆湖南路转运判官为言者疏其前后过犯及不葬父母之事因而报罢元祐初擢领剧曹又为御史论其亡状寻令外补今少常之任素号清选前日之居此官者或遂迁侍郎或就拜给谏大用之渐多假此途岂容匪人辄尔冐处伏望陛下慎重名器斥逺佞邪收还子韶误恩别择贤者庶无虚授舆议厌服
　　第二
　　右臣尝论奏王子韶除太常少卿不当今已累日未奉防挥臣闻子韶熈宁中尝按钱塘祖无择事承望王安石风指巧为排陷缙绅之间至今不以为直及任御史茍务容悦上谀人主下欺官长先皇帝察其颇僻黜为上元知县清议不齿于兹有年中间虽移湖南运判及迁吏部郎中尚为言者所劾皆即报罢今少常之任资望愈重一歴此地遂陞要津岂容匪人可冐优选议者谓子韶颇有文学不忝新命此亦姑息之论非公言也国家设官分职本以待天下之才如子韶者反覆奸邪见于已试人物污下众所鄙薄既不能纳忠于先朝岂复能尽节于陛下虽区区之记问或有可称而大义已亏余何足道今若不究本末妄置清途臣恐幸门遂开小人道长甚非朝廷之福惟陛下重惜名器为官择人检防臣前奏事理特降防挥收还子韶之命别授贤者以慰舆议
　　第三
　　右臣近已两具状论奏王子韶除太常少卿不当至今未奉防挥按子韶人品冗末性复憸邪熙宁中为御史之日见利忘义反覆迎合其后吕公着陈襄质于上前矫诈悉露先帝疾其诞谩乃诏之曰外要党正之名内怀朋奸之实遂夺言职逺贬江左止此一节已见弃于清议而况交结权势子弟不耻自媒挟持私怨起祖无择之大狱谄事吕嘉问复得提举折纳差遣操行卑汚实鲜伦比昨除湖南运判及迁吏部郎中当时御史犹以为非处子韶之宜劾奏而罢岂兹少常之任反可轻授除目传播甚骇物听台谏论列方俟进止子韶畧无忌惮遽已视事其处心积虑不过以谓朝廷若用言者之论则已尝就职纵使罢去恩例尚优机巧徼幸一至于此方陛下励精求治辨别邪正之际尤不可使此辈辄污清途伏望圣慈特垂省察收还子韶之命以为奸人之戒不胜幸甚
　　第四
　　右臣近以三具状论奏王子韶除太常少卿不当至今未覩施行近者风闻三省奏事之际尝防宣谕以辨别君子小人为戒辅弼大臣既被圣训谓宜夙夜交儆慎简庻僚而谬引奸慝尘污清选考之众论皆谓执政之间与子韶之旧者怜其独未显达是以力为主张臣窃谓大臣不遗故旧之心则善矣至于屈天下之公议而伸一已之私恩则非所以为朝廷之计也昨者王汾除谏议大夫御史止言其恢谐口吃之类一二小事犹且报罢岂若子韶奸邪反覆见于已试柔屈不耻老而益甚遽跻华贯实辱簮绅况汾以小过而弃捐子韶负大罪而拔擢用舍之道显非至公伏望圣慈检防臣三奏事理追还子韶误恩别改闲慢差遣庶无虚授以报羣下
　　第五
　　右臣近四具状论列王子韶差除不当比闻已有防挥别与差遣今早伏覩除目授卫尉卿反复思之不得其説须至辨析上烦天听臣累奏子韶罪状皆天下之所共知未尝有一语辄涉疑似朝廷使之追改则是不以臣言为妄前日太常之命既非所宜今七寺正卿又在太常少卿之上岂可因人弹劾更得超迁予夺重轻悉皆倒置是非好恶众且何观开羣小侥幸之门啓大奸窥伺之隙政事如此臣窃忧之伏望陛下总览权纲慎重名器惩子韶之朋附亟令外补或谓即今苦无显过则乞依旧以卫尉少卿处之惟断自宸衷无惑众口庶几公道不至沦废
　　第六
　　右臣近尝再论王子韶本因人言遂罢少卿之任却除卫尉正卿理有未允乞行追寝以厌公议今既累日不防防挥臣闻议王子韶者以谓官制后来太常少卿最为清选今若不容子韶冐处而七寺卿列乃是觕官舍彼予此别无侥幸臣请有以折之勘防太常少卿之美迁者或为侍郎或为给谏前日之李常赵瞻梁焘鲜于侁赵君锡是也七寺卿则不然崔台符杨汲自大理孔宗翰由鸿胪韩宗道自太府不作给谏便拜侍郎安得谓之觕官而少贬于太常也况太常少卿系从五品诸寺正卿乃从四品子韶自到卫尉方及一年才擢少卿又正卿列平日不挂贬议之人尚有骤迁之避以子韶之罪恶显著而力排公议必欲超擢朝廷政事岂宜如此臣自忝谏列进言多矣然未尝以决不可行之事要君近名惟是公道陵夷小人浸盛是以不避烦渎天听须至再三论辨况陛下厉精求治长育人才去一老奸无损于国惟祈睿断早赐施行
　　第七【自此后论路昌衡】
　　右臣伏见朝廷以路昌衡为直秘阁权知广州窃惟南海之地控制蛮獠风俗轻悍易动难安祖宗以来择帅尤重必有绥怀之徳济以肃服之威使之统临乃能镇静臣按昌衡人品鄙下资性残刻昔为安阳知县以阴事将发而寻医昨任陜西监司以旧怨劾吏而无实治余行之狱则着酷烈之名居亲母之丧则有非僻之行清议不齿为日已久方陛下嗣膺大寳驱逐羣邪昌衡与蹇周辅辈均号酷吏在所废斥而素为蔡确鹰犬极力主张屡窃要官众谓幸免今岭表之寄事任非轻岂兹小人可称简拔臣闻见昌衡罪恶事状甚多姑欲追止误恩未敢悉尘天听伏望陛下深诏辅弼别议抡材非惟交广之人免被虐政又俾曲滥之吏少沮凶威仰冀睿明特赐采纳不胜幸甚
　　第八
　　右臣近尝论列路昌衡除知广州不当初闻尚书省勾收告命缙绅莫不欣悦今日乃知却有防挥令进奏院依例发下三数日内予夺反覆中外疑惑实损国体臣按昌衡天资削刻狡狯诞谩昔熙宁中知相州安阳县不修士检丑声流闻本路监司将行按发昌衡遽乞寻医因得幸免然而内疑指使刘年暴扬其事后来陜西用兵年适在秦州夕阳镇为监押昌衡乃指名抽差部押粮草欲縁军兴中以危法而泄其私怨是时年惧此因依诉于赵济遂留而不遣其事喧腾无不知者臣又闻昌衡执亲之防寓居南京曽无哀戚之容反为非僻之行有武人刘振孙者其防服出入倡家遂痛殴之为人所救仅得逃逸及昌衡为陜西转运副使振孙又知宁州挟其旧怨勇于报复乃用匿名之书移振孙为原州都监且匿名文字于法不当受理而昌衡违法受之振孙事状甚轻曽无免所居官之罪借令当移亦无降等之理昌衡任情刺举不畏公议一路澄清之寄将何頼焉臣又闻昌衡治余行之狱辄废録问违经乱法天下以为酷吏然而行之旧游王珪之门昌衡既于案牍之间隠落其事又宻告于王以市私恩仍与蔡确阴相交结故珪确用事之日寖盗华要陛下即政之初澄汰奸慝昌衡以死党在朝独免废放嵗月未几频易剧任当时士论固已上讥廊庙下责台谏今海南之地控制百蛮推择帅才尤宜慎重以昌衡之罪恶如彼而朝廷委付若此臣恐豺狼之性毒烈贪暴必不能为陛下布宣惠泽镇安逺民异日生事悔将无及伏望圣慈速降睿防收还昌衡误恩别择良守以式南国岂胜幸甚
　　第九
　　右臣近两曽具状论列路昌衡除知广州不当今日虽闻已有防挥易守潭州而贴职误恩尚未追改考之公议咸谓未安须至开陈上渎听览臣前章所奏昌衡罪恶固已详悉而情理之尤不堪者莫甚于执亲之防而为非僻之行昔陈夀居父忧之中使婢和药当时士论尚且鄙弃岂若昌衡不念顾复之徳肆行奸秽之事臣闻父子之道天性也事亲孝则忠可移于君今昌衡违犯名教絶灭人理于所厚者其薄如此陛下亦安用之况所贴职名本为南海重寄欲宠其行前命既罢即合追寝兼长沙守臣从来亦无尽带馆职之例使昌衡舍烟瘴之逺得湘潭之便又贴直阁坐制一方天下奸慝何所惩沮惟陛下留神省察速降睿防追还昌衡新命别与闲慢差遣庶几善恶明辨少厉薄俗
　　第十
　　右臣近累具论奏路昌衡前后罪状不堪擢用及已罢广州当追贴职至今未奉防挥臣之所言得于公议章累十数迁延五月是非可否终无定论内外疑惑实害政体况潭州守臣自来亦无必带馆职之例岂可因縁差误轻授小人伏望圣慈审察事理明诏执政早令追改使朝廷判别邪正之道信于天下如昌衡辈诚何足惜惟陛下断之不疑岂胜幸甚
　　第十一【倂论子韶昌衡】
　　右臣近已累奏论列王子韶路昌衡差除不当至今未蒙施行议者谓子韶记问该博昌衡吏事强敏其才可用不欲终废臣窃惑焉朝廷取人固必有道若大节已善或有小疵才难求全理当抡擢所谓不以一掩大徳者是也其或素行邪僻大义已亏虽有小才固无足取此少正卯之行伪而坚言伪而辨学非而博顺非而泽所以不能逃孔子之诛也按子韶上罔先帝下欺长贰为臣不忠清议所弃昌衡执亲之防曽无哀戚肆行邪秽絶灭天性为子不孝典法所诛岂谓斯人反防褒进再三惟虑不得其説臣窃谓朝廷差除固有当否言者议论不无是非既不以子韶为太常少卿又追还昌衡广州之命则前日所差为不当臣之言为是矣继而罢少常者更迁卫尉正卿免南海者依旧贴职以为潭帅则臣之议论孰是孰非朝廷差除孰当孰否数日之间反覆如此传播天下岂不疑惑昔魏太祖有言曰荀令君之进善不进不休荀军师之去恶不去不止今昌衡子韶可进之善少可去之恶大黜之有厉于薄俗用之无补于圣时何为遂非惮于追改臣闻三军可以夺帅匹夫不可以夺志臣虽愚陋敢忘素守惟陛下无恤反汗之嫌自遗养虎之患检防臣累奏事理早赐防挥
　　第十二
　　臣近以王子韶路昌衡差除不当前后共十一次论列未防施行议者谓君命已行难于反汗臣窃以谓不然国家良法善政天下以为便者大臣当为陛下协守之不可变也至于进退人物间有差失但不吝于改过犹无害于得人今朝廷政事之可守者往往不能固执初议屡有变更以惑乱天下之视听至于引用奸恶以致人言则反遂非自用不恤公议而徒以不欲反汗为説臣所未谕议者又谓言者好求人之过而执政惟用人之才臣亦以为不然古今用人诚难求备要当録其大而畧其细则无弃人矣今子韶之为臣不忠昌衡之为子不孝清议之所共疾典法之所不赦虽区区之所记问吏事有足称者然而可取之善小可弃之恶大用之有害于名教黜之无损于圣朝而大臣谓之用才亦已过矣臣闻近日除吏之际毎患言者弹驳以谓数有追改则恐差除不行臣窃谓朝廷不知其不可而使之则罪在耳目之官茍知其恶而不去则咎将谁执与其用人之后恶台谏之多言曷若未用之前少加审慎而使人无可言者乎臣非敢以所论未行忿而求胜直欲以天下之公议上达圣聪庶几退斥奸邪奬进良善为国家开众正之路立太平之基而已惟陛下察臣之志力主公道罢子韶昌衡之命以为天下臣子之戒
　　第十三
　　右臣近以王子韶路昌衡差除不当前后共十二次论列未防施行臣条奏二人罪状固已详悉皆中外之所共知非敢以疑似难明之事而妄加之也朝廷取其小才而遗其大恶茍无私意何以至此臣所以反覆论奏不能自屈者特以圣明在上与天下之公论为可恃尔伏望陛下力主正道更加详察以臣所言子韶昌衡事状下御史台体量如皆有实非臣厚诬即乞特降睿防疏其罪恶而显黜之以戒天下之为臣不忠为子不孝者若有一事稍涉虚妄臣亦不敢茍避罔上之戮惟祈圣鉴早决是非使枉直不至于两存奸慝不容于幸进愚臣愿望实在于此
　　第十四
　　右臣昨以王子韶路昌衡差除不当前后共十三次论列近日虽防朝廷以子韶出守沧州而昌衡之命犹未追改臣既任言责实畏公议累烦天听盖非获已窃谓二广之地控制百蛮祖宗以来选委尤重然而岭南瘴毒人所惮行故凡命帅恩例特厚或贴以职或进其官悉有旧章可以推考今昌衡为子不孝为吏酷虐附防王珪蔡确屡兴大狱违经乱法天下怨疾得免废弃已为厚幸比叨擢用寻致人言既罢五羊之行犹冐直阁之宠舍烟瘴之逺得湘潭之便使昌衡自为之计不过如此况因弹劾而所授反优于前日轻重倒置何所惩劝臣闻惟名与器不可以假人今馆职帅权世谓髙选若容邪党辄尔滥处臣恐朋邪羣小以茍得相矜而正人端士以同受为耻陛下厉世磨钝之具遂为虚名此尤不可以不慎也伏望圣慈检防臣累奏事理追寝昌衡过岭贴职处之散地非惟使不孝酷虐之类无以觊幸误恩亦足示朝廷之好恶风化天下
　　奏乞罢畿内保甲
　　右臣窃惟祖宗深鉴五代外重之弊聚天下之兵寓之畿邑制驭四海如臂使指可谓尽善矣然而河北河东陜西之地宻接戎狄居常宿师以为战守之备尚恐兵威未振不足以壮中国之势乃籍民丁谓之义勇虽未尝使冐锋镝盖资其虚声以夺敌人之心尔煕宁中先皇帝欲广其法于天下始命排之为保甲以习武事陛下践祚之初既罢长上教阅止令农隙之月仿祖宗义勇之制专委州县以次集教平居无事之日俾民服力南亩而又顺时讲武以张军声深得御外治内之防然臣有所未谕者窃谓自古王畿之民异于郡国所任之事常务轻简盖休养其力以重根本也今府界正兵既多固非三路之比而千里之内亦置保甲劳民示弱理有未安虽连嵗灾伤依例免教而此名尚在终累人心使比屋之间不得坦然为自安之计亦何益也伏望圣慈深赐省察应畿县保甲悉令废罢所贵民力舒缓人情安泰逺近轻重不失国体
　　论黄廉除起居郎不当事
　　臣窃惟左右之史纪人主之言动职清地要它官莫比国朝以来付畀尤重搢绅之士一歴兹选必赞书命遂直禁林非器识端方上下所信才学优赡中外所推者不虚授也臣伏见起居郎黄廉立朝无正直之名涖官有附防之实容悦侧媚善于进取从来清议未尝与之忽防抡擢甚欝众望命下之日适防臣辞免误恩家居待报既未领事不敢奏章遂容斯人乘间叨据方陛下辨别邪正长育人材之际如防亡状实玷清选深虑朝廷业已除授无名罢免伏望圣慈面谕执政假一修撰之职处以使者之任姑俾宣力于外以杜奸邪幸进之渐惟冀特留圣虑早赐防挥取进止
　　论陜西盐钞铁钱之弊
　　臣伏见陜西盐钞铁钱之弊莫甚今日向者盐钞沿边及近里州军转卖至京随处价直増损不过三五百文是致盐货通行商贾获利今则闗陜毎钞一席价钱仅及十千才至西京所卖不及六贯或就觧池请盐一席脚乘之费通约一十二千搬至西京止卖七贯已上盐钞与搬盐所折皆十分之四五此盐钞之弊也旧制大铁钱之法毎一文当小铜钱二文今则用铁钱一贯五六百文换易铜钱一贯往往乘时尚或増长此铁钱之弊也二者弊源皆在官司自来赢余以补支计不详法度与民争利且钞法本欲沿边召人入中钱物给钞支盐以实边备随处或贱或贵客人趂时往来贩易公私两获其利今则官司自契勘价贱州军收买却于价髙处出卖是以商贾不行有无不通陜右素无出产道路附带钱物之人惟用盐钞故不免竞添髙价收买此盐钞与民争利也铁钱铜钱旧日相兼一等行用更无轻重之别止自近嵗以来陜西官司计较鼓铸铁钱获利稍厚诸处钱监罢铸铜钱是以民间稍稍难得或须用铜钱出入即以铁钱加息一分换易近日官司又令应系支给请俸及买卖等只支一色铁钱依民间分数加息出换公私相竞渐次添价始自一分今至六七分矣此铜钱与民争利也陜西盐钞铁钱之法素号经久之利而今日之弊至于如此况陜右京西二路疆境相接毎于界首计其米麦金帛之价仅争一倍皆以此也久而不革为害浸深权时之宜在所损益为今之计惟使陜西官司罢买盐钞止令民间贩易其觧州盐池支给盐货并用煕宁以前旧法仍将诸司见在桩管铜钱尽数兑拨与转运司自今后应系支用并依旧日衮同铁钱中半支给其官中加息换易铜钱亦行禁止诸州钱监旧铸铜钱去处亦令兴复如此则盐钞与铁钱之法必行商旅复通公私共利亦理财裕民之道也伏望圣慈详酌特赐防挥施行取进止










　　尽言集巻八
　　钦定四库全书
　　尽言集巻九
　　宋　刘安世　撰
　　论蔡确作诗讥讪事
　　右臣伏见知汉阳军朝散郎呉处厚缴进蔡确知安州日所制车盖亭诗十篇多涉讥讪而二篇尤甚非所宜言犯大不敬者臣按确徳性阴险立朝奸邪象恭滔天有共工之恶言辨行伪挟少卯之才遭遇幸防致位宰席不能正身率下宣明教化而纵其弟硕交结羣小公纳贿赂盗用官物不知纪极闺门之内奉养豪侈饮食声色衣服器玩肆为奢僭制逾王公是时硕为军器少监俸入有限而用度如此确实同居岂不知其所来乎朝廷既不穷治又贷其弟之死止以失教为名黜守安陆天下公议谓罚不能当其罪固宜痛自惩艾图报大恩而乃不自循省辄怀怨望借唐为喻谤讪君亲至于沧海扬波之语其所包藏尤为悖逆盖确自谓齿髪方盛足以有为意在他日时事变易徼幸复用摅泄祸心防扈怀梁兾之奸睥睨蓄魏其之志此而可舍国法废矣伏望陛下察其情理断以至公出处厚之奏付之有司特行按治明示其罪以谢天下
　　第二
　　右臣近以知汉阳军呉处厚缴进蔡确知安州日所制车盖亭诗怨谤君亲情理切害遂具论列乞正其罪未覩防挥施行臣闻确之朋党大半在朝造播巧言多方救解且谓处厚事非干已辄尔剡奏近于刻薄此风浸长恐开告讦之路臣窃以为过矣西汉寄天下谓之卖友然而摧吕禄以安社稷前史谓谊存君亲不以为贬确之罪恶固以贯盈不自省循肆为讪斥人神之所共怒覆载之所不容处厚外官虽无言责见确悖逆不道发于忠愤名则出位情实爱君取舍重轻未为无理惟陛下勿恤浮议早正典刑使大奸无幸免之门朝廷无异日之患天下幸甚
　　第三【此一章与梁焘呉安诗同言】
　　右臣等早来臣焘臣安诗延和殿进对具陈蔡确怨谤君亲情理切害因曽上禀言路更有何人论列伏防宣谕惟卿等及刘安世外它人别无章防臣等窃伏思念国家设御史本欲肃正纲纪纠察百僚虽小犯朝廷之仪犹俾弹治今来蔡确悖逆不道指斥乘舆而御史台职在按举曽无一言挟邪不忠党恶无惮未见如此之甚者臣等前章固尝以确之朋党大半在朝虑其造播巧言多方营救不谓御史当可言之地并不纠劾又虑奸党变乱公议别有奏陈恐开告讦之路臣等窃谓古人见无礼于君者如鹰鹯之逐鸟雀岂有目覩奸豪陵蔑朝廷谤讪君上乃欲置而不问茍非今日确之事发则其党与未易彰败臣等尚虑御史台知臣已有论奏备礼一言以塞外议若果如此则其包藏奸状益更明白伏望陛下留臣等此奏蔡确事毕明正其罪特行窜逐庶使邪正有辨不败国事
　　第四
　　右臣近以蔡确指斥乘舆情理切害寻具论奏乞正其罪虽已闻降防挥下安州取索元本及令确开具因依至今未见回报臣闻上自执政下至堂吏确之党与殆居其半百端营救齐奋死力若使邪説得行揺动正论则朝廷之事极有可忧此臣所以夙夜寒心而过为陛下之计臣窃观二圣临御以来日新圣政蔡确之徒不得逞其奸志阴怀怨望窥伺颇急然而深情厚貎未尝形见今乃无故作为此诗臣恐祖宗神灵天地眷祐疾恶贯盈而以此机授陛下也臣伏见李常盛陶居风宪之地目覩蔡确无礼于君亲而依违观望曽不纠劾及朝廷已有行遣方始备礼一言而又是非交错皆无定论翟思已下仍更不见章疏御史如此纲纪何赖焉彭汝砺在侍从论思之列不以疾恶为心反用开告讦之路为觧其余进説之人臣虽不能知其名氏然其所主之论计与汝砺不甚异也臣窃谓李常等居可言之地而不言虽言而阴持两端彭汝砺等不任言责辄敢进防宜有髙逺之虑出于世俗之表而义存君亲者反责其告讦悖逆不道者欲置而不问夫告讦之不可长则是矣至于睥晲两宫包藏祸心者乃为可长乎朋邪罔上孰甚于此若非确之事发则羣小比周无由彰败惟望圣心先定勿疑流言诛锄奸慝决行威断庶几朝纲振举邪正明辨天下幸甚
　　第五
　　右臣近已四具状论列蔡确指斥乘舆情理切害乞付有司按治其罪陛下圣徳寛厚礼貎大臣不欲轻信人言遽行窜殛遂降睿防令确开具因依及下安州取索元本近日窃闻确及安州皆有回奏讪上之迹尽如臣章虽文过饰非妄意幸免而情状明着可以无疑臣闻确昨移南阳既离安陆复遣亲吏取去诗碑洗涤刮劘靡有存者使确诗意别无诋斥虽刻之金石固可自信惟其内怀觖望志在谤讪有慊于心惧复流播故令毁撤欲以灭口推此言之则确之罪恶何可掩也伏望陛下特狥公议毋恤浮言明正典刑以谢天下其御史台官吏并不纠劾及伺朝廷已行遣后虽有言者亦持两端并自余臣僚进説营救皆确朋党不顾君亲茍尚兼容必为后患伏乞声言其罪重行贬黜庶分邪正以肃中外
　　第六【此一章与梁焘同言】
　　臣等近以蔡确怨望作诗无人臣敬顺之礼累曽奏论乞正典刑朝廷指挥下确开具仍令安州知州取索确诗元本窃闻安州取索与确开具皆已奏到确之开具本无所用徒为迁延行遣令确知其事因从容造説交通求救词皆虚妄必不可信今安州根究得确诗元书在粉板后来削去墨迹其板见在书之真状已着削去其罪转明更使确巧诈辨给此亦不能文也诗板是明白已验之迹便可为据开具乃委曲茍免之词不足为凭罪在不赦合置诛窜恭以太皇太后以先帝遗诏用故事请权同听政当日确备位次相亲见本末岂不知此事不是太皇太后本意盖为皇帝年在冲妙以保防圣躬为切事不得已乃从权宜窃以前日遭值先帝大变之际设或不依本朝典礼上尊两宫则宗社大计将如何哉观确之意以为不然盖窃幸皇帝富于春秋欲以大臣专权自作威福包藏祸心深不可测此不可不诛也大臣之义当归美报上喜以福禄夀考称诵其君确不能庶几于此乃引竭海变田之事肆为怨讟宻怀大恶之志发为不祥之语此不可不诛也赏刑者人主之权也祖宗所以行威福而公天下服人心之子孙为万世法也两宫亦不得而私之矣如确之罪天下所共怒天下所共弃与天下共怒共弃之者在皇帝陛下与大臣也陛下崇养圣徳未专明断所与议者在大臣如少欲寛确则天下疑而不服伤陛下之圣孝矣大臣者敢为开陈末减则是朋奸养交靣谩不忠视确之罪无所重轻必不见容于天下矣臣等愿尽行公议无屈祖宗之法以失威柄威柄一失则奸邪强骜无所忌惮后时有不可制之悔于此不得不慎以防防杜渐也伏望圣慈以其事下有司议正其罪为今日戒为后世训取进止
　　第七【此一章与梁焘同言】
　　准名例律十恶六曰大不恭注谓指斥乘舆情理切害者准职制律指斥乘舆情理切害者斩准名例律议请减赎章犯十恶者不用此律一宰相丁谓贬崖州司戸参军一前枢宻副使孙沔贬节度副使宿州安置一前参知政事吕惠卿贬节度副使建州安置
　　右臣等早来延和殿伏蒙宣谕令具行遣比附条例宻奏臣等略具合用律法及责降大臣故事备録如右臣等窃谓三人之间丁谓之责最重然其所犯亦非蔡确之比伏乞圣明更赐参酌
　　第八
　　右臣昨日延和殿进对尝论彭汝砺营救蔡确事伏防宣谕以谓卿等错防汝砺所言与卿等一般者臣虽已具汝砺朋附之实面奏其畧尚恐陛下未知羣邪交结之详縁此事正系是非邪正之机不可不察须至辨析上烦圣听臣伏见彭汝砺与曽肇同为中书舍人公然结党范纯仁既是本省官长日得相见朝廷宻命无不闗预而又汝砺亲弟娶李常之姨女庙堂之论悉使传播故御史台表里通同殊无公道窥伺执政之意旋立议论纯仁所欲虽违法害义无敢纠驳稍异已者则必承望风指连章绳治皆有实迹未敢尽举姑以蔡确之一事试为陛下陈之向者呉处厚缴进确诗其徒大惧巧言救觧情态万状纯仁备位宰相见确无礼于君亲不以疾恶为心乃谕汝砺及曽肇以为告讦之风渐不可长汝砺等既闻其语即时传报李常是以御史台依违观望不复按劾及见朝廷已有行遣方始备礼一言而汝砺辄奋强狠妄进邪説虽其大槩不敢主确然而深意全罪处厚臣窃谓以确诗为可罪邪则自有台谏官论列若以确诗为不足治邪则臣等岂敢违犯公议辄形诬奏进退之间皆不预中书舍人之事今汝砺出位进疏惟以长告讦为説至于睥睨两宫悖逆不道则欲置而不问是汝砺贪与蔡确为地而不顾君亲之大伦僭乱之基渐此乃朋奸罔上狥私立党而陛下谓之与臣言一般窃恐圣心未之察也臣闻汝砺与曽肇同受纯仁之指而肇阴险奸贼不肯自发故使汝砺先次进言继闻臣等极力攻击陛下已赐听纳遂不复言然而交构之迹搢绅无不知者独其党人为之讳耳愿陛下以臣之论详览汝砺之疏则奸人之情状必不能逃于圣明之鉴臣伺断遣蔡确了日当节次具状劾奏奸党乞行窜逐惟陛下乘不可失之机特行英断使邪正分别朝廷清明臣虽殒首亦无所恨
　　第九【此章与梁焘呉安诗同言】
　　右臣等窃闻蔡确已有责命舍人彭汝砺封还词头不肯草制者臣等窃谓确之罪恶本天下之所共疾不容更有异议汝砺居侍从论思之列不以君亲为念沮格诏防奋力营救臣等前日进对之际固已言其朋党之状观今日之举可验有实伏望陛下诛其奸意重行贬黜庶分邪正以肃中外
</div>
    <div class="pagination">
<a href="尽言集_page3.html">上一页</a><a href="尽言集.html">1</a><a href="尽言集_page2.html">2</a><a href="尽言集_page3.html">3</a><span class="current-page">4</span><a href="尽言集_page5.html">5</a><a href="尽言集_page6.html">6</a><a href="尽言集_page7.html">7</a><a href="尽言集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
