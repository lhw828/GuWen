<!DOCTYPE html>
<html>
<head>
    <meta charset="UTF-8">
    <title>世宗宪皇帝圣训 - 第 28 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝圣训 - 第 28 页/共 37 页</h1>
    <div class="content">　　上谕刑部朕每阅狱谳至罪重恶极人犯虽情理可恶必平心静气将伊致罪情由详加审度茍有一线可生之路必为之细细推求求其生而不得方置之于法不敢因一时之见而失于严至情似可原者朕推情度理必其实有可原然后加以矜恤亦不敢任一时之见而失于寛尔等刑宪大臣尤须详体此意于谳狱时必设身处地详慎推求以期允当一案有一案之委曲一犯有一犯之情罪不可有意于寛亦不可有意于严大凡人之处事始而矜持久则渐熟未必不轻忽任意若于用刑之时能常存初任刑宪之心庶刑狱得其平而天下无寃民矣
　　雍正十三年乙卯三月癸未
　　上谕内阁据刑部议覆江西民人徐节孙因救母情急致死黄起鹏一案本内有徐节孙若不夺打听其下手则其罪与杀母无异等语殊为错谬凡父母与人争鬭而救防情急致伤人命者止当原其救父母之情若救防不力而即加以杀父母之罪自古及今无此科条也此等过当之语即见之谈论尚且不可今乃载入奏章通行天下是廹人子以不得不杀人之势又添杀人救亲之条例矣况果如部议设有凶恶之徒谋欲杀人先令伊父母寻衅鬭殴故作跌扑伤损之状而伊子继至廹切救防毙人性命且得引此案以自辨则贻害长奸岂可胜言乎数年以来屡降谕旨凡救亲情急致成命案者当察其情罪之重轻以定减等与否假若一概从寛则其中诈伪百出弊端丛生刑罚多不得其平矣徐节孙之罪实有可原但部议与杀母无异一语大有疵病不得不指出晓谕内外之秉持法宪者
　　闰四月戊戌
　　上谕内阁各省秋审定例该督抚会同司道等官审録分晰情实缓决矜疑具题关系最为重大向闻外省会审之时不论案件多寡务于一日之内悉行定议一切俱听督抚主张不特守令不敢置喙即司道亦无一辞轻重定于俄顷之间是非决于一人之口究其实际督抚亦未必了然不过令幕客创一畧节贴于册上徒饰观瞻而已况有席氊悬防鼓吹喧阗日甫逾中即退而肆筵饮酒竟有似于宴会之礼者甚至召令优人演剧为乐近来晓明义理者多各检而此风犹未尽革夫刑罚者国家不得已而用之者也天以父母斯民之责畀之吾君臣凡兹犯法获罪之民皆吾赤子也平时不能抚绥化导使之遵守法度免于罪愆已有忝于教养之职矣及陷于刑辟之后又复视为泛常不察情罪之轻重率定爰书之出入寛所不当寛而严所不当严以致谳狱不得其平寃情抑而莫诉劝惩两失凶暴肆行所谓明刑弼教者安在清夜扪心能无愧赧乎朕自临御以来于一切刑名案件莫不虚衷敛息详慎推研每于法司所进立决本章悉令内廷管本官员三次覆奏然后批发每年秋审朝审时朕先将招册细细披览及至勾到之日复面与大学士刑部堂官等往复讲论至再至三然后降旨盖哀矜恻怛之意动于不能已而发于不自知竝非欲博钦恤好生之名于天下臣民也
　　圣祖当年于勾到日皆着素服朕亦效法行之凡为督抚大臣者受朕封疆之寄应与朕同此哀矜恻怛之心乃各省秋审大约皆于一日之间草率定局竝未博采羣议详察实情不过视秋审为具文于会审之日虽不便穿着素服岂有结防设席征歌演剧之理此则残忍性成不学无术者之所为嗣后各省秋审时该督抚务率司道等官敬慎周详殚心办理必使权衡不爽情罪相符向来竝无限期何妨多寛时日安得视为虚文故套轻忽民命以供其自便之私至于会集既久除日食常餐外倘有肆筵设席仍蹈从前陋习者经朕访闻必严加议处
　　六月丁酉
　　上谕内阁朕闻奉天地方凡事关旗民者俱送盛京刑部会审虽司员会同有司承审实皆司员主稿乃奉天司员积成陋习惟事威严一切人犯到案先将鎻链盘于地上令其跪谓之跪鎻继以荆条互击其背任意敲打谓之背花鞭又案无定限如上年八月间辽阳州民郭金美殴死旗人裴玉亨一案旗员及知州会验任听尸亲串同仵作混报多伤刑夹供认草率定拟本年闰四月内葛森到任始驳令另行验审相距已十余月尚未定案又笔帖式皆本处生长之人所司者不过繙译之事乃当审讯之时輙亦列坐诘问此皆朕访闻甚确者国家定例讯鞫人犯必须审问实情其应用刑讯者自有一定规条今奉天司员承审人犯于定例之外创为跪鎻等项似此严刑重罚其中岂无寃滥至于笔帖式微员公然列坐审诘命案有体制以上二事着严行禁止倘再蹈陋习经朕察出定将该堂官及司员等一并严加议处至人命等案若无定限则拖累牵连之弊不可胜数嗣后应如何定限永逺遵行着盛京刑部侍郎会同该将军悉心定议




　　大清世宗敬天昌运建中表正文武英明寛仁信毅大孝至诚宪皇帝圣训卷二十四
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十五
　　重农桑
　　雍正元年癸卯四月乙亥
　　上谕戸部朕临御以来宵旰忧勤凡有益于民生者无不广为筹度因念国家承平日久生齿殷繁地土所出仅可赡给偶遇荒歉民食维艰将来戸口日滋何以为业惟开垦一事于百姓最有裨益但向来开垦之弊自州县以至督抚俱需索陋规致垦荒之费浮于买价百姓畏缩不前往往膏腴荒弃岂不可惜嗣后各省凡有可垦之处听民相度地宜自垦自报地方官不得勒索胥吏亦不得阻挠至陞科之例水田仍以六年起科旱田以十年起科着着为定例其府州县官能劝谕百姓开垦地亩多者准令议叙督抚大吏能督率各属开垦地亩多者亦准议叙务使野无旷土家给人足以副朕富民阜俗之意该部即遵谕行
　　雍正二年甲辰二月癸丑
　　上谕直隶各省督抚等朕惟抚养元元之道足用为先朕自临御以来无刻不廑念民依重农务本但我国家休养生息数十年来戸口日繁而土田止有此数非率天下农民竭力耕耘兼收倍获欲家室盈宁必不可得周官所载廵稼之官保介田畯皆为课农设也今课农虽无専官然自督抚以下孰不兼此任其各督率有司悉心劝相竝不时咨访疾苦有丝毫妨于农业者必为除去仍于每乡中择一二老农之勤劳作苦者优其奨赏以示鼓励如此则农民知劝而惰者可化为勤矣再舍旁田畔以及荒山旷野度量土宜种植树木桑柘可以饲枣栗可以佐食桕桐可以资用即榛楛杂木亦足以供炊防其令有司督率指画课令种植仍严禁非时之斧斤牛羊之践踏奸徒之盗窃亦为民利不小至孶养牲畜如北方之羊南方之牧养如法乳字以时于生计咸有裨益总之小民至愚经营衣食非不廹切而于目前自然之利反多忽畧所赖亲民之官委曲周详多方劝导庶使踊跃争先人力无遗而地利始尽不惟民生可厚风俗亦可还淳尔督抚等官各体朕惓惓爱民之意实心奉行傥视为具文茍且涂饰或反以扰民则尤为不可也
　　甲子
　　上谕直隶各省督抚等朕惟四民以士为首农次之工商其下也汉有孝弟力田之科而市井子孙不得仕宦重农抑末之意庶为近古今士子读书砥行学成用世国家荣之以爵禄而农民勤劳作苦手胼足胝以供租赋养父母育妻子其敦厐淳朴之行虽宠荣非其所慕而奬赏要当有加其令州县有司择老农之勤劳俭朴身无过举者嵗举一人给以八品顶带荣身以示鼓励
　　雍正四年丙午八月丙戌
　　上谕内阁国以民为本民以食为天朕即位以来念切民依举行耕耤之礼殚竭精诚为民祈谷于
　　上帝乃雍正二年三年耤田特产嘉禾有至一茎九穂者朕心亦以为偶然之事今据府尹刘于义进呈今嵗耤田所产自一茎双穂三穂以至八穂九穂皆硕大坚好异于常谷朕见之心甚慰恱特令宣示廷臣朕竝非以此为祥瑞夸耀于众也盖实有见于天人感召之理防于影响无纤毫之或爽朕以至诚肫恳之心每嵗躬耕耤田以重农事即防
　　上帝降鉴叠产嘉谷以昭休应似此八穂九穂之谷岂人力所能强为亦岂人君所能强之使有乎天人感应之理朕见之最真最切但恐此心不诚耳诚则未有不动者盖天生民而立之君鉴观在上人君一念敬谨政事无阙天必嘉之佑之一念放逸政事有天必儆之戒之此一定之理也况人君抚驭臣庶位处极尊所以赏罚之者独有
　　上天耳是以朕每于水旱等事皆实心内省至于各省旱涝之事朕皆视同一体原无彼此之别惟是督抚受朕委任之重为朕养育万民必视百姓之疾苦如痛痒之在己身一遇水旱饥馑必思所以致此之由或因本省之政事吏治有阙即思速为改易之或因本地之人心风俗不端即思速为化导之兢兢业业修省祈祷竭尽诚心一如朕之朝乾夕惕断无不可以挽回
　　天意者假若闻朕之政治稍有缺失亦即直言陈奏不必隐讳如此则官与民联为一体臣与君又联为一体太和翔洽实意交孚天听虽高诚呼吸可通矣朕每嵗躬耕耤田竝非崇尚虚文实是敬
　　天勤民之至意礼曰天子为耤千亩诸侯百亩据此则耕耤之礼亦可通于臣下矣朕意欲令地方守土之官俱行耕耤之礼使知稼穑之艰难悉农夫之作苦量天时之晴雨察地力之肥硗如此则凡为官者皆时存重农课稼之心而凡为农者亦断无茍安怠惰之习似与养民务本之道大有裨益着九卿详议具奏
　　雍正五年丁未二月乙酉
　　上谕内阁广西廵抚韩良辅奏称广东地广人稠専仰给于广西之米在广东本处之人惟知贪财重利将地土多种龙眼甘蔗烟叶青靛之属以致民富而米少广西地瘠人稀岂能以所产供邻省多人之贩运等语此奏与朕前旨相符可知闽广民食之不敷有由来矣着两省总督廵抚等悉心劝导俾人人知食乃民天各务本业尽力南亩不得贪利而废农功之大不得逐末而忘稼穑之艰至于园圃果木之类当俟有余地余力而后为之岂可图目前一时之利益而不筹画于养命之源以致缓急无所倚赖而待济于邻省哉假使邻省或亦歉收则又将何如哉该督抚等务须谆切晓谕善为化导俾愚民豁然醒悟踊跃趋事则地力不致虚耗而米谷不致匮乏矣每见各省督抚大吏皆各私其所辖之地方而于邻省之休戚膜外视之如高其倬则请运江南之米于福建而陈时夏又欲留贮于江南杨文干则欲运广西之米于广东而韩良辅又欲留贮于广西伊等各从疆界起见甚属褊小朕君临万方普天率土皆吾赤子一省米谷不敷自然接济于邻省有无相通古今之义若封疆大吏各据本地实情奏闻则朕易于办理傥各存偏向本省之见不肯通融接济则朕办理甚难若开捐纳以积谷则地方米价必致高昻若截漕米以济民则天庾所关更为紧要辗转思维实无善防是在凡为督抚者体朕一视同仁之意酌地方之缓急为有无相通之道勿以彼此隔属有心区别如此方不愧大臣公忠之谊而于国家怀保小民之治大有裨益也
　　三月庚寅
　　上谕内阁自古帝王致治諴民莫不以重农为先务书陈无逸先知稼穑之艰难诗载豳风备叙田家之力作论语云百姓足君孰与不足孟子云民事不可缓也盖国以民为本民以食为天农事者帝王所以承天养人久安长治之本也我国家抚绥寰宇
　　圣祖仁皇帝临御六十余年深仁厚泽休养生息戸口日増生齿益繁而直省之内地不加广近年以来各处皆有收成其被水歉收者不过州县数处耳而米价遂觉渐贵闽广之间颇有不敷之虑望济于邻省良由地土之所产如旧而民间之食指愈多所入不足以供所出是以米少而价昻此亦理势之必然者也夫米谷为养命之宝人既赖之以生则当加意爱惜而不可萌轻弃之心且资之者众尤当随时撙节而不可纵口腹之欲每人能省一勺在我不觉其少而积少成多便可多养数人若人人如此则所积岂不更多所养岂不更众乎养生家以食少为要诀固所以颐神养和亦所以节用惜福也况脾主于信习惯便成自然每见食少之人其精神气体未尝不壮此显而可见者至于各省地土其不可以种植五谷之处则不妨种他物以取利其可以种植五谷之处则当视之如宝勤加垦治树艺菽粟安可舎本而逐末弃膏腴之沃壤而变为果木之场废饔飱之恒产以幸图赢余之利乎至于烟叶一种于生人日用毫无裨益而种植必择肥饶善地尤为妨农之甚者也小民较量锱铢但顾目前而不为久逺之计故当图利之时若令其舎多取寡弃重就轻必非其情之所愿而地方官遽绳之以法则势有所难行转滋纷扰惟在良有司勤勤恳恳谆切劝谕俾小民豁然醒悟知稼穑为身命之所关非此不能生活而其他皆不足恃则羣情踊跃不待督课而皆尽力于南亩矣朕闻江南江西湖广粤东数省有一嵗再熟之稻风土如此而仍至于乏食者是地土之力有余而播植之功不足岂非小民习于怠惰而有司之化导者有未至耶或者曰米谷太多则价贱而难于粜卖昔人有谷贱伤农之说谚语所谓熟荒者此则不必过虑假若小民勤于耕作收获丰盈至于价贱而难于出粜朕必多发官价以籴买之使重农务本之良民获利而有余赀也朕生平爱惜米谷每食之时虽颗粒不肯抛弃以朕玉食万方岂虑天庾之不给而所以如此撙节爱惜者实出于天性自然之敬慎竝不由于勉强且以米谷乃
　　上天所赐以生养万民者朕为天下生民主惟有敬谨宝重仰冀
　　天心黙佑雨旸时若嵗获有秋俾小民家有盖藏人歌乐土朕既为亿万生民计不敢轻忽
　　天贶尔等绅衿百姓独不自为一身一家之计乎朝夕生养之需既受
　　上天之赐若果加意爱惜随时撙节则
　　天必频加锡赉长享盈宁之福若恣情纵欲暴殄天物则必上干
　　天怒不防眷赉而水旱灾祲之事皆所不免其理岂或爽哉又闻江西广西地方竟有以米谷饲养豚豕者试思谷食之与肉食孰重孰轻孰缓孰急而乃以
　　上天之所赐小民终嵗勤苦之所获者为豢养物类之用岂不干
　　天和而轻民命乎朕所以惓惓训谕者惟期天下之人専务本业以杜浮靡爱惜物力以图久逺共体朕敬迓
　　天庥勤恤民隐之意则尔等家室必益至于丰饶尔等子孙必永绵其福泽思之思之毋忽朕言着将此晓谕内外官民人等竝通行逺乡僻壤咸使闻知
　　七月癸未
　　上谕直省总督廵抚等自雍正二年以来朕躬耕耤田而耤田之中每嵗必产嘉谷上年自双穂至于九穂今嵗则自双穂至于十三穂在廷诸臣及京师耆庶皆惊讶以为竒朕之宣示于众者竝非矜诩夸张以为祥瑞盖实有见于天人感召之理防于影响而朕敬
　　天之心至诚至切愿与内外大小臣工共勉之也稼穑为天地之宝民命攸关我
　　圣祖仁皇帝临御六十余年无刻不以重农力穑为先务仰观天时俯察地利辨土性而课人功咨雨旸而防旱潦绸缪区画旰食宵衣偶遇雨泽愆期
　　圣心忧劳之切侍侧臣子皆惶悚不宁所以为万世谋粒食者至矣尽矣朕朝夕瞻仰者四十余年今缵承大统竭诚效法念切民依每年防祀
　　先农躬耕耤田仰防
　　上天眷佑叠锡嘉禾是以特颁谕旨令各省守土官共举耕耤之礼为万方百姓祈祷秋成今见各省督抚奏报处处风雨均调春麦秋禾竝登丰稔虽边逺荒僻之地亦庆有秋惟直隶湖广安徽数州县近水最低之处常年被潦者畧有浸注亦不为灾是今嵗可称大有年矣良由各省初耕耤田各该有司自然小心敬慎斋祓防诚是以感格
　　上苍而获此盈宁之锡傥从此益加敬谨不懈初心则嵗嵗屡丰可以预必尔督抚等可通行晓谕所属官民当凛
　　帝鉴之匪遥勿视耕耤为故事永矢严恪以迓
　　天和天下臣民受福斯朕之福也
　　雍正六年戊申八月乙未
　　上谕内阁蝗蝻最为田禾之害迅加扑灭犹可以人力胜之昔我
　　圣祖仁皇帝训饬地方各官谆谆以捕蝗为急务其不力者加以处分无非养民防患之至意乃州县有司往往玩忽从事不肯实心奉行而小民性躭安逸惮于捕灭之劳且愚昧无知又恐捕扑多人以致践伤禾黍瞻顾迟廻不肯尽力不知蝻子初生就地扑灭易于驱除一或稍懈听其生翅飞扬则人力难施且至蔓延他境为害不可言矣前两江总督范时绎折奏邳州地方有蝗蝻萌生朕即谕令竭力扑灭无俾遗种莫被属员防蔽近闻彼处蝗虫该地方官竝未用力扑灭怠玩从事而督抚付之不闻着范时绎查明题叅竝将该督抚交部严加议处以儆怠玩
　　十二月丁亥
　　上谕戸部朕惟善政养民利赖必资地力而率作兴事倡先端借缙绅惟兹宁夏所属之插汉拖辉地广土饶水
　　利充裕朕特遣大臣会同该督抚等悉心经理濬治渠道设县筑城募民垦种次第修举行见人民乐业饶沃殷阜渐成西北蕃庶之区此朕经国裕民之至计欲使地无遗力而亦宁夏一方人数千百年未兴之乐利也闻彼中得水可垦之地计二万余顷每戸以百亩授田可安置二万戸朕已谕令广行召募逺近人民给以牛具秄种银两俾得尽力开垦给为世业惟是原议宁夏本籍现在出仕文武官员俱令开垦授业俾为世享之利今闻报垦者寥寥记曰货恶其弃于地也力恶其不出于身也况乎上以急公而裕国下以力本而厚生缙绅者小民之望也果能身先倡率则民间之趋事赴功者必众凡属本籍之人不论文武官员或现任或家居均当踊跃从事急先垦种不可观望因循躭延善举凡兹所垦地亩俱照原议给为世业三年起科果能使沃土腴田有广收之益无闲旷之区则不但于体国经野之谟重有攸赖而经营世产伊等子孙亦防永逺之泽矣
　　雍正七年己酉正月壬申
　　上谕内阁朕令各州县嵗举老农给以顶带荣身乃劝民务本力田还醇返朴之至意为有司者自当仰体朕心恪遵朕旨择其谨慎勤劳身无过举者据实保送以为万民劝乃朕闻直省之举老农也州县凭绅士之保举绅士纳奸民之货财上下相防茍且塞责而强有力者幸邀顶带之荣遂成暴横之势深负朕劝农务本之意着直省督抚确实查明将冒滥生事之老农悉行革退另选题补从前有举报不公或因贿嘱情面营求而得者准老农本身及保送之官员自行出首朕从寛免其治罪但革去老农顶带若此时不行自首各州县官员又不行查出日后发觉定从重治罪该督抚等一并议处
　　四月戊子
　　上谕戸部国家承平日久戸口日繁凡属闲旷未耕之地皆宜及时开垦以裕养育万民之计是以屡颁谕旨劝民垦种而川省安插之民又令给与牛种口粮使之有所资借以尽其力今思各省皆有未垦之土即各省皆有愿垦之人或以日用无资力量不及遂不能趋事赴功徘徊中止亦事势之所有者着各省督抚各就地方情形转饬有司细加筹画其情愿开垦而贫寒无力者酌动存公银谷确查借给以为牛种口粮俾得努力于南亩俟成熟之后分限三年照数还项五六年后按则起科总在该督抚等董率州县因地制宜实心经理务使田畴日辟耕凿维勤以副朕爱养元元之至意
　　雍正八年庚戌正月辛未
　　上谕贵州廵抚张广泗据奏普安州农田收获之后稻根重长青苗渐致茂盛黔省土薄性寒而普安州乃有稻孙之瑞皆因地方大吏劝稼重农而该省民人力田务本是以感格
　　上天昭示瑞应嗣后当益加黾勉以承
　　天眷
　　四月辛酉
　　上谕内阁古称蝗蝻生于水泽之中乃鱼子变化而成者是以江南淮之州县地接湖滩往往易受其害盖蝗之所生多因低洼之区秋雨停集生长小鱼交春小鱼生子水存则仍复为鱼若值水涸日晒入夏之后即化为蝻不待数日便能生翅羣飞即被害之家亦莫知所自盖以其地寥廓荒凉人迹罕至平时忽而不察及至鼓翼飞飏则有难于扑灭之势所当审视体察防之于早者也凡直省地方向有蝗蝻之害者该督抚大吏应转饬有司通行晓谕附近居民于大热久晴之后周歴湖濵洼地及深山穷谷无人之处见有萌动之机无分多寡即行剪除消灭傥民力或有不敷即禀报该地方官督率人工协同助力更令文武官弁派出诚实兵役会同里长耆民等留心察视不可踈忽怠玩如此则人力易施虫灾可杜于禾稼大有裨益但小民愚昧无知又复苟且慵惰其晓谕开导防患于未然者有司不得辞其责实心任事之良吏必不肯于此等事膜外视之也
　　癸亥
　　上谕内阁据直隶地方文武各官报雨奏折称今年三月及四月初旬两次得雨今于四月二十四日又得时雨四野霑足二麦茂盛秋谷皆可播种等语据此则四月以前竟有未种之田可知矣夫农事贵乎及时二月土膏初动三月即为播种之期况已得雨二次何以迟延观望直待四月下旬方始播种傥小民怠惰偷安为民父母者即当开导劝课使之踊跃趋事于南亩又或秄种牛力稍有不敷则当留心体察设法相助不使有后时之叹即以今嵗论之若从前三月得雨之时早先播种目今又得甘霖岂不更为优渥假若霖雨愆期徬徨观望则从前之怠惰迟延岂非小民自误生计自荒恒产耶西北寒冷之乡布谷或不宜太早若畿辅可以早种之地又当甘雨既零之时而乃袖手逍遥以待时雨之再沛不亦愚昧之甚乎况直隶地方春夏之交常稽雨泽岂可不及时努力致虚
　　上天甘澍之赐乎此皆愚民习于懒惰而地方有司又不以民事为念漠然不加董率之故着该督朕谕旨通行申饬傥再有牧民之官轻视农事不实心化导任百姓之悠忽有误播种之期者必从重议处
　　雍正九年辛亥七月甲申
　　上谕内阁今嵗五六月间直隶山东河南等处雨泽愆期朕即虑及上年被水低洼之地鱼子存留今夏烈日蒸晒或变蝗蝻为禾苖之患特令大学士谕直省督抚严饬属员留心访察预为防遏兹据河东河道总督沈廷正奏报山东济宁之南乡新店等处有蝻子萌动已饬令扑灭又据署河南廵抚张元怀奏称光州所属竹园内生有青虫似蝗今已捕除从来蝗蝻始生之时以人力制之尚易而小民躭逸偷安惮于用力又恐践踏禾稼瞻顾逡廵及至飞飏之后逺近蔓延势不可遏是在实心任事之官员督率乡民力为捕治不得姑顺舆情酿成大患着直隶山东河南江南等处督抚通行所属实力奉行傥视为具文茍且塞责将来飞飏之时朕必察其发生之处将该地方官从重治罪直隶山东河南三省钦差大臣科道等着一同留心访察毋忽
　　八月癸巳
　　上谕大学士等肃州金塔寺原种进贡之哈密朕思与其种何如种谷以资民食着行文该督抚等嗣后不必进献竝晓谕彼处人民知之
　　雍正十年壬子闰五月丁酉
　　上谕内阁上年冬间北方雨雪稀少朕恐今嵗夏间蝗蝻萌动已宻谕该督抚留心防范顷闻江南淮安府属之山阳阜宁二县海州所属之沭阳县扬州府属之宝应县各有一二乡村生发蝻子虽目前萌动之处不过数里然恐捕治不力渐致蔓延为禾田之害着该督抚有司督率人役乡民速行扑灭无俾遗种傥有怠忽从事者即行纠叅从重议处
　　雍正十一年癸丑七月己亥
　　上谕内阁去冬今春北地雨雪稀少朕即恐夏月有蝗蝻之患曾降谕旨通行直隶山东江南等省督抚大吏饬令所属官弁先事预防不得苟且塞责嗣于五月间闻江南淮扬所属之山阳宝应等处蝻子萌动朕又降旨责令加紧捕治毋得稽缓随据漕运总督魏廷珍两江总督高其倬等先后奏报俱严切批谕朕之为民先事防维者亦殚竭心力矣今河东总督王士俊奏称曹县鱼台济宁等处蝻子生发现今扑灭邻近之江南丰沛砀山等县尚有未尽等语朕览各督抚先后所奏是蝗蝻萌动之处山东江南二省州县皆有之祗因彼此接壤不肖官吏遂谓可以卸过于邻封而巧为推诿捕治不力情事显然着旨速行晓谕傥余孽未净将来灾及田禾将两省地方有司官均加严处其督抚等一并从重察议
　　雍正十二年甲寅十月戊辰
　　上谕内阁朕从来不言祥瑞屡颁谕旨晓示天下臣民是以数年来凡以嘉祥入告者朕皆屏拒弗纳而各省之瑞谷嘉禾诞降者甚多悉令停其进献盖欲天下臣民共敦实行不尚虚文以为敬
　　天勤民之本也今据湖广镇筸总兵官杨凯奏报镇筸红苗甫经向化今年苗民所种之山田水地黍稷稻粱盈畴遍野及至秋成则皆双穂三穂四五六穂不等万亩皆然苖民额手懽呼以为从来未有之竒瑞等语又据侍郎蒋泂奏报高台县属双树墩地方在镇夷堡口外自开垦以来人烟日盛今嵗秋成粟谷挺秀有一本之内枝抽十余穂者有一穂之上丛生五六穂者屯农共庆为竒观司垦咸称为盛事等语朕思苗疆播种乃夷民务本之先资逺徼屯田关边塞军储之重计今值经营伊始欣逢瑞谷呈祥且地广穂多超越于见闻纪载之外仰见
　　天心眷佑锡福方来苗民之乐利可期军旅之糗粮有赖此非空言祥瑞而无济于实用者可比朕心不胜感庆在廷臣工莫不有抚绥苗众筹边足食之同心闻之定为色喜是以将杨凯蒋泂奏折及谷本图様发出共观之








　　大清世宗敬天昌运建中表正文武英明寛仁信毅大孝至诚宪皇帝圣训卷二十五
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十六
　　厚风俗
　　雍正元年癸卯二月癸亥
　　上谕礼部致治之要首在风化移风易俗莫先于鼓励良善使人人知彝伦天则之为重忠孝廉节之宜敦古帝王劳来匡直所以纳民于轨物者舍是无由也朝廷每遇覃恩诏内必有旌表孝义贞节之条实系钜典迩来直省大吏往往视为具文并未广咨逺访祗凭郡县监司申详即为题请建坊而山邨僻壤贫寒耕织之人或菽水养亲天性笃孝或栢舟矢志之死靡他乡邻嗟叹为可钦而姓氏不于城邑幽光湮郁潜徳销沉者何可胜数尔部即行谕督抚学政嗣后务令各属加意搜罗虚公核询确具本人乡评实迹题请旌奨勿以匹夫匹妇而轻为沮抑勿以富家巨族而滥为表扬以副朕成俗化民实心彰善至意
　　八月己酉
　　上谕各省盐政官员国家欲安黎庶莫先于厚风俗厚风俗莫要于崇节俭周礼一书上下有等财用有度所以防僣越禁骄奢也孟子亦曰食时用礼菽粟足而民无不仁朕临御以来躬行节俭欲使海内之民皆敦本尚实庶康阜登而风俗醇夫节俭之风贵行于闾里而奢靡之习莫甚于商人朕闻各省盐商内实空虚而外事奢侈衣服屋宇穷极华靡饮食器具备求工巧俳优妓乐恒舞酣歌宴会嬉游殆无虚日金钱珠贝视为泥沙甚至悍仆豪奴服食起居同于仕宦越礼犯分罔知自检骄奢淫佚相习成风各处盐商皆然而淮扬为尤甚使愚民尤而效之其弊可胜言哉尔等既司盐政宜约束商人严行禁止出示晓谕谆切劝诫使其痛自改悔庶循理安分不至蹈僣越之愆而省一日之糜费即可以裕数日之国课且使小民皆知警惕敦尚俭约于民生亦有裨益庶不负朕维风振俗之意若仍前奢侈不知悛改或经朕访闻或被督抚叅劾商人必从重究治尔等亦不能辞狥纵之咎
</div>
    <div class="pagination">
<a href="世宗宪皇帝圣训_page27.html">上一页</a><span>...</span><a href="世宗宪皇帝圣训_page23.html">23</a><a href="世宗宪皇帝圣训_page24.html">24</a><a href="世宗宪皇帝圣训_page25.html">25</a><a href="世宗宪皇帝圣训_page26.html">26</a><a href="世宗宪皇帝圣训_page27.html">27</a><span class="current-page">28</span><a href="世宗宪皇帝圣训_page29.html">29</a><a href="世宗宪皇帝圣训_page30.html">30</a><a href="世宗宪皇帝圣训_page31.html">31</a><a href="世宗宪皇帝圣训_page32.html">32</a><a href="世宗宪皇帝圣训_page33.html">33</a><span>...</span><a href="世宗宪皇帝圣训_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
