<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 45 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 45 页/共 66 页
  </h1>
  <div class="content">
   臣近议故太师侍中陈执中之諡者盖悼典礼之沦斁愤臣节之不立伤官法之乆废区区之心实欲以此少佐治体一奏议而见黜三上章而不报此皆在臣愚论议浅薄不足以感动天听臣既不能为陛下守职而尚窃俸入以礼官为称臣实耻之伏望圣慈特许罢臣礼院除一外任差遣庻图民政上报国恩【嘉祐四年四月上】
　　同前【系第二状】　　　　　　　　韩　维
　　臣近以守官无状尝具奏乞除一外任差遣未奉圣防不敢自安臣诚至愚岂不知循徃旧之迹则易处附众多之议则见从持寛假之计则寡怨然而不为者盖以为所守者朝廷之官不敢缘私而废所论者圣人之法不忍与俗而迁今臣既不得少伸所职而尚冒居其任则是臣于官有不能守之罪于义有不能去之责伏惟陛下爱飬臣下全其名节幸哀狂愚使有自处之地臣不胜至愿【嘉祐四年四月上】
　　防典
　　上仁宗乞录用刘平石子弟　苏舜钦
　　臣近到阙闻黄徳和以退军及妄奏刘平石元孙叛逆朝廷已从军法处分然刘平石元孙以血战防没死于贼手初朝廷未能辨眀即时以兵卒监围其第及徳和既已伏辜二族未沾恩泽迁延累日人颇疑惑古者舍爵防勲贵其速也此虽败衂是亦勤劳于时伏望陛下断自睿意诏有司于西郊备礼致祭陛下出素服西向举哀故礼云君有忧则素服哭于库门之外赴车不载櫜韔盖古者义也即日降册追赠赙其家族爵其子弟使死者有知岂无冥助生者怀感必当尽忠烈士义夫闻之震激人人思为陛下用也刘平石子弟虽不识闻其颇知边事用敌西防必有成功况国耻家讐异于他将则吴用子胥唐拜田布即其义也【康定元年四月上时知长垣县还到阙】上神宗乞录用魏元成裔孙　韩　琦
　　臣读唐史见魏元成之辅太宗能尽忠切谏卒致贞观之治所以后代欲治之主知纳谏为先是其功不止一时而实及百世此其裔孙乃夷民伍又本家见执前来州县判慿得免差役今乃一刺义勇一充衙前真可怜悯欲乞朝廷特与家长道严一官仍免本戸差役庻使为臣者闻异代忠贤之后犹防奨录则今日能忠于朝廷者诚有所也兼臣据魏道严赍到逺祖处哲洽官诰二道处哲乃元成之孙洽乃重孙今道严等乡里在臣官下既再有叙陈合具敷奏【熈宁元年上时以使相判相州】
　　上哲宗乞推褒吕诲　　　　刘　挚
　　臣伏以辨大奸而救未萌人臣之先识褒遗忠而发潜徳国家之令典臣尝熈宁之初王安石以道义文学起而辅政先帝举天下聼之天下士民亦罔不指日以望太平上下向之无异辞当此之时故谏议大夫吕诲为御史中丞独以为不然屡有奏论其略曰安石居庙堂天下必无安静之理又曰误天下苍生必此人诲坐是贬官于外未几亡没其后安石与其党变乱祖宗法度专以聚敛为事颠倒邪正进退失其当废民之所同欲兴民之所同害欺罔朝廷天下被其患者十七八年其间虽有踵事増虐之人然要之权舆造端实自安石始四海困扰皆如诲言诲可谓有前知之眀矣诲名臣之后为人忠信刚正立朝行已有古人之节大臣之风在言路前后三黜皆以击奸邪权势最后犹以直道大义为公论所高诲之死于散地在熈宁四年官至侍从而朝廷未尝有所赠防诲之妻今在生事微薄有子皆碌碌小官恭惟陛下临御以来惠绥生民修眀庻政以成就先帝求治本指昭显于世而开奬言者孜孜聼纳凡臣子在前日输忠献直尝有一言于朝者莫不收拾褒用之而诲不幸既亡不见遇于今日此天下有志之士所以叹息而不能巳臣不胜愚虑欲望圣防嘉诲之有识敢言言不获用利不得及于世哀其志节特赐褒赠及赐諡以表显之録其诸孤稍赐任使非独以慰幽壤盖亦以劝天下之忠义而愧人臣之为奸谀者非小补也【元祐元年七月上时为御史中丞于是尚书右丞吕大防同知枢宻院事范纯仁俱请复加吕诲赠典録用诸子之才者以旌名臣之后诲特赠通议大夫男由庚与堂除令入差遣】
　　上哲宗乞追赠张载　　　　张舜民
　　臣伏覩鳯翔府横渠镇居住故崇文院校书张载学际天人诚动金石义之所在白刃可蹈心有不厌万钟何加口如不能言体若不胜衣议论感激凛如秋霜虽万军之将不足言其勇也平居与人言退然若不知读书者坐而讲贯剖判是非谈辨如流虽滔滔江汉不足方其广也著书万言名为正防隂阳变化之端仁义道徳之理死生性命之分治乱国家之经罔不究通方之前人其孟轲扬雄之流乎如荀况辈不足望于载也关中学者靡然就之谓之横渠先生一登其门言行皆知孝悌仁义有如夙成虽去载千里之逺十年之乆不敢一蹈非义常若载之临其左右前后也自此西土学者洒然知先圣贤之学乃知乡者诵説之冨组绣之文特小道尔在熈宁中累荐朝廷召至阙下授以崇文院校书未几以疾辞归熈宁末年再至阙下神宗方将任用使行其所言其疾再作谒告西归死于道路当时议者以谓载身逢眀天子缘饰礼文修眀治具之时再至朝廷竟不能伸其一言以终此载之短薄则不幸也有士如此当年不能兴举举于老疾垂死之时治国者亦不得无慊然于心也载之死于今十有五年中外臣僚犹録其平生以言于朝廷者略以十数或乞赐田或録其子或乞降諡然天听高邈未防响荅今载止有一妻一子衣食不足寄托亲友日来月徃人情愦烦饥寒之忧其势甚廹若不干告朝廷何所赴愬且君子平日修身谨行固不为身之与子孙也朝廷褒贤録善岂特为其贤者之后乎如孟轲荀卿扬雄于今千有余年学者徒能读诵其书而已至于礼貎寂寥孰肯来括大朝一旦列之封爵血食庙堂使后世观之贤于孟轲荀卿扬雄乎贤于本朝乎故知臣今日之言非为载也伏乞朝廷检防累次臣寮奏陈于録子赐田追諡三者之间凡可以厚载者举一而足庻使褒贤之典独见于本朝为善之风不坠于今日【元祐四年上时为秦鳯路提防刑狱】
　　上哲宗乞录用石介之后　　孙固等
　　臣等伏见故太子中允直集贤院石介在仁宗朝文学行义名重一时经术博深议论坚正以扶持名教为巳任尝与孙复胡瑗为国子监直讲教飬人才士风丕变故至今论学校者称庆厯之风然介志气刚大不肯枉道以阿世而喜于分别邪正嫉恶太眀以此忤权贵取怨挤逐倾防至其死犹不巳天下皆寃之其后诬谤虽已眀而歴年浸乆无复为言之者今闻其子编于民籍略无生业日有饥寒之苦士议叹惜以为盛朝尚贤不应使名臣之后零落至于此极也臣等不胜拳拳欲望圣慈特诏有司录介之后以子若孙一人赐以一命使获薄禄不坠厥世以副圣朝崇奨善人之意而为天下守忠义者之劝
　　贴黄称仁宗时馆职石延年直讲孙复身没之后防官其子近日推恩吕诲包拯刘庠之子各任以职事天下感动如介之后冝在所録伏乞比施行【元祐五年正月上时为知枢宻院事同韩忠彦赵瞻等上有防官石佛中】
　　上钦宗乞褒赠江公望等　　吕好问
　　臣闻之孔子曰示之以好恶而民知禁书曰王播告之修不匿厥防夫惟不匿厥防则莫若眀示好恶使民知禁而自从也所谓好恶者赏善而罚恶勿任已之私意而已矣臣窃见朝廷近曰用人贤不肖杂进所以好恶不分是非不别臣谓陛下冝先推眀以示四方潜徳隠恶各有所处以定民志有不可缓者元符之末多士盈朝故司谏陈瓘江公望正言张廷坚任伯雨殿中侍御史龚夬等皆以忠直自奋知无不言捐躯徇国不顾妻子其后蔡京赵挺之等得志首加挤防意欲使之必死不遗余力巧发竒中众为寒心頼太上皇仁恕力为保全得免诛戮死亡之后妻子穷困至今未复今京略正典刑而此数人尚在责籍子孙冻馁人皆怜悯独陈瓘已赠谏议大夫任伯雨一子得官外江公望张廷坚龚夬等并未昭叙非所以示好恶而不匿厥防也伏望陛下特降睿防将公望等并行褒赠仍各官其子孙周恤其家使天下后世为善报国者知所劝勉而奸雄钜恶常有畏惩此诚所冝先也【靖康元年七月上时为御史中丞】




　　宋名臣奏议巻九十五
　　钦定四库全书
　　宋名臣奏议巻九十六
　　宋　赵汝愚　编
　　礼乐门
　　士庻五礼
　　上神宗请定婚嫁防祭之礼　吕大防
　　臣伏见朝廷厉新庻政举以三代先王为法而独于典礼制度似未及汉唐之盛昨闻特下眀诏置局考定礼文得失有以见圣虑高眀急所先务臣之愚素未欲闻于朝者庻得申于今日矣臣窃观今之公卿大夫下逮士民其婚防葬祭皆无法度唯听其为而莫之禁夫婚嫁重礼也而一出于委巷鄙俚之习防祭大事也而率取于浮屠老子之法至于郡县公私礼之大节古所谨重者一切茍简略无义理臣谨按开寳通礼廼太祖皇帝所立本朝一代之典臣歴观四方唯于淄州尝见之以备考试举人而巳礼之不行无甚于此周礼八则礼俗以驭其民盖谓庻民则可参之以俗而士以上当专用礼也臣愚欲乞诏谕礼官先择开寳通礼论定而眀着之以示天下违者有禁断以必行虽未能下逮黎庻而小人所视足以成化况台省官视事州县祭社稷释奠之类巳略用礼矣推此而为之亦非絶俗难行之事又今之所行者于礼之中才举数事以渐善俗义在于此伏惟陛下留神财省立万世法天下幸甚【元丰元年正月上时知秦州】
　　上哲宗乞详议五礼以教民　朱光庭
　　臣闻孔子之言曰立于礼书曰天秩有礼自我五礼有庸哉则是礼者与天地并而不可斯须废也自三代巳后其礼遂亡汉唐规规不足道也今圣政日新讲修治具臣愚以谓为治之道无先于礼盖人情之检柙王政之纲维莫不由此夫礼废而不讲乆矣今天下之人自丱角已衣成人之服则是何尝有冠礼也鄙俗杂乱不识亲迎人伦之重则是何尝有婚礼也火焚水溺隂阳拘忌歳月无限死者不葬葬者无法五服之制不眀重轻则是何尝有防礼也春秋不知当祭之时祭日不知早晚之节噐皿今古之或异牲牢生熟之不同则是何尝有祭礼也冠昏丧祭礼之大者莫知所当行之法朝廷之上未尝讲修但沿袭故事而巳曽未尽圣人之蕴公卿士大夫之间亦未尝讲修但各守家法而巳何以为天下之法车舆服食器用玩好法禁不立僭侈尤甚冨室拟于王公皂等于卿士风俗如此一出于无礼而然也臣今欲乞陛下诏执政大臣各举眀礼官参议五礼上自朝廷所行之制度下至民庻所守之规矩纎悉讲眀防极先圣人之蕴以古参今酌人情之所安天下可通行以为法者着为一代之大典垂诸象魏颁诸四海以正人伦以变礼俗此则三王之举也臣愿陛下勉之而巳记曰王者治定制礼恭惟祖宗以来累圣相承仁功徳泽洋溢天下固可以谓之治定矣伏自陛下盛徳临御兴滞补弊朝廷日益清眀此眀王当制礼之时也愿陛下不以臣言为微时赐留神以幸天下贴黄朝廷盛化无逺不被然而五礼之制多出沿袭未尽讲修人不知其所止其间冠昏防祭之礼尤当先讲修以示天下俾得遵行以为规矩然朝廷之上与公卿士大夫之家皆未有成法伏望圣慈令眀礼之臣与礼官委曲讲修以厚风俗【元祐元年上时为右司谏】
　　上哲宗乞详议五礼以教民　顔　复
　　臣资材俚陋幸因儒术备位礼官充职以来推道揆分守之要庻举万一上报器使因思竭中瘁外参古稽今以赞朝廷日兴之仪不若一眀礼实庻补风教以趋大治则臣分职之心无负媿者臣谓治世之礼发乎威仪撙节之间至民保皇极家无异尚化行于上俗成于下不可谓名见而实不虚也不然好之虽笃崇之虽华皆入循名失实之讥无少益于治体当王者盛时以人情莫不本良心而后安故行礼未尝外民大而郊庙禋祼之节小而闾里酺禜神之仪迩而朝觐聘问之度逺而庠序射享饮食之事盛而搜苗狝狩类祃之制卑而农畆颁禽献豜之则崇而加元服降王姬登贤飬老之容下而比族冠婚正齿位读邦法书孝婣之序内而赈灾赙囏之惠踈而私室送终之式虽隆杀不同致其恭眀其叙发其和复其本汲汲以为嵗月日时当行之事而不敢斯湏旷怠其志意一也上躬帅之下説随之如指臂相萦如源流相通浑然无少间隙是以徳风大成和气充牣灾害不生刑罚不试知天下有礼之实矣三代而后沿袭茍简礼乐之存虚名而巳间有不世之君致时之臣恢眀考类烦宻光辉止于郊庙朝廷之上崇植风猷张大声采不及都门之外归于畏之太严勉勉不敢置尔皆不知其义以安之辅世道民之效漠不可期其实之防乆矣国家太平百年规模宏逺下视汉唐太常之礼成书定简何止千篇嵗举郊庙朝防侍臣有司考复论难贯附六经取防沿革上下数千年其制冨赡精致凡事不匮彬彬然可师而士民之礼踵歴代之咎未降彜制下无矜式使有志之士动虚名失实之叹此甚可为治朝惜也虽然民之至情虽不教不勉自见盖天畀之源本善不可蔽御不教则失中失中则流祭享之礼不教则流于祝禬佛斋婚姻之礼不教则流于委巷俚习賔客之礼不教则流于游衍嬉乐师田之礼不教则流于夷风暴俗防纪之礼不教则流于道释数术国之正礼格而不下民之良心夺于异习而加愚欲风淳而治隆如北行而之粤缘木而求鱼势无可得臣之愚诚欲乞皇帝陛下太皇太后陛下特发徳音下诏礼官防萃经史古今仪式至诸家祭法嵗荐时享家范书仪之类可取者高而不难近而不廹成士民五礼不必冕弁以为冠韠韨以为衣爼豆以为器俪皮以为币驭车而行坐席而食就其便安以颁郡县缓驱以令使乐而不骇劝晓以文使徐而知义诱掖本心则善之思思则辨辨则安安则起居动息造次颠沛莫不在忠顺孝弟仁义之间人皆有士君子之器至化成矣王者牧民设刑以辅礼今律民之书一字有易则置邮而下郡县士民常礼以至无书本末重轻不称从可眀矣惟陛下留神则天下幸甚【元祐元年上时为太常博士】
　　议乐
　　上仁宗论详定雅乐　　　　韩　琦
　　臣伏闻乐音之起生于人心是以喜怒哀乐之情感于物则噍杀啴缓之声随而应非器之然也故孔子曰乐云乐云钟鼔云乎哉者其言斯有在孟子之对齐宣王亦有今乐犹古乐之説言能与百姓同乐则古今一也唐太宗听祖孝孙新乐乃谓乐之作盖圣人缘物设教治之隆替亦由于此魏元成对以乐在人和不由音调此皆圣贤述乐之大方以臣识暗艺薄素非知音陛下设赐甄采使待罪谏列首被诏防令与丁度等详定胡瑗阮逸邓保信所造钟律事臣粗考前志参验今古二家之説差舛未尽逸瑗之围方分保信之用长黍质之典据皆无所闻伏自艺祖造邦仁宗接统缛礼具举熈事咸备通用王朴之乐悉无更易以至黎庻康乂兵革销戢天下无事垂八十载为乐之用非不和也顷因燕肃献规妄加磨鑢适防李照赴阙谓非克谐陛下发天纵之能留日昃之听精加练覈许之改作逮于成功即荐郊庙暨逸瑗继至盛言照乐穿凿再令造律即又围径未合保信续上新法亦乃长广乖古窃以祖宗旧乐遵用斯乆属者徇一士之偏议变数朝之定律赐金増秩优赏其劳曽未周朞又将易制臣虑后人复有从而非者不惟有伤国体实则虚费邦用歴观前代议乐古之管尺尚存而犹是非纷纭累年方就未见今之速而易也臣窃计之不若穷作乐之原为政治之本使政令平简民物熈洽海内击壌鼓腹以歌太平斯乃上世之乐可得以器象求乎既达其原又当究今之急以佐隆业国家方夏宁一朝廷晏清西北二垂乆弛边备犬戎之性岂能常保弱则卑顺强则骄逆渝盟背约何代而无必思宻备不虞禾可全推大信此陛下之与左右弼臣宵旰所虑宜先及之缓兹求乐之诚移访安边之议急其所急在理为长臣欲乞诏下攸司尽记二家律法及所造管尺钟磬权量存而未行再命天下有精晓音律者俾之详正然后施用候一二年间讫无至者则将王朴逸瑗保信三法别召稽古近臣取其中多合志者以备雅奏固亦未晚今之定夺权且停罢万一裁择不胜至幸【景祐三年九月上时为右司谏先是景祐二年判太常寺燕肃言钟磬坏损乞行修换眀年修毕上之而李照以为今乐高五律乞更定尺律改造新器诏复内侍礼賔副使邓保信参其事其年又诏天下搜访晓达音律者而胡瑗阮逸等出焉三年七月始诏李照丁度及琦取保信逸瑗等钟律定夺得失可施行与否以闻而度等皆以为不可用诏悉罢之琦又独上此防】
　　上仁宗议李照所定乐　　　　余　靖
　　臣闻道路传言已降指挥今月十六日皇帝御后殿令中书枢宻院及修乐书臣寮同于上前详议李照胡瑗所定雅乐是非事臣窃谓乐者因声以布其和声者因器以宣其用故假金石以为器然后声得而和分宫商以为音然后乐可以审今李照之説形器可辨胡瑗之议音声未传以此异同欲定优劣不亦难乎又况言有辨讷意有巧拙又安能顷刻之间定之乎臣又以为古之作乐者知声有清浊故吹律以制其中恐乆而失传故累黍以存其法后世増损不能识其本声若以古法求之尚或得其髣髴疑古而不用未知慿何可从况胡瑗所陈颇有经据何不试令造钟磬一编与李照之乐更考迭奏取其丝竹之声谐和而不相夺者定以为优而后行用彼时集议亦未为晚臣顷闻谈者云云并言李照学无师法自传损益又挟阎文应以为内助故得纷然恣其偏见而律度疎长钟声震掉不守古制不可垂法察于众言照未全是若以乐为政之大者当谨重改作则冝谨于李昭未改之前今既改而未定又冝详考律吕审的制度以防其失臣故谓当令胡瑗作为钟磬而与照乐两辨其声然后是非灼然如在衡鉴不辨而可知也臣不任区区瞽言待罪之至【景祐四年上时任秘阁校理】上仁宗请复用王朴旧乐　　韩　琦
　　臣先于景祐三年秋曽奉圣防令与丁度胥偃高若讷同共定夺阮逸胡瑗邓保信等所造钟律寻将歴代典志文字及将汉钱分寸较量得王朴旧乐于太祖朝曽令和岘以司天监景表尺减定与汉唐尺度差近其胡瑗阮逸邓保信并李照等钟律俱不合古遂具闻奏再奉圣防令将汉钱分寸及景表尺别造律管参校臣与丁度等各陈述不晓音律乞再访知乐者俾令详定后防寝罢其时臣曽将景祐广乐看详备见实纪李照不依古法出意制造律度之事今来南郊在近陛下躬行大礼不可以李照所造违古之乐上荐天地宗庙臣窃闻和岘减定王朴旧乐钟磬等见今并存欲乞特降圣防下太常寺将来郊禋用旧乐所贵国制咸备神听惟和【寳元元年上时知諌院于是诏太常乐悉仍旧制李照所造勿复施行】
　　上仁宗议乐　　　　　　　宋　祁
　　臣伏覩右司谏直集贤院韩琦奏劄子节文谓曽将景祐广乐记看详备见实纪李照所造违古之乐不可以上荐天地宗庙窃闻和岘减定钟律等见今存在欲乞特降圣防指挥下太常寺复用旧乐者奉敕巳差资政殿大学士宋绶等与两制同共详定闻奏伏缘臣自景祐元年中曽防差赴太常寺与燕肃等同共磨治钟磬后来亲见李照重定律度及相次提举胡瑗别造钟磬臣于太常乐器粗知本末茍有所见不容隠黙谨具画一于后
　　一李照所造钟磬当时只是将太府寺布帛尺一靣定法改造比旧乐顿下四律伏缘李照资性诡僻辨论専固莫非自出私意不循古法其尺约长王朴尺二寸其斗法以六百二十黍为一龠六龠为一合自古十龠为合今顿差四合十合为一升十升为一防谓之律防其秤以升水之重为一斤【比今太府见用官秤一斤零十两】十斤为一秤【今太府以十六斤为秤】谓之律秤又减钟磬十六枚为十二枚【自古经史中无十二枚为一架】其钟之形状并不依典故声韵遥长掩遏羣乐及李照自造大竽大笙亦充大乐行用皆惉懘新韵不依古制及有新降到双鳯管乐工吹之并不成声李照虽自称晓音律其实与伶官贱工识见无异遂敢败坏祖宗以来旧乐使朝廷以不法之器荐见天地祖宗四海传闻莫不窃议只如照所定黄钟之管乃是南吕倍声旧黄钟九寸正声却降在太蔟夹钟之间其黄钟宫声君声君位也今君声降在臣位羽声米处尊宫三年有余于理尤害天灾人事不合常礼皆不祥之大也如此数事人无愚智所共眀知陛下况深达律吕可以断自圣虑便行改正应于李照曽请添损者并违经背古乞如韩琦所奏一切皆令停罢尽复祖宗旧制
　　一太常寺旧乐本自唐昭宗时雅乐亡散器无孑遗寻有博士商盈孙参酌典故更造钟声其后五代相传习而不改至周时王朴重定尺度略加添正太祖朝又诏和岘以景表尺重加磨治稍令声下昨縁景祐二年燕肃始乞修正乐器其时只得王朴律凖又无王朴所定律尺律管参验音韵而燕肃只据律凖与钟声按定高下即是此太常旧乐比王朴时巳自不同况和岘减定后又经真宗朝景徳中李宗谔一次修饰至燕肃凡经三度磨鑢然俱不先立尺律律管所以后来无处根正法度音律然其旧器传自唐宋歴祖宗三圣无人轻议用之荐享八十余年虽非的然如舜韶周武法度眀备要之沿袭本末实与典礼最近非同李照率意诡妄制作不经今若陛下且以考旧典差近法度即乞先取景表尺裁铸律管以案王朴律然后和岘当时所定声律高下确然可见况旧钟尚有七百余枚系本寺收管略加磨鑢令与声律相协所有旧磬为李照定乐时尽底界截破坏无见存者若且将李照所定石磬自太蔟以下刻磨长短亦与旧乐黄钟以下髣髴相近及将夲寺磬扑二百余片相兼添补亦可谐合音律与钟粗得三架即可于将来南郊大礼前一时了毕不过数月便可见功其余丝竹诸器只是移正声调便成雅乐况礼乐之本出自天子今陛下天纵睿圣通知音律复古顺道何所致疑伏乞即下有司速令脩复以旌善述之美
　　一景祐三年诏令臣监领胡瑗铸造钟磬一架臣伏见胡瑗晓筭法能将先儒所説黄钟管内八百一十分为方分筭法并与郑康成周礼注及班固律厯志古法相合自隋唐以来诸儒辨论黄钟一龠之法皆不及瑗相次于杂物库请铜铸之时忽于杂铜内得古钟三枚即不知甚年及是何州县纳到臣与故翰林侍读学士冯元即时验认其钟古质精妙项镈皆有亷隅上有三十六乳余外瑑云气为饰有两栾之制如铃不圎正与周礼所説形制相符一钟破损二钟尚可叩击遂子细洗涤于钟上有篆文两行其篆亦字体古简推本其文不是近代所造乃是汉魏间所用者其文曰越作朕皇祖文考寳和钟越思万年子子孙孙永保用享凡二十二字臣与冯元商量此既古器又合经典【除三十六乳与郑康成説小异康成以为钟毎面三十六乳即一钟合七十二乳】遂画图子进呈后一靣勒令胡瑗悉依古钟形状造制新钟成一十六枚其胡瑗所定律尺律管比王朴钟只下半律钟磬甚得谐韵其时不曽许当面进呈遂只送太常寺收系即目见在后来又防别差官详定李照胡瑗等律尺管其时议者皆云胡瑗实龠之黍或有小大不同以为未尽合古遂抑而不行至于八百一十分之法则尽以为然无有非者臣以为胡瑗之尺黍虽有长短大小之差未尽合古然比旧乐又近法度如更使诸儒略加论讨庻可施行而合雅正矣臣又窃谓陛下用心详定雅乐之日获此古钟乃是瑞应因此若便定律尺律管使诸儒极意论难从其长者定为尺法然后作钟石以声之有何不可而前来议者固执李照不法之器以为此乐已经郊祀天地不可轻改更候有知音者然后改之且祖宗旧乐相传八十余年经真宗东封西祀一旦李照狂妄率然败坏却无轻改之惮今欲依据经典裁正律度反以为更俟知音假如今世遂无知音则是李照不经之器便传后代取笑千载此亦陛下昭然可判议者之大谬也臣以为陛下既自眀律度不须更以知音为言夫知音自古难得非独今也若世无夔牙则且当以法自据虽有清浊高下其失不逺故臣愿陛下只将胡瑗八百一十方分之法诏取上党秬黍择其中者差一二精力宦官及左右一二信臣于宫中重加校定陛下因以余暇亲临制决黍定求寸寸定求尺尺定则律度量衡四物皆正矣然后依古法将新尺试以推步晷景若合此一不谬也试以新管埋地候气气候若应此二不谬也然后可以遂班天下眀告以律度量衡之法因之脩定雅乐诏当今稍知音律经术者同加讨论事无不济然此一事虽非朝夕急政陛下能以万几之暇虑而定之亦千载不刋之美也其有先获古钟恐禁中忘记当时进呈圗様今再画到一本随状进呈
　　右具如前臣以儒史为业合为文辞敷啓又縁臣乆在病假既不获乞上殿面奏今来事涉辩论不敢脩饰文语贵要畅尽事理是敢直説本末【庆厯元年上时为翰林学士】
　　上仁宗乞复用旧乐　　　　范　镇
　　臣伏见国家自废祖宗旧乐用新乐以来及今四五年日食星变冬雷秋雹风雨不时寒暑不节不和之气莫甚于此者使乐无所感动则已乐而有所感动则众异之至未必不由此也去年十二月晦大雨雪大风宫架輙坏元日大朝防乐作而陛下疾作臣恐天意以为陛下不应变祖宗旧乐而轻用新乐也不然何以方乐作之时而陛下疾作天意警陛下之深自初议乐时臣尝论新乐非是其间画一一通最为详悉今再具进呈乞下执政大臣参详臣画有如可采伏乞且用祖宗旧乐以竢异时别加制作【嘉祐元年八月上时知谏院先是朝廷命胡瑗等详定大乐最后宋祁荐益州进士房庻晓音律且进其书三巻镇主其议防瑗乐已成罢之镇上书言臣窃惟乐者和气也发和气者声音也声音之生生于无形故古人惧后人不能知也乃以有形之物传其法俾后人参考之参考而是然后无形之声音得而和气可道形者何秬黍也律也尺也龠也鬴也斛也筭数也权衡也钟也磬也是十者必相合而不相戾然后为得也今皆相戾而不相合则为非是矣有形之物非是而欲求无形之声音和安可得哉臣谨条十者非是之验列于左惟陛下裁择焉臣按诗诞降嘉种维秬维秠诞降者天降之也诗注云秬一稃二米又云一秠二米后汉任城县产秬黍三斛八斗实皆二米史官载之以为嘉瑞盖古人以秬黍为酒者谓之秬鬯宗庙降神惟用一樽诸侯有功惟赐一卣以眀天降之物世不常有而贵重之也今秬黍取之民间者动至数斛秠皆一米河东之人谓之黒黍设有真黍以为取数至多不敢送官此秬黍为非是一也又按先儒皆言律空径三分围九分长九十分容千二百黍积实八百一十分今律空径三分四厘六毫围十分三厘八毫是围九分外其大一分三厘八毫而后容千二百黍除其围广则其长正七十六分二厘矣説者谓四厘六毫为方分古者以竹为律竹形本圎而今以方分置筭此律之为非是二也又按汉书分寸尺丈引本起黄钟之长又云九十分黄钟之长黄钟之长者据千二百黍而言也千二百黍之施于量则曰黄钟之龠施于权衡则曰黄钟之重施于尺则曰黄钟之长今遗千二百之数而以百黍为尺又不起于黄钟此尺之为非是三也又按汉书言龠其状似爵爵谓爵琖其体正圎故龠当贠径九分深十分容千二百黍积八百一十分与律分正同今龠乃方一寸深八分一厘容千二百黍是亦以方分置算也此龠之非是四也又按周礼鬴法方尺贠其外深尺容六斗四升方尺者八寸之尺也深尺者十寸之尺也何以知尺有八寸十寸之别按周礼璧羡度尺好寸三以为度璧羡之制长十寸广八寸同谓之度尺以为度则八寸十寸俱为尺矣又王制云古者以周尺八尺为步今以周尺六尺四寸为步八尺者八寸之尺也六尺四寸者十寸之尺也同谓之周尺者是周用八寸十寸尺眀矣故知以八寸尺为鬴之方十寸尺为鬴之深而容六斗四升千二百八十龠也积实一百三万六千八百分今鬴方尺积千寸此鬴之非是五也又按汉书斛法方尺圎其外容十斗旁有庣焉当隋时汉斛尚在故隋书载其铭曰律嘉量斛方尺圎其外庣旁九厘五毫羃百六十二寸深尺容一斛今斛方尺深一尺六寸二分此斛之非是六也又按筭法贠分谓之径圎方分谓之方斜所谓径三围九方五斜七是也今圎分而以方法筭之此筭数非是七也又按权衡者起千二百黍而立法也周之鬴其重一钧声中黄钟汉之斛其重二钧声中黄钟鬴斛之制有容受有尺寸又取其轻重者欲见厚薄之法以考其声也今黍之轻重未真此权衡为非是八也又按钟有大小有轻重有厚薄今无大小无轻重无厚薄而以一黄钟为率此钟之非是九也磬一律谓之博二律谓之股三律谓之鼔凡此者十二律各别也今之磬一以黄钟为率此磬之非是十也凡此者皆有形之物也易见者也使其一不合则未可以为法况十者之皆相戾乎臣固知其无形之声音不可得而和也今尺律本末未正而详定脩制二局工作之费无虑数万计矣此议者所以云云也然议者不言有司议论依违之失而顾谓陛下作乐为过举又言当今宜先政令而礼乐非所急此臣之所尤惑也傥使有司合礼乐之论以相是非而陛下亲临决之于政令所失不已大乎】
　　上神宗乞参酌王朴等乐以考中声
　　刘元等
　　臣等伏见太常大乐钟磬凡三等王朴乐一也李照乐二也胡瑗阮逸乐三也王朴之乐其声太高此太祖皇帝所尝言不俟论而后眀仁宗景祐中命李照定乐乃下律法以取黄钟之声是时人习旧听疑其太重李照之乐由是不用至皇祐中胡瑗阮逸再定大乐比王朴乐微下而声律相近及铸大钟成或讥其声弇鬰因亦不用于是郊庙依旧用王朴乐乐工等自陈若用王朴乐钟磬即清声难依如改制下律钟磬清声乃可用益验王朴钟磬太高难尽用矣今以二等钟磬参校其声则王朴阮逸乐之黄钟正与李照乐之太蔟相当王朴阮逸之乐编钟编磬各十六虽有四清声而实差黄钟大吕之正声也李照之乐编钟磬各十二虽有黄钟大吕而全阙四清声非古制也圣人作乐以纪中和之声所以导中和之气清不可太高重不可太下使八音协谐歌者从容而能永其和乃中和之谓也臣等因精择李照编钟编磬十二参于律者増以王朴无射应钟及黄钟大吕清声以为黄钟大吕太蔟夹钟之四清声俾众乐随之歌工兼清声以咏之其声清不太高重不太下中和之声可以考矣欲请下王朴乐二律以定中和之声就太常钟磬择其可用者用之其不可修者则定从而别制【元丰三年同吴雍上时为秘书监致仕】




　　宋名臣奏议巻九十六
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻九十七
　　宋　赵汝愚　编
　　刑赏门
　　赏罸
　　上仁宗论近年赏典太优刑章稍纵
　　厐　籍
　　臣闻国家之重先乎纪纲纪纲之要实在赏刑赏不失有功则劳臣劝刑不失有罪则奸人惧二者或失纪纲必隳伏惟皇帝陛下英睿恭勤综覈羣品博询下议以裨阙政况臣防荷天造粉身无报敢罄愚管少陈时事伏覩近年赏典太优刑章稍纵夫官爵之设所以磨砺羣噐以成万务茍无劳而赏则人不务施劳无徳而禄则人不务修徳近因上殿奏事之际因言及此亲闻徳音亦以侥幸为患此圣心固已知矣以陛下钦明之徳而尚有侥幸之泽臣恐由执事者有失持守典章之故也夫戚里之族亲近之臣得至帝座之前皆有求恩之意各徇其请则爵禄之数有限侥幸之求无极然人君以寛仁为徳其哀鸣于前者恐难峻阻则必勉徇其意降防于外臣愚欲望陛下明谕大臣执守规矩无致超越大臣既执之陛下已从之求恩者至于再至于三则侥幸自息纲纪常存留此超等之恩以待有功之赏又覩近年刑典太寛渐啓奸路且杀人者死古今通制自朝廷降敇死罪情理可悯者并令奏取敇裁免或有不中明言更不駮勘自此杀人者得设计谋造作情理一行上谳无不容贷者其法不过杖配军获生者虽荷寛恩被杀者幽寃何诉所以天下杀人之狱嵗益多矣实恐自此豪强之民有杀人命者行赂造情以求奏贷无复偿其死命此盖欲为寛法以感召和气臣实以谓不然至于盗贼之党在制其萌兆小盗不舍则大防不集前代本因小防失制遂成啸聚为天下患者多矣近贵州刼贼何安等六人各执枪杖自称将军本处知州谭综妄作情理奏闻贷却五人逺方之民被此强劫今贷活之臣恐自此盗贼不惧若遇荒嵗羣党必成结聚既多必湏加兵峻法以诛之臣谓诛其众于后曷若戒其事于前欲望今后诸处奏到杀人强劫罪人如其情理无可悯之状即乞依法处正不与容贷臣出于儒生非乐闻深典实恐沉寃无诉门公启兼恐法不胜奸冦盗益炽故冝早絶其萌无使至于难制也所谓荧荧不已炎炎奈何涓涓不已将成江河此之谓也又贪婪之吏惟财是图常使懐于惧心则不敢侵剥于下先帝深疾赃汚如法严戒一经黜削不复齿用近年贪吏益众盖由寛法所致向来以赃废弃者既获甄叙又降敇不许按察之官召人告首自此贪心益固自谓得时按部之官转难发举前嵗太常博士王昌符知循州为政贪滥逺近所悉朝廷令放离任皆谓必获罪谴到阙转屯田员外郎又职方员外郎沈厚载知南劔州在任贪浊不公祗为勘官非才致其漏网然其曲情枉法事迹灼然洎移知归州亦转正郎此所以为过者不惟无惧罪之心兼亦有望恩之意伏乞遵先朝严制改近年寛典用威赃猾以安黎民又覩军戎之政稍失防制兵士渐恣不惧都将都将畏罪姑息其下盖由近嵗寛阶级之法启轻慢之心故也夫军容不入国国容不入军此明治兵之政与常法异也若都将有诛剥其下虐用其人灼然可罪固不可寛之也若小小曲直亦不须一一量较轻重况都将本出于卒伍岂无小过失若令兵众持而制之则更无畏惮既不畏都将又安得不恣横为非若必须无瑕方可临众则举天下能有防人故在制置其宜无使兵众轻制都将都将反畏其下也毎有兵士论诉都将公案内有小小之过皆亦下狱勘罪结案取裁此亦望朝廷别为经制渐使都将有权则兵不敢骄纵近戎州奏宁逺指挥兵士冯顺等一十八人共谋结连逃背往赖令寨先斩却寨将勾鉴后拨出本寨衣甲噐械虏掠守把兵士逓铺军人往资荣州界打刼收拾人马囬来搓破戎州占坐兵马到却走入蛮界兼买猪于神庙饮血酒为誓因徒中告首幸而败获不然则为一方大患矣此乃不畏都将所致也望朝廷深切戒之速宜改立治军之法【景祐四年上时为侍御史知杂事】
　　上仁宗论江淮官吏迎贼纳城不可寛贷
　　欧阳修
　　臣闻江淮官吏等各为王伦事奏按已到多时而尚未闻断遣仍闻议者犹欲寛贷臣闻昨来江淮官吏或敛物献送或望贼奔迎或献兵甲或同饮宴臣谓伦一叛卒放肆猖狂而官吏敢如此者盖知贼可畏而朝廷不足畏也今若更行寛贷则纪纲隳壊盗贼纵横天下大乱从此始矣何以知之昨王伦事起江淮官吏未行遣之间京西官吏又以弃城而走望贼而迎若江淮官吏不重行遣则京西官吏亦须轻恕京西官吏见江淮官吏已如此则天下诸路亦指此两路为法在处官吏皆迎贼弃城献兵纳物矣则天下何由不大乱也臣伏思祖宗艰难创造基图陛下忧勤嗣守先业而一旦四夷外叛盗贼内攻其致害之由者谁哉皆由前后迂缪之臣因循寛弛使朝威不振纲纪遂隳今已壊之至此而犹不革前非以寛济寛何以救如晁仲约等情法至重俱合深行议者无由曲解或闻以谓自是朝廷素不为备不可全罪外官假如有杀父与兄者岂可只言自是朝廷素无教化而不罪杀亲之人又如有人掠夺生人男女金帛岂可只言自是朝廷素无礼逊而不罪劫人之贼迂儒不可用可笑如此李熙古岂独是朝廷素有备之州傅永吉岂独是朝廷素练之兵盖用命则破贼矣今朝廷素无备御为大臣者又不责之守州县者合有罪又寛之天下之事何人任责切缘韩纲是大臣之家父子兄弟并在朝廷权要之臣皆是相识多方营救故先于江淮官吏寛之只要韩纲行遣不重今大臣不思国体但植私恩惟陛下以天下安危为计出于圣断以励羣下则庶防国威自振赏罚有伦其晁仲约等乞重行朝典不可寛恕【庆厯三年十一月上时知諌院】
　　上仁宗论驾驭诸将赏罚当谨
　　范仲淹
　　臣窃见许懐徳在延州为不进兵击贼及军民虚惊抛弃随军粮草遂送永兴勘劾赦释放授秦州部管近又西贼侵边破荡却熟户一千帐不能保防即合重行朝典以其在边无效降充永兴部管郭承祐降知相州为转运使纪充北京都部管此二人一面责降一面迁转天下闻之是朝廷赏罚颠倒取笑四方何以激劝勲臣何以鉴戒堕将如王信狄青实有勇武堪任管军亦恐未有大功迁转太速祖宗朝廷用边将赏赐甚厚使用度充足委信至重使生杀在已惟惜官职不令满志恐有懈惰不思立功实前王驭将之术也又朝廷曽降诏所阙都虞等更不循转有边功除授今却不因功劳冲改此诏而今而后国家之命全无信矣惟用兵命将之令尤要取信系之安危与其他号令不同如须合转起亦过郊礼使作该恩方可进爵愿陛下再三思之仍乞丁宁指挥两府今后议论赏罚不可轻易须是有所激劝不招旁议方可施行臣谓国家承五代之赖祖宗威徳陛下仁圣保守四海乆无祸难今四夷已动百姓已困仓库已虚兵旅已骄国家安危实未可保惟赏罚之柄驾驭天下如赏罚频失何以保太平之业臣窃惧之愿陛下裁择【庆厯三年上时为参知政事】
　　上仁宗论张子奭宣劳少而恩赐多
　　欧阳修
　　臣风闻知汝州范祥为相度陜西青白盐敕差张子奭权知汝州子奭自选人二年内迁至员外郎朝廷之意虽曰赏劳而天下物议皆云侥幸盖以子奭宣劳止两次而迁官恩赐已数重自古赏功不过一次赏之不巳故难弭人言初自选人改京官曰赏劳未及二嵗改秘书丞又曰赏劳赐以章服又曰赏劳秘书丞不久又转官又曰赏劳合得太常博士超迁员外郎又曰赏劳后行祠部为名曹又曰赏劳作京官合作知县而作签判又曰赏劳一任未满合更有一任知县又超通判差遣又曰赏劳此所以外人之议不允也况范祥暂出干当只合交割以次官员或转运司自差人权今朝廷差人已是失体又于子奭为此侥幸今朝臣待阙在京者甚众岂无一人堪权知州者朝廷毎用一人必当使天下人服今毎一差遣则物议沸腾累日不息昔五代桑维翰为晋相一夕除节度使十五人为将而人皆服其精今中书差一权知州而不能免人讥议者盖事无大小当与不当而已其张子奭伏乞追寝权差之命仍乞今后外处差出知州只以本路转运使差官权至于赏罚之柄贵在至公今莫大罪不过一刑而止岂有劳者终身行赏而不已亦今后有劳效之人量其大小一赏而止若有别着能效则防擢自可不次人亦自然无言伏以朝廷用人惟患守例而不能不次选任但不渉于侥幸实有材艺之人谁敢有言子奭作使西鄙不为无劳但恩赐巳优于赏已足可惜令天下指为侥幸之人而掩其前效况又上亏朝政不可不思【庆厯四年二月上时知谏院】
　　上哲宗乞追钱勰误赏之官　刘安世
　　臣伏见御史台举劾开封官吏将大辟罪人寄厢妄奏狱空致朝廷误推赏典如闻已降指挥钱勰止令赎铜出知越州林邵范子谅并与小郡其余官吏特免改正虽门下省尝具封还续准朝防惟展磨勘此乃陛下至仁至厚不欲穷治而勰等所犯情实欺君考之公论皆谓责之太薄而名且不正事闗国家须至论列臣闻人主所以鼔动天下制驭臣民之柄莫大于赏罚使赏必及于有功罚必加于有罪则四海之内竦然向心而无不心服者矣惟其无功者虚受有罪者幸免遂容僭滥而其将至于无所劝惩然则为天下者安可不以至公而谨用之乎今开封官吏以大罪之囚权令寄厢敢肆诞谩谓无一人在狱朝廷信用其奏亟推厚赏进官锡服几二十人下至胥吏亦霑恩赐播传天下书之史册何可掩也继而台臣抗章弹其缪戾陛下付之执政按见实迹纵不欲论以全罪犹当夺其厚赏之官少为天下诬防之戒而乃一切仍旧复畀名藩使勰善去不过如此今赏有罪何以示惩陛下若明正刑典则虚伪之迹固在勰等茍谓已行之命惮于追改则好名之谤遂归朝廷传之后世实累圣徳伏望陛下特徇公议追勰误赏之官黜之小郡其余官吏亦令改正使天下知公朝之名噐不可幸以得非惟塞小人奔竞之路亦助成陛下无私之政所以详论之者盖欲救正国家之大体非特区区为一钱勰而发也伏惟留神省察早降指挥【元祐三年上时为右正言】
　　上哲宗奏为种谊生擒果庄赏未称功
　　常安民
　　臣闻边功有二王者之徳如天之覆如地之载防至昆防草木逺而戎夷蛮貊皆被其泽无彼疆此界之异而因利乗便入其土地俘其人民夺其城垒此求利之功也虽不赏可也赏之不可厚厚则生边患若夫背徳负义玩威入防焚毁民居杀掠生聚强据州郡胁诱部族结从连衡窥伺中华一旦窃发噬脐何及而能先敌鼓勇出其不意使敌不及拒计不及施此去害之功也安可不赏赏之不可薄薄则沮士气往嵗西蕃栋戬大将果庄青伊结桀黠有智数熈宁中于踏白城诱防洮西安抚四方馆使景思立全军漆其头颅为饮酒器人怨神怒先帝尝下募赏之令厚捐金帛命李宪图之凡十余年未有能称诏防者元祐中乃敢隂连西夏诱结蕃首约为内应从之者十已八分遂犯疆土杀虏蕃户烧荡其庐舍掘发其窖藏蹂践其苖稼斩伐其材木遂据洮州屠戮酋豪无敢谁何方是时种谊守岷州果庄之兵已逼岌乎如挂虎口谊禀命于经畧司求出师者数矣而刘舜卿以朝廷方休兵息民恬不为意其后朝廷遣游师雄使熙河而赵醇忠郎结戬包顺包诚之徒洒泪泣诉推心痛恨师雄乃趣舜卿然且犹豫累日卒用谊谋谊师既出先命焚飞桥以断蕃兵之路把冲隘以絶传报之音卒能雍容静宻生擒果庄献之阙下西夏五十万之众及境闻之遂皆遁去勲烈煌煌谁与伦比而庙堂之议乃欲不崇边功为安静之防不问其有去害竒功非求利之比槩薄其赏臣愚窃谓擒获果庄谊吞谋首亲冒锋镝功居第一师雄不辱君命能趣舜卿俾用谊谋功又次之舜卿观望勉从功冝居下而当时推赏师雄自宣徳郎军器监丞改奉议郎陜西转运判官继除校理固不为过舜卿自龙神卫四厢都指挥使髙州刺史遂擢为殿前都虞宁州团练使其崇峻如此而种谊乃自庄宅使止迁西上閤门使康州刺史未足以称其勲烈先帝诏令具在杀获果庄者未仕人授诸司使今朝廷正宜信赏而酬谊止此岂先帝诏令可以阁乎抑赏可以不行乎以为边功不足崇尚乎则何以奏告裕陵果庄擒献之日百官聚见四方驰表称贺也臣闻鄂特凌古囚温锡沁以附西夏有吞并熙河之志蕃部一揺足则熙河非中国所有蜀道亦有受敌之忧矣人材之乏未有甚于今日而将帅之有威名者惟种氏为最着臣愚窃谓宜于此时申白种谊前日之功优加褒进以励将帅则人皆知劝而边境无虞矣【绍圣三年上时为监察御史】
　　上徽宗论任职治事不当一一论功取赏
　　吴执中
　　臣窃惟朝廷张官置吏必各因其才足以当其事然后付以是职于事为治而于职为称则适足以受是禄居是位而已否则在所当黜也今任其职治其事者不复以为当然必皆一一论功取赏于朝廷臣窃以为过矣开封府大理寺将作监货务其尤甚者也臣谨论之开封府之治事大理寺之决狱将作监之营缮货务之筭钞此其职也居其务者必出于选用养之以丰禄厚俸以俟进擢固已度越流軰乃以其职事所当为者较计积累以为功劳一嵗之内率常五六迁自宣义宣徳郎不二三年而为朝议中散大夫者往往皆是人皆指目谓侥幸诚不可以久行宜有改也臣窃谓朝廷振革頽建立法度之初人易以劝而皆趋事赴功固当不吝爵赏以风动天下今法令备具上下维持互相纠正不容其有稽慢纵弛虽碌碌常才足以营职办事固非有异效可以称道谓宜参酌裁为定制须其任满考校功实量加迁陟亦足以示劝庻合中道伏望圣慈更须详酌施行【大观二年上时为御史中丞】
　　上徽宗论西师赏功之滥　　许　翰
　　臣承中书省兵房送到词头一道为武节郎董成部一百五十四人折亡外亡失二人转一官减三年磨勘武经郎郭宁部二百七十二人折亡外亡失二人转两官事臣闻兵家之法使贪者为我争愚者为我死夫若是者非他有利以之也则赏固不可以不厚虽然爵禄显设于朝惟其得之难也是以人危身而取之使其欲而易得得而易充则人孰复肯轻身冒矢石陷坚防敌为国行此危事而求竒功哉故无功而赏则有功者怠效薄而赏厚则人无志于极功而国不收其伟绩是赏亦不可以不审也昔景徳间契丹犯澶渊真宗皇帝亲驾征之自是强敌请盟至今不复窥边然而师还赏功如大帅李继隆等不过进阶次加食邑虽周文质身督所部射达兰而殪之首帅既亡敌众遂溃然亦不过小迁其秩而已又熈宁用兵安南郭逵为帅大破贼兵于富良江自是交趾不敢复动神宗皇帝犹以师无大功斥其赏当是时燕逹最有功不过进秩二等盖故时边赏若斯之艰者将复有以用之故也比者西师赖陛下神明威武羌戎震慑屈膝请服然其桀黠反覆尚未可以保其往前将吏之赏不可不留其未满之意以待复用也臣自防恩便得待罪掖垣与兵房事月余之间伏见西师赏功凡行一百七十余人积除二百五十余官其间转行遥郡者凡二十余减磨勘者不获数计距臣领事之前则所赏不知其防何也虽臣之愚不足以议戎事之大计然愿陛下参诸景徳熈寜审实之意稍求所以酌损故臣辄因董成郭寜之事而推言之非特为此二人惜数官而已也谨按周公六功之赏战功曰多所谓多者非特贵夫多筭古者振旅则饮至于庙以数军实计所获多以为胜焉今二人之兵以其所获除其所亡犹不足也则是得不酬失功不补过而亦防厚赏于朝臣欲遂行其词则不知所以为説是以冒昧而请之【宣和元年上时为中书舍人】







　　宋名臣奏议巻九十七
　　钦定四库全书
　　宋名臣奏议巻九十八
　　宋　赵汝愚　编
　　刑赏门
　　法令
　　上仁宗论编敇当任逹识大儒
　　宋　庠
　　臣伏以国朝以来诏数下而建条比牒连名充曹创府烦科碎目与日而增毎罚一辜断一事有司引用皆连篇累牍不能徧举率不纪嵗则别加论次谓之编敕条贯饬尽纲目毕张大可含元细不容髪王者之制揭若日月动如雷霆其言易而文其禁切而广伏见今日编敕者繁长猥俗与府县文符无异用字乖舛遣辞重复宁所谓明白温醇之防邪实由不専任逹识大儒而多用执法之吏夫法吏者奉行其法可也宁制法之人哉古人有言治国如治家耕当问奴织当问婢今欲与法吏谋致治之本是犹使奴织而婢耕要其成功不可得也臣欲乞专委鸿博之老及辅弼大臣商较敕条畧依律文为体裁制其文布四海使识朝廷之尊传万世俾知文雅之盛仍自今日以往有臣庻上言欲厘改旧章建设条禁者愿陛下谨其俞防必先付之两府参之羣吏若前条确见其短今文率以为便可行于经乆者即再下两制令以所陈之状去其芜杂取其精意仿约律令着为章程若事止苛文不足发明利害者皆寝而勿报如此则法不数变而民知所从言者必难臣曰今若依律令以为敕天下官吏必不能晓臣对曰今天下所颁律令曹局小吏犹能用之而依律为敕独不能晓此胶柱之论也又必难臣曰夫诏敕者多先帝所定而不当改臣对曰凡诏敕之设本臣庻上陈之见寜一出先帝之口哉况圣人以便利万物为至仁不以因循陈迹为孝且太宗皇帝改建隆之敕真宗皇帝革兴国之法是皆不可乎此守株之谈也【明道二年上时为三司户部判官】
　　上哲宗乞修敕令　　　　　刘　挚
　　臣窃以法者天下之大命也先王制法其意使人易避而难犯故至简至直而足以尽天下之理后世制法惟恐有罪者之或失也故多张纲目而民于是无所措其手足矣世轻世重惟圣人能变通之祖宗之初法令至约而行之可乆其后大较不过十年一变法岂天下之大民物之众事日益滋则法不可以不宻欤臣窃以谓非事多而后法宻也殆法繁而后奸生神宗皇帝逹因革之妙谨重宪禁元丰中命有司编敇令凡旧载于敕者多移之于令盖违敕之法重违令之罪轻此足以见神宗皇帝仁厚之徳哀矜万方欲寛斯人之所犯恩施甚大也而所司不能究宣主徳推广于其间乃增多条目离析旧制用一言之偏而立一法因一事之变而生一条其意烦苛其文晦隐不足以该万物之理逹天下之情行之几时盖已屡变今所谓续降者毎半年一颁毎次不减数帙矣夫法者天下之至公也造之而不能通故行之而不能乆其理然也又续降多不显言其所冲改故官司州县承用从事参差抵牾本末不应非所谓讲若画一通天下之志者也臣愚以谓宜有所加损润泽之去其繁宻合其离异务在简易明白使民有所避而知所谓迁善逺罪之意伏望圣慈酌时之宜全法之用选择儒臣一二有经术明于治体练逹民政者将庆厯嘉祐以来旧与新勑参照去取畧行删正以成一代之典施行无穷【元祐元年上时为御史中丞】
  </div>
  <div class="pagination">
   <a href="宋名臣奏议_page44.html">
    上一页
   </a>
   <span>
    ...
   </span>
   <a href="宋名臣奏议_page40.html">
    40
   </a>
   <a href="宋名臣奏议_page41.html">
    41
   </a>
   <a href="宋名臣奏议_page42.html">
    42
   </a>
   <a href="宋名臣奏议_page43.html">
    43
   </a>
   <a href="宋名臣奏议_page44.html">
    44
   </a>
   <span class="current-page">
    45
   </span>
   <a href="宋名臣奏议_page46.html">
    46
   </a>
   <a href="宋名臣奏议_page47.html">
    47
   </a>
   <a href="宋名臣奏议_page48.html">
    48
   </a>
   <a href="宋名臣奏议_page49.html">
    49
   </a>
   <a href="宋名臣奏议_page50.html">
    50
   </a>
   <span>
    ...
   </span>
   <a href="宋名臣奏议_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
