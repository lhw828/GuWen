<!DOCTYPE html>
<html>
<head>
    <meta charset="UTF-8">
    <title>明熹宗宝训 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明熹宗宝训 - 第 1 页/共 5 页</h1>
    <div class="content">   大明熹宗悊皇帝宝训
   
   卷之一
   
　　圣孝
　　泰昌元年九月癸未礼部尚书孙如游等请
　　上御文华殿门视事百官行奉慰礼
　　上曰朕哀痛方殷岂忍遽离丧次其以本月十六日视朝具仪来看
　　○同日
　　上谕□□
　　山陵事重礼工二部堂上官率钦天监并访举精通地理人员一同前往相择复特命大学士刘一燝同往一□等诣
　　天寿山相度
　　山陵言自东山口历九龙池周围详阅至皇山二岭其地最吉谨具图说以进
　　上命择日兴工工部左侍郎王永光言诸凡规制乞取法
　　昭陵
　　上曰
　　皇考陵寝重事营建规制倍宜详慎该部院先会同内监及科道官前诣
　　昭陵宝城楼殿廊垣等处逐一丈量绘图进览以便裁定仍发帑金五十万以济
　　陵工　○九月己丑
　　谕礼部朕惟自  □王御历休有光烈炳燿一时率荐徽称垂示万世此邦家之彝典亦臣子之极思也恭惟
　　皇考大行皇帝运际启承道兼述作青宫主鬯养蒙当鼎盛之龄紫极凝符出震继离明之照属绍庭而访□调化瑟以弘张疏滞遂良官联师济沛恩施惠品庶昭苏帝骤王驰仅布三旬之象魏乾旋坤转俨成一代之鸿摹洵哉缵前业以维新裕后昆而诒燕矣昊天不吊龙驭上宾万姓为之摧心
　　三灵于焉霣色闵予冲眇奄嗣图基率惟敉功敢替丕承之绪眷兹永慕式殷在疚之怀懿下文缺
大明熹宗悊皇帝宝训卷之二
　　上文缺
　　且卿等
　　先帝冯几言犹在耳岂可恝然大臣爱君体国道固如是乎尚书周嘉谟李汝华都著即出视事毋得渎陈有蹈不敬其言官论事亦当为朝廷爱惜老成无得任意雌黄至隐讽微词尤非入告之体以后章奏宜明白简易指事直陈毋得故为含糊致人猜忖荧惑听闻□部院传谕大小各官协恭和衷共修职业以佐朕平明之治故谕
　　○十二月庚午
　　上谕部院朕自御极以来遵承
　　皇考诏命图□政理夙夜靡宁所赖内外臣工协力同心奉公守职二三大僚忠君体国表率诸司辅臣孙如游为朕首简实嘉清慎特用眷酬何乃以浮言求退屡谕不遵使朕不得任用一人朕思
　　累朝列圣简置阁员多繇宸断当时政务修明直谏不乏亦曾有如此抗阻否至于尚书周嘉谟黄克缵一事小嫌何难销释忿争求胜辄欲乞身且吏部职司统均推举苟无失平何必避就毁誉即刑部近以议狱偏执奉旨不必疑虑何又因事发端遂至互相仿效封印杜门连章求去大臣爵位已极一去何难
　　皇考顾命诸臣望以佐朕新政岂意
　　两朝覃庆之后便为纷纷求去之图忘国厚恩藐朕冲幼□□无人臣礼亦复何辞岁除在即百度维新辅臣如游尚书嘉谟克缵都著遵旨即出视事不得仍有陈渎朕又览科道各官章奏持论公平者固多意见偏私者不少亦因大臣忠爱念轻身家计重得以浮说摇撼以致国事溷淆人心惶惑成何纲纪朕奉
　　祖宗法度不能坐听纷嚣致乱朝政兹特再为申饬此后大臣进退取自上裁小臣去留一听部议如有不奉明旨擅自去职及挟私逞臆显肆倾排者并下廷议治罪卿等可传示各官务各涤虑改图精白一心恪供职业以佐平明之治如或不遵朕命国法具在朕无戏言毋贻后悔故谕
　　天启元年五月丁未
　　谕户兵等衙门朕览户部等衙门请发内帑银两朕岂不重念封疆吝惜不发但思军国诸费向有经制
　　祖宗朝大兵大役率皆外廷调度即在
　　皇祖时讨平宁镇征播驱倭一切兵饷不闻请帑且帑金积贮有限内廷诸费不赀原非额供可应外急迺自东事军兴以来户兵等部不闻长画动请内帑请则危言要挟用则任意开销调募不求精强防御不合窾会耗费徒多绩效鲜睹且如辽东旧兵七万额饷近七十万两新兵十三万岁饷至五十余万乃自辽沈既陷河西官军能几兵数相悬应余多饷即称外解不至假使辽兵全在饷将安出又闻上年发去赏银二百余万荷戈军士未沾文武私囊半满辽城积余亦送贼手朕每念之痛恨见今各衙门候发帑银恐仍前弊多发何益该部可集廷臣议目前所需在内在外孰急孰缓其募调兵马修浚城池整备衣甲器械备御三岔山海抚赏河西款虏赉恤存殁军士等款逐一开列除额派饷银支用外事关紧要方准支用帑银向来积习蠹弊一一剖析毋蹈前辙仍一面奏请定夺卿等大臣务遵
　　祖宗成宪讲求经国大计严督逋赋勿避怨嫌斟酌给发务求实济主持职掌毋顾人情其科道各官忠诚体国固不乏人亦有乘机恣肆颠倒是非止快一己私心不顾国家利害无论更置经略破坏封疆贻祸海内即此辽饷查核一事何曾有一人悉心调画抗章直陈事已至斯难以再误大小臣僚务须涤虑改图急公忧国勉修职业共济时艰故谕
　　天启三年三月戊申
　　上谕内阁迩来科道各官条奏章疏朝上夕下朕未尝寝阁何乃在外擅发私揭代人报复私忿无忌排诬善类专一狥私结党朋比鸱争非胜不已全无忠君为国谋益封疆显是沽名要誉况屡有谕旨严禁通不遵行本当查名杖褫逮狱姑且不究卿等传示大小臣工都要殚心恪供斯职如有似前抗违枉逞□干复□□□□□□□罪决
　　天启四
　　上谕吏部□□□□□□□□□□□□□□禳灾荒□□□□朕□览□书□□□□□念朝廷设官分职赖以宣力分猷今大小臣工布满班列忠勤任事岂曰乏人悠忽旷官正自不少至于章奏条陈輙斗靡冗长披览不暇乃大利大害每擘画不前小嫌小疑便攻讦不已近且蹊径岐分意见各别爱憎誉毁附阿挤排大臣顾惜身名动思引去小臣占望风气依违自全职业不修政事隳废坏下文缺
　　
　大明熹宗悊皇帝宝训卷之三
　　上文缺
　　先年会推各衙门不得干与要在平日发单咨访材品周知有缺照单推用一切请托悉置不行躁竞之风自息例转科臣选郎商之吏科推升台臣商之都察院各有旧规何得踰越至于一切推升才望资俸并论则久任不可不行惟边道提学难拘定序此皆
　　祖宗成法亟宜严加申饬与内外臣工画一遵守以清吏治
　　天启五年二月壬寅吏部文选司郎中范景文疏言今天下仕路溷浊嗜进如饴无亦衡鉴之地先自不清臣即不肖不愿使奔竞之风仍自臣身始窃念除授有岁格其久近不可得而私也特擢有绩望其高下不可得而私也升迁有资劳其浅深不可得而私也此三者已足尽大凡矣不论三者更于何论其繇别径不问可知况年来舞文玩法吏毙丛生而自己先有拖带不净即对此辈又何以为颜臣今与需次诸臣约一行嘱托臣不能为之讳臣又与同事诸臣约一听嘱托亦愿诸臣勿为臣等讳
　　上曰以后升除推用一循资望务著实行有故违请托的指名参奏
　　严计典
　　天启元年八月癸巳吏科都给事中薛凤翔以考绩届期条上数款一治行当核其真一惩贪当重其法一监司责成宜严一冲途劳苦宜恤一入觐应为酌免一馈遗应为预杜同时掌河南道御史刘兰亦疏条吏治四毙曰墨曰横曰庸曰浮而吃紧在以抚按核司道以司道察郡邑内外严加禁饬共图维新而大计五花册既定六款仍宜于考语后散评数十语不许止以四六骈语塞责得旨这所奏察吏诸款有裨实政该部通行省直衙门一体申饬
　　天启二年十一月丙辰刑科左给事中尹同皋言国家察吏原从职掌分功罪自议论变下缺
　　许投进其命所司知之
　　○辛酉御史刘廷宣疏言今海内困穷已极当以固结人心为第一义乃有司朘削无状日甚一日乞责成抚按法在必行凡贪墨之吏不时参提务要追赃正法勿止以量处了事至抚臣关系尤重乃始进率多不正若近日王绍徽疏内所称假托要津公单讨保嗫嚅道款呈身自荐者先自不正安能正人乞
　　敕铨臣主持公道为国择人勿沿门问信致线索得以公行奔竞因而得志
　　上曰海内民穷已极多因有司朘削以后抚按官论劾有赃私狼籍的都著提问追赃不得以罢官了事这本内所说贪官还指名具奏巡抚官著从公推用不得滥及
　　天启四年三月己卯吏科都给事中阮大铖言今日民穷财尽极矣而不肖者尚恣攫取以朘其□间有提问者往往虚应了事请自今严著为令凡抚按论劾各官赃私见任追之任所去任追之原籍载入考成转解户部若虑开报过实不妨于中量免以示宽政至于岁终仍著户垣考成起解赃银完欠如梗玩不解不如数者并将地方官从重参处以为党庇之戒
　　上曰贪吏提问追赃令甲甚严著通行申饬抚按各官论列处分即行定拟追赃赃银照限查核有不遵的即系不职著该部参处
　　○四月丁酉礼科给事中刘懋言民日益贫吏日益黩宜令道府厅官每月报所属州县廉贪昏明事件于抚按一月一册巡历之日即照册开面诘若他有所访他有所犯则开者之贪昏可知一体罢斥抚按不妨异同不必会稿荐者止如旧额劾者不妨倍加
　　上曰这本说吏毙民隐最悉抚按官荐劾不当贪廉何所惩劝道府开报连坐前已有旨这所奏一并申饬著实行
　　慎官评
　　天启元年五月癸丑吏部尚书周嘉谟言近日官员考语袭用四六组织徒工形神未必尽肖凑合虽巧隐讳反以滋疑臣不自量谬拟一格凡考语册以守才心政年貌开列六款以五等为率守下注或清洁或谨慎或平尝或玷缺或污浊才下注或精练或通达或平尝或疎拙或昏悖心下注或公正或坦直或平尝或隐秘或奸险政下注或勤敏或整办或平尝或宽缓或隳废年下注或方青或而某见以为否者其有所劾也即揭注该管各官某某共报以为不肖或某报以为不肖而某见以为贤者如是则司察与所察之人其优劣公私俱莫逃于通国之指视矣倘有不肖滥竽大憝漏网即褫臣并查原开报等官权其轻重分别处治以为为臣不职者之戒
　　上曰吏治全系官评若贤否开报失真何凭举劾惩劝这所奏责成司道府厅各官揭注查参等事著立为规条严加申饬务在必行
　　杜幸窦
　　天启元年正月甲申刑科都给事中魏应嘉言近有一种习气中于人之膏盲而不可解者曰居间而已夫所言公公言之今后吏兵二部用人不论廷推铨选但有独身嘱托私宅通书者该部即明白开具其人其书以奏如该部不惜名器不顾地方用非其人或以他途进者容臣等以白简随其后
　　上是其言戒各部堂上官尽杜私谒不得徇情瞻顾果有偏私科道官据实纠驳
　　天启二年三月己酉吏科右给事中赵时用言近日升迁太骤赠恤太滥夫国家有一官则有一官之序而历此级斯有彼级之转今奈何于京堂而独越也乘疏通之会为速化之媒尚未经任遽尔移升是家园可作宦途攫取真如捷径至于求赠求恤祗图
　　恩荫非借国本为题目则捏边功为劳勚以致生前之奸污一恤可以尽洗而未定之评论代口为之游扬乞
　　敕该部以后每京堂有升转必以到任为序故官有赠恤须详核其生平无概徇情以启幸窦
　　上曰这所奏升转恩典等事深得朝廷课功实重风励意便著申明遵守不得一概徇情其才品劳勚原自超优显著的不妨酌议奏夺
　　天启三年十月丙寅河南道御史翟学程疏陈铨政之蠹言吏部统百官均四海者也不惜以情分为赤帜于是司道各属臭味相通巧者被亲拙者见远贤而未开开而未必贤几令乘骢之激扬黯淡无色而二三下吏遂鹰击毛举冀旦暮可足吾事殚其地之出竭其庐之入不足以供鱼肉□朵颐焉则源浊而求流之清必不得之数也若掣签一法尤属可笑缺定于先签掣于后高下其手掩耳偷铃有同儿戏臣犹记为令时见戎政侍郎朱光祚铨政一疏凿凿可行奈何寝阁而不报遵而举之殆不容一日缓者矣
　　上曰近来吏治不修民生憔悴亟宜振饬这所奏徇情请托等毙著严行禁谕有违犯的科道官指名参处选法量才授官掣签至公亦多窒碍况又借以行私应否更改停止著从长议奏朱光祚前条陈铨政奉旨已久著查原疏覆行
　　慎荐举
　　天启元年二月壬戌河南道御史张捷疏荐多人董应举吴撝谦于仕廉胡琳萧近高等
　　上曰铨叙人才乃吏部职掌本内胪列多员且多见任不无侵官以后申明旧制非奉旨公荐不得率意私举
　　○闰二月甲午兵部尚书崔景荣覆科道诸臣疏以辽左用兵将材尤急请行保举之法发单咨访科道诸臣各举所知无论见任废闲开送臣部酌择上请即送辽东领兵仍注某系某人所举以验当否在外督抚按官亦各举所知不拘多寡仍行所属武官自总兵以下有怀忠义勇敢之气愿援辽者即一面具奏起送入辽
　　上曰辽左用人方急依议从公保举卿部仍查酌选用不得尽诿推荐
　　天启二年十一月辛酉户科给事中郭巩请严保举言今天下文不成文而以钱神为文武不成武而以债帅为武乃荐文者满纸龚黄荐武者满纸贲育忠佞未分赏罚终混臣欲悚之以互相救莫如保举之法保举者功则同赏罪则同罚者也此法蚤严奸邪早敛当日保举廷弼者何敢以大言欺
　　圣听哉
　　上是之命申饬保举之法
　　审用人
　　天启二年九月甲辰四川道御史练国事奏京堂太壅冒滥宜防敬陈内外交重之法一荐举当确一躐转当核一人言当顾一会推当慎又言重内轻外尤是添注京堂之病根臣子干办职业内外何分如吕坤以吏部参藩薛三才以都科参藩后皆树立多著名迹此近在人睹记者何尝厌薄藩臬也使真卓异而后升京堂则人皆成卓异使不京堂而亦可节钺则人自不求京堂官方其有赖乎
　　上曰设官原有定制时艰需人所奏内外交重事宜自当斟酌疏通务使人材不壅国事有济
　　天启三年十一月丁丑吏科给事中郝土膏言京堂添注太多晋陟无地合计实历俸以一年为限限满则放假回籍遇有巡抚卿贰缺出采拔才望而推用之至若南中亦有京堂而人情每薄之谓得与会推之列少也宜同在北者一体推巡抚推卿贰则南北可以互转也南中亦有铨部台省而人情每薄之谓得与于京堂之陟少也宜同在北者一体转年例转京堂则南北可以并重也如是则不惟可以疏京堂且并可以疏考选矣又如监司缺少率虚占于例转之官慢君命误地方此不可训也令自命下日为始逾一年不到任者吏部径自作缺另补而本官仍请旨处分庶几寒怨望之胆内察期远每荡简于部寺之席白简可绳或难为堂卿体面此不可训也合令各堂上察所属有不肖者得不时纠参而敢于反噬堂官者有禁庶几申堂属之体
　　上曰近来京堂填壅皆因推升太多以后都著查照旧例升转不得徇情滥推其例推方面不到任者即作缺另补不必一年
　　天启四年正月丁卯大学士叶向高等奏添注一事祗因
　　皇祖时迁谪过多
　　皇考与
　　皇上尽行收召一时人多缺少其势不得不出于此顷科道屡言京堂人多遂将添注遽停夫添注既停则京堂之壅滞愈甚言者欲令其请假告病而去此于政体实为不平何也京堂诸臣虽年力才品不同然其远者皆沉沦摧抑二三十年其近者亦累资而得此今诸臣之起不二三年其至九卿八座者仅数人而邹元标钟羽正冯从吾辈又皆不究其用以去所存无几奈何又生厌薄欲一举而空之又如巡抚一官向来多用老成历练之人今尽推资浅之有才望者其资深诸臣岂无年力尚强才猷夙抱足当建牙之选独不可兼用一二以示公乎外僚至布政而极向者巡抚之推一内一外故布政多为巡抚次乃京堂今巡抚无一布政矣如其终格则布政之途穷而藩臬无所措足此内外迁转之不平者也南京科道与北颉颃北每岁多转京堂南无一焉此又南北迁转之不平者也
　　上曰览卿等奏具见公平政体爱惜人才深切铨务京堂添注已有旨至今年冬停止因科道官屡言人多故不准推卿等既称不便还照原旨行但须酌量推补渐次减省毋得徇情滥及以致仍前壅滞其余都著该部查行
　　责实效
　　天启五年九月丁巳大学士丁绍轼奏申用人之议大略言今日用人材非素储事无责成致缓急一无足恃请命兵部与各边抚定为充经略之官请命六部九卿科道各举所向来通行称便近因私造低钱甚多真伪难辨惶惑不行著出示晓谕地方军民人等真正大制钱照旧行使不得一概阻滞有故违不遵的依律治罪仍著巡缉厂卫衙门严拏私铸假钱其户工二部官局务须真铜精工如式铸造有低铜搀和铸造恶滥等弊从重究处著一并申饬行
　　天启五年四月己亥命督理屯田副都御史董应举以屯务归并天津督饷抚臣升应举为工部右侍郎专理铸钱建局荆州统率荆西道催儧铜料工程鼓铸司官亦著工部差遣廉干的去再于产铜处仍建一二局委贤能府佐官员鼓铸务要钱质坚厚利民裕国广东道试御史陈世埈疏言鼓铸既经会议
　　皇上特遣部臣主之侍郎非不尊也而不兼宪衔则控制无权是当照工部右侍郎总督天下鼓铸钱法事务兼以都察院右佥都御史之衔者也荆西道既委催儧铜料亦须加以管理通省钱法之衔重其事权而一方之鼓铸又不若各省直各自鼓铸而总其成于部院凡省直各择一监司各加一管钱法敕衔各府清军官亦各加钱法二字悉听钱法部院管辖凡行钱处所道府州县悉听节制与饷漕屯盐诸臣一体凡铸钱行钱疏通阻滞钱法官悉听部院年终举劾必如是而后职掌始明体统始正事权始一血脉始通也至于私钱之禁当严唐宋之钱当禁耗蠹之弊当清又在部臣之力为稽核耳
　　上曰鼓铸大臣须兼宪职
　　祖宗朝铸钱必坚厚完好故易通行今宜照嘉靖钱式铜料不许低假商人卖钱只许在官炉处所如有私相贩卖者照私盐律治罪一应徵收钱粮其存留杂项及零星未及两者许用钱上纳唐宋旧钱间行不禁
　　天启六年四月甲申
　　上传与都察院即今大制钱不行皆因五城兵马总甲人等房号不收大钱以致壅滞著五城御史严加查核限即日回奏
　　诘饷
　　天启元年正月己卯
</div>
    <div class="pagination">
<span class="current-page">1</span><a href="明熹宗宝训_page2.html">2</a><a href="明熹宗宝训_page3.html">3</a><a href="明熹宗宝训_page4.html">4</a><a href="明熹宗宝训_page5.html">5</a><a href="明熹宗宝训_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
