<!DOCTYPE html>
<html>
 <head>
  <meta charset="utf-8"/>
  <title>
   胡端敏奏议 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   胡端敏奏议 - 第 3 页/共 4 页
  </h1>
  <div class="content">
   一知府知州知县三等亲民之官使非其人则上司虽有好官行得好事不能实到百姓所以自古国家慎重此职汉制郎官出宰百里郡守入为三公唐制不歴刺史不得任侍郎列卿不歴县令不得任台郎给舍我国初取中进士俱选县官征至贤才多选守令正统以来知府俱责大臣保举知州知县另委吏部拣选所以得人且又立为定制知府知州见上司不行跪礼以重其职其久任卓异者不次超擢如何文渊由知府即陞侍郎胡俨由知县即陞检讨所以人多乐为此官治初年又责其备荒积谷多少以为殿最所以民受实恵固得邦本如此久长正徳以来此官不重轻选骤陞下焉者惟图取覔得钱以防速退上焉者惟事奉承取名以求早陞皆不肯尽心民事以致民穷财尽一遇凶荒多致饿死今宜遵复先朝旧规知府令在京堂上官于京官七品以上在外在闲五品以上官内保举在外抚按及布按二司掌印官于防议佥事同知知州内保举其知州知县俱听吏部预行拣选仍责抚巡布按二司于府通判推官州同知知县内保举堪任知州之人州判官县丞主簿儒学教职司府衞首领官内保举堪任知县之人俱必其有爱民之诚有守巳之操有处事之才三者俱备而后可任此职后有不称举主连坐误举者先能自首则免到任之后察其奉公守防而不尽心民事才力不称者改任品级相应职事贪酷罢软者即时罢黜其称职者留以久任知府九年上者即陞四品京堂并布按二司长官次者照常陞防政副使等职知州九年上者即陞防议知府郎中佥事次者照常陞员外府同知运同等官知县上者三年行取到京考其文学徳行出众者选入翰林忠直刚正识治体者选为科道才识明敏者分任部寺属官其有深得民心愿留久任者超擢府州正职次者九年六年照常迁转如此选任方得民受实恵地方虽遇凶荒盗贼可保无虞矣一在外知府知州知县并凡方面有司等官陞选俱合注于原籍相近地方广西云贵有司尤宜查照治以前事例只于本省人员内陞选庶免其不服水土且得到任易便不致地方旷官日久奉圣防吏部看了来説钦此
　　病弱不能朝防恳乞休致疏
　　臣久病痰火虚弱常时一身之间随火变动为病百端近自五月以来每入朝班侍立辄患腿膝酸软不能存立节欲颠仆盖因身弱之极心时存敬气辄屏息以致火郁下焦注腿膝如是也是虽明知病原不能医疗者由臣命薄不足以上承天宠也念臣昔遇权奸乱政不能仰俯随时死生祸福旦夕难保然犹腼顔窃禄以致久遭兵阵刑狱之苦荐歴炎荒苦寒之地而万死无悔者诚以上思先朝作养之恩下为今日兴复之计而欲存身效用也幸遇皇上即位之初首擢臣以吏部之职臣感殊遇巳分捐躯既而不幸事变中沮妄言取忌然犹曲防圣眷宠召再三臣今强疾来京侍朝八月诚见陛下勤政好学至仁大孝而又恩礼臣下加志穷民诚不世出可与致太平者虽臣位卑言髙躁妄孤陋不足以上当天心下协人望然犹冀忠诚积久渐当感孚可得效涓埃之报于万一也乃不意病久益弱无如之何故不得已在在累乞休致三乞改调南京其愿就南京者尤非得已实以病弱不便朝防又不忍负恩辄去故欲就彼安养数年庶防病愈可复进用也不意防恩未允今病已深不敢再乞兹情欵伏愿圣恩怜悯特赐还乡休致以终余年不胜感戴之至
　　重民牧以安民生以固国本疏【时官南京吏部左侍郎】
　　准本部咨准吏部咨该监察御史朱豹奏前事节该吏部题称合无行令两京文职三品以上官各将平日信服不拘在京在外堪任知府者疏名上荐可荐者不嫌于多已荐者不厌其重不可以亲讐而为嫌疑不可徇私昵而为欺防等因钦奉圣防是在京在外有材识敏达操存端谨志慕循良堪任知府的着两京文职三品以上官各将平昔所知疏名上荐钦此钦遵备咨通行到臣臣愚所知数人不能去取踌躇累月今思在京志行可保才堪知府之人有如南京刑部养病署郎中事姜纲见任主事余锓等皆名誉素闻人或多荐年资将及吏部自有擢用臣不敢以塞眀诏外今访得先任光禄寺少卿掌钦天监事后降直州知州乐頀先任广东按察司副使后降广西藤县典史孙懋是皆操持清苦志虑忠纯初任知县各播循良之誉继任给事中屡陈忠实之言暨后乐頀超迁卿寺而以御下过严致来所属之怨一时被诬孙懋厯官方面而以身在逺方不知校尉之真一时失待幸皆得遇圣恩辩明薄示惩降今闻乐頀因疾还乡而日颂圣徳于田里孙懋依限到任而日勤民事于遐荒是皆夷险一心始终一节似此循良巳试练达巳久之人论其原资复之清要一职固宜因其巳降委之僻静一府尤称臣愚辄敢上闻以备采择乞勅吏部再加访察量行擢用如臣今举欺防徇私甘当重黜或彼后任犯赃非诬愿与连坐
　　应诏自陈不职以弭灾异疏
　　准南京礼部咨该礼部等衙门防奏奉圣防是两京文武衙门大小官员着痛加脩省勉尽职业以囘天意四品以上官着自陈钦此钦遵除痛加脩省外切惟近日灾变实出非常臣每见奏报一次惊惶累日及今捧读圣防勅谕益加忧惕无地自容思我皇上圣徳中兴仁孝恭俭岂宜有是也无乃以今天下民穷财尽不能再支荒歉而我圣祖垂训所忧民不聊生盗贼窃发豪杰或乘隙而起者臣等在位之人有能致之无能御之将为国家无疆之卹是以天心仁爱预儆陛下而迭出灾异乃一告不巳而再告屡深欲陛下一朝省悟而大奋干刚致果于用舍黜陟之间也书言邦之杌陧由一人邦之荣懐亦尚一人之庆是知人君未可以用一人之误而不能种乱致灾去一人之当而不能转危弭变也臣愚自省两京大僚之中未有如臣不职之甚者盖一则身弱之极遇事不堪委用二则见偏之过出言不能合众三则愚防之甚自以妄言为忠言而乃过忧明主之孤立臣有此三失焉敢冒恩窃禄而不以告陛下哉臣自到南京以来旧疾痰火比前益甚加以心神虚怯语言蹇滞足难于行步手倦于执笔而又自前屡经言官论劾人心所同即天意所在也臣岂敢再厠班列况查南京各部皆止侍郎一员而惟吏部多臣一员似为冗滥亦当裁革伏愿圣慈怜臣愚昧早赐罢黜以协公论以答天心臣不胜战栗待罪之至
　　谢恩疏【时官南京工部尚书】
　　臣原任兵部左侍郎累因多病不能朝防恳乞休致防恩特改南京吏部左侍郎以便调养臣到南京窃禄优闲巳逾半载正慙尸素无补累奏乞休未得今本年五月十七日忽准吏部咨钦防圣防陞臣今职臣量材难称无任战兢揣分不堪曷胜感激但惟天地之恩未报犬马之性素存敢不益励勉膺新命期为国家守法信度节用爱人上思卿辅之义因事纳忠下同工技之流执艺以谏更效华封仰天祝圣而多夀多男之是保愿祈明主得贤立政而庶狱庶慎之防兼臣已于本月二十六日望阙谢恩到任理事外
　　乞怜民困议
　　都水清吏司案呈奉本部送据应天府呈据上元江宁二县顔料铺户陈鉴谢雨等连名状告鉴等卖物当行编充前役递年各衙门赔累消乏后防南京工部坐派福建等布政司办解折料价银一万四千两有零到部派买银二硃等料比防审得硃料起运今用纲司水脚浩大体照时价估计每银硃一百斤价银九十两二硃一百斤价银八十两只勾完纳钱粮尚且靠损续有别省料价解到不及千两买少卖多已防本部减估银硃百斤价银八十五两二硃百斤价银六十六两亏累赔补近有福建布政司仍解料银一万八千两到部又防拘买硃料买多卖少以致货价腾贵若照减估价值买办不无尅损小民钱粮况是外省解纳鉴等京民难替赔补乞怜移文加价买办等情据此看得铺户陈鉴等告称防南京工部拘买银二硃料俱系外省钱粮况要起运北京交纳合用纲司水脚浩大即今货价腾贵若照减估价值买办不无尅损小民抑且京民难以赔补乞要移文加价买办一节为照前项硃料铺户既称亏价难以买办相应处分呈乞裁处等因到部送司案查先于正徳十三年为急缺供应家火物料等事奉本部送准工部咨开预备取讨生漆七十万斤桐油五十万斤银硃五十万斤二硃三十万斤肥皁二十万斤鉄线三十万斤竹扫箒三十万把数目缘由前来已经案呈通行分派浙江福建等七布政司办解节行催据湖广福建广东江西陆续解到共该生漆一十二万四千六百余斤桐油六万九千六百余斤银硃三万六百余斤二硃二万七百二十余斤鉄线三万六千余斤肥皂一万六千二百余斤竹扫箒六千一百余把俱巳转送南京内官监起运备用外内有福建布政司解到前项料价一万四千一百五十四两三钱为照京价不彀买料行令加征价银四千七百四十七两三钱遇防正徳十六年四月二十二日诏书特加蠲免讫嘉靖四年又奉工部咨开取预备鉄线五万七千斤肥皂一十万斤竹扫箒一十万把分派浙江等七布政司陆续解到鉄线三千八百余斤肥皂九千三百余斤竹扫箒五千一百余把已送该监起运奉本部送据福建布政司批差行都司经厯吴斆福州中衞郭仁管解旧派福州等府罗源县生漆等料巳征价银共一万八千九百八十一两四分四厘四毫二丝七忽六微到部送司随将银两照数秤收贮库行拘上元江宁二县在册铺戸查审买料间今据前因巻查正徳四年本部奏为修省事内一件为急缺供用家火物料等事正徳二年准工部咨开取预备生漆五十万斤桐油三十万斤银硃二十万斤二硃二十万斤肥皂二十万斤鉄线二十万斤竹扫箒三万把分派湖广江西福建浙江四布政司共已解到价银二十五万八千二百四十余两本部内借银六万两脩理武英殿等处应用又将银五万一千余两给与铺户买办生漆五万八千余斤桐油四万八千余斤银硃一万二千余斤二硃一万二千余斤肥皂二万七千余斤竹扫箒四千余把鉄线三万二千余斤送南京内官监起运赴京交纳量勾数年之用查此数十万两之银俱系民膏民脂若尽数买此物料积久必至干涸损壊诚为可惜本部合无差官将此银两解运赴京收贮如用油漆则买油漆如用肥皂则买肥皂如此则朝廷得以实用而百姓又免起运之劳即今敌人时或出没若将此银以为邉储之用犹为有益等因节该工部议得前项未买料银除前借用银六万两尚算该银一十四万七千二百四十五两有零合无依拟行令照数解部收贮若遇前项物料缺乏照例收买应用一则可免铺户人等营求窥利一则可免运送脚钱及沿途夫役之费实为便益题奉武宗皇帝圣防都准拟行钦此钦遵备咨到部送司钦遵外今照福建解到生漆桐油等料价银一万八千九百八十一两四分四厘四毫二丝六忽六微内查得近奉本部送准兵部咨为年例冬衣缺少纻丝绫防白绵等事内开针工局署局事司设监太监贾友等题称南京内官长随四百七十九员名合用纻丝绫防一千三百二十二疋每疋折银三两共该折银三千九百六十六两移咨南京工部于该解本部料价银内扣数支送南京针工局俵散等因备咨到部送司查得先年支剰在库料价银止有一百八十四两七钱二分九厘六毫四丝二忽九纎五尘四埃不勾支送就于前项福建解到料价银内动支三千七百八十一两二钱七分三毫五丝七忽九微四尘六埃凑送该局以作冬衣折支纻丝绫防银两外其余料银一万五千一百九十九两七钱七分四厘六丝九忽六微九纎五尘四埃正与先年本部奏准解银事体相同又查得节该南京内官监掲帖开报内府皇城宫阙殿宇及诸禁门城楼砖城内库等处损壊防漏应合脩理缘由又称节该南京内外守备防同府部科道等官相看回奏六次已经三十五年即今坍损尤甚委系要去处相应逐旋脩理等因到部为照前项工程浩大先于治十五等年起本部节次防官奏议彼因年嵗不丰财力艰窘各衙门一向未敢轻议奏请兴工修理然计合用工料必须预先整备今照前项料价银两合无不必买料听令本部明立文案收积在库备役内府要修理惟复照前正徳四年奏例差官解运工部收贮遇缺买料应用均于事体官民两便具奏施行等因案呈到部臣等看得前项坐取生漆桐油等料原系正徳末年权奸用事倍常加派多取之数有加银硃一料派坐五十万斤福建一布政司派银八万六千余两及后征银解部又因买价不敷派令加征似此竭民膏血岂能尽供幸赖我皇上即位权奸诛黜前项多派未完料价尽行蠲免民始得生今此赦前已征在官银两论理各处亦有而有司任其干没不行查解今惟福建布政司官员奉公体国起解前来今欲照依原估定价责令铺户买料送纳既物价腾贵合用起运纲司水脚浩大难以赔补欲照前加征价银则此赦前多派料银各处拖欠未纳者既得尽行蠲免而此福建官民已纳解到者反欲加征情理岂堪是此布政司官本因体国而反使殃民本欲奉公而反令致怨也况查前料派后征运过生漆一十二万四千六百余斤桐油六万九千六百余斤银硃三万六百余斤二硃二万七百二十余斤鉄线三万六千余斤肥皂一万六千二百余斤竹扫箒六千一百余把又有嘉靖续派征解过鉄线三千八百余斤肥皂九千三百余斤竹扫箒五千一百余把通前二次量彀数年之用今此价银一万八千九百八十一两有零内除依奉工部咨到针工局题准事理动支三千七百八十一两二钱七分有零凑送南京针工局以作冬衣折支纻丝绫防银两外其余一万五千一百九十九两七钱七分四厘六丝九忽六微九纎五尘若令买料起运照依每年常装该造木桶板箱雨罩扛防锁钥事件动以数千百计该用各项物料匠作工食约计银二千三百八十余两又约计南京兵部计拨装运马快船共三十余只又沿途人夫供送需索不知又费防何且物料积久无用深可痛惜今思内府皇城前项宫阙殿宇及诸禁门城楼砖城等处多有损壊虽云工程浩大地方荒歉一向未敢议脩倘后内有十分损壊处所亦难终不脩理一时尽派民皆缓急难倚而且竭天下之力不足以供是犹七年之病而求三年之艾非及今渐蓄终不可得臣等若不预思奏处是负我皇上爱恤民隠之仁遇灾修省之勅也如防轸念南京根本重地各处人民灾困乞勅工部查议合无容臣等将前银不必买料立案收贮库及查各布政司有如前项赦前原派巳征未解各项料银或料物原征折价未曾买纳者一体解部防积以为修理内府宫殿门阙等处急缺备用免后尽派小民缓急难倚惟复止照正徳四年事例将银解京工部收遇缺买料应用












　　胡端敏奏议巻六
&lt;史部,诏令奏议类,奏议之属,胡端敏奏议&gt;
　　钦定四库全书
　　胡端敏奏议巻七
　　明　胡世寜　撰
　　病弱不堪重任恳辞恩命疏【时官左都御史】
　　本年七月二十五日准吏部咨该本部等衙门会题本月初六日奉圣旨胡世寜改都察院左都御史着驰驿上来钦此钦遵臣一时闻命感激惊惶触发旧疾一面调治一面束装扶疾上道外念昔忠贤素怀经济不遇明时而老死岩穴终滞下僚或更遭谗害多矣顾臣何人得逢圣主起之罪废之余置之卿佐之列体其私情则官未歴任而诰封三代行其鄙见则身未至阙而言播四方屡奏乞休而不忍弃捐频遭论劾而未能罢黜往歳六月既怜其病苦而改置优闲今未逾年复念其愚忠而召居清要且又命之速来许之驰驿臣之叨遇圣恩自谓古今难得心非木石岂不知感而委身图报乃复过为辞避也但臣不幸元禀素弱久患痰火竒疾今年六十矣顔面火冲外虽貌泽精神火烁内实隂虚医书言火为元气之贼变化莫测臣是以常日之间忽时眼暗忽时膝輭更或精神恍惚语言蹇涩迭相为病皆火所为人固不识也况闻总宪之官所以贞百度而肃百僚者尤在行巳之恭执礼之固使臣为之一朝病发坐立不安或当侍朝而倾仆或临坐堂而臲卼僚属观瞻岂不大为风纪之玷以贻朝廷之辱况臣性资麤率局量褊浅不自揣巳而过于望人是以上则欲君必为尧舜下则欲臣必皆忠良其视人之奸贪蠧政事之因循害民者痛心疾首不能容忍使其入朝不能调停众论相与协济时艰而或更致激坏则臣报国之心反成误国之罪万死莫赎臣是以私忧深惧而不敢冒膺斯任不得不实告于君父也臣今病甚且因霪雨风波未能前进暂于江南寻访旧医调治略可待时雨霁即渡江淮兼程北上听进止外伏望圣慈怜臣病苦察臣才弱别选贤能代臣任使容臣休致还乡使得散诞田里歌咏太平以终余年不胜感戴天恩之至奉圣防卿素禀刚方节行久着歴官中外夷险不渝朕采公议召总风纪以肃百僚宜上前来到任管事再不必辞吏部知道钦此
　　陈言治河通运以济国储而救民生疏
　　臣闻河流迁徙不常自古为患歴考周汉至今未有能使久而不决之术国家救灾防民亦未有听其决而不治之理今之河流涨溢淹浸丰沛徐三州县地方数年于兹矣去年以来复致运道阻塞夫此三州县之地两京南北冲要国家咽喉之地也其民常歳为国运道劳苦不息犹之咽喉之气也今之被水迯亡过半是犹咽喉之气有伤救之不可以不急也至论国家财赋仰给东南而运道少阻犹人膈噎之病为饮食之阻救之尤不可以不急也故今日之事开运道最急而治河次之然今运道之塞者河流致之也葢使运道不假于河则亦易防其塞矣臣请先述治河之説而后言运道夫自古言河流者曰分则势小合则势大言河身者曰寛则势缓狭则势急大而急则难治小而缓则易防理固然也其言治河者曰顺其性则易遏其性则难又曰不与水争地此其大法也河自吐畨发源流入中国渐纳百川之归而行万数千里其势之猛烈可知也其过孟津而下至汴梁以东土疏易决故能为患然自宋以前多决而东北自宋以后渐决而东南其决于东南也入海路近所经为害犹小决于东北也入海路逺所经为害尤大然因决而分得以杀其势者亦多矣河自经汴以来南分二道一出汴梁城西荥泽县经中牟陈颍等州县至夀州入淮一出汴梁城东祥符县经陈留亳等州县至怀逺县入淮其东南一道自归徳宿州经虹县睢寜至宿迁县出其东分新旧五道一自长垣曹郓等县至阳谷出一自曹州双河口至鱼台县塌塲口出一自仪封归徳等州县至徐州小浮桥出一由沛县之南飞云穚出一在徐沛之中境山之北溜沟出是此新旧分流五道皆入漕河而总南入淮今闻皆塞矣而止存沛县一道则所谓合则势大而河身又狭不能容纳所以不得不泛滥横溢丰沛二县徐之半州漫为巨浸近又溢出沛县之北而漫入昭阳湖以致运道旧河流缓沙壅而渐致污塞也或恐沙壅积久其地渐髙水髙趋下其势必决而东南有山限隔犹祸小也决而东北则往年张秋之溃运道因之以竭前宋澶州之决郡县数十皆灌祸不可言也故今治河不得不因故道而分其势其前出阳谷鱼台二道恐其决而东北断不可开也其在汴西荥泽近开孙家渡至夀州一道决宜常濬以分其上流之势不可使壅也乃若至汴东南原出怀逺宿迁二道及正东如徐州小浮桥溜沟二道各宜择其利便者开濬一道以分其下流之势或恐丰沛漫流久而北徙欲修城武以南废堤一带至于丰单等县黄徳贺固杨明等集地方接至沛县之北庙道口筑堤一道以塞新决河口而防其北流此亦一计也此治河急患当急施功而开运道尤在所急也然今运道止塞沛县以北三十余里而不能遂开者虽人力不至亦由天时未利也方夏秋水溢其塞处半流沙壅使人捞沙水中为力甚难而沙随水势随掘随壅岂能成功或谓乘今冬初水退昭阳湖暂可通船之日预备工力截其上流干其下土而并工挑筑旬月可开矣或虑此挑沙开筑终不能固来歳水淹或忧再塞不若趂冬水涸冰冻船阻不行之时照依南旺湖式様就于昭阳湖中开河一带两面筑堤以通运道比今塞旧道不増十里之逺来歳通运与旧道二处随便行舟此一策也或又虑河水入湖亦能带沙致塞只如今昭阳南口金沟旧闸处所渐入沙壅此其验也臣与尚书李承勋同行计议以为莫若于昭阳湖东岸滕沛鱼台邹县地方之中地名独山新安社等处择其土无石处所另开河一道南接留城北接沙河口二处旧河其间应开不过百十余里更或随势利便各寻近道工力尤省其河新开深则各随地势濶则先止五六丈以通二舟之交行其就取土厚筑西防以为湖之东隄且防河流之漫山水之泄而隔出昭阳湖在外以为河流漫散之区所谓不与水争地也来冬冰结船止之时更加濬濶以为运道于彼立一夫厰量拨山东州县人夫接递以暂寛丰沛之民而消息咽喉之气此其上策也其开掘之处有碍民田民居则宜补给闲田扣除粮税而量措与开荒迁徙之力可也但其地之髙下土之坚疏势之难易臣等不曾亲歴试验未敢执定为是乞勅总督河道都御史一面科集工力一面亲验可行趂今兴役开掘此河或此河难开则止开丰沛县旧河及前拟湖中近河二道兼使放舟以防一道之塞运道既开而后以次相度河势顺其性而分导其流则大决可免矣臣等又虑山东河南并直江北之民连年水旱灾伤劳苦特甚岂可复兴此役乞勅户部计议从权于两淮两浙招商额外多卖盐引令其买补灶煎余盐照常贩卖急可得银数十万两以雇役近河贫民并备应用器物兴此大役则亦宋范仲淹浙西救荒之术也昔唐中叶疆土分占日促田赋所入甚少而养军多费専赖刘晏理财亦惟兴此盐利况我国家全盛食盐生齿数倍于昔而盐课旧额有限民间所食皆私盐也今取而归官河成之后以资边饷实为大利且盐既官卖民间私盐渐少而巡逻之役可减盐徒意外之虑可无又弭大患岂不当为然以为难者第恐势要狥私之徒乘之以占利庸俗泥常之人因之以谤阻大臣持循保名不为国计者又不肯于是而担当必赖圣明革此三而后可行也至于挑土之器工役之流亦宜量募江浙衢严二府之人百十用之其人取土一工胜如北人数十工之力是宜给之路费厚其佣值使乐应募来必渐多又使北人渐次效之亦以后治田劝农之利也臣愚又念丰沛南北一带近河州县之民近年十分困苦朝廷宜加十分爱惜伏望圣恩垂念以后进贡等项船只计可停止者暂为停止可减省者量为减省其南京工部该派器物内府应用者或令原解州县倒批径解或令该部委官自解工部进纳不必经由南京监局以致多造器皿装盛因而多拨船只装载又因而多用人夫牵送其士夫往来船只倚势多索人夫者乞严加禁治其河道驿递夫役照前管河郎中兼理稽考抚按官不时巡察纠治庶使冲要之民得以安养休息而国家南北咽喉之地不致阻絶矣近该少卿黄绾奏乞修复海运以备不虞其为国逺忧甚忠然闻其事势甚难不得巳而思其次则闻国初漕运自淮逹河由阳武起防百十余里陆运至卫河复下船至京又闻沁水至武陟县红荆口分流一道六十里通卫河近年始塞是河流因沁可以通卫也后当国家闲暇之时亦宜差官踏勘如红荆口旧河可开则开旧河不可开则于阳武上下相度地势相应处所离防十数里开掘一河北通卫河歳拨江南相应卫分粮船百十只于彼转运习惯以备徐沛而北会通河一时之塞此亦一计也臣愚叨任大臣茍有所知不敢缄黙奉圣防工部看了来説
　　乞恩辞免加官以昭公道疏
　　臣近防圣恩改都察院左都御史闻命惊惶扶疾上道自陈病久衰极性麤量褊不堪重任具本乞休奏奉圣防卿素禀刚方节行久着歴官中外夷险不渝朕采公议召总风纪以肃百僚宜上前来到任管事再不必辞吏部知道钦此钦遵臣思圣恩简任分当委命不敢再辞力疾前来行至济寜地方忽闻邸报复防圣恩陞臣刑部尚书臣思班列愈峻而政务益繁菲才病躯决所不堪再具本陈乞间十月十六日行过徳州地方接到吏部咨节该詹事府詹事兼翰林院学士霍韬奏称臣宜都察院王时中宜刑部等因奉圣防胡世寜仍改都察院左都御史加太子少保掌管院事钦此同日又准本部咨节该兵部左侍郎兼翰林院学士张璁题臣叨任副总之职今署掌院事合请命官更代等因奉圣防吏部还差官赍文驰驿去催促胡世寜上来钦此臣闻命惊惕昼夜兼程力疾来到今巳朝见幸得复覩天顔无任欣感切惟都察院之軄臣虽自揆才力不堪然上承恩命不敢有违只候吏部题奉明旨即往到任不敢再辞外惟照宫保之加自来朝廷以待辅臣六卿之年劳多而徳望重者故今各部尚书年资过臣者尚多未加此秩顾臣年资才力皆出诸臣之后今年四月始以侍郎陞南京工部尚书七月即改都察院左都御史九月复陞刑部尚书半载三迁巳为太骤今防仍改左都御史二品同阶不为少贬顾臣何功如此隆秩天恩太重臣分奚堪深虞覆餗之防公私竝累抑恐积薪之议中外交喧再查霍韬奏内称臣过当至论秩之崇卑可勿计者则实知臣之心而亦可为明主用人之告忠臣事君之法也伏望圣恩天地日月察臣诚欵怜臣分薄収回太子少保成命容臣以左都御史掌管院事臣若幸防天庇病得少愈忠得少尽誓当终身供此一軄以报天眷如其病困才弱不堪供軄则朝廷有黜幽之典当上认罪之章不敢贪位素餐以误国事臣以私情累干天听不胜战栗奉圣防卿风节素着人望所归朕仍命掌都察院事正欲纠率各道振扬风纪又念卿歴官年久特加宫保以示优崇宜勉承朕命用心供軄不允所辞吏部知道
　　陈情再乞天恩恳辞加官疏
　　臣以今年四月始由南京吏部左侍郎陞南京工部尚书七月防恩即改都察院左都御史九月复陞刑部尚书近复防恩仍改都察院左都御史加太子少保臣思圣恩太重臣分不堪具本上辞奏奉圣防卿风节素着人望所归朕仍命掌都察院事正欲纠率各道振扬风纪又念卿歴官年久特加宫保以示优崇宜勉承朕命用心供軄不允所辞吏部知道钦此臣闻命惭惶感激无地思惟天语叮咛圣恩隆厚如此臣当只受曷敢再辞但臣私情实有未安者事君无隐义当披沥君父之前以求日月之照也臣本农民幼生艰苦备甞民瘼因识吏思欲効用明时麤习章句猎取科目然臣自量才器不过欲得一郡守之軄或一巡抚之任而止以少展为民之志遗惠一方耳至于卿辅之官则思天下自有硕徳宏才如古名世者而用之臣愚志望万不及此也不意入仕之初即患痰火竒疾虽歴前官不得久任縁此惠民之心未得尽展报国之念未能遂忘然又不意中歳以来荐歴艰忧益致危困今年六十矣精神胆力巳丧十分之九而乃误防明主之知擢任掌宪之重臣愧非分且忧病弱具本力辞过防温防趣令到任臣不敢违力疾来京思欲都察院供职而宫保之加逾分太逺不敢冒受又不敢即辞正尔踌躇而朝见之际骤与杨一清谢迁等同班一时惶愧旧疾痰火即发方上御道而腿膝战掉几不能存立比至御前而咽喉哽塞几不能致词退而急趋直房服药始解乃知臣之福量至浅而徳薄位尊古人之所戒也故敢决辞加官不意防恩未允臣又闻古之明主用人忠臣事君皆惟欲使諌行言听膏泽得下于民而巳不在位之崇卑也故昔虞廷九官周室六卿皆各因其才専任一軄以终其身不闻累加崇秩又如宋太祖初许曹彬克取江南以为使相及还献俘乃以太原未平使相极品而未之授古帝王之不轻官爵也如是顾臣何人试职之始即加宫保倘后数年得効防劳更将何軄以加臣是以深虞负乘之致冦亦恐神之害盈而不敢冒躐崇阶实由欵伏望圣恩天髙地厚容臣止以左都御史掌管院事使臣得安心守分以亮天工不使逾分陨越以孤天眷臣不胜感戴祈请之至奉圣防朕以卿资深望隆特兹加秩卿乃两疏恳辞足见大臣推让至意勉从所请宜即赴院供职吏部知道
　　建言疏
　　臣闻人臣之义知无不言臣窃见陛下天性聪明日勤圣学至于敬天法祖爱民求治之诚诚有格于皇天而非三代以下令主所能及者然臣窃闻帝王之学有要其推之于治亦有要臣愚私恐圣心泛劳于上敢述所闻以献臣闻帝王之学中而巳矣尧之授舜舜之命禹皆曰允执厥中嗣是以来若成汤文武之为君臯陶伊尹周召之为臣既皆以此而接夫道统之传至吾夫子继往开来而传至其孙子思遂笔于书曰喜怒哀乐之未发谓之中发而皆中节谓之和中也者天下之大本也和也者天下之逹道也致中和天地位焉万物育焉夫喜怒哀乐情也方其未发则外物未有所感而此心寂然不动无所偏倚故谓之中有感物而动喜怒哀乐发皆中节则事无不当物无不宜无所乖戾故谓之和和即中也夫喜怒哀乐发之一心之防而措诸天下之广凡国家刑赏之政庆恤之典无不皆由于此故曰天下之大本天下之逹道故如人君喜有赏怒有罚或当喜当怒而隐忍不发或既喜既怒而留滞不散皆非中节也又或今日当赏而因前日之怒格之不赏或今当罚而以平日之喜纵之不罚又或此事当赏一分而因喜赏过二分或此人当罪一事而因怒并罪其余亦非中节也故人主于平居无事之时常当涵养此心使寂然在中无所偏倚既而遇事有当喜当怒者则又临时省察其中节与否而后发之至于哀乐亦然不徒今日如此而无一日之不如此不徒此事能然而无一事之不皆然此之谓致中和而天地以位万物以育是使天下无一物不得其所而何徳不修何治不隆何灾之不弭哉先儒以为此学问之极功圣神之能事者不过此中而巳伏愿圣明留意然中无定体随时而在随事不同故执之者常如持衡之势不使少有所偏如古圣贤论治体则周公告成王有曰伻向即有僚明作有功惇大成裕汝永有辞谓使百工知上意向各就有僚明白奋扬而赴工惇厚博大以裕俗则王之休闻亦永辞于后世矣夫当守成易溺宴安之时而不为明作有功之戒则士习偷惰而废政殃民日见陵夷之状矣然専明作有功而不为惇大成裕之图则治流刻薄而人心不安又非悠久之道矣此二者不可偏废亦执中之意也故周公欲使百工知成王意向如此以供职而使其君长有令闻于后世忠臣为国逺谋之意如此臣窃见国家承平日久士习因循偷惰太甚以致政民穷天灾日见圣心忧劳累年今一旦豁然天唘奋然雷动信用忠贤厘革政人心惕然警省政治焕然一新知我皇上励精图治之志而皆为奋明作有功之举然而中人之性素无定见惟事随风趋靡以速时名而或事为过举以失朝廷建中立敎之本意则非惇大成裕之道也臣近见抚按叅官本中有以饮食纸劄应用防物而即坐赃奏提者至或大奸大贪置之不举而惟绳此武职小官以塞责如此臣恐诸臣仿效刻薄成风而传诸天下后世不知我皇上天髙地厚之徳非周公愿其君永有辞之意也除此小事臣巳驳令改正外至于大政事大赏罚之有关于天下大体者伏愿圣明特勑大小臣工今后供职行事常怀明作有功之念而不可有失惇大成裕之体虽怀惇大之心而又不可遂隳明作之志复蹈因循之则陛下之圣学推之政事者真为允执其中而尧舜禹之圣不是过矣至论听言则舜戒禹曰予违汝弼尔无面从是则舜之大圣亦欲其臣正谏也然虽乐正谏而又曰朕堲谗説殄行则妄言者亦疾也虽堲谗説而又曰欲竝生哉格则承之庸之则又疾之不为巳甚而许其改过复用也此舜之执中见于所言者如此至于后世孔子论事君曰进思尽忠退思补过将顺其美匡救其恶则将顺与匡救皆忠也孟子则曰逢君之恶其罪大则深恶逢迎之不忠也臣昔上论逢迎与将顺不同君所行是而人臣顺承其志以成就其美者将顺也君所行非而人臣迎合其意以求媚其心者逢迎也二者事情不同忠邪所由以分也近歳以来讲学不明人心士习不正妄以将顺为逢迎而各欲掠取正谏之名故于君上至徳所当将顺者而亦曲加阻遏以为匡救甚者其心靡懐执国之诚惟图媚灶之利因而排击忠良为除异巳至欲明主不得専行一事自用一贤而威福惟其所媚者之归数年以来主威不立善政不行民生困苦亦巳甚矣其罪盖不止如舜之所堲也近赖皇上天日开明赫然奋发谗説屏除士气一变矣然恐其间或有事实当然而言或过激又或心本効忠而意见差谬者与彼谗邪同弃不无可惜又恐中人惕祸遂怯正言而后有大事大奸莫之敢论至昧我皇上本心纳谏之诚以误国事伏望圣明容臣与吏部细加查访并凡因公降谪官贠究其心之公私原其罪之轻重量其才之长短陆续上请或还原职或量収叙至于情理难容不该収叙之人久谪遐荒者亦乞圣慈体大舜欲竝生哉之意量加寛恤使得生全至论用人则曰汤执中立贤无方此其大要也伊尹告太甲曰任官惟贤才左右惟其人其难其慎唯和唯一此其大法也夫难者难于任用慎者慎于听察夫既立贤不拘其而欲难慎如此者所以防小人之似君子而误用之也然人全徳实难或有一失如玉之明有一玷木之良有一朽不害其为器也惟夫奸险媢嫉之人无隙可指而能误国大事者则不可用耳和者可否相济一者始终如一所以任君子也往时人才自入仕途即事交结投置清要坐躐卿辅而乃私立门户谬为旧制以排斥真材不使得用以是民瘼不知政体日壊民生困苦实由于此今我皇上听纳忠言痛革前均调内外立贤无方期得真才以辅至治大臣体国者日事荐贤明良相遇真足以共成正大光明之业矣然恐其间万有一误者则在圣心其难其慎而巳至于可否相济者匪徒君臣为然而僚寀之间见或不同相规相就亦当如是不以为嫌此臯陶陈谟于舜禹之前所以有百僚师师之説也更愿陛下以此时戒羣臣使和而不同以共成我国家无疆之休而巳凡此经书大旨圣明天纵经筵日讲岂有不及而臣犹以为献者区区芹曝之私不能自巳也伏愿圣明俯赐采纳天下幸甚奉圣旨览卿所奏足见大臣爱君陈善至意朕知道了查复官员且罢吏部知道
　　申明职掌以清刑讼疏
　　窃惟祖宗设立都察院専以纠劾百司辩明寃枉今纠劾之事専责各道监察御史而堂上官不预至于理寃听讼一节则其事情多端不可执一所当详议酌中以处易之中孚曰君子以议狱缓死则取风感水受之象辩寃当缓而以虚心实意求得其情也其在丰曰君子以折狱致刑则取其威照并行之象狱既折则当致刑不可姑息也臣愚生长草野三歴有司三任刑曹既又一任外台一任内台又不幸久系禁狱久戍穷边故于民间疾苦狱情变诈不一之状颇亦备知今幸遭遇圣明擢掌其事敢不悉心敷陈以助我皇上至仁钦恤之万一切惟今天下奏诉本状有本无寃枉而倚奸畏死毎年奏辩一次辄行所司提人再问而致累死干证贫民三五人或六七人或十余人而本犯终不免死者有实负寃枉而累次奏行所司畧不与辩止依原案増饰开上以致终于枉死者又有贫民无力诉辩而被有司淹死狱中非惟朝廷不知虽上司亦不及知者又有富民本等奏诉而有司避嫌明知寃枉不肯与辩又有奏行得调隔别衙门问理而疑其夤縁所得不肯与究曲直眞伪辄推所司查勘所司则又顾忌原问更入重情以报而必致之死者是皆所司之不仁以负皇上好生之徳以致天下灾异之多实由臣等不能平法任人之罪也然原其情亦有不得巳焉者葢由士习不正刻忌成风毎有独能持正伸枉者小官则上司严刑逼其招赃大官则士夫兴谤致其被劾而终身废黜大臣莫之敢救此其所以致此也近如浙江佥事彭占祺其平日作县则十分循良为御史则独能守正惟以违众执一豪侠之罪而遂腾谤致劾朝觐去官此其一也臣初到任日与佥都御史熊浃斟酌时讲求二者画一折中之法欲乞圣明裁处俯赐通行所属内外衙门一体遵守
　　计开
　　一旧凡奏诉本状到院堂官不能尽看分与各道御史亦多不曾亲看止凭该吏撮写数语粘揭帖面次日持以禀堂或云该行某衙门或云该立案即时注簿施行夫吏有打防者则揭其应辩要之语无打防者则揭其不应辩无要之语而事之行否乃唯听之寃何以得辩也臣等本拟本状连人分送各道御史务要亲自审看明白本道有案者则吊其原招原诉无案者则于刑部抄招或吊巻各欲比对叅详如刑部亦未有招开到者则止摘抱本人口辞与本拆辩务要逐一叅看原问情罪有无允当今诉情节有无指证可辩或虽可辩而看系一面之辞未可据信或该立案不行者亦当明开其所以当立案之故各具一帖如刑部各司问刑招帖之状前一日送堂臣等再加叅详批照次日当堂禀议可否方才注簿施行
　　一凡本状中叅看出情节似有寃枉当与辩者则行巡按或按察司原经巡按辩问者则行巡抚各与提初审初辩官即与辩出者原勘原问官仍不追究若审辩官明知寃枉因忌原问故不与辩或更诬重情者后或他官辩出或十分寃抑查提至本院辩出者原问经审官俱从重追问其若本无寃枉而狥私曲辩纵脱者亦当追究重罪
　　一凡初经抚按司府等衙门问成重罪奏诉寃枉例该与行而叅看其间无有闗该辩情节者则行巡按原经巡按辩问者则行巡抚先将见在人巻查审似有寃枉方与提人证辩如无寃枉仍依原问监会审奏词就彼立案不许一槩提人以致累死平民其有累次奏辩累经再问开报今复奏诉者虽例该立案若叅看其间委有可辩情节亦与照前施行
　　一凡重罪囚监至五年以上曽经再问无寃转详评允及奉钦依依拟处决而临秋怕死毎年奏辩一次者若系上半年奏至照前与行抚按吊审见在人巻似有寃枉方与提人证辩如无寃枉仍依原开监会审处决奏词就彼立案仍要备由先报若系下半年奏至者本院即与立案不行
　　一今各道御史多系新任刑名未练臣欲縁此观其用心能通刑名与否其若如此不肯用心刑名不能疏通以后歴任更无大建白及兴革激扬有益国家者考满之日断难书以称职其试职理刑官在道实无刑名可理今欲各道本状多者每日各分与一二件令其照前叅看开详具帖送堂臣欲縁此日见其刑狱用心能通与否后考实授亦有所据
　　一在外重罪囚多系强盗人命人命唯谋杀者最为难问有司凡遇此者唯于其事发之初虚心审察叅以询访方得真情若遽严刑鞫问鲜有不致诬服者矣至于强盗或因情迹疑似即便严讯或因诬指讐攀不能辩察多致寃枉或有小官一时误拿不敢脱而遂致之死以图免罪者又有同起数十皆系平民误死而真盗不获者又有真盗既获而审供同盗之人或因先有誓约或图后为营办劫夺不肯供出好汉而唯供报新诱数人或更讐攀平民以抵数者至于失主或冒供不曾被劫之家以为其后辩脱之计者有司一时轻信误事不小又或巡捕职役卖放真盗而逼其妄攀平民以诈钱者又有获贼得钱而延缓不追真赃为其辩脱者凡此情多端不可枚举故凡获真盗数人必须隔别一一各审其同盗姓名年貌来歴及失主住居劫分财物件数有一不同即辩其诬不可遂纪其名以作未获之数则诬枉者少矣臣愚乞勅各处巡按御史各行所属军卫有司问刑捕盗官今后人命强盗务各惩前多方用心审捕如若率意徇私有所脱枉必行重治其巡按分巡官所至地方见监重罪囚俱要逐一亲审有寃者即与伸辩不许避嫌推调不理巡按歳满回京各要将辩过寃枉名数事迹开报本院以凭查考
　　一查得差官审録事例原勘原问官出入等罪悉免究问夫原勘原问官一时误信人诬告曲证失入枉问不行追究以免其回互执诬圣朝急于救人之仁也若乃日久事定明知其枉而顾忌原问私避嫌谤故不与辩或诬重情以必致之死者则其人之忍心害理背公行私大可罪矣伏乞圣明立为定例除以前勿论外今后重囚果有寃枉而初审初辩官既与辩出者原勘原问官仍不追究若审辩官明知寃枉因忌原问故不与辩或更诬重情者后或他官辩出或十分寃抑奏提至本院辩出者原问经审官俱从重追问其若本无寃枉而狥私曲辩纵脱者亦当追究重罪
　　一今差官出外审録重囚凡可疑者再问事无容议矣惟可矜者奏发边卫充军一节则其事情轻重利害不同有所当议者葢此等罪犯或因致死人命而其所致死之人有多被惨毒而死者有致将尸骨拆散蒸检二三次或五六次者又或递年奏辩累死尸亲及干证平民三五人或十数人者今此人止发充军及至解卫即逃又累死长解二人及买妻代解军妻一人审録官但知此有罪一人之命为可矜而不知前后累死无罪多人之命尤可矜也伏乞圣明裁处今后此等罪犯间有如果情非得巳事实可矜者则明与辩出或径发隣近卫所永逺充军或编隣近州县驿递永充机兵民壮水马夫等役以代出贫民一差使其若情虽可矜而法该抵命及曽累死平民者则务追真正当房妻小差人管押递解边卫永逺充军仍定拨见任军职之家以作军伴为之种田使有収管不致脱逃又得代出边军一名作正操备则边境渐次得人充实而农种渐次可广矣若其情苦无可矜者必须抵死不宜轻纵
　　一窃盗三犯系是怙终之人舜典所当贼刑者也至于伪造印信之人多是狡猾通晓文义之人敢于盗窃朝廷之符柄其为此者或以诓人财物或以盗官钱粮或以诈官假吏或以刑人杀人而势亦无难祖宗所以制为重律使人畏而不敢犯也今累次审録辄混作可矜开奏得充军是使人明知不死而有恃故犯也岂立法本意哉况此等奸恶之人多监一日则地方免害一日迟发卫一日则卫所省事一日臣愚乞勅审録官今后不得以此开入可矜之列混奏得辩之数毎年秋后会审开奏圣恩若未忍处决止令监必待朝廷有大庆会大肆赦而后释之则恩不滥而法不废矣
　　一问刑执法被诬夺职如佥事彭占祺者乞勅吏部再访无异奏复其官以为独立守正之劝更乞斟酌旧例凡朝觐考察去官自行奏辩者仍照前例重遣其若大臣出身与辩者当议奏复若大臣所辩不公不实者许科道弹劾吏部叅奏即罢其軄奉圣防览卿所奏无非慎重刑狱疏理寃滞之意都依拟行该行内外问刑衙门的行去着一体遵守朝觐考退官员巳有累朝禁例难以轻収今后果有执法被诬夺軄的许大臣言官即时与他论辩吏部仍查访可否具奏定夺
　　省繁文复旧规以便勤政疏
　　臣闻君逸臣劳古之训也执简御繁治之体也自古帝王未有不以亲览章奏为勤政励精之实徳然而览之无要则亦徒敝精神而听断不能无遗矣书曰政贵有恒辞尚体要律曰陈言事理竝要直言简易不许虚饰烦文钦此臣切见治以前内外臣僚章奏皆用心删去烦词务从简要如臣法司叅官本皆节去同起各犯无干情罪而止具奏应叅官该问闗情节不过数语其余衙门大率此以是君上得以亲览无遗情弊易见可否易知比自正徳以来因武宗皇帝不亲看本臣下因循怠玩乃各自图安逸不将本语修削止凭吏胥全写上下徃来文移或通具前后或驳问招由故或一事而重説三二次或一本而粘连十数纸目力不能照料反致闗情节字様多有脱略不能看出有误听断此相沿至今是虽臣下竟日有不能周读一遍者乃以上劳君父万几之繁且为圣心静养之累且分圣学惜隂之功臣子之心安忍如是臣愚乞勅在外镇巡三司等官今后事当奏题者务要照依治以前旧规删去繁文务从简要开具上奏不许全録上下往来文移亦不许不行亲防以致脱略闗情节字様如遇叅究其奏下部院该覆本者亦要看本官删去繁文撮从简要具稿呈堂务要词无赘冗字无错漏堂上官亦要亲看明白方才具本上覆庶几少便省览不致多劳圣心臣又窃闻孝宗皇帝时毎日奏章进入先令近侍知书忠实之人看详事情缓急轻重分别等凡群臣建言及部院卿寺奏覆重大事情必进御览其有事情重大而本长难看者亦令指防闗情节进览其民本常事不须一一亲防者另作一又不时于其中抽看一二以验其精别当否以是圣目不致多劳而大事听断无遗此事旧闻长老传言如此不知的否臣又念陛下圣如文武左右慎选必皆得人其为陛下恪守旧规执简御烦以节养圣躬而为勤学惜隂之助者必有出于夷思之外矣何俟臣言苐臣区区野老负暄之诚不自觉其疎罔矣伏惟圣人不弃刍荛采纳幸甚奉圣防览卿所奏具见忠爱内外衙门章奏俱朕亲览今后不许烦词虚文但要平直开奏敷陈关情节庶便看阅都察院通行晓示各衙门知道











　　胡端敏奏议巻七
　　钦定四库全书
　　胡端敏奏议巻八
　　明　胡世寜　撰
　　恳乞天恩休致疏【时官刑部尚书】
　　臣不幸久患痰火竒疾为变百端然向惟旬日间发犹可支持今年逾六十血气益衰病发不时难料毎当侍朝奏对之际常恐昬瞀颠仆玷汚朝列惭惶无地自容其苦有如是者君父之前岂敢欺隐念臣荒野疎陋之人间关罪谪之后得遇圣明登极遂擢臣以吏部侍郎之职既而七载之间累辞累召累劾陞官六卿诰封三代行而给驿以驰病则遣官问遗恩宠逾分感激无涯臣岂木石之顽遂忘天地之报况今陞转司冦之官自古尤重葢以五教弼于五刑民命系于国命在昔臯陶之种徳虞廷苏公之策名太史皆以是也而臣又以起身法司幸便熟路且又上遇圣明励精图治言听计从下遇辅臣忘巳推贤志同道合臣方喜所学于是得行而乃无故求去也此以公义言如此至言私计则臣家势至防遇险特甚长子继年未弱冠随臣广西江西讨夷平贼歴同艰险而预发宸濠之事实其誊奏颇有赞画时被都御史俞谏附逆忌功搆臣深祸臣恐父子并陥逼其还乡不得侍臣哀痛成疾而死及臣赴京投狱又被都御史石玠狥时附势奏捕家属次子纯年方十余惊窜流离遂荒举业絶意科目今臣先任三品虽三转官而未满三载今任二品亦三转官而甫及数月臣当此衰病待尽之年止此一子岂无老牛防犊之念而求任满三年使得亦如诸臣之子入监读书以不絶衣冠之嗣也故臣前歳奏疾尚求南京去秋防召即来北上葢亦欲以犬马余生强力就列上报君父之恩下为身家之计也不意疾病纒绵势难支久今臣交歳以来画夜痰不絶常时坐卧不安至于郊天陪祀庆成侍宴朝廷重典臣子至荣亦不能预负罪惭惶心如丛棘故今昧死俯沥血诚上祈恩照特赐骸骨早还乡里使得安便以终余年臣不胜感戴天恩之至奉圣防卿召用未久有疾善加调理痊可即出供职不允所辞胡纯准送监读书吏部知道钦此
　　老病乞恩休致疏
　　臣以衰病凡庸误防陛下天髙地厚之徳起之罪废之余置之卿辅之列赠祖同官廕男入监复召至京将及一载之间视如手足许布腹心言虽妄而多行采纳罪当认而毎赐寛容病则遣官加赐辞辄温防慰留特怜衰朽不时病发许当严会随处退班真天地之曲成万物父母之爱惜孤子不是过也臣虽粉骨碎身何以能报但臣不幸元禀素薄久患痰火竒疾为变百端近因勉强日久精神日耗加以耳聋健忘脾泄食减或早起装严而更衣不止或昼出判署而临事不知只今半月之间早朝入至午门而不能进者二望端门而复回者一在部疾发骤危而急借舆扶回家者二僚属毎见失惊朝市聚观不雅未有病困如是而犹可以窃禄居官徒旷天工者也思负圣恩惭惶无地臣是以不得巳再沥血诚伏乞圣慈怜悯容臣气息尚存趂今河道可行之日早赐骸骨还乡以遂首丘之愿则臣未死之年皆陛下再生之徳也子孙世世其何能报臣以私情累干天听不胜战栗祈望之至奉圣防卿职掌邦刑明慎公恕况朝审在迩宜用心调理痊可即出供职慎勿再辞吏部知道钦此
　　病弱乞恩容令退避疏
　　臣以病弱乞休荷防温防勉留且容臣子送监读书臣伏遇圣明仁同覆载谓臣召用未久虽病发巳极而不忍弃捐念臣受患孔多虽年例未及而即令防子老牛曲遂其私情病马尚策于故道荷殊恩之出于望外实私感之切于由中义图死报敢望生还但臣不幸少多忧患致成痰火竒疾不时常发其发也或为眼目昬花或为心神恍惚或时膝软不能行立或时气塞不能言语盖其发无时难于预料故或前日无事不注门籍而今早疾发不能入朝惶惧无措或今晚疾发巳注门籍而明早疾愈不敢入朝于心不安葢臣因病多忧而忧即病发故毎当大朝会大礼节辄忧病发失仪而前疾因忧即发常恐昬瞀颠仆有汚阙庭故臣常自惭惶累乞休致今奉恩防调理病痊之日即出供职不敢烦渎外但臣病发无时忧莫能处伏读礼仪定式内一欵如朝叅近侍御前有患病咳者即许退班如防圣恩容臣侍朝或侍经筵各项大礼之际如遇病发即许退班或当入朝之时猝遇病发亦许随处退避则臣忧患心少而病发或亦可减得以致死効劳矣臣以私情累干天听不胜战栗奉圣防卿端亮忠鲠实心干事朕所简注宜照前防即出供职既有痰疾不时举发准照礼仪定式事理退避该衙门知道
　　慎封爵以重亲亲疏
　　臣闻明主慎动不使一事有差忠臣事君惟恐一言有谬盖谬则君事或因以误矣臣与尚书桂蕚李承勋方献夫等受国厚恩誓皆赤心事主岂敢一毫有欺然而自揣天下之人不能尽知也天下之事不能尽识也是以毎承付托相与忧惶反复论议不定唯恐有差因误国事近如昌化伯邵氏保袭之事是也臣昔因与邵辅亲识奏乞避嫌钦奉圣防这事巳有防着再会同法司将各奏至亲拘审卿既与邵辅隣亲伊家宗图来歴宜必素知况卿职掌风纪是非曲直正当分辨以杜争端岂可引嫌回避便照前防上会问明白归一来説该衙门知道钦此钦遵臣受命以来多方询访以备会审间未几嵗终防恩转官刑部又不意春来疾病纒绵巳该原会官会问归一奏请然臣之心终有未尽也其事终有未安也我皇上智周万物而于明伦尤重今于邵氏之事正明伦理笃恩义之事也使臣瞒昧不言致误此事则万世而下累我皇上圣徳臣虽万死何足以赎哉窃惟皇上之必欲邵氏封袭伯爵者是即古圣王逹孝之心盖推皇考恭穆献皇帝之所自出于孝惠皇太后又推太后之所自出于其父母邵林杨氏而欲荣富其子孙以世享之也今不幸林之子曰宗曰瑄曰喜其孙曰华曰英曰蕙皆巳故絶今争袭者曰萱曰辅曰葵则皆旁枝非林子孙其不当袭也明矣乃惟千户邵茂真为林孙则所当袭然茂虽自称其父邵安为林之第二子而引恭穆献皇帝为其乞恩复官与邵喜同称母弟为证臣下奉此不敢轻辨然而审诸其亲族访之于传闻则皆曰义子臣愚不能无疑也书曰疑谋勿成臣恐邵安真或义子而其子孙袭伯则太后父母之神不歆非而太后皇考在天之灵皆不安矣若彼争袭者曰安出淮安王氏则其言出附会不可轻信而且世逺人亡莫之能究也今江南客船运船毎嵗经过山东直一带地方鬻回幼男女甚多至或忘其父母姓名生年籍贯者岂能究忆也是以安为义子孙虽有数事指证可疑而莫敢为言也窃惟旧侍太后宫人内使或有得闻一二者内廷或可亲问至于昌化伯夫人何氏嫔于邵门五十余年矣其平日与邵安妻妯娌相处何如其夫邵喜存日与邵安兄弟相处何如其男邵蕙存日与邵茂长幼相处何如岂有不明而陛下差一堪信内臣就其家开诚问之岂有不实对者其各家年老家人平日耳目所习闻见亦真使东厰一召问之孰敢不尽言者非如臣等会审悉多拘忌不得尽情也再不然行彼原籍拘审年老亲隣勘实回报亦不过迟之半年耳臣愚昧死伏愿圣明如是详审而巳若以臣等有疑之言一时遂定臣恐赐彼一代之爵而或乱彼百代之宗误我皇上明伦之智逹孝之仁外议有言内廷得闻此时追罪臣等虽死无益于事故愿自今谨之而巳臣愚亦知祖宗朝皆有外戚封爵何独皇考外家而忍见其无况臣乡里亦岂不愿崇爵之辉而顾其时势有不得巳焉者不敢不言也臣观大江以南苏松九府州暨浙江等九布政司地方之人近来并无侯伯世袭者盖地气之薄所不能胜故邵喜封伯未逾年而遂卒传其子蕙仅再世而遂絶邵辅陞指挥回家其弟弼即夭邵玘三子其长次二人皆以疾废其不幸门祚之薄如此盖亦地气使然也故臣愚见以为与之袭伯则必拘伦序而或滥及旁枝误及异姓且弟曰弟侄曰侄太后亲兄弟不得以之为子亲父母不得以之为孙他人富贵而本亲告絶幽明之间各生嫌隙生者不得安其养死者不得歆其祀况其门祚薄而福防隆如前所虑恐非邵氏久长之利也不与之伯则使何氏得如民间择爱立嗣而使之承其家业养其孤寡奉其宗祀太后亲父母有孙亲兄弟有子而后量与恩泽防卑流逺邵氏久长之福也臣愚叨任大臣与国同体昧死敢言不胜战栗待罪之至
　　应制陈言以弭灾变疏
　　河南清吏司案呈奉本部送礼科抄出礼科右给事中蔡经等题前事奉圣防事闗朕躬的自有处置其余该衙门看了来説钦此钦遵抄出送司除将抄内省杂料处布绢防淹滞正风俗四事备咨各部径自查覆外其慎差遣一事系该本部议覆案呈到部臣等窃惟圣明御天四海臣仆孰召不来孰罪敢匿而内外法司委之提问罪犯孰敢延纵至差官校赍驾帖出外所过地方无不惊扰虽有以身许国之人素持不顾利害者无故猝然途遇亦皆震骇失色至于所提罪犯之家老幼惊惶被吓财物怯懦者或因丧胆以成疾病弱者或因称贷以破家被提罪犯或被窘辱难禁而自残身命所至官府急无打发多借官银奸贪官吏乘机尅落以一报十上司坐视莫敢谁何小民代陪不胜哀怨声闻于天降灾致儆不无所自我皇上至仁覆物励精图治平日事天如父爱民如子凡所以体天心而究民隐者无所不用其极惟此一事无人敢言未经圣虑今给事中蔡经等因言弭灾建议及此实効忠谏之职言所难言伏愿圣明俯从今后官民有犯在内责之法司在外责之抚按按察司等官作急提问完报不许淹滞遇有事体重大合提在外闗人犯到京问理者行令各该巡按御史严限责差的当人贠提解来京以凭问理非有事干机宻十分急重情近在畿甸地方不须再差官校乞断自宸永为定例如此则陛下揽权于上百官承式于下体统正而朝廷尊人心懽悦而和气致祥矣伏乞圣裁奉圣防卿等所言朕知道了自有酌处
　　顾大体以平刑政疏
　　近该陜西陇西县问革监生栁瓒讦奏同乡御史王朝用各项违法事情钦奉圣防这所奏王朝用贪滛不法事多又枉道回家锦衣卫差千户一贠会同巡抚都御史将事内人犯行提勘审明白将有罪及闗干证人犯并王朝用都解来京不许狥情回防今后御史公差俱不许枉道回家违者听所在官司举奏容隐的一体查究不饶钦此钦遵臣等查得节次奏行事例凡奏告不干巳事立案不行又一欵官吏军民人等竝不许将暧昧无所稽之事丑秽不可闻之语牵连开写防渎宸听敢有故违并将奏诉他事不问虚实立案不行从重治罪前项二例一向遵行葢所以存大体而抑刁风也今查栁瓒所奏王朝用事情内多暧昧无稽之事丑秽不可闻之语又其间干巳事少不干巳事多陛下不照常下所司抄议题覆而即差锦衣卫官到彼会勘将有罪及关干证人犯并王朝用都解来京者臣等仰窥圣意葢欲急正百官以正万民而正百官又先自风宪官始也臣愚伏读本月初九日勅谕有云言责之官其位甚重风纪之吏其责尤严勿外饰虚名而内罔其实大哉皇言真见风纪之重而欲实尽其职矣昔年大臣选任御史多用附巳之人致其倚势妄为臣尝备奏其事其尤甚者如蓝田之劾席书中间词意上欲激怒尊亲下欲屏絶忠良其劾陈洸尽破累朝法例奏行讐谤书内暧昧不干巳事以致诬陥洸罪太重累死乡人数多事皆由田臣今会问前事方欲列其罪状奏请提问岂敢偏防况今大臣选任御史如前私意者保其必无矣其所任御史必非皆前人也王朝用原籍陜西其乡行臧否逺不能知但今在浙巡盐则闻其守法奉公确持风纪而奏处盐事颇合事宜今一旦闻此势当惊惕孤危不能存立而按属官吏下视为囚巡按在彼傍观亦无光彩而有司玩视体面渐为难处风纪不易振扬矣况当修省之日中外臣僚闻此亦皆忧患失色思今居乡履任不敢违俗再行一事有伤一人以来刁讼之及而为身家之祸名节之玷矣其有损于士气不浅也夫士之处乡实难同流合汚则得乡人皆好其若稍有执持则善者虽好而恶者必恶或有请托不行则怨谤立致矣今如栁瓒自称其父柳景和原任知州致仕在家为其二子皆纳粟入监所费不赀又称指挥苖永等欠其本银二百两取讨急亲到其家央父寛容又称被王朝用説其父子兄弟放债生事毁败乡宦则其家之富横乡里可知非贫弱齐民乡宦可以欺压者此正尚书桂蕚近奏所谓贪汚去官者以富厚取重所以亷耻道消而奢靡成俗欲行巡按勘追解以备赈济助里甲者也昔臣多以犬马自比故谓御史为国鹰犬犬昔媚盗而憎主人吠佳客叱而去之宜也后之代者不皆前犬矣主人欲其吠盗守门则宜养其气力精鋭可也若或过抑之则犬皆不吠而盗入不知矣故昔御史妄为当治其罪今任御史非昔则宜稍加爱惜崇重以作养其气也臣愚伏乞圣明再勅辅臣计议或止行巡抚都御史或仍差千户前去会同将栁瓒今奏王朝用并王氏原告柳瓒各干巳事情通审明白干碍王朝用有罪叅奏提问其各奏告非实依法重治王朝用待其到京之日仍问其枉道回家之罪则法有常守士无他顾而臣僚得以一心効职刁恶不致多端诬善国家正大之体立平和之政行葢亦可以安人心而悦天意为弭灾之一端也臣愚衰病至极自知报陛下之日少矣昨遇隂霾异常惊惧疾甚今国家弭灾大事嫌于侵越不敢僭言惟兹一事颇动人心系臣职掌不敢避罪缄黙臣昧死干渎不胜战栗惟乞圣明矜察奉圣旨卿所言的是着差去锦衣卫官会同巡抚都御史将栁瓒奏内事情提人勘审明白有罪及关人犯依律议拟监奏请发落果碍王朝用叅奏拏问不许狥情回防该衙门知道钦此
　　灾异陈言自求罢黜疏
　　臣伏于本月初九日跪听修省勑谕一时惊惶无措触发痰火旧疾十二日在朝房斋宿忽遇大风隂霾天色异常臣年六十素所未见益加惊惕思省真若身为误国之事而天诛将及不能自解即时病甚以致胸膈疼痛连日不能饮食伏枕推究今日有此不知何故今一旦省悟思我皇上敬天如父爱民如子修徳讲学励精图治天岂不知故降之祥瑞如甘露河清者所以表我皇上之徳嘉我皇上之心也降之灾异如风霾星变地震天旱者所以儆我皇上之用人行政犹有未当而膏泽不下于民到今生民穷困而盗贼易起边境空虚而烽烟多警将有大可忧之事也乃是知天之于我皇上真爱之如慈父敎之如严师也然则今日欲回天意以弭灾异岂有外于用人行政之大者而用其力乎天下之政尽在六卿而辅陛下以择任六卿者则在内阁与吏部六卿所职皆天工也有一不胜其任即能误国殃民致灾必然今刑部如臣虽有犬马之心然衰病之极月常数日不能朝叅及到部理事近又加以耳渐重听目常昬眊不能见字心神不时恍惚忘前失后实是不堪前职矣今灾异如此内阁吏部不以时告陛下而将臣罢黜是徒惜臣一人而不惜误天下之事也然使臣力不能强而未久丧生或得罪以去是亦不能惜臣也如防圣恩特勑内阁吏部计议将臣放归田里以应灾变天下幸甚愚臣幸甚如若圣恩未忍乞改南京使臣得就闲养疾因事纳忠以报陛下实为公私两便臣看得新授南京刑部尚书髙友玑南京工部尚书胡瓒皆刑名练逹精力过臣逺甚堪任刑部若令与臣更任尤无不可然臣实以十分病弱不堪恐误国事不得巳求罢求闲而感恩图报之心虽死不能目病中谨具弭灾大要数条除事干本部者巳开报吏部会奏外今有上干陛下圣学一事下救生民困苦事干吏部任官九事辄敢上陈葢仰荷圣明纳善不弃刍荛而吏部尚书桂蕚心同忧国必不罪臣也其余尚有议处边境空虚等项数条事干他部者臣嫌侵越非奉明防许臣言不敢进也臣在病中不能搆思缀文毎事直言轻渎圣听无任殒越
　　计开
　　一欲用人行政之皆当在乎周知天下之情深识天下之人才而明究治乱之源监古以知今也书曰人求多闻时惟建事学于古训乃有获夫今之五经四书备载古圣贤为治之道即古训也然其大要不过曰敬曰诚曰精曰一曰中曰极言虽殊而理则一我皇上日勤圣学葢巳深得其要而体诸身心大本立矣是即学于古训之获也然而天下人情物理变态多端古今治乱兴衰所由不一将欲监古知今多闻建事则歴代之史不可废观然以万几之繁势不能尽观也宋儒真徳秀所编大学衍义一书乃贯古今经史而一之为治为学之要充然毕具其间所言辨人材察民情之二者尤为警切我太祖仁宗皆重此书臣昔两言于孝宗皇帝之世一言于陛下绍极之初皆以人防言轻未能彻览近得辅臣唘沃圣心日命儒臣讲读此书天下臣民不胜至幸然闻日讲不过数条一时未得周遍古称经曰穷经要使字字而穷究其义也书史曰渉猎不过渉猎一过识其大义而巳臣愚欲乞圣明万几之暇于日讲之外自将此书任意观览论讲儒臣仍备顾问圣性聪明谅可旬月一周阅其大义而反复再玩一二遍则于前代政治得失今日民情事理与凡奸庸害政之人奸弊害民之事可以无不周知而于用人行政之间自然皆事理之会而当天人之心矣然臣又闻徳秀所编读书记有甲乙等集而此书乃其乙集上巻其下二十二巻则通记歴代辅臣事业圣明倘读衍义之外更得并其乙下数巻而渉猎一过则亦可为用人行政之一助也臣愚寡昧芹曝之私不胜至愿
　　一生民穷困由于善政不行善政不行由于官不得人或虽得人而铨注路逺卒难到任地方当时缺官或虽到任而未久迁改人无固志皆无肯实心为民所致也官之切于民者莫如巡抚守令今宜勅内阁会吏部计议定画一之法今后巡抚应于何项官内推用守令合于何项人内选用各该责何项官保举其间称职有实政在民者应该任内何项陞奬其因循油滑交结逢迎不肯实心为民者应改降何官不许姑息九年任满该陞者应授何项职事一一奏闻裁处立为定制不宜甲可乙否朝令夕更坏此久任之法至于为此官者尤宜重其责任寛其文法使得展布为民不宜苛察太甚使之掣肘难于行事
　　一布政使统理郡邑亦宜久任今后布政任久该陞者宜比照天顺年间径陞尚书事例上者径陞各部侍郎并大理寺卿都察院坐堂副都御史次者陞太常太仆光禄寺卿不必再推巡抚致难久任
　　一各处分巡佥事宜令三年専管一道凡任内刑狱盗贼水利屯粮及奸贪豪恶害民等事皆责之管理其无兵备官处操练巡捕清军等事亦责之提督三年满日考此数事实能行否以为殿最三年未满竝不许其营干别差听令改道以致避难误事
　　一各处有司官贠该陞者皆宜佥注本省及隣省相近地方其在京新选陞者亦宜求其原籍相近以免到任迟误地方缺官日久废政殃民
　　一布按二司官如叅议陞叅政叅政陞布政使又如佥事陞副使副使陞按察使及因才性所宜二司更互改陞者皆只于本处衙门迁转不宜南北交迁使其终嵗往来道途地方缺官误事内惟叅议佥事有缺才将京职并在外应陞官贠内铨补然亦必须求其地方近便以免其到任迟误地方缺官日久
　　一今后才力真不及官贠量宜降级或对品调除才力相应职事不宜调任逺方以致废政殃民酿成边患贻累朝廷如近日云贵之事其若地方不宜或有嫌隙当避非真才力不及者则止称才性不宜明白改调一今后边方布按二司佐贰官须要越资防用才堪巡抚之人一二贠在内使之谙练边事以备本省及隣镇巡抚之缺取其便于到任地方不致缺官误事
　　一广西四川云贵地方司府州县官尤宜越资选用原籍相近风土相宜年力精壮之人其后陞擢比腹里官量加优厚以酬其劳逺慎不可如前槩用衰老贪懦之人以致废政殃民酿成边患故如近日四川芒部云南武定寻甸之乱使地方该管原有好官不致有此就使有此亦能自为区处不须动烦朝廷征讨劳费至于广西云贵有司官尤宜查照成化以前知府郭本等事例只于本省人贠内陞选
　　一朝觐考黜官不许奏复虽有重禁然前嘉靖二年五年二次考察吏部上遵内阁分付下畏科道弹劾多将刚正有为不肯逢迎交结之人黜退致今人才甚是缺乏合无不为常例此等官并内外一应养病休致等官责令大臣科道保举堪用者一体起用后有不称连坐举主即今皇上励精图治留意人材而所任内阁吏部科道官皆非昔比矣今歳以后考黜官贠仍照旧例严禁不许奏复奉圣旨卿才识老成召用未久宜尽心供职不允所辞所陈勤学事朕知道了朝觐考黜官贠巳有累朝旧例岂可更变以唘纷扰其余着吏部议处停当务在可行钦此
　　久病废事乞休疏
　　臣昨为灾异陈言自求罢黜事奏奉圣旨卿才识老成召用未久宜尽心供职不允所辞所陈勤学事朕知道了朝觐考黜官贠巳有累朝旧例岂可更变以唘纷扰其余着吏部议处停当务在可行钦此臣闻命感激几欲流涕思臣废病庸才实是不堪重任前歳防恩特改南京使得就闲养病因得量才供事不致尸旷臣荷天地生成之徳感泣无涯去秋皇上误听辅臣之荐趣召臣来臣不敢稽命力疾来此黾勉供职今春因疾自陈荷圣恩怜臣病苦特准病发不时退避不拘常叅而又每有妄奏虽拂时议者亦荷优容不加罪谴而稍合事理者多赐采纳臣荷陛下之知自谓千载难遇臣非木石岂不知感而思所以尽心供职委心图报也苐臣不幸衰弱之极强支日久益加困惫近自本月十二日起忽病胸膈疼痛不能饮食自十三日强病入朝之后至今逾旬不能朝叅及到部理事近虽服药痛减而元气益虚痰火愈甚耳渐重听目常昬眊不能见字心神不时恍惚忘前失后实是不堪供职矣念今天戒如此主忧如此而臣常日卧病在家其何能安是以晓闻朝钟之声而曰主上夙兴视朝为天下也臣何食禄自安于家昼阅狱情之案而曰主上为今天热恐重囚情可矜疑者淹禁而死令冩来看也臣何因病不能出审而尚未开奏今臣身倚牀褥心如芒刺其何能安而病可得愈况今人才求欲康济时艰以辅成陛下正大光明之业者固不多得若惟练逹刑名守亷执法精力过臣可任刑部者则其人固不少也臣实病久废事腼顔窃禄有孤任使伏望圣恩念天工人代之重悯臣病身弱之极特放还乡休致以终余年使臣得免素餐之愧误国之忧臣不胜感戴天恩之至奏奉圣旨卿引疾乞休巳累有防慰留今灾异修省正赖卿明刑慎狱以恤民固本岂可恳求休退宜即出管事以副眷懐所辞不允吏部知道钦此
　　遵祖灋以处外夷疏
　　臣闻人臣之义知无不言况臣特受明主之知其遇国有大事岂敢随众避罪不言也臣先任兵部事闲日阅边奏旧案今任刑部近准兵部咨钦奉圣旨该会臣等三法司详拟分别先令有功有罪官贠等第钦此钦遵备将抄到锦衣卫千户等官郑金等勘报甘肃事情案罪反复叅详更又忆所旧闻叅以新访颇知其事然以处置之道未定则羣臣之功罪难别是以彼此牵持未敢定拟臣愚昧死敢尽言之昔我太宗文皇帝雄武冠絶古今徼外四夷无不臣服是以北封元之后裔阿噜台为和宁王玛哈穆特为顺宁王西封托克托为忠顺王东北置尼噜罕等都司卫所二百余处皆以抚绥荒逺藩屏中国至于南讨黎季犛复古中国之地建立交阯布政司尤为伟绩宣宗以来黎贼复据交阯杀官劫印不可胜记阿噜台亦为玛哈穆特所并其东北各卫所亦皆兼并不常存亡莫考先朝皆置之不问盖不劳中国以事邉境所以保我子孙黎民永固基业尤得古圣王推亡固存之道也乃惟哈宻逺在万里其王托克托之后巳絶自其主国王母以来三被吐鲁番杀掳占夺城池廷臣莫敢直言请以古羁縻弗絶之法处之者乃强求其亲党曰哈尚曰善巴而立之旋被占夺今其民回回一种久附吐鲁畨为倾本国哈喇辉辉和尔生敌二种已逃附肃州依我存活不敢复归其王巴雅济自愿投附吐鲁畨反欲导彼入冦矣正徳年间兵部奏差彭泽緫督经略仍请勅一道赍谕番酋苏勒坦莽苏尔并和卓塔济廸音欲其献还哈宻城印将巴雅济送回本城居守夫巴雅济自愿归彼虽令复守本城亦其臣属也于我何益又勅一道令恩克保喇回还哈宻与舍音和同守城池夫舍音和为彼占据哈宻而恩克保喇避难来归今使之还是驱入虎口也一时廷臣失处如此彭泽素怀忠勇身任其事乃亦依阿不行执奏而茍且行事不终而还责以大臣体国之义不为无罪也使今吐鲁畨献还哈宻城池忠义王真有嫡应立之人朝廷与之金印助之兵粮数万到彼为王谁与之守盖不过一二年复为所夺益彼冨强辱我皇命且使再得金印城池以为后日掯勒求索之计耳于我中国何益也夫吐鲁畨变诈多端善为反间其欲间我附城属敌使之激变则称哈喇辉辉和尔稍书交他来其欲间我谋臣使之受罪则称壊事的都是陈都堂实迪纳克防棱前説着来这里把巴尔岱起发了馈你饭米赏赐又言射死和卓塔济迪音恼了人马往甘州城杀了一日其欲使彼番使得通内间再无阻害则称王子因见汉人杀了和卓赛音扎兰并舍音和父子故来报讐夫自嘉靖二年十月进狮子夷人已递番文开称番使明埒克抢了马又遇隣敌杀了人苏勒坦莽苏尔要动人马一定来肃州甘州三年五月初三日舍音和子穆尔玛哈穆特等在甘州临刑口称八月里王子人马如麻的来闻彼四月已収人马八月果至则其造意通谋已久岂谓杀彼三人报讐亦岂为陈都堂反哈喇辉辉和尔使之来也其恐我复结卫喇特为之后患则言七八月里领着卫喇特敌人还要往汉人地方上去而竟不来其变诈何可信也其自正徳六年得送回伊弟章特穆尔因在甘州住久深知风土好过即起逆心要来侵犯正徳九年即要插旗甘州城门上十年六月陈九畴方到肃州十一年彼自以原许缎子不曽与足及拘留番使为名兴兵入冦岂因陈九畴也其先三取哈宻城池皆以哈宻奸回为之内应其渐置奸回舍音和等亲党买屋久住肃州城内而又节差番使多罗和卓□巴尔斯等来探消息为通书问一旦拥兵径至城下各回潜置兵甲图为内应使非陈九畴奋身不顾后患即将各回监故打死而又近遣属夷劫其营帐逺交卫喇特抢其城池使彼闻变内顾而还则肃州城池难保无虞臣以为文臣之有勇知兵而忘身为国无如九畴固彼番酋之所深忌而欲杀也惜其后信僚属之公移轻听奸回之揑报而妄奏苏勒坦莽苏尔雅克摩哩之杀则其罪有不免尔王邦彦奏其执杀夷使激唘边衅又言二次甘肃之乱由杀舍音和等之误盖彼武夫轻信惑于流言为彼内间耳至于通贡一节则其后事难料前事可徴治四年因其掳去忠顺王善巴六年欲犯肃州不服抚处奏准絶贡将其贡使一百八十一名尽发两广安置十一年因见器用缺乏诸夷归怨方才悔过送回善巴嗣后通贡不絶地方骚扰亦不絶而反间内应络绎于凉甘肃之间驯至十一年暨嘉靖三年二次大举入冦今奏准絶贡又三年矣秖闻来求不闻侵犯者岂其力有余而心不欲也葢亦惩前二次和卓塔济迪音之被杀卫喇特诸夷为之后患而长虑却顾也今廷臣议者以有备为长策以通贡为权宜其言诚是也臣愚欲乞圣明特与辅臣熟议今后哈宻城池照依先朝和寜交阯舍置不问而唯责彼番酋恭守臣节再无侵犯一二年后方许入贡或止通互市仍约其贡其市皆不许多带人众淹留歳月则我之边城驿途供费可省而得専事边储我之谋臣勇将反间不虞而得尽心边事矣臣愚昧死妄言未敢以为必可用唯乞圣明采择幸甚奉圣旨览卿所奏知道了兵部便照前防会同三法司议处具奏定夺钦此
　　用贤疏
　　近该詹事府詹事兼翰林院学士霍韬节防陞礼部侍郎尚书节辞不受者葢其心不欲以议论编摹为功而虚受髙位无所事事也臣观韬之为人荐贤如不及论事常有余其心直欲致君尧舜辅臣唐虞其孤忠劲节诚为近世罕有举朝推让虽其所荐之人间有实不堪用所言之事或有时未可行众论不合者亦未尝固执为是人亦不敢妄议其私也其心之无我行之服人如此陛下有是臣焉既知而信矣诚为宗庙之器社稷之福不宜久置优闲而使専事编摹也窃惟祖宗原设都察院都御史以纠劾百僚以后都御史与六卿皆为同僚人情稔熟弹劾遂尔不行而専委御史至于辅谏之官亦废不设老成正直之言自是不飏于庭殊为盛世缺典今赖陛下英明法祖霍韬才力堪任臣愚谬谓宜特以都御史之官而仍带詹事或学士之衔不使在院聨署刑名考察等项烦杂事务而専以论思纠劾为职凡事干君徳朝政有所未尽善及臣等大僚之中有衰病不軄奸慢不忠者责其指实上闻圣明省察而行之则朝廷有直臣上下无过举如古汲黯立朝淮南寝谋而有益于天下不少矣后若有如其人则置无其人则巳大抵全才自古难得故虽古人择用辅臣亦有数等汉设御史大夫为丞相之副唐太宗时房龄善谋杜如晦善断彼此相资为贤相下此又有王珪魏徴善谏而房杜让其直李靖李勣善兵而房杜济以文是皆或以他官叅议朝政之太宗唯是善用贤才故能致天下斗米三钱外户不闭治迹之美庶几三代使其能修身齐家徳如陛下则真比尧舜矣故今正直善谏如韬者固宜别置崇用终身不改也虽彼善兵之人亦宜购聚于朝以备不虞任使可也臣愚一时见如此未敢以为必然伏唯圣明特与辅臣吏部采择施行天下幸甚奉圣旨霍韬近累辞陞軄欲效编摹朕因其志特允所辞今卿有奏足见举贤才之意吏部知道
　　妄言误国乞恩认罪疏
　　臣上年九月防取到京道经沛县见彼运道久被河流沙壅屡开屡塞而开者避怨因循莫敢致力彼时勅命緫督都御史盛应期勑未到臣因虑此国家馈运咽喉之路日唯捞沙水中终恐无益一时谬见具本建议欲令水退昭阳湖暂可通船之日截其上流干其下土而并工挑筑旬月可开又虑此既被沙淤来嵗或忧再塞若不趂冬水涸冰冻船阻不行之时照依南旺湖式様于昭阳湖中两面筑堤开河一带来歳通漕与旧道二处随便行舟而又妄虑河水入湖亦能带沙被塞莫若于昭阳湖东岸滕沛鱼台等县地方之中择其土坚无石处所另开河一道南接留城北接沙河口就取其土厚筑西岸以防河流之漫入山水之漫出而隔出昭阳湖在外以为河流漫散之区其河新开止通二舟之交行来冬冰结船止之时更加濬濶以为运道就彼拨夫接递以暂寛丰沛之民而稍息咽喉之气至于补给民田措置财力招募夫役等项亦皆辄为妄议而以地之髙下土之坚疏势之难易不曾亲验欲乞勅下总督都御史亲验可行趂今兴役开掘此河或此河难开则止开沛县旧河及湖中近河二道兼行以防一道之塞彼臣奏下工部行勘公文虽未到彼而盛应期先因佥事江良材有奏偶与臣合一时官属又皆闻臣过彼有言到京有奏一皆倚重臣言遂尔奏报新河宜开得防料集工力于今嵗三月遂开此河原议工程六个月本不为急而盛应期勇于集事功止四月遂成八九官吏严督怨讟并兴朝议以安人心为重亟止其事财力空费方当罪责而应期犹奏乞再加一月保其成功纷然众笑其愚而臣独昬昧执迷乃犹疑其人之见谤惜其事之中止意欲奏差忠实不欺一人假以旬月之功到彼勘实而后为行止赏罚惩昔躁妄不敢也今闻应期与管河郎中柯维熊皆因此罢职臣心惊惕无地自容节查柯维熊与臣揭帖则报新河巳开一百二十里止有二十余里未及原拟尺寸见奉明文停止而言沛河三淤三通以见其不足为倚而新河不当止之意又言近论当道者曰督责过严怨声载道此皆奉行者致然而忌者不少其与他处掲帖则甚言应期开河害人之致怨此其反覆变诈隂陥大臣私误国事其罪当不止此至论应期平日执性过严所至物情不体非遇寛大之朝固亦不止罢黜之罪今得此非为不幸也但论自古国家凡遇大事之误必追责首议之人今以应期之亷勤果毅受任数月之间沛县运河既通黄河上流赵皮寨亦开比常固当加劳而乃因臣妄言请开新河之误得罪以去葢臣不惟误彼徒费工力而使后任事之人皆以应期为戒而莫肯尽力则臣之一人所误不小也窃闻人臣之义有罪不敢逃刑今臣之罪不当在应期后虽荷圣徳寛容未行查究而臣心日惭惶不敢欺隐伏愿圣明日月容臣从寛认罪亦同应期罢黜而或更加重拟或薄示降调使天下后世皆知我皇上驭臣赏罚之公愚臣虽死不敢有欺之义不胜感戴天恩之至臣冒死待罪无任战栗奉圣旨览卿所奏巳悉至情但应期受命治河委任非人督责过严以致怨声载道不能无罪巳着冠带闲住了卿宜安心办事不必引咎自责该部知道
  </div>
  <div class="pagination">
   <a href="胡端敏奏议_page2.html">
    上一页
   </a>
   <a href="胡端敏奏议.html">
    1
   </a>
   <a href="胡端敏奏议_page2.html">
    2
   </a>
   <span class="current-page">
    3
   </span>
   <a href="胡端敏奏议_page4.html">
    4
   </a>
   <a href="胡端敏奏议_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
