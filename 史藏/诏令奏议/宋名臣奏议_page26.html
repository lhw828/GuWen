<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 26 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 26 页/共 66 页
  </h1>
  <div class="content">
   臣伏覩近降圣防令隔截门下中书两省谏官别开门出入不得与给事中中书舍人相通闻之初臣不敢以为信盖既谓之同省岂有异户而出不相见之理及观敕文乃是信然臣愚不谕朝廷此举之意若以谓欲絶漏泄之弊则臣以谓漏泄在人不在门户门户之禁素已甚严今更加申敕足矣何必以隔异门墙为事哉所隔异者乃二三谏官而已谏官为陛下耳目陛下每不惜推赤心以与之奈何于其所舍反若置疑也傥其人为可疑也则斥而逺之使勿居其地为可亲也则宜与之无间者也陛下不与谏臣为密而与谁为密乎臣固知陛下无此意然事行则终累陛下耳自古置谏臣以能弥缝朝廷之阙使不见乎外为美故弥缝不厌早早则为功易而所全者多矣且朝廷之事终能使谏臣不知乎禁之虽严不过缓一二日终当闻耳茍有所未善能禁其勿言乎既不能使之不知又不能使之勿言则不若令早知而论之为有补也臣以谓庙堂之上精虑而审发政令一出天下无可得而议此乃所以为密也今外人皆云非所以严制敇院也乃欲以限隔谏官使不闻省中事此声流恐非朝廷美事臣窃为陛下惜之伏以陛下诚心好谏而乐闻有过故一言一动天下莫不歌美以为中理不可误信此事使天下有疑于圣徳也伏望为国家爱惜大体以慰众心特罢隔截两省指挥且令仍旧幸甚
　　贴黄陛下即位逾年两省中未尝有漏泄之事害成于朝廷何故今日改作以动论议伏望圣慈且令依旧则国体所全者多矣【元祐元年十一月上时为侍御史】上哲宗论隔截谏官直舍　　王　觌
　　臣近于十一月二十五日有封事言两省擗截谏官出外隳壊法度乞行寝罢及十一月二十七日与谏官鲜于侁朱光庭列状闻奏各未防施行臣窃以自古圣帝明王莫不有谏诤之臣盖三代以前上自公卿次及百执事下至百工刍荛皆可谏诤故虽不以谏诤名官而骾言直论常达于人主之聴及世衰道微言出于口而祸及其身者寖多故为人臣者若不以谏诤名官则鲜肯以谏诤为事于是秦汉以来乃始有谏大夫率皆列职清近日侍人主然嵗月绵逺其事之所在有不可考者唯隋唐事近说甚明谏官于隋属门下省唐初因之亦尝属中书省后乃分别两省终于有唐未之或改也夫御史与谏官均任言责然御史台在外而独谏官既为侍从又列于两省者何也盖御史専在纠正百官必在外然后百官趋赴事鞫狱为便谏官之职専在于论政事之过差补人主之阙失故不在政事之地则无以尽闻政事之过差不列侍从之班则无以尽知人主之阙失也自五代乱离隋唐法度无复存者本朝祖宗以来讲复前代之法度十八九矣唯是两省之阙典至神宗而后复然谏官虽已列于两省政事之地犹未预于入閤侍从之班今乃防谏官漏泄政事而欲擗截事出外使不得在两省亦异于设谏官之本意矣夫两省若有几密之事吏人可密者谏官岂不能密耶兼见今谏官虽在两省于政事实不预闻况几密哉昔魏省少府杨阜欲上疏省宫人召御府吏问后宫人数吏守旧令对曰禁密不得宣露阜怒杖吏一百数之曰国家不与九卿为密而与此等为密乎明帝闻愈惮阜后世以为美谈臣常谓陛下圣徳比尧舜岂于此而不逮明帝耶臣常以臯夔稷契期执政岂于此而不逮杨阜耶且先帝孜孜讲复隋唐数百年法度既合于古又宜于今乃一旦无故而坏之一不可也中书所谓制敕院者吏舍也迫逐天子之谏官以广吏舍二不可也深信胥吏与之为密而过疑谏官以为漏泄三不可也使天下知朝廷有疑谏官之心有厌谏官之迹非所以广圣徳于天下四不可也散骑常侍下执政一等尔今偶阙员不可谓终无其人也至于左右史亦陛下侍从之臣安可使中书吏人据其防事夺其正门而常侍谏官左右史乃屏置一隅穴垣墙而出入事体颠倒增长吏气五不可也憎谏官者虽取快一时而五不可长之患归于朝廷又使三省执政大臣皆受迫逐谏官之名为后世笑臣窃为陛下惜之臣愚暗不才陛下过聴擢为谏官若议论失当陛下罪之执政大臣恶之或一二日而罢或二三月而黜皆不可知也岂谓谏官可以久为而两省可以安处哉盖欲为朝廷长乆之计而已非臣谋身之计也若既忧得罪于陛下又虑见恶于大臣坐视法度之废壊而缄黙不言则不唯有负陛下言责亦岂不自愧于心哉故不避冒凟圣聴而喋喋不已陛下或采其言或赐之斧钺之诛唯圣慈裁择
　　贴黄臣窃闻今来擗截本因中书差除有豫先播出外者故执政大臣有制敕院之议遂欲擗截谏官防出外大凡差除既得圣防之后须有词头舍人方知之及文字到门下省给事中方知之此只是首尾一日内之事次日到尚书省下吏部则外人无不知者矣虽知之自已是朝廷宣布之事人知乃其宜也有何所害唯是未得防已前外人已知即于政体有害然未得防已前若非执政大臣自有漏泄给舍何縁得预外人何縁得闻既给舍与外人皆未得预闻即谏官何縁得知唯张璪在中书日务收恩凡差除才经商量而未奏即多已漏泄于其所亲自以谓恩出于我而已故差除有旬日半月以前先已播后果如其所者也今执政大臣皆先朝耆旧及陛下所自选择全才重望之人但无若张璪收私恩者即何虑差除之漏泄耶不当归咎于制敕院亦不当縁此限隔谏官而使之不得在两省也谏官在两省与不在两省于谏官何所重轻但于朝廷法度有害耳臣区区所惜者朝廷法度而已唯圣慈详酌【元祐元年十一月上时为右司谏寻诏前降指挥不行】
　　上哲宗论不当于耳目之官置党附之疑
　　孙　升
　　臣闻古人有言曰武王谔谔而昌桀纣黙黙而亡夫以一士之謇谔岂足致成周之昌一人之循黙安能速夏商之亡积累然也何则謇谔之言达则壅蔽之患除壅蔽之患除则忠言日闻忠言日闻则变止于未然祸消于未兆诗曰济济多士文王以宁则其昌也不亦宜乎循黙之风长则壅蔽之患成壅蔽之患成则忠言不闻忠言不闻则变生于不测祸至于已然诗曰虽无老成人尚有典刑曾是莫聴大命已倾则其亡也不亦宜乎壅蔽之伤国其患如此是以秦之盛强金城千里子孙帝王万世之业而赵髙咫尺以鹿名马则四海九州之以乱为治以危为安以白为黑以贤为愚固无足怪是以民穷而主不恤下怨而上不知俗已乱而政不修此壅蔽之极而秦之所以亡也夫世之治乱系乎君子小人消长内外而已天下君子寡而小人众君子常患乎在外而小人常患乎居内是以自古治世少而乱世多也然则朝廷之有君子可不贵哉恭惟二圣临御以来首开言路登用正人天下所谓忠信端良之士豪杰俊伟之才俱收并用无有弃遗近世得人之盛未有如今日者也君子日进而小人日退忠正日长而邪慝日消在廷济济有成周之风此首开言路之效也臣愚不肖遭遇明时获在言职尝防赐对亲承徳音使尽言无间虽有过差圣慈为之主张臣佩服训辞以谓自古圣帝明王欲治求言之意不过如此而已伏惟皇帝陛下恭黙不言太皇太后陛下帘聴庶政一日万几之微四海九州之逺深居房闼与共事者元老执政大臣尔令此数人者皆至公而无私处事无一不当于理犹广达耳目杜渐防微况未能皆至公而无私处事无一不当于理而陛下乃于耳目之臣论议之际置党附之疑开小人之隙疑间一开谗巧必作则君子不可胜诛而言者不安其职矣言者不安其职则朋党比周之说胜卖直掠美之言入则虽圣聴不能无惑聴惑则其弊必至于厌言言厌则循黙之风作壅蔽之患生忠言不复闻矣臣窃恐非朝廷之福也臣不胜大惧愿陛下深思往古之明戒无替前日之训词除党附之疑心待端良之君子无使循黙之风作壅蔽之患生则天下幸甚
　　贴黄御史中丞傅尧俞厯事四朝白首一节端方重厚中外共知必不党谏官以负陛下自污平生操履也侍御史王岩叟刚劲不回超擢进用皆出圣知必不党谏臣以负陛下自取弃絶也【元祐元年正月上时为殿中侍御史】











　　宋名臣奏议巻五十三
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻五十四
　　宋　赵汝愚　编
　　百官门
　　台谏
　　上哲宗论张舜民罢言职　　傅尧俞
　　臣伏闻今月二十四日敇以监察御史张舜民因论边事文彦博照管刘奉世失实罢言职差权判登闻鼓院窃以朝廷置御史盖虑下情壅塞开广聦明故许风闻言事所谓言之者无罪而闻之者足以戒也今舜民一言不当便夺官改差遣于舜民何损而无益陛下亦非彦博所安者伏乞速赐追还以恊易不逺复之义上全圣徳下判羣疑臣不胜大幸大愿【元祐二年四月上先是舜民言夏人政乱权归梁氏巳乆自秉常死后干顺专横滋甚去年虽数遣使入朝然强臣争权传闻多端干顺存亡未可知朝廷未冝遽加爵命近差封册使刘奉世等及所赐金帛愿勿遣縁大臣有欲优假奉世者为是过举且起居郎天子近臣不冝屈使属羌今戎心桀鷔冝即加兵问罪大臣指文彦博也三省枢宻院奏舜民谓文彦博照管刘奉世遂差充夏国封册使勘防差奉世即非文彦博照管故舜民有是责尧俞时为御史中丞前后凡九奏此其第一奏也】
　　上哲宗论张舜民罢言职【系第四状】　傅尧俞
　　臣近累论奏罢张舜民监察御史不当未防施行窃以言事之官人所憎畏在权重者尤甚何则持权旣重则人莫敢违忤独言事者伺察而弹劾之其憎之也固冝而所以畏之者非衣冠顔状之有异盖人主信任而崇奬之尔夫人臣旣辱知遇又行其言故轻绂冕捐躯命为国家正纪纲以伸万分之报若少加摧抑则人亦何惮况直为大臣而罢黜之臣恐而今而后有不忠于陛下而事权臣者矣不但偷合取容而已也陛下岂可不加意而念之自古谏官御史之患在敢攻人主之短不敢忤权臣之意若舜民者冝被擢赏而反防废黜岂所以劝忠义之节哉臣前日奏事延和亲奉徳音谓舜民之言可行而不可怒也今诏防甚峻极骇物聼必有借彦博之重以激怒陛下而行其私忿者此陛下不可不察陛下欲慰安老臣放罢舜民言职今采公议不得已而还之是陛下待老臣之礼备矣于彦博何伤彦博四朝宰相冝有体国之诚岂敢以此望陛下哉愿勿轻臣言而详其区区之心特奋睿断早赐指挥【元祐二年四月上】上哲宗论张舜民罢言职　　王岩叟
　　臣谨按舜民防中引文彦愽照管刘奉世之语非出自譔乃是收采众论闻之朝廷此盖言事常体复有何罪若闻外议心知其非而不告陛下得为忠乎况外人之议亦有所以縁奉世是彦博门下之人待遇最厚今封册夏国旣属重事外人不知出于执政同奏但传以为彦博照管亦不足恠舜民据所闻而言乞朝廷裁察别有何意诗曰言之者无罪闻之者足以戒正谓此也果是则有益于聦明果非则何伤于彦博书曰狂夫之言圣人择焉况舜民非狂言皆有理行与不行在陛下择之而巳遂加之罪臣恐而今而后居言职者以言为讳他日大臣有大恶陛下欲闻亦不得闻矣此非社稷之福也今朝政阙失犹许尽言岂有大臣不受一言之触国家置御史正欲警察权强虽有过论亦当优容今舜民以一言获罪臣疑非陛下本意必有误圣聼者矣此事于舜民殊无所损所惜者朝廷之事体陛下之举动天下之观望也伏望特廽圣意还舜民言职使忠臣义士得尽其心以事陛下而众庶之情不壅于上闻不胜幸甚
　　贴黄言事官因言权臣而责之是为权臣报怨陛下岂可不思方两宫聼政帘下正宜抑强臣以伸主威之时而反欲沮塞言路甚非陛下之利也【元祐二年四月上时为侍御史岩叟前后凡八奏此其第一奏也】
　　上哲宗论张舜民罢言职　　朱光庭
　　臣窃以正直之臣以遭时遇主为盛事盖敢言之气虽天与有素非圣君飬之厚容之深则敢言之气未易伸也歴古而来青史之上直臣无几不独天生其才难而遇圣君飬其才尤为难也防惟陛下自临御以来以尧舜之徳飬直臣之气以尧舜之量容直臣之言故去天下之邪如拉朽除天下之如反掌千载以来一人而巳方今内外清明百度脩举人民乂安此已试之效也唯在乆而不息则尧舜巍巍成功不难致矣臣窃见吏部闗报台官张舜民为言文彦博照管刘奉世特罢言职臣以谓御史之职自许风闻言事使舜民之言尽中义理陛下固当行之设若未当止于不行而巳岂可遽罢其职也今陛下从而罢之岂不沮敢言之气哉窃以古今之治天下唯使忠劲之气充塞朝廷然后纪纲正法度立奸邪无间而入臣与舜民接迹颇熟稔闻其有正直之节司马光贤之荐充馆职陛下擢寘御史士论皆以谓得人今视职才两月正直之节未少伸一言不合大臣巳闻罢职自陛下临御以来天下之人唯知从諌如不及圣徳冠古今若因舜民一言不合大臣遽使罢职致陛下今日有逐言事官之名臣为陛下惜之伏望圣慈开天地之量容飬正直之臣以増敢言之气特降圣诏还舜民旧职以尽其材臣愚不胜惓惓之忠【元祐二年四月上时为左司谏光庭前后凡四奏此其第一奏也】
　　上哲宗论张舜民罢言职　　梁　焘
　　臣近论奏不宜以大臣之故辄罢御史乞还其言职至今未防指挥臣窃以为始拒直言损纳谏之美下移威罚失权断之公所可爱者君徳所可惜者君体也决知此事不出圣意臣敢复论之国家所以尊安者以法度修而纪纲振也御史者守法度持纪纲之官也人主或有阙失犹且直笔正论至于犯顔逆耳无所回忌况臣下过恶安得畏避而不言哉今御史敢言大臣者天下之公议也大臣不快御史者一夫之私心也罪天下敢言之公议便一夫不快之私心非大公至正之法度也大臣虽重人臣也御史虽微法官也徇大臣而废法官非尊君卑臣之纪纲也况两宫临御之时必使上有尊严不可犯之势下有报义忘私之臣安得假天威屈正论以中伤议巳者乎自古全治之世必用天下清议故清议伸则正直之道行聦明之助多清议屈则奸邪之计得欺罔之患作今日清议喧然不平皆谓陛下之优大臣者亦巳至矣大臣之事陛下者未有以副人望也清议之罪大臣者日益以深则恐非所以安大臣也伏望圣慈以保君徳为难以全国体为重即日召还御史以正权纲然后慰藉大臣优加恩礼尊朝廷而强主威万世之法也【元祐二年四月上时为左谏议大夫焘前后凡十奏此其第二奏也】
　　上哲宗论张舜民罢言职　王岩叟
　　臣连上封奏乞复张舜民言职尚未防指挥施行臣以舜民志在尽忠虽一言失当而无可罢之罪清议沸腾以为过举义不敢安理当极论惟陛下少赐采纳幸甚臣读汲黯传每窃叹息其为人惷直好諌遇事辄发如公孙张汤軰懐诈饰智以阿人主他人所不敢言黯常面触之故不独汉庭之臣知所畏惮至淮南王欲谋叛以黯在朝为之寝谋直臣之于国家戢奸慝消祸乱其益如此故天下之爱其君者莫不愿得而用之愚臣区区之实在于此今日之论非私于舜民也为陛下惜一敢言之臣也非争一属官也为陛下惜言路也言路重则朝廷尊风宪陵迟国体随弱皆必然之理也陛下于此幸加反思非好臣之説胜也好人主之道胜也臣以言为职言而见用与言而得罪皆所以报陛下唯知而不言则为负徳尔舜民得敢言之名朝廷被罪言之谤臣窃恨之伏望圣慈检防臣等前章早赐付外施行使怨归言路而美在朝廷臣不胜大愿
　　贴黄陛下之意常欲朝廷清静人无间言甚盛徳也然而事顺理则静逆理则争必然之势也今御史以言为职却以一言微侵大臣便行罢斥数日以来满廷之臣喧然不平唯説此事葢縁事不顺理所以如此臣等虽欲自静不可得也须至交章烦渎圣聼伏望陛下深思所以顺事理息人言天下幸甚【元祐二年五月上】
　　上哲宗论张舜民罢言职【系第五状】　王岩叟
　　臣累上章言张舜民罢职非罪乞令还台未防采纳施行此事所系不在一张舜民而在人主在国家臣所以夙夜忧惧不知所处陛下开言路之初言事官多与权臣为敌怨仇不易当毎徳音丁宁既慰藉之又嘉赏之谓朝政阙失大臣私邪百姓疾苦事无大小一一但言欲赐一一主张言事之臣恃陛下照鉴如此故敢遇事必言无所回隐然古今之公患患在执政大臣多不便之而隂为巧説以害其忠必使主信之而不觉终至于忠言不用而权臣得以行其志所以人之言曰宁触人主怒莫忤权臣意葢人主无心虽怒必觧权臣私意一忤不忘此人情不得不畏也茍非守节死义之士谁能忘其家而遗其身以取权臣之怒哉陛下虽加奬激未必便得其人今又罪而斥之臣恐忠义知难而退藏佞邪乗间而进取隂附大臣为自安之计不复以陛下之事为事矣前日御史中丞黄履殿中侍御史刘次庄隂附蔡确为奸方确用事陛下何由得知确去而其奸始败使确且在位履与次庄进用盖不可量今日舜民忠向陛下因论边事偶有一言旁及大臣又无所伤遽以大臣不説而罢之是附人主不若附权臣也事在耳目非臣妄言臣伏覩陛下初降出舜民论封册疏必不以彦博照管奉世之言为毁伤彦博亦未必须欲朝廷逐御史臣恐执政大臣有忿舜民攻其所讳而増饰老臣之言以动圣心而挤舜民以快其私忿者陛下不可不察又非独挤一张舜民也其意乃欲以尽倾言路也葢知舜民之罢台谏必争封奏纷纭言词愤激必拂圣意圣意不喜则言路皆可揺而去矣此其奸谋陛下又不可不察也奸人以此惑陛下一事既行后必有甚于此士大夫之所以为朝廷忧也臣度圣心岂不欲复舜民言职恐不能慰彦博意故两难耳臣窃伏思陛下特屈公议黜御史以为老臣者亦足矣今以公议不可夺而复还之非陛下得巳也老臣岂不亮陛下之心哉尚何以为憾乎由此而言臣以谓陛下处之不两难耳臣闻君子之爱人也以徳而不以姑息愿陛下以徳爱老臣勿使受姑息之议则陛下所以待之者厚于黜御史矣诚防陛下幸聼臣言则朝廷过举反而为盛徳老臣谤议变而为美谈破奸谋于欲肆激忠义于已销社禝之福多矣非臣之利也臣倾尽肝胆以告陛下今日遂死无所恨矣惟圣主留意毋忽
　　贴黄舜民疏言庙堂欲茍免一时之责任又曰夏人强弱之势可谓都不知又曰执政大臣不能为陛下尽心谋谟臣观舜民此言于国则忠于身则愚矣愿陛下怜而察之【元祐元年五月上】
　　上哲宗论张舜民罢言职　　傅尧俞【诏三省枢宻院召台谏官赴都堂宣谕曰朝廷选任卿等为耳目之官正要别白是非视听无惑故自来章奏多所允从今张舜民所言不当岂止言文彦博主张刘奉世一事且如建言乞问罪夏国事或从其言岂不生事乃只令解罢言职盖恐将来更有论奏难于取信若复留言职恐误视听今将舜民原奏示卿等更宜详悉之】
　　臣等仰认圣懐不胜感惧此非陛下亮舜民之志本在尽忠而察臣等之心在于惜体则何以慰藉若此臣等幸甚欲报至恩莫知死所圣谕谓且如建言乞问罪夏国事或从其言岂不为国生事臣等详阅舜民章奏云今臣所奏请不是欲兴师问罪亦非要终了不封祗乞止使人不必如此遄速此语甚明别无他意唯欲朝廷审谨而巳伏望圣慈更加省鉴则舜民之过宜防恕矣既罪之之实不见于文又罢之之名有伤于体臣等所以不得不言愿陛下开逹聦明以尽四方之闻见言责之臣事虽过计无惜采收语或小差亦皆包纳使人人敢展四体以事君倾腹心而报国则臣等之愿也伏乞降臣等前后章疏付三省公议早赐施行【元祐二年五月上时诏尧前岩叟同举监察御史二人尧俞岩叟缴还敕书以舜民罢职难别举官又同梁焘朱光庭王觌孙升韩川累奏不絶已而诏三省枢宻院召台谏官赴都堂宣谕尧俞等皆不受命退而列衔复上此奏】
　　上哲宗论张舜民罢言职【系第三状】　傅尧俞等
　　臣等所论张舜民罢职不当事防宣谕后又两疏开陈舜民本无罪由大臣造成乞赐照察复许还职尚未防聼纳施行臣等恐进説者咸谓御史无已罢复还之体请举故事陛下考焉方开元之初明皇励精于事是非明而不可欺纪纲正而不可乱典刑无私而不以姑息事有防蔽不知则巳知则必行故端良得以尽其忠奸邪无所用其巧昔崔日知为京兆尹贪暴不法侍御史杨玚与御史大夫李杰谋劾举之杰反为日知先譛罢言职玚廷奏曰紏弹之司若遭恐胁以成奸人之谋则御史台固可废矣上以其言切直令杰依旧视事贬日知为歙县丞当时天下不称杨玚之能言而服明皇之能聼不矜日知之被逐而喜李杰之复用不髙风宪之得全而快奸言之终破明皇不吝于改过而其益如此史册一书流美万古今大臣以是为非误陛下之听有甚于日知御史憃直敢言忠信获罪有寃于李杰言责之臣守义以争且多于杨玚又陛下圣哲之资十倍明皇察之宜深改之宜速而迟迟如此此愚臣之所惑也不知自古设諌官御史者欲以顺朝廷之意耶欲以正朝廷之事耶若欲以顺意则臣以谓不须置若欲其正事则臣以谓不可废陛下以万乗之尊与臣论势臣之言不得而行也陛下虚方寸之地与臣论理臣之言庶几于用也伏望陛下观开元之所以贤圣心略回破奸言而全风宪易若反掌矣臣等以尧舜望陛下非敢以明皇始勤终倦比于全徳也陛下以为可则乞行臣等之言以为不可则乞罢臣等之职纪纲之地由臣等不振以为朝廷羞得防诛殛以塞至公臣等之幸也【元祐二年五月上】
　　上哲宗论张舜民罢言职　　傅尧俞
　　臣前日防圣恩召赴都堂令执政宣谕张舜民罢职事已具别章论奏臣有亲闻于都堂与外议所传相契之事不敢不尽以告陛下臣之愚忠以谓有隐而偷荣不若尽言而得罪韩维自言舜民之责是维于前奏乞施行仍云权量重轻难惜一新进御史此维误陛下之听也若论张舜民则轻若论御史天子耳目之官朝廷纪纲之任则不为轻矣今黜耳目之官是将塞人主之聦明隳纪纲之任是将乱国家之法制究观歴代唯有蔽言路则启祸源不闻抑权臣而生后患也然则师垣之有无未比宪司之兴废而维以御史为轻臣不知其可也又范纯仁语虽喋喋不切义理臣谓韩维所论岂不上负陛下之望下失士大夫之心哉朝廷慰安老臣当自有道必使上下无损老臣可安乃善谋也今维之摧风宪壊纪纲动天下之心伤国家之体而欲以安老臣使老臣而少知义其能安乎陛下意欲安之不知反所以使之不安也幸陛下降意思之恐不若改之为便也圣人之所以成圣人由改过不吝尔吝而不改恐徳日益亏改而勿惮则美日益全惟陛下择之自古端人正士谁不欲尽忠于人主人主亦岂不欲闻尽忠之言常患执政大臣离间于中使明主之初心遂移忠臣之雅懐不尽以为痛恨尔执政之蔽唯欲人主不信言事臣则得以行其私陛下不可不知也舜民一贱士不能为祸福于臣臣何苦上违陛下之情下忤权臣之意而言之不已此陛下之所当察也陛下愽通书史观古今治乱之迹熟矣国家之事有臣力诤则善耶无人诤则善耶臣以言为职言而不用亦何靣目出入朝廷间哉愿防窜黜以谢无功
　　贴黄按舜民本疏论册封夏国主事但有移文致诘之言元无兴师问罪之语而左右之臣便以移文为兴师诳惑陛下殊不言边上移文徃来自是常事安有兴师之理至如雄州与北边事无小大亦朝夕文字相问何甞有它虞葢不言用兵则不足以动陛下之心而激怒圣意此权臣陷害忠良之深计也陛下信之正落其计矣【元祐一年五月上】上哲宗论张舜民罢言职【系第二状】　傅尧俞
　　臣前日与御史王岩叟列衔申奏乞检防前后言张舜民文字降出施行至今未闻诏防臣闻忠义之士精贯白日诚洞金石臣虽无状肺肝竭矣实冀夫精诚上通有以感悟圣意臣窃见近日执政憎厌言事之官徃徃形于词色今遂伺间而逐之不知若何而后可以厌其意也臣读唐史见宰相裴垍云谏官言得失大抵执政多忌之唯垍奬励使尽言初拾遗独孤郁李正辞严休复三人者迁及过谢垍垍独责休复曰君异夫二人孜孜献纳者前日进拟上固为疑休复大慙臣不敢望执政以臯夔之心辅陛下如裴垍足矣今非徒憎恶言事者既逐之又移过于陛下使陛下本无一事横被拒諌之名此得谓之忠乎且风闻言事旧矣既黜舜民尚有言职不识自此以徃凡百须勘当得实而后言耶或风闻之事独不行于大臣耶亦乞明降指挥臣既不得其言又未知所守岂敢黙然伏俟谴黜【元祐二年五月上】上哲宗论张舜民罢言职【系第七状】　梁焘
　　臣近屡论朝廷不当假借大臣罢斥御史命令失当公议不平玷陛下至仁求言之明损国家大公驭下之制非所以全飬忠劲之气感励敬顺之心也陛下未即垂聴而至恩优容靣命相臣布宣慈防臣等廹于公议愿以至公之道上广圣意下厌人望不敢奉诏而复再上章矣伏望陛下勿以既下之命为难改勿以巳宣之防为难回唯强其刚明之徳从諌如转圜之易也臣闻唐宣宗将幸华清宫已命治道两省官拜章极諌宣宗谓宰相曰卿勉谕諌官勿更论列宰臣奉防召两省官宣谕俄而諌章再入宣宗谓宰臣曰諌官疏极恳切朕决不为游华清之行矣卿宜説我此意宣宗唐室英明之主也行幸一时娯乐之事也諌臣犹且恳切进言之初未能回听既令宰相宣谕而諌臣进言不已宣宗幡然感悟遂辍其行又令宰臣告以听纳之意是能自屈至尊欣纳直諌真得人君之道矣故终获忠贤之助而太中之政号为中兴声明辉映前代至今流为美谈防惟陛下之聦明逺过唐宗之徳朝廷纲纪法度不比华清之事臣軰区区陈诚意皆激切甞防圣恩曲赐宣谕臣祗知尊君卑臣为万世之计不知畏附权强便不论列陛下喜忠纳諌上法仁祖言事之臣得尽诚节更觊留神省察主张必行追还成命以觧羣言遂使朝廷益见清明之象天下驯致安静之理明徳日跻可以并隆尧舜矣虽宣宗贤主何足为陛下道哉【元祐二年五月上右仆射吕公着虑言将激怒上意致朝廷有罪言者之失乃奏陛下临政以来纳諌之盛近世未有台諌前后言事既多不能一一尽忠若以其言失当便行罢黜则今日以前不避仇怨为朝廷言事不少欲且一向包容则虑向后愈更纷拏朝廷却不能保全欲乞稍与优迁令觧言职于是王岩叟等皆递迁而焘遂诘诮给事中张问不駮正为集贤殿修撰知潞州】
　　上哲宗论羣罢台谏是自塞絶言路
　　刘　挚
　　臣伏自罢去言职待罪都省以来不复章疏论事葢以谓职在执政茍有所见自当与同列佥议进对显奏公论而行之不当私有宻请恐非谓直道事上也必料陛下亦巳察臣之意在于如此而已今乃有不得巳之事须至一言冀效万一十五日吕公着送下内降批防罢諌官梁焘等或移易或免黜者共十数人臣窃料陛下必以近日张舜民事言者救觧纷纷不已虽然仁恕包防而又欲加弹压故不行重责但罢其言路此足以见圣度广大爱惜数人之才黾勉而为此也臣观舜民之论文彦博止有照管刘奉世一言而已此一言小事也奉世有才可用方出入彦博门下受其知遇而照管之乃大臣所宜则于彦博何伤兼彦博自不以槩意而议者私忧过计恐彦博有所不乐致陛下为罢舜民舜民之罢亦小事无足道也而言事者若欲论之一再言足矣何至议论锋起相继并作紊渎天听至烦宣召申论尚且不已诚有罪也夫舜民轻言以及元臣一失也议者欲慰説大臣而罢御史又一失也言者之救舜民以全言路而不能体圣明优礼故老之意又一失也今朝廷又从而移罢台諌则恐不止于三失而朝廷之失最处其大者也此臣所以夙夜傍徨深为陛下惜之也古之贤君明主唯以开广耳目优飬直臣为甚盛之徳故曰主圣则臣直唯尧舜及三代之盛王乃有其事而陛下今优游行之自前嵗以来闻善若饥渴从諌若转圜台諌言茍可采无不行者虽有失当一切包纳故臣子无戮辱之惧罔避权要舒心展诚知无不言所以飬就今日忠直之气然上下奸邪摩牙切齿嫉恶台諌亦巳乆矣夫台諌以区区小官上则触龙鳞而犯忌讳下则结仇怨而取祸患不知其何所利也葢恃陛下之主张谨其官守以尽事君之义尔一旦以小故摧沮罢去之适足以快憎怨之气开私枉之门非朝廷福也若言者有所私徇渉于倾陷近于朋党则不可不深责而痛治之乃若出于公议则虽有强直乖忤之言古之圣人一皆容之考于传记不可胜数今夫以一言旁及大臣而罢之则后来者不肯言大臣矣以一言弹给事中而罢之则后来者不肯言近侍矣以多言而去之则后来者循黙不言矣以刚劲而黜之则后来者柔和取容矣人情不逺相与为戒必然之理也深惟陛下防黙未言太皇太后陛下帘闼行政之日正宜大开聦明以广万事之听而乃杜絶言路是自蔽其耳目也言路一塞何事不生天下之朋党大吏之私邪百官之罪恶逺方之利害陛下何由一一知也今成命已行臣不敢尽乞改正所以区区言之者非独为数人葢所惜者朝廷事体尔内梁焘孙升外议皆以为责之太重臣欲望圣慈详酌寛此二人之责还其职任以救言路以扶持忠臣之气且天下之广莫知其详但见台諌官连羣罢去凡与前日之事不同必疑谓朝廷厌倦言者则奸谀者张目攘臂而动矣后来所用未必皆得如此数人邪正既不可知言路风采一变岂不有损盛徳之治臣天生愚直孤立于朝受陛下异恩至深至厚夙夜思报唯有竭诚以主公道不敢雷同倡和茍有所见可以禆补若不尽言于陛下则将何告诉也因此得罪亦不敢辞伏望赦其狂愚特赐详察开允
　　贴黄昨召台諌官至都堂宣谕圣防既毕公着与臣等因而再三开説内焘与升指陈事理其语气最为劲直今乃得罪最重外议所以尤疑也贴黄臣非谓自言路进遂欲主张言路者葢以此事系朝廷不敢过避形迹故尽其底里以告于陛下若幸聼臣之言留焘升二人足以救万一之失今虽巳有成命命犹未下比至进告尚须一两日伏望圣慈再三回虑深思此事早赐裁处不误陛下举动【元祐二年五月上时为尚书左丞】
　　上哲宗乞召用傅尧俞等以销奸党
　　刘　挚
　　臣备位左右忧深责重虽夙夜尽瘁恐终无所补报窃谓国家先务莫如得人近臣事君唯有进善臣伏见知陈州傅尧俞知齐州王岩叟知潞州梁焘通判虢州张舜民知广徳军贾易皆早防陛下识擢分任言责不幸志业未伸谤嫉横作罢职补外各已数月按尧俞等皆忠直之臣守正不挠在职未乆知无不言此固陛下素所奬爱必未弃捐然臣私忧过计恐有补外渐乆朝廷渐亦忘之不避僣越輙效一言夫人才不同所用亦异或长于政事或善于文学或言语侍从或行义师表今多士盈庭于此数色固无乏事至于公忠朴直不避仇怨不附朋党一节自守可当大事肯为国家效死守法之人则非独今日难求也从前世以来不易得也譬如人之一身耳目手足肌肤爪发阙一诚不可然而强四支者必以骨为主故自古人君崇奬忠直谓之骨鲠之臣传曰山有猛兽藜藿为之不采言猛兽在山则山中之物不敢犯者如直臣立朝则奸佞有所畏惮也今尧俞等皆有骨鲠大节公论所重邪党所畏况当今陛下明辨忠邪汲汲进贤之日而反使数人流落外郡为奸邪所快臣实痛惜兼观近日言路稍异于昔虽章奏交上议论不少然而所推荐者非豪强则亲旧所排击者非孤寒则怨隙朋比之心公无忌惮陛下试取近来言事章疏宻察其意其间心出于至诚言出于忠信忧国如饥渴谋议知大体有如尧俞者乎孤立不惧弹劾权强赤心事上略无私意有如岩叟者乎守正坚确不惮大吏不党同列嫉邪指恶有如舜民焘及易者乎以此騐之真伪立见今圣明在上方修善政而羣小不快争进于下布列朋党造作谤议欲以倾陷善良动揺政令纷纷籍籍甚可惧也然上下相罔谁为陛下辨之者当此之时唯且收聚人才使在朝廷若正直之路广则邪枉之志销而治道成矣臣疎贱拙直天下无毫髪亲党之助独防二圣选防致位于此恩至厚矣则报效之心岂宜自比众人故当知无不为宁敢避罪臣愿圣慈深赐省察特发睿断召此数人忠正之臣入备任使以慰公议以消朋党幸甚
　　贴黄吕公着等亦曽同议此数人皆与臣意无异但以未测圣意所以未便奏陈臣故密献此言若因臣僚进拟而后召之即不若特降中防付之三省庶使恩命出于陛下【元祐元年十一月上】
　　上哲宗论屡罢言事官　　　刘安世
　　臣近被圣恩擢寘諌列内惟谫薄媿无以称寻具辞免不防俞允窃伏思念陛下所以不次用臣者岂徒备二省之员为朝廷美观而已葢授之以名者必求其实任之以职者必责其效故臣拜命之初未敢指陈政事而首论治乱之本原人君之大体庶有以副公朝图任之诚意尽愚臣平昔之所学惟陛下母惮烦而试听之臣闻书称尧之徳曰稽于众舍巳从人舜戒其臣曰予违汝弼汝无靣从退有后言伊尹之告太甲曰有言逆于汝心必求诸道有言逊于汝志必求诸非道傅説之复于髙宗曰惟木从绳则正后从諌则圣然则古之聦明睿智之君所以能大过于人者未有不以求諌为先务也今陛下居乆安之时乗不拔之势崇起教化脩举法度粲然追迹于三代之隆者岂有他哉特以陛下至诚虚已首开言路故人人自竭乐告善道而天下之情无不通也然臣尚有疑者自去嵗以后屡罢言事之官中外臣民不知其详徃徃窃议以谓陛下好贤之志稍异于初年纳諌之心渐怠于昔日臣切忧之防惟祖宗以来尤以台諌为重虽所言者未必尽善所用者未必皆贤然而借以弹击之权飬其敢言之气者乃所以制奸邪之谋于未萌防政令之失于未兆也今陛下深居九重政在大臣之际固宜开广聦明留意采纳而前日台諌数人相继罢去甚者至于不究其所论之是非不察其所争之当否阳饵以美迁隂夺其言责使忠正之臣愤懑而不能发修洁之士愧赧而不敢受若果出于陛下之意耶则亏损圣徳不可不戒若出于大臣之计耶则陛下宜察其用心不过欲排天下之公议以快其私意而已臣窃谓奸人用事之始任台諌足以折其谋至于祸胎既成虽圣贤不能救其害视今日何如祖宗之朝而乃一聴大臣之所为蔽耳目之任而挫忠义之气非所谓谨终如始者也臣之所以先献此言者非为忝列谏垣敢要君以固位也实以上闗宗庙社稷安危之机下系君子小人消长之渐是以反覆论列期有以感动宸若夫世俗之人指以为嫌疑者臣固有所不避也伏望万几之暇详覧瞽言奬进端良容受直谏参之以公议持之以诚心所爱者必知其善所憎者必知其恶使臣下不能窥伺间隙以售其私则忠言嘉谋将继此而进矣臣天赋愚直不识忌讳惟陛下察其爱君忧国之诚少赐留聴不胜幸甚【元祐三年二月上时为右正言】








　　宋名臣奏议巻五十四
　　钦定四库全书
　　宋名臣奏议巻五十五
　　宋　赵汝愚　编
　　百官门
　　台諌
　　上哲宗乞寛王觌之罪　　　范纯仁
　　臣昨与吕公着等并今日与文彦博等两次前奏陈乞寛王觌之罪葢欲假借台諌使人敢言其间虽有不当亦须稍垂寛宥以彰朝廷容諌之美况陛下临御以来未甞严责諌臣一旦行之恐伤仁化又虑来者或多若一一窜逐寖失朝廷清静之体其心止于如此更无他意侧闻圣训以谓朋党甚多宜早施行恐于卿等不便以臣愚见朝廷本无朋党只是善恶邪正各以类分陛下既用善人则匪人皆忧难进遂以善人之相称举者皆指以为朋党欲得人主深防严戒尽行贬逐自然君子道消小人可以得志所以臣等不避违忤缕缕开陈罄竭愚诚莫回天意臣若面从顺防则茍容之臣何足以副陛下简求何面目处羣臣之右又况彦博公着等皆是累朝旧人陛下留在左右已二三年辅翊皇猷未尝有阙今日岂肯雷同罔上庇护党人盖其爱君之心与臣无异唯在陛下深加采纳所有先降贬谪王觌文字臣未敢签书更乞圣心熟虑
　　贴黄臣自先朝言事不合摈斥处外几二十年遭遇陛下一新庶政从谏任贤夷夏欢呼古今无比此皆圣心所悉非愚臣独敢妄言而一旦拔臣于疏逺之中骤致于丞弼之位故臣夙宵尽瘁恐负圣知岂有容庇朋党自损身名玷辱家声取笑千古盖是爱惜圣政思报大恩蝼螘之诚惓惓不已今若陛下决以臣言无取即乞谪臣补外则指为朋党者自明臣虽一身斥逺若遂决朝廷大疑则是犹有少补不辜简拔则臣死之日犹生之年矣
　　贴黄臣面谢日已曽奏闻昔先臣与韩冨弼蒙仁皇同时用为执政三人各举所知引用忠良有匪人之不得进者遂撰造谤语指为朋党先臣与韩冨弼皆得补外所用之人类遭贬逐当时造谤之人皆欣快相贺曰且得一网打尽此事未逺众人犹知亦可以为朝廷深戒【元祐三年五月胡宗愈除尚书右丞右諌议大夫王觌疏宗愈自为御史中丞论事建言多出私意不可以执政内批王觌论列不当落諌议大夫与外任差遣仍不得带职吕公着言觌责降未当又与文彦博刘挚吕大防范纯仁等论于前纯仁退而上此疏时为同知枢宻院】上哲宗缴王觌外任词头　　　曽　肇
　　臣今月十八日吏房送到词头五月十五日奉内降指挥王觌言事不当与一外任合入差遣不得带职十八日三省同奉圣防差知润州者臣承乏近侍职在训辞理有未安合具敷奏臣伏见陛下临政以来开广聪明大辟言路虽怫意逆耳诋讦狂妄常人之情所不能容者莫不虚心克已温辞降色以受之天下之人歌咏颂叹以谓古之圣帝明王不过如此一二年来不唯朝政事人情以至四方万里幽深隐伏之利病莫不毕闻于上者言路无壅故也是以在廷之臣人人勇于自効至不以出位为嫌而以不能尽言为耻振起天下敢言之气始自今日故如觌者身在言责有所闻见不得不为陛下尽言而无隐也陛下未以其言为然犹当寛大含容未宜遽弃何则以言赏人犹有观望畏缩而不敢进者以言罪人人将钳口结舌望然去矣其肯以身防祸而觊万一之聼察哉故觌之一身出入内外不足以为重轻而陛下言路之通塞人情之伸屈在此一举此臣不得不为陛下虑也陛下寄腹心于大臣寄耳目于台諌二者相须不可阙一今觌一言论及执政即去之是何异爱腹心而涂耳目岂不殆哉且执政大臣朝夕在人主左右据利势国柄人情之所难言者也导之使言犹或不闻其过今一言及之遂至逐去臣恐在廷之臣以觌为戒依违顾望莫肯正论执政大臣虽有罪恶陛下亦将不得闻矣此可为寒心者也陛下临政以来何独至于觌一言之入遽不能容示天下以不广也觌以小官不二三年拔擢至此今以言获罪犹补便郡于觌何损臣所惜者于圣政不为无累尔伏望陛下深念祖宗付托之重爱惜朝廷台諌之体不以容纳狂直为难而以壅塞言路为惧以觌所论质之公议茍其言可取固当行之如无足采亦愿陛下容之度外使天下之人知朝廷不罪人言终始如一而执政大臣有所畏忌増益陛下虚心纳諌之明是一举而数美从之也其可忽哉臣备位侍从首尾三年常恨不能补报万一今辄縁职事冐进狂瞽惟陛下留神省察幸甚所有制辞未敢修撰
　　贴黄臣伏见丰稷昨任諌官所论者陛下骨肉间事犹且含容矜贷更获美迁闻者皆服陛下仁慈寛厚有天地之量岂独于觌而不能容伏望圣慈更加省察【元祐三年五月上时为中书舍人】
　　上哲宗乞终始从諌　　　　梁　焘
　　臣愚不肖防恩还以言职夙夜思所以副圣知者不敢以为荣而独以为惧臣前日建言正纲纪明法度以尊君卑臣强公家弱私室正以皇帝陛下富于春秋未专宸断太皇太后陛下保佑圣主制政帘帷权臣易为强悍奸人易为防蔽外之人情有可畏可恤者必欲陛下徧察外之事势有可忧可疑者必欲陛下周知欲臣节忠一而人无欺罔欲君势隆重而下皆敬畏此臣自誓报陛下之心虽万死不可变也窃谓陛下复置臣于言路者必以臣前日之言为是必以臣前日之心为忠臣前日之言为是则今日之不言为非矣臣前日之敢言为忠则今日之不敢言为负矣陛下既能知臣之忠必能用臣之言则臣报陛下之心岂可怠于前日哉臣闻人主不以受諌为难而以臣下敢言之为难人臣不以敢言为难而以君上从諌之为难唐李绛曰小臣昼思夜度将有上諌欲諌十事至时巳除五六逮其缄封又削其半其得上逹者十无一二信乎敢言之难也如此又曰圣主知直言有益于已正諌有禆于时温顔容纳奬励劝导忠臣抱义不顾其身懐忠不避祸患茍有致君济时之益不识触忌冐讳之诛何哉顾食君之禄其事不得不然也信乎听谏之难也如此夫人主以臣下敢言之为难是也然而有忠臣则不难矣人臣以主上从諌之为难亦是也然而遇明君则不难矣臣幸亲逢两宫之明窃不以敢言为难在陛下信而听之也辨奸人之妄而塞其防诬折权臣之强而抑其排斥使多士以臣为法而进其忠勿使多士以臣为戒而挫其直当今之事所可言者尚不为少臣方且次第上之愿陛下清心谛察而必行之至有切于圣徳急于民隐者不敢犹豫以留清后时之忧也致陛下有开纳诤諌之美名有收揽权纲之明威朝廷尊严而清静宗社长乆而安宁此臣爱君谋国自誓之本志也唯陛下裁择臣不胜惓惓尽节之至【元祐四年二月上时为左諌议大夫】
　　上哲宗论杨畏除监察御史　刘安世等
　　臣等近甞论奏杨畏差除不当未防施行臣等伏覩祖宗故事天禧二年二月诏諌议大夫乐黄目知制诰陈知防于常参官举公清强敏材堪御史者各一人臣等窃惟圣训皆有防防何则御史之任所以紏察百寮茍非刚正无私不可滥居此职故先须择举主使之引类是以受诏者知明主睠倚之厚遴简忠良被举者体朝廷责任之严敦尚名节得人之盛无愧前古厥后方令两制资次举官当时议者已谓无善恶皆得荐士故多非其人然未甞专出于执政也今两制等初以名闻则猥曰巳系监司省郎更令别举后来所荐既巳应格则又弃而不用乃以私意外召杨畏且畏见授永兴军路提刑独非监司乎前日以此拒人而今日躬自蹈之威福自任反覆如此举官之诏遂成空文祖宗之法日益废壊臣等窃为陛下惜之况二圣临御仰成辅弼若言路渐布私党则政事阙失何由尽逹天聦为大臣之计则安为陛下之虑则踈矣伏望圣慈鍳前代奸邪防蔽之患循圣人开广聦明之理罢畏新命以示至公【元祐五年三月上时为左諌议大夫】
　　上哲宗论台諌言事乞明辨是非
　　苏　辙
　　臣闻孟子有言有官守者不得其职则去有言责者不得其言则去故祖宗朝凡任台諌言而见听则居职言而不用则黜罢理之必至前后悉然唯有去年台諌论回河不当言既不从而言者皆获美迁今年复论邓温伯不可任翰林承防言既不効而言者亦防进职虽人臣廹于朝防黾勉就位而中外观望不知曲直所在为损不细诚使朝廷偶有过举闻善而改适足以増开纳之光其或言者论事不当据法罢免亦足以示进退之公今者不辨是非一加进擢朝廷则负讳过便私之毁臣下则被茍简懐禄之非风俗渐成士节陵替载之史册不为美事臣今待罪执法才力疲輭何能发明然在职思忧不敢不勉若所言中理望陛下力赐主张行下无吝一有不当亦乞明加流窜以惩妄言唯乞勿为隐忍包含之计使臣主俱受其谤不胜幸甚【元祐五年五月上时为御史中丞】
　　上哲宗论执政自择台諌　苏　辙
　　臣闻书称尧舜之徳曰明四目逹四聦葢人君居髙宅深其势易与臣下隔絶若不务广耳目则不闻外事无以预知祸福之原臣不敢复论前代请陈本朝故事每当视朝上有丞弼朝夕奏事下有台諌更迭进见内有两省侍从诸司官长以事奏禀外有监司郡守走马承受辞见入奏凡所以为上耳目者其众如此然至于事有壅蔽犹或不免今自太皇太后陛下皇帝陛下垂帘以来毎事谨重羣臣得对于前者唯有执政及台諌官而巳然天下之是非可否既决于执政陛下欲于执政之外特有所闻者又独有台諌数人而已臣观今日台官二员諌官二员其间非执政私人特出圣意所用者又不过一二人孔子有言今吾于人也聼其言而观其行陛下试取此五人言行之实而谛听之则其邪正向背槩可见也汉成之世王凤用事羣臣莫敢尽言唯刘向王章力言其恶无顾避皆为凤所不喜言卒不用或继以死而凤推荐其门人如杜钦谷永之流使上封论事钦等所言皆掩蔽凤短专攻帝失由此直言不闻汉以不竞今陛下深处帷幄耳目至少唯有台諌数人若又听执政得自选择不公选正人而用之臣恐天下安危大计无由得逹于前而朝廷之势殆矣惟陛下留神省察无忽臣言则社稷之福也【元祐五年九月上时为御史中丞】上哲宗乞明降召用裴纶为御史因依
　　孙　升
　　臣切闻新除监察御史裴纶辞免除命甚坚议者皆言纶之擢用外廷不知所以被召因依夫未经试用之臣声迹踈逺一旦为人主所知任之为耳目非縁近臣论荐则必有章奏感悟人主如唐之马周也且观逺臣以其所主进不以礼主或非人虽孔子犹见疑于众人必待孟子以为之辨况裴纶言行未足以信于天下而召用未明宜乎纶辞避而不敢当其命也御史居耳目纪纲之地以正色敢言不避权强为职其进也岂可不自重哉伏望圣慈详察明降召用裴纶因依付外不独使纶有以自明立朝无愧亦所以示天下后世用人之心公也【元祐五年九月上时为侍御史】
　　上哲宗乞六察官兼言事　　龚　夬
　　臣闻唐虞稽古建官惟百夏商官倍亦克用乂然则先王建官因革不常其来尚矣臣伏见言事御史自皇祐以来员数不常昨置六察官方推行之初事务防剧故令专领察事今来按察之法乆已就绪在京官司无敢如日前迟者则治察御史其职太简臣备员台属适值两院阙官兼领六察未见废阙然则人治两案俾兼言职自不相废况元丰三年八年并绍圣令察官各兼言事伏望圣慈特赐详酌令监察御史三员兼掌论议庶几益广言路以称朝廷明目逹聦之意【绍圣三年七月上时为监察御史】
　　上徽宗乞留龚夬　　　　　陈　瓘
　　臣闻先甲三日易后甲三日难諌而不早足以取名而于事无益忠臣之义但求有益而不顾取名臣今日先事之言为欲有益于朝廷也臣伏闻殿中侍御史龚夬言翰林学士承防蔡京告讦周穜等语言事乞罢黜京而朝廷谓京无过不以夬之所言为信夬既不得其言难以复在言职虽朝廷未加斥逐理当求去夬尚未去而臣已言及此其所以为先事之言也葢言事之官乃朝廷耳目之所寄也耳目不通则有防蔽之患故自祖宗以来奬励言官屈意听纳飬其劲气不使小挫非重其人所以重朝廷之耳目也自绍圣以来七年之间五逐言者初逐常安民次逐孙谔次逐董敦逸次逐陈次升次逐邹浩此五人者皆与蔡京所见不同虽其间或以他罪被逐而京之所恶则无不去者今夬之言京又将罢去则是两朝言官前后六人无不为京而去也陛下以圣徳嗣位上法祖宗内禀慈训数月之间徳泽广被内外安静人情懽悦此千载之一时也今若縁此一事又去言官臣恐后之言者人人不已可惜安静之势忽成纷纷其于初服岂能无累若待临事而諌孰若先言之有益也臣愿陛下察夬所言忠于为国特回睿听曲赐允从庶使敢言之士意向朝廷防蔽之风自此衰息伏望陛下上禀慈闱议其可否小臣狂妄冒犯天威陛下矜赦幸甚
　　贴黄臣近曽靣奏为蔡卞是臣之举主而臣言其罪虽于公议无愧而私议未安臣之自劾求去固有日矣今所言者非自为也非为夬也为朝廷耳目之官耳伏望圣慈特赐矜察【元祐二年五月上时为左正言】
　　上徽宗论张庭坚送吏部　任伯雨
　　臣今月初五日有奏状言张庭坚送吏部事窃以绍圣时章子厚蔡卞用事諌官御史尽出子厚卞引用不唯无所建明率皆附防子厚卞欺诬朝廷自陛下即位揔权纲自择台諌然臣谓台諌官始用之既重其选终罢之必正其名臣欲乞今后台諌以言事罢去者皆坐其所言以正其罪葢妄冐不才者其罪小欺诬朋附者其罪大庭坚近以言事不当除京东运判既而改汝州今又送吏部中外疑惑不知所以臣伏愿陛下断自圣意降出庭坚章防考其所言若欺罔朋附则送吏部为尚轻若止妄冒则送吏部为太重正名定罪庶足劝戒无使言路自今以往以庭坚为戒
　　贴黄张庭坚送吏部若陛下见其欺诬朋附出自圣意则庭坚不敢逃其罪若非出自圣意止是三省伺陛下之意遂再三取防重行用以恐胁台諌则此事不可不察言官畏三省非国之福也【元符三年十二月上时为左正言吏部寻以庭坚通判陈州庭坚谢表云防不外宣命从中出又云罪所自来独臣心之了了不知竟坐何事】
  </div>
  <div class="pagination">
   <a href="宋名臣奏议_page25.html">
    上一页
   </a>
   <span>
    ...
   </span>
   <a href="宋名臣奏议_page21.html">
    21
   </a>
   <a href="宋名臣奏议_page22.html">
    22
   </a>
   <a href="宋名臣奏议_page23.html">
    23
   </a>
   <a href="宋名臣奏议_page24.html">
    24
   </a>
   <a href="宋名臣奏议_page25.html">
    25
   </a>
   <span class="current-page">
    26
   </span>
   <a href="宋名臣奏议_page27.html">
    27
   </a>
   <a href="宋名臣奏议_page28.html">
    28
   </a>
   <a href="宋名臣奏议_page29.html">
    29
   </a>
   <a href="宋名臣奏议_page30.html">
    30
   </a>
   <a href="宋名臣奏议_page31.html">
    31
   </a>
   <span>
    ...
   </span>
   <a href="宋名臣奏议_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
