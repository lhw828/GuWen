<!DOCTYPE html>
<html>
 <head>
  <meta charset="utf-8"/>
  <title>
   关中奏议 - 第 6 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   关中奏议 - 第 6 页/共 11 页
  </h1>
  <div class="content">
   一为衰病乞恩休致事

　　奏为衰病乞恩休致事臣年五十三岁由成化八年进士任中书舍人歴升山西陜西按察司佥事副使太常寺少卿南京太常寺卿弘治十五年十二月内钦升都察院左副都御史督理陜西马政寻兼巡抚陜西地方正德元年正月内荷蒙皇上简命总制陜西等处邉务续蒙圣恩升本院右都御史臣禀赋素弱血气早衰中年以来耳鸣如蝉目眩生花元气受亏火邪乘之痰晕呕逆时作时止腰膝无力行立艰辛去冬十一月间前徃宁夏花马池等处阅视邉兵两目为风沙所伤回至环县赤肿疼痛不能视物彼因敌众在套又自念奉勅经理邉防责任重大不敢求退巳于今年正月内具本乞取医士前来随军治疗前疾痊可誓竭驽钝以图报称闰正月间敌众出套军马掣散回营臣亦暂回平凉整理马政兼治前疾日复一日病势愈増两目转加昏眊行立欹侧渐成痿软近又加患心疾梦寐不安神爽飞越稍劳思虑怔忡不巳縁臣受恩如天欲报无地方图经营士马修饬邉防使敌众不敢侵犯军民得安生业以少酬覆载生成之德奈何器质庸凡行能浅薄崇阶厚禄踰分过量事权太重力不能胜是以不为造物所容未老而衰百疾并见若非急求休致实恐不得生还乡里再念臣原籍云南安宁州人臣父景任广东化州同知致仕贫不能归寄籍湖广巴陵县臣年一十二岁以明经童子举于朝臣父母偕来京师臣举进士未一年臣父病故贫不能归葬又依臣姊氏卜葬于直隶镇江府丹徒县地方臣无子以云南堂兄之子绍芳为嗣寄籍丹徒看守臣父母丘茔臣之一身旅寓漂泊踪迹孤单深虑却顾益难自处岂可乆贪荣利驱巳衰之筋力犯不知止之戒乎况今达众逺遯河套肃清军情稍缓至于经理花马池一带邉防事宜合用人夫钱粮器具等项臣巳区画停当若责成陜西延绥宁夏三镇巡抚官员依拟整理自足济事臣孱躯病体委的不能支持是以昧死沥血上陈哀悃伏愿皇上弘天地之量寛雷霆之诛悯臣衰病察臣诚欵放臣回还丹徒县致仕居住使得与田夫野老歌咏太平或前病稍痊将以暮年余力教乡人子弟惟忠惟孝以为他日効用之地所以仰酬朝廷旷荡之恩者庶几其在此也臣不胜陨越俟命之至縁系衰病乞恩休致事理未敢擅便谨具奏闻伏候勅旨

　　一为谢恩事

　　奏为谢恩事准吏部咨该臣奏为衰病乞恩休致事奉圣旨卿尽心为国多効勤劳方切委任而乃累陈有疾恳求休致特兹俞允给驿回去病痊之日有司来说起用吏部知道钦此钦遵备咨到臣除望阙叩头谢恩钦遵回还外伏念臣本庸愚荷蒙圣朝作养甄拔歴官中外有年近者复蒙皇上授以崇阶委之重任涓埃无补盛满难堪方图鞭策驽钝不意病疾纒绵昧死陈情乞容休致仰荷圣慈矜允天语褒嘉既许其给驿还乡又期其病痊起用天地之恩至深至厚豺獭虽微亦知报本回乡之后若病候稍康则残喘余生皆陛下之所赐也惟当与田夫野老咏歌舞蹈祝万年之圣寿乐四海之治安臣不胜感激仰戴之至縁系谢恩事理为此具本谨具奏闻

　　一为经理要害邉防保固疆场事

　　兵部等衙门尚书等官刘等题该本部题该总制陜西延绥宁夏甘肃等处邉务兼督理马政都察院右都御史杨奏查得臣节该钦奉勅先因花马池等处邉防乆弛勅尔用心整理近该尔会同议处各项事宜甚为周悉足见体国安邉至意勅至尔即照兵部会议过事理于去年赈济官银内动支十万两招商纳米以备食用一应合用工料预为措置停当待相应时月督同各该镇巡官将延绥定邉营迤西至宁夏横城宁塞营迤西至定邉营并横城以北至黒山营各处邉墙壕堑陆续兴工修筑髙厚挑浚深阔原无墙沟去处一体筑浚墩台暖铺小堡待前项工程稍缓以次修举其余悉依原拟施行勅内该载未尽者听尔从宜区处事完之日将修过工程用过钱粮数目造册奏缴钦此巳经钦遵会议整理合用钱粮物料等项起倩军民人夫巳于本年四月初一日兴工及具题外臣近因有疾奏乞休致荷蒙圣恩俞允钦遵将前项修邉文巻簿籍咨送巡抚陜西右副都御史曹元接管施行臣回还原籍养病伏念前项修理邉防将以保障腹里人民一劳永逸诚非得已臣凡有所见荷蒙采纳今乃以病不克终事惭负国恩罪当万死及查得巡抚陜西都御史张泰巡抚延绥都御史文贵巡抚宁夏都御史刘宪俱系经该会议官员奉勅同心恊力共成大役今各官俱升任去讫窃恐此役人心懈怠茍且疎畧徒费财力事不经乆且邉墙虽固未有不资兵而能守者若既成之后守臣不能讲求规画布署官兵防守则亦不能阻遏敌骑负臣初志以贻后责伏望圣明早下该部计议责成各该新任巡抚会同镇守官员照该部会议及臣等会处过事宜督同原委都布按三司官员趂时陆续整理务期成功既成之后遇冬敌众入套尤须分布将士慎守藩篱使彼不生窥觎之念沿邉腹里人民不至遭残害此衰病臣犬马朴忠不能自已之惓惓也等因具本该通政使司官奏奉圣旨该部知道钦此钦遵抄出送司查得先为前事该总制陜西等处都御史杨奏内开应筑邉墙自延绥定邉营迤东石涝池地界起至宁夏地方横城止共三百里沿邉旧有墩台邉墙委的壕堑窄浅墙垣低薄墩台稀疎乞要斟酌损益将旧墙内外幇筑髙厚各二丈收顶一丈二尺两面俱筑垜墙髙五尺连墙共髙二丈五尺除垜墙根占两面共四尺尚余八尺之地每墙一丈开垜口一处安置转闗遮板墙外每里添筑敌台三座每座相离一百二十歩底阔周围四丈五尺收顶周围二丈二尺上盖暖铺一间傍墙于空阔要害有水头去处増添小堡髙厚丈尺畧与邉墙相等墩空去处仍酌量添筑墩台墙外壕堑挑浚深二丈口阔二丈二尺底阔一丈五尺前项敌台九百座暖铺九百间每间用五人守之该用军四千五百名无事之时止守旧墩每冬月河冻不拘敌众曽否入套即便调拨铺军上墙防护及添拨军人于新墩守哨河开无事疎放回营墙上设置筹牌梆铃昼夜徃来巡警广张旗帜聨络相应分委的当官员各定铺分护守叅将恊同守备官各照所管地方提调敌人若果入套必似前窥伺侵犯原拟征调延绥游竒土兵及宁夏副总兵等人马各于定邉花马池兴武营清水营灵州等处驻札仍各分兵于新旧小堡内按伏策应其间应分应合事宜又在临期调度如此则邉备严宻威武振扬足以伐其邪谋不敢轻易近墙若是仍前填壕近墙攻穵官军出列墙上敌台两邉各用鎗炮矢石攻击所来愈众则所伤愈多歩兵击之于墙上骑兵待之于墙内其锋必沮其气必丧彼自逺来利于速战入既无策势必遁归纵使桀骜不肯悔过结众攻围邉墙受敌不支然相持之间未免少延时日烽火传接环庆固原一带人畜既敛兵备既严可保无失事不得巳则我邉兵姑敛入大小城堡以避其锋敌果深入速将原拆墙口补塞量留官军坚壁固守各挑精兵袭踪而入陜西官军挠之于内俟其将遁蹑踪而出延宁精兵邀之于中沿邉官军拒之于外敌虽枭雄岂有善归之理就令小有侵掠比至邉墙我军仍于墙上里面垜口用鎗炮矢石攻击势必溃乱诸军乘之纵不能使其匹马不旋亦必大遭挫衂可保数十年不敢入套犯邉及称该用军民人夫口粮欲要于赈济官银内动支十万以补招商上纳俱于今年措置停当期以明春边方少靖四月兴工八月完备等因该本部会议得敌性桀黠深入敢战非得沟墙深髙墩堡聨络鲜不坐受其敝况前项地方地广兵分实难防遏连年失利可为明鉴今都御史杨所陈曲尽经营之计事非得已但今年民遭荒歉来岁便未苏息若将邉墙墩堡敌台一时并修诚恐民不堪命合无令兵部仍行本官准令于前项官银内动支十万两先行分委廉干官员随宜招商上纳粮米务在充实足勾夫役闗支待明年八月哨探河套无事年成有收起倩军民人夫将邉墙壕堑先行依拟幇筑挑浚其敌台暖铺小堡候待民力有余然后渐次兴工此外一切处置事宜悉依原拟施行其用工人役严督管理官员加意抚恤使忘其劳所筑墙垣等件务须比旧坚乆有益防守不为徒费财力及开奏延绥地方宁塞营之东有险可据骑难驰突宁塞营迤西至旧安邉营旧安邉营迤西至定邉营各九十里川原平漫与花马地方相类既无邉墙虽有沟堑俱为沙土拥填平满万骑驰骤不能阻遏前此敌众每从花马池清水营地方拆墙深入取其快捷方式今若将花马池一带邉防整饬完固万一黠寇自定邉安邉之间拥众而入西向花马池邉墙以里地方自西而南不过稍迂百余里则修邉工程归于无用诚如巡抚都御史文贵所言行据三司委官叅政安惟学佥事胡经等勘量得定邉营迤西石涝池地界起至宁塞营迤西地界止共长一百六十三里三百四十五歩内平漫相应筑墙挑壕者一百三十一里三百四十九歩山崖险峻堪以铲削者三十一里三百五十六歩合无责成巡抚都御史文贵照依所拟应筑墙者筑墙应铲削者铲削但前项地方巳该文贵新筑砖墩制度精巧非惟便于瞭望亦可按兵击贼所患墩空隔越稀疎合准本官所拟于中空量为添筑小墩台安在邉墙居中墩依于墙尤便防守其余沟堑敌台暖铺俱照宁夏邉墙一体整饬修理但邉墙髙厚丈尺比之宁夏地方稍省合用人夫除本镇外听于延安一府所属州县量数起用务令沿邉有备腹里无虞等因又该本部会议得敌众谲诈此没则彼出东备则西侵必须在在戒严庶彼无间可投前项地方既该总制官员议处前来相应依拟但当岁荒之余而兴此浩大之役民力或恐不胜合无令兵部仍行本官转行彼处巡抚查勘本境地方今年果无灾伤军民安堵亦照花马池事体起倩军民人夫将邉墙壕堑先行依拟幇筑挑浚其余敌台等项亦候年岁丰稔民有余力然后渐次兴工中间一切处置事宜悉依原拟施行务使工程坚完民不告劳敌人絶西入之望邉方享永乆之利斯为盛举又开奏宁夏横城北黄河东崖旧有邉墙一百八十五里壕堑一道髙厚深阔悉如花马池一带城堑之数自南而北有长城十八墩后守臣恐有稀疎毎墩空内添设一墩共见在墩台三十六座墙里套内地方又设石嘴暖泉二墩瞭守其第十八墩与河西黒山营镇逺闗相对每年于黒山营屯聚人马阻遏敌骑以为宁夏北门鎻钥前人综理周宻深有所见节因宁夏守臣怯懦士马削弱河东墩军累被套人扑捉既将石嘴暖泉二墩废弃遂将新旧三十六墩俱废而不守谓之备夏不备冬却止于河西筑立墩台一十五座守瞭由是套众多寡逺近消息通不知觉又因黒山营曽被敌众攻围遂将官军那入平边城操备由是平边城为极邉要害平人徃徃不得耕牧殊不知扑捉墩军窥伺城堡乃敌众常事顾吾所以待之者何如耳吾能徃彼亦能徃我退一尺则彼进一尺河东墩台即不可守使敌乘冻渡河则西岸之墩独不可掏穵乎黒山营有备则平边为腹里今废黒山营而不守假使近窥平边亦将并废之乎是皆不通之论也今花马池一带邉墙既欲幇筑髙厚又于墙尽头横城之南添筑一堡量屯兵马防御河开之后纵有侵扰不能为患但恐冬深河冻踏氷而西仍谋入冦容或有之意外之防不可不谨所据河东三十六墩邉墙壕堑诚宜幇筑修浚河西黒山营诚宜屯宿重兵但前既修延绥花马池一带邉墙工程浩大力不能及合无行令宁夏守臣明年将河东新旧三十六营坍塌损壊者量为修补照依旧规拨军守瞭与河西墩台烽火相接不至失误官军应援稍候一二年仍将前项横城以北三十六墩墙堑悉照花马池一带邉防幇筑髙厚挑浚深阔敌台暖铺护守官军一体处置整理仍挑选精鋭人马于黒山营按伏以为平虏城声援等因又该本部会议得河东三十六墩并河西黒山营若使戍守严备踏氷渡河不敢轻忽平边地方益重保障今若弃而不守是撤藩篱而守门庭堂陛之患势将必至今总制官员奏要修复旧制诚得前人综理至计相应依拟但大工并作民力委有不堪合无令兵部行令本官转行宁夏守臣将前项河东新旧墩台坍塌损壊者照依旧规暂且量为修补拨军守瞭与河西墩台烽火相接以备踏氷过河候各该工程稍集仍依原拟修筑施行各该工完之日通将用过钱粮数目修过工程丈尺备造文册奏缴等因具题奉圣旨是都准拟行钦此已经通行请勅各官钦遵去后又为前事准工部咨该总制陜西等处都御史杨奏称行据宁夏镇巡等官回称备行各该营堡及宁夏等四卫催促原拟官军扣期赴工及择本年三月二十七日本职亲诣告祭破土四月初一日于本镇横城起兴工筑打邉墙縁由到臣案查正德二年闰正月内行据镇守宁夏总兵官都督佥事李祥镇守延绥总兵官都督佥事张安并各路分守叅将等官阎纲叶椿等各呈称在套敌众俱各过河去讫套内并无声息縁由前来臣会同巡抚陜西右副都御史张泰巡抚宁夏右佥都御史刘宪议照应修工程自宁夏横城起至延绥定邉营迤东石涝池宁静墩界止邉墙二百余里连壕堑共该六百余里原拟人夫九万余名若一并起派上工诚恐督工官员顾理不周致令茍且疎畧合将应起人夫分为两班每班做工一百日头班自三月初一日为始至六月初十日止次班自六月十一日起至九月二十一日止各工完疎放并会行陜西布政司先支去年赈济官银八万两运至庆阳府寄库出榜招商上纳夫粮给领官价以备人夫食用及会委都布按三司官左叅政唐锦舟副使王寅都指挥房懐专理其事及行令宁夏镇巡衙门择日祭告并先起取头班宁夏本镇平凉庆阳固原一带军民人夫兴工修筑去后今据前因查得应起军民人夫两班共八万名民夫西安府二万二千名凤翔府五千名平凉府五千六百名庆阳临洮二府俱三千五百名巩昌府九千名共四万八千六百名军夫宁夏三路一万六千五百五十名陜西都司所属卫所并护卫羣牧所一万四千八百五十名共三万一千四百名比之原先拟奏之数减去一万名每班各做工三个月头班四月初一日为始至六月终疎放次班六月初一日为始至八月终疎放每夫日给口粮食米一升五合仍令户内量贴盘纒银多不过二两随带供送前来以补口粮不及每夫十名共备车一辆装载煤炒器具毎二名出■〈席〉一片椽一根到彼列车为营覆以椽■〈席〉用蔽风雨又遵照题奉钦依事理将汉中府卫栈道之外地方不起人夫量征夫价运送工所买办蔬肉每月犒劳二次仍支茶马项下官银二百两行令陜西布政司置买药饵选取医生分派各委官处遇有人夫疾病即为拨医给药调治及查得合用拨木臣于去年已经差拨靖边卫官军于本处雪山采打共三十余万俱运至修邉处所墙完就为修盖营房暖铺等项取用及照延绥宁塞营起至定邉营止共该添造墩台一百四十二座筑打铲削邉墙壕堑共三万七千二百六十丈五尺行准巡抚延绥右副都御史文贵会同镇守太监刘保总兵官张安钦遵题准事例起倩本镇东西中三路歩军土兵备御军人延绥榆林三卫抽选屯丁舎余并延安一府所属州县民夫俱于本年二月十九日动土兴工分派地方陆续筑造其宁夏横城以北至黒山营邉墙壕堑待前项大工就绪之后地方无事本镇军夫次第修理再照套内虽称哨无贼冦但恐贺兰山后之众窥知修邉或有扎筏渡河之谋不可不防又经行令宁夏镇巡官摘拨官军二千员名听叅将阎纲管领于墙外架梁防护又摘拨一千员名听恊同都指挥保绩管领于墙内巡逻策应及延绥地方巳该巡抚都御史文贵议行副总兵姜汉量领兵马架梁防护及又称建此大议兴此重役动劳军民难保无怨若惮劳恤怨不行趂时修理诚恐向后敌众仍前拥众深入侵扰则平庆临巩固原靖边等处军民不免重遭冦掠西安凤翔等处地方寇虽难到征调军马各用粮草浩繁穵运转输势所不免破产赔纳困苦转甚今修浚前项墙堑每班不过一百日之工诚使邉墙完固向后敌众不轻犯人民安业在邉者不被抢掠在内者不须穵运受百日之劳而享百年之利得失利害较然可知夫凡民不可与虑始而可与乐成人臣不难于论事而难于任事况以佚道使民虽怨不恤但恐傍观坐谈之人既不虑地方安危又不知事情本末且谓后来干系非已所当辄生异议轻为挠沮邉防大计付之若何仰惟圣谟渊深成命已定必无是事此臣私忧过计犬马惓惓一寸之忠也等因具本题奉圣旨该部知道钦此钦遵抄出备咨送司行间今准前因案呈到部看得陜西等处总制都御史杨奏称花马池一带墙墩台遵奉前该钦依巳于今年二月以来兴工修筑但伊近因养病还家而各经该巡抚官员张泰等又俱升任去讫诚恐此后人务茍简事难经乆又虑成功之后不能设法防守亦为无补欲要责成新任各该巡抚并镇守等官查照原拟趂时陆续整理务期成功遇冬仍分兵慎守以絶边患一节切縁前项地方墩墙疎薄既无地险可据兵将寡弱又无人力可倚所以彼易为患我常失利其都御史杨身任总制之责熟察邉患之由特建前议虽知大役之兴民所难堪然为永逸之图事非得已本部先已依拟题奉钦依行令钦遵去后今本官既巳患病解职而又该同事巡抚官员又俱迁转别任前项工程虽已择日兴工委官督理然官非经由则错缪之弊或有不免计失防御则修筑之功亦为徒劳况籴买口粮已费在官银一十余万贴备盘费又起户役银一十六万以至犒劳药饵之需拨木采运之劳皆本官精神运用计虑周悉所及一旦付之新任各该巡抚官员及更用别项未谙之辈切恐事无统纪人为异同不无钱粮徒费事工无成而邉方保障之功一隳而再难就绪矣以臣等愚见必须仍专谙练大臣一员前去总理提调方克有济傥蒙圣明俯从所请候命下之日本部会官推举歴练老成熟知邉事者数人上请简用一员请勅前去督同各该镇巡等官查照本部先今奏奉钦依及都御史杨等会处过事宜将前项议修工程逐一查勘各该起倩人夫是否见在用工即今有无修筑多寡就便督率原委都布按三司官员趂时陆续用心整理务期经乆完固足禆保障既不许玩愒迁延致妨邉务亦不许茍且疎畧徒费财力如是各起工役俱已了完仍要规画方畧布署官兵委任各该镇巡等官督属慎固封守若中间尚有未尽应处事理从宜广集忠谋区画停当径自施行惟在藩篱之势既固军士之威益壮可以絶边外觊觎之念免邉民创残之害工完之日径自具奏回京仍将修筑过工程丈尺用过钱粮数目造册奏缴本部差官阅实上请定夺庶使垂成之功不至废弛而防邉之计可图乆逺矣等因具本题奉圣旨是便会推谙晓邉事的两三员来看钦此钦遵臣等会同太师兼太子太师英国公张懋吏部尚书许进等从公推举得兵部左侍郎文贵都察院右副都御史张鼐巡抚陜西右副都御史曹元俱各谙晓邉事堪以委任伏乞圣明于内简命一员若用侍郎仍量兼宪职以便行事令其请勅前去查照兵部前该题奉钦依内事理钦遵施行仍令兵部行移各该镇巡等官各查照原奉勅谕事理一体同心恊力共成大事毋得视常怠玩致有妨误縁系推举总理邉务大臣及奉钦依是便会推谙晓邉事的两三员来看事理未敢擅便正德二年六月初十日本部等衙门尚书等官刘等具题本月十三日奉圣旨官不必差修筑邉墙且罢见在余剩钱粮着巡抚等官查理秤盘见数销镕成锭差人解京钦此

　　闗中奏议巻九

　　●钦定四库全书

　　关中奏议巻十

　　（明）杨一清 撰

　　○后总制类

　　一为邉务事

　　钦差总制陜西延宁甘凉运务都察院都御史臣杨一清谨题为邉务事臣于本年五月初四日在于原籍直隶镇江府丹徒县该锦衣卫舍人王谏赍捧节该钦奉勅今仍命尔总制陜西延绥宁夏甘凉等处各路邉务钦此钦遵除具本谢恩及将起程日期奏报外伏念臣本书生不谙戎务误蒙简命夙夜兢惕不敢自宁兼程前进本月二十一日到于陜西地方访得宁夏叛逆首恶周昻何锦等已就擒戮葢由皇上神武布昭徳威逺被不待加兵地方底定诚宗社万亿年无疆之休也臣切恐大变之后人心惊疑或有潜入套中遁往山后勾引套人重为后患已经出给榜文差官星驰赍往彼处地方张挂奉宣朝廷徳意晓谕四卫官军人等除有名首恶不宥外其余胁从之徒巳有节奉诏勅宥免恩例各安职役照旧生理无懐惊疑各该部领官员务要加意抚恤不许听人雠攀诬指滥及无辜若是原谋首恶未曽捉获尽絶亦要设法擒拿毋令潜逃引敌为患臣仍兼程前去钦遵相机行事防御套人外縁系紧急邉情事理为此今将臣到于陜西地方行事日期具本谨具题知

　　一为众官反逆杀死镇巡大臣等事

　　题为众官反逆杀死镇巡大臣等事准兵部咨该本部题前事会官议得庆府安化王寘鐇叨居逺裔安享厚禄不知感恩图报却乃逆理乱常交结逆贼何锦周昻丁广等谋为不轨戕害重臣反形巳彰天诛难逭伏望皇上断以大义先将寘鐇削去封爵俟擒获之日议罪再乞命将专征声罪致讨等因具题奉圣旨寘鐇交结羣小杀害镇巡重臣占据城池索要军马地图反形巳露卿等既这等说遣官祗告宗庙革去寘鐇王爵正名讨罪着都察院右都御史杨一清提督军务泾阳伯神英挂平朔将军印充总兵官一同节制京营并陜西宁夏延绥甘凉各路军马前去剿杀各写制勑与他钦此钦遵备咨到臣切照逆贼何锦周昻丁广等交结寘鐇潜谋不轨罪恶滔天神人共怒天讨之所必加大义之不容巳皇上轸念西土苍生恐遭荼毒致烦京营人马冒暑逺征此与虞舜有苖之征髙宗鬼方之伐异世而同揆者也臣初到陜西提督军务勅书尚未赍至各镇将官相离尚逺未据呈报传闻镇守陜西总兵官曹雄与宁夏游击将军仇钺内外约应举兵将周昻擒斩何锦等捉获寘鐇拘禁在官军民安堵地方无事此皆仰荷宗社神灵之福皇上圣武之威将帅効忠士卒用命不逾两旬罪人斯得若使旷日持久必至外引边冦内扇人心为患诚难测度臣今仰遵勅旨星驰前去抚谕军民申明号令务俾经久无事但入关以来道路相传京军将至此风传至宁夏彼反侧之徒未免心懐惊疑恐生他患况时方盛暑迤西一带水土咸苦人马易生疾疫其可虑不独縻费粮草而已窃料各镇将官必巳将事宁縁由具奏此时庙谟必有区处若待亲到彼处方纔论列不无躭延日月徒劳人马但地方安危所系臣责任重大不敢不言伏望圣明乞勅该部查议如果各镇奏报事宁合无将京营军马急为取回以安反侧之心以免供亿之费不胜幸甚縁系取回京营事理未敢擅便为此具本谨题请旨

　　一为擒获同谋叛贼抚谕军民以靖邉境等事

　　题为擒获同谋叛贼抚谕军民以靖邉境等事臣自到陜西地方节据镇守陜西宁夏总兵官曹雄杨英各呈称擒斩叛贼地方宁靖縁由前来访得彼处人心惊疑未定此葢愚昧之徒自知罪不胜诛故寛释之诏虽降而反侧之情未安臣将朝廷诛剿首恶分别胁从德意出榜差官赍去张挂晓谕一应官军土汉人等各安职役勿懐惊疑部领官员加意抚恤不许听人雠攀诬指滥及无辜及询军民疾苦禁革各衙门科扰剥害情弊俱通行外续该钦差总督军务御用监太监张永访得前项叛贼首恶造意者虽已斩获其同谋党恶者实多脱漏节差旗牌官杨义山玉王瓛谷大中等星夜兼程前去宁夏地方督同镇巡等官将未获同谋贼党夜不收申居敬等五十八名陆续捉获监候及又书写大字榜文宣布皇上恩威晓谕本城官舍军民人等俱要安心乐业各保身家彼处人心始渐安妥本年六月十二日臣等俱到宁夏灵州守御千戸所据宁夏镇巡等官总兵官杨英等呈称先获寘鐇并的亲宫眷台溍等及反贼何锦等连的亲家属并后获同谋反贼申居敬等共四百五十五名口先解过河听候等因臣会同钦差总督军务御用监太监张永议照各贼未经查审恐有异词及看得各该守臣各呈原奏本内事情多有不同会案通行帖仰镇守陜西总兵官曹雄会同宁夏镇守太监张弼总兵官杨英巡抚都御史马炳然巡按御史周廷征督同都布按三司委官审取供词分别造意根因首谋共谋胁从等第及行巡按御史周廷征督同守巡官员查勘各官原奏报功次务取归一情词回报续该太监张据寘鐇男■〈大上鼎下〉栝妻沈氏哭说被拿之时混失三岁幼男唤名老哥儿等情看系寘鐇嫡派亲孙就差头目刘奎及帖仰镇巡等官当将幼男老哥儿寻获见在及又看得寘鐇见患伤寒病症何锦亦患噎食病症各令拨医调治及宫眷人等已选良善妇人看守供送饭食各施行外为照寘鐇肆行反状非何锦等不能起事何锦等非申居敬等同谋不能张威彼此结构为恶占据城池索要军马地图杀害大臣铸造银印关防伪封官爵意欲内外构连侵扰邉疆幸而仰仗宗社威灵圣神妙算旬月之间尽遭擒戮所据同谋叛贼实非胁从之比若不从重处治无以示惩天下除待各贼问明将寘鐇眷属伴送何锦等家口押解赴京并追收册印官服仪仗等物及追各贼家产财物籍没入官与各镇官军获功大小俱另行具奏外縁系擒获同谋反叛贼冦及抚谕人心以靖邉境事理为此具本谨具题知

　　一为谢恩事

　　奏为谢恩事顷因宁夏贼臣何锦等叛逆臣奉勅总制陜西各路军务前去抚谕诛剿正徳五年五月三十日行至西安府干州据宁夏差百戸蔡明赴京奏事回还赍捧节该钦奉勅谕今命太监张永总督军务泾阳伯神英挂印充总兵官尔就彼提督军务统领京营官军三万员名调集陜西宁夏延绥甘凉等处汉土官军人等分路进剿一同行事事宁之日星驰奏报尔仍在彼总制军务钦此钦遵续该冠带舍人杨秀领赍内府公文钦奉圣旨赏差往宁夏等处剿杀贼冦提督军务都察院右都御史一员杨一清银三十两纻丝二表里内大红织金胸背獬豸一表里该衙门知道钦此钦遵备云到臣除钦遵收领望阙叩头谢恩外伏念臣本书生不谙军旅误蒙简命授以提督军务之权重以白金文绮之赐仗天之威臣等未至地方将臣宣力士卒用命罪人斯得邉境底宁臣感恩徒切深媿无功惟当罄竭庸愚修举邉务勉图来効以塞厚责臣不胜感激仰戴之至縁系谢恩事理为此具本谨具奏闻

　　一为遵奉勅谕起解反逆贼冦事

　　题为遵奉勅谕起解反逆贼冦事据镇守陜西总兵官署都督同知曹雄会同镇守宁夏都知监太监张弼巡抚宁夏右副都御史马炳然镇守宁夏总兵官署都督佥事杨英巡按陜西监察御史周廷征各呈前事行据陜西都司等衙门都指挥佥事陈善呈会同陜西布政司右叅议许庄陜西按察司副使黄绣将先后擒获何锦申居敬等取出责与革爵安化王寘鐇面证逐一研审原先起谋根因首谋共谋胁从情节及见在杀死病故人犯姓名明白取具备细供词除伪封将军银印关防并封官命词告示板榜及各犯家财产业另行外今将取到供词呈乞施行等因据此案查先蒙钦差总督军务御用监太监张永钧帖会同钦差提督军务都察院右都御史杨一清议行前事巳经会行去后今据前因各职恐有不的会同重取何锦等一干人证到官审据何锦供年四十岁原籍直隶庐州府六安州人先任宁夏右屯卫后所百户招军升副千户正徳三年纳银授都指挥佥事正徳元年有先未杀宁夏卫儒学生员孙景文黜退生员孟彬史连不时常往今革爵安化王寘鐇府行走情熟一日酒后寘鐇向孙景文说曽有人相我有帝王像貌又有寄住未到师婆王九儿会跳鹦鹉神每神降时就呼寘鐇是老天子以此寘鐇动心因无兵权一向延捱不得起手正徳三年七月十五日有例纳银升职锦与先未杀都指挥周昻借银二百两作保锦借寘鐇银二百七十两周昻借银二百两俱纳级升都指挥以后往来稠密正徳四年八月内寘鐇使令未到校尉史成邀请锦与周昻孙景文孟彬史连及先前在府唱词无目人张会通到府吃酒间寘鐇言说如今时世不同人民难过人说我有天分你们若肯扶我为主必成大事等语锦与周昻等各听允当就对天发誓不许泄漏事情彼有今在官本府教授髙元吉不能觉察正徳五年正月初六日游击将军仇钺因有声息领兵往玉泉营按伏本年二月内有周少卿前来宁夏丈量地土三月二十三日又有分守关西道侯叅议亦到宁夏催粮本月二十六日寘鐇向锦等谋说你们拖欠钱粮马价数多追征紧急人心慌乱正好乗此机会将前者所谋大事举行人无不从但恐人少不能成事锦等听记因思先未杀指挥丁广千户杨泰陈忠胡济王辅百戸魏镇陈贤朱霞姚铎雷英李荣李森刘钺何鋭胡玺等多系掌印管屯管队官员常受比较必然忿恨易于纠合锦谋令孙景文置酒将各官与孟彬及教读殷哲请到孙景文家内会饮间孙景文说你众人钱粮马价无从办纳不时比较何日是了今安化王算有天分要举大事若肯取巧将三堂杀了扶立安化王为主必定成事我们同享富贵却不强如比较吃打丁广等意正忿恨各称情愿等语随即孙景文开具姓名当天焚香发誓及吃血酒就计说着安化王殿下置酒请三堂到府众人齐来将他们杀死夺了兵权传檄起兵有何不可谋毕众人说好各散次日孙景文向寘鐇备说前情回报甚喜本日寘鐇思起平边城充军逃回千戸徐钦常在府内藏躱必肯从谋又令先未杀仪宾夏琳亲去平虏城与徐钦约谋转约先未杀百戸朱洗舍人蒋泰程保胡英贾浩朱成王卿孙浩张閠杨举徐恺军人陆原保并见在张钦等到家说称安化王要替宁夏人做主起兵差人来约我们此事有益不可推却各人亦就依听约定下月初五日早到城当令夏琳回说三月二十九日姜总兵分付周昻挑选精鋭夜不收五六十名遇警前哨杀贼周昻思得前项谋事人少正合机会于四月初三日选得在官夜不收申居敬马官保锁七儿耿婆孙史三张成陈■〈日玉〉孙陈均生陆升保杨敬先龎守信邹贵二施官得宋驴儿朱千升陆巴子匡升王兴古兴儿任从义窦克敬韦名四孙升保林伏进夏保保张成李荣闗朱永年王天惠张友文郁小一马五安伯狗陈拜拜陈士中郭双孙谢官音奴张礼谷显中刘文善李安子侯得朶列哥李伏二呉成林雄韩当儿芮和姚正杨长孙倪小弟张来儿汪成沈官儿王子厚先未故尤全罗汉蓝真邓全戴平共六十名着令常在身邉跟用本日辰时寘鐇差今在官同谋百戸李蕃前去邀请三堂并周少卿假说与新来李太监接风约至本月初五日会饮初三日午时副总兵杨英因有声息领兵往杨显堡按伏初五日早周昻聚集申居敬等到家将大门关闭向申居敬等言说如今追并你们欠的马钱至急今日又该比较人说安化王有福你众人肯跟随我扶助安化王为主得了天下你我众人都做了大官各人忻喜承应当即取出线香一把令众人当天各拈香说誓及各与酒三锺饮讫就令在家伺候随差先未死夜不收蓝真前来与锦说知锦就使令未到周全保前去请丁广孙景文胡玺分投相约杨泰等俱至周昻家内取齐周昻等又计说今在官指挥张钦系管夜不收把总官若不用他恐有后害就令魏镇前去赚请张钦亦到周昻家内备说前情张钦依从寘鐇复差李蕃前来周昻家内言说止请得姜总兵李太监邓监鎗到府其余不来是锦同周昻丁广等佯言要出兵截杀各带家人伴当并申居敬等各披执军器将各巷口把住寘鐇令先未杀本府仪宾髙嵩夏琳千户王环家人王保并孟彬殷哲与先未故髙聪男髙士俊今在仪宾韩廷璋各藏兵器先在殿后埋伏及令今在官知情内使姚玉施恩田成韩宣王堂在傍随侍彼有今在仪宾谢廷槐来府伺候方纔知觉事已窘迫只得在傍答应使唤寘鐇先与各官把酒序坐间锦等领前项夜不收人等到于安化府前一齐扑入殿内锦与髙嵩等各执镮刀里外相合丁广并弟丁二哥子魏镇将姜总兵砍讫二刀不死锦照头脸再砍一刀方死髙聪髙士俊髙嵩王保将李太监杀死髙嵩髙聪又与杨泰姚铎将邓监鎗杀死锦同周昻丁广当率官军前去都察院又与姚铎陈贤胡玺将安都御史当堂杀死正遇都指挥杨忠在院禀事亦被周昻丁二哥子杀死史连同未到指挥冯经并先未杀舍人冯济未到阎添孙等一齐到按察司前将周少卿同书吏屠成岳宁三人杀死雷英姚铎申居敬等到鼓楼街遇都指挥李睿亦就杀死魏镇王辅又到公议府寻杀侯叅议正遇大使张瓛在内禀事并与书吏董良佐一同杀死书吏杜绪刘尚礼杀伤侯叅议知觉脱走锦当时差人将各监重囚四十四名尽数脱放又将各衙门文巻尽行烧毁又将闲住曲都御史并妻子砍伤及各官原领制勅符验印信关防旗牌家财人口尽行抢去不知名军人夜不收亦乗乱混抢又令李森将黄河官私大小船并鱼船共一十七只掣去横城西岸湾泊委未杀充军百户姜永看守本日指挥尹清都指挥刘端虑恐祸及急走出城前去杨显堡报与杨副总兵知会初六日侯叅议被镇抚杨刚寻获捉送寘鐇处本官不肯屈服绑送宁夏左卫监禁言说留着祭旗及有管粮张通判亦被捉去安化王府内强逼使用本日锦与周昻等率众扶立寘鐇为主朝暮朝拜听其命令寘鐇令孙景文写告示张挂以收人心又写令旨二道并锦等书二封差未到镇抚陈淮百户阮宣调取杨副总兵仇游击前来听用各官收讫前项令旨书信心实不从当日杨副总兵分付官军要往王宏堡彼有都指挥胡颙并各军士陆续溃散走回宁夏城内及将旗牌贾钦祖乱打身死杨副总兵无奈只得与尹清往广武营转渡灵州去讫本日仇游击领军回城寘鐇令伊卸去衣甲什物等件方得入城后将原领游兵人马分散各队本日寘鐇又出令旨帖子与姜永今在男百户姜忠管河西关递运所兼管三十六堡又写令旨五张调取中卫广武兴武花马池灵州等处兵马地图及调官军前来领赏本日未时仪宾夏琳原约平虏城官舍徐钦等一十三名方纔到城内有张钦一名不到寘鐇嗔恠来迟苦告路逺饶了初六日寘鐇要动支宁夏仓官银赏军当有张通判说留在后用不曽支去却将宁夏等五卫赏剰冬衣布花银两查出听赏又差髙嵩去庆府并各郡王将军人等逼要金共五百二十六两六分银八千四百八十四两九钱各色纻丝四百四十一疋各色纱一十一疋各色大绢一十五疋青白三梭并蓝白布共一千九百四十二疋各色纻丝纱罗衣服八件金合包一个到府听赏官军初七日守备灵州都指挥史镛闻知前情差夜不收李得等分投驰报镇守陜西曹总兵官并各路将官知会本日寘鐇令未到铜匠杨茂铸银闗防一颗令未到刋字匠王得洪篆讨贼大将军关防字様在上先未死银匠王时雍剔凿篆文又伪造黄令旗二十面又令孙景文写告谕王得洪刋板印刷四五百张散与各处行人传示腹里地方警动人心彼有百戸锺翊陈仿为因强剥姜总兵家眷衣服夜不收罗汉为因强抢财物俱被寘鐇得知拿来袅首初八日早寘鐇将前项胁要庆王等府金银縀布等物赏犒官军人等每官一员赏叚一疋每征操军夜不收一名连金布等项折算赏银二两守城军每人赏银一两本月十二日寘鐇封锦为讨贼大将军就挂前项伪造闗防封周昻为左副将军丁广为右副将军张钦为前锋将军魏镇陈贤杨泰胡玺陈宗王辅胡济各为都护朱霞朱洗姚铎雷英李荣李森王环刘钺何鋭姜永各为总管封李蕃为仪副就颁命词二十二张见在二张其余不存前项伪官又每人加赏银有二三十两者有十两者锦因夜不收罗汉被杀蓝真自缢尤全邓全戴平陆续病故又选今在王得成于伏佑尤千顶补尤千即系尤全亲男王得成于伏佑不系原谋人数本月十三日曹总兵督发都指挥黄正带领游兵官军二千四百余员名前到灵州驻札及节行杨副总兵调集灵州官军设法邀取船只巡把黄河隘口本日巡按周御史在延绥闻知前情会同榆林三堂议调副总兵侯勋游击将军时源等五千余员名前来策应十四日早有杨副总兵黄正史镛并都指挥韩斌等带领游兵并灵州土汉官军共三千余员名到河东闗地方顺河一带札队又选差官军中会水手者共得镇抚温良等二百余员名渡河将看船官军射走夺取原船一十七只及军器等件掣过灵州东岸本月十五日寘鐇犹恐前该五十八名夜不收不肯用心又将官银三百两令周昻给赏夜不收尤千等并不记名丁广伴当一十四名共七十二名当令跟随魏镇张钦等赍银二扛先去广武营给赏以收人心本月十七日晚有广武营协同都指挥佥事孙隆蒙曹总兵官帖差人将大小二坝积垜卷埽柴草尽数烧毁有魏镇张钦等到于广武营城门宣言散赏缘由勒要开门孙隆不纳只登城宣言祸福利害随令官军齐用日箭补鎗射打有魏镇张钦等带领人马复回大坝本月十八日杨副总兵史镛韩斌照依曹总兵原行写书一封令仇游击家人仇书童等宻赍渡河潜到宁夏城递与仇游击约令里应外合共举大事本日姜永令在官王泰刘雄臧文前去花马池等处探听延绥军马消息被把门官盘获送阎叅将审明解送杨总兵交收本月十九日有寘鐇向锦等说称访得各路人马巳在中卫广武灵州等处沿河堵截大小二坝柴草俱各烧毁船又夺去诚恐穵开坝口水来难堵又恐渡口人马过来你们如何处置锦等计议未定二十日曹总兵领军亲到灵州本日有锦等差去巡河军人报说瞭见黄河南岸人马灰尘约长三里往西行走寘鐇愈加惊惧当差锦同丁广张钦杨泰胡济魏镇胡玺李森陈贤刘钺何鋭姜永等统领马步官军都指挥郑卿等二千员名锦等分领一千五百员名前去大小二坝防守又分与刘钺姜永等人马五百前去渡口去处把截止留周昻在城防守本月二十一日周昻差徐钦去平边城调军马一百名来宁夏听用本月二十三日早有寘鐇出城祭祀社稷旗纛等神使人唤仇游击陪祀仇游击设计推病不出周昻自来看望仇游击就乗机宻令伴当陶斌将周昻抱住仇游击同家人来得用铁骨朶打死周昻割下首级即开门吹号头招唤原约游兵亲信官军杨真等一百余人前去寘鐇府内将朱霞王环姚铎李荣孙景文史连孟彬髙嵩夏琳雷英陈宗俱杀死又将李蕃张会通并仪宾谢廷槐韩廷璋擒获及将寘鐇并宫眷拘系在官侯叅议疎放就差军人荀子先驰报曹总兵等处又差夜不收古兴儿马保前去大坝堡向锦等诈说敌众大举从赤木口入境攻围西门今传令旨调锦等领兵回城截杀是锦等听信即发兵起行有古兴儿暗说前情与郑卿知会郑卿随即布置所部官军张特黙鲍本魏文轻执刀将胡济胡玺魏镇陈贤李森殷哲胡英又到河口将巡河刘钺姜永何鋭等俱杀死斩首锦与丁广张钦王辅杨泰脱走锦原挂讨贼大将军闗防仓卒遗失本日徐钦带领原调人马一百名前来宁夏见得城门关闭得知周昻等被诛随即带领人马复回行至中途姚福堡仇游击差人连夜到平边城着落王指挥差人复到姚福堡止将百戸朱洗杀了其余军马回城徐钦逃走不知去向有在官周升长陈敬祖系徐钦伴当止知跟马不知别情因徐钦逃走拿解宁夏收监二十四日锦与丁广杨泰王辅走到贺兰山外地名哈喇木墩被游兵百戸马聪土达马旺金寛夜不收陆华等将锦与丁广捉锁前来杨泰王辅俱被众军乱箭射死张钦逃走本日杨总兵领军过河本月二十五日百戸姜忠被百戸李英弟姜恕被指挥张徳各捉获本日曹总兵领军过河郑卿等各将锦等送赴曹总兵处审实发监本日晚张钦饥饿难行复回大坝河口空庙内避躱后又潜到陈俊堡被本堡老幼军人刘鋭捉获间分守冯叅将带领官军亦到彼处捕捉张钦刘鋭就将张钦送与冯叅将转送曹总兵处发仰宁夏前卫监候随于安化府寻获姜总兵原领符验一道征西将军银印一颗安都御史原领勅谕符验各一道闗防一颗后交与新任镇廵官收掌又寻获寘鐇伪造见在黄令旗一十六杆红令旗六杆令牌一十面誓牌一面命词二纸阴阳等兵书一十七本曹总兵先巳奏缴其寘鐇镀金银印毁壊镀金册八块仪仗冠服家财并锦等财产见在者收检在官寘鐇其余家财等项俱被宁夏官军人等乗乱搬抢无存见今行文挨究其余未尽施恩等挨拿间五月十九日蒙钦差总督军务张太监先差管领神鎗太监陆誾带领旗牌官杨义山玉王瓛等三次前来续又亲统官军人等督令各官陆续将施恩张钦辅国将军■〈木上鼎下〉材夜不收申居敬马官保锁七儿耿婆孙史三张成陈旺孙陈均生陆升保杨敬先龎守信邹贵二施官得宋驴儿陆巴子朱千升匡兴古兴儿于伏佑王得成任从义豆克敬韦名四孙升保林伏进夏保保张成李荣关尤全朱永年王天会张友文郁小一马五安伯狗陈拜拜陈士中郭双孙谢官音奴张礼谷显中刘文善李安子侯得朶列哥李伏二呉成林雄韩当儿芮和姚政杨长孙倪小弟张来住汪成沈官儿王子厚五十八名生擒程保贾浩王卿杨举蒋泰张闰徐恺朱成孙浩陆原保十名斩首家属安化王孙老哥儿及各犯家属贾洪等一百七十名口拘获在官本月二十八等日首恶丁广同谋髙士俊并家属贾九儿贺氏李氏张钦幼女贾浦周小女贾七儿何童生何哇子李氏刘达蒋瘦儿苏氏姚氏徐氏王氏于氏张氏谢玉王二哥陈氏张氏二十四名口陆续在监患病身故相埋明白蒙总督军务张太监按临同提督杨都御史案行陜西曹总兵宁夏镇守张太监廵抚马都御史杨总兵官巡按周御史转委黄副使许叅议陈都指挥吊取锦等再三研审会勘明白内仪宾谢廷槐因是安化王孙婿逼胁在彼服侍委的不知反情军人周升长陈敬祖因是逃犯徐钦伴当捉来委的不曽同谋今蒙审供不能隠讳取供是实张钦等七十四名各供与何锦供同据此理合备由呈乞施行等因到臣查得钦差总督军务御用监太监张节该钦奉勅谕先命尔统领京营官军前去宁夏剿杀反贼近得延绥镇巡官太监孟山等并巡按陜西监察御史周廷征各奏据今升宁夏总兵官署都督佥事杨英陜西总兵官署都督同知曹雄等报称四月二十三日已时今升副总兵都指挥佥事仇钺合谋内应将首恶何锦周昻丁广张钦等俱各擒斩今革爵寘鐇擒获地方安妥各镇兵马俱已掣回去讫今特勅尔仍到彼处会同提督军务都御史杨一清督同镇守太监张弼总兵官杨英巡抚都御史马炳然御史周廷征等将寘鐇选委的当官员伴送尔仍同张弼入府将寘鐇的亲家属宫眷人等并何锦全家人口牢固枷钉一同押解来京以凭处治务要关防严谨毋致疎虞其寘鐇册印冠服仪仗等物就彼追收起解各贼财产督令镇巡等官籍没入官庆王及各郡王将军人等尤宜详处以存亲谊其胁从人等俱照节行诏旨查审释放仍通行抚谕各该官员军校人等仍其职役各安生业以定人心以靖邉境悉听尔斟酌议处便宜行事尔其体朕至意以副委托事毕之日尔即星驰回京钦此钦遵外臣本年六月十二日到宁夏地方节据总兵官杨英等呈称见监并杀死寘鐇何锦等及今获共谋反贼申居敬等连各贼家属共四百五十五名口到臣会同钦差总督军务御用监太监张永议得各贼未经查审恐有异词已经会案通行帖仰陜西宁夏二镇太监总兵巡抚等官巡按监察御史督同都布按三司委官审取供词分别造意根因首谋共谋胁从等第呈来以凭覆审遵奉钦依起解释放去后今据前因除覆审相同外臣会同太监张永议照革爵安化王寘鐇系宗室懿亲犯人何锦张钦等皆朝廷臣子世受国恩罔思报称乃敢潜谋交结肆行反逆迫胁官军占据城池杀害镇巡重臣索要军马地图铸造关防伪封官爵传檄邉境摇撼人心意欲结构外冦并谋侵犯中原实地方非常之变覆载不容之贼也幸赖我祖宗厚德深仁皇上神谋妙算邉将宣力诸军用命元恶首授余党成擒祖训昭然宪章具在臣等固无别议伏覩节该钦奉勅谕除首恶何锦等三人不宥外胁从之徒果系迫胁为乱者悉与释放毋得滥及无辜钦此钦遵仰见我皇上好生之徳配合天地故虽穷凶极恶之人尚垂矜贷臣等敢不祗承徳意縁构乱之时宁夏本城官军士庶人等仰面事雠相率朝贺接受赏赐听从使令纲常为之荡然名教为之扫地言之痛心切骨但干碍人众遵奉明诏分释胁从悉皆放免关过赏赐亦不追究其后获人犯夜不收申居敬等一闻周昻逆谋即有乐从之意杀人刼财乗机为乱当虐熖方张之时实此辈党恶所致若欲比诸胁从之流则情重法轻非禁奸止乱之道但举事之日方纔预谋义兵一动当即戢止比之元谋首恶似有不同数内古兴儿初虽凶党后乃听受仇钺使令传话郑卿捉贼若有去逆效顺之意尤千系尤全亲男王得成于伏佑系事后选补俱非原谋之数比之申居敬等又似不同平虏城官舍徐钦程保等一十一名听信夏琳之调相从谋逆之举路自外来情非迫胁但伊事后方纔入城不曽相助杀掠除徐钦脱迯正犯程保等十名俱已诛斩其家属丁口与申居敬等家属俱各拿获发仰宁夏灵州等处监候奏请定夺及照安化王府仪宾谢廷槐虽不知情系寘鐇孙婿难以独留故土教授髙元吉职在辅导颠而不扶焉用彼相通合解京发落再照事内纳粟都指挥佥事胡颙领军在外不顾诸将倡率士卒溃散回城宁夏左屯卫所镇抚陈淮百戸阮宣听赍伪旨召调将官宁夏前卫镇抚杨纲奉承贼意寻捉分守官员揆以春秋诛心之法难照常人胁从之例管粮通判张江本以章缝之流忍听逆贼之用情虽出于胁从义则难齿仕籍臣等所见如此伏望圣明大奋干断乞勅廷臣会同三法司详议除何锦等正犯外合无将申居敬等明正典刑枭首于宁夏地方示众其家属丁口与程保等家属俱免解京就彼押发南方烟瘴地面充军随住庶使情法两尽可以警戒将来古兴儿等四名应否俯从轻典并见解仪宾谢廷槐教授髙元吉在任都指挥胡颙所镇抚陈淮百戸阮宣卫镇抚杨纲通判张江等通并原情议法奏请明示窜谪庶几少存无将之戒用防不道之萌臣等又窃思皇上御极以来何负于宗藩何负于武臣而寘鐇何锦等忍为此事以厪宵旰之忧若一槩从寛不究诚恐酿成姑息之风重贻将来之害唐末覆车可为明鉴况好生者天子之徳执法者人臣之义义有不共戴天法固难于寛纵此外果有原谋及杀人重犯待后事发明白具奏施行及照各犯脱放见监重囚四十四名烧毁各衙门文巻中间恐有别弊亦合挨究处治及寘鐇册印冠服仪仗地土何锦等财产及遗失勅印关防财物等项俱另行为此今将各项人犯除先已诛斩病故及监候外脱逃未到徐钦王九儿等各拿解无干周升长等各释放见在寘鐇等连的亲眷属并何锦等各家属分作三起差委陜西宁夏都指挥黄正郑卿等管领官军伴送押解其宫眷仍选取良善妇人看守供送饭食沿途军卫有司添拨军兵民快防护到京奏请定夺外縁系起解反叛贼冦事理为此谨题请旨

　　一为灾伤事

　　题为灾伤事节据宁夏左右前中护等卫左右中前等千戸所百戸李旻常泰等下屯种军余毕政朱选等各连名告称本处地方去岁蝗虫生发食伤田苗不得收成正徳五年四月以来各人布种夏田麦豆正当长茂结实之时天降霪雨连绵不絶热气湿蒸以致小麦生丹枯死豌豆亦被二虫食伤大麦粃细无收见今军民难过各家老稚男女寻挑野菜充饥度日切思征粮在迩无从措办告乞分豁等因到臣已行镇巡衙门勘验所告虚实灾伤轻重明白行来以凭会处具奏去后未报臣亲诣前项地方督同各该大小官员再三询访委的宁夏一镇连年为因征科繁急人民巳是困敝去岁夏秋田苗虫伤今年被反贼残害加以敌众不时入境抢掠愈加狼狈臣偕镇巡等官宣布徳意极力抚绥犹恐不能安业不料又遭霪雨虫伤收成无望若再追征税粮救死扶伤之人奄奄喘息其何以堪未免逼令逃窜将来事变犹有可忧如蒙伏望圣慈悯念极邉地方伤残困苦军民乞勅该部计议上请合无不拘常例核勘特降纶音将宁夏一镇前项该征夏粮早为蠲免除豁以安人心以靖地方不胜幸甚縁系邉方灾伤事理未敢擅便为此具本谨题请旨

　　一为更易主将以抚安人心保障地方事

　　题为更易主将以抚安人心保障地方事臣节该钦奉勅事宁之日仍要更易部领申明号令俾其经久无患钦此钦遵照得宁夏经变之后反侧未安政务懈弛将欲一新号令全在部领得人除将各该领军坐堡掌印管屯等官会同镇巡从公推访委用应更调者更调应黜革者黜革各施行外窃见新任总兵官署都督佥事杨英素谙邉务亦善治兵比岁追剿敌众多有斩获但初为副总兵领军在杨显堡按伏一闻何锦等构乱所统官军溃散回城不听约束致将旗牌贾钦祖打死本官只得罄身同指挥尹清奔往广武随即过河奔至灵州其后资藉曹雄史镛黄正韩斌诸将兵力邀取船只卒成桑榆之功彼时朝廷因见镇巡官员俱被残害就近推擢俾总戎务固为相应但本官丧失之余士心不附踪迹孤危欲御之以严则猜忌转深欲抚之以寛则委靡不振臣自到宁城以来耳闻目击众口沸腾委的难以行事且极邉重镇大乱初平抚定安辑全赖镇巡仰惟皇上神谟妙算洞见万里近日擢用新任官员如太监张弼之安静不苛都御史马炳然之亷平得体叅将保绩之志节兼优游击史镛之才畧出众副总兵仇钺世守武臣威名素着近又新建竒功一方兵民倚以为重凢此皆极一时之选而主将之任机要所关尤在得人况今山后之敌势方张河套之情形未定遇警调度杀敌正系总兵之事传曰地利不如人和身为主将坐失人心锋镝之间小有动摇诚非细故但人才难得如本官者用之宁夏固非所宜用之他镇则无不可伏望圣明俯念邉方事重乞勅兵部再加访察议拟上请合无将杨英取回京营或改调别镇另推谋勇着闻士心素附邉将一员代总戎务与张弼马炳然等各久任责成庶几兵政一新经久无患臣责任重大茍有所见不敢缄黙縁系更易主将以抚安人心保障地方事理未敢擅便为此具本谨题请旨

　　一为拨补军伍以实邉备事

　　题为拨补军伍以实邉备事据宁夏镇巡等官太监张弼等呈会议得本镇兴武营新设守御千戸所该设旗军一千余名今止有官军四百一十五员名况本所极临邉境外控河套内与花马池清水营声势连络防御边敌系是冲要紧关去处必须军马数足易于防守今查革爵安化王府原有随侍百戸李蕃一所总旗二名小旗十名军人一百名内除百戸李蕃同谋反逆巳就诛戮及逃故军士九十一名外见在总旗二名小旗十名正军七十九名余丁成丁一百八十四名不成丁一百一十七名相应拨补合无将前见在旗军尽数改拨兴武营守御千戸所当军食粮余丁亦随营居住贴军当差逃故二十一名行文原籍清勾前来本所补伍呈乞转奏施行等因到臣会同钦差总督军务御用监太监张永议得宁夏东路花马池兴武营二处俱系极邉沙漠敌众入冦中原必由之处为因军伍单弱先年往往失利已该臣一清总制邉务之时奏请将花马池千戸所改设宁夏后卫兴武营改设守御千戸所各添拨军人住种防守今花马池巳添新军五千余名似勾保障惟兴武营止拨到充发等项军人数又不敷随到随逃不得实用武备依前单弱诚恐将来再敢窥伺侵犯少有失利贻患非轻今据镇巡等官太监张弼等呈乞具奏要将革爵寘鐇遗留随侍一百戸旗军改调前项地方充军以实邉伍一节委的相应臣亲在宁夏地方询访相同故敢冒昧上陈伏乞圣恩悯念极邉重地防守为急乞勅兵部议处合无将寘鐇随侍一百戸所旗军尽数改拨兴武营守御千戸所当军食粮余丁亦随营居住贴军当差逃故之数行文原籍官司清勾前来本所补伍以严武备以壮邉城用消将来窥伺之患非惟邉方有幸实亦陜西腹里军民之福也縁系拨补军伍以实邉备事理未敢擅便为此具本谨题请旨

　　一为分别将官功过事

　　题为分别将官功过事行据巡按陜西监察御史周廷征呈称奉臣等帖仰会同都布按三司委官即便吊查各该镇巡等官各奏本内事情务取归一何官发踪何官运筹制胜领何项人马得获前功作急呈来以凭具奏毋得回护奉此遵奉会同陜西都布按三司都指挥佥事陈善叅议许庄副使黄绣调取陜西延绥宁夏镇巡等官曹雄等节次题奏过平定反贼何锦等始末案巻并节据各该将官开报手本查得正徳五年四月二十八日据延绥总兵官马昻差总旗纪顺口报有领军见在灵州等处截杀副总兵侯勋游击时源差人报称反贼安化王并丁广等被本镇游击仇钺等捉获周昻自刎身死何锦走出大坝有总兵官曹雄等计议进城平乱等情该职看系捷音除具题讫五月初三日又准总兵官马昻手本开称有宁夏副总兵杨英差灵州夜不收张道同口报有反官何锦丁广领了三千人马往大坝看守不在本月二十一日杨英宻地差人赍书与游击仇钺二十三日仇钺将首恶周昻等杀了捉了安化王二十四日杨英会同叅将阎纲协同守备都指挥黄正保绩史镛各领兵马过河等因该马昻会同镇守太监孟山巡抚都御史黄珂看系邻土捷音亦各将情具题及用手本备行到职又查得五月初八日据今升副总兵仇钺手本开称正徳五年二月初一日先该镇守总兵官姜汉等会议手本为声息事行移钺统领游兵三千员名分布迤西大坝玉泉等营副总兵杨英统领竒兵三千员名分布杨显等堡各按伏四月初五日有宁夏都指挥等官何锦周昻丁广同安化王寘鐇叛逆将太监李増总兵官姜汉少监邓广请去饮酒何锦等带领同谋指挥千百戸张钦等将李増等杀死何锦等又去各衙门将都御史安惟学少卿周东都指挥杨忠等亦各杀死及将各官原领制勅符验印信关防旗牌家财尽行抢去无存分守叅议侯启忠知觉脱走次日寻获肘镣监禁管粮通判张江亦被捉拿拘收仓库锁钥烧毁各衙门文巻簿籍脱放见监罪囚掣取渡河船只安化王伪设官职本日何锦赚调钺等兵马至初六日领兵到城杨英逢遇指挥尹清同去广武渡河灵州驻札安化王何锦等又将庆府并各郡王将军中尉家财逼索散军节出令旨榜文扇惑人心钺欲要召人刺杀但原领兵马先被何锦等尽行拆散不容一人跟随外无援兵恐独力难成本月初八日得报总兵官曹雄统兵前来征剿先发都指挥黄正游兵三千灵州住札行令黄正与副总兵杨英守备史镛等拨人沿河巡逻设法邀取船只十四日杨英等领兵先用马步水手二百余人齐渡过河与何锦等原差看船官军百戸姜永等对敌夺获大小船一十七只军器等件本月十八日钺家人仇书童在于灵州看收同尹敬等回还宻藏副总兵杨英等书信准总兵官曹雄手本行移钺召集义士约期里应外合又令协同孙隆将大小二坝草垜烧毁及调集陜西各路兵马并东西叅将等官阎纲保绩等大军于二十日俱至灵州叅将冯祯协同孙隆官军前来大坝临近城堡驻札何锦等心生惧怯二十二日总兵官曹雄发把总指挥李祯等下官军一千员名顺河前去鸣沙州驻札有河北巡视百戸姜永瞭见灰尘走报安化王议令何锦丁广等领兵前去拒守大坝周昻在城护守钺乗虚宻切分付都指挥郑卿等在外擒捉钺在城宻令心腹官舍家丁人等召抚官军在家潜伏二十三日钺诈病睡床周昻前来看望钺扑出用刀将周昻乱砍身死领人前去将安化王并同谋将军仪宾人等陆续擒斩拘羁又密差人前去大坝通知郑卿等督军就将何锦丁广魏镇等擒斩张钦等脱走及将党恶家属捉拿监候二十五日总兵官曹雄统兵前至宁夏城郑卿等捉送何锦等赴军门督同钺等安抚军民人心妥贴地方宁靖等因又查得先准镇守陜西总兵官曹雄并宁夏副叅守备等官杨英阎纲保绩史镛等各手本及各官奏题过本案巻内开报擒斩何锦等縁由逐一查对明白俱与仇钺先报手本内情节亦各相同又查据宁夏叅将冯祯手本开称六月初三日祯于宁夏城领兵回至陈俊堡访知首恶反贼张钦脱逃在堡亲督官军将张钦拿获解送总兵官杨英处监候等因近又查准宁夏总兵官杨英手本开称蒙钦差总督军务御用监太监张永见得宁夏党恶未尽地方未宁三次差遣指挥旗牌等官杨义山玉王瓛各授以成算赍捧钧帖榜文前来宁夏指示镇巡等官一遵号令将未获同谋党恶申居敬等六十二名程保等一十名俱各擒斩及将各犯家属俱捉监候等因亦报前来查勘间今奉前因除将有功大小人员另行造册奏缴外今将查勘各官奏题过擒斩反贼何锦并革爵安化王寘鐇父子人等始末来歴并各官功次轻重縁由理合具呈施行等因备呈前来案查先为前事看得各该守臣各呈原奏本内事情多有不同会案通行巡按御史周廷征督同守巡官员查勘各官奏报功次事情务取归一以凭具奏去后今据前因会同钦差总督军务御用监太监张永议得寘鐇何锦等背弃天常谋为不轨穷其逆志未可窥测皇上命将出师声罪致讨虽鼎鱼假息不过斯须然兵刃所交未免玉石俱焚转输之苦复恐财力两竭幸赖皇灵丕振圣武布昭各镇将官同心协力旬月之间坐收伟绩巳蒙圣恩或赐勅奬励或就为升擢劝忠之典可为曲尽臣等切思各官勲劳有大小功过有多寡奏报之言未必皆实叅评周廷征所呈固巳得其情状臣等复加广询博访方悉其真看得镇守陜西地方总兵官右军都督府署都督同知曹雄以邻境主将闻变奋兴分布腹里人马拒守要冲征调邻境官军扬兵讨伐邀取船只以絶渡河之谋榜示祸福以携胁从之党指画以通仇钺则内应克成权宜以用韩斌则土人斯附増中卫广武之兵以捍其所欲攻烧大坝卷埽之草以攻其所必救凡此调度皆合机宜遂使叛酋仓皇而出义兵乗虚而起较其发踪指示之功实出斩将搴旗之右游击将军今升副总兵都指挥佥事仇钺赚调入城迹虽可议潜谋结义心实靡他既而手斩元恶逆党寒心袭执叛王阖城生气奋臂一呼罪人尽得原情不失为忠论功何止掩过此二人者平乱之功当为一等但曹雄则有功而无过仇钺则过少而功多分守宁夏东路右叅将今升副总兵都指挥阎纲协同分守兴武营今升右叅将都指挥佥事保绩分守宁夏西路左叅将都指挥佥事冯祯协同分守广武营都指挥佥事孙隆守备灵州今升游击将军都指挥佥事史镛宁夏都指挥佥事韩斌陜西都指挥佥事黄正皆能严兵固守以系忠义之心约期进剿以夺枭雄之气内保绩及宁夏右卫指挥佥事尹清各有祖母妻子在于镇城不恤私家坚守臣节尤为可嘉宁夏都指挥佥事郑卿始虽曲从逆贼之用既乃卒成擒贼之功协守延绥副总兵今升总兵官署都督佥事侯勋延绥游击将军都指挥佥事时源逺提策应之兵实为声援之助凡此数人论平贼皆与有劳语効力不能无异再照宁夏副总兵今升总兵官右军都督府署都督佥事杨英酿镇城之祸而先机失于禁防督邉堡之师而闻变不能约束大呼而溃三军之心巳离奉身而逃七尺之躯仅免但其后约会诸将协谋讨叛奉承法令擒贼数多斯亦不为无功要之不足掩过其余有功官员多系听从驱使臣等不能悉数除待巡按监察御史勘明照例造册奏缴外今将查勘询访过縁由具实开奏伏望圣明省览乞勅该衙门查照施行縁系分别将官功过事理为此具本谨题请旨

　　一为议处宗藩以防患将来事

　　题为议处宗藩以防患将来事臣到于宁夏地方询问官僚士庶军民人等皆云革爵安化王寘鐇叛逆之时逼胁庆王日逐随众朝见跪拜从右门而入行君臣之礼将钦赐宝纛仪仗送与僭用又逼要金银器皿等物一万余两赏劳叛军此固寘鐇挟持叛将假借兵威迫之使然情非得巳而冠屦倒置亦甚矣及访得寘鐇平昔善营市利交通宾客又听张会通王九儿等在府往来信其邪说妄生异志何锦等与之往来情熟贷其财以纳级资其势以害人镇巡三司等官又多被其延接纳其馈送动以贤王称之此既不复禁防彼益肆无忌惮酝酿以成大祸葢非一朝一夕之积言之可为痛心臣仰惟我太祖髙皇帝建立宗藩分布天下即成周大封同姓之意用以控制中外藩屏邦家凡亲王建国之处郡王将军以下皆其所统无事不听其裁处无人不归其约束凡有奏请事情皆须具启亲王与之转达成法昭然千万年之所当祗承而不敢失坠者也当寘鐇反状未露之时庆王若能先事禁防必不容其交通兵将邀结人心以成大乱及寘鐇反形巳露之后庆府护卫仪卫司工正郡牧等所不下数千人若能仗义整兵严备以待密谕诸王共图讨贼播告镇城官军使之协心宣力戡定祸乱岂无忠义之士应召而兴计不出此顾乃甘心屈辱听贼指使致将朝廷法物弃而不保又终无一言奏报殊负皇上展亲之仁有失诸侯维藩之义其辅导官员岂得无罪臣等又窃闻各处宗藩与文武官员交结往来及招诱邪说之人在府恣肆出入者比比有之履霜坚氷渐不可长近者镇巡之祸起于府第杯酒之间可为殷鉴伏愿皇上念祖宗创业之艰难思今日守成之不易存大义于亲亲之内谨事机于未发之先合无降勅庆王少示警戒其内外辅导承奉长史等官亦合提解赴京明正其罪别选相应官员代补其任仍申明旧章通行天下王府但有如寘鐇私通宾客交结文武官员及招诱阴阳术数一切左道邪说之人在府出入往来者即便痛思改过严加禁絶亲王建国去处郡王以下悉听约束郡王建国去处将军以下悉听约束如有前项违犯事情轻则惩戒禁止重则具实奏闻区处除既往不究外将来不行悛改事发大义灭亲不宜轻恕辅导官员不能匡正又隠匿不行具奏者提解赴京从重处治内外文武官员所过地方止许朝见亲王其郡王独自治国去处方许朝见此外敢有似前与郡王将军中尉仪宾等府杯酒往来接受馈送礼物者拿问治罪罢职不叙如此则界限分明礼法严整邪人无由而接则邪念无自而生非惟地方之幸亦宗藩之福也臣等切见皇上嗣位以来于天下王府礼义隆洽过于先朝而寘鐇乃敢负义背恩构此大变不胜忠愤激切故敢冒昧上言縁系议处宗藩以防患将来事理未敢擅便为此谨题请旨

　　一为遵奉勅谕起解后获反逆贼冦事

　　题为遵奉勅谕起解后获反逆贼冦事据宁夏镇巡等官太监张弼都御史马炳然总兵官杨英御史周廷征各呈为众官反逆杀死镇巡大臣事将后获冯经等取出会同重复审据冯经供年三十六岁宁夏左屯卫指挥佥事管屯正徳五年四月初三日有巳故指挥丁广请经在伊家饮酒彼有何锦等三十余人同饮是经问这酒因何有何锦回说你到初五日跟我去便知等语各散次日有今在官徐文孝故兄充军千戸徐钦与巳解何锦巳杀周昻巳故丁广同革爵安化王寘鐇谋反差巳杀仪宾夏琳去平边城谋约徐钦等一十二人前来举事各允本月初五日经在巡抚察院禀事只见丁广等带领人马入院将安都堂杨都司杀死经纔知谋反事情丁广就呌经去杀清理屯田周少卿比时经因恨周少卿比较要増屯地当就取刀同到按察司是经用刀向周少卿砍讫二刀身死彼有在官夜不收阎添孙潘六十即潘成乗乱跟随丁广亦各用刀乱砍阎添孙潘成又用刀故将跟随周少卿书吏屠成岳宁乱砍身死俱剥去衣服后众夜不收因恠在官指挥李杲平素刻剥声言要杀本官知觉躱在安化王府内彼众夜不收将伊家财乱行抢讫李杲告鸣寘鐇却将宁夏卫官库原该李杲收掌赏剰冬衣官布一千五百疋给与伊陪还家财本日未时徐钦等方纔到城常在寘鐇左右侍卫初六日寘鐇要封何锦等官职唤到在官铜匠杨茂铸造银关防一颗令在官刋字匠王得洪篆写讨贼大将军字様在上令先未故银匠王时雍剔凿篆文完备后挂与何锦就封为大将军又封徐钦为都护十一日寘鐇令在官承奉司写字人管珣已杀孙景文撰成省谕文书誊写刋成板榜比时伊男管律在傍看写二十日寘鐇令徐钦挑选平边城人马一百名来用徐文孝亦在数内至二十三日来到宁夏城外得知周昻等被诛随即带领人马回至姚福堡有今升仇副总兵着落平边城王指挥差人到堡将原约百戸朱洗等杀死徐钦知觉带同徐文孝各骑马匹稍带毡衫布帐逃躱在洪广堡北邉沙窝内要出境外投顺敌众至二十六日行至地名芦沟儿忽遇敌众三骑追赶前来有徐文孝乗马藏躱徐钦被敌众杀死夺去马匹衣服后敌众退去徐文孝将徐钦所遗原戴马尾帽一顶在傍拾回又寻获原弃马匹毡衫布帐回到韩信营潜住今蒙总督张太监差人督同夜不收赵汝舟等访知经并将阎添孙潘成连杨茂王得洪管珣管律并李杲及徐文孝陆续擒获有徐文孝就指引前去芦沟儿寻见徐钦身尸朽烂止余骸骨的系徐钦原尸取其头骨并毡衫布帐马尾帽一同送官今蒙审供是实及审阎添孙等八名各供与冯经供同理合照例起解呈乞施行等因到臣会同钦差总督军务御用监太监张永议照前事已将先获犯人申居敬等并何锦等分作三起差委都指挥黄正等先行起解赴京具奏外后获冯经等未经查审徐钦系首谋重犯已被杀死恐有不的已行镇巡等官查勘会审去后今据前因叅照犯人冯经在先饮酒之时虽不知情及至临期明知丁广等谋为反逆杀害镇巡大臣却乃依从指使挟雠同阎添孙潘成将公差少卿周东并书吏屠成岳宁杀死正系凶恶党类法难轻恕杨茂伪铸关防王得洪伪篆讨贼大将军字様事干谋反比之伪造印信情罪尤重管珣依听誊写告谕文书刋榜传播扇惑人心情虽胁从其事亦重指挥李杲虽不与冯经同谋但因夜不收抢伊家财听从寘鐇指以陪赏为由将官布一千五百疋盗收入巳于法有违除将李杲行镇巡官取问应得罪名径自具奏发落其冯经等家属与前解犯人申居敬等事体相同应否俯从轻典臣等未敢擅拟已行该衙门各捉拿并管律监候外今将冯经等正犯照例差委指挥解钺等带领军人押解赴京与何锦等并问奏请定夺縁系遵奉勅谕起解后获反逆贼冦事理为此开坐谨题请旨

　　一为溥恩典以恤邉军事

　　题为溥恩典以恤邉军事查得近该兵部题为存留备冬官军事奉圣旨是陜西地方有事备冬官军着仍旧存留听调但念他每上班日久十分艰苦宁夏各城并延绥甘凉各镇官军亦皆艰苦可怜各赏官银二两在城官军除从逆外有能悔罪効顺出城的也各赏银一两户部再差官运送太仓银三十万两着各该镇巡官照名给散余剰银两就在陜西官库收贮以备各邉粮饷之用钦此钦遵照得陜西延绥宁夏甘肃四镇官军委多骁勇惯战况世受国恩咸愿効死尽力但因地方多事终岁征调无休致令人马困敝加以该管官员不善抚恤粮赏既不时给又行剥削无厌以此队无完军军无完衣愁苦之状所不忍言皇上仁同天地特加赏赉以供衣装之用闻者孰不举手加额仰戴圣恩但三镇及宁夏各城官军俱巳沾惠独宁夏在城之人为因彼时反逆未平拘于出城之文未得均沾恩典切縁寘鐇何锦谋逆之时宁夏在城官军除同谋逆党外近据总兵官署都督佥事杨英查报闻变出城止有官旗军舍都指挥等官郑亷等五十二员名其余尽被胁从在内但游击仇钺一举义兵随即去逆効顺相助灭贼可见前日从逆非其本心今恶党俱巳擒斩见在多系无罪之人大变之后忧疑未释似宜少加矜恤以安其心伏望圣慈一视同仁悯念宁夏镇城官军近被反贼逼胁残害之苦合无每员名照例各赏银一两仍于原送官银内取给则彼万死一生之余感戴朝廷再造之恩出于寻常万万矣縁系溥恩典以恤邉军事理未敢擅便为此具本谨题请旨

　　一为旌死节以励人臣事

　　题为旌死节以励人臣事准巡抚宁夏地方本院右副都御史马炳然咨据宁夏等卫申称正徳五年四月初五日宁夏反贼何锦等作乱之日有陜西都司都指挥佥事杨忠正在巡抚都御史安惟学处禀事偶见反贼丁广等持刀值冲前来要杀安都堂当被杨忠当堂大骂贼狗怎敢犯上谋反等语随被丁广等乱砍身死剖腹刳心又有宁夏卫纳级都指挥李睿本日一闻反贼气忿不过前去安化府前意要冲入因是闭门大骂悖天逆理反贼如何这等欺公罔上日后凌迟碎割等语致被门外夜不收申居敬等乱砍乱刴身无完肤而死又有宁夏右卫百户张钦被何锦等嗔恠本官不肯心悦臣顺说知革爵寘鐇于四月二十二日要拿来杀害本官知觉潜从西城墙溜下走到雷祸堡遇见反贼百戸雷英得知前情射死除行宁夏等卫覆勘相同具结回申前来切照寘鐇何锦等作乱之日举城之人无不被其逼胁朝贺使用而都指挥杨忠李睿独能挺身骂贼不屈以死百戸张钦不肯臣顺卒以殒亡此忠义之臣气节凛然孤立若不别加恩典何以激劝人心合无具实上闻一体起立牌坊以表其门庐仍量升官职以荫其后裔未敢专擅为此合咨前去烦请照详施行等因到臣照得宁夏大镇素称文献之邦不幸为反贼污辱阖城官军士庶除逆党外其余尽被逼胁心虽不从外则顺服礼义亷耻为之荡然独都指挥杨忠李睿以骂贼而死百戸张钦以逃难而亡使人人皆然何锦等数軰安能孑然称乱是其忠愤激烈诚可嘉尚臣闻自古圣帝明王于死节之臣必加褒恤所以励臣节而立大闲也伏望圣明悯念杨忠等三人死于逆贼之手乞勅该部议奏或表其门庐或别为优恤仍将各应袭儿男量升一级以泄九泉之忠愤以励天下之臣节其于名教不为无补縁系旌死节以励人臣事理未敢擅便为此具本谨题请旨

　　一为十分紧急缺乏粮料马草事

　　题为十分紧急缺乏粮料马草事准巡抚宁夏地方本院右副都御史马炳然咨会同镇守太监张弼总兵官署都督佥事杨英查得宁夏在城五仓见在银粮不勾主兵三个月支用花马池见在粮不勾主兵二个月支用料草全无灵州粮不勾主兵二个月支用马草全无中卫粮料不勾主兵三个月支用广武营粮料不勾主兵二个半月支用兴武营粮虽颇有草料全无其余应该按兵截杀去处数多粮料草束一切缺乏此惟计算主兵支费之数若征调客兵到彼愈加不足即今贺兰山后敌众不时近邉窥伺河套之贼近据延绥报称俱往西北去讫宁夏正在延绥西北恐其窥知宁夏反变之事意欲乗隙侵掠即目便是八月秋凉倘或山后河套两路之冦或深入为患或约同夹攻未免调集客兵人马临时粮储缺乏马匹不敷仓卒之闲凭何为计查得先为紧急声息预备兵粮等事该职等奏蒙戸部运送银五万二千六百八十三两有零四川运银一十五万两俱累催不曽解到后又亦为前事该戸部又运送银一十万与督理粮草都御史徐以贞前来接济今止运到五万两其余五万亦尚未到即今米价腾贵每银一钱止买粟米一斗四五升止买豌豆二斗止买小麦一斗兼以年谷不登客商稀少日贵一日不言可知况布政司原派旧粮俱巳停征新派夏粮俱各运足亦不勾用查得先年但遇邉储缺乏许令召商开中虽则易于集事其间作弊多端已蒙停止似难复议但舍此一途不过拘刷富家收买今宁夏富家前该都御史王一言已刷买一次后该都御史安惟学又刷买一次职等目下又要刷买一次拘刷巳尽情理难堪将欲差官籴买而防守地方为重顾此失彼将欲一切给军以银而或时乏卖银不可食职等处此大壊极敝之余百孔千疮救之不暇昼夜忧惶计无所出万一失误地方虽将职等诛殛无遗亦无益于事矣合无转奉乞恩再运银数十万两就选委有才智着实干事都御史一员前来设法措买粮草再差戸部有风力属官一员前来催攒布政司税粮并未运银两庶得专理其事易于集办有备无患攻守有倚若止靠巡守官与管粮官整理则恐事绪多端不肯久住实干徒费文移不能济事为此除具题外合咨烦为照验施行等因到臣照得宁夏一镇东西中三路粮料草束委多缺乏而东路逼临河套乃敌众入冦腹里必由之处粮储缺乏尤甚且如花马池每年遇冬有警常调延绥游兵三千在彼按伏兴武营遇冬常调宁夏竒兵三千在彼按伏今二处料草全无花马池粮亦止勾主兵两月支用倘或今冬踏氷入套拥众近邉征调客兵人马将何支给既无粮草难以驻兵敌众愈无忌惮万一邉城失守贻患腹里地方守臣何以辞责且宁夏镇城大变之后人心易于动摇见在银粮亦不勾主兵三个月支用根本之地如此他尚何望况山后之敌不时窥伺诚恐两路受敌尤难支持所以镇巡官员因见事势窘迫烦渎圣聪乞讨官银乞差都御史及户部属官前来专理其事情词恳切葢亦不得已也但陜西邉储之乏不独宁夏为然内而固原靖边外而延绥甘肃在在空虚见今河西庄浪凉州一带地方敌骑充斥饷道阻塞公差人员多从西畨地面迂路而行近据庄浪叅将鲁经呈称敌众深入迤西土人居住地方攻寻窖藏粮畜声言要抢西宁沿邉境外墩台俱巳丢弃烽火不能接举臣方经理宁夏事务闻之不胜忧惧意将征调陜西延绥两镇精兵万余与本镇官军分路夹攻痛加诛剿以祛邉患亦因彼处邉储空乏难以轻动又汉中流贼啸聚密迩郡城师老财竭迄无成功首尾受伤中外俱困事势至此必得大有区画之才而又假以便宜专制之柄乃克匡济决非巡守等官所可胜堪臣任总戎务军马所至只合责成各该巡抚巡守管粮官员供给但今巡守管粮官既多坐视无为巡抚官员又复仓皇无措臣若不言日后误事之罪虽死难赎伏愿皇上轸念陜西三邉重镇国家安危所系乞勅廷臣会议合无俯从宁夏镇巡官员所奏再发官银数十万两与同近日解送宁夏各邉并军前合用银两专备整理邉储简命在京部院堂上官一员加以重权俾之督理并带有才力部属官三员趂今收成时月河水未冻之先分投整理延绥宁夏甘肃三镇邉储陜西沿邉及汉中地方责付巡守官整理布政司管粮官专一往来催督各府州县今年夏秋邉粮俱听差来大臣裁制务待邉储处处充实方可具奏回京邉储既充遇有敌警愚臣得以随宜调遣各路官兵防遏诛剿庶寛宵旰西顾之忧不独地方军民之幸而巳臣又切思经画邉储不过招商派买二端而巳招商易于集事奸弊或不能无派买累民暗陪怨讟有所不免兹欲救目前之急不须避招商之嫌于商人増一分之利则公家有一分之益前此招商多被官豪势要托名报中致蒙停止但舍此一途而拘刷人户籴买縁地方时值道里逺近不同计算脚程欲不累人则须髙其价省价于官而敛怨于民又非朝廷绥辑邉人之意也臣愚请勅差来大臣不拘招商派籴随宜区画俱要严加禁革奸弊不许势要报中其旧报粮草商人纳完久未给价虽有诏书明文所司犹稽于奉行葢不止畏罪避嫌实因官银无积之故亦须查明处给庶几近悦逺来商贩填委官事可集不然直待事情紧急窃恐招商则无肯应籴买则无从出不得巳而至于穵运陜西之民将不堪命况腹里仓廪空虚无可穵者虽有巧智无善处之术矣臣诚愚昧不知忌讳干冒天威无任陨越待罪之至为此具本谨题请旨

　　一为改调管粮官员事

　　题为改调管粮官员事照得陜西各府州县夏秋税粮马草分派运送各邉以供军饷先年设有管粮叅政一员专一督理如叅政王琰安惟学軰不时往来巡歴比较催征有司官吏惮其严明不敢偷安误事近该叅议管粮夫官无大小茍得其人皆可取办近该巡抚宁夏地方本院右副都御史马炳然咨称山后敌众不时出没套内贼踪又往西北移营防御之计不可不慎今花马池兴武营料草升束皆无各邉仓分见在银粮不勾主兵二三个月支用未闻管粮等官亲歴何处仓场设一谋一策为一人一马之费叅议许庄虽不知能干与否未见着意邉储依时巡歴地方似此官员若虽留干事终难克济合无另推举着实干事官员前来管粮替回本官量才别用庶能共济邉事等因备咨到职查得陜西各镇粮储缺乏不止宁夏为然布政司管粮官例该督催八府粮储以供各邉之用不止宁夏一镇是其责任况今西有强敌之侵南有流贼之警督理邉储政务之大莫急于此非得才力有为实心干事之人安可倚赖叅议许庄笃实有余风力不足用之腹里或有可取邉方军饷非其所长直待失误事机罪之无益臣博访得陜西苑马寺少卿陈璘陜西西安府知府陈祥俱勤励干固素着风采使当前项责任必有可观伏愿皇上悯念邉方多事之秋军储为第一重务乞勅吏部访察议拟将叅议许庄改调别省仍于陈璘陈祥内上请简命一员暂升叅政职衔令其尽心往来催督八府钱粮整理三邉粮草如果迹効显著待后邉情宁息之日具奏升用仍照近例止选叅议一员管理臣以地方安危所系利害切身不避烦渎圣听无任悚惧激切之至縁系改调推用管粮官员事理未敢擅便为此具本谨题请旨

　　一为缺官催办钱粮刑名等事

　　题为缺官催办钱粮刑名等事准巡抚宁夏地方本院右副都御史马炳然咨会同镇守太监张弼总兵官署都督佥事杨英查得宁夏一镇有王府宗室有七卫三所六驿递八十余处营堡仓场事颇繁难粮草支费亦不为少近遭大变之后人心殆不如前礼义稍疎于昔各衙门巻簿尽被反贼烧毁夤縁作弊争讼倍多况贺兰山后敌众不时出没河套之贼又移营向宁夏方位防御之计至为紧急今通查花马池兴武营及宁夏在城等紧要去处仓场见有银粮不勾二三月主兵支用料草甚至升束皆无此项军储例该都布按三司分巡分守管粮管屯官整理缺乏失误罪有攸归今未闻各官亲歴何处仓场设一谋一策为一人一马之费万一失误军机岂不一槩负累若再靠前项官员干事诚恐因袭故弊难以成功查得先年曽设按察司佥事一员常在宁夏居住管理钱粮刑名后奉事例裁革以后大小事务俱职等整理虽则大事不敢疎畧至于小事亦有不周窃思职等邉方镇巡官之责重在军马城池防奸御侮与夫钱粮刑名等事之大经大法提纲挈领张主于上耳至于条分缕析上流下接职在三司今必得按察司官一员分理庶事则上下相维共成公务伏望转奏合无暂设按察司佥事一员常在宁夏居住听职等提调收放粮草问理刑名往来本镇巡歴禁革各项奸弊不许腹里镇巡巡按衙门擅便差委但事干邉务比之腹里事情不同若照常例推举一则恐其到任稽迟一则恐其不知邉事宜从于陜西附近见任官内有才干风力者访得实疏名奏请擢用赍凭到任管事庶济目前之急便益等因备咨到臣照得宁夏大镇钱粮刑名事务繁多虽有分巡分守官员常在腹里相离邉方窵逺顾藉不周所以先年专设按察司官一员常在宁夏居住管理各项事务专听宁夏镇巡官员提调后奉例裁革大小事务俱是镇巡自行整理顾此失彼未免委托卫所官员代理以致弊奸横生官军受害今地方所遭大变钱粮缺乏词讼繁兴山后套中之敌两该防御镇巡责任重大岂能亲身庶务巡守管粮等官又皆畏难不来所以太监张弼都御史马炳然都督佥事杨英议要照旧添设按察司官一员分理庶事一节不为无见节据宁夏等卫所官军旗士赴臣诉告亦要添设按察司官以清钱粮奸弊所见皆同但事干邉务比与腹里事情不同若照常例推举恐其到任稽迟及不知邉事如见任分巡管粮等官虽有如无何济于事博访得陜西巩昌府同知张檄庆阳府同知李宾俱通敏有为且久任邉方谙练事体相应擢用伏望圣明轸念邉事之难俯纳守臣之见乞勅吏部查议合无暂设按察司官一员专在宁夏居住听镇巡官提调监放粮草问理刑名往来巡歴三路地方禁革各项奸弊不许腹里抚按衙门辄便差委仍将臣所推张檄等二员再加访察如果相应疏名上请擢用赍凭到任管事以济目前邉务之急待后邉情稍宁事体巳定另为议奏裁革縁系缺官催办钱粮刑名及推用官员事理未敢擅便为此谨题请旨

　　一为调兵征剿犯邉敌众事

　　题为调兵征剿犯邉敌众事案查先据分守庄浪等处右叅将都指挥同知鲁经呈为敌众犯邉阻絶墩台缺军守瞭事照得庄浪地方自旧岁十月到今敌众犯邉侵扰会兵剿杀今骄不退连日纠众深入过路往西径奔土人居住黒台西大同三岔等堡攻寻窖藏粮蓄声言要割田禾去抢西宁地方节统官军设伏归路陆续擒斩首级及差人爪探临境安帐昼瞭夜伏巳行开报甘肃衙门外查得境外该接烽火鹻滩等墩二十七座俱各丢弃无人止守顺路墩台欲便照前拨人守哨縁敌众见在土豹岭以里分水岭以外适中北自平岭野逊岭起至迤南四眼井台麻水等处敌帐数多约敌万余逺近不等撒畜牧放相离到城一百二十余里月无虚日出没往来寻抢絶道不通缺军往彼瞭望况本城人马不满三千实是兵寡力弱不敷支敌乞念地方为重早为处置増添兵马前来并力剿逐便益呈乞照详等因到臣看系紧急军情巳经备行甘肃镇巡及副叅游击等官整■〈木朔〉人马用心堤备遇有侵犯小则相机战守截遏大则传报邻境官军互相应援不可自分彼此失误事机去后续据叅将鲁经呈为敌众犯邉事正徳五年七月初三日至初八日时不等节据东山墩举放炮火随据迤南破山口等处夜不收张山住等迤北打柴沟夜不收尹奉等各报敌众壕邉瞭望行走备报看得敌众不次前来探道与同甘肃游击将军呉英计议恐入为扰当日分布在城并游兵人马于南北二路站堡屯庄设伏遇警聨络互相策应各职整兵外十三日午时据古城儿夜不收马钦飞报前来有一千余骑穿戴明盔明甲执打蓝白旗号从东山突出过壕奔路顺河行来近城当会游击呉英各率兵马出城间及据沙沟铺夜不收王三走报已时分瞭见敌众一百余骑遇见迎接甘州公差使客千户孙鉴人马攻围备报职等各统见在马步官军合阵摆列前到沙沟铺儿迎见敌众分作三路纳喊冲来职身先士卒就与交锋不意将本职左腿射讫二箭马匹射死有游击呉英头盔射讫一箭不次冲攻数分数合又瞭见墩口有一块札营自午战至申时职等申严号令各督官军把总指挥陈铠等敢勇当先冲入阵中鏖战陈铠被射数箭未伤皮肉游兵把总指挥赵珍马匹射死内千户鲁仪呉伦等奋不顾命就阵斩首六颗夺获战马军器欲再前追又值天晚收兵回城敌众当夜仍往原路出境十四日据夜不收陈贵探得敌众离城不逺在于教场山后放马登由塔儿山行走据此查得阵亡旗军充伯赤等二名被箭射伤官军二十五员名射死马二十一匹走死马一十三匹及据庄浪等卫千戸孙鉴等呈称蒙领有马官军一百员名于本月十二日前去岔口迎接甘州公差使客行至杜家沙沟口忽遇潜伏敌众二百余骑穿戴明盔衣甲扑向大路交锋被众攻围对敌射死军人徐友亮甘州都司承差阎宗魁将马夫叶泰捉拿本役将原背包本丢弃被抢行李站马一匹骡一头战间有武胜堡按伏游兵马歩官军指挥包英等实时带领马步官军三百策应其众复回原路去讫查得被箭射伤军人朱迁等五名射死马八匹开呈到此照得敌众久住在邉不时出没或遣轻骑而东西剽掠或佯乏马而诱我官军显是纠众部落恃倚人马众大深入况其情变诈难测除整兵堤备及将斩获首级夺获敌马器械札发庄浪卫收养听候解验外呈乞照验施行随据甘肃游击将军都指挥佥事呉英亦呈相同行间又据守备兰州地方署都指挥佥事阎缙呈为敌众出没事内称本年七月初一日敌众一运从盐场沟入境按伏指挥魏时领军追赶对敌射伤军人刘来仝及将猴子山墩攻围射伤墩军张彦方张成陈九一等三名又至地名滚巴川等处将常哨夜不收冯六儿杀死蒋贵八无有下落等因各呈到臣为照河西地方庄浪红城子起直抵镇番永昌等处俱有敌众住牧帐窝聨络离邉不逺不时突入抢掠为患而庄浪凉州尤甚道路阻塞炮火传报月无虚日先因境外该接烽火墩台年久丢弃不守以致此畨肆无忌惮即今深入迤西抢攘声言要抢西宁地方虽据鲁经呉英各呈报暂获首级数亦不多似无惩戒又将公差人役捉杀中间或有别项隠情除查勘外近又侵犯兰州境界攻围墩台杀死应哨人役黠桀性成未可窥测观其事势必须广征士马痛加诛剿庶几后患可弭地方可宁但臣抚制以来一向经理宁夏事务未据甘肃镇巡官员一字呈报彼中军马多寡粮草虚实及贼营离邉逺近俱难遥度止是庄浪守将节呈前因欲便调集大兵前去策应行据各仓场查得庄浪粮料草束俱巳支销尽絶红城子仓止有粮七千余石料草俱无军马到彼将何支给已经选委兰州卫指挥陈松管领兰州靖边二处挑选精徤有马官军八百员名前去庄浪驻札暂听叅将鲁经调度遇有贼冦侵犯并力追剿截杀及不次移文甘肃镇巡督同副叅游击等官从长计议酌量本镇兵马多寡强弱如是力能捍御保得不致失误大事宜从照旧战守互相应援截遏不可养患殃民倘或贼势重大兵力不敷相应大举诛剿就便计议进兵方畧应调主兵马若干仍计算见在粮料草束可勾主客兵马若干支用会处停当作急行来以凭调兵约期行事其粮储缺之去处查支官银上紧设法籴买措置毋待临期失措责有所归去后至今亦未回报窃料此冦先被小王子人马雠杀残败去年潜伏河套又被我沿邉官军寻袭斩获数多今冬或恐不敢入套但河西地方寻抢月乆野无所掠氷桥结冻之后恐有窥伺兰州靖边之谋彼处军马数少通敌隘口颇多万一乗虚而入则会宁安定狄道金县地方难保不遭抢掠见今汉中流敌刼聚未息调去洮岷西鳯环庆等卫马步官军召募民壮番兵五千六百员名续又调西安四卫备冬下班管项官军三千员名难便掣回沿邉兵备比常单弱又恐冬间踏冰过河套无所不备则无所不寡首尾受敌诚难支持宜趂今河水未冻套内无警将前敌驱逐逺遯以袪河西患害以免陇西内顾之忧庶几遇冬可以专意防御保守欲待甘肃镇巡会议回文至日方纔具奏縁道途阻滞不知何日方得行来不无延误访得庄浪外境苏海圗北至明水湖一百五十里处处俱有敌营东至靖边达喇蘓亦一百五十里可通人马合无征调延绥副总兵王勋统领竒兵游击将军时源统领游兵二枝共六千员名宁夏各项兵马内挑选令西路叅将冯祯统领共二千员名并陜西游兵挑选二千及固原环庆靖边兰州等处官兵内各挑选亦共二千员名通共客兵官军一万二千分作三路一路从靖边达喇蘓渡河一路兰州渡河从定火城而进一路从红城子庄浪官道而行会合叅将鲁经游击呉英凉州分守副总兵徐谦凉州按伏甘州副总兵白琮官军人马刻期分投出境追逐与境外之兵俱至蘓海圗土豹岭斩石硖芦塘湖一带随敌所向寻袭追杀直抵明水湖地方敌腹背受敌必然溃败不支庄浪凉州之敌既以惊溃则镇番永昌甘肃之敌不战而自走矣振中国之威夺外夷之气莫要于此然事干各镇必得大将一员统领约束乃克有济推访得镇西将军总兵官都督曹雄各镇将官素所推服伏望圣明俯垂省览乞勅兵部叅详议拟如果可采早为覆奏上请行令臣照依前拟调集官兵请勅都督曹雄提督各路将军军马甘肃镇巡官统领镇兵专备永昌以西地方用防敌众西走冲突之患臣统领中军官兵于庄浪居中驻札调度策应必期成功以副委任敌既逺遯一面具奏一面班师以备河套行令该镇将沿邉旧守墩台查照修筑拨军瞭守传接烽火及将邉外旧设蘓海圗巴勒章等城堡以渐经营修复屯住军马方可经久无患但各处粮料草东十分缺乏除兰州靖边等处已行巡守兵备等官查支官银籴买备用但恐不敷其庄浪凉州地方虽节行甘肃巡抚查处犹恐缓不及事仍乞俯从臣近日拟奏简命大臣前来督处邉务职任专一易收成効及行各该巡抚管粮等官趂时作急整理勿再因循推调以误大计食足则兵强逺人不患于不服地方不患其不宁矣臣闻自古帝王之于逺人来则薄伐去则不追捣虚穷追诚非至计但今失穴之敌窃伏我邉东突西驰彼入此出迎之则不至去之则复来昔人所谓穷边易以计破难用兵碎者也若玩时愒日兵力两匮未免坐困中国况官路久被阻截贡饷不通河西重镇似为外境贻四夷之侮关系匪轻臣不胜惓惓体国之至敢用昧死上言贪功喜事非臣本志天日所鉴臣不敢欺但兵贵神速事难预料旬月之间机会或异若命下之后粮草未备或敌势稍退及套内别有紧急敌情另为具奏待有机可乗不拘何月日即照题奉成命行事庶免临期论奏以为后时之举縁系调兵征剿犯邉敌众事理未敢擅便为此具本谨题请旨

　　一为谢恩事

　　奏为谢恩事节该钦奉勅得尔奏行至陜西地方差官出榜抚谕宁夏军民人等及会同总督军务太监张永案行宁夏镇巡等官将反贼寘鐇何锦等并的亲家属及续获反贼查审造意根因首谋共谋胁从等第及各官原报功次事情同异各起解释放又追收册印冠服仪仗等物籍没家产财物入官仍将同谋夜不收擒获各项事情俱有次第具见尔奉命在邉运谋効力勤劳可嘉兹特降勅奬励尔其益殚心力以恤军民以安疆场庶不负委任之重尔其钦承之故勅钦此钦遵望阙叩头谢恩外伏念臣本庸愚先年叨承任使患病不能供职后蒙圣恩放回致仕幸得生全迩者复蒙起用适因宁夏有事勅使临门不敢辞避星夜兼程前进行至陜西地方闻知叛逆已平但人心忧疑未释节差千戸王臣百户韦臣赍领告示榜文前去抚谕臣仍兼程到于宁夏会同钦差总督军务御用监太监张永处置各项事情此皆人臣职分之常别无功能可録岂意天地之量不弃微劳降勅奬励臣内自循省増愧増惧但蒲栁之质易衰犬马之年渐老感恩徒切欲报未能一寸之诚不敢自负臣不胜瞻仰感戴之至縁系谢恩事理为此具本谨具奏闻

　　一为衰病不能供职乞恩放回休致事

　　奏为衰病不能供职乞恩放回休致事臣先任前职总制陜西邉务正德元年十二月内因在邉感冒风寒致将旧患目疾痰疾举发不能任事陈乞休致蒙准驰驿回还养病后因公事连累提解赴京复蒙圣慈寛贷容令致仕臣感恩如天图报无地方与田夫野老沐浴清化歌咏太平正徳五年五月初二日该吏部公文开称臣蒙起用本月初四日该锦衣卫舍人王諌赍捧勅书为因宁夏反逆事情命臣仍总制陜西延绥宁夏甘凉各路军务臣时卧病在于直隶镇江府丹徒县居住闻此大变自念主忧臣辱非臣下辞避之时扶病强起星夜兼程到于陜西地方又钦奉勅旨提督经营及陜西各路人马剿杀贼冦时宁夏反逆巳平复奉勅会同太监张永前往彼处抚安军民处置各项事情除将应行事宜会本条陈次第具奏外縁臣章句庸才栁蒲弱质中年多病齿髪渐落今耳鸣如蝉目眩生花数步之间不能辨物又兼腰膝无力行坐跪拜十分艰辛稍加劳苦辄欲欹仆虽受恩隆厚不忍自弃而筋力衰惫不能自强况陜西三邉责任重大军旅之事实非所长若犹贪恋荣禄忌避不言终恐偾事贻患虽死莫赎臣是以不避斧钺冒昧自陈伏望皇上天地之量怜臣衰病放回照旧致仕臣得保全骸骨生还乡里不胜感戴天恩之至縁系衰病乞恩休致事理为此具本谨具奏闻伏候勅旨

　　一为易置守备官员事
  </div>
  <div class="pagination">
   <a href="关中奏议_page5.html">
    上一页
   </a>
   <a href="关中奏议.html">
    1
   </a>
   <a href="关中奏议_page2.html">
    2
   </a>
   <a href="关中奏议_page3.html">
    3
   </a>
   <a href="关中奏议_page4.html">
    4
   </a>
   <a href="关中奏议_page5.html">
    5
   </a>
   <span class="current-page">
    6
   </span>
   <a href="关中奏议_page7.html">
    7
   </a>
   <a href="关中奏议_page8.html">
    8
   </a>
   <a href="关中奏议_page9.html">
    9
   </a>
   <a href="关中奏议_page10.html">
    10
   </a>
   <a href="关中奏议_page11.html">
    11
   </a>
   <a href="关中奏议_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
