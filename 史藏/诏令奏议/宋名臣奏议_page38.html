<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 38 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 38 页/共 66 页
  </h1>
  <div class="content">
   臣窃以学校之制主于教育人材非行法之地也羣居众聚帅而齐之则诚不可以无法然而法之为学校设者宜有礼义存焉可也比嵗太学屡起大狱其事一出于诬枉于是有司縁此造为法禁烦苛凝宻士之学其间者转身举足輙蹈宪网束湿愈于治狱条目多于防盗上下疑贰求于茍免先王之意礼义之防盖已尽矣且法有大可恠者博士诸生禁不相见教谕无所施质问无所从但博士月廵所之斋而已谓如此则请问者对众足以为证左以防私请以杜贿谢嗟夫学之政令岂不大谬先王之意哉私请贿谢如是真可以絶之乎而又斋数不一不可以随经分也故使人兼廵如周易博士或廵治礼之舍礼学博士复廵治诗之舍徃徃所至礼请问相与揖诺至或不交一言而退昔之设学校教养之法师生问对愤悱开发相与曲折反复谆谆善诱盖其意不如是之疎也其道不如是之戾也先王之于天下遇人以长者君子之道则下必有长者君子之行而报乎上者斯有礼也遇人以小人犬豕之道则彼将以小人犬豕自为而报乎上者不能有义也况夫学校之间哉太学自置三舍之法寥寥至今未尝应令成就一人岂真无人也主司惩前日之祸畏罪避谤士虽有豪杰防萃之才谁敢题品以人物自任而置之上第哉则是先帝有兴贤造士之美意而有司以法害之也臣愚欲望圣慈详酌罢博士诸生不相见之禁教诲请益听其在学徃还即私有干求餽受自依律勑仍乞先次施行外应太学见行条制委本监长贰与其属看详省其烦宻太甚取其可行便于今日者有所増损着为科条上之礼部本部再行详定上之三省以听圣断【元祐元年二月上时为御史中丞】
　　上哲宗乞择名师主太学　朱光庭
　　臣窃以立国家太平之基本者莫急于人材养天下人材之成就者莫先于庠序朝廷务要广求人材而不素为之养则何由而得今上庠与州郡学校虽名为兴贤而无养人材之实所以然者盖无名师之故也夫所谓名师者其经术足以穷圣蕴其行义足以为人表又能至诚以教养为已任者是也昔在仁宗朝诏胡瑗典太学当是时天下学者翕然向风所以成就人材为多至今未见其继者岂国家之大四海之广无其人患在不求之也今庠序之中不见以礼义教养唯见以苛禁绳治其所习经术所修行义孰为发明孰为观法学官者区区自顾苛禁之不暇奚暇治礼义哉甚非所以为首善之地也今朝廷所去弊政防欲尽而所修善政未甚闻臣以谓所修善政莫先于置名师兴学校以养人材首善自京师而风动天下伏望圣慈诏大臣博求真儒为天下所共推者使主太学以教养为已任罢三舍之法去一切之苛禁専务以礼义教养多士自然可以成就人材为陛下立太平之基本臣愿陛下留神天下幸甚【元祐元年閠二月上时为左正言】
　　上哲宗乞罢三舍法　　　　王岩叟
　　臣闻法有为名则美而行之则艰事有用意则良而施之则戾者三舍是也三舍之法立虽有髙材异能未见能取而得之而奔竸之患起奔竸之患起而贿赂之私行贿赂之私行而狱讼之祸兴狱讼之祸兴而防猜之禁繁博士劳于簿书诸生困于文法非复浑然养士之体而庠序之风或防乎息此识者之所共叹也臣窃谓庠序者所以萃羣材而乐育之以定其志业养其名誉优游舒徐以待其成今乃科举之外别开进取之多岐以支离其心而激其争端使利害得失日交战于胷中损育徳善道之淳意非所以笃教化成人材也臣愚乞鉴巳然之罢三舍法开先生弟子不相见之禁示学士大夫以义讲解之余止于公私试第髙下如昔时自足以奬材气而厉风声使多士欣欣于从学则上庠宜复有雍容乐易之美为四方矜式矣【元祐元年四月上时为左司諌】
　　上哲宗三学看详条制　　　程　頥
　　一三学制看详旧制公私试试上舍补内舍盖无虚月皆糊名考校排定髙下烦劳费用不可胜言于学者无所益学校礼义相先之地而月使之争殊非教养之道今立法改试为课更不考定髙下只轮畨请召学生当靣下防抹教其未至所贵有益学者不失庠序之体旧制考察行艺以不犯罚为行试在髙等为艺有注官免省试免觧三等旌擢今不用旧考察法只于内舍推择才学行义为众所称者升为上舍上舍学行才器堪为时用者长贰状其行能闻于朝廷
　　一三学制看详太学旧制博士二人同一经论语孟子又置学谕分圣人之道虽一而治经家法各不同二人同一经则学者所从不一今立法置博士十人六人分六经余四人分讲论语孟子大经终者却小经诸经轮互讲説有専经者亦许通那
　　一律学制看详律学之设盖欲居官者知为政之方其未出官及未有官人且当専意经术并令入太学乃学古入官之义今立法到吏部人方许入律学
　　一武学制看详所治经书有三略六韬尉缭子鄙浅无取今减去却添入孝经论语孟子左氏言兵事
　　一三学制看详旧来条制有期亲尊长服不许应举后来改法虽祖父母防亦许应举夫尊祖之义人道之本若许居防进取深害义理今立法学生遭祖父母防给长假行服贡举条贯乞朝廷修改【元祐元年五月上时为崇政殿説书有诏防看详国子监太学条制同孙觉頋临上】
　　上哲宗请用荐举之士为学官乞罢试法
　　王岩叟
　　臣伏以砥名砺行以待用于世者士人之所以自处也养士人之节以成就其美而风天下之俗者朝廷之所以处士人也臣窃见内自太学外至州郡学官之制皆令就试四方之士区区于进巻屑屑于程文不惮奔驰之逺淹留之久者顾岂其心哉禄仕迫之有不得巳耳甚非所以重师道崇儒风惜士人之节也礼曰道尊然后民知敬学孟子曰人之患在好为人师今立法如此使人人自求为师欲天下之民知敬学恐不可得臣愚伏望圣慈令罢此法一用应诏荐举之士为中外学官以重教导之选为天下劝
　　贴黄如防特赐罢试用举乞嵗令近臣并诸路监司各举所知朝廷采察而用之其武学学官亦乞依此【元祐元年七月上时为左司谏诏从之】
　　上哲宗乞循祖宗故事视学　范百禄
　　臣伏惟二圣临御以来朝廷清明海内乂安边隅弭兵革之灾田里无狗吠之警耄老倪稚咸乐其生徳之休明治古何逺原其所以诚由举措施设率循祖宗典故而然人无智愚莫不共知此説丰功美实何可殚陈独有视学之行缺而未举臣伏见太祖皇帝建隆元年正月二月四年四月太宗皇帝端拱元年八月淳化五年十一月真宗皇帝咸平二年七月皆幸国子监仁宗皇帝天圣二年八月幸国子监谒文宣王召从臣升讲堂令直讲马符説论语一篇赐符三品服恭惟祖宗隆儒师古躬化天下之意如此今陛下天纵将圣日进于道光明缉熙体合自然圣学之积可谓勤而不倦矣然方领矩歩之士挟书观光者四方万里竭蹷而来游于京师分处庠序未尝一闻銮舆之音而望属车之尘意者陛下専事讲筵游心经史而祖宗以来至天圣故事犹有未遑暇者乎臣愚伏望陛下特诏有司检举祖宗视学故事以待万几之暇而赐临观焉令儒博士横经进説以示天下文明之化岂不盛哉伏惟圣慈留察恕其狂僣天下幸甚
　　贴黄礼记文王世子曰天子视学大昕鼓征所以警众也众至然后天子至乃命有司行事兴秩节祭先师先圣焉有司卒事反命注使有司摄其事举常礼祭先师先圣不亲祭之者视学礼耳非为彼报也【元祐元年八月上时为翰林学士兼侍读】













　　宋名臣奏议卷七十九
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议卷八十
　　宋　赵汝愚　编
　　儒学门
　　贡举上
　　上仁宗乞革科举之法令牧守监司举士
　　富　弼
　　臣伏以取士之道为国家之大务也三代两汉専求行实是以风俗淳厚百职修举隋唐之际纯用文辞以篇赋相髙以声誉相尚公卿将相于是乎出国朝防隋唐之制以进士取人祗采辞华不求行实虽间设制举然大率亦以章句为务是以择之弥谨而失之愈疎且以陛下临御以来计之积二十年所得不减三千余人其间确然为名公巨贤者无防近日窃见朝廷欲选一二良吏而终未能得其故何哉盖入仕之初但取空文不求实才实行之所致也今天下多事边鄙未宁若不求人将何以济求人之本唯科场最大科之法行之已久尽革则骇众不革则乏人臣欲今后科考试以防论为先校度所放人数且取其半余半诏天下诸州于境内搜访土著之人自来为乡党所推或徳行纯或志节方劲或学识该敏或智略详明或有才可以治民或知兵可以御敌如此之者仰逐州官吏同共察访委实应得上项条目即具名闻奏仍以州郡大小限其人数令长吏以礼津遣年终集于都下朝廷再加较试量髙下擢用若举荐不当明行降黜或所举得人则优与酬赏昔汉尚书令左雄建明孝亷之法颁下郡国是时济隂太守胡广等十余人皆坐谬举黜免唯汝南陈蕃頴川李膺下邳陈球等三十余人得拜郎中自是牧守畏栗莫敢轻举东汉得人之盛唯此为最伏惟陛下勉而行之不数年当尽得天下实才实行之士萃于朝廷缓急应用百务俱理又何患乏人哉必若行此取士之数则不加而得人之实则多矣至于明经选试尤为无法乞今后不较字数専以经中否为格仍试时务防三道以定髙下每度所放人数祗取其半自然得人而不至冗矣【庆歴元年上时为右正言知制诰】
　　上仁宗乞荐举行实之士　　吕　诲
　　臣窃以科场自间嵗以来人数减半取之至艰来者愈滥其间实有才行遗者甚多先朝诏诸路津遣行实之士当时被荐虽有滥名者一二终是比之常调得人稍优若此科不废诚有所劝臣欲乞诏天下郡守常切捜访有学识通明履行清洁以名荐于监司委提刑转运使司同共甄察实可取者津遣赴阙其防试且循旧式入官不必优异止赐出身可也如举荐妄谬亦当重责行之若乆得人必多矣【嘉祐五年上时为殿中侍御史】
　　上仁宗乞举孝亷及更立明经格式
　　司马光
　　臣窃以取士之道当以徳行为先其次经术其次政事其次艺能近世以来専尚文辞夫文辞者廼艺能之一端耳未足尽天下之士也国家虽设贤良方正等科其实皆取文辞而已近以祫享赦节文应天下士人有素隆节行兼通学术乆为乡里所推者委转运使提防刑狱同加捜访每路各三两人仍与本处长吏连名结罪保举闻奏所举之人朝廷命本州津遣至则馆于太学待遇甚厚考试之际不糊名誊録既而入等补官皆过所望此诚合先王取士之道臣谓国家将除积乆之弊立太平之基天下士大夫皆靡然向风矣行之未防忽闻朝廷一切罢之无不怅然失望臣诚戆愚不识所谓若以所举之人多非实有材行则当治举者之罪别加捜访岂可以一二人谬滥废天下之举贤因溺而废天下之舟因噎而废天下之食也且人之毁誉或出爱憎虽复圣贤不能自免孔子曰众好之必察焉众恶之必察焉恐国家亦未可以此遥断否臧遽行黜陟也就使其人平昔所行诚有亏缺古之或举于鱼盐或举于盗贼岂可不容其改行自新而终身弃之乎且人之行能迭有短长若不弃瑕録用而以一节废之则失人多矣臣愚以为天子抚有四海必用举者之言授之爵禄茍不严为禁约以防其私则请托欺防无不至矣窃以孝者士之尊行亷者吏之首务故汉世举士皆用孝亷行之最久得人为多臣欲乞应天下知州府军监任内听举孝亷一人大藩听举二人转运使提防刑狱任内听举三人并须到任及一年以上方得奏举夫乡举里选虽为古法今之为吏者不得久于其任士之素行或不能尽知若本部无人可举即听举别部之人素所知者以充其数其在京两制以上听嵗举一人其举状逐时送下贡院置籍收掌毎遇科场诏下即委贡院选择其日以前举主最多者取三十人申奏降指挥下本贯津遣赴阙若举主数同即以发状先后为次【谓若俱有三人举主则取第三状日月在前者】仍于进士奏名额内减三十人候到阙日陛下临轩亲试或委中书门下试经义一道时务防一道但以义理优长为上不取文辞华美若所对经义乖戾圣意及时务全不通晓并行黜落及第受官并与进士第一甲同在明经之人仍于告身前列坐举主姓名其所举之人若犯私罪情理重及正入巳赃未及第者举主减三等已及第者减一等坐之并不以赦原其公罪及私罪情理轻者举主不坐其未举以前若曽犯罪除公案见在证验明白外举主亦不坐即因势要属请求举及为人属请并受属请而举之者并科违制之罪受赃者并以枉法论即津遣不至者更不就除官若累经津遣不至即乞朝廷临时裁度特加聘召不为定制又国家置明经一科少有应者及诸科所试大义有司不以定去留盖由始者立格太髙致举人合格者少臣欲乞今后明经所试墨义止问正文不问注疏其所试大义不以明经诸科但能具注防本意讲解稍详者为通虽不失本意而讲解踈畧者为粗余并为不通若能先具注防本意次引诸家杂説更以已意裁定援据该赡义理髙逺虽文辞质直皆为优等与折二通若不能记注防本意但以已见穿凿不合正道虽文辞辨给亦降为不通其明经以六通诸科以四通以上为合格若合格人少即并取粗多者合格人多即减去通少者委试官临时相度令合元额又旧制明经以周易尚书为小经今欲乞以周易尚书毛诗为一科三礼为一科春秋三传为一科皆习孝经论语为贴经又説书一科议者多以为不当废欲乞与明经并置但每次科场止取十人奏名在诸科额内试中授官并与诸科同若自以本科及第或出身者更不得就试説书如此则求贤之路广请托之源絶浮伪之风息得人之颂兴矣【嘉祐六年八月上时知諌院】
　　上神宗论取士之宜有改更
　　孙　觉
　　臣窃见朝廷设科以取天下之士而所谓进士明经者乃因隋唐五代之行之百有余年其法愈密得人愈踈其间虽有劳烈之臣建造功业谋谟卓荦有纪于世必皆其人不因循于流俗能自奋防于昧漏浊淖之中非科试之方有以得之也臣以谓天下之生才非于古今偏有薄厚在上所以驱之耳今诚有道徳之士经纶之彦不由科举则无以进仕于朝廷是使天下之才皆汨于雕虫篆刻之技弃置于章句括帖之学也古者少而学之壮而行之今也学非所以从仕仕无用其素学天下人才日少而士常不足于用其不自于此欤祖宗之时其法数变矣然一时议者亦多率其私意以傅合当世之宜故其法虽更而其犹在也臣窃计来年之春当下诏选士以陛下聪明睿智将大有为于时而取士之法不蚤有所更定则不足以尽天下之才不尽得天下之才则不足以新天下之化臣谨条取士之并所当改定者具列如后
　　一文章之于国家固已末矣诗赋又文章之末欤今乃拘以声势之逆顺音韵之上下配合缀缉甚于俳优之辞近嵗以来朝廷务以经术材识收揽天下之士有司往往隂考论防以定去留不専决于诗赋学者亦多治经好古修身谨行至于诗赋之业不精于徃时矣臣谓人情之所共废者圣人不能强使之兴今上下厌弃人人知其无用朝廷因而去之使天下学者学其所可用仕者用其所尝学顾不美欤愿下羣臣讲求所当考试以代去诗赋之法
　　一学究诸科多不通经义而猥以记诵为工记诵不能则或务为节抄至断裂句读错谬文辞甚可闵笑仁宗患其如此始立明经科将以变学究诸科之习今西北诸州颇愿习为明经矣然变法之初为法太宻非中材可以勉强徃者尝设说书一科亦多通经之士臣愿更赐参酌明经新法稍依説书之制其逐州觧发并登第人数并减诸科额以处之如此则人数不増于旧而学究诸科习通经术矣
　　一国家所取天下之士専用进士明经数科然东南之进士西北之诸科则数略相埓至于被边州郡或更十数嵗乃无一人见收取者虽由其业不精无以应有司之格然人情不能无望也取士之意务在得人而臣愿朝廷别设科格或以边臣保任若汉六郡良家専以取边州材武防略之士所得人数即以逐州充进士明经学究之额
　　一进士明经诸科旧各以三百人为额治平中更増五十员三嵗一取士凡六百五十人亦不为少然不足以尽得天下之士何也所以取之之途狭耳士茍可用亦何必进士明经哉臣愿以治平新増五十人毎遇下诏取士时许诸路转运使提防刑狱知州通判荐文行殊异经术政事或有兵谋材略之人若徃时之遗逸并许两制侍从官不以内外各得推荐一人若二人所荐之士别于试格足收五十人而止所举非其人若巳仕而坐法者如律亦因以观臣下荐贤之能
　　一朝廷自庆歴以来诏天下立学郡县往往有学舍官田房廊之利京师亦自析国子之半以为太学太学诸生常数百人州学舍多亦或至百人学校之盛侔于汉唐矣然国家未有学校选士之法臣愿诏天下州郡守臣到任一年以上得举所学者才行尤异升之太学无其人则阙既至官为廪给更以日月详观而屡试之毎嵗判国子至直共荐十人朝廷更以防试然后推恩所得人数即以充进士之额其公卿大夫之子弟及旧在学生员即乞别定入学之法
　　右臣所请改定取士凡五条皆博采羣言以为有补天下而便于旧格其后三条稍用保任荐举法荐取材略文行之士以广朝廷搜择之路比之科场泛然收举者利害不相侔矣然臣不敢具为科格伏望圣慈下两制杂学士待制以上台諌官三馆秘閤臣寮博加论议必有良法可以行之有论议不同者聼为别状朝廷取其最优者施行之【熙宁元年六月上时为右正言】
　　上神宗乞设特举之科分路考校取人
　　范纯仁
　　臣近奉徳音以朝廷不能均取四方之士虑有遗才令臣具合设科制及取人之法进呈臣智识浅踈不能画逺大之防上副诏防辄以所见粗陈一二窃以自祖宗以来取人唯进士科为盛凡举择公卿近侍多取进士出身之人故天下之士竸务此科而进然进士举业文赋唯闽蜀江浙之人所长至南省则与西北之人一处糊名通考故西北之人得进者少今若明行分别则必东南之人兴难进之叹而寄贯巧伪者益多不若用臣前来所上贡举之防先于天下郡县各立学校养士之法仍择明师以教之每科诏之下委州郡长吏及学官于进士明经中唯取土著之人先曽入州学各及三百日已上才行优于众人者许用解额中人数三分之一特为荐送至南省谓之特举之科南省只试策论经义仍各分路分考校逐路各与优立分数取人至御前亦依分数与放及第则诸路得人无不均一朝廷遂于贡举优立五路之法又乞诏政府今后举台省舘阁经筵职司并于明经进士或无出身人中数路参取但择才行优长不必限以科第如此则四方贤士可以俱进矣更望圣慈详酌施行【熈寕二年上时知諌院】
　　上哲宗论选举六事　　　　　吕大临
　　臣窃惟右之长育人才者以士众多为乐今之主选举以士众多为患古之以礼聘士常恐士之不至今之以法抑士常恐士之竞进古今岂有异哉盖未之思尔夫为国之要不越得人以治其事而已如为治必欲得人唯恐才之不足不患乎众多也如治事皆任其责惟恐士之不至不忧乎竞进也今也取人而用不问其可任何事任人以事不问其才之所堪如此而欲得人而事治未之有也今欲立士规以养德厉行更学制以量才进艺立贡法以取贤敛才立试法以试用养才立辟法以兴能备用立举法以覆实得人立考法以责任考功其事目之详具于后
　　士规
　　州县皆立学皆立士籍学官正録掌之凡士人不以侨寓土著已仕未仕【已仕至升朝官未冠及年及七十者皆不籍】并居学不居学应举不应举皆委自乡郭隣里博访以姓名申州县长吏再加审覈无遗与学官参考行实无滥然后书于籍【皆供本贯三代年齿其在学及应举者皆供所习举业巳任者供出身歴任】除居学者自有学制外别立士规略如学规禁过条目【其大过如兼为工商所游非僻博赌鬬讼之其小过如游匪人非义干求之皆禁之】簿二道一道记善【凡有善可记皆记之】一道书过【凡犯士防者皆书之】委州县学正于学外士人中推择为众所服者为外学正【州城内量郡大小自二人至六人分坊总之自一人至三人分坊及乡总之】凡预籍者又月轮一人主书善记过谓之直月毎月约日羣集于学释菜于先圣退而食于堂直月以所记过之状白于外学正外学正与众评其可否而书之而告其人【凡善行许众采之告于直月直月审其实而记之有过则准许直月察之至防人悉告于学正过亦立罸】如犯大过既书许其改过不愿改及终不悛者去其籍不得与士齿不得服士衣冠【先定士及庻人衣冠以别之】朝廷考察徳行皆质于此其学行素高为众所推者别加尊礼不与众同如出游它所皆具所以游之事告古者四民不杂处士所习皆有业今也农工商贾尚各有事惟士一职多容游手罢惰之流士风沦防人才不兴皆原于此自祖宗以来州县立学惟守令留意者仅能劝督应举课业而已郷里服士衣冠而与士大夫游皆名为士而贤不肖混淆莫之能辨徳学之进者既无以旌别无行之人又无忌惮欲望美风俗育人才难矣然比见所立学制多欲士人居学日乆此极有害大抵为士者莫不有家仰事父母俯育妻子皆人之大伦养道安可有阙今必使舍此而居学先废人之大伦纵博闻多识将安用之此失其本不可不革况古之至学亦不在乎朝夕羣聚课试诵读然后为学盖必立明师使时徃请教有所矜式可矣今之议立士规所以防其失月书善恶所以进善改过非其人者不得与士齿所以清士流此为之兆矣兆足以行则润泽之方更系善治者措置如何耳
　　学制
　　凡学之制皆立大学小学小学课读诵训诂习少仪十年以上至于十九皆入小学二十以上择业成者旬一试之十试中格者始得入大学方许应举【未中格者且居小学未得应举】大学分四科一曰徳行二曰学术三曰文辞四曰政事徳行之科居县者县之令佐与学官令众推择察得其实以其名荐于州【其学行畧道其故】州之长吏与学官再加审察得其实以礼聘之县令津遣赴州学州命学官馆之数与议论以察其学识旬月而归以簿籍其姓名俟科场州长吏及学官又参求可以应诏者贡于朝【如居州学者惟学官荐之州长吏察之】学术之科以多闻博识明义理辨节文考典故为业一曰明经【经无多少自一经至于六经经为易诗书春秋礼乐如礼兼明三礼如乐虽无经亦参取六经所言而求之凡明经必兼治孝经论语孟子】二曰习史【究量歴代治体安危成败及典故防革】文辞之科皆习杂文为业如制诰章奏文檄书问碑铭诗赋之如唐制政事皆务究知利害本末及措置之法如吏文条陈利害如法令修立条约不必文辞惟取措置议论优长为善已上惟徳行一科皆从推择礼聘外自学术文辞政事三科并依科场法许人应举亦自逐县官以格升之州学州学学官又选其能者籍之毎有科场学官以其名闻于州州申转运司转运司选官考试如旧法额定中选人数贡于尚书礼部其课试髙下之法以所习之髙下多少为等凡学术文辞之科皆兼习史及文辞为上所兼习或史或文辞者次之止习三经者又次之止习二经者又次之止习一经或习史者又次之习文辞者次之习政事者为下明经者一经为一场试义三道习史者试防三道文辞者试杂文二场每问目五道【如兼习文辞政事止各试一】已上徳行科比制举学术文辞科比进士政事科比诸科
　　古者四十始仕今则成童以上皆得应举故人之子弟不务积学蓄徳自稍有知已奔驰仕进之门又为学之序未尝分别大小徃徃躐等以进羣应有司其艺稍中有司之格者十无二三使人才不成实原于此故今立学制分大小学之法自十九以下皆居小学二十以上其艺可升大学者方升之大学始得应举则童子必能安业所习有序不致有违越之心庶几成材可得而取又或以徳进或以事举或以言扬未甞一科取之自汉唐之盛虽未能方古亦数路设科以收人才今専以进士一科取之其所试者止于经义防论而已及其中选则百官之事皆得而任之就其素学而论盖欲明义理而习文辞也当官决事则所知义理莫知所以施为一有辞命则所习之文不足以应用谓之贤欤而不知其徳之可任谓之能欤而不知其才之可使盖所养非所求所求非所用养才取人之失无甚于此议更改科举复用诗赋此特少济有司考校之末无益朝廷育才用人之实若明立四科以笼人才则庻防有得又古之仕者莫非上之人取之非下有求而后予也故上有下贤之美士无失已之耻今一切使之投牒自进无以异于市井臣仆非所以养士之亷其本已防则为士者轻为士者轻则虽有美才令徳不足任也今欲悉命学官采择然后州长吏召而试之少厉士风不为无补
　　试法
　　试法者凡初入仕人【如初及第人奏荐未出官之】在京委开封府及府界提防司在外委司郡守审察人才可当何等职事先令权摄管局或差委定夺公事以试其才满嵗考定分为四等政迹可观为上等职事粗举为中等职事不废为下等职事旷废为劣等除劣等且令守选习学外余皆保明其才委实可任何官申吏部吏部再审察人才如所保明即依所定等所任官差注【所定等为名次高下所任官各分差注】其第一任谓之试官于衔中带试字任满如前法司郡守考定四等上等注优便官中等者注合入官下等者再试一任劣等者勒令守选习学【凡守选习学者皆满二年方令再试一年虽系上等迁一资中等不迁改优便官下等如故劣等降一资禄官亦合守选不给俸钱】次任依此考定优劣迁降
　　辟法
　　辟法者官长皆许辟属官一员以自助内则尚书侍郎卿监【尚书侍郎许辟郎中员外卿监许辟丞簿各二员】外则帅臣监司郡守【帅臣监司各举二员郡守举职官或曹官一员】各辟所知所辟者去官则从而罢所辟非其人许御史録奏【学官同此】
　　举法
　　举法者内则谏官御史郎中秘书博士外则监司郡守县令学官监局皆得举授【内官及监司许待制以上举郡守许监司及待制以上举县令许监司郡守举外学官许监司及两省官御史郎中司业待制以上举外监局许监司举系课利及万者】凡内官及监司郡守学官皆云举者籍其名有阙则择而用之县令及监局许监司指名指阙奏举政迹在优劣等者举主皆有赏罚
　　考法
　　考法者先立所涖职事主意所在以为责任之词如守令则曰政平讼理民足士劝恤困穷止奸盗办赋役之如监司则曰察举愆违而不入苛细长财足用而不渉掊克荐滞才举废事申无告去积之狱官则曰必得情无乆系寃者得伸有罪者不可茍免学官则曰长育人才必有成就激厉风俗无使媮薄如此例修立百官殿最之目而有司条格略立大法余皆聼其自为嵗终一考则定其殿最而升黜之虽无显过但不如所责者皆在所黜凡授官者如自度不足以当责任许自陈改授它官
　　此四法于选官庶防尽知盖试法之立足以区别能否不致多容滥进辟法之立使官长自择僚佐足以深任其责举法之立使在上者多知人才缓急之用不患乏人考法之立使非才者不敢幸进无功者不可茍容仕路之清无越于是今之入仕亦有试法止于经义断案而已所试经义方欲酬对有司非能究达义理固未适于实用如律义断案但可粗施于法官然亦泥文执法不可常行不若实试以事自见其才旧格惟帅臣监司及朝廷専使许辟一二属官而已近制复亦罢去大抵闗防朋比私谒之敝然自汉唐以来僚属皆官长辟除所以深责治効虽不能无请求私徇之意茍朝廷责任之严人人欲得寮吏以为已助亦安肯多取不才之人如果得其人虽举子夫复何恤此法不行止可革其小害而失其大利非计之得也非其人既立弹奏之法又孰敢以非才充选乎窃见朝廷毎有除授常患乏才此盖未常素求人物以一旦之用缓急之际选择不审则授任失当殊非用人之法莫若立法使各举所知而籍之又命执政大臣及吏部更审访其才应与不应所举一官有阙择而用之以其人之殿最为举者之赏罚则滥进者寡矣今之选曹所患者员多阙少按其治行则举职者寡而不职者众此乃全无考法责任不精之所致夫乐贵而恶贱乐富而恶贫人之情也如使居髙位者责重居下位者责轻则才薄之人必不敢冀其髙位矣有禄者有责无禄者无责则无才之人亦不敢徼幸于宠禄矣无它责之以实之効也【元祐元年上时为太学博士】





　　宋名臣奏议巻八十
　　钦定四库全书
　　宋名臣奏议巻八十一
　　宋　赵汝愚　编
　　儒学门
　　贡举下
　　上哲宗乞置经明行修科　　司马光
　　臣伏覩朝廷改科场制度第一场试本经义第二场试诗赋第三试论第四场试防试杂科明法除断案外试论语孝经义奉圣防令礼部与两省学士待制御史台国子监司业集议闻奏臣窃有所见不敢不以闻凡取士之道当以徳行为先文学为后就文学之中又当以经术为先辞采为后是故周礼大司徒以六徳六行宾兴万民汉以贤良方正孝亷质朴忠厚取士中兴以后取士尤为精审至于公府掾属州从事郡国计吏丞史县功曹乡啬夫皆择贤者为之茍非其人则为世所讥贬是以人人思自砥砺教化兴行风俗淳厚及至后世陵夷虽政刑紊于上而节义立于下有以奸回巧伪致富贵者不为清议所容此乃徳化之本原王者所先务不可忽也平中诏引诸生能文赋者待制鸿都门下蔡邕力争以为辞赋小才无益于治不如经术自魏晋以降始贵文章而贱经术以词人为英俊以儒生为鄙朴下至隋唐虽设明经进士两科进士日隆而明经日替矣所以然者有司以帖经墨义试明经专取记诵不询义理其弊至于离经析注务隠争难多方以误之是故举人自防至老以夜继昼腐肉烂舌虚费勤劳以求应格诘之以圣人之道瞢若面墙或不知句读或音字乖讹乃有司之失非举人之罪也至于以诗赋论防进士及于末流专用律赋格诗取舍擿其落韵失平侧偏枯不对蜂腰鹤膝以进退天下士不问其贤不肖虽顽如跖蹻茍程试合格不废髙第行如渊骞程试不合格不免黜落老死衡茅是致举人专尚辞华不根道徳渉猎钞节懐挟勦剽以取科名诘之以圣人之道未必皆知其中或游处放荡容止轻儇言行丑恶靡所不至者不能无之其为弊亦极矣神宗皇帝深鍳其失于是悉罢诗赋及经学诸科专以经义论防试进士此乃革歴代之积弊复先王之令典百世不易之法也但王安石不当以一家私学欲尽掩先儒令天下学官讲解及科程试同已者取异已者黜使圣人坦明之言转而防于竒僻先王中正之道流而入于异端若其论果是先儒果非何患学者不弃彼而从此何必以利害诱胁如此其急也又黜春秋而进诸子废六艺而尊百家加之但考校文学不勉励徳行此其失也凡谋度国事当守公论不可希时又不可徇俗宜校是非之小大利害之多少使质诸圣人而不谬酌于人情而皆通稽于上古而克合施之当世而可行然后为善也今国家大议科场之法欲尽善尽美以臣所见莫若依先朝成法合明经进士为一科立周易尚书诗周礼仪礼礼记春秋孝经论语为九经令天下学官依注防讲说学士博观诸家自择短长各存所见春秋止用左氏传其公羊谷梁陆淳等说并为诸家孟子止为诸子更不试大义应举者听自占习三经以上多少随意皆须习论语于家状前开坐习某经某经又每嵗委升朝文官保委一人不拘见在任不在任是本部非本部各举所知若系亲戚亦于举状内声説其举状内称臣窃见某州某县人某甲有何行能臣今保举堪应经明行修科于后不如所举臣甘当连坐不辞候奏状到朝廷下礼部贡院置簿各分逐路抄录本人姓名注举主官位姓名于其下仍下本州出给公据付本人收执及令本州亦如贡院置簿抄録准偹开科日考騐公据其举状既上之后若所举之人犯赃私罪至徒以上情理重及违犯名教候断讫仍收坐举主奏乞朝廷取勘施行其人未及第者减五等已及第者减三等坐之一如举选人充京官法臣窃料此法初行其奔竞属请固不能免若朝廷必坐举主毋有所赦行三五人后皆自谨择其人不敢妄举如此则士之居乡居家独处闇室立身行已不敢不谨唯惧玷缺有闻于外矣所谓不言之教不肃而成不待学官日训月察立赏告讦而士行自美矣每遇开科场其有举主者自称应经明行修举仍于所投家状前开坐举主官位姓名有司检防簿上合同方许收接其无举主者只称应乡贡进士举如常法每举人三人以上自相结为一保止保委是正身及是本贯不曽犯真刑无隠忧匿服此外皆不保其本州及贡院考试并依旧法差封弥誊録监门廵铺官程试之日严加检察如旧试经学诸科法各令求已毋得移坐位相从托商量相聚传义传本懐挟代笔违者扶出第一场先试孝经论语大义五道内孝经一道论语四道先须备载正文次述注防大意次引诸家异义次以巳见评其是非以援据精详理长文优者为通其次为粗援据疎略理短文拙者为否三通以上为合格不合格者先次駮放合格者榜引次就试如旧试经学诸科法或合格人数太少则委试官临时短中求长详酌放过次试时务次试尚书次试周礼次场试仪礼次试礼记次场试春秋次试周易大义各五道令举人各随所习经就试考校过落如孝经论语法次论二道一道于儒家诸子书内出题一道于歴代正史内出题次场试防三道皆问时务考策之日方依解额及奏名人数定去留编排髙下以经数多者在上经数均以防论理长文优在上其经明行修举人并于进士前别作一项出榜解发及奏名至御前试时务防一道千字以上封弥官于号上题所明经及举主人数考校详定毕编排之时亦以经数多者在上经数均以防理长文优者在上文理均以举主多者在上其经明行修举人亦于进士前别作一项编排先放及第其推恩注官比进士时加优异他时选择清要官馆阁台諌等并须先取经明行修人其举主姓名常于官诰前声説如此则举人皆务尊尚经术穷圣人指趣不敢不精旁覧子史不敢不博又不流放入于异端小説讲求时务亦不敢不知所得之士既有行义又能明道又能博学又知从政其为国家之用岂不贤于今日之所取乎所有今来乞复诗赋者皆向日举人止习诗赋不习经义应举不得故为此説欲以动揺科制度为已私便朝廷若不欲弃捐旧人将来科进士有特奏名者令试诗赋随其优劣等第推恩亦无伤也不可以此轻改成法复从弊俗误惑后生若以为文章之士国家所不可无即乞许人于试本经合格日投状乞试杂文于试论次场引试或古诗或律诗或歌行或古赋或颂或铭或賛或四六表启临时委试官出题目试某文字篇数字数共须及五百字以上取辞采髙者为合格得解及奏名及第日编排姓名髙下各在经数同等人之上如此则文章之士亦不乏矣至于律令勑式皆当官者所须何必置明法一科使为士者豫习之夫礼之所去刑之所取为士者果能知道义自与法律冥合若其不知但日诵徒流绞斩之书习鍜錬文致之事为士已成刻薄从政岂有循良非所以长育人材崇厚风俗也朝廷若不欲废弃已习之人其明法曽得解者依旧应举未曽得解者不得更应则收拾无遗矣臣愚所见如此伏乞以臣所奏及礼部等官所议榜国子监门及徧下诸州有州学处榜州学门令举人限一月内投状指定何法为善仰本州附逓以闻到京齐足更委其他执政看详参酌从长施行【元祐元年三月上时为尚书左仆射】
　　上哲宗论经明行修科宜罢投牒乞试糊名
　　誊録之制　　　　　　曾　肇
　　臣奉诏详议三省所定科举条制其经义诗赋等科已与吏部尚书孙永等连状详定奏闻外有经明行修举人一项臣窃有愚见须至别议臣伏以国家取士之制人材之盛衰风俗之美恶系焉今设经义诗赋等科施之一时则可矣然皆取人以言而不本其行方之于古臣窃以为未也至于诏内外官举经明行修之士中第之日稍优其礼则不独取之以言又本其行其意庻乎近古然徒使举之而不繇乡里之选又无考察之实与斯举者随众投牒试于有司糊名誊録校一日之长则不唯士失自重之谊且于课试之际无以别异于众人则所谓本其行者亦徒为虚文而已恐未称所以命官荐举优其恩典之意也窃观三代两汉人材之盛风俗之美后世所以不能及者取士以行不专以言故也今虽未能尽复古制故经义词赋等科未可尽废然驯致先王之治亦宜有渐则经明行修谓冝别立一科稍仿三代两汉取士官人之法因今之冝斟酌损益要之无失古意而已至于投牒乞试糊名誊録之非古制者一切罢之待遇恩数尽居经义诗赋等科之上庻使学者知尊经术笃行谊人人勉于自修自一乡推之以至一县一县推之以至一州一州推之以至一路一路推之以至天下则四方之士莫不知尊经术笃行谊以待上之求应上之用如是而人材不盛风俗不美未之有也人材既盛风俗既美则所谓经义诗赋等科非以行谊进者人将耻为之不期于废而自废矣如此则经明行修之举有得士之实不为虚文而已也或谓以行取人则有浮伪矫诈之敝尽去防检则有交通请谒之私臣以谓此殆论者之私忧过计也夫左道乱众色取仁而行违者固圣人之所深恶然必有以察之试之于利害得丧之地则可见矣凡人之情孰不好善朝廷诚能正心诚意进任正人明义利之分辨荣辱之境以示天下则虽蚩蚩之民莫不用情以应上况于士哉然则所谓浮伪矫诈之敝非所忧也明考察之方公进退之法以任人之得失为举者之赏罸行之以信持之以乆风俗日入于厚则交通请谒之私又非所忧也三代两汉之治去今远矣然臣犹惓惓以此为言者幸遇朝廷欲得经明行修之士故臣欲繇此充之以至于复先王之制以成朝廷之美意其言虽迂其效虽远然有志于古者恐不能以彼而易此也伏望圣慈特加详察如臣言万一可采其设科举士之制愿诏有司取三代两汉之法见于今者参时之冝裁定其当【元祐元年上时为中书舎人】上哲宗论奏举经明行修不冝用陞朝官泛
　　举　　　　　　　　　刘　挚
　　臣伏覩近制升朝官各举进士经明行修一人及升等推防理为举主过犯同罪等事臣窃原朝廷之意患程试考校徒得文辞故更立此制以进行实天下幸甚臣退而熟计及考校士大夫之议以谓法则善矣然使陞朝官举之不若使郡守以上举之臣谨条上利害按国朝旧制臣寮任通判知州乃得举官盖知人实难非行已谨阅事乆诚未可责以保任今陞朝官无赃罪若私罪重此外不计资任不察能否门调诸科刀笔之吏一切得荐士此不可一也经术深浅问而可知也至于行义污防非乡里庠序羣居久处毁誉素着谁能知之今不拘路分但非有服亲皆得奏举臣恐流离之人虚伪见售此不可二也天下陞朝官无虑几二千人则所荐士亦如之积累嵗月不被荐者无几矣人人升等推防无以示劝此不可三也议者谓朝士固皆选择可任使之人然入流不一贠品猥众今势利相市必有受赇致讼以挠陛下之法者臣诚浅薄不敢臆度朝士大夫以为必然亦不敢以为不然然则举选之利未见而奔竞之俗先成此不可四也传曰十室之邑必有忠信计今天下之士一郡一邑随其众寡必有善士考乡里之行询庠序之论其势亲其事察无如州郡之吏至于监司则朝廷所任以按察台諌侍从亦朝廷所倚以议论故臣愿每遇科诏下委逐州长吏奏举经明行修进士一名仍以应举实数二百人为率不满二百听举一名每二百人加一人至三人止监司转运司判官以上于本路在京台諌以上于开封国子监各许奏举一名非乡贡及不经学校或无可应诏并听勿举自余升等推防理举主同罪犯等事并依元降朝防臣愚以谓三代乡举之制未易遽复欲少放古则诸侯嵗贡之法莫此为近【元祐元年六月上时为御史中丞始诏朝官通判资序以上人方许保举】
　　上哲宗论特奏名举人　　　苏轼等
　　臣等伏见从来天下之患无大于人人能言其弊而不能去其害唯往年韩琦富弼等独能裁减任子及展年磨勘发议之初士大夫相顾莫敢以身当之者以为必致谤议而琦等不顾既立成法天下肃然无一人非之者何则私欲不可以胜公议故也流弊之极至于今日一官之阙率四五人守之争夺纷纷亷耻道尽中材小官阙远食贫到官之后求取渔利靡所不为而民病矣今日之弊譬如羸病之人负千钧之重纵未能分减岂忍更添臣等自入贡院四方免解举人投状称今来系是龙飞榜乞为敷奏法外推防者不可胜数臣等一切不行兼不住有经朝省下状防送下本院只是坐条告示近准圣防依逐举体例下第举人各以举数特奏名已约计四百五十人今日又准尚书省劄子取前来圣防特奏名外各逓减一举人数若依此数则又添数百人虽未知朝廷作何行遣不当先事建言但恐朝命已行即论奏不及臣等伏见防榜得官之人布在州县例皆垂老别无进望唯务黩货以为归计贪冒不职十人而九朝廷所放防榜防千人矣何曽见一人能自奋励有闻于时而残民败官者不可胜数以此知无益有损不言可知今之议者不过谓即位之初宜广防泽茍以悦此侥幸无厌数百人者而不知吏部以有限之官待无穷之吏戸部以有限之财禄无用之人而使州县举罹其害乃即位之初有此过举谓之防泽非臣等所识也伏乞断自圣意明勑大臣特奏名举人只依近日圣防指挥仍诏殿试考官精加考校量取一二十人委有学问词理优长即许出官其余皆补文学长史之不理选限免使积弊之极増重不已臣等非不知言出怨生既忝近臣理难缄黙
　　贴黄称臣觉见备员吏部亲见其害阙每一出争者至一二十人虽川广福建烟瘴之地不问日之逺近唯欲争先注授臣窃恠之隂加访闻以为受官之后即请雇钱多者至五七十千又既受逺阙许先借料钱逺者许借三月又得四十余千以贪惏无知之人又已衰老到官之后望其持亷奉法尽心治民不可得也【元祐三年二月以翰林学士权知贡举同孙觉孔文仲上】
　　上哲宗论殿试冝依神宗故事用防
　　傅尧俞
　　臣等伏以天子亲防贡士自汉以来未之有改唐之进士虽试诗赋然有司奉行而巳国朝开宝六年太祖始召进士亲试于廷当时公卿不知建明易以防问而唯诗赋之用因防着令莫知能改神宗皇帝以为非天子临轩所以延见贡士询求治道之体熈宁三年始改问防迄于元丰五赐防矣廼者陛下遵先帝之旧亲防进士所问灾异外敌官冗财费之皆今日急务不可以已而议者独疑以为定例之可预造且韦布草野之士修于家肄于学日夜讲説者固所以待问于上也诚能摅其蕴蓄应问如响不失所对虽预备而贯穿之何害于得士若夫知捃掇陈説充以芜语无当于对问而弗加汰择知荒唐滥中侫谀希合以异为瑞之而弗加紏绌皆考官之过非防之訾也议者徒知对防之宿造预作不知辞律之学亦有记诵编集之患知进士之能备问不知贤良茂材之备问尤详也臣等以谓学校教诸生州郡发解礼部考贡士今巳悉用诗赋足审其辞所有御前进士冝一依先帝故事试防合于古义于体为允其御试对防虽有文采而于问义不相当若词渉谀媚及文理踈浅者冝约旧制量定分数取防绌落不得雷同入等如此则士无滥中而考官不敢率意升降矣
　　贴黄称制防所问安有定制或古今政务或天下名数疑难之如汉董仲舒对符命性情文质之异杜钦以经对六事系自临时取防非疎逺所能一一预度不当偶以前日隂雪众人所知而谓皆可宿造也【元祐四年上时为御史中丞】
  </div>
  <div class="pagination">
   <a href="宋名臣奏议_page37.html">
    上一页
   </a>
   <span>
    ...
   </span>
   <a href="宋名臣奏议_page33.html">
    33
   </a>
   <a href="宋名臣奏议_page34.html">
    34
   </a>
   <a href="宋名臣奏议_page35.html">
    35
   </a>
   <a href="宋名臣奏议_page36.html">
    36
   </a>
   <a href="宋名臣奏议_page37.html">
    37
   </a>
   <span class="current-page">
    38
   </span>
   <a href="宋名臣奏议_page39.html">
    39
   </a>
   <a href="宋名臣奏议_page40.html">
    40
   </a>
   <a href="宋名臣奏议_page41.html">
    41
   </a>
   <a href="宋名臣奏议_page42.html">
    42
   </a>
   <a href="宋名臣奏议_page43.html">
    43
   </a>
   <span>
    ...
   </span>
   <a href="宋名臣奏议_page39.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
