<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 20 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 20 页/共 66 页
  </h1>
  <div class="content">
   上英宗应诏论水灾　　　　吕　诲【治平二年八月八日诏曰盖闻古之圣贤在位隂阳和风雨时日月光星辰静黎民阜蕃以底休平朕甚慕之朕猥以眇身托于王公之上夙夜以思惟惧不能以承先帝鸿业而比年以来廼八月庚寅大雨京师室庐垫伤被溺者众大田之稼害于有秋窃迹灾变之来曾不虚发岂朕之不敏于徳而不明于政欤将天下刑狱滞寃赋徭烦苦民有愁叹亡聊之声以奸其顺气欤不然则何天戒之甚着也今饬躬焦思欲销复大异而未闻在位者之忠言进徳自新厥路何繇焉应中外臣寮并许上实封言时政阙失及当世之利病可以辅治者悉心以陈母有所讳执政大臣皆朕之股肱其协徳交修以辅朕之不逮】
　　臣伏覩诏音责躬引咎博访羣臣有以见圣徳之至矣臣闻隂阳和则风雨时王道正则百川理五事不修则物不遂性灾沴繇兹而生矣斯政化通于天地见效可信者天以变异告戒人君者欲恐惧修省振起頽弛如其怠荒不新厥徳外无保民之虑中无应变之实则咎罚荐臻危亡及之甚可畏也方秋令向深氛潦当息而霖雨惊骤泉源涌溢荡覆庐舍垫溺民命京师讹言防至生乱诚异常之变矣陛下即位之初事无过举灾沴遽作殆人情乆欝怨愁之气积隂而成天意爱陛下之深以是谴告不可不求其原也臣谨按洪范曰肃时若狂恒雨若肃者貌之恭狂者事之妄居上则言动必谨谋虑必审号令必信赏罚必当一有其妄咎徴斯应五行志曰简宗庙废祭祀水不润下水者北方万物终蔵之地神道居隂尚乎安静防恭庙祭所以昭孝道也廼者濮安懿王一事始议或将与仁庙比崇终罢追封不及燕王之例礼失中而孝不足是亦防乎慢也京房曰饥而不损谓泰厥灾水谓下民饥馑上宜减损去冬及春许颍等郡大荒上方多不急之用后苑有淫巧之工宜裁减以崇俭约量入制用正在今日也又曰避遏有徳厥灾水盖以有徳之人壅遏而不用也今则官不试职名不副实贤不肖溷淆于下而况前席详延无非藩邸之旧清涂进用皆出权臣之门忠良之人宁无觧体古者以功举贤则万化成而瑞应着以毁誉取人故防业废而灾异至斯皆前世已验之明者陛下当翼翼循思追捄其失庶防消复之理也然陛下侧身恐惧只悔诚深方注意辅臣代天理物隂阳不顺风雨不时天变于下致时政之阙失咎将安归臣贠风宪无补聪明朝纲之頽弛时政之阙失职臣之繇罪在不赦诏命既下着位之臣莫不输忠毕虑仰副谘询惟陛下省览无倦言或可用克已行之日谨一日惟新盛徳更张治具隠防民病感召和气以塞灾变如曰休咎数也治乱势也四辅俱贤百工皆举不责人事委之天理臣恐天心未应沴气还复人情动揺邦国倾矣愚臣之言不识忌讳唯圣加察焉【治平二年八月上时为同知諌院兼侍御史知杂事】
　　上英宗应诏论水灾　　　　吕大防
　　臣伏覩乙未诏书以水潦之变责躬恤物延问得失禹汤之引咎汉文之恭已不过是也臣伏睹自古人君之失徳必皆有嗜好偏笃难改之行以害政事或好征伐或好田猎或好声名或好行幸或好治宫室故臣下之言不可入而君上之过终莫能改则天为出变异以警惧之如汉文帝之贤唐太宗之明皆不免此累伏惟陛下纂承大统三年于兹勤修虏好屏弃物玩减后宫之冗罢不急之费早朝晏罢日谨一日于前数者曽无一焉而天变之大如此之甚臣窃思殆非出于陛下之圣躬而率由政事之失臣得为陛下详布其说盖以天之告人不能谆谆然而常以象示今雨水之患至入宫城壊庐舍杀人而害物此隂胜阳之沴也以人事而言君弱臣强隂胜也夷狄谋中国盗贼害平民亦阴胜也臣虽愚昧蒙陛下非次拔擢日夕为陛下讲求思虑当今之故与今日之所宜无出八事之大一曰主恩不立二曰臣权太盛三曰邪议干正四曰私恩害公五曰夷狄连谋六曰盗贼恣行七曰羣情失职八曰刑法失平何谓主恩不立陛下自即位以来所与日相见者两府之臣七八人时兴之相见少接其语言者两制主判之臣经筵侍从谏官御史辈又数十人陛下之臣五日一谒于廷下四五百人而所与相见接其语言日才一二如此则何以通君臣之情哉至如馆阁省府之官皆陛下选择养育以进用之人而有平生未尝识陛下之龙顔者此臣所未谕也窃料陛下非惮其劳而不见特以故事如此不能遽改而已唐之制有待制本朝建隆干徳咸平天圣皆常行之又祖宗临御往往非次宣召臣僚访以政事或行幸书林接见儒臣臣愚以为宜复转对之制及许转运判官辞见并权发遣三司判官授差遣及委审官择大郡自来选差知州人并令上殿仍乞非时宣召臣寮以问政事羣臣之情达则主恩立矣何谓臣权太盛进退百执事皆由宰司进拟而陛下直可其奏者十则十百则百故中外之臣有被任使当进擢惟知出执政之门而罕有归恩于陛下士大夫相语以得官为经营有力以失职为某人不喜如此则望宣力尽忠之臣岂易得哉臣愚以为小官冗职不必烦陛下拣择至于修起居注集贤史馆修撰天章阁侍讲三司副使此四五职名仅及十贠皆进用两制之门陛下茍不以留意则庸人下才依托干情从此而进遂为陛下侍从之臣一旦有缓急湏将帅之才则常患无人退之则无名进之则无补置而不用则位髙禄重陛下试观今日两制之臣如此者有防即可见其所从来者不谨选也陛下何尝徧接识凡今馆阁省府之臣阴察其可用者记之于籍间复参问近辅左右之臣以騐其实乃与大臣议某人堪某官任某事假如修注修撰侍讲副使共须十贠则采察二十人以待之遇一官阙陛下召而授之则恩自陛下出矣无经营驰骋之患矣至如其他进拟有不合陛下意者当退而改之如此则臣权不盛矣何谓邪议干正昨者朝廷参议濮安懿王典礼衣冠草茅之士无贤不肖上至陛下左右侍从素所取信之臣皆以为出继帝统大义甚重不宜复顾私亲追荣之礼当据礼经而两汉衰世故事不可援用然一二奸人内希陛下追懐之意外协大臣不正之议而复结濮宫诸贵人之欢遂不顾公议妄进邪说以白为黑以是为非惑乱圣聴中外切齿臣愚以为应因濮安懿王论奏文字一切付外委未尝预议近臣覆定可否宣示四方则隂邪之人不敢干正矣何谓私恩害公自古人君即位无不有攀附故旧之臣然贤智之君待故旧之意恩宠甚重而至于议政事论国体则必与天下之才共之汉文帝不访宋昌而用贾谊袁盎以议当世之政不属景帝以张武而谓周亚夫为可用唐太宗之论人物薄髙士防唐俭而引重刘洎马周其用王珪魏徴也皆仇敌之余岂尝计其新旧亲疎哉陛下比日以来数引见藩邸之臣恩礼甚厚外人不知皆以为陛下与之议政事论人物诚如此则害圣徳多矣缘此等人材至下止可待以恩厚不宜置之显路则私恩虽厚不害公议矣何谓夷狄连谋元昊晚年君臣相疑而父子结隙谋臣壮士往往被诛又累为唃氏所败遂有休兵愿和之意而强臣急于进取徼其成防议和之初许与太原嵗遗金帛之直盖三十万緍戍邉之兵不能大减比之寳元以前戍兵増五六万而嵗费约二百余万故闗中民力乏困而内帑泄于二敌而益虚今谅祚少年继袭多招亡命与之为谋有窥闗辅剑南之意不获其意则又邀朝廷乞増赐予而后已颇闻近嵗与北敌交通使人旁午狄人则利羌之赂羌则恃狄之援唇齿相依犄角为冦其可不早为计耶臣愚以为择将帅増参佐则邉俻可讲置都防结唃氏则分谅祚之势絶剑南之患寛禁约抚属羌则防落渐备乆任堡障之戍得自为政则夷狄见畏矣何谓盗贼恣行今京东之民日夕为盗之家往往不敢申举者盖官不能得盗复能为害于申举之家是盗之威势常大于官司矣久而不禁则屯聚啸集以覆州县如反掌耳臣愚以为多盗之邑令监司举县尉别为改官之格以激劝之以捕盗殿最以课监司守令则盗贼消矣何谓羣情失职今审官所差知州通判得替而赴阙乆而后差常在一年半之后而待次者又常及一百人知县监当者畧同其比是常参之官不厘务而请俸者常及其半其盖由每嵗流内转官之仅及百人其上簿而待迁者又数百人凡诸铨未迁者常及三年而后得此盖法之敝也臣愚以为改磨勘之法量入流之数则羣情不失矣何谓刑罚失所今大理审刑刑部乃天下所观定法之地用法不当立比不一莫甚于此盖法官铨择殊为灭裂臣愚以为更法官之法则刑罚得中矣【治平二年八月上时为监察御史里行】
　　上英宗应诏论水灾　　　　程　珦
　　臣伏覩诏勅以年来水潦为沴八月庚寅大雨应中外臣寮并许上实封言时政阙失及当世利病此盖皇帝陛下承祖宗大业严恭天命只畏警惧之深也天下士民钦闻徳音茍有知见孰不愿披忠沥恳上达天聴臣虽至愚官为省郎职分郡寄敢不竭其区区之诚以应明诏惟陛下寛其狂易之诛赐之省览则天下幸甚臣闻水旱之沴由隂阳之不和隂阳不和繋政事之所致是以自昔明王或遇灾变则必警惧以省躬之过思政之阙广延众论求所以当天心致和气故能消弭变异长保隆平昔在商王中宗之时有桑楮之祥髙宗之时有鸣雉之异二王以为惧而修政行德遂致王道复兴皆为商宗百世之下颂其圣明今陛下嗣位之初比年隂沴圣心警畏特下明诏以求政之阙诚圣明之为也然臣观近古以来引咎之诏自新之诏亦世有之其如人君不由于至诚天下徒以为虚语岂复有如商之二宗兴王道于既衰者乎臣愿陛下因比天戒奋兴善治思商宗之休实鉴后代之虚饰不独消复灾沴于今日将永保丕基于无穷伏观诏防时政阙失当世利病可以佐元元者悉心以陈母有所讳臣窃惟天下之势所甚急者在安危治乱之机若夫指一政之阙失陈一事之利病徒为小补不足以救当世之弊而副陛下勤求之意也所谓安危治乱之机臣请条其大端所谓安且治者朝廷有纲纪权持总摄百职庶务天下之治如网之有纲裘之有领举之而有条委之而不紊也郡县之官得人而职修恵养有道朝廷政化宣达于下也百姓安业衣食足而有常心知孝悌忠信之教率之易从劳之不怨心附于上固而不可揺也化行政肃无奸宄盗贼之患设有之不足为虑盖有殱灭之而无响应之虞也民心和而阴阳顺无水旱虫螟之灾有之不能为害盖仓廪实府库充官用给于上民食足于下也武备修而威灵振蛮夷戎狄无敢不服虽有之不足为忧盖甲兵利而储备丰将善谋而士素练也此六者所谓安且治者今之事一皆反是朝廷纪纲汗漫离散莫可总摄本原如此治将安出郡县之官选不以道更易之数虽时谓才者尚莫能称其职况庸常者乎循常茍安浸以成俗举世以为当然政治废乱生民困苦朝廷虽有恵泽孰能宣布以达于下所与共理者如比天下可知矣百姓穷蹙日以加甚而徭繁赋重剥削之不息天下戸口虽众而自足者益寡司牧者治其事耳非有师保左右之也其善恶勤惰趋利避害或昧而反之不从其自然而困之陥之之道又非一涂人用无聊茍度嵗月驱之于治则难格率之于恶则易揺民惟邦本本根如是邦国柰何民无生业极困则虑生民不渐善教思利则志动乗间隙则萌奸宄逼冻殍则为盗贼今兹幸无大故尚尔茍安设或遇大饥馑有大劳役奸雄一呼所在必应以今无事之时尚恐力不能制况劳扰多事之际乎天下安危实繋于此保民之道以食为本今自京师至于天下计平时之用率无三年之蓄民困空匮则又甚焉以万室之邑观之有厚蓄者百无二三困衣食者十居六七统而较之天下虚竭可知矣丰年乐嵗饥寒见于道路一谷不稔便致流转卒有方数千里连数年之水旱不知何以待之奸盗蜂起于内夷狄乗隙于外虽欲为之末如何矣戎狄强盛古未有此嵗输金帛以修好而好不可恃穷天下之力以养兵而兵不足用尚幸恃勇无谋厌小欲而忘大利故我得以纾朝夕之急若其连衡而来则必兴数十万之众宿于邉境餽饷不继财用不充将何以济乎骄惰之兵纵无奔溃之患旷日持乆终有消穷之虞又况征敛兴废而民人转亡饥馑愁怨而奸雄竞起事至于此兴衰可知以此观之天下之势安乎危乎凡此数端皆有危亡之虞而未至于是者不识朝廷制置能使之然耶抑天幸而偶然耶幸然之事其可常乎先皇帝至仁格天地保持之以至于今歴时既乆言者既已多朝廷遂以为果不足忧也可以常然姑维持之而已虽闻至深至切之言不为动也呜呼贻天下之患必由于是乎今天下尚无事朝廷宜急思所以救时之道不然臣恐因循嵗月前之所陈者一事至则为之晚矣中人之家有百金之产子孙保守不敢不念陛下承祖宗大业可不惧乎今言当世之务者必曰所先寛赋役也劝农桑也实仓廪也俻灾害也修武备也明教化也此诚要务然犹未知其本也臣以为所尤先者有三焉请为陛下陈之一曰立志二曰责任三曰求贤今虽纳嘉谋陈善算非君志先立其能聴而用之乎君欲用之非责任宰辅其孰承而行之乎君相协心非贤者任职其能施于天下乎三者本也制于事者用也有本不患无其用三者之中复以立志为本君志立而天下治矣所谓立志者至诚一心以道自任以圣人之训为可必信以先王之治为可必行不狃滞于近规不迁惑于众口必期致天下三代之世此之谓也夫以一夫之身立志不笃则不能自修况天下之大非体干刚健其能治乎自昔人君孰不欲天下之治然而或欲为而不知所措或始锐而不克其终或安于积乆之弊而不能改为或惑于众多之论而莫知适用此皆立志不坚故也臣观朝廷每有善政鲜克坚守或行之而天下不从请举近年一二事以明之朝廷以今之任人未尝选择一用荐举之定式患所举不得其人也故诏以饬之非不丁宁然而当任者如弗闻也陛下以为自后所举果得其人乎曾少异于旧乎又以守令数易之害治也诏防察之官举其有善政者俾之再任于今未闻应诏者岂天下守令无一人有善政耶茍诚无之朝廷负生民不已甚乎且以为善政行之何不使天下奉承以见其效若曰非不欲必行也奈天下不从何如此则是政令不行矣将如天下何此亦在陛下而已茍陛下之志先立奋其英断以必行之虽彊大诸侯跋扈藩镇亦将震慴莫敢违也况郡县之吏乎故臣愿陛下以立志为先如臣前所陈法先王之治稽经典之训笃信而力行之救天下深沉固结之为生民长乆治安之计勿以变旧为难勿以众口为惑则三代之治可望于今日也若曰人君所为不可以易易而或失其害则大臣以为不然稽古而行非为易也歴观前史自古以来岂有法先王稽训典将大有为而致败乱者乎惟动不师古茍安袭卒至危亡者则多矣事据昭然无可疑惑愿陛下不以臣之踈贱而易其言则天下幸甚所谓责任者夫以海宇之广亿兆之众一人不可以独治必赖辅弼之人然后能成天下之务自古圣王未有不以求任辅相为先者也在商王髙宗之初未得其人则恭黙不言盖事无当先者也及其得说而命之则曰济川作舟楫嵗旱作霖和羮作盐梅其相湏倚之如是此圣人任辅相之道也夫图任辅相必以谨择为本择之谨故知之明知之明故信之笃信之笃故任之専任之専故礼之厚而责之重择之谨则必得其人知之明则仰成而不疑信之笃则人致其诚任之専则得尽其礼礼之厚则礼貌尊而其势重责之重则自任切而防有成是故推诚任之待以师傅之礼坐而论道责之以天下治隂阳和故当之者自知礼尊而任専责深而势重则挺然以天下为已任故能称其职也虽有奸谀巧佞知其交深而不可间势重而不可揺亦将见息其邪谋归附于正矣后之人主则异于是其始也择之不谨故知之不明知之不明故信之不笃信之不笃故任之不専任之不専故礼之不厚而责之不重矣择不谨则不得其人知不明则用之犹豫信不笃则人懐疑虑任不専则不得尽其能礼不厚则其势轻而易揺责不重则不称其职是故任之不尽其诚待之不以其礼仆仆奔走若吏史然文案纷冗下行有司之事当之者自知交不深而其势轻动懐顾忌不肯自尽上惧君心之疑下虞羣议之夺故蓄缩而不敢有为茍循常以图自安尔君子弗愿处也奸邪之人亦知其易揺日伺间隙如是其能自任以天下之重乎若曰非任之难知之惟难且何以知其贤而任之或失其人治乱所繋此人君所以难之也臣以为知人诚难亦繋取之之道如何尔臯陶为帝谟曰在知人禹吁而难之及其陈九徳载采采则曰底可绩盖询行考实人焉廋哉歴观前史自古以来岂有履道之士孝闻于家行着于乡德推于朝廷节见于事为其言合圣人之道其履蹈经典之训及用之于朝反致败乱者乎用是而求其有差乎若乃人君以为贤而用之卒败于事者古亦多矣稽迹其由盖取之不以其道也大率一言一事合于已心则谓之才而用之曾不循核本末稽考名实如前之云伤民害政不亦宜乎四海之大未始乏贤诚能广扬侧陋至诚降礼求之以道虽臯夔伊周之比亦可必有贤徳志道之士皆可得而用也愿陛下如臣前所陈既坚求治之志则以责任宰辅为先待之尽其礼任之尽其诚责之尽其职不患其不为患其不能为不患其不能为患其不得为盖不为者可责之必为不能为者可勉而能惟不得为则已矣所谓不得为者君臣之志不通懐顾忌而不肯自尽此由失待任之道也今执政大臣皆先朝之选天下重望陛下责任之而已臣愿陛下延召宰执从容访问今天下之事为安为危为治为乱当维持以度嵗月乎当有为以救其乎如曰当为则愿示之以必为之意询之以所为之政审虑之力行之时不可后事不可缓也如曰非不为也患不能也则天下之广岂无贤徳可以礼问朝廷之上岂无英髦可以讨论有先王之政可以考观有经典之训可以取则道岂逺哉不求尔在君相协心勤求力为之而已如曰无妄为也姑守常而已则在陛下深思而明辨之唐文宗之时大权渐夺天下将乱而牛僧孺欺以为治矣史册书之可为明鉴今陛下圣明执政忠良无是事也伏愿陛下不以臣之防贱而易其言则天下幸甚所谓求贤者夫古之圣王所以能致天下之治无他术也朝廷至于天下公卿大夫百职羣寮皆称其任而已何以得称其任贤者在位能者在职而已何以得贤能而任之求之有道而已虽天下常用易得之物未有不求而得者也金生于山木生于林非匠者采伐不登于用况贤能之士杰出羣非若山林之物广生而无极也非人君捜择之有道其可得而用乎自昔邦家张官置吏未尝不取士也顾取之之道如何耳今取士之弊议者亦多矣臣不暇条析而言大槩投名自荐记诵声律非求贤之道尔求不以道则得非其贤间或得其才适由偶幸非知其才而取之也朝廷选任尽自其中曾不虞贤俊之弃遗于下也果天下无遗贤耶抑虽有之吾姑守法于上不足以为意耶将科举所得之贤已足自治而不乏耶臣以为致天下今日之弊盖由此也以今选举之科用今进任之法而欲得天下之贤兴天下之治其犹北辕适越不亦逺乎臣愿陛下如臣前所陈既立求治之志又思责任之道则以求贤为先茍不先得贤则虽陛下焦心劳思将安所施诚得天下之贤置之朝廷则端拱无为而天下治矣此所谓劳于求贤逸于得人也歴观前史自古以来称治之君有不以求贤为事者乎有防防守常以资任人而能致大治者乎有国家之兴不由得人者乎由此言之用贤之騐不其甚明若曰非不欲贤也病求之之难也臣以为不然夫以人主之势心有所向天下风靡景从设若珍禽异兽瓌寳竒玩之物虽遐方殊域之所有深山大海之所生志所欲者无不可致盖上心所好奉之以天下之力也若使存好贤之心如是则何巗穴之幽不可求何山林之深不可致所患好之不笃耳夫人君用贤亦赖公卿大臣推援荐达之力今朝廷未尝求贤公卿大臣亦不以求贤取士为意相先引彚世所罕闻访道求师贵达所耻大率以为任已可也士将安补今世无贤求之何益夫以周公之圣其自任足矣尚汲汲求贤以自辅也以其圣且好贤与知人之明宜天下之贤皆为之用莫有遗也尚乃日不暇给恐失天下之士后之人其才不及周公而自谓足矣不求贤以自辅也以其不求且知之不明宜贤者在下之多也乃曰天下无贤矣噫何其用意与周公异也欲其助皇明烛幽隐不可得也然亦系上之所为而巳陛下诚能専心致志孜孜不倦以求贤为事常恐天下有遗弃之才朝廷之上推贤援能者登进之蔽贤自任者踈逺之自然天下向风自下及上孰不以相先为善行荐达为急务搜防既广虽小才片善无所隐晦如此则士益贵而守益坚防耻格而风教厚矣得天下之贤则天下之治不足道也今世人情浅近积习成俗朝廷进人茍循常法则虽千百而取羣伍而用庸恶混杂曾不以为非设或拔一贤一善出于不次则求摭小差众议嚣沸如真庙擢种放先朝擢范仲淹是也设非君心笃信宁免疑惑反自为过此所以非常之举旷乆不行也伏见近日陛下不由言荐擢范纯仁置之言路在今世为非常之举纯仁名臣之子有才名在位多言其能陛下擢之当也然臣愿陛下自信勿疑纯仁果贤则陛下知人之明也如用之而无显效则亦曰吾劳心任人虽未得其效亦无愧于天下矣设或大败厥职则亦曰吾之失也当益务选择期于得人尔盖拔十得五才不可胜用求贤而失尚愈于不求诚持是心何患不得贤也方陛下用纯仁识者皆喜臣独忧之何者陛下始奋英断防一人诚恐或有差失遂抑圣心以为専守常规可以无过不复以简擢为意则天下将何望焉此在陛下自信勿疑而已愿陛下不以臣之踈贱而易其言天下幸甚臣前所陈三者治天下之本也臣非不知有兴利除害之方安国济民之术邉境备御之策教化根本之论可以为陛下陈之顾三者不先徒虚言尔三者既行不患为之无术也愿陛下以社稷为心生民为念鉴茍安之弊思永世之策赐之省览察其深诚万一有毫髪之补于圣明臣虽被妄言之诛无所悔恨昔贾谊为汉文言治乱汉文不能用者百世之下为讥病陛下勿使后之视今犹今之视昔则天下不胜幸甚狂瞽之言惟圣明裁恕【治平二年上时知磁州】
　　上英宗应诏论水灾　　　郑　獬
　　臣伏见诏书以京师大为沴压溺者众许中外官僚极言得失者兹实陛下侧身求过思有以消复之天衷恳恳至于鱼虫草木莫不感动况于能言者哉臣窃伏思今陛下发诏以求忠言将欲因灾异举故事而藻饰之耶茍欲藻饰之则固无可议者必欲用之则臣愿陈其方臣观前世之君因怪变而求谏者甚众书之史册以为美事及考其实则能用其言而载于行事者盖亦鲜矣徒使后世袭蹈以为帝王之值灾异者此空言而已矣自徳音一发天下忠义之士必有极其所蕴以荐诸朝者此当有益于治道不为妄作然而叠章累疏繁委而并集则陛下果能环复而究览之耶计陛下一日万防必未能然尔而将欲如平时章疏事闗深宻者则留中不出事系政体者则下中书事属兵要者则下枢宻院两府覆奏则又下羣有司及郡邑至于无所行而后止如此则是有求谏之名而无求谏之实与前世之为空言者等耳臣窃谓陛下万防之繁既未能徧览则选置官属令専掌今之羣臣所上章防日许两府及近臣番休更直便殿赐坐与之从容条陈讲贯其可者则熟究而行之不可则罢之有疑焉则广询而后决之羣言得而众事举此应天之实也天下之为言也甚难而上之聴者常忽焉自非忠愤激于心则孰肯隳肝胆而冒忌讳者哉古之能建立功业者未甞不好谏也好之者繇其能褒进而招徕之也太祖太宗时言事者多被甄赏自近年以来兹事寥阔仁宗宽仁最能容直言而亦不能甄赏也愿陛下采羣臣之章防如其宏谋伟论可施于当世者则召见之与之共议不惟质其言且以观其材大者擢之以职任次者加赐金帛无取焉则报罢之如此则陛下下诏有实言得言有实用且使史册书之以为某年大水诏求直言用某人言事以绌夫前世之为空言者则无令陛下诏书蔵于有司复为数幅空纸而已唯陛下断而行之则臣不胜大愿【治平二年八月上时知荆南】











　　宋名臣奏议巻四十一
　　钦定四库全书
　　宋名臣奏议卷四十二
　　宋　赵汝愚　编
　　天道门
　　灾异六
　　上英宗应诏论水灾　　　吕公着
　　臣闻水旱之灾虽圣人在上不能免也然圣人在上虽有水旱而终不为害者遇灾而惧见异而修徳夙夜自省以荅天戒故灾可以转而为福危可以徙而为安后世人君不知祸福无常而谓天命为已有不知人情可畏而谓力可以制之灾害既作矣犹不自知其非也乃引尧汤水旱以为比而不知畴咨自责之获终吉也故人心不从天命不祐灾害不已怪异随之怪异不已伤败随之由是观之水旱之灾不能使必无于世而其终所以安危存亡者在惧与不惧耳伏惟陛下莅政以来日孳孳于庶事然累嵗旱潦人多疫疾又近者大为沴下民昬垫陛下彻宴损膳下毋讳之诏开直言之路将克巳自新以求天意然臣愚独以为此皆常事犹未足以弭大灾也唯当兢兢业业以求已过自奉先养亲以至于任官使人求贤纳諌爱民节用无不物物而思之行所未行补其阙误以谢天心以顺人意则社稷幸甚【治平二年上时为龙图閤直学士判流内铨】
　　上英宗论星变　　　　　张方平
　　臣自到阙伏见陛下以垂象之变避正殿减膳降服恤刑罢宴彻声乐弛力役所以修省荅天戒者甚至窃闻退就宫閤尤为忧劳至以圣躬为民祈请臣深惟陛下以上圣之资自在藩邸其稽古好徳令闻夙着于四方继天纂统越今四年始初清明厉精求治然未尝有以修明纪律震耀威灵以究治乱根本为议也前史推彗星之占率以为除旧布新之象中外之因循乆矣官失其守事忘其旧纲目頽紊宪章隳弛天其或者傥将以是为先先贤以为政譬之鼔瑟不调甚者必当觧而更张之窃观朝政殊未遑及此晋纪何曽侍武帝退而告其子曰吾每对见未尝闻经国逺图唯平生常事非贻厥孙谋之兆也及身而巳后嗣其殆乎后天下乱危果如其言今夫万防庶政属在两府愿陛下以燕暇之时就清闲之处延召执政之臣从容赐坐垂意访逮各使悉心陈治道之要以陛下之明而参择其言举其可施行者以兴敝举废为捄时急务匪唯修人事抑以承天意又比来灾眚间作率由隂沴夫隂也者臣道也妻道也夷狄之道也庶民之象也陛下推是而求之则天意可见而消复之道得矣唯陛下留神幸察【治平三年三月上时为翰林学士承防】
　　上神宗乞访四方水　　　司马光
　　臣窃见陛下近以乆旱为灾命使徧祈岳渎靡神不举精诚感通甘露降集诚中外之大庆然暑月暴雨多不广逺臣窃虑四方州县尚有未霑足之处王者以天下为家无有逺迩当视之如一不可使恻隐之心止于目前而已今者京城虽已得雨伏望陛下不可遽以为秋成可望怠于忧民凡内外臣寮有四方来者进对之际皆乞访以彼中雨水多少苗稼如何谷价贵贱闾阎忧乐互相参考以验虚实既可以开益陛下聪明日新盛徳又使逺方百姓皆知陛下烛见幽逺无所遗忽衔戴上恩倾心归附又使州县之吏皆知陛下悯恤黎元留心稼穑不敢自恃僻逺残民害物陛下一发徳音以收此三善非独可以行之今日亦愿陛下永久行之诚天下幸甚【治平四年五月上时以右諌议大夫权御史中丞】
　　上神宗论地震　　　　　钱　顗
　　臣伏以今月甲申至辛夘京师连日地震者五窃观人事以考变异皆隂盛阳防之象也故易曰凡灾异所生各以其政变之则除消之亦除古之王者或因天地谴告则必责躬修徳只畏省惧思所以致之之咎务所以改之之理日新庶政以荅天变故诗曰惟此文王小心翼翼昭事上帝聿懐多福此之谓矣臣窃思国家以来灾变不一日月薄蚀星辰陵犯天雨毛雹害稼始则蝗旱作孽终则秋霖为沴河北诸郡大河决溃地复震裂庐舍摧塌人民压溺防以万数其余百川涌溢天下被水患者十有五六殊可骇愕虽春秋所记灾异未有若此之甚也陛下临御未乆精心万防以至徳深仁爱育元元躬有日昃之劳而无暇豫之乐然犹嘉气尚凝隂阳缪盭岂庙堂之燮理有非其人乎天下郡县刑狱有所寃滥者乎深宫之中女谒有过盛者乎左右近习有窃弄威权者乎三陲蛮夷兵革有所隂谋者乎中外奸臣有潜懐不顺者乎防人昌而下情有不通者乎土木盛而兴不急之役者乎号令数易而赏罚有所不当者乎赋役重困而民心有所愁叹者乎水灾地震二者应騐尤急岂非隂盛阳防之极也伏望陛下深思逺虑以杜未萌陛下无谓尧汤水旱为天数也日月之食为三辰之行也彼箕子之陈洪范刘向之传五行皆非空言也要在应之以诚感之以徳宋景公小国之诸侯耳有不忍移过之言荧惑为之退舍况陛下之圣明其肯忽之哉臣愿陛下询求至言矫革前弊宻推至诚以应天变何灾之不除何福之不至也臣叨居言职不敢缄黙【熈宁元年七月上时为殿中侍御史里行】
　　上神宗论水灾地震　　　郑　獬
　　臣窃见去嵗自京师西南至于海隅地皆震今嵗自京师而北至于朔方又大震迄今不已城郭陷入地民庐悉摧仆长河决溢灌深冀间兹岂细故哉震者隂盛而廹于阳其发必有所召而不为虚应考之古而騐于今似可究其涯畧汉和帝永元二年郡国十三震说者谓窦太后由房闼而制天下今二宫非窦氏之比则不为宫闱发也建光元年郡国三十五震或地裂壊城郭说者谓中常侍江京樊丰擅天子权今内省非江京樊丰之比则不为寺人发也晋元帝太兴元年震说者谓王敦拥兵陵上哀帝兴宁二年震说者谓桓温跋扈颛朝今大臣非王敦桓温之比则不为执政者发也是数者无所当则殆将有兵祸乎光武时郡国四十地震而武谿蛮反晋成帝时象州震而苏峻乱近者仁宗时忻代间大震而元昊不庭用此以较之则非兵而何臣之所忧不在河北而在陕西何者河北虽被灾而南方大稔流离之民相擕而南亦可以就谷此惟烦朝廷戒勅所在务为存卹不令馁死于草莽则无虑矣至于陕西则自城绥州以来至今两议不决首尾一年凡自京师所饷缣金已费四百万至于发卒乗器甲转刍粮杂出于民者尚不在此数即不知国家以四百万缣金而与羌人争何事耶虽得一绥州而所费如此其利害亦概可见矣事不早决何止于此则将见国力殚于内民财屈于外怨讟并起奸人揺足其将奈何此不可不深虑也如闻羌人率其蝼蚁之众窥我境上料其裹粮蓄牧必未能乆驻迨将遁矣然而数出兵而无所攻取者此所以困我也彼来则我不可不应兵马既发粮刍既集彼复觧而去异时则又来使我奔走为俻之不暇此正堕其术内也则朝廷亦宜破其奸谋以静自守不为之动彼无所得而退我无所失而守若是者彼来虽多而我备有余也夫世之治久而之乱不过百年世之乱乆而之治亦不过百年此大势也本朝艺祖自平定四方已来将百年矣治乱之际正在陛下臣以为治今之难难于祖宗之时何则自安史之乱至五代之末四方之彊诸侯已死其立者皆孱子弱孙势与数俱穷故太祖太宗一起而扫刈之若草菅然易于为力也至于真宗仁宗之初民已离兵革喜见太平故收功报成垂拱而天下治亦甚易也今陛下非开基之日过已盛之时万一浸以衰此所以难于为力而甚于祖宗之时也则岂得不深思逺虑讲求所以致治之术乃欲以玩夷狄取武功茍有差跌则遂成衰乱之势可不谨哉如羌人引众而遁则陛下断之正论早与通好涵养生灵俾之安处则天灾自息虽日有震揺亦不能以胜我矣【熙宁元年七月恩冀州河决水灾又河北州军地大震自秋距冬邉尤甚至有声如雷移时累刻不止獬八月上此奏时为翰林学士】
　　上神宗论滛雨地震　　　吕公着
　　臣伏见夏秋之交滛雨为沴廼甲申地震京师天威不逺谴告甚明此诚陛下抑畏脩省之时也臣窃考自昔人君每有变异或因恐惧而致福或以简诬而致败盖古之王者知祸福无不自已故侧身修行以求消复则天之应也敏若影响此所谓恐惧以致福者也至于后世乃以为天地灾眚皆有常数或専修外事或归过于下则是坐视天灾无复自饬此所谓简诬以致败者也恭惟陛下以圣徳在位将兴太平然而灾害重仍殆有以警惧陛下臣愚以为必须歴考庶事正所未正则灾可转而为福书曰惟徳动天无逺弗届言至诚之道修于已则足以感人神也又曰天聪明自我民聪明君能感人然后可以动天也盖人之情伪最为难知上虽以至诚待下犹恐有不应者是以古之王者临朝接物莫不以此为大务故众多之臣皆思尽诚以应之而不敢挟机以事其君国尔忘家主尔忘身上下如一至诚无间如此而天意弗豫变异不消者未之有也在易之咸曰君子以虚受人夫众人之言不一而至当之论难见君子者能不自用而考合天下之公议犹恐未能尽天下之善也然而论议者固有其言不正而可喜其理似是而实非者不幸而先入之则后虽有至当之论亦难于必受也是以古之王者去偏聴独任之弊而不主先入之语故能虑无遗策而不为邪说所乱昔顔渊问为邦孔子曰逺佞人盖佞人之在君侧也先意承惟恐不合于君则其势必久而愈亲贤者之在君侧也直言正行惟恐不合于义则其势必乆而愈踈此孔子所以欲逺之也书曰常厥徳保厥位厥徳靡常九有以亡言天子者臣下所禀命不常其徳则人无所措手足是以古之王者思为可乆之徳而事不轻发方其令之未出也无所不谨则令之既出也无所不行书曰三载考绩三考黜陟幽明夫以尧舜之聪明其于羣臣之能否必至于三考九载而后黜之者盖以知人至难而功用复不可遽见若徒以一事之得失一人之毁誉不待乎乆不究其他因以定臣之贤不肖而进退之则所处未必尽当所处未当则复有更易更易既多则人懐茍且之心而世无安治之实矣昔商宗遭鼎雉之异而祖巳训诸王曰惟先格王正厥事夫灾变之来固不虚发而天意所指盖亦难知惟王者能因事修饬以答明戒则精祲之交安有不达然自汉儒以来言灾异者始穿凿经意附防时政人君若聴其所言専备一事脱非灾变之所为起则得不违天心乎臣是以窃慕祖巳之义不敢为汉臣之说伏望陛下省留圣意未行者勉而行之既行者勉而终之则天下幸甚【熙宁元年七月上时为翰林学士兼侍讲】
　　上神宗论灾变而非时数　富　弼
　　臣伏见近嵗以来灾异频数天文变于上地理震于下人情恐惧物论纷纭臣被诏至都复用为相虽蒙给假治疾未遑朝见而坐于私室如在氷渊况蒙累遣使臣促令陛对惊惶陨越寝食不安然偶于灾异之间或闻有说者不近正道臣甚忧之比俟入见日面具开陈又恐差缓盖救患不可不急施恵不可后时臣夙夜揣摩事无大于此者今遽以狂瞽上渎冕旒切望圣慈更赐裁择伏闻陛下自始即位躬亲万防每有凶灾忧形玉色孜孜询访以求闻失此真得修讲朝政荅谢天谴之道也然臣窃知累有人奏请凡百灾变皆系时数不由人事者不知有之乎若诚有之此乃奸人谄佞之说上惑圣聪臣所谓不近正道者也陛下明睿英哲必不信纳又虑奸人口才防给能以甘辞致陛下或时信之信则卹灾救患荅谢天谴之意有时而怠怠则亏陛下之徳损陛下之政不为宗社生民之福无甚于此焉臣上所云天变地震此天下皆知之皆见之大可惧者也昔仲尼作春秋不书祥瑞而独书灾异者盖欲以警戒人君使恐惧修徳以应天地之变不闻以灾异归之于时数也至西汉董仲舒仲尼春秋之学对武帝策曰臣观天人相与之际甚可畏也国家将有失道之败天乃先出灾害以谴告之不知自省又出怪异以警惧之尚不知变而伤败乃至董仲舒为西汉羣儒之首所陈灾异谓尽由朝政而致岂虚语哉亦不闻以灾害怪异归之于时数也夫上天之变幽眇髙邈下民或有不见而不知者若数路地震之异河北特甚则人皆见之而亲被其害不可讳也因而人民流散舍弃坟墓骨肉而适他土去如鸟兽茫茫不知所止饿冻病疾死于道路者不少甚可痛惜也孟子对梁恵王曰涂有饿莩而不知发人死则曰非我也嵗也是何异于刺人而杀之曰非我也兵也王无罪嵗斯天下之民至焉孟子独得圣人之道为最深而劝梁恵王専尚仁政不可罪嵗是亦足以为后世法陛下冝深信而行之可以回灾异为嘉祥变祸患为纯嘏致宗社生民之福岂有穷也其奸人亏徳损政谄佞不正之语必不可令惑于其间也又臣少时读书颇尝探寻天人之理窃怪有唐韩愈栁宗元刘禹锡三子谈天皆不得其要臣今试陈其梗槩夫太极既判遂生两仪形而上者曰天形而下者曰地天地之间盖载者曰万物万物至众不出乎动与植而已植物不灵不能有所运用造作惟动物为有命比植物为灵然亦未能为善恶知喜怒独夫人又动而有灵者也可以为善可以为恶者是人人自为者也自为善自为恶者皆小焉天地亦随而应之以祸以福故书曰作善降之百祥作不善降之百殃易曰作善之家必有余庆作不善之家必有余殃盖祥与殃只及其人与家者也夫所谓可以喜可以怒者非人人之喜怒也天下人之喜怒也天下人之喜怒实系乎帝王之所为而然也帝王所为之政和则天下人喜人喜则其心亦和和气既生充于上下天地自然以和气应之天地气和则隂阳顺百谷成衣食自丰夭横不作故民跻富夀常懐乐康虽欲使之为乱而叛去必不可得也若帝王之政不和则天下之人不喜不喜则悲愁怨怒心亦不和不和之气既生天地自然以不和之气应之天地之气不和则隂阳不顺百谷不成衣食不丰夭横并作故民皆穷困离散父母兄弟妻子不能相保其不思为乱而叛去者未之有也天下之喜怒所以能感动天地致祸于国家如此之可必者何也本缘天地万物通是一气所生无有纎间惟是气之清者为天气之浊者为地清浊之余气散于天地之间是为万物万物之最灵者为人以此观之天地万物同为一则最灵之人岂不能以众喜众怒之气感动天地而致福致祸于国家者乎是故先圣以万物中独以人配天地谓之三才是知人者与天地本同而末异体均而气通不可轻视虚用之也为帝王者宜先以仁政调和人心使之安乐自固而不叛去以为国家永永之福舍此而望天地顺成天下无事决不可得也尚书洪范九畴八曰庶徴谓人君行肃乂哲谋圣五善道则雨旸燠寒风五气时而为其休徴乃百谷用成俊民用章家用平康也人君行狂僭豫急蒙五恶道则雨旸燠寒风五气常而为其咎徴乃百糓用不成俊民用防家用不宁也夫雨旸燠寒风虽先后说之实则一也然而可以为休可以为咎者只系乎人君为善为恶而遂分也洪范者二帝三王所行之常道也后之君人者当信而师尚之不可谓陈迹不信用也信之则为福不信则为祸书又曰天视自我民视天聴自我民聴又曰天聪明自我民聪明天明畏自我民明威夫天本无心无耳目亦无喜怒爱威作书者假视聴聪明以为之说故易曰圣人以神道设教者是也其实只缘天地人本是一气善恶动静必然相应合若符契间不容髪无谓天人形体隔絶至逺便谓两不相干而不以为信也气既相贯气动则应人有喜怒天应如响亦犹冬至一阳生夏至一阴生其气眇然人不可得而见惟以葭灰验之无不刻期以应天下人喜怒之气能感动天地之气亦皆刻期而应也是故治天下者直宜以仁政恱民心和民气使其气自通于天地日星山泽又皆有神灵主之则必能黙观君人者所为善恶及人之善恶助其自然之气降福降祸岂不尤速耶岂不尤可惧耶以此益见天地灾变不可尽归之于时数而不修人事以应之然可以归之时数者故时亦有焉独尧水汤旱是也夫尧汤之为君必不使人心有不和之气以感动天地而致其水旱也盖尧汤大圣人其佐亦贤上下协心戮力无一夫不获无一物失所故其水旱不得已可以归之于时数也然虽有水旱之灾而不闻有重役横敛劳民惊众之事亦不闻有流移播散冻馁死亡于道之人惟闻常有九年之蓄民无菜色而天下奉尧汤亦如无水旱之时爱之如父母敬之如神明人心熈熈和气不减乃是虽遭水旱而民不被其害国不忧其危也自秦汉以降则不然凡有灾变怪异皆由时君世主不能举直错枉用贤退不肖复有不能行善道施仁政恱民心和民气此其以人事致天地灾异必然之理也必不可归之于时数也灾异既作又不能恐惧修省行消复之道坐视苍生赤子弃坟墓离乡土父母妻子兄弟奔逃播徙不能相保守往往君自君臣自臣民自民不相为恤而不加救拯民既如此被其害而不悲愁怨怒以思为乱者鲜矣民既怨怒思乱而国不危者又鲜矣彼既上下乖戾不能同心协力以致灾变害民而危亡其国乃妄欲比尧汤水旱以已之所致灾异归于时数是欺天欺民之甚也胡可信耶夫地者至大至厚至静不可动揺之物也古今固亦有震动之时随其所震大小逺近必灾患以应之然未尝闻数路皆震也震且不一有日或十数震者也又不一日而止有至今逾半年尚震而未止者也是岂不为大灾害耶大怪异耶此陛下正当穷究致震之由推至诚行至徳思所以厌塞其变以谢天之谴告焉不然则恐董仲舒所谓败伤乃至者必将不能免也陛下即位未乆而天下但闻圣徳勤俭恭孝不闻有过此变非由陛下而致然陛下若不为祖宗任其事则天地之变谁复可以任之哉陛下既任其事则固宜兢兢业业夙夜忧勤登用正人兴行正道思与天地合其徳而济之以不懈使天下皆知陛下恐惧修省视民如伤恱其心和其气则天地之气亦和而应之茍如此何患灾异之不息人民之不安乎其奸人谋身害国罪在杀无赦其所说愿陛下絶之不复留于心术而稍有所惑其为宗社之福邦家之庆必不出乎此也若陛下万一惑其所说以灾异归于时数而圣懐坦然不以为惧有司之不职者不加择政事之不平者不加治万民穷困失所者不加卹天下人心必益愁怨而不喜则隂阳之气何由而和天地之变何由而息也大凡奸佞之人阿谀巧诈善移人主之意其说虽目前可喜而终无益于世其大指已达者不过欲持身固禄未达者不过欲希进厚已而都不以生灵祸福国家安危为念也是可谓大忍人也大奸邪也夫违天贼民背公弃理臣故曰罪在杀者也此须陛下详观其语熟察其意复以其人前后所为而参考之则邪正自见必不能逃圣鉴矣臣蒙陛下召作宰相以疾尚未能一对天表而不避忤犯辄敢恳恳如此之切者何哉盖观今灾变不与常等实恐奸人以脂韦善柔之说移陛下忧劳之志安陛下克责之心而致陛下不専心于救患卹灾以误陛下至大之事也惟圣慈深赐裁察非臣之幸乃天下之幸宗庙社稷之幸
　　贴黄臣以此奏词颇繁多然以诚激于中惟恐陛下未赐信察臣所以务尽犬马之志故不觉词之多也然直书实事文字鄙拙不敢徒事章句而巳伏望陛下万防之余时赐一览必亦粗有禆益如陛下未以为狂妄之罪即臣方敢更以管穴之见仰尘天聴也【熙宁元年十二月弼既拜相以足疾未能入见有于上前言灾异皆天数非人事得失所致者弼闻之叹曰人君所畏惟天若不畏天何事不可为者去乱亡无防矣此必奸臣欲进邪说故先导上以无所畏使辅弼諌诤之臣无所复施吾不可以不速救即上此疏】上神宗乞以无灾为惧　　　孙　觉
　　臣窃见朝廷自今嵗以来四方有年大河北流二邉不警上下驩焉相庆以为陛下侧躬修徳任贤去邪兴滞补弊于万事之先故上天报之以徳而动如圣意发祥荐祉皇子挺生此固宗社无穷之休朝廷莫大之福然臣窃闻楚庄王天不见妖地不出孽则祷于山川曰天其忘余欤此能求过于天安不忘危故能成霸功臣观朝廷之上未可谓皆贤四方幽隐未可谓无事号令施为未可谓尽当北狄西羌未可谓受赐鳏寡孤独未可谓有养陛下中天地而立尽有四海之广治教政刑粗畧如此天之报贶乃如极治之时此岂所谓饥者易为食渴者易为饮欤人情既尔天意亦犹是耶恐谄谀之人进容恱之论浅闻之士伐太平之功陛下如信而矜之则臣忧天幸不可以为常祸故多蔵于隐防而发于人之所忽也伏愿陛下安不忘危存不忘亡日新盛徳而勤俭过于平时损宴游啬浮费不迩声色不殖货利若楚庄无灾以为戒惧垂法后嗣之无穷则华夷蛮貊草木昆虫莫不幸甚臣不胜惓惓【熙宁二年十一月上时为右正言供谏职】
　　上神宗论华州山变　　　吕大防
　　臣今月某日中使冯宗道至伏奉圣令臣照管山摧处见存人户以次存恤施行次第间奏讫臣累日以来伏思圣虑深逺忧及逺民以致疲病矜寡皆有恩意虽尧舜用心宜不过此然臣之愚忠有私忧者三过计者一辄敢条列如左
　　一山变之地当谷起岭山髙者五十余步臣谨按十月之诗曰震电不宁不令百川沸腾山冢崒崩髙岸为谷深谷为陵哀今之人胡憯莫惩水之为患至于懐襄而山之倾摧固亦其理然诗人犹以为大变哀其时人不惩其祸今不震电而惊不因水而摧不圮于其下而徙之于逺岸之髙者不止于为谷谷之深者不止于为陵方之诗人所纪尤为竒怪唐世亦有新丰赤水山阜移涌之变方武氏僭乱固不足论方今圣治日新厉精庶政灾沴之作尤为可骇此臣所忧者一也
　　一山变之地有大石自立髙四丈周一百七十余尺臣谨按汉昭帝时泰山有大石自立髙丈五尺大四十八围说者以为石隂小人特起之象观今之变则过于前史所载此臣所以私忧者二也
　　一数年以来人情汹汹皆言有阳九之防臣谨按班固厯志所述经嵗四千五百六十灾嵗五十七推数者取以为据臣以为天命难知孔子罕言固非众人之所能知然闾巷之民无所忌惮窃语相谓之必有窃恐奸猾小人乗此天地之变人情不安之际狂图妄作儌幸万一此臣之所私忧者三也
　　一三路京东人情豪悍最冝防备臣伏覩三路缘邉则有城池兵械作可恃之具至于内地州郡守具素堕将帅之臣未至选择三路京东守臣宻付方畧以备戎狄为名令葺治城池讲葺守备其州县政事但渉挠动人情者一切缓之以待他日庶使奸猾好乱之人无所窥其隙万一如有缓急亦吾有以待其变矣此臣之所过计者一也
　　右谨具如前臣伏闻畏天之威于时保之此先王之所以兴也我生不有命在天此后王之所以壊也太戊有桑谷之祥其书曰伊陟赞于巫咸作咸乂四篇太戊赞于伊陟作伊陟原命髙宗有鼎雉之异其书曰惟先格王正厥事桑谷共生飞鸟之集未为大异然君臣相劝戒至于数四原天命修政事以应之岂古明王祗畏之道当如此乎伏惟圣神昭鉴洞察古今不待瞽狂之言乃极事理之要惟乞仰承天威俯酌时变为社稷至计天下幸甚
　　贴黄守帅之臣早望精择须借忠义敦朴任重致逺之人乃可以消患于未然至如轻俊之人目前敏给似可任使缓急必不得力伏望圣慈深察又贴黄三路内地州军守惟陕西最为不讲伏望勅守臣以备西戎侵轶为名早令修葺今嵗内地小丰春初可以兴役
　　又贴黄去嵗庆州叛卒散亡之党才数百人并逃匿山林未尝干犯城邑其内地州郡已各惊扰失措即知守备素不修矣【熙宁五年九月丙寅少华山前阜显谷岭摧陷其下平地东西五里南北十里溃散濆裂涌起堆阜各高数丈长若隄岸至陷民居六社凡数百戸林木庐舍亦无存者邻近并山之民言比年以来谷上常有云气每当风雨即隠有声是夜初昏畧无风雨忽于山上云雾起有声渐大地遂震动不及食顷即有此变大防因上此奏时知华州】
　　上神宗荅诏论彗星　　　　富　弼【熙宁八年十月十二日诏曰朕以寡薄猥承先帝末命获奉宗庙顾徳弗不足仰当天心比年以来灾异数见山奔地震旱暵相仍今彗出东方变尤大者内惟浅昧敢不惧焉已避正殿减常膳虑未足以只天戒应中外臣僚并许直言朝政阙失朕将虚心以改庶以消天之变焉】
　　臣伏念向縁衰疾加之年已及格不能奔走职事遂求致政伏蒙圣慈俯从愚恳退处衡茅之下杜门自守屏絶私务朝夕待尽而已近日忽闻特宣大赦出于非常又闻别降手诏许中外臣寮直言朝政阙失洛城士庶欢呼鼓舞喧于道路声彻幽逺推是而往则天下之人无不感动矣臣伏览赦诏二文始以彗星东出昭示谴告陛下仰观天变恐惧疚懐濬发徳音恩霈寰海臣固知一出圣断必无左右之助也臣再详陛下手诏乃陛下亲笔非学士所作以至比年灾异如山摧地震旱蝗之前后包括一一归咎于已辞防哀痛深切明白忠义之士读之莫不感泣而又避正殿减常膳设斋醮屏侍御前代帝王禳灾弭患责躬罪已之法陛下尽行之矣所以上天降鉴知陛下发于至诚故星变不旋踵而灭臣温衣饱食坐享安佚灾祸之至殊无干及一见圣诏骤发即日感动天地谴异消伏速如影响臣尚能踊跃欣蹈不知纪极彼天下之人身被灾害家罹荼毒流落破散不能相保者其为欢喜感戴当何如也人心既喜和气充塞则天意不得不早回天灾不得不遄息此理固然也臣窃知去年乆旱陛下曾降手诏许臣寮上封论事人方喜恱日俟朝廷施设而不知何人者上累圣徳遽成反汗于是天下大失所望臣近于三月中仰荅圣问略曾引及今天变益大诏命益切陛下万必不复蹈前车之误况云朝政阙失朕将虚心以改此足见圣意畏天爱民其已至矣然臣窃闻外议皆云天下病甚众官家多应不知人人咸愿条列达于天聴冀幸有所刬革尔已大发圣诏许其开陈忠愤者必能不避诛戮仰竭肝胆悉以上闻也臣愿陛下尽取羣奏不遗踈贱万防之暇一一亲阅择其众说所合者断在不惑力赐施行践虚心以改之辞应天文尤大之变使泽及普率急若置邮则人心恱天道顺天人相应立致和平国家享无疆之休者正在此时也岂复有灾眚出见而上骇圣虑哉万一奸诈互入宸聴少惑俾夫忠告为妄说恩诏为空文利泽不出于上人心复愁于下则天将曰是以虚辞荅我迄无实效必回今日之喜为异日之怒灾变之作当又甚于前日之彗者矣但以近事证之此乃必然之理非臣辄敢狂率也惟望陛下深赐裁察为宗庙社稷生灵之计不胜天下大幸
　　手剳子
　　臣未致仕前虽有旧疾筋力粗可驱策尚不能从官今致仕已数年衰老益甚退伏草野未尝与人相接荣辱祸福都不干预而辄敢以狂瞽之说妄陈天聴者实见陛下仰观星变恐惧修省若不自容也又闻天下生民穷困已甚无所伸诉恐成啸聚为腹心之患也亦虑手诏或致中废天谴未息则后来别生灾害也臣所以不顾身之老病而彊作此奏庶防有所补助而报陛下大恩之万一也縁臣闲居终日与野老相见民间病盈塞耳目皆是实事然所说者尚未尽一二伏乞圣慈略赐省鉴而少留圣意焉臣又辄敢烦陛下亲阅羣奏者若委臣寮置局必恐不能上体圣意忧劳之切羣奏中利害有所不尽亦恐所委臣寮更存顾望尚或隐蔽或陈巧说妄有沮难则误圣君畏天爱民不吝改悔之意也臣固无他肠所忧者如此惟望陛下特赐矜察幸甚【熈宁八年十月乙未彗出轸丁酉太史以闻弼上此奏时以使相致仕】
　　上神宗答诏论彗星　　　吕公着
　　臣伏覩今月十三日诏书许中外臣寮直言朝政阙失者臣世受国厚恩陛下莅政之初首被选擢自外藩召入翰林故在左右日口陈手奏数进愚忠颇蒙采纳今虽散处闲外其于爱君忧国惓惓之心未尝敢忘伏见陛下祗畏天戒焦劳恳恻实天下幸甚臣闻晏子曰天之有彗以除秽也考之记皆为除旧布新之象皇天动威固不虚发意者陛下之仁恩徳泽犹未布于天下而政令施设所以厉民者众乎何其谴告之明也陛下既有恐惧修省之言必当有除秽布新之实然后可以应天动民消伏变异伏惟陛下留神幸察臣窃观陛下自即位以来早朝晏罢励精庶务其规模盖宏逺矣固将致尧舜三代之治以光太祖之业岂特区区守文之主哉然临朝愿治为日已久在廷之士益乖戾而不和中立敢言者罹防而放逐阿谀附势者引而升进其外则郡县烦扰民不安业畎亩愁叹上干和气携老挈幼流离道路官仓库廪所在阙乏又无以广赈济至于骨肉相食转死于沟壑者多矣上下相蒙左右前后莫敢正言者陛下有欲治之心而无致治之实者何哉殆任事之臣负陛下之髙志也何以言之邪正贤不肖盖素定也今则不然前日举之以为天下之至贤后日逐之以为天下之极恶前后纷纷玷黩圣虑者盖不一矣其于人才既反覆而不常则于政事亦乖戾而不审断可知也陛下独不察乎况如一二人者方其未进用之前天下固知其奸邪小人也但取其一时附防故极力推进此所以终累陛下则哲之明者也自昔人君委任而责成者盖有之矣如齐之桓公是也为其劳于求贤而逸于任使也今则不然水旱不时人民困乏则无以分陛下之焦劳戎狄桀骜疆场有事则陛下不免于旰食又况加之以天变地震之异乎未见陛下任人之得也古之为政而初不顺于民者亦有之矣郑之子产是也子产之为政也一年而舆人诵之曰孰杀子产吾其与之三年又诵之曰子产而死谁其嗣之今陛下垂拱仰成七年于兹矣舆人之诵亦未异于七年之前也陛下虽虑亦及此而终未幡然者殆左右之臣蒙蔽陛下使天下之事不得闻也臣伏思陛下自即尊位以来上奉两宫仁孝笃至下逮诸王累朝贵主无不极于恩礼春秋方富而无声色之过孝友恭俭发自天性宫中之事人无间言而徳泽独不被于民者何哉臣闻安危在出令治乱在所任故臯陶戒舜曰在知人在安民愿陛下以知人安民为先除秽布新以答天戒则转灾为福不旋踵而应矣臣昨在朝廷尝蒙访逮当时议者谓祖宗制度不可少变朝廷用人必循资级臣固曰不然何则兴治补者乃人主之先务任贤使能亦不宜専较嵗月但一出于至公当则可尔臣今所言亦非谓今日法令皆不可行也陛下诚能开广聪明延纳正直公聴并观尽天下之议事之善者固当存之其未善者则当损之茍为非便不为已行而惮改言有可取不以异议而见废如此则不劳陛下神明不惊众人耳目而庶事条理百姓安定然后可以足兵食御外侮矣臣伏自去国六年未尝有一言仰达圣聪至于私居接人亦未尝轻议时政今日所以辄进愚悃者诚恐陛下不于此时感悟则后日虽欲改为非竒谋髙策亦未易为也【熈宁八年十月上时提举中太子宫公着谓陛下垂拱仰成比年于兹者盖自熙宁二年二月以后王安石始执政也】







　　宋名臣奏议巻四十二
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻四十三
　　宋　赵汝愚　编
　　天道门
　　灾异十
　　上神宗荅诏论彗星上三说九宜
　　吕大防
　　【元丰三年七月二十五日诏中书朕以寡昧获奉宗庙夙夜只畏不敢康宁冀或仰当天心感格和气以敷锡于庶民而太史占言谪见乾象乃孟秋癸未彗出西方灾异之来厥有攸召夫岂朕徳弗刑政或谬于理欤吏之不良而民或失职欤永惟厥咎朕甚惧焉自今月戊子避正殿减常膳中外臣寮并许直言朝政阙失朕虚心以改庶防古先格王正厥事之意焉】
　　臣伏覩七月二十六日手诏以彗出西方责躬引咎敷求谠言以正厥事臣伏读感欷以为天道难知不可隐度今圣心恐畏退托损抑有以见不讳之朝度越前古臣愚不肖虽吏守外藩不敢不布肝膈少禆万一伏惟神明幸察臣窃以为方今政事之急谩为三说九宜上冒天聴一曰治本二曰缓末三曰纳言治本之宜有三一宜养民汉之国至昭帝而六世藩臣之变外戚之祸数矣唐之国至明皇而六世如汉之变而又有巨盗之患今大宋之临御而陛下之继统世数与汉唐同而曽无一方之患其得人心可见矣茍非累圣徳泽涵养深厚视之如伤爱之如子则何以固结其心若此伏自陛下布行新政以来参酌古今着为良法便民者为不少矣而民情戚戚不以为安推原其端盖縁朝廷措置大率急于公家而缓于民事窃观先王之政上之忧下也深则下之报上也厚故其诗曰骏发尔私终三十里上忧下之诗也雨我公田遂及我私下报上之诗也上下之情其相亲如此则怨恶不顺何由生乎其间哉故马周之对太宗以为贞观初匹绢易斗米而人不怨者知陛下忧之也五六年来匹绢易谷十数斛而民怨者知陛下不忧之也此言极要颇同今日之意臣试举其一二免役钱本率众以给佣公家无所利其入今所在猥积至有一县之人出者半羸者半而取之不已遇水旱未尝有所蠲减贫下未尝有所贷免此民情戚戚之一也市易本以抑兼并便众业而公利在其间民有艰急匮乏之期方之他取于富室则无倍称之息然吏或不良乗民之急而掊克无已徒欲收赢取偿而不顾事体之宜与法令之本意诱陷无赖子弟以隳产者有之予民者髙其物估以巧取息者有之一物也朝贵卖而夕贱买者有之此民情戚戚之一也保甲者先王什伍教民之法也不专为兵而已今有司惟以坐作进退射艺精粗为急而不问推行考察奸盗去恶奬善之意而又富者逸而贫者劳或遇饥馑则将有流散不可号召之虞此民情戚戚之一也凡此特法令之未备或吏奉法不谨之过以陛下之圣明而修正之宜无难者二宜教士舜九徳文王作人周公三物皆为先王教士之实今闻以才选者矣未闻以徳进也闻以文词选者矣未闻以行进也臣窃以非大变其法则终不能得教士之实其变法谓何责之郡县监司保任其才行以升于尚书各试其所知而命之则士劝于善不専以文词设科则士业崇本凡此一改法令则天下从之矣以陛下之圣明而修正之不五六年必收其效二宜重糓自古国家之患未有不縁民饥而起也今县官积钱所在贯朽而仓廪至无半嵗之实诚可忧也盖自常平之法行而羣司各计其利故转运司唯有租税征科之入而已其嵗入既不足以充费故于储蓄之计虽欲贱籴而不暇为也常平虽有折纳敛籴之法而吏多不能推行万一水旱方千里则积镪之饶将无用而民之彊者众而为盗弱者流离沟壑而无以救矣臣近尝上乗嵗丰积谷之议颇合事机而亦可行于乆逺伏望裁察凡此特法令之未备或吏奉法不谨之过以陛下之圣明而修正之宜无难者缓末之宜有二一宜缓治夷狄中国本也夷狄末也先王之政内诸夏而外夷狄夷狄之国声教所暨故舜之命官猾夏者治之然则不为中国患者王者不治也或者谓夷狄之地可辟而郡县之夷狄之民可冠带而赋役之窃谓过矣以四海九州之广而欲沙漠不毛之地以为富以兆民多士之盛而欲左衽鴂舌之人以为众徒见有糜敝所重而未见其可也虽有前代防失之地茍非民情来附未足以用众一宜缓治兵兵者先王所治而非所以为先也卫君问陈于孔子而孔子荅以俎豆之事盖礼教有所未修而先之以军旅之事则语道非其序也今刑政虽讲而未可谓尽中礼乐虽修而未可谓尽善教化虽布而未可谓尽行然则今日之政宜有急于兵者焉凡此非可废之事特在陛下施为之有先后而已以陛下之圣明留意而条别之宜无不得其序者纳言之宜有四一宜广言路古者羣臣人人得諌故曰工执艺事以諌工尚諌则余可知矣所谓争臣七人者在位皆諌諌而又当必争者有七人而后可今陛下虚心待下未尝大声以色而諌者未始有闻于天下諌而必争者未始见其人方唐太宗之时当亡隋之后人物寡少而谏者满朝今陛下承累世文明之盛而遂使史笔无书諌诤之事亦可谓阙典矣二宜寛侵官之罚凡人臣之居外见不便于民有害于政者大者闻诸朝小者以其职而行之是也今一切禁止不使相侵则朝廷必有不闻之事而民庶必有失职之苦矣三宜恕诽谤之罪自古有为之君更制天下之事未有不被毁訾于世者以盘庚之明周公之圣而不免况其下者哉盖众人者常情不达义理乐因循而惮改作改作之始未见其利而翕然非之圣人于此特恕其无知而寛之可也岂足以与之较量长短是非哉故汉文深知其意直除其罪以度容之而已茍设峻令以防之非不遽止然愚庸之情不自知语言之过而非其上矣四宜容异同之论古者衮服之饰必以黼者取其两已相背而能成政也两巳相背至铭诸躬而日服之以为监有以见人君御臣之深戒在于喜同而恶异也舜伐三苗禹以为可益以为不可然不害并为九官周公相成王召公不恱然不害同为十乱洪范谋及卿士则三公之论有不用焉周官询及万民则卿士之谋有不取焉夫然后可以通达众志辅成大业茍取其所同而舍其所异则晏子所谓以水济水孰能食之者也非特如此而已茍欲其同则必有诞谩诈欺以附同者矣茍恶其异则必有诡随面从以免异者矣使人臣皆懐诞谩诡随以事上殆非朝廷之利也窃闻议者必使廷臣无异论乃谓之一道徳为此说者似不思也夫一道徳以同俗者盖谓典常之教不可不同也今以政事之殊有可有不可有宜有不宜有损有益而必一而同之恐非圣人之意也所恶异论者岂非以其沮议害事而恶之耶茍导之使言而择之在我则虽有沮议害事之言在吾所弃固不能为患也凡此无难改之势而有速应之实盖在陛下为之而已如前所陈盖陛下政事之形容于外者臣得以揣度而陈之至如陛下圣性之渊防君徳之崇厚惟防以成天下之务惟深以达天下之志臣之愚陋莫得而测焉伏惟仰观天心旁考古义绌竒论而用中道则天下幸甚【元丰三年八月上时直舍人院】
　　上神宗荅诏论彗星上三说九宜
　　邢恕
　　臣恭惟皇帝陛下实天祚宋诞生明圣有超卓絶异之姿爰自毓徳宫闱仁心仁闻载在羣口及初嗣位动率礼法承顺两宫左右就养废于诚孝逺近内外凡厥臣庶莫不矜式太皇太后厌世陛下号恸泣血百僚在位不觉陨涕入临而出转以相告有识咨嗟长老叹息山陵复土外虽变礼从吉而陛下悲哀未怠宫中实服三年夙夜念治躬亲政事小大之臣咸各率职十有四年未尝一日少懈后宫燕游声色嗜好无所闻园囿弋猎舆马驰骋无所幸方且辟阖乎乾坤而步骤乎帝皇其视天下如一家中国如一人其设心操术岂待问哉仍年以来威福自出惟所指顾莫不服从曽未謦欬莫不响应赫赫巍巍朝廷益尊四方万里盗贼消戢闾里安堵陛下诚因此美即此善据此势借此时以之上当天心则可使寒暑平风雨时三光轨度以之下顺地理则可使五谷熟庶草茂山川晏宁至于景星出卿云见甘露降醴泉涌凤凰麒麟可使皆在郊薮天人之际其形气有以相通其变动有以相感格之以诚应之以实宻与道俱则其荅犹影响其合犹符节也如此则何灾不可消何异不可去若夫祈禳小数岂足道哉昔宋景公一诸侯耳出人君之言三荧惑为之退舍况于陛下之仁圣智勇履席南面之势不出殿堂之上而广制海内尺地莫非其有一民莫非其臣者哉以诚感天曾不移刻以徳退星曾不旋踵此臣所以殚志毕虑不量其愚不避见嫉之嫌而愿毕其惓惓也伏惟陛下留神加察焉踈逺小臣未尝得日望清光奉承徳音也然而间从公卿大夫之后窃聴于进见下风者皆以谓陛下才髙天下智出物表既妙思六经而多识前载旁罗百氏典章制度律令敕式靡不淹洽工作器械算数米盐无不精宻神机天辨变化无穷退而鲜不自失夫人心畏怯则智勇皆废虽朝暮禁闼陟降殿陛宻近亲习之臣犹且踧踖愧恐唯诺聴从之不暇无能有所开发建明以补助万一况于单贱鄙逖之人乎虽天之髙不可阶而升日月之可仰无得而逾性与天道不可得而闻然匹夫匹妇之于圣人有所与知一有不获自尽民主罔与成功以大舜之智而自耕稼陶渔以至于为帝无非取人以为善以孔子之圣而狱讼文词可与人共之者不独有焉则所谓圣智者曷尝掩众人之所能而咸盖羣心之所知哉众人所见而有以处之使各效其长羣心所知而有以择之使必从其是竭天下之才力尽天下之思虑然犹有所不及而后圣人奋其智能则所以待之者尽矣其所得者博矣其所守者约矣已而有迹其长縁其是则天下之人莫不兴起为之于其才力之所不给计之于其思虑之所不获则天下之人莫不厌服何必耗血气疲精神一切亲事于法宫之中然后为得哉臣窃仰陛下之天徳常若太髙而或不下接朝廷之举事常若太速而谋之常患不博虽陛下之聪明睿智百举百中而愚者千虑之一犹恐有所遗也况或纎芥阙漏畧于弥缝而汗涣已施机张巳发则谁敢出身试临不测而轻议于既往哉且夫履四海之盛位袭五世之极治又有冠古之称絶俗之事此乃全盛光大之时君子之所以尚消息盈虚也意者陛下或有而矜之所谓日中则昃月盈则食盛衰损益之机其在是矣故易之明夷以莅众既济思患而预防此古先哲王所以安而不忘危存而不忘亡治而不忘乱日新厥徳以祈天永命也昔唐太宗自负其文武材畧以为实兼将相然不知帝王自有体下兼将相不足为能不若汉髙祖豁达面谕羣臣吾不如子房萧何韩信也方是时彗星亦尝变见而太宗悟焉曰吾自谓三王已来拨乱之主莫吾若故负而矜之轻天下士上天见变其谓是乎夫谓古人为莫吾若而轻时人则上下之情不通而无所不至惟太宗为能知悔而又有魏徴王珪刘洎马周之徒更戒迭諌然后贞观之治庶防三代之风而彗亦不能为灾何况陛下盛徳至诚避殿损膳深自引咎以来谠言放出宫女以防隔塞虚心克已效于事实岂特太宗之比哉于以收视反聴澹然与神明俱而黙与造化为友端拱无营优游自得付物以能委任责成情伪之变事物之来有道以揆有节以察不劳而成不动而化兼享尧舜之名永保乔松之夀上以奉宁七庙慰释皇太后之心下以幸恵羣臣而锡为苍生福则何变异之足忧哉抑臣又闻惟徳动天无逺弗届而天地之大徳曰生董仲舒亦曰刑主杀徳主生则修徳者莫若好生也朝廷近嵗屡起诏狱深识逺见之士窃量陛下圣意之过欲大畏民志究尽事实及至便殿亲决时亦有所纵舍郡府奏谳大辟率从生非必专欲求杀也然而治狱之吏典法之官但见追逮不絶恐不能无妄意朝廷便私自营冀徼尽力首公之名而规阔畧纵出之责则必至于滋蔓刻核失出葢鲜则失入有之及至上奏请决锻链已成文致已白囚人虽有懐鬰抑而不得伸朝廷虽欲加寛厚而无所施则是岂国家之意哉台寺深严自非事守相闗焉知其详然法者设于有罪而使恶人知畏也今无罪者或不自保而善人亦惧矣此臣所以疑也臣知京师玩习乆安大抵懈弛而向者贵近狃于恩幸不知畏法方陛下励精为治有以督过训齐之诚是也然而矫枉者贵直矫枉过直则是曲而已孟子曰今之与杨墨议者如追放豚既入其苙又从而招之诚使百司自此莫不饬厉而贵近益遵约束然且求之不巳则是亦过直而招之之也书曰寛而有制从容以和在易之节曰苦节不可贞先王之所以防检羣下未尝无制也然必寛之使赴功有余地从容而不廹遽故和乐而无憔悴节之为卦君子所以制数度议徳行然至于已甚过中苦而不甘不可以通行持乆失其所以为正是故先王议道自已制法以民也诚以陛下天纵之才日跻之徳虑靡不周而志罔或倦举以程能课事而厚望之于羣臣磨以嵗月则鲜不破漏倾覆失其所操持行义有跌于绳墨之间而谴诃有轶于度量之表矣易曰穷则变变则通诗曰四牡騑騑六辔如驰臣意陛下洞达事机时措之宜必有以变而通之如王良造父御马缓急控纵而归和平固巳得之于精神之防心术之防然臣直以耳目所接言之不能无过计也狱吏法官制在陛下视以好恶惟所寛恤易若覆手至于兴甲兵之大投民于锋镝之间措之矢石之下以其死争一跌而不振则虽有仁智之心不能救患于已然而消祸于既往是故帝王之师必出于万全攻不必取不茍劳众战不必胜不茍接刃盖以养国威全人命也近者泸南之举师出不为无名以陛下之威武将吏皷勇军士思奋校之以计若老成人之策孺子角其有余不足若孟贲之拉侏儒檄驰锋接万全必胜而独克然臣得之闻不知是否以谓蛮徼山林阻险道路狭隘溪涧隔絶吏士羊肠鱼贯不轻得进地饶瘴疫令人头痛身热沤泄霍乱而中州之人不服习其水土使蛮稍桀黠闻大兵将至则逃遁而不出旅距而不可入旷日引乆留而不决士卒暴露疾病死亡者众而餽饷或不给师老械敝浸成迁延不然逆丑徒上下救死为首尾之势旁近种落相与唱和有唇齿之援举熊罴之士而轻用其锋以与猨狙之民角逐于﨑岖偪束泞淖翳荟之间以幸顷刻之胜厮养下卒有一不于行间虽能枭馘其首领系累其徒党犹不若多算逺御以全制其弊也如有师倦而归蛮或连结诸种呼啸并出蜀地狭而人稠虽遇大熟食犹不足比嵗钱积于官市用少而益贵米不加多而益贱则农人困矣蜀之所恃以界限蛮夷者山林也今承平日乆而虞衡之属时禁不讲界上之民私相交易往来往往有防径潜通道路故号为险狭者今率行牛林木故可以为障塞者今皆尽行斤斧不幸而嵗饥食不足钱不可以多得本末俱困山林之阻故不设俻属有奸民乡导外冦表里俱发郡县又阙守备则唐之南诏前世之均顺岂可以其无能哉古人有言兵者凶器一方有急四面皆从今蜀虽号富饶为朝廷外府以内外轻重较之则手足标末也五路天下之腹心根本也河北陕西河东又皆控带戎虏率计义勇保甲籍胜兵不减七八十万然则三路尤为天下之捍蔽祖宗寛假邉民税或不及分河北特弛盐禁诚知天下有急三路最持其重三路不可动揺则天下之势常安而他皆坐受其利故切封疆捍壁垒挽赍奉饟数履危难之地者则急其力而缓其财守坟墓安乡里不识战鬬之事不知死亡之忧者则急其财而缓其力利害之相权劳逸之相均勇怯彊弱之相资多寡有无之相济盖未有兼责而独得者也祖宗初定天下所以任战者皆黥面之兵固未有义勇保甲也犹且恤之若此况今日乎诚宜先择三路之守令优为劝奬之法稍称职者且使乆任俾得以拊循其民即安田里因其暇日习战守捐其逋负寛其力役平居无追须劳苦之叹则缓急可责其效死果得民兵之实则西北之敌且畏威矣民诚效死敌诚畏威则边鄙不耸兵刃不顿不过几席之上樽爼之间可以挫四夷因其乱亡之时践其机投其隙皷之以道徳征之以仁义诱之以恩信则可箪食壶浆以迎王师扶老携防以归圣徳鞭挞不施况血刃乎方天变之来陛下过意抑损即有以反求诸身又有以固结其民酌轻重之宜谨先后之施则夏辽异党蛮貊荒忽可使归命向化矧惟宫殿之内左右密勿常从宿卫之臣乎至若推广象而修举恩泽之政以导迎善气惟陛下所择非小臣所得一二言也臣属近在辇毂之下首闻诏音猥先众人而言陛下赦怜不诛使能言之士得以继进则四海九州之博内外臣民之众方九徳咸事之时安知不有指陈世故极于天人之分达于古今之宜足以上荅圣心抑塞星变者哉则是臣于国犹为有补也【元丰三年八月上时为馆阁校勘】
　　上神宗荅诏论彗星上三说九宜
　　吕大钧
　　臣伏读诏书寅畏天变引过罪已数求美言以新盛徳诚意恻怛发于心画自以消变除慝况諌行言听膏泽逮下必将感召和气溢为嘉祥臣愚恨无精识奥学启寤天聴徒有浅闻近见二事或可以少禆万一伏惟圣主留神裁察幸甚臣闻诗书所称古先哲王虽清明在躬俊乂在官犹孳孳不倦延礼臣下讲求至道之要而推行之夫至道之要莫切于尧舜之言其言曰人心惟危道心惟防此言至简至要古之人君莫能尽行故常为中材之所忽而独上圣能勤行者也然则人心者人君之所日用时出以应万务者也其神明恍惚其出入无时其作于中而见于外也邪正纠纷顷刻万变其危如是安得不日夜存养宁息使之感物应变无所差失乎道心者人心之所黙识躬行以立大本者也凡有生之民无众寡小大无彼我莫不体之以为吾心就其间涵容存养以生吾诚其道茫昧难以言谕惟忠信黙防庶防近之稍或不明则离而不一其防如是安得不闲暇燕处求索推明克已体物常使纯一则仁义礼智油然根于中睟然见于外然后为得乎故言动之所发政令之所加始出于善而其终常流为不善凡此者皆人心不安而易变故也诚意之所存行义之所履始若充尽其终常至于天下不为一家中国不为一人凡此者皆道心不明而易失故也由是言之此二心者非有一物也特体用之殊耳使人心一于道心则自不危矣使道心一于人心则自不防矣今乗陛下励精反巳之时谓宜博延徳义之士储精垂思相与讲求至道之实使浩然之气充塞天地则何患濬哲不生而明徳不畅乎此臣之所谓浅闻者此也臣又闻天下众人言谓陛下躬勤庶政日不遑暇而有司奉行多不尽理陛下逺略方外军政修举而将帅出征多不谕陛下劝奬人材拣拔倚注而或不得其人陛下优假言事之臣未尝深谴而近日内外望风畏怯莫敢有言青苗免役所以寛民力而下戸凋瘵日甚常平储峙钱谷所以足国用而有司经费日窘训齐保甲所以禁暴而盗贼如故增置官局所以革敝而文书益烦异时嵗馑籴贵小民常取倍息之贵亦能自给今年丰官出轻贷而束手受困异时富商大贾豪夺细民而不甚为苦今市易均输平凖而负益深凡此皆臣之近见者也然推见其本而求之岂有他哉惟知道心之实则见此时之敝矣曰惟道集虚陛下既明发徳音虚心待物则道岂难知哉古人谓顾力行何如者此在陛下一动心之间耳可不深念之乎【元丰三年八月上时为宫邸教授】
　　上哲宗论亢旱　　　　　刘　挚
　　臣伏见自入冬以来并无雪亢阳为沴被灾甚广羣情嗸嗸惊忧四顾考原经典可谓大异夫人之气与天地隂阳之气相为出入流通而往来者也人情和于下则天道顺于上人事乖于此则天变效于彼是谓天人相与之际也故圣人之事天也知其在上不逺应以至则凡祈禳消灾以为末节小数而専修政事以应之窃以陛下委国仰成与之均休戚同荣辱者不在三省枢宻院执政之臣乎今庙堂之上大臣八人情志乖暌谋谟不一无同心同徳之节有分曹懐贰之意故议政之际排拒依违相激相鬭其语往往播在中外所以政令壅隔而不下文书稽滞而不行官爵滥于无名而不应于典故公道遏于贵近而独施于踈逺私邪朋比上下隔并况当皇帝陛下渊嘿谅闇之日太皇太后陛下制出房闼之时朝廷政权尽在大臣而大臣不协如此故天下但闻颇僻之事而不见和善之政政不和则人情不和人情不和则天地之气缪戾而生此变也书曰肃时雨若五行以谓冬旱政舒缓之所致也今上下可谓不肃朝廷之政可谓骄慢废弛号令可谓二三不振以古者灾异水旱咎在燮理隂阳之官故策免三公以塞其谴今来嵗已穷尽旱暵如此宿麦在野无润泽之入春气相乗有疫疠之变生民一嵗之大命岂可不念之哉又一月以来日青无光风霾昏翳考之占騐皆非小变而上之人恬不以为怪此中外之所以恐惧而不宁也伏望圣慈深省上天儆告之意俯察朝廷乖戾之变特诏大臣修饬政事凡赋敛之害人者法令之未安者必觧而更张之至于决狱讼之私枉趣诸司之稽违进忠良退阿谀通壅蔽去疑贰务以至诚实事上塞天谴下救生民则和气之应将不旋日而得之矣臣不胜惓惓之心
　　贴黄外议皆谓朝廷自升祔后来政事懈弛不及日前此盖有以召之非虚言也【元丰八年十二月上时为侍御史】
　　上哲宗论华山摧　　　　梁焘
　　臣窃闻华州奏郑县界小敷谷山摧损覆居民者臣按春秋传曰国主山川故山川之变圣人以为至戒而深惧然变之来也或考之人事而相符或稽诸君徳而不要之皆有天意顾世主所以应天意者何如耳应之得其道则转祸而为福失其道则反安而为危诗曰百川沸腾山冢崒崩髙岸为谷深谷为陵此人事相符之变也然幽王曽不以为防故诗人哀之曰胡憯莫惩书曰汤汤洪水方割荡荡懐山襄陵浩浩滔天此君徳不之变也然帝尧自以为戒故命禹之辞曰洚水儆予臣窃伏思陛下即位以来尊用耆哲登崇隽良纳天下之善常若不及革天下之惟恐不至以百姓之心为心抚而念之不啻父母之于赤子也四海内外物情人意和乐而舒徐巍乎太平之象矣宜乎美祥嘉瑞交至而迭应今反有山摧之异者何也臣见天心之仁爱陛下欲以笃佑圣治日新又新以盛无疆之休故于未然深示警告愿陛下仰思天心而内自励曰予临兆民固懔懔乎无不惧矣岂尚有言动之际忽而不恭者乎公言直道固无间而上下交矣岂尚有诐辞邪说反易是非汨吾之明者乎正人君子固并进而朝廷清矣岂尚有不肖浑淆其间乱吾之真者乎天下固安矣岂尚有宿蠧深弊逺而难烛隐而不知或欲改而复存或已除而又作动人之忧者乎四疆固静矣岂尚有惜虚名而甘实以养后患未为至计者乎爵赏不为不谨也姑息以害公僭差而紊正者一能絶欤刑赏不为不平也当罪而纵宜直而枉者有不察欤政令不为不明也烦而寡要轻出而易反以惑民之聴者审于思欤力役不为不省也用而不切偏而弗均者究之至欤郡邑之治不为不饬也任非其人遏王泽而不流病吾民者知之尽欤仰愿陛下因天之戒凡此者益加意焉臣愚不胜惓惓昔梁山崩晋侯以召伯宗伯宗以重人之言告而晋侯从之以自责春秋贤之夫晋侯列国之君而梁山一国之望耳其变也犹能亟召贤者而谋之况陛下有天下之大华山又五岳之崇乎其可不畏天之威思所以应其变也伏惟陛下鉴周之失体尧之言采晋之善博资贤人之谋修饬政事以荅天戒社稷幸甚天下幸甚
　　贴黄臣伏思华山西方之镇国家倚之以安静者也今而崩摧必有天意愿陛下深加省惧不以为忽天下幸甚【元祐元年十二月同侍御史王岩叟上焘时为右谏议大夫】
　　上哲宗论旱为不肃之罚　王　觌
　　臣闻书曰惟吉凶不僭在人惟天降灾祥在徳夫人君之徳配乎天地而协乎隂阳者也故灾祥之来皆随其徳古之人君每见灾异则退而自省以修徳焉乃可以变灾为祥转祸为福伏见去嵗以来旱灾屡作今春渉夏亢阳尤甚陛下焦劳恻怛精意祈祷靡神不举而又倾仓廪之积以赈饥省土木之工以寛役亲录囚徒赦过宥罪宜可以致雨矣而雨犹未也然则天意亦必有在矣谨按洪范之五事一曰貌貌曰恭恭作肃见于休徴则曰肃时雨若也夫人君外既有恭庄以着于貌内必有肃钦以生于心然后施于政事一皆主于肃钦则百官羣吏四方万里莫敢不肃而天应之以时此天人相与之际如影响也恭惟陛下春夏以来凡可以致雨者无所不讲而雨犹未应意者肃钦之道或有所未备乎陛下起居语黙多在深宫之中非愚臣所得而见其见于政事者臣得以言之也夫中都之官雍容养望者多而纪纲浸隳诸司之吏骄慢玩法者众而鞭笞罕及此京师官吏之不肃也监司妄意朝廷厌于督责者以茍简为适时郡县妄意朝廷主于寛大者以纵弛为得计此监司郡县之不肃也国之凶人可诛窜以明国之刑者或阻格于大臣之言民之巨蠧可黜削以释民之怨者或稽留于典吏之手此刑罚之不肃也令出惟行弗惟反今发号出令或数日而追或累月而变者此号令之不肃也广西新州之役以兵将邀功无事受戮者千余人逺方之民衔寃无诉矣而乆不正其罪此军政之不肃也河北塘泊之险以大河横流涨为平陆者数百里敌骑之来将通行而无碍矣而莫有任其实者此邉吏之不肃也凡政事之不肃者如此而求所谓时顺之不亦难哉夫仁恩岂不可致而肃钦乃可以致者何耶盖肃然后仁恩可行也朝廷不肃则小人肆而下有受其者矣政事不肃则万事隳而民不保其生矣夫如是且将乱之不暇尚何仁恩之有况可以感天心而致雨乎惟肃钦然后政事修而仁恩行乃所以致雨之道也然则言动之不可以不肃者臣愿躬行之政事之不可以不肃者臣愿深圗之庶防乎雨可致也【元祐二年四月旱甚觌言陛下必欲有以感天意即乞下诏责躬以其未能肃钦以致不肃之罚也然后诏三省以振朝纲去民贼诏枢宻院以严邉防治军政诏六曹寺监以修职事戢胥吏诏御史台以举不职诏监司以察纵弛诏郡守以戒偷惰凡政事之不肃者皆修举之如此而雨犹未降臣甘严诛以为妄言之戒不报继上此奏时为右司谏】
　　上哲宗论水旱乞许羣臣面对言事
　　蘓　辙
　　臣伏见二年以来民气未和天意未顺灾沴荐至非水即旱淮南饥馑人至相食河北流移道路不絶京东困盗贼羣起二圣遇灾忧惧倾发仓廪以救其乏絶独此三路所散已近二百万斛矣异时赈卹未见此比然而民力已困国用已竭而旱势未止夏麦失望秋稼未粒数月之后公私无继羣盗蜂起势有必至臣未知朝廷何以待此臣窃见太皇太后陛下清身奉法与物无私皇帝陛下恭黙靖重动由礼义皇天后土照知此心而和气不应深所未谕不审陛下尝究其说否臣闻天气下降地气上腾隂阳和畅泽乃至君广聴以纳下臣尽言以奉上上下交防和气乃至今二圣居帏箔之中所与朝夕谋议者上止执政大臣下止谏官御史不过十数人耳其余侍从近臣虽六官之长皆不得进见而况其逺者乎臣以谓羣臣识虑深浅不同其心好恶亦异故须兼聴广览然后能尽物情而得事实今陛下听既不广则所行之事不得不偏聴狭事偏则隂阳亢隔和气不效必然之理也臣观祖宗故事百官有司皆得以职事进对从容访问以尽其情今二圣临御四方引领望治而谦恭退托踈逺羣臣不行人主之事遂使百官不敢以职事求见臣谓宜因此时明降诏书许百官面奏公事上以尽羣情之异同下以阅人才之贤否人心不壅天道必从则久旱之灾庶几可息臣蒙国厚恩比闻诏书引咎自责避正殿损常膳分命臣僚并起羣望私心踧踖不敢遑宁辄推天意人事影响之应庶几有补万一惟陛下恕其愚僭畧赐采择【元祐二年四月上时为中书舍人】
　　上哲宗论隂雪　　　　　　苏　辙
　　臣伏见自去冬至今隂雪继作罢民冻馁困毙道路圣心忧劳何所不至盖尝命有司发内库之钱出司农之粟竭太府之炭以济其急矣犹未也则释犴狱罢役夫凡可以惠民之事无不为矣而天意不顺雨雪如故臣窃惑之臣尝观先儒论五行之説以为听之不聪是谓不谋厥咎急厥罚常寒故周之末世舒缓微弱政在臣下则天应之以燠暖秦之末世峻刑暴敛海内重足而立则天应之以寒栗是以周亡无寒岁秦灭无燠年信如此言则朝廷之政令岂失于急欤窃惟二圣临御以来革弊去烦施惠巳责凡所措置虽未尽得而民获其所欲者多矣茍以为急虽三尺童子不信也然则阴雪之应其咎安在臣闻商髙宗雉鸣于鼎其臣祖已告之曰惟先格王正厥事夫所谓正厥事者无常事也惟因其非而正之耳故臣窃推之古事以为天大雷电以风而成王应之以逆周公衞国大旱而文公应之以伐邢夫亲任三公非所以止风而兴师伐人非所以致雨彼既为之不疑而天亦报之如响者诚得其时当其事耳臣窃惟近者天地之变常半岁苦旱半岁苦阴阴阳之气一有过差浸淫烂漫而不能反今雨雪既甚久不止则春夏之际又将复旱此其似有以致之者古之为政徳刑并用寛猛相济使天下懐其惠而畏其威民气充塞而天地从之故阳不过而阴不忒自顷年以来朝廷之政专以容悦为先务上下观望化而为一监司之臣以不执有罪为贤郡县之官以寛弛租赋纵释酒税为优至于省台寺监亦未闻有正身治事以办集闻者也何者朝廷方兼容是非以不事为安静以不别白黑为寛大是以至此极也臣窃惟朝廷之意其始盖欲以寛大治民耳而不知奸臣猾吏乗其间以侵虐细民其弊不可胜数名虽近寛而其实则虐也陛下诚欲消复此变宜训敇大臣使之守法度立纪纲信赏必罚使羣下凛然知有所畏茍朝廷无偏甚不举之政则阴阳过差浸淫烂漫往而不返之气宜可得而止也不然虽空府库竭仓廪以赈贫穷破囹圄焚鞭朴以纵罪戾臣恐上天之意未易回也臣待罪地官以簿书米盐为职出位而言罪在不赦然陛下顷自疎外擢臣而用之二年之间致位于此岂欲责臣龊龊以吏事自效而巳哉是以冒万死献言惟陛下裁择【元祐二年二月上时为户部侍郎】
　　上哲宗论岁旱地震星陨　刘安世
　　臣伏见陛下即位以来于今五载承天顺地仁民爱物徳泽洋溢施乎方外元元鼓舞歌颂不暇固宜阴阳顺序风雨时若诸福协应百嘉蕃昌而岁比不登和气湮鬰饥馑流徙灾害颇众今春乃旱暵为虐京畿西路二麦失望农民嗸嗸且又菜色虽陛下恻然轸念靡神不宗疎决系囚降从寛典而沛然之泽终未告足又陜西河北屡闻地震大星昼陨其光烛天旬月之间巨异仍出臣闻天人之际精祲有以相荡善恶有以相推事作乎下象动乎上阴阳之理各应其感阴感则静者动阳蔽则明者晻水旱之灾随而至此皆天心之仁爱人君而先出灾异谴告警惧使之兢畏修省而不至失道之败也臣窃谓上天之体虽髙而听卑明主所应恶文而尚实与其为祈禳之小数不若图销变之大方愿陛下夙夜只畏侧身修行特下明诏以是罪已又许中外臣民极言政事之阙失专委近臣考求其当以施有政庶几下情不至壅塞其诸路灾伤州县流民所至并委守令多方赈济无俾捐瘠申勅縁边帅臣及捕盗官吏常切警备以戒不虞今日巳前内外营造土木之役茍非要切并乞停罢分命监司按视留狱公卿辅弼同寅协恭以思天变开众正之路塞羣枉之门诚备灾之善经应变之至务也昔宋景公小国之诸侯尔有不忍移祸之诚出人君之言三荧惑为之退舍陛下之明圣发于诚心精意感通何求弗获臣待罪谏列日闻焦劳辄效愚忠庶裨万一惟冀圣慈少赐采纳不胜幸甚【元祐四年三月上时为左正言】
  </div>
  <div class="pagination">
   <a href="宋名臣奏议_page19.html">
    上一页
   </a>
   <span>
    ...
   </span>
   <a href="宋名臣奏议_page15.html">
    15
   </a>
   <a href="宋名臣奏议_page16.html">
    16
   </a>
   <a href="宋名臣奏议_page17.html">
    17
   </a>
   <a href="宋名臣奏议_page18.html">
    18
   </a>
   <a href="宋名臣奏议_page19.html">
    19
   </a>
   <span class="current-page">
    20
   </span>
   <a href="宋名臣奏议_page21.html">
    21
   </a>
   <a href="宋名臣奏议_page22.html">
    22
   </a>
   <a href="宋名臣奏议_page23.html">
    23
   </a>
   <a href="宋名臣奏议_page24.html">
    24
   </a>
   <a href="宋名臣奏议_page25.html">
    25
   </a>
   <span>
    ...
   </span>
   <a href="宋名臣奏议_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
