<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 43 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 43 页/共 71 页</h1>
    <div class="content">








　　唐大诏令集巻七十四
　　钦定四库全书
　　唐大诏令集巻七十五
　　宋　宋敏求　编
　　典礼
　　太清宫
　　太清宫行礼官改用朝服并停祝版勅太清宫改为朝献荐献制
　　庙制
　　令所司与礼官议宗庙制
　　令公卿议太原建寝庙诏
　　増置太庙九室诏
　　常荐
　　宗庙荐享别奠樽爵诏
　　太庙五享令宗子摄事诏
　　令两京各日享庙诏
　　享太庙料外别置牙盘食诏
　　禘祫不废常享诏
　　祧迁
　　迁献懿二祖诏
　　亲享
　　令皇帝亲谒太庙诰
　　明皇即位谒太庙赦
　　亲谒太庙锡赐宗支庶官制
　　亲享九庙制
　　太清宫
　　太清宫行礼改用朝服并停祝版勅
　　勅尊祖奉先必在于崇敬辨仪正礼所贵于縁情伏以大圣元皇帝御气升天长生久视体重而不测与元化而无穷真容屡见寳符仍集恭惟祐实表常存比者太清宫行事官皆具冕服爰及奏乐未易旧名并告献之时仍陈防祝既非事生之礼皆是降神之仪但真俗殊伦幽明异数理有非便亦在从宜自今以后每于太清等宫行礼官宜改用朝服兼停祝版其告献办及所奏乐章朕当别自修撰仍令所司具仪注闻奏
　　太清宫改为朝献荐献制
　　春秋致享用存昭敬祝史陈信必在正辞茍名谓之或乖于上下而非便经称崇事易载颙若所以展祗肃明等威朕钦崇道本嗣守丕业每怀如在之诚敢忘奉先之防礼或未达情实匪寜承前有事宗庙皆称告享兹乃临下之辞颇亏尊上之义静言斯称殊为未允自今以后每亲告献太清宫太防宫改为朝献有司行事为荐献亲告享宗庙为朝享有司行事为荐享亲廵陵为朝拜有司行事为陵拜应縁诸事告宗庙者改为奏其郊天后土及祝云敢昭告者并为敢昭荐于戏式崇转礼庶表因心宣示中外令知朕意【天寳九年十一月】
　　宗庙
　　庙制
　　令所司与礼官议宗庙制
　　朕以不造防防在疚日月如流皇灵浸逺霜露所感触目殒絶宗庙之制有国大典皇运之始且事因循今山陵有日迁祔非逺宜允旧章永世作则可令所司与礼官等详议奏闻【贞观九年九月】
　　令公卿议太原建寝庙诏
　　昔周监二代崇文武之典礼汉绍三王尊髙光之功烈斯固有国之彞训不刋之令范髙祖太武皇帝聪明神武叡圣徇齐应天顺民拨乱反正德侔造化道济区夏靖率土之沸腾拯黔首之涂炭一戎大定四海宅心制治定之礼作功成之乐天地交泰品物咸亨声教遐播休徴杂防蛮夷戎狄之长辐辏藁街麟鳯龙之祥光映图史然犹日慎一日推而弗居迈遂古之鸿名逾前王之至治朕以寡昧丕承景业惟永往攀慕终天思尊亲之道庶展罔极之志切惟太原之地肇基王迹事均丰沛义等宛谯理宜别建寝庙以彰圣德详观汉典抑有成规但先皇遗防务在俭约防奉训诫无忘唘处宜令礼官与公卿等详议以闻【贞观九年十二月】
　　増置太庙九室诏
　　朕闻王者乗时以设教因事以制礼沿革以从宜为本取舍以适防为先损益之道有殊质文之用甚异且夫至德之谓孝所以通于神明大事之谓祀所以防于宗庙国家握纪命歴重光累盛四方由其继明七代可以观德朕嗣守丕业祗奉睿图聿怀昭事罔不防祀尝览古典爰询庙制逺则殷周事异近则汉晋道殊虽礼文之不一固敬严之无二朕以为立爱自亲始教人睦立敬自长始教人顺是知政以道存礼从时变将因宜以创制岂沿古而限今况恩以降杀而踈庙以迁毁而废虽式瞻古训礼则不违而永言孝思情所未足享尝则止岂爱崇而礼备有祷而祭非德盛而流永其祧室宜列为正室将使亲而不尽逺而不祧庙以貎在宗由尊立俾四时式荐不间于毁主百代靡迁匪惟于始庙所谓变以合礼动而得中严禋之典克崇肃雍之美兹在又兄弟继及古有明文今中宗神主犹居别处详求故实当宁不安移就正庙用彰大典仍创置九室宜令所司择日启告移造【开元十年六月】
　　常荐
　　宗庙荐享别奠樽爵诏
　　朕以寡德嗣守宗祧虽明发载懐肃恭禋祀践霜露而兴感奉洗腆以増哀每惟宗庙至敬防诚祼享而二尊一奠情有未安思革旧章用崇严配管子曰礼者因人之情縁理而为之节也故三王五帝礼制不同损益随时期于通变况罔极之思既展于兹辰终身之慕情深于是日岂可以因循礼经乖违诚敬自今以后宗庙享爵及簠簋豋钘各宜别奠其余列馔并依常典【干封元年六月】
　　太庙五享令宗子摄事诏
　　宗庙致敬必先于如在神人所依无取于非深惟至理用切因心其应縁太庙五享于宗子及嗣王中拣择有德望者令摄三公行事异姓官吏不须令摄【开元二十七年二月】
　　令两京各日享庙诏
　　朕肃承宗祀不敢怠遑诚有未安夙夜祗惕顷四时有事太庙两京同日告享虽防卜吉辰但遵上日而义深如在祀或有乖自今以后宜各别择吉日告享【天寳三年四月】
　　享太庙料外置牙盘食诏
　　勅祭神如在传诸古训以多为贵着自礼经膟膋之仪盖昔贤之尚质甘防之义亦孝子之尽诚既切因心方资变礼其自今以后享太庙宜料外每室加常式一牙盘仍令所司务尽丰洁【天寳五年四月十六日】
　　禘祫不废常享诏
　　禘祫之礼以存序位质文之变葢取随时国家系本仙宗业承圣祚重熙累盛既锡无疆之休合享豋神恩不易之典自今以后每神并于太清宫圣祖前设位序正上以明陟降之礼钦若宫下以尽防防之诚无违正道比来每縁禘祫时享则停事虽适于从宜而礼或亏于必备以后每縁禘祫其常享无废又奉先追逺礼惟昭徳崇福展敬义在因心自今以后献祖宣皇帝宣荘皇后懿祖光皇帝光懿皇后忌日宜令京城寺观一日设斋太祖景皇帝景烈皇后代祖元皇帝元贞皇后忌日京城三日行道
　　祧迁
　　迁献懿二祖诏
　　国之大事式在于明禋王者孝享莫重于殷祭所以尊祖而正昭穆也朕承列圣之休徳荷上天之眷命防奉牲帛二十有五年永惟宗庙之位禘尝之序夙夜祗栗不敢自专是用延访公卿稽叅典礼博考羣议至于再三敬以令辰奉迁献祖皇帝神主懿祖皇帝神主祔于德明兴圣皇帝庙太祖景皇帝正东向之位宜令所司备礼务极严重祗肃祀典载深感惕咨尔中外宜悉朕怀【贞元十九年】
　　亲享
　　令皇帝谒太庙诰
　　诰昔重华嗣德格于文祖髙宻陟后至于神宗葢所以敬履端之元申孝享之道皇帝初嗣大寳允膺休命欢洽人灵庆溢宗社宜躬祗祀典用展肃雍可以今月四日谒享大庙所司准此【先天元年十月】
　　明皇即位谒太庙赦
　　门下继明嗣德王者所以承天尊祖奉先圣人所以崇孝故上日之礼着乎重华月朔之祠袭乎受命猗欤作颂发流濬哲之祥清庙升歌思表配天之业歴选前载可得而言我国家首出开元继文膺统七代观德至道洽于生人三后在天世裕光于后嗣太上皇帝道超系表功轶帝先名言不测于干行仁智不知于日用累让神器非以黄屋为尊俯膺太室葢以苍生屈志黎人于变淳化期登载怀脱屣畴咨菲薄竭让德之至天睠弗回陈拜首之诚冲襟逾邈遂以寡昧祗践宸居循顾绍庭载深寅畏爰撰初吉躬展肃雍防肆献之仪申大号之典神保之享斯洽介福之道攸宜亿兆同欢人祗同庆恭承圣训申兹沛泽可大赦天下
　　亲谒太庙锡赐宗支庶官制
　　朕闻理莫大于孝所以通神明事莫大于祀所以谒宗庙顾此薄德获承丕绪恭防夙夜弗敢遑寜去歳爰命有司増营太室寻以匠者功就飨礼斯举虽是效是则率由旧章而不躬不亲曷尽诚敬粤自河洛旋于京师聿修斋祭致用蠲洁属羣方骏奔庶位咸旅祼奠式受感怀载殷圣灵在天若享精意伊尔王公卿士下逮黎蒸道存念兹惠乃锡七庙元皇帝以上三祖枝孙恐有失官序者宜各与五品京官皇祖妣诸家有子孙今在选序者量加甄録择内外官三品以上有庙者各赐绢三十疋以修祭服俎豆縁谒庙亚献邠王守礼终献宋王宪各赐三百疋夹侍岐王范薛王业各赐绢二百五十疋自余行礼及供奉三品以上赐一百六十疋四品一百四十疋五品一百二十疋六品一百疋七品八十疋八品六十疋九品四十疋卤簿六引官各减一等押仗官又减一等摄官依本官给有兼充诸使者加一等两京文武官并朝集使诸方道表一品七十疋三品六十疋四品五十疋六品七品四十段九品三十段从者加一等皇亲诸亲准品等礼仪置顿营幕使各赐物一百段副使八十段判官及修定仪注官减三分之二行所州县刺史上佐县令等各准行从官与赐其给赐人应两处以上者从一多给唯有庙官之赐听兼给谒庙有所修造专当官及当顿官始末不絶者各赐一半上考知顿州各免一年租及地税傍州縁顿供承者亦准此行事斋郎及权补充者各赐物十段升阶者各赐物十五段三卫飞骑万骑并仗内无品人等赐五段十月正蕃卫士等各赐三段縁道路及置营幕损百姓麦苖者宜令州县检量优还价直余应得而制书缺载者所司例以闻【开元六年十二月】
　　亲享九庙制
　　崇建宗庙礼之大者聿追孝享德莫至焉今宗以立尊亲无迁序永惟严配致用蠲洁栋宇式崇祼奠斯授顾兹薄德获承禋祀不躬不亲曷展诚敬宜用八月十九日祗见九室【开元十一年五月】











　　唐大诏令集巻七十五
<史部,诏令奏议类,诏令之属,唐大诏令集>
　　钦定四库全书
　　唐大诏令集巻七十六
　　宋　宋敏求　编
　　典礼
　　省侍
　　元和元年正月辍朝侍膳勅
　　元和十一年皇太后寝疾权不听政勅大中元年积庆皇后寝疾权不听政勅大中二年太皇太后寝疾权不听政勅咸通六年太皇太后寝疾权不听政勅
　　服纪
　　代宗再行期服诏
　　义安太后服制勅
　　陵寝上
　　营卜
　　九峻山卜陵诏
　　充奉
　　厚奉建陵诏
　　大行太后山陵修奉事勅
　　扈从灵驾
　　太祖允百官表请不亲至山陵诏
</div>
    <div class="pagination">
<a href="唐大诏令集_page42.html">上一页</a><span>...</span><a href="唐大诏令集_page38.html">38</a><a href="唐大诏令集_page39.html">39</a><a href="唐大诏令集_page40.html">40</a><a href="唐大诏令集_page41.html">41</a><a href="唐大诏令集_page42.html">42</a><span class="current-page">43</span><a href="唐大诏令集_page44.html">44</a><a href="唐大诏令集_page45.html">45</a><a href="唐大诏令集_page46.html">46</a><a href="唐大诏令集_page47.html">47</a><a href="唐大诏令集_page48.html">48</a><span>...</span><a href="唐大诏令集_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
