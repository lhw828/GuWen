<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 57 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 57 页/共 136 页
  </h1>
  <div class="content">
   五年河北都转运使欧阳脩论小人欲害忠贤必指为朋党上奏曰臣闻士不忘身不为忠言不逆耳不为谏故臣不避羣邪切齿之祻敢干一人难犯之顔唯赖圣明幸加省察臣伏见杜衍韩琦范仲淹富弼等是陛下素所委任之臣一旦相继罢黜天下之士皆素知其可用之贤而不闻其可罢之罪臣虽供职在外事不尽知然臣窃见自古小人防害忠良其说不逺欲广陥良善则不过指为朋党欲动揺大臣则必须诬以专权其故何也夫去一善人而众善人尚在则未为小人之利欲尽去之则善人少过难为一一求瑕唯有指以为党则可一时尽逐至如大臣已被知遇而防信任则难以他事动揺唯有专权是上之所恶故须此说方可倾之臣料衍等四人非有大过而一时尽逐弼与仲淹委任尤深而忽遭离间必有以朋党专权之说上惑圣聦者臣请试辨之昔年仲淹初以忠言谠论闻于中外天下贤士皆争称慕当时奸臣诬作朋党犹难辨明自近日陛下擢此数人并在两府察其临事可以辨也盖杜衍为人清脩而谨守规矩仲淹则恢廓自信而不疑琦则纯正而质直弼则明敏而果锐四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹则力争而寛之仲淹谓契丹必攻河东请急脩邉偹富弼料以九事力言契丹必不来至如尹洙亦号仲淹之党及争水洛城事韩琦则是尹洙而非刘沪仲淹则是刘沪而非尹洙也数事尤为彰著陛下素已知此四人者可谓天下至公之贤也平日闲居则相称美之不暇为国议事则公言廷诤而不私以此而言臣见衍等真得汉史所谓忠臣有不和之节而小人谗为朋党可谓诬矣臣闻有国之权诚非臣下之得专也然臣切思仲淹等自入两府以来不见其专权之迹而但见其善避权也夫权得名位则可行故好权之臣必贪位自陛下召琦与仲淹于陜西琦等辞至五六陛下亦五六召之至如富弼三命学士两命枢宻副使毎一命未甞不恳辞恳辞之者愈切陛下用之愈坚此天下之人所共知臣但见其逊避太繁不见其好权贪位也及陛下坚不许辞方敢受命然犹未敢别有所为陛下见其皆未行事乃开天章召而赐坐授以纸笔使其条事然众人避逊不敢下笔弼等亦不敢独有所述因此又烦圣慈特出手诏指定姓名专责其条列大事而行之弼等迟囬近及一月方敢略陈数事仲淹老练世事必知凡事难遽更张故其所陈志虽逺大而多若迂缓但欲渐而行之以久冀皆有效弼性虽锐然亦不敢自出意见但举祖宗故事请陛下择而行之自古君臣相得一言道合遇事便行更无推避臣方恠弼等防陛下如此坚意委任督责丁宁而犹迟缓自疑作事不果然小人巧譛已曰专权者岂不诬哉至如两路宣抚国朝常遣大臣况自中国之威近年不振故元昊叛逆一方而劳困及于天下北人乘衅违盟而动其书辞侮慢至有贵国祖宗之言陛下愤耻虽深但以邉防无偹未可与争屈意买和莫大之辱弼等见中国累年侵淩之患感陛下不次进用之恩故各自请行力思雪耻缘山傍海不惮勤劳欲使武偹再脩国威复振臣见弼等用心本欲尊陛下威权以御四夷未见其侵权而作过也伏惟陛下睿哲聦明有知人之圣臣下能否洞见不遗故于千官百辟之中亲选得此数人骤加擢用夫正士在朝羣邪所忌谋臣不用敌国之福也今此数人一旦罢去而使羣邪相贺于内四夷相贺于外此臣所以为陛下惜之也伏惟陛下圣徳仁慈保全忠善退去之际恩礼各优今仲淹四路之任亦不轻矣惟愿陛下拒絶羣谤委信不疑使尽其所为犹有裨补方今西北二陲交争未已正是天与陛下经营之时如弼与琦岂可置之闲处伏望早辨谗巧特加图任则不胜幸甚臣自前嵗召入谏院十月之内七受圣恩而致身两制常思荣宠至深未知报効之所今羣邪争进谗巧而正士继去朝廷乃臣防身报国之秋岂可缄言而避罪敢竭愚瞽惟陛下择之
　　至和元年侍御史赵抃论邪正君子小人上言曰臣闻欲治之主得人其昌左右前后皆尽贤正也谋谟谠言皆尽延纳也忠厚鲠亮之士日益招来便佞诡奸之徒日益摧缩号令风化日益流布朝廷中外日益尊安若然富寿之域坐跻太平之象立见噫左右前后一日不得贤正之人而为之辅翼虽尧之癯瘠舜之孜孜夏禹之克勤文王之不暇食末如之何也已汉刘向谓正臣进者治之表正臣陥者乱之基诚哉是言也在易君子道长小人道消于卦为泰其繇云上下交而其志通也正臣非君子欤反是则于卦为否矣否之繇则曰上下不交而其志不通内小人而外君子邪臣非小人欤此言为天下者宜进君子而退小人也明矣谷永所谓帝王之徳莫大于知人者其有防哉夫南面而听天下也公卿百执事杂然满前孰为正孰为邪孰为君子孰为小人在圣人明眎而聦听之精择而慎柬之真伪明白人焉廋哉大抵辅相枢机之任得正人也得君子也然后同徳而同心也则其下所谓邪者小人者靡然相与俛首帖耳以去而徘徊所留亡几矣鉴观古昔信史偹存有虞大圣人也任十六相世跻徳美梼杌饕餮流窜四裔民至于今称之亡穷周成哲王也善有旦奭则倚之不贰恶有管蔡则诛之勿疑故年七百而世三十也始皇惑髙斯之佞不能夺忽叔孙之才不能与秦嬴之败曾不旋踵元帝知恭显之奸不能摈爱萧望之之贤不能用炎汉之运从而衰下唐太宗纳房杜王魏之切议诛侯君集张亮之凶僻遂成贞观之治天皇聴敬宗之附会戮无忌之忠良终有易姓之祻其后元振朝恩之擅权元载卢之窃位代徳之势其危殆相继不絶如线兹诚用人之得失莫不系国之安危间分两涂不可不辨恭惟陛下以上圣之姿御神噐之重开纳忠谠继承祖宗数路以取人一徳以求治然而迩来日星谪见圣衷焦劳蝗潦为灾民力雕弊帑庾空窘敌国窥觎官冗兵骄风俗奔竞今将治其安其危岂一人独运于岩廊之上而能致之哉当此时也谓宜博选忠直方正能当大任世所谓贤人端士者速得而亟用之位于丞疑辅弼之列朝夕献替得嘉谋嘉猷发为号令使天下耳目闻见太平之政在今日尔臣不胜大愿愿陛下宸防不疑举正以却邪君子而黜小人有为于可为之时无因循后时之悔则天下幸甚宗庙之灵社稷之福此其时也臣逺贱之迹愚亡所能唯思死节一诚上报陛下采擢覆帱之徳万分一二臣无任许国竭忠激切待罪之至
　　至和二年知制诰刘敞论吕溱等补外上奏曰臣伏以驭臣之道在分别邪正正臣当亲而近之邪臣当踈而逺之至于天下之人亦皆以此窥朝廷若正臣聚于朝则奸雄屏息治平可望若邪臣聚于朝则侥幸竞进顿败可待者不可胜察也臣伏覩朝廷太平积久贤能众多然其间邪正亦杂有之或爱君忧国公正发愤或朋党比周背公植私亦有循黙自守不能为善又不敢为恶陛下临御三十余年矣以上圣之资监羣下所为固无遁形固无隠情然有可戒谨者在此而已凡正臣常难进而易退邪臣常易进而难退何以言之正臣者惟义所在言则逆君之耳是所以难进也言或不用不欲自显因事而去是所以易退也邪臣者惟利所在言则逄君之欲是所以易进也行虽恶不顾礼义名虽丑不知愧耻患失之耳是所以难退也此两臣者愿陛下参伍观之毋使当亲者踈当踈者亲则朝廷尊荣而社稷安矣近者翰林侍读学士吕溱枢宻直学士蔡防继出典郡今又闻御史中丞孙抃翰林学士欧阳脩知制诰贾黯韩绛并乞补外此六人等皆有直质无邪心论议不阿执政有益当世者也诚不宜许之使四方有以窥朝廷而奸佞侥幸之雄因而竞起此则邪正分别之一端也臣以孤拙忝侍从日夜思惟无以少禆聦明恐陛下忽于正臣之易退而忘左右前后直道之不容也臣不胜其愚谨献所闻惟赐采择
　　言事御史马遵论欲用忠贤当去左右之私言上奏曰臣闻自古人君皆欲求忠以自助求贤以自为然而治少而乱多者盖其所谓忠者不忠而贤者不贤也故知人则哲尧舜其难今陛下至仁求治尧舜之用心也其于知人亦不为易必欲得忠贤而用之莫若去左右之私言采中外之公议则其人可知矣知而用之则朝廷无事而天下太平矣狂言圣择或补万分
　　英宗眷遇右司谏同知谏院尧俞甞问曰多士盈庭孰忠孰邪尧俞曰大忠大佞固不可移中人之性系上所化英宗纳其言
　　神宗初立以吴奎为参知政事时已召王安石辞不至帝顾谓侍臣曰安石歴先帝朝召不赴颇以为不恭今又不至果病耶有所要耶曾公亮曰安石文学噐业不敢为欺奎曰臣甞与安石同领郡牧见其防前自用故为迂阔万一用之必紊乱纲纪乃命知江寜奎又甞进言陛下在推诚应天天意无他合人心而已若以至诚格物物莫不以至诚应则和气之感自然而致今民力困极国用窘乏必候顺成乃可及他事帝王所职惟在于判正邪使君子常居要近小人不得以害之则自治矣帝因言尧时四凶犹在朝奎曰四凶虽在不能惑尧之聪明圣人以天下为度未有显过固宜包容而不可使居要近地尔帝然之
　　帝召问集贤校理开封府推官滕元发治乱之道元发对曰治乱之道如黑白东西所以变色易位者朋党汨之也帝又曰卿知君子小人之党乎曰君子无党辟之草木绸缪相附者必蔓草非松栢也朝廷无朋党虽中主可以济不然虽上圣亦殆帝深以为名言太息久之熈寜初王安石为翰林学士一日讲席羣臣退帝留安石坐曰有欲与卿从容论议者因言唐太宗必得魏徴刘备必得诸葛亮然后可以有为二子诚不世出之人也安石曰陛下诚能为尧舜则必有臯夔稷卨诚能为髙宗则必有傅说彼二子皆有道者所羞何足道哉以天下之大人民之众百年承平学者不为不多然常患无人可以助治者以陛下择术未明推诚未至虽有臯夔稷卨傅说之贤亦将为小人所蔽卷懐而去尔帝曰何世无小人虽尧舜之时不能无四凶安石曰惟能辨四凶而诛之此其所以为尧舜也若使四凶得肆其谗慝则臯夔稷卨亦安肯苟食其禄以终身乎
　　熈寜元年安石论孙觉令吏人书写章防上奏曰臣今日防宣谕以孙觉令吏人书论列大臣章防臣初亦怪其不能谨宻但疑此朋友所当诲责非人主所当谴怒既又反覆思惟陛下以觉为可听信故擢任谏官进贤退不肖自其职分所当论列虽扬言于朝以廸上心于义未为失也但令吏人书写章防诚不足以加谴怒凡人臣当谨宻者以君子小人消长之势未分言有漏泄或能致祸如其不宻则害将及身若遭值明主危言正论无所忌惮亦何谨宻之有乎唯有奸邪小人以枉为直惧为公论之所不容则惟恐其言之不宻若得此軰在位陛下何所利乎若陛下疑觉有交朋党之私招权之奸则恐盛徳之世不宜如此魏郑公以为上下各存形迹则国之兴废或未可知若陛下不考察邪正是非而每事如此猜防则恐善人君子各顾其迹不敢尽其忠谠之言而奸邪小人得伺人主之疑以行防慝也若陛下恐陈升之闻此或不安臣亦以为不然汉髙祖雄杰之主也然鄂千秋论相国萧何功次而髙祖不疑乃更加赏亦不闻萧何以此为嫌陛下圣贤髙逺自汉以来令徳之主皆未有能企及陛下者每事当以尧舜三代为法奈何心存末世褊吝之事乎书曰任贤勿贰去邪勿疑不明知其贤而任之以为贤不明见其邪而疑之以为邪非尧舜三代之道也陛下以臣为可信故圣问及之臣敢不尽愚今日口对未能详悉故谨具劄子以闻
　　上甞从容语及知人之难右正言供谏职孙觉曰尧以知人为难终享其易盖知人之要在于知言人主用臣之道任贤使能而已贤能之分既殊任使之方亦异至于所知有限量所能有彼此是功用之士也可以处外而不可以处内可以责之事而不可以责之言陛下欲兴太平之治而所擢数十人者多有口才而无实行臣恐日浸月长彚征墙进充满朝廷之上则贤人日去正人日逺其为祻患尚可以一二言之哉愿观诗书之所任使无速于小利近功则王道可成矣
　　觉又上奏曰臣前日获奉清光亲承圣谕以知人为难臣时仓卒以对不尽所懐退窃私喜圣谕及此则以同符帝尧天下幸甚夫尧以神明之徳睿圣之资而以知人为难故四凶舜禹杂处其朝而终能辨之知所信任盖天下之事难之则易易之则难尧以知人为难故终享其易而成巍巍之功季世之君易于知人信任偏蔽以致祻败者不可胜数臣窃惟孔子曰不知言无以知人中庸曰取人以身脩身以道然则知人之要在于知言知言之方在于修身而务学群臣进见者其言乱杂而不一其情隠伏而难知仓卒须臾之间未可以试之而见也人主茍能贯乎圣人之道通乎天下之理则言出而知其所指事至而要其所归譬之权衡不可欺以轻重法度不可欺以长短茍为不学而烛理不明物来则矣尚何人之能知哉陛下躬上圣之资兼孔孟之业固足以烛万务而察群下之情臣愿陛下益闻所未闻见所未见使天下之理明白昭晰心如定鉴不将而不迎则贤不肖判然君子小人辨矣惟留神财幸二年觉又论不当召对小臣询两府防阁人物上奏曰臣闻近者召对臣僚虽或踈逺微贱陛下亦霁天威赐以清问此固圣主好问尽下推诚不疑甚盛之徳也或闻进对之间陛下时时论及人物上自两府大臣下至防阁新进使之区处题品此虽陛下广其聪明不专一人之言以为信但欲周知羣下之智能长短情状曲折然臣窃以谓知人尧舜所难孔子亦曰不如乡人之善者好之其不善者恶之得对之人未必皆贤而公其好恶就令才识可采亦未必尽知人之明问答之际陛下不能不微见圣懐流俗之情多事容恱度所喜者饰其贤观所恶者诋其丑或陛下少加酧对必漏其所言大臣闻之必懐顾虑小臣闻之必事朋党臣以谓人主不得不知羣臣之忠邪人才之髙下苟于侍臣从官之中忠信笃实而好恶不私材资敏明而鉴裁不者时赐考察参伍其人亦不至于失士
　　知谏院杨绘上奏曰臣窃以人君之所难者其惟知人乎人藏其心非察其言之可采必观其行必试其事然后其才能可得而用矣虞书曰万邦黎献共惟帝臣惟帝时举敷纳以言明庶以功车服以庸此之谓也恭以百寮转对不行者十数年陛下即位首复其事此真明目逹聡兼视广听之术也然而止取其名乎将取其实乎如取其名则书之史册传之四方亦足以为美矣如取其实则今之转对者前一日入奏于上閤至其日再拜于上前而退则所奏之事有可采者或假手于人若因而进用之则伪滥者何由而旌别乎欲乞先观其言设有可采即于转对之时召而访以事阅其能否真伪之状既审其可用仍未可以言而遽进之先命之以事而观其才用之实而擢于位如此则敷奏以言明庶以功车服以庸之典复行于今日
　　四年绘权御史中丞又上奏曰臣窃以知人之难虽圣人不免有失如尧之为君可谓圣人矣禹曰知人则哲能官人惟帝其难之能哲而恵何忧乎驩兜何迁乎有苖何畏乎巧言令色孔壬此言尧亦难乎知人也如孔子之为师可谓圣人矣曰以言取人失之宰予以貎取人失之子羽则孔子亦难乎知人也夫知人之道古圣人以为难而不免有失则今之人不逮于古圣人者其得自谓无难无失乎然在察于众而不以一已之爱憎而定人之贤否则知人庶乎其无失者矣恭惟陛下圣徳天纵负知人之哲茍知之则用之无不当然天下百官之众岂能尽出于圣知乎则必责在宰相也今居宰相之任者独王安石臣谓其人之文章之徳行之政事信为宰相唯于知人之道或恐不能无失焉以臣之愚而观之其得失在于以一已之爱憎而定人之贤否而已臣请以既徃之事明之只如吕公著者王安石始而爱之遂力荐之以为天下之贤也一旦言青苖不便终而憎之遂力排之以为天下之不贤也陈升之者王安石始而爱之遂力荐之以为天下之贤也一旦言乞罢条例司遂力排之以为天下之不贤也韩绛者王安石始而爱之遂力荐之一旦于陜西卷助役钱榜终而憎之遂力排之以为天下之不贤也薛向者王安石始而爱之遂力荐之以为天下之贤也一旦言助役钱不便终而憎之已沮之劾之矣非逺必将力排以为天下之不贤也至于李常之不可胜纪其始徇我则爱之荐之以为贤其终违我则憎之排之以为不贤知人之道岂若是哉然既徃之事不足复议臣之所忧者在于将来也安石之位今已为宰相则尊于徃时矣其势也渐而专矣人知徇之者得路则刻薄者望风而进矣人知违之者得怒则阿谀者登门而附矣以阿谀而被用者唯富贵是图必无正人之理以刻薄而受知者唯沽激是务必无爱人之道戾之者日去顺之者日众戾之者日去则其间或有守之君子也顺之者日众则其间或诡随之小人也陛下之任安石也如此而安石不能知人爱人之徇已也而憎人之违已也如此虽陛下保安石必不作过若万一有擅权专恣之事既附之者众而无敢违之者则陛下何由而知乎纵安石实不作过若万一有思虑不及之政事而行之有害于时者何人敢与安石言之乎观其爱人之狥已而力荐之憎人之违已而不肯用虽有敢言之者安石其肯舍已而廽乎上孤而下执臣之所忧在乎将来者此也臣愿陛下体察安石于知人之道未尽凡百除注无只信其爱憎而更参之于众人则天下幸甚臣未受命为御史中丞以前未甞敢以一言上闻诚知陛下信之之笃徒以取憎于执政也今既受命为御史中丞矣则不惮诛谪而言之乃其职尔臣每闻其门下人议论但稍有违安石意者遂相与呼为流俗之议也以今观之流俗之议安可忽诸无使将来之视今日或有如今日之视去年也邉事外也民政内也外忧如皮肤内患如心腹可得谓之必无矣臣谓今日之后只有顺之者而无复有忤之者不同于既徃也乞陛下以宗庙社稷为念以天下生灵为念而无重违安石一人之意凡百除注或有未得知人之美者乞参之于众人或出于圣防裁正之
　　三年知开封府郑獬上奏曰臣比者进对伏防陛下称臣摄尹京府为治甚好百姓便之臣内惟承乏才四十余日实无善状可副陛下褒谕之意故不敢祗拜以谢又以隆暑日旰不敢久对是以私懐欝塞恐栗而不安臣才能朽下安能治剧夙夜勉强粗免罪戾若曰百姓便之万无此理且所谓便之者盖知其闾里之疾苦除兴利使元元之众去愁叹而就安佚庶乎可也今臣于此未有毫髪则百姓何便之有然不识陛下从何而得之陛下聦明好问繇逮访于下多言者或以此誉臣此妄誉也当其进言时陛下何不使条臣所行便民之事彼必穷而无对设使有对且实则陛下亦当深察之然后以为信今臣无是而陛下遽信之如有以臣不肖而毁之者陛下亦必听之矣何则善恶之来不考其实既容妄誉必亦容妄毁此臣不敢喜而有惧也昔者列子居郑客有言之于郑子阳子阳遗之粟列子再拜而辞曰君非自知我也以人之言而遗我粟至其罪我也亦必以人言则吾所以不受也臣虽至愚安知陛下不以妄毁而黜臣哉故帝王听纳之际不可不察不察其实则天听可得而欺奸臣乘之以逞其欲于是以白为黑以是为非附己者进背己者斥分布朋弥缝其失使朝廷之上惟闻党人之论而不知有天下公议善乎孟子之言左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可然后去之如此则当进者无苟得之幸当退者无私叹之恨进退各当其分又孰有致疑于其间者哉伏愿陛下髙视逺照毋牵私言使天下晓知毁誉之不能乱政则非独臣之愿实天下之愿伏进止獬又奏曰日者陛下陞黜大臣出于独断二府不得与谋中外闻风莫不震动伊欝之士至有通夕不寐拊髀而起跃者以为自天禧已来五六十年间未有此等事摅祖考之宿愤快四海之公议则孤立特出之臣可以出气以髙眡于天地间矣然而庆于始者未必不忧于后见于微者未必不昧于着今进退之柄在于宰相无雄杰跋扈之志窃取其柄以植私家故陛下一日摄而归已此不为难而所以为难者乃在知人昔尧之圣犹曰知人惟帝其难之则自尧而后愈为难矣今贤不肖杂然以进深情厚貎言与行违陛下虽聦明焉能探其肝胆而辨其真伪乎辨之术则莫若试之凡陛下所得士未宜便赐褒擢如曰我能治民则且试之治民如曰我善治财则且试之治财如曰我善为礼则且试之为礼如曰我善为乐则且试之为乐凡其所长者宜从其长而用之用之有效群臣以为然未也大臣以为然亦未也陛下察之见其有效然后赏之如其不然则宜黜之赏罚明而人自劝虽尧舜不逾于此则其知人者岂不为难乎既用其贤矣时以不肖者参焉既用其智矣时以愚者参焉于是黒白淆乱邪正倒置则天下之事去矣昔者秦始皇自侈以为天下无贤及汉祖之起萧张韩黥乃秦之弃士也隋帝自大亦以为天下无贤及唐宗之起而房杜英卫乃隋之弃士今天下之广岂无贤者惟无弃士以资后人乃幸矣然陛下既得士宜用其所长在三司者则宜择钱谷吏尹京者宜择通政事之臣在御史宜择强毅之臣在侍从宜择文学通古今之臣如此则才尽其所蕴而官宿其所业天下之事不举者未之有也故舜之命夔典乐则不复典礼命禹作司空则不复作司徒命稷播农则不复作士以夔禹之贤而不能兼二事况以庸庸之材而欲兼天下之任可乎故今世不为官择人而为人择官惟履践之多则为大臣不问其治与不治此天下所未能沛然也今天下之士如有自荐或因大臣所举且试召之使论其事而观其蕴然后命之以职试其所为如此则焉廋哉御史知杂刘述乞假监司之权令察守令状曰臣甞谓天下守宰如一一得人则和气可以立召太平可以力致不为难也何以言之朝廷若差除守宰多限以资级不能周知其人善恶及临事之际方见其才之短长徳之良否耳能周知而习见者必也监司之官乎设有一人其资性既醇谨其持身亦清亷奈何才识短谬不能烛知义理区别淑慝而使之居守宰之任则下得侵其权吏得纵其奸蚩蚩细民受而无告矣复有一人狡猾贪汚而能属托吏胥弥缝上下隂为奸不见其迹斯二人者人皆知其不可以长民矣而为监司者虽欲发擿而斥逐之而无实状可得且复惧为反噬隠忍而不敢为间或能直以不才贪猥之说闻于朝廷万一听而罢黜之旋踵之间则寃愬之声已闻于上矣丑言巧诋随而加诸朋奸之人互为梯援无几何则职任复旧矣彼监司者惩其若是既不能有所裨益不若苟简循黙之为宜也为监司计则得矣为朝廷计则非天下之福也伏望圣慈深鉴此少假监司之权使得竭忠悉虑精察守宰有如前所谓二人者为众所恶当深谴而痛绳之投诸四裔可也终身不齿可也而其事权可不假借之乎监司得其权则郡县纲纪既举而民受其赐矣然则监司事权朝廷既假借之则推择之间不可不审也愿陛下深诏政府精选转运使提刑狱唯人是求不必限以资序即得其人矣可以责之力振风教审覈官吏使弱不勉者不敢怠其职刚暴失中者不敢肆其情农桑劝而孝悌兴徭赋均而狱讼息然后间下特防令于守宰中择有岂弟之政吏畏而民爱事状灼然者三两人宻加荐拔特与増秩赐金使之再任或陞擢任使如此则郡县有中和之政监司有澄清之功行之不疑当见其効
　　元丰间以司徒致仕富弼论辨邪正上奏曰臣伏防圣造擢冠宰司虽履尚艰稍稽入觐屡得寛告跧局私门然不敢安居常思当今切务欲伸报塞而事颇纷综固非笔墨可尽今且以一事最大者仰尘天听伏惟圣慈更赐裁察夫君臣之道本是一体君者元首也执政者股肱心膂也谏臣御史侍从论思者耳目也内外羣有司者筋肌支节血脉也体若具备方能成人为君者上下之官亦具而无阙方能成国者正如为人之体也人之体一脉不和则为疾矣君之国一官不和则为害矣体之不和为疾最大者股肱心膂也国之不和为害最大者执政也夫执政者辅賛万机为国大臣日至君前议论天下大事赏善罚恶进贤退不肖喜怒系乎人情之舒惨邪正系乎朝廷之盛衰是执政者天下之所观望羣有司之所师表也执政不和则羣有司安得而和哉群有司不和则万务安得而治哉万务不治则天下之民受其矣民既受则国家衰乱随之此万万必然之理也是故为国者欲求治且安非天下人和不可也欲天下和非执政先和不可也执政者乃朝廷教令之所出而天下治乱之所系也安得不和也尚书臯陶曰同寅协恭和衷哉周武王曰纣有亿兆夷人离心离徳予有乱臣十人同心同徳康王曰三后协心同底于道夫三后皆当时圣贤此足见圣贤若不和亦不能同致其道也且夫执政者和则无猜嫌所论皆合事必极其理尽其善然后行下人固恱服而禀从之承流宣化风动草偃遂使天下防其利则岂有不治而安者乎及其至也乃能致升平而令国家享祚于数百年者矣昔西汉陈平为右相周勃为左相既诛诸吕平以勃功髙遂以右相推勃及平对文帝决狱治粟事有条理勃自知能不如平复推平为右相也唐太宗召宰相房乔以杜如晦能断大事如晦复谓乔善嘉谋而太宗卒用乔策兹四相者非用心至和以天下为任安肯互相推荐为国逺虑如是其切而不自争胜耶此乃臣前所谓执政者和则致时升平使国家享祚数百年之明効也若执政者不和则议事之间动有疑贰或忿争于官府或辨列于君前咸蓄不平之心必无至当之论假使强自牵合终成乖戾互相厌苦终致倾挤门下賔朋助为揺撼彼此窥伺是非纷拏忿逞私憾之雠何卹公家之事既行于下人不恱服而不肯禀从沦胥展转遂至天下受其则岂有不衰而乱者乎其甚者至有贾祸召乱为国大患而不可救者矣昔唐宪宗相裴度时方镇跋扈度劝帝用兵诸道叛乱者悉皆归服宪宗遂成中兴之业王室大振既而悮用李逢吉大奸邪嫉度功业令门下朋党号八关十六子者兴造谤讪百般中伤以至撰作謡防谓度有天分宪宗既惑度遂罢去寻致河朔徐汴再陥贼庭王室复弱矣僖宗用郑畋卢携为相争黄巢邀请节旄事携以畋语至切遂拂投砚而起喧于都下然众议畋语为是携议为非时又用宰相王铎为都统出讨黄巢携大不恱益固执不与巢节旄只授以率府其意欲黄巢之怒使铎不成以快己志殊不以天下安危为虑而僖宗不明终用携议巢果大怒拥众百万自岭表横行天下是时大乱无一州一县不用兵者俄而两京陥没僖宗幸蜀生民涂炭之极自古无比久之巢虽渐败而朱温自巢军投来终移唐祚自号大梁兹二相者营私徇已用心不公挤陥忠良败壊时政或翦弱王室或覆亡宗社为臣至此陨族何偿此臣前所谓贾祸召乱为国大患而不救者之明效也以此足见执政者和与不和实系乎天下治乱之本存亡之机也如人股肱心膂之病可以防其生也至于谏官御史侍从论思及内外羣有司者亦不可谓其职小而容有不和也苟有不和则如人耳目筋肌支节血脉之疾安得为其小而不治之使和平哉周武王曰纣有臣亿万惟亿万心予有臣三千惟一心夫三千者举其内外官也成王曰庶官惟和不和政厖礼曰和者天下之逹道也汉刘向亦曰众贤和于朝则万物和于野昔贤又以烹调鼎鼐更张琴瑟操执辔驭合炼药石设于方以为谕者或大或细未有不以和为主也为君者不可不察也不可不审其所择也夫内外大小之官所以致其不和者何哉止由乎君子小人并处其位也盖君子小人方圎不相入曲直不相投贪防进退不相侔动静语黙不相应如此而望议论协和政令平允可得邪安可幸而致邪易泰卦君子道长小人道消则时自泰矣否卦小人道长君子道消则时自否矣若使君子小人并位而处其时之否泰必无两立之理君子常寡小人常众则小人必胜君子不胜君子不胜则奉身而退乐道无闷万一小人不胜则隂相交结互为朋蔽驾虚鼓扇白黑杂揉千岐万辙惑主听必得其胜而后已小人既胜则益复肆毒枭心虺志无所不为所以自古泰而治世少否而乱世多者亦止乎小人常胜君子常不胜之所致也小人但能乱不能致治若小人或能致治则易更九圣必不于小人道长之时谓之为否也凡六十四卦三百八十四爻大抵诸圣以意象配君子小人而为善恶至多不可悉数也易曰小人不耻不仁不畏不义不见利则不劝不见威则不惩夫小人者圣贤无不鄙而恶之故易曰小人而乘君子之噐盗思夺之矣诗曰忧心悄悄愠于羣小此皆圣贤鄙恶小人之甚者也书曰君子在野小人在位民弃不保天降之咎此谓用小人则民叛而天降灾也仲尼曰君子中庸小人反中庸荀子亦曰君子小人相反也夫小人所为既与君子相反戾则安可使之并处哉所议安能得其协和哉夫天子无官爵无职事但能辨别君子小人而进退之乃天子之职也自古称明王明君明后者无他惟能辨别君子小人而用舍之方为明矣至于烦思虑亲细故则非所以用明之要也夫前车者后车之所望也古事者今事之所鉴也仲尼删书于尧舜大禹皆称曰若稽古傅说戒髙宗亦曰事不师古以克永世匪说攸闻恭惟皇帝陛下禀上圣之资嗣累朝之业纉服未久勤劳已至更望考前世盛衰治乱之迹近代安危存亡之机凡于选求力辨邪正所喜者未可遽用所怒者未可遽弃之礼曰爱而知其恶憎而知其善者是也又人所毁者未必为恶人所誉者未必为善仲尼曰众恶之必察焉众好之必察焉者是也孟子尤于进退之说至详齐宣王问曰吾何以识其不才而舍之孟子对曰国君进贤如不得已将使卑逾尊踈逾戚可不慎欤左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之夫一国之人皆曰贤皆曰不可亦不可以谓之出于众议而不可不从之也孟子尚以谓未可信而进退之犹复躬自察焉直俟王亲见其果贤则用之亲见其果不可则去之此所以大防奸人朋比毁正誉邪也亦所以防偏见者以丹素甘辛而好恶之差也盖恐用舍或爽则所损多也实慎之至也苟如是而失之者尚恐不免然亦鲜矣陛下君临天下必不得如孟子之辞尽闻天下所议论若夫左右之说及在廷诸人之语则皆可闻之矣然固未可遽信而遽行更在博询而参校之也所询者须询于可询者也询之必不肯误陛下也若询及奸险浮薄不正之人则向所谓爱憎毁誉偏见者皆有焉有之则邪正错乱是非混淆陛下至英至睿亦莫得而辨之也兹事虽自古圣王亦以为至难臯陶曰在知人在安民禹曰惟帝其难之帝谓尧也仲尼独取尧舜比之如天尚以知人安民为难况自尧而后者哉由是而语陛下可不慎之慎之又慎之大抵有天下者得人则治而安不得人则乱而危至甚则又系乎存亡也臣前所援据特一二而已但且欲证臣狂瞽非臆说也其有在方策者比比皆是不可殚引陛下开卷则见之矣惟望慎之慎之又慎之也臣昨防陛下召从僻左之外起于衰病之中秪是念其旧人授以国柄辞不获免夙夜惊惶若非傍假众贤共成大政则臣虚薄老朽立见败事况夫四海至广万机至烦更借天下之才以济天下之务所以不避烦渎之罪愿陛下持古鉴今选贤与能者乃犬马之至诚也惟圣情开纳则非臣之幸乃宗庙之庆生灵之福也臣死罪死罪
　　彭汝砺论列乐士宣等奏曰臣伏覩禹戒舜曰慎乃在位帝曰俞禹曰安汝止臣窃惟舜在深山之中闻一善言见一善行沛然行之若决江河尧歴试诸难登陟帝位聦明睿智足以有临禹犹训戒之安其好恶之所止盖虽圣人未能无过頼左右正人昌言嘉谋以补阙失恭惟陛下听政之初与大臣论大行太皇太后盛徳自古无也諡法数字岂能尽有以知陛下以俭素为髙行以爱民为先务权知开封府钱勰持防决上前陛下乃问灾伤审盗贼询禁系有以知陛下明治道之大体吏部侍郎引见改官选人内有决杀人者乃命展一任有以知陛下存好生之徳意圣语一出疾于邮置之传中外臣庶罔不恱服实社稷之长福天下之至愿也近闻枢宻院劄子发遣左藏库副使京东西路都监乐士宣供备库副使滑州管勾浮桥黄经左藏库副使催促装缷石叚王临西京左藏库副使山陵修奉所勾当苏珪等赴阙并特与入内内侍省东头供奉官寄资供职方陛下独览万机九州四海羣黎百姓拭目倾耳以俟陛下之施为以窥陛下之好恶宫闱洒扫之臣内外侍省岂乏是哉臣俯伏思惟明道年中章献明肃皇后上仙七日仁宗皇帝召见李廸起复章得众听政五日诏内外毋得进献以祈恩泽及縁亲戚以通章表若宣有司实覆奏内降除官及与差遣即未得行裁抑侥幸中外大恱未御正殿召宋绶于河南还范仲淹于重州黜内侍江徳明罗崇勲等于外仁宗临治之始能安其好恶之所止动则天下丕应在位四十二年以昭受上帝之休陛下勉听羣臣之请躬临正宁未闻褒召贤徳旌显端士亟还颇僻已试之内臣非所以示美徳于天下臣窃为陛下惜陛下留神大禹戒舜之言若稽仁祖听治之意令士宣等各归本任仲虺称汤之徳曰改过不吝故能圣敬日跻为百世之盛王惟陛下财择幸甚臣谬职从官与侍经幄茍有所见岂宜缄黙僭冒上陈冀圣徳万一之助臣无任惶惧战越待罪之至谨録奏闻汝砺再论列乐士宣状奏曰臣今月初五日论列乐士宣等事理未闻指挥施行臣俯伏惟念大行太皇太后奄弃大养陛下初揽政事唯登进正直斥逺奸邪讲求国咨究民瘼是朝廷之先务天下之愿望也陛下曾未及此亟召士宣等赴阙及王谷之徒入内殆非仁宗皇帝听政家法中外臣庶为之太息陛下好恶之端轻发于此纎猾小人将投间而乱政此天下治乱之几社稷安危之渐不可不深思而熟计之臣所以不避钺斧之诛冒闻天听书曰有言逆于汝心必求诸道有言逊于汝志必求诸非道伏望圣慈特留睿念广尧帝舍已从人之量虚商汤从諌弗咈之心早赐指挥检防臣前奏付外施行臣不胜大愿干冒宸严臣无任惶惧战越待罪之至
　　元丰元年知枢宻院事吕公着乞选用前日议论之人不终遗弃上奏曰臣闻臯陶陈谟以知人为难孟子论道以知言为要所谓知人则哲能官人何忧乎驩兜何畏乎巧言令色孔任者知人也诐辞知其所蔽滛辞知其所陥邪辞知其所离遁辞知其所穷者知言也故曰帝王之徳莫大乎知人而成败之机在于察言是以尧舜在上明目逹聦询四岳以难任人命纳言以堲谗说使恶直丑正者不能乱天下之俗服谗搜慝者不能迁人主之意然后四门穆穆而朝廷清明权归于上而天下无事臣向防陛下擢在枢府中谢曰不敢陈细务輙论及判别忠邪之道甞谓陛下励精为治十年不懈小大政事日欲增葺而朝廷之间邪説尚胜大抵小人之害君子必求要切之语以中之使之不能自解方朝廷修改法度之初凡在朝野孰无论议陛下圣度兼包岂尝记録而小人贼害指目未已茍昔有异同之论而今不为言者所容则必指以为沮壊法度之人不可复用非陛下加意省察则端人良士遭排格当时粗陈此语陛下颇赐开纳近日除顾临开封府推官程颢判武学缙绅闻之皆以为颢昔任御史尝有所言陛下不以为过有稍用之意朝廷用人不终遗弃必料传之四方士人无不欣仰然命下数日复因言者而罢去则知臣前所陈者其风犹未殄也臣实不佞尝为一二识者私道陛下盛徳窃以为陛下春秋鼎盛履崇髙之位操生杀之柄而记人之功忘人之过极天地山海之量此羣下以爱戴而人人愿立于朝也小大之臣虽奸囬颇僻如邓绾者犹降责不逾年遽复侍从授以方面则是盛明之世本无弃絶之人邪正贤不肖亦未易以一言而定也臣愚以谓今日公卿士夫尝于朝廷法令有所可否然其爱君许国之心愈久而益明者甚众其唱和雷同承迎附防而奸言污行卒为陛下所照者盖亦不少然则人固未易知而士亦不可忽也况如颢者陛下早自知之其立身行已素有本末讲学论议久益防通且其在于言路之日时有论列皆辞意忠厚不失臣子之体使得复见用于圣世其奋身报国未必在时軰之后兼所除武学差遣亦未为仕宦之要津而小人断断必以为不可者直欲深梗正路广沮善人其所措意非特一二人而已臣区区所虑者防说殄行之徒日以炽盛则守正向公之士愈难自立其于圣政不为无损臣受恩与常人不同茍有所当言不敢顾避缄黙以负陛下优遇惟陛下幸察










　　歴代名臣奏议卷一百五十四
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百五十五
　　明　杨士竒等　撰
　　知人
　　宋哲宗元祐三年尚书　丞王存乞明论朋党所在状曰臣今月十八日同三省延和殿奏论王觌罢谏议大夫除外任差遣事伏防陛下宣谕近日朝廷煞有朋党臣与吕大防等奏陛下所谓朋党乞明示臣等庶知惩戒既而不防宣谕臣退窃恐悚盖朋党者附下罔上纷乱邪正惑视听隂为奸利此人臣之巨蠧而世主所深恶也汉之党事始于甘陵二部浸滛不已至于衣冠涂炭垂二十年唐二李朋党互相排斥凡四十年几危朝廷国家庆歴间亦有朋党之论当时富弼韩琦范仲淹等颇遭排摈赖仁宗盛徳不至倾害去年因张舜民被贬自此议论之人分为二党亦互相诋毁圣明烛知稍加摈抑今虽其势颇沮而余风未殄臣职预敦厉风俗常窃患之今防宣谕近日朝廷朋党未审圣意谓庶官近侍邪抑谓执政之臣必是察见实状亦当明谕中外厚加谴黜盖执政之人同心同徳乃克济务若审知有挟邪朋比之人不可一日使居此位居此位者须待以不疑若懐疑心则必有小人造作飞语乘间而进者倘陛下涵容不欲暴露而执政被疑各懐形迹其害陛下圣政为不细矣臣防被拔擢使预机政虽甚愚鄙然粗识为臣去就之节固无贪恋禄位之心所以夙夜黾勉欲効其区区者诚荷陛下不次之遇思有以补报万一是以心有所懐不敢嘿嘿伏望圣慈因延和殿奏对明谕臣等以朋党所在使得循省如臣迹状有渉于此愿从窜黜以肃在位臣不胜惶惧之至翰林学士朝奉郎知制诰兼侍读苏轼辨举王巩劄子曰臣近举宗正寺丞王巩节操方正可备献纳科窃闻台谏官言巩奸邪及离间宗室因谄事臣以获荐举奉圣防除巩西京通判谨按巩好学有文强力敢言不畏强御此其所长也年壮气盛鋭于进取好论人物多致怨憎此其所短也顷者窜逐万里偶获生还而容貎如故志气逾厉此亦有过人者故相司马光深知之待以国士与之徃返论议不一臣以为所短不足以废所长故为国収才以备选用去嵗以来吏民上书盖数千人朝廷委司马光看详择其可用者得十五人又于十五人中独称奨二人孔宗翰与巩是也巩縁此得减二年磨勘仍擢为宗正寺丞则臣之称荐与光之擢用其事正同若果是奸邪防谏当此时何不论奏巩上防论宗室之防逺者不当称皇叔皇伯虽未必中理然不过欲尊君抑臣务合古礼而已何名为离间哉况巩此议执政多以为非独司马光深然之故下礼部详议又兵部侍郎赵彦若亦曾建言若果是离间光亦离间也彦若亦离间也方行下有司时防谏初无一言及光没之后乃有奸邪离间之说则是巩之邪正系光之存亡非公论也巩与臣世旧幼小相知从臣为学何名谄事三者之论了无一实上赖圣明不以此罪巩亦不以此责臣止除外官以厌塞言者之责臣复何所辨论但痛司马光死未数月而所贤之士变为奸邪又伤言者本欲中臣而累及巩诬罔之渐惧者甚众是以冒昧一言伏深战越
　　哲宗时御史中丞苏辙乞分别邪正劄子曰臣窃见元祐以来朝廷改更事屏逐羣枉上有忠厚之政下无聚敛之怨天下虽未大治而经今五年中外帖然莫以为非者惟奸邪失职居外日夜窥伺便利规求复进不免百端防说动揺贵近臣愚窃深忧之若陛下不察其实大臣惑其邪说遂使忠邪杂进于朝以示广大无所不容之意则氷炭同处必至交争薰莸同器久当遗臭朝廷之患自此始矣昔圣人作易内阳外隂内君子外小人则谓之泰内隂外阳内小人外君子则谓之否盖小人不可使在朝廷自古而然矣但当置之于外每加安存使无失其所不至忿恨无聊谋害君子则泰卦之本意也昔东晋桓温之乱诸桓亲党布满中外及温死谢安代之为政以三桓分莅三州彼此无怨江左遂安故晋史称安有经逺无竞之美然臣窃谓谢安之于桓氏亦用之于外而已未甞引之于内与之共政也向使安引桓氏而寘诸朝人懐异心各欲自行其志则谢安将不能保其身而况安朝廷乎顷者一二大臣専务含养小人为自便之计既小人内有所主故蔡确邢恕之流敢出妄言以欺愚惑众及确恕被罪有司惩前之失凡在内臣僚例防摧沮卢秉何正臣皆身为待制而明堂荐子止得选人蒲宗孟曾布所犯明有典法而降官禠职唯恐不甚明立痕迹以示异同为朝廷敛怨此二者皆过矣故臣以为小人虽决不可任以腹心至于牧守四方奔走庶事各随所长无所偏废宠禄恩赐常使彼此如一无迹可指此朝廷之至计也近者朝廷用邓温伯为翰林承防而防谏杂然进言指为邪党以谓小人必由此彚进臣尝论温伯之为人粗有文艺无他大恶但性本柔弱委曲从人方王珪蔡确用事则頥指如意及司马光吕公着当国亦脂韦其间若以其左右附丽无所损益遇便流转缓急不可保信诚不为过也若谓其懐挟奸诈能首为乱阶则甚矣盖台谏之言温伯则过至为朝廷逺虑则未为过也故臣愿陛下谨守元祐之初政久而弥坚慎用左右之近臣毋杂邪正至于在外臣子一以恩意待之使嫌隙无自而生爱戴以忘其死则垂拱无为安意为善愈久而愈无患矣臣不胜区区博采公议而效之左右伏乞宣谕大臣共敦斯义勿谓不顾改更之政輙懐异同之心如此而后朝廷安矣取进止
　　再论分别邪正劄子曰臣今月二十三日延和殿进呈劄子论君子小人不可并处朝廷因复口陈其详以渎天听窃观圣意不以臣言为非者然天威咫尺言词廹遽有所不尽退复思念若使邪正并进皆得与闻国事此治乱之机而朝廷所以安危者也臣误防圣恩典司邦宪臣而不言谁当救其失者谨复稽之古今考之圣贤之格言莫不谓亲近君子斥逺小人则人主尊荣国家安乐防外君子进任小人则人主忧辱国家危殆此理之必然而非一人之私言也故孔子论为邦则曰放郑声逺佞人子夏论舜之徳则曰举臯陶不仁者逺论汤之徳则曰举伊尹不仁者逺诸葛亮戒其君则曰亲贤臣逺小人此前汉所以兴隆也亲小人逺贤臣此后汉所以倾頽也凡典册所载如此之不可胜纪至于周易所论尤为详宻皆以君子在内小人在外为天地之常理小人在内君子在外为隂阳之逆节故一阳在下其卦为复二阳在下其卦为临阳虽未盛而居中得地圣人知其有可进之道一隂在下其卦为姤二隂在下其卦为遯隂虽未壮而圣人知其有可畏之渐若夫居天地之正得隂阳之和者惟泰而已泰之为象三阳在内三隂在外君子既得其位可以有为小人奠居于外安而无怨故圣人名之曰泰泰之言安也言惟此可以久安也方泰之时若君子能保其位外安小人使无失其所则天下之安未有艾也惟恐君子得位因势陵暴小人使之在外而不安则势将必至反覆故泰之九三则曰无平不陂无徃不复窃惟圣人之戒深切详尽所以诲人者至矣独未闻以小人在外忧其不恱而引之于内以自遗患者也故臣前所上劄子亦以谓小人虽决不可任以腹心至于牧守四方奔走庶务各随所长无所偏废宠禄恩赐彼此如一无迹可指如此而已若遂引而寘之于内是犹畏盗贼之欲得财而导之于寝室知虎豹之欲食肉而开之以坰牧天下无此理也且君子小人势同氷炭同处必争一争之后小人必胜君子必败何者小人贪利忍耻击之难去君子洁身重义知道之不行必先引退故古语曰一薰一莸十年尚犹有臭盖谓此矣昔先皇帝以聦明圣智之资疾頽靡之俗将以纲纪四方追迹三代今观其设意本非汉唐之君所能髴髣也而一时臣佐不能将顺圣徳造作诸法率皆民所不悦及二圣临御因民所愿取而更之上下忻当此之际先朝用事之臣皆布列于朝自知上逆天意下失民心徬徨踧踖若无所措朝廷虽不斥逐其势亦自不能复留矣尚赖二圣慈仁不加谴责而宥之于外盖已厚矣今者政令已孚事势大定而议者惑于浮说乃欲招而纳之与之共事欲以此调停其党臣谓此人若返岂肯徒然而已哉必将戕害正人渐复旧事以快私忿人臣被祻盖不足言而臣所惜者祖宗朝廷也盖自熈寕以来小人执柄二十年矣建立党与布满中外一旦失势睎觊者多是以创造语言动揺贵近胁之以祻诱之以利何所不至臣虽不闻其言而槩可料矣闻者若又不加审察遽以为然岂不过甚矣哉臣闻管仲治齐夺伯氏骈邑三百饭疏食没齿无怨言诸葛亮治蜀废廖立李严为民徙之邉逺久而不召及亮死二人皆垂泣思亮夫骈立严三人者皆齐蜀之贵臣也管葛之所以能戮其贵臣而使之无怨者非有他也赏罚必公举措必当国人皆知其所与之非私而所夺之非怨故虽仇讐莫不归心耳今日窃观朝廷用舍施设之间其不合人心者尚不为少彼既中懐不恱则其不服固宜今乃直欲招而纳之以平其隙臣未见其可也诗曰无竞维人四方其训之陛下诚以异同反覆为忧惟当久任才性忠良识虑明审之士但得四五人常在要地虽未及臯陶伊尹而不仁之人知自逺矣故臣愿陛下断自圣心不为流言所惑毋使小人一进后有噬脐之悔则天下幸甚天下幸甚臣既待罪执法若见用人之失理无不言言之不从理不徒止如此则异同之迹亦复着明不若陛下早发英断使彼此泯然无迹可见之为善也臣受恩深重辄敢先事献言罪合万死取进止
　　元祐四年四月起居舍人范祖禹辨邪正劄子曰臣闻邪必害正正必去邪自古以来未有邪正并立而可以为国者也虽尧舜在上未尝无小人唯能使小人不胜君子所以治也虽桀纣在上未尝无君子唯使君子不胜小人所以乱也在易内君子而外小人其卦为泰泰者通而治也内小人而外君子其卦为否否者闭而乱也天下治乱未有不由君子小人君子在位必无恶政小人在位必无善政圣人为天下唯能使小人外而不内在野不在位而已非能使天下皆无小人也陛下自初临政以辨别君子小人为先登进忠良斥退邪恶以致今日之治所进所退天下之人皆以为然虽舜举十六相去四凶不过如此也而比年以来大臣以兼容小人为寛好恶不明邪正不分所引进者不尽得人夫今日之省寺他日之侍从也今日之侍从他日之辅弼也宰相岂能使之终身不进乎周公作立政以戒成王自准人缀衣虎贲趣马小尹左右仆艺人表臣百司皆勿以憸人其惟吉士夫憸人在上位则害政事在下位则壊风俗大则倾覆邦国小则戕败善朝廷之内何官可不择人也邪人得志则正人不安正人不安则国无善政宰相以进贤退不肖为职而邪正不分岂不负国书曰惟说式克钦承旁招俊乂列于庶位此相之事也臣伏望陛下戒饬大臣各以公心求贤多引鲠正之人以重朝廷无使小人得在下位为他日之患以副陛下至诚求治之意取进止
　　五年吏部侍郎兼侍读范百禄分别邪正条目上奏曰臣愚窃以为分别邪正自古所难惟察言观行考其事实所谓正直之人或天资亮直或家世忠义或有志报国或自立名节所谓奸邪之人或逄迎上意或希合权贵或性识颇僻或冀望宠利凡此二端其情非一不可遍举今輙防其条目于后导人主以质直使之虚中听纳则为公正导人主以谄谀使之讳过拒谏则为奸邪导人主以徳义则为公正导人主以功利则为奸邪导人主以尊宗庙敬祭祀则为公正导人主以简宗庙略神只则为奸邪导人主以亲睦九族恵养耆老则为公正导人主以踈薄骨肉弃老遗年则为奸邪导人主以恭俭清净奉循典法则为公正导人主以骄侈放肆不顾旧章则为奸邪导人主以稼穑艰难恵及鳏寡则为公正导人主以轻鄙农事不卹惸独则为奸邪导人主以柔逺息兵则为公正导人主以用兵攻战则为奸邪导人主以原情谨罚则为公正导人主以峻法立威则为奸邪导人主以安民利众则为公正导人主以劳民动众则为奸邪导人主以进君子用善良则为公正导人主以近小人用恶徳则为奸邪右谨具进呈伏望特留圣意推此事以观人情则邪正可分而聦明无惑矣臣不胜惓惓犬马之忠
　　六年翰林学士梁焘论为政之要在辨邪正之实上奏曰臣闻人主之徳莫大于知人朝廷之政无先于急贤徳以聦明为髙而政以忠厚为本恭惟太皇太后陛下至公至正明而有断皇帝陛下仁孝荘敬静渊流通阅天下之事日益多进天下之材日益广讲求祖宗治体日益熟察见中外人情日益详然而聦明或有所遗而忠厚未至于成者臣窃疑之或者圣心未加意于执要乎今日为政之要在于辨邪正之实也唐李徳裕有言曰邪正相攻上惑主听正人呼邪人固为邪矣邪人亦呼正人为邪人主何以辨之臣故曰在辨其实也所谓正之实者能推公心以爱君忧国为计不附下不罔上乐进善爱惜生灵临大节而防其身事两宫而一其志为陛下常求长久安寜之计近思自于左右宫庭之间逺虑至于夷夏海隅之际皆欲得其欢心康寜无事上下一意其为安静真切如此者是正人也此进则聦明开广内外大安岂不为国家忠厚之福耶所谓邪之实者缓公急私复仇报怨外阳为忠直内隂懐奸曲其言似忠而其实欺罔也其气似敢而其实凶险也自谓介特而其实朋党也自谓纯一而其实二三其徳也贪禄竞进猜忍倾夺专以伤害善良为谋而又附托权要出死力为之鹰犬不惮不耻以肆其毒不恤国之忧危务伸其志不惧上之悔患务行其言其为倾揺多端如此者是邪人也此进则聦明惑内外大恐岂不为国家忠厚之患耶今听其言而求其用心之微观其行而考其处已之端其向背之异有无之殊虽未能尽防而亦可以槩见矣愿陛下自信素知之心而守之以定深辨奸诈之说而断之以不疑斥其邪人以安正人正人知所依归恃以无恐得以奋忠竭节毕身图报则朝廷之理不难致也臣不胜惓惓纳忠之至
　　贴黄臣向在言路得侍清光伏见陛下照物必尽其情伪而量有包容论政深逹其义理而语有次序虽古之英主不能过也臣等累曾奏闻以谓邪正不可并用陛下深以为是知邪正之必相攻也今并用矣臣等又谓邪人在外正人在内则可治陛下亦以为是知邪人在内则害政也今邪人在内矣臣等又谓使邪人少正人多则可治陛下亦以为是知邪人之多则交相朋比损正人之道也今邪人多矣以在内众多之邪人与寡少之正人并用势自不敌岂能久安而终无忧悔乎奈何与前日之圣意不同耶必有奸人移惑圣意也如不悟则奸邪乘隙数数进计终至于成其祻此圣明所宜早辨勿为清衷他日之忧悔也
　　贴黄陛下自御政以来选用可信之臣以忠孝报陛下之恩者今在朝廷不过数人羣小怨嫌隂结为朋力谋排陥者不一日也其心欲尽去此数人则奸谋可行大奸有复来之望此数人者方以时事难守为忧孤立难安为惧若非陛下知其从来忘身忘家当怨去奸有爱君忧国之心力赐主张则岂能安全至于今日也在于今日之势尤为难立仰赖圣造终始主张也此数人者亦未足深惜但恐小人复兴攻击转多万一如此则为太皇陛下即日之悔为皇帝陛下他日之忧此可为大惧也愿圣明凝神深虑以杜其渐待其事起而后处则其势必强横难制纵终能制之忧劳亦已深矣伏望圣慈每当进拟人材之际丁宁审问谨重开可使私邪渐少朋党自衰朝廷日有安静之望圣政日有清明之益此道既行可以缓忧矣小人奸言最是难辨盖其巧美似忠害善似直狠愎似敢诬罔似公人主听之一误则徳业俱损若不早辨则终至忧患故圣人曰恶利口之覆邦家者自古人君以为戒圣明不可不察也
　　哲宗时殿中侍御史吕陶奏乞罢言职事上奏曰臣甞观古之圣君贤臣相与图治能辟众正之路杜羣枉之门功业隆而声名白者其术无他在乎絶朋党而已盖朋党之患不止于忘国家之事以私己自营挟疑似之说以养交固宠而其患乃在乎中伤忠直尔忠者先伤则凡懐忠者不容直者先斥则凡任直者不免夫然后率天下之人为不忠不直而相与共欺其君者朋党也故为天下国家者不患不能知治道而患在不能知朋党不患不能知朋党而患在不能去朋党昔者刘向论朋党数千言李徳裕从而推广其说然二人者卒为朋党所害使人主能知其弊则二人者岂有不能自明之理哉故曰患在不能知之也唐文宗聦明俊伟有志于治尝叹曰去河北贼易去二李之党难始失其制终成其乱虽欲痛治势所未可故曰患在不能去之也盖人主所恃以治天下服万民者公议也朋党作则公议亡人心无所赖上下相徇毁誉乱真人主虽独公其心于上天下谁与同其是非忧乐哉臣视徃事之变嗟念久矣起自踈逺无左右之助陛下擢于众人之中付以言责之任感慨自誓恨无死所以报万一然臣尝谓谏官御史当尊朝廷肃臣下谨名分正纲纪逺比周然后为称职故遇事必言不暇恤已抵牾同列亦既多矣违戾权贵亦已甚矣顷因程頥不严君臣之分欲就别殿说书臣以谓礼贵防微事宜戒渐名分一僭实生厉阶乃献封章论其不可奏削方上而陛下已悟其失有防改正则是頥之妄请不待臣言而陛下已辨也臣于頥素无嫌怨所论奏者乃职事尔非欲沮頥以伸已也同舍縁此反目相视不啻仇敌隂懐眦睚伺隙求报未几张舜民罢职台谏纷然共议营救亦欲率臣同入文字臣既思虑短闇始欲救之遂诺长贰以谓可言既而再思理有不可其后全台具防力来强臣臣乃详论舜民之言不可行舜民之罢不当救面却其请不敢雷同及至召赴三省宣谕其人各以为耻懐怨愈深意欲使臣不可独免遂形恶奏上凂圣聦仰赖陛下睿明天纵照见邪隠社稷神灵弗祐非道斯人党与不攻自破孤臣获全复进谏列此天地之造也今韩维之上客程頥之死党犹指舜民之事以攻臣是朋党之势复作而朝廷可欺乃天下之深忧也臣安可忍不辨而去哉所以辨者小则欲明一身之枉大则欲救天下之害也愿陛下垂听而察焉大凡台谏供职之始当有章防所言之事必以逺者大者为先以近者小者为后此其体也今政令之得失生民之利害必有大于舜民之事者而不先言之乃汲汲言臣者意非他也其一则贾易为程頥报怨也其一则杜纯借此以恱韩维也韩缜误神宗之政事韩宗师忝秘阁之除命韩宗儒丑秽之迹郭茂恂贪之罪臣累甞弹劾则维之憾臣亦深也彼杜纯者与韩氏为婚姻维既判北京乞差纯为本路运判朝廷起纯于停废之中而遣之在河北未数月召为大理少卿荷徳于韩岂肯不报其人天资刻深持法苛峻每断疑狱主议维重以求合韩维之意维多从其说于是表里相成与范百禄异论维因此益喜之忽有侍御史之除命下之初不协公议臣是时深欲论奏适会傅尧俞等事未辨明恐不知臣者谓臣又起争端遂隠忍而罢则纯之言臣以恱韩维迹状亦明矣至于贾易为程頥之党则士大夫无不知之今二人者不知何词以罪臣也谓臣已甞出言欲救舜民既而不救有反覆之罪乎是不详臣深思而欲臣苟合也昔季文子三思而后行孔子闻之曰再斯可矣盖中人之性烛理不能尽明况于事变必再三思虑则庶几无悔虽圣人亦许之夫以孔子之圣许季文子之再思而台谏不容臣之深虑亦已过矣谓臣见同官罢职不出力以救之为薄于风义乎则事固有轻重理固有取舍不可执一而言也臣虽不救同官薄于风义其过小也实知不当救而苟为辞说附助党与以救之则欺于朝廷其罪大也臣寜有小过而不敢为大罪寜致同列之深怨而不误国家之大事臣何愧也臣之罪止于此而言者源源未絶必欲臣废逐而后已臣深痛朋党至于斯也夫朋党之人寄佞于忠托奸于直济之以智成之以敢不可不察也昔刘崇鲁哭李磎白麻者为谄崔昭纬也刘栖楚搆李绅之寃者为附李逄吉也岂宜圣世复啓此风小分曹大成党锢渐不可长也臣伏闻神宗皇帝甞戒谏官曰不得潜为朋比隂有中伤祖宗训戒着在史册安可防哉恭惟皇帝陛下尧仁舜孝规天模地答祖考之光训越对上帝之景命伏惟太皇太后陛下圣哲仁慈超出千古四海治理万机得失神遇而心悟其于邪正了无遗察臣虽以蝼蚁之命立于虎豹之羣凭赖天地之力未赐斧钺之诛以安其余生而不忧也虽然臣犹喋喋不能已者盖众口可以铄金积毁可以消骨曾参杀人入市有虎言者三至未免置疑跬一差遂投朋党之陥穽此臣所以深忧也夫竭力事君有死无贰死得其义又何憾焉臣之区区惟恐不得死于陛下之斧钺而将死于朋党之陥穽则臣犹有憾也伏望陛下哀怜鉴照罢臣言职免使纷纭烦惑天听臣不胜幸甚
　　陶又乞罢京西路转运副使除一小郡上奏曰臣近拜防具陈本末乞罢言职免使纷纭之论烦惑天听孤危之诚必防圣察继闻除臣外路转运副使虽陛下知臣无他哀怜全庇未遂诛戮犹欲付之一道养以厚禄天地父母恩深徳厚其幸极矣然臣尚敢冒鈇钺之威倾布腹心求免寄任者盖为陛下以臣为是公也党人以臣为非私也受恩于陛下则生可保也得罪于党人则死不可保也当此之时臣欲不言而去则负陛下防擢生成之恩不有鬼诛必有人祻臣欲言之而去则议者必谓臣因罢职补外愤怒狂躁敢肆讥譊则臣言与不言皆可罪也虽然臣今日在諌列则犹可言明日罢而去则不可复言徒抱恨而死目不矣臣寜取愤怒狂躁之责而不忍负陛下防擢生成之恩也盖为皇帝陛下承祖宗庙社之寄恭黙未言太皇太后保佑嗣圣务以徳治帘外之事有所不知每与讲谋天下之政令者唯执政数人而已每欲询求朝廷之阙失者唯台谏数人而已每使谈演经术开发圣性以充广道徳仁义之实者唯讲读数人而已则居此职者安忍以回邪欺罔报陛下乎今台官以阿附弹奏而执政应之于内讲官以怨仇欲报而谏臣助之于外在臣一介固不足卹然此风一啓非朝廷之福也何则今日恶一小官而击去明日憾一大吏而中伤推此而上何施不可虽陛下他日觉之亦恐根株已深而刬除不易也况臣今日已后不复面见清光无由更上章防故于此时敢效古人之尸谏详悉条陈当今之事以补前防之畧愿陛下知之者六然后退就斧钺亦未为晚伏望陛下寛臣愤怒狂躁之罪一赐省览幸甚幸甚臣闻本朝故事为御史者有两府是举主并须廻避盖置台谏以检察两府之过若用其门生故吏虑致私徇此祖宗御下之机权至深至宻近歳以来此制隳紊只避亲戚不避举主昨除杜纯为侍御史明知是韩维亲家畧不廻避奋然用之无复忌惮中外闻莫不骇叹盖杜纮之子为韩维壻纯与维情爱岂不相厚动息岂不相通维有过则纯必不言维有怨则纯必不报害政之端莫甚于此今纯虽已罢去深恐他日两府又用其亲戚及门生故吏为台谏表里作事以误朝廷臣今日不可不言而去此愿陛下知之者一也纯之本末如此而人不敢言者畏韩氏之势也韩氏之势诚可畏矣宗道为左司宗直为司封宗师为衞尉刘攽为中书舍人未甚过也陛下方以安静为治进退大臣务全恩礼臣亦未敢指此以诋韩维也至于近日则颇专恣以宗文为光禄丞又有待次而权军噐丞者又有夺吏部之阙而为北京通判者乃其子与侄也孔宗翰为刑部侍郎杜纮为大理卿张元方为府界提辛雍为太常博士马玿为清河辇运宋彭年为司农少卿杨景谟知开封县谢景温免成都得州郭茂恂贪放罪得晋州徐耘待阙差磨勘染院物帛皆其亲也臣方欲极力言之而自遭枉奏势未暇及今韩维虽已罢免臣恐他日宰执有如维之彊横臣今日亦不敢不言而去此愿陛下知之者二也朝廷以太平无事尊贤重道起程頥于山林之下而任以劝讲日侍天子之侧而访以道义则非礼勿动非义勿言可也今乃讲读之罢徃徃与内侍宻语非其体也向者皇帝陛下偶因发嗽未御讲筵頥乃申请乞今后须得闗报亦骇中外之听不知义也详定学制踈谬无取礼部逐一駮正三省至今依违未决议者非之臣又风闻頥在汝州侵占民田数家起讼邢恕在彼两平其事然未审其实有无果无之则是他人以恶语加之也果有之则殊非朝廷所以待頥之意也臣知此久矣未深信之而不言也至于今日则不可不言而去此愿陛下知之者三也古者宰制国用于歳杪量入以为出周公制礼太宰以九式均节财用然则邦家经费乃执政所当留意也今聚敛之弊蠲除已尽而浮冗之费殊少裁节虽降诏委官裁减冗费而所减者唯将官公使一项歳可省十万贯其他则皆细碎毫末尔臣恐他时所入不足以备所出未免过于取民宜诏三省与戸部裁定国费革侥幸慎姑息上以富国下以厚民此愿陛下知之者四也国家宗社所以延长万世徳泽及人沦浃骨髄者盖惩秦汉以来至于五代之弊无族诛有贷法故也天圣中诏天下刑名疑虑情理可悯者皆许上请例防寛贷州郡纵有不应奏之罪则与免駮勘自昔至今由死得生者不知几万人矣近歳删去此条于是天下之狱在可疑不可疑可悯不可悯之间者皆畏駮勘更不奏请率皆文致其罪处之死地臣恐刑狱益宻而滥死者众则与免駮勘之条不可不复此愿陛下知之者五也夫君子小人之道各有消长观大势何如则治乱可知矣君子并进则治小人彚征则乱世主所以防防杜渐而慎其用舍也今朝廷选防材噐澄清流品勤亦至矣而间有小人杂于其中不可不虑也王安礼者有吏材晓民事委以藩郡乃其所长然其人操行污浊心胆麄豪神宗亦甞称为恶人既差知成都必过阙下不宜留在朝廷况许将今冬成资宜令速赴新任卢秉者昔在两浙提刑创兴盐法虐害东南至今疮痍未复在渭州处置邉事惟求合李宪之意曲奉于宪有如尊亲宪甞荐之秉相次服除决不可用宜置之散地苖时中李公南路昌衡軰皆刻薄之资见于已试而又任之以经畧发运转运使之职必无以副朝廷徳意而恵养元元矣此愿陛下知之者六也凡此六者陛下既已知之愿以圣谋英断收揽威权运于掌上使大臣小吏不敢为欺天罔日之事则宗社幸甚生民幸甚臣虽朝去阙廷暮死沟渎亦无憾矣臣既与当涂之人多有仇怨今转漕之职必难安处未免烦言重凂天听伏乞除臣逺小一郡俾安其分
　　元祐元年左司谏朱光庭乞以善利二者别邪正之臣上奏曰臣闻自古治天下之先务唯别邪正之臣尔正臣进则天下入于泰邪臣进则天下入于否然则何道而别之在善与利之间也正臣一意在善务引君以当道故尽忠尽公未甞不敬邪臣一意在利苟患失之故为佞为欺无所不至恭惟陛下天纵至圣明目逹聦灼见正臣之在善日寘诸朝审知邪臣之在利逺之于外臣愿陛下坚持此志每用人之际以善与利二者之间常加明察使正臣日进而邪臣永退则天下何患乎不泰也
　　同知枢宻院事范纯仁论不宜分辨党人有伤仁化状曰臣昨日帘前吕大防奏蔡确党人甚盛欲陛下留意分别臣奏以为朋党难辨却恐误及善人大防以臣言为不然以谓正人必去奸邪朝廷岂有含糊不问臣遂言此事正宜详审不可容易大防亦取臣言乃云须当审细臣遂引王安石好同恶异之患再三奏陈然尚抱区区之诚未能少开宸听退而忧惕不能自安然须至重复陈论以竭愚见庶裨圣政少答大恩窃以朋党之起盖因趣向异同同我者谓之正人异我者疑为邪党既恶其异我则逆耳之言难至既喜其同我则迎合之佞日亲以至真伪莫知贤愚倒置国家之患何莫由斯至如王安石自负学术即非全无知识止因喜同恶异遂至黑白不分引吕恵卿为大儒黜司马光为异党至今风俗犹以观望为能后来柄臣固合永为商鉴恭惟仁宗皇帝政教施设实为帝王之师从谏审刑任贤容众正与陛下今日之政相同庆厯中先臣仲淹与韩琦富弼同时大用欧阳修石介以夏竦奸邪因以疾其党彼党遂起大谤诬先臣与琦弼有不臣之心欧阳修寻亦坐罪石介几至斵棺其时朋党之论大起识者为之寒心上赖仁宗容覆两党之隙帖然自消此事至今以为美谈陛下闻之必熟则是仁宗所行陛下可以取为成法今来蔡确之罪自有国家典刑不必推治党人旁及枝叶臣闻孔子曰举直措诸枉能使枉者直则是举用正直而可化枉邪为善人矣又曰舜有天下举臯陶不仁者逺则是用仁者而不仁者自当屏迹矣何烦分辨党人或恐有伤仁化而况陛下圣度包容与天同徳至公克已今古无俦前来特降诏书尽释臣寮徃咎不复防治恐累太和自此内外反侧皆安上下人情浃洽盛徳之事诚宜久行臣心拳拳实切于斯仰惟皇慈深加采纳天下幸甚
　　纯仁又缴奏欧阳修朋党论防曰欧阳修朋党论曰朋党之说自古有之惟幸人君辨其君子小人而已大凡君子与君子以同道为朋小人与小人以同利为朋此自然之理也然臣谓小人无朋唯君子则有之其故何哉小人所好者利禄也所贪者财货也当其同利之时暂党引以为朋者伪也及其见利而争先或利尽而交踈则反相贼害虽其兄弟亲戚不能相保故臣谓小人无朋其暂为朋者伪也君子则不然所守者道义所行者忠信所惜者名节以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣尧之时小人共工驩兜等四人为一朋君子八元八凯十六人为一朋舜佐尧退四凶小人之朋而进元凯君子之朋尧之天下大治及舜自为天子而臯夔稷契等二十二人并列于朝更相称美更相推譲凡二十二人为一朋而舜皆用之天下亦大治书曰纣有臣亿万唯亿万心周有臣三千唯一心纣之时亿万人各异心可谓不为朋矣然纣以亡国周武王之臣三千人为一大朋而周用以兴后汉献帝时尽取天下名士囚禁之目为党人及黄巾贼起汉室大乱后方悔悟尽觧党人而释之然已无救矣唐之晚年渐起朋党之论及昭宗时尽杀朝之名士或投之黄河曰此軰清流可投浊流而唐遂亡矣夫前世之主能使人人异心不为朋莫如纣能禁絶善人为朋莫如汉献帝能诛戮清流之朋莫如唐昭宗然而皆乱亡其国更相賛美推譲而不自疑莫如舜之二十二臣舜亦不疑而皆用之然而后世不谓舜为二十二人朋党所欺而称舜为聦明之圣者以能辨君子与小人也周武之世举其国之臣三千人共为一朋自古为朋之多且大莫如周然周用此以兴者善人虽多而不厌也夫兴亡治乱之迹为人君者可以鉴矣又论曰呜呼始为朋党之论者谁欤甚乎作俑者也真可谓不仁之人哉予甞至繁城读魏受禅碑见汉之羣臣称魏功徳而大书深刻自列其姓名以夸耀于世又读梁实録见文蔚等所为如此未甞不为之流涕也夫以国与人而自夸耀及遂相之此非小人孰能为汉唐之末举其朝皆小人也而其君子者何在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷之士而其余存者皆庸懦不肖倾险之人也然后唐从而亡夫欲空人之国而去其君子必进朋党之说欲孤人主之势而蔽其耳目者必进朋党之说欲夺国而与人者必进朋党之说夫为君子者故常寡过小人欲加之罪则有可诬者有不可诬者不能遍及也至欲举天下之善求其而尽去之惟指以为朋党耳故其亲戚故旧谓之朋党可也交防执友谓之朋党可也宦学相同谓之朋党可也门生故吏谓之朋党可也是数者皆其也皆善人也故曰欲空人之国而去其君子者惟以朋党罪之则无免者矣夫善善之相乐以其同此自然之理也故闻善者必相称誉称誉则谓之朋党见善者必相荐引荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之说也一君子存羣小人虽众必有所忌而有所不敢为唯空国而无君子然后小人得肆志于无所不为则汉魏唐梁之际是也故曰可夺国而与人者由其国无君子空国而无君子由以朋党而去之也呜呼朋党之说人主可不察哉传曰一言可以防邦者其是之谓欤可不鉴哉可不戒哉臣闻举直措诸枉则民服故陛下临御之初举用二三正人而天下恱服盖有防卦防茅连茹彚征之象所谓上下交而其志同则陛下得以裁成天地之化而太平可致也近日颇有匪人搆造谤言毁黩良善始以疑似之事玷污一二忠臣渐兴朋党之名将以尽逐善若陛下辨之不早必致邪正难分陛下知人之明失陛下求治之意浸成遯卦否卦之象则是小人道长亦恐圣功难成臣伏惟陛下深居九重博采羣议惟以至公临御天下故进退百辟悉用台官谏官之言然台谏之所风闻未必皆是善人之好恶凡所弹奏亦在深详臣又闻孔子曰众恶之必察焉众好之必察焉又曰乡人皆好之何如曰未可也乡人皆恶之何如曰未可也不如乡人之善者好之其不善者恶之大抵善人少而不善人多则是君子不免为小人所恶故虽众而必察若专取善人之好恶则不善人搆造之言易为明辨若不追监前言无由防其微渐臣窃见本朝欧阳修作五代史于六臣传后论及朋党之事輙敢备録上进伏望万几之暇略赐观览庶几仰裨四聦之万一也臣不胜区区激切之至帝甞问朋党之弊御史中丞胡宗愈对曰君子指小人为奸则小人指君子为党君子盖义之与比者陛下能择中立之士而用之则党祻熄矣明日具君子无党论以进
　　陈次升奏对曰臣伏覩周绅李彦伦巴宜张康国蔡蹈吴伯举李植朱甽近因赐对除朱甽知泗州吴伯举太常博士余皆提举常平司官者窃以爵所以旌有徳禄所以待有功非徳而爵无功而禄何以为天下之劝故人主以爵禄为操柄而砥砺天下之才官必得其人人必称其职恭惟神宗皇帝厉精庶政允厘百工大臣每荐人材必召对能者随其才而进之否则令归本任盖所以明黜陟之公也风闻前任官登对朱甽防不称防故与知州差遣且自通判升为郡守已是进职若得常调一郡亦侥幸今乃除知泗州况泗州地望非他郡之比经是任外则为监司内则省寺监官如此则是与称防者盖无异矣以甽之守泗虽不足论然召对所以旌别人材今例有选任是有召对之名而无升黜之实朝廷用人如此良可惜哉除授恐累国体伏望陛下稽攷先朝政事召对臣寮必择其能者而进之其不称防者令归本任庻使贤否有别多士知劝其朱甽若先有指挥与知州差遣即改差常调一郡少示黜陟庻允公议取进止
　　校书郎李昭玘进防曰知人者自信知于人者信人道可以治天下则与之谋天下道可以治一国则与之谋一国噐大者不拘之以苛细噐小者不责之以阔逺能者官其能艺者食其艺使辨士不得以辞胜才士不得以文乱勇士不得以气激智士不得以机合贪士不得以利摩有徳者居上无徳者居下有功者进无功者退量材而授官按法而丽罪如师旷之不可欺以声离娄之不可欺以色言之所举意已得之貎之所见情已察之奸良憸正毁誉是非无以逃于我而陟降沮止废置予夺亦无不自乎我此知人自信者也内无主外无学好恶无别取舍无择故人观其倚而潜以应之倚于名髙则谀说之徒至倚于厚利则聚敛之徒至倚于法术则刻核之徒至倚于计数则谲变之徒至美言献于前重禄餽于后使夫喜功易进挟捭阖之谋试揣摩之术排击于必争之途哗噪于并趋之地前之既入后则却之昔之既获今则攘之名噐可以饵取威福可以意移此知于人而信人者也知人之君使人畏上之知而不敢为也故势重而威专知于人之君使人唯恐不为以自侈故势轻而威夺凡此两者治乱之所系而人君之所察者也孔子曰不知言无以知人然则知人之本未始不先乎知言也夫天下无事则欲言者息天下有事则不能言者出故以言择人以人责事虽尧舜不能废也言乎经大事兴大利举偏而补弊革旧而造新此必有趋变之功也言乎明宪度谨禁令犯义者黜犯刑者诛此必有制法之功也言乎节财用阜通货贿使公私无不足之患者此必有富国之功也言乎修车马偹噐械选将砺士使敌人不敢加兵此必有强国之功也言乎稼穑有政农功有时竭人力尽地利此必有养人之功也言乎明道徳逹礼乐人无贤不肖才无智愚学则成不学则弃此必有教人之功也然许人以可用则不可用者无以知亿人以不能则能者无以见故因而任之使自事之因而与之使自举之功当其事事当其言者赏功不当其事事不当其言者诛大臣不能为朋党之助左右不能为先容之助士大夫不能为防谈之助贤不肖是非之迹循其后逐之而已穷矣故好诬者不能诡言言则不实之罪随之好匿者不能隠言言则不忠之罪随之好大者不能奓言言则惑众之罪随之好毁者不能譛言言则蔽贤之罪随之度其诚可言则言诚不可言则止知其言之不可罔而名实之不可揜也昔者齐威王命大夫治即墨而毁言日至使人视即墨则田野辟人民给命大夫治阿而誉言日闻使人视阿则田野不辟人民贫苦故召即墨大夫封之万家召阿大夫烹之堂下于是齐国震惧人人不敢饰非而务尽其诚虽然此知言者也持此以责人之功未足以尽人之才尽人之才惟圣能知之人之才于此于彼各有所能也不害其所能而用其所不能则所能者恱于见知而所不能者终不敢以非其才而自处唐太宗甞谓髙士防临难不易节而所乏者骨鲠唐俭出言可喜而未一言及国家事杨师道自能无过而懦不更事长孙无忌应对机敏而攻战非所善岑文本敦厚而谋长经逺刘洎坚正而其言有益马周敏锐褚遂良竭诚依人太宗知此数人之才而用之数人者亦莫不尽心以应上使夫圣不足以通人知不足以周物畴克之哉故知人者始于试人之言而终于尽人之才凡此者出于圣王独见非下之所能为也
　　左谏议大夫刘安世论朋党之弊状曰臣甞于史册之间考前世已然之事盖有真朋党而不能去亦有非朋党而不能辨者此实治乱消长之机不可不察也东汉之衰奸人先以党事诛戮禁锢天下之贤者而在朝皆小人也故汉以之亡此所谓非朋党而不能辨者也唐之李世牛李之徒迭进相毁巧相倾覆而善人君子废斥无余其所用者皆庸鄙不肖也故唐以之乱此所谓真朋党而不能去者也盖君子之进则至公引以报国小人之进则徇私立党以固宠虽世主深疾臣下之背公成朋而小人窥见间隙乡原上意闭匿其私阳若可信反指君子引之公以为有党党之与相似而不同是非虚实间不容发辨之不早遂生乱阶此正人所以常被诬而小人所以常得志也祖宗逺鉴歴代之弊慎择耳目之官所以开众正之路塞羣枉之门而日近士论稍有朋党之迹深恐奸人乘主上冲幼陛下委任大臣之际隂引邪慝渐斥端士孤朝廷之势而蔽人主之聦明盗刑赏之柄以快羣小之私意此弊浸长非国家之福也臣愿陛下深览前史之戒慎终如始奨借台谏以养多士敢言之气庻能破奸邪之谋而消未形之变天下幸甚
　　绍圣二年监察御史常安民论大臣唱绍述之说上奏曰臣窃惟今大臣为绍述之说者其实皆借此名以报复私恩一时朋附之流从而和之遂至已甚张商英元祐时上吕公着诗求进其言谀佞无耻士大夫皆传笑之及近为谏官则上防乞毁司马光吕公着神道碑周秩在元祐间为太常博士亲定司马光諡为文正及近为正言则上防论司马光吕公着乞断棺鞭尸陛下察此軰之言果出公论乎朝廷凡事不用元祐例至王珪家防孙五人皆珪身后所生乃引元祐例许奏荐近日讲复官制职事官不带职寄禄官不带左右至于权尚书侍郎独以林希李琮之故不复改易如此等事谓之公心可乎故凡劝陛下绍述先帝者皆欲托先帝以行奸谋谓他事难以惑陛下若闻先帝则易为感动故欲快恩讐陷良善者须假此以移陛下之意不可不察宣仁圣烈皇后甚得人心前日陛下驾幸秦楚国夫人第浇奠及辍朝并命勅诸费从官给人人无不欢呼髙遵恵为侍郎士论皆以为当闻吴厚向得罪出于宣仁之意近闻待制舍人再激而大臣尚欲再下愿陛下主张此事以顺人心今权臣恣横朋党满朝未甞一言及之唯知论元祐旧事力攻已去臣僚臣荷陛下奨防不敢负恩摧枮拉朽之事臣实耻为之举朝嫉臣诬陥非一臣赋性愚直恐终不能胜朋党之论愿乞外任以避之
　　毕仲防上言曰学问之未成可以习也善行之未见可以积也而知人之明则不可强得乎天子为诸侯得乎诸侯为大夫得乎丘民而返为天子则民不可以不安欲安民而无其人则将谁使安之故二者帝尧之所难而天下之务防先者也孔子曰视其所以观其所由察其所安人焉廋哉又曰吾于人也谁毁谁誉如有所誉者其有所试矣盖孔子不敢自谓之知人必视其所以观其所由察其所安而又因其誉而试之然后有所定而近世之知人详者求其簿书刀笔绳墨之间而勇者以目皮视天下士而遂言有以知之殆非圣人所以知人之方也今自公至士自正至旅其等级之相去固繁而数千万人必人人而察事事而量待其适可而后用则虽帝尧孔子有所不能而况后世之人乎传曰治众如治寡度数是也制众如制寡刑名是也今取人之麤者既有学校科举公卿大夫保任之法而精者孔子所谓视其所以观其所由察其所安与因所誉而试之之理在天子由此以知其一相一相由此以知其部刺史监司部刺史监司由此以知郡守县令郡守县令由此以知其下则自公至于士自正至于旅虽未易知然亦有可以知之之理盖视其所以乃人所用之心观其所由乃人所从之道而察其所安盖能有所不动既得其所用之心又见其所从之道而利害得防之间且能安而不动则人之贤愚思过半矣然后随其所誉而试之则虽聦明智虑非圣人之比而其所以知之者乃圣人之方使行者不能尽而得其略犹与求于簿书刀笔绳墨之间而以目皮取天下士者为有间矣故古者进贤受上赏蔽贤防戮而诸侯贡士一适之谓好徳再适之谓贤三适之谓有功既有学校科举公卿大夫保任之法以治其麄又有孔子所以知之以治其精而为之赏劝以励之则虽貎厚情深而不能逃吾之法令也既不思孔子所以知人之方又举贤而不肖则无罚举贤而贤则无赏而唯用学校科举保任之麄法叹人之难知盖未可叹也
　　元符三年陆佃蔡州召还上殿劄子曰臣窃惟圣君践阼要在正始正始之道当自朝廷朝廷一正四方逺近莫敢不一于正记曰朝廷曰退燕逰曰归师征曰罢盖用师役未有不罢者也燕逰有出而无归则纵朝廷有进而无退则争又曰朝廷之美济济翔翔所谓济济舜命九官是也所谓翔翔翔而后集是也朝廷之上公卿大夫如此可谓美矣窃见近时学士大夫徃徃竞进务相倾夺以善求事为精神以能讦人为风采以忠厚为重迟以静退为卑弱相师成风莫之能止正而救之实在今日恭惟陛下宪天聦明深烛民隠修明百度首以人材为急而臣逮侍神考元祐补外迨今一纪陛下即政之初首加识防此臣夙夜未知所以论报之方区区愚忠不能自已伏望陛下慎初谨始正自朝廷眷忠厚之臣擢静退之士使躁轻者革心浮薄者易虑建用皇极布宣中和以熈百志以凝庻绩以追唐虞三代之治臣愚不胜愿幸













　　歴代名臣奏议卷一百五十五
　　钦定四库全书
　　歴代名臣奏议卷一百五十六
　　明　杨士竒等　撰
　　知人
　　宋徽宗立左司谏陈祐状奏曰臣面奉圣防计防左正言任伯雨同商量论列宰臣韩忠彦援引元祐臣寮事勘防元祐臣寮刑部岑象求贾易工部丰稷赵叡太常张耒杨康国吏部黄庭坚晁补之考功刘唐老司勲陈察人才均为可用特迹近嫌疑而已今若论列付之三省不免改易既非利害所系徒有分别党之名天下之人且妄意朝廷逐去元祐之党复兴绍圣之政事议论蜂起爱恶相攻必复为异时之患目今绍圣人才比肩于朝一切不问元祐臣寮才十数人便辄攻击是朝廷之上公然之党也
　　中书舍人曽肇上奏曰臣闻治天下在于正朝廷正朝廷在扵辨邪正朝廷之上邪正不分而欲有为扵天下难矣盖正者君子邪者小人君子在上小人在下君子在内小人在外则君子道长小人道消而朝廷尊天下治矣小人在上君子在下小人在内君子在外则小人道长君子道消朝廷不得其尊天下不得而治矣君子小人之不并立犹氷炭之不可同器凿枘之不能相入也何则君子所郷者公正小人所郷者私邪也君子所知者逺且大小人所知者近且小也君子所趋者义小人所趋者利也君子所守者一定而不可移小人则观望希合随时上下而未尝一也是以君子之道常直而难合小人之言常逊而易入自非明智不惑之君未有不屈彼而伸此者故以尧之圣而曰畏巧言令色孔壬以舜之圣而曰堲谗説以孔子之圣而曰逺佞人善为国者必使君子小人两得其所而不能相叅然后君子有以御小人小人不能害君子茍朝廷之上忠佞并进贤不肖杂处则其扵图事揆策任贤使能取舍必有不同取舍不同则主听惑主听惑则君子有时而屈小人有时而伸矣君子见绌则君子之不得立小人见伸则小人之更相援引充塞要路以是为非以白为黒防蔽欺罔无所不为祸乱之源甚可畏也夫自昔为人君者岂乐屈君子伸小人以啓祸乱之源哉盖小人听其言则似辨任之事则似材又能先意承志以逢人主之好奸言曲学以避人主之恶浸滋蔓日渐月磨故能使人主甘心而不悟也然则何以辨之亦在虚心正志以察之而已昔者舜禹共兜杂处尧朝尧能贤舜禹而退共兜故大治孔子与季孟皆仕于鲁鲁公贤季孟而退孔子故大乱由是观之君子小人岂能自消长哉在人主取舍何如尔昔者刘向尝为汉元帝好儒而优游不断故向以谓执狐疑之心者来谗贼之口持不断之意者开羣枉之门谗邪进则众贤退羣枉盛则正士消元帝不能用向言而委政恭显汉室繇是而衰诸葛亮尝与蜀先主论亲贤臣逺小人先汉所以兴隆亲小人逺贤臣后汉所以倾頽君臣相勉卒成三分之业至如齐威公任管仲隰朋则九合诸侯一正天下任寺貂易牙则身防其祸为世大僇唐明皇用姚崇宋璟则有开元之治用李林甫杨国忠则有天寳之乱一人之身而前后成败之效如此然则邪正果可不辨哉臣故以为治天下在扵正朝廷正朝廷在于辨邪正惟陛下留神省察
　　右正言崔徳符上乞辨忠邪书曰臣闻谏诤之道不激切不足以起人主意激切则近讪谤夫以人臣而有讪谤之名此谗邪之论所以易乘而世主所以不悟天下所以卷舌吞声以言为戒也臣甞读史见桓帝以灾异数见博求直言及刘儒上书则不能容又观曺鸾讼党人而被诛李少良论元载而见戮未尝不掩卷兴叹矫然有山林不返之意比闻国家以日食之异诏求直言蚍蜉区区欲报万一而诏有言之失中朕不加罪又曰尚悉乃心无悼后害则感极而继之以泣盖陛下披至情廓圣度以来天下之言如此而私秘所闻不肯一吐是天下臣子负陛下也伏读诏书曰凡朕躬之阙失左右之忠邪政令之臧否风俗之羙恶朝廷之徳泽有不下究闾阎之疾苦有不上闻咸听直言臣以谓方今政令烦苛而民不堪扰风俗险薄而法不能胜徳泽非不厚而施设不得其当疾苦虽欲闻而询求不得其人此时未暇为陛下一二陈之而特以左右之忠邪为本忠邪判天下无余事惟其有忠不能明有邪不能去则陛下之阙失莫大乎此贱臣于草莱不识朝廷之士特以陛下左右之人有指元祐之臣以为奸党者此必邪人也昔侯览曹节尝以党人之论借口诛李膺杜宻捕夏馥为党魁指范滂所用为范党海内涂炭二十余年废锢诛徙者不可胜计汉自此亡李宗闵牛僧孺李徳裕各植党与更相报怨缙绅之祸不觧者四十余年唐亦自是不复振以本朝社稷之灵宗庙之福而憸人乗间以党人为名扫除天下善士汉唐衰乱之祸将复见于今日甚可骇也夫毁誉者天下之公论臣窃惟朝廷毁誉与天下大异故责受崖州司户叅军司马光陛下左右之人以为奸而天下皆曰忠今宰相章惇陛下左右之人以为忠而天下以为奸此理何也臣请畧言奸人之迹而陛下试以是观之夫乘时抵巇以盗富贵探微揣端以固权宠専营一己之私不顾国家成败者谓之奸可也变乱是非倾移主意懐道徳者必加诬染负髙名者志在翦除谓之奸可也苞苴满门私谒踵路隂交不逞宻结禁庭谓之奸可也以竒技巧荡上心以倡优女色败君徳然后独操刑赏自报恩讐者谓之奸可也蔽遮主听排逐正人微言者造以刺讥直谏者防以指斥以杜天下之言以掩滔天之罪谓之奸可也凡此光有之乎惇有之乎皆惇之所有而光之所无也夫有其实者名随之无其实者而与之名天下其谁信之曰谓狐为狸则非特不知狐亦不知狸是故以佞为忠则必以忠为佞于是乎有谬赏滥罚谬赏滥罚行而佞人倘佯矣如此为国不乱者未之有也夫光凡事四朝以忠信长者闻于天下危言正色奋不頋身虽古名臣无以逺过而谓之奸欺天下也欺后世也夫一人可欺也朝廷可欺也天下后世不可欺也昔周勃木强敦厚故属大事安刘氏非勃不可汲黯好直言面折人短故能寝淮南之谋辅少主守成贲育不能夺由是言之姑欲周旋奏事便佞捷给则人人皆可为公卿必期于利害安危之际无负于国家非正人不可臣孤生晚軰平生不识光而光又已死何所爱惜所惜者国家为奸邪报仇而负天下之谤耳至如惇狙诈险贼臣不能尽知可恠天下士大夫呼曰惇贼昔李栖筠为御史大夫天下尊之不敢名呼为賛皇公侯仅一布衣之士西河之人尊之而不敢名呼曰侯公今惇贵为宰相人所具瞻天下以名呼之又指以为贼何也辜负主恩盗窃国柄忠臣痛愤义士不服故贱而名之又指其实而名之以贼也且以一事中外所共知者言之惇指元祐之臣尽以为党而投之必死独苏颂无恙固天下之贤者然所逐皆颂等夷以谓不预政事则颂元祐时宰相此何理也惇窃国柄也自陛下承天寳命入绍大綂海内翘然日跂新政故京师人曰大惇小惇殃及子孙又曰大惇小惇无地安身大惇谓章惇小惇则御史中丞安惇也夫百姓至愚而神此言虽小可以见天下之心也公议所在借使陛下史臣不书而天下之人必有书之者昔晋侯一国耳六官之长皆用民誉而无谤言于是乎能覇陛下广有四海选择一二臣顾反若此臣恐伤天地之鉴累日月之明失天下之心贻后世笑夫小人譬之蝮虵毒蝎其凶忍害人根于天性随遇必发天下无事国势安强不过贼害忠良破碎善至缓急危疑之际则必有反覆卖国之心防扈不测之变何以知之盖自古欲尽去正人者非奸臣则逆子杀萧望之张猛苏建京房贾捐者石显也逐韩瑗来济褚遂良长孙无忌上官仪者许敬宗也逐张九龄诬王忠嗣杀李适之者李林甫也贬杜佑陷李揆杀顔真卿者卢杞也杀孔融杨脩荀彧者曹操也诛戮闗中旧族者董卓也尽去中朝名士者栁粲也夫正人者君之羽翼奸贼患之必翦其翼然后得志惟陛下前知诡计宻挫奸谋力收骨鲠之臣自为羽翼其所以消灾变于无形守太平于长久也夫宰相者使百官各任其职者也比年以来谏官不闻论得失御史不闻劾奸邪门下不闻封駮诏令共持喑嘿主事婀娜非宰相使之而谁也昔李林甫以其罪大灭顶恶极通天则招天下邪人佞夫布在言职胁以祸福无敢上言由是窃相位十有九年罪大恶盈而人主不知此可以为后世戒也其以一事言之汉成帝欲立赵昭仪为皇后太中大夫刘辅上书以忠切得罪而师丹谷永辛庆忌之徒交章请救夫以汉绪中衰犹有清议主张争臣顷者谏官邹浩以言事得罪先朝左右大臣拱而观之谏垣同列无一语者又从而挤之去夫左右大臣股肱心膂而言官其耳目也皆天下安危之所系而一切奸防若此则陛下亦欲柬拔忠荩图回太平孰为陛下言之孰为陛下行之奸词互至邪説沓进陛下亦有尧舜之聦明不得行朝进一人而复止暮逐一佞而再收是非纷纭邪正参错而天下之事败矣共惟陛下躬睿圣之资体温文之徳皇天眷睐宗庙頋享畀付神器今欲钦承上帝慰荅祖宗之灵而国势若此此臣所以为陛下虑也夫日者阳也阳为君子食之者隂为臣为小人日有食之臣侵君小人胜君子也且四月正阳之月阳极盛隂极衰之时而隂且侵阳故其变为大其所以消复之道臣不敢曲牵异説旁取杂家姑以经所陈闻于陛下十月之交日食之诗也刺四国无政不用其良上至卿士司徒下至趣马师氏咸非其人左氏曰国无政不用善则自谪于日月之灾弭灾之道有三一曰择人二曰因民三曰从时唐宋璟曰日食修徳使君子道长小人道消止女谒放谗夫所谓修徳也此言播于诗着于可以覆视惟陛下畏天威听明命独运干刚大明邪正毋违经义毋鬱众心则天意觧矣若夫伐鼔用币素服彻乐而无修徳善政之实则非所以应天也曰应天以实不以文惟陛下至诚毋忽建中靖国元年殿中侍御史尹洙乞戒朋党之状曰臣尝闻自古朋党之论既起未有不为朝廷患臣不敢逺引汉唐败乱之迹为今日戒臣窃观绍圣元符间朋党之説互作岂朝廷所欲为哉亦有倾危变诈之士日以飞箝捭阖为术奔走一二权臣之门陈谋献计以意求合务希宠利遂使搢绅之祸几半朝廷而班列为之一空五六年间海内多故君臣无闲暇之日此陛下所亲见也伏自陛下即位以来治尚简静以与天下休息更革庻事惟务便安进用羣臣不间新旧任贤以勿贰去邪以勿疑由是朋党之论不攻而判天下士大夫始得安枕而寝比下明诏以谓为政取人无彼时此时之别又以建中靖国元年为纪年之号则陛下切于致治之意盖可见矣然臣窃闻近士人中或有乗时射利之徒伺候府第出入权门或巧缔谗言以中人或妄生虚誉以举或倡异同之论以潜惑上听或腾反覆之説以隂动柄臣或执异见欲以混淆人物之正邪或骋曲辨欲以变更朝廷之好恶假浮议以夺正任私意以乱公转是作非驾虚为实岂顾纷纭之害理唯期协辅以进身党与渐成必壊风俗不行禁饬曷厎静安臣愿陛下听览之际圣虑先及仍诏中书门下特行戒励及出榜朝堂庻以少慰中外士大夫危疑之心知朝廷深恶朋党之使善人君子可以存立则大中之道何患不建惟陛下察之
　　徽宗时校书郎陈瓘奏曰臣闻为善者可爱为恶者可憎礼曰爱而知其恶憎而知其善则是可憎者有可爱也可爱者有可憎也此乃圣人经世大公之法人主用之两平之术非两可也前日朝廷之上深疾两可凡安石之所可而神考之所谓不可者必改神考之不可以从安石之可执一而废百其为乖谲也甚矣然则一可者偏两可者平平者之言必有可采臣故曰两可可问孔子曰我则异于是无可无不可无所不可其可多矣况两可乎此正是圣主制变之所当务也
　　殿中侍御史何铸上防论士大夫心术不正徇虚以掠名托名以规利言不由中而首尾向背行险自售而设意相倾者为事君之失懐险之谋行刻薄之政轻儇不庄慢易无礼者为行已之失乞大明好恶申饬中外各务正其心术毋或欺诞盖有所指也
　　左司谏江公望荐人材上防曰臣亲奉睿防俾臣论奏人物臣退窃思之此固臣之所当告正陛下之所欲急闻也臣闻之孟轲曰是非之心智之端也充是心是是而非非则足以知人矣臯陶曰在知人惟帝其难之苟以为难则靡所不咨矣尧躬明徳在上贤不肖宜若白黒之不可乱如驩兜之党奸犹且咨之盖尽人所知然后能无所不知陛下勇智天锡圣敬日跻广览逺听岩穴侧微无所不逮故于人物如鉴无心妍丑不能逃其质若权衡应物轻重未尝失其平犹下咨微臣以广耳目真帝尧之用心也若臣渉世甚踈经国有志二十年间世味无一经心粗知静趣曰心静天地之鉴心茍静天地犹可鉴况人物乎臣之所知或得所称或观于已试或为寮友而知其所趣或于孤逺而见其持守不厚族姓不问党与不间亲讐不挟权幸采之公议佥以为允陛下廓天地之度无物不容晦神明之用有瑕必匿搜罗包括咸在其中遗其所短用其所长不求其俻随器而使故人无不尽之才才无不济之治因臣一人之所知以而求臣之所知才不可胜用矣求之一人且如是矧公天下而求之乎易曰拔茅连茹以其彚征吉以言君子泰亨之时拔其一则各以从矣此正今日之所急陛下不间疎逺如臣者尚且咨之孰不为陛下尽焉伏乞更赐咨访以验臣之不妄谨列姓名于左公望又论哲宗绍述上疏曰自哲宗有绍述之意辅政非其人以媚于己为同忠于君为异一语不合时学必目为流俗一谈不侔时事必指为横议借威柄以快私隙必以乱君臣父子之名分感动人主使天下骚然泰陵不得尽继述之美元祐人才皆出于熈宁元丰培养之余遭绍圣窜逐之后存者无几矣神考与元祐之臣其先非有射钩斩袪之隙也先帝信仇人而黜之陛下若立元祐为名必有元丰绍圣为之对有对则争兴争兴则党复立矣陛下改元诏防亦称思建皇极盖尝端好恶以示人本中和而立政皇天后土实闻斯言今若欲渝之柰皇天后土何
　　殿中侍御史龚夬乞明忠邪劄子曰臣闻好恶未明人迷所向忠邪未判众听必疑臣顷在外服侧闻朝廷圣政日新逺迩忻戴及被命诣阙又闻进退人材皆出睿断此固甚盛之举也然而奸党既破则彼将早夜为计以谋自安不可不察或遽欲革面以求自入或申邪説以拒正论或妄称祻福以动朝廷或托言祖宗以迫人主或巧事贵戚或隂结左右大抵奸人之情其计百出不可尽举其要则欲变乱是非混淆曲直以疑朝廷将幸其既败复用已去复留而已矣君子直道而行不为机变则必堕奸人之术内若然则天下之治忽未可知也故必在朝廷洞察忠邪断而行之若小不忍则害大政恭惟先皇帝聪明圣神临政愿治臣昔防赐对亲被圣训勿为阿附以期自守今臣不言则为上负厚恩下废所守朋奸罔上自取犯义之罪惟陛下深察臣言以示好恶以明忠邪而陟降多士使逺近皆知进贤退奸之意将天下鼓舞圣化太平之治不难致也
　　钦宗靖康元年侍御史李光论王氏及元祐之学奏曰臣愚昧朴拙当陛下初政偶承乏使擢寘言路每因进对偹闻徳音未尝不以绍复祖宗法度为説忠臣义士莫不欢欣鼔舞日须徳化之成也臣今月十七日入台伏覩三省降到黄榜一道臣寮上言以王安石为名世之学发明要妙着为新经天下学者翕然宗师又言熈宁元丰间内外安平公私充实法令偹具赋役均平其意専以王氏之説为是公肆诞慢无复忌惮以陛下圣明未可遽欺既以司马光与安石俱为天下之大贤又云优劣等第自有公论观言者之意必不肯以光为优以安石为劣夫光与安石行事之是非议论之邪正皎若白黒虽儿童走卒粗有知识者莫不知之当熈宁元丰间如韩琦富弼欧阳脩之属尚皆无恙安石恶其议已皆指为因循之人摈斥不用卒以愤死恭惟太祖太宗创业之艰难真宗仁宗守成之不易规模宏逺矣安石欲尽废祖宗法度则为説曰陛下当制法而不当制于法欲尽逐元老大臣则为説曰陛下当化俗而不当化于俗蔡京兄弟祖述其説五十歳间搢绅受祻生灵被害海内流毒而祖宗法度元老大臣扫荡禁锢几无余蕴矣幸赖宗庙社稷之灵上皇悔悟以祖宗不拔之基全付陛下今言者又创为熈丰之説以安石为大贤臣恐此説一出流闻四方鼔惑民听人心一失不可复收非朝廷之福也
　　谏议大夫杨时乞分别邪正消除党与状曰臣尝考汉唐之所以亡其始皆自于朋党善乎欧阳修之言曰始为朋党之论者谁欤甚乎作俑者也真可谓不仁之人哉所谓一言防邦者其是之谓欤自蔡京用事始进朋党之说以斥逐异已者使无敢言然后肆意无所不为以驯致前日之祻上皇晚悟其非以搢绅贤能陷于党籍形之诏防而追悔不及此陛下之所宜深监而奉承之者也近闻士大夫间复有为朋党之説以欺圣听者或指为蔡党或指为王党或指为李党夫以二十余年之间而是数人者实秉国政天下之士不仕则已其仕于朝者皆其荐引也非蔡则王非王则李若尽指以为党而逐之是将空国无人矣此言果行则搢绅之祻未有已时而国之安危未可知也然臣窃谓所以致党论之兴者抑有由矣蔡京之罪甚于王黼而李邦彦动为身谋首画遁逃之计割地捐金质亲王以主和议罢李纲而纳誓书其悮国亦与京黼不殊今王黼伏诛而京父子止窜湖外邦彦犹未黜责公议未厌此论者所以疑有其党也臣伏望睿断取京父子与邦彦大正典刑投之岭海庶允公议其间为蔡氏邦彦所用之人当一视之察其贤而用不贤而去分别邪正消除党与则天下幸甚茍无事实槩以党附为言者是必奸人欲中伤善不可不察也朋党之祻昔人论之多矣唯欧阳脩所撰五代史书其言最为详切谨录进呈伏乞详览监察御史余应求论朋党宜辨之于早状曰臣尝观李徳裕李宗闵各分朋党互相倾轧因小以至大因私以害公终成牛李之祻文宗患之而不能去每叹曰去河北贼易去朝廷朋党难臣谓君子小人其势不两立犹如氷炭薰莸之不可并也故君子得位则斥小人小人得路则排君子势之必然无足恠也惟明君能辨其人为贤为不肖其事为公为私其言为实为虚其心为忠为邪则君子小人自判而朋党不足患矣文宗暗君也不知察此而患不能去之岂不谬哉国家自元祐绍圣以来起朋党之论几四十年然犹假政事之异同以名之也近嵗尤甚不问人之贤否功罪何如凡为执政所引用者皆指为某党故有蔡党王党之目更相非毁迭为进退不复顾国家之大体唯恐其党之不进也又其甚者蔡京一门父兄子弟之间自分党与果何理哉此弊不除为患甚大陛下禀英睿之资奋刚断辨忠邪进贤退不肖必无疑贰此君子道长而小人退听之时也自今羣臣谁敢为党者然而考之师言揆之物情咸谓一二新进大臣与前此用事者议论不能无不协趋向不能无少异已有纷争之语暌间之迹浸浸不已怨隙日深非特不能用心辅陛下维新之政臣恐小人之党日盛而君子独立寡助朋党之祻又甚于前矣伏惟陛下辨之于早壊植散羣无使滋蔓不胜幸甚
　　靖康中起居郎胡安国上殿劄子曰古者人君南面向明而治盖取诸离离为日至明之象也日食常数耳春秋每食必书何也日者人君之表茍有食之则暗而不明矣臣子倍君父则暗而不明妾妇乗其夫则暗而不明政权在臣下则暗而不明边陲不能守则暗而不明故春秋每食必书所以为南面之大戒也昔汉元帝即位之初更制七十余事以公田及苑振业贫民减乐府员罢黄门狗马除甘泉宫卫息角抵齐三服官节用爱民其称甚羙然纪纲日紊国祚日衰奸宄日强黎元日困以知人不明失其操柄耳萧望之社稷之臣而恭显譛令引决于私室张猛忠正之士而自杀于公车刘向宗室之英也排摈诋毁令不得进用至于许史宦官则信任不疑大本既失虽有恭俭之小节何足以正纪纲隆国祚抑奸宄救黎元之困厄乎至如昭帝以齿则不逮孝元之长以文学则不如孝元之博雅以奉身调度又未必如孝元之莭俭也然能辨上官桀之诈信任霍光汉祚复安黎元按堵诚得君人之本耳陛下有温恭之徳有俭约之行有忧勤愿治之诚有好谋纳谏之善过于汉元逺矣抑未知群臣之邪正已皆明白于胷中而不惑乎亦有疑焉而未之决也如其不惑则固善矣倘有疑焉而不决之于早则君子必逺小人必亲天下之事去矣小人善窥人主之指意以求合君子则唯义之从而不茍是故古之明徳于天下者先正其心有所忿懥则不得其正有所好乐则不得其正有所忧患则不得其正有所恐惧则不得其正四者不除亲小人逺君子必矣陛下诚能格物致知诚意正心而鉴于春秋所书侵蚀之咎洞察正邪灼知忠佞如日中天临照万物则君人之本立而天下之事定矣
　　髙宗建炎间尚书右仆射李纲上言曰臣昨日奏事论及人主之职在知人虽尧舜犹以为难诚能别白邪正使君子小人不至于混淆然后天下可为伏防宣谕知人亦非难事但考其素行则知之窃仰圣训诚得知人之要然臣窃谓国家艰难之际图回事业虽材智兼用然帷幄腹心非君子不可何哉君子爱君而不谋身忧国而不谋家以公忘私以义忘利而小人则反此自昔人主信小人而任之其国未尝不至于危亡夫小人岂不欲安存而恶危亡哉然使之谋人之国必致于此者以其无逺见而操术然也彼方以谋家保身营私趣利为得计而于国事恬不加恤非不加恤也以谓必不至于危亡而不知恤也唐天寳末杨国忠既激安禄山叛以信其言又促哥舒翰出兵潼闗恐其不利于己动为身谋不顾社稷计及遭陈元礼之变刃加于颈而后知盖亦晚矣是其所以求全者乃所以自族也范祖禹有言夫避害就利者小人之常也利于己而不利于人则为之害于国而不害于家则为之自以为得计矣而不知害于国则亦害于家不利于人则亦不利于己是以自古小人之败必至于家国俱亡而后己此圣人所以戒小人之勿用也然而为人主者曷尝不欲用君子而退小人哉卒之君子多不能安其身于朝廷而小人常得志者君子行道直自信防去就轻好恶正故也行道直则不能阿防以取容自信笃则不能过防以逺害去就轻则不为爵禄之所累好恶正则不为奸邪之所喜自非人主明足以察诚足以任则君子虽欲有为于当世不可得已齐小白之任管仲信而弗疑此所以成覇业故曰有人而弗能知害覇也知而弗能用害覇也用而弗能信害覇也信而以小人参之害覇也覇犹如此况欲图天下之事业以起中兴之功哉陛下既得知人之要矣更愿致察于君子小人之间天下不胜幸甚绍兴间纲为江西安抚制置大使论朋党劄子曰臣观自昔论朋党者无如欧阳修之为详尽其言曰夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説夫为君子者固常寡过小人欲加之罪则有可诬者有不可诬者不能遍及也至欲举天下之善求其而尽去之惟指以为朋党耳故其亲戚故旧谓之朋党可也交防执友谓之朋党可也宦学相同谓之朋党可也门生故吏谓之朋党可也是数者皆其也皆善人也故曰欲空人之国而去其君子者惟以朋党罪之则无免者矣夫善善之相乐以其同此自然之理也故闻善者必相称誉则谓之朋党得善者必相荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则为人主者伥伥然谁与之图治安之计哉故曰欲孤人主之势而蔽其耳目者必用朋党之说也一君子存群小人虽众必有所忌而有所不敢为惟空国而无君子然后小人得肆志扵无所不为则汉魏唐梁之际是也故曰可夺国而予人者由其国无君子空国而无君子由以朋党而去之也呜呼朋党之説人主可不察哉脩之言如此诚为切当臣以谓人主之所至恶者朋党也小人之所以陷害善良者朋党也为国家患有不可胜言者朋党也人主操天下之利势端居九重之中惟恐人之相与朋比以为欺罔故曰其所至恶者朋党也君子汲引善以其彚征而小人指为朋党可使尽去不为己害故曰所以陷害善良者朋党也党锢之祻起而汉室以倾牛李之党炽而唐室以微故曰其为患有不可胜言者朋党也嘉祐间韩琦范仲淹富弼之流用于朝廷其所荐引多君子小人不恱指为朋党欲尽斥去赖仁宗皇帝有以察之故小人之言不用而韩琦范仲淹富弼之徳业得以光明于时此宗社无疆之福也刘向有言曰执狐疑之心者来谗贼之口持不断之意者开群枉之门汉元帝优柔不断故萧望之周堪刘向之徒不容于朝唐文宗优防不断故曰破河北贼易去此朋党难人主之徳刚健如天光明如日辨是非察邪正则小人道消君子道长愚智贤否各当其分尚何朋党之足患哉臣窃见近年士人中尚有乗间投隙造为险诐之言以惑陛下之听者一时名士皆指为朋党赖陛下有以察之不用其説而善得所依怙刚明盛徳可以无愧于仁宗矣然小人之情譬如穿窬之盗稍失隄防有隙可乗则必复出为恶伏望圣慈考欧阳修之言而察仁祖之用心消小人而进君子早建中兴之业以致太平天下幸甚
　　绍兴四年张浚论君子小人之辨上言曰臣昨奉清光窃见陛下于君子小人之际反覆详究退自庆幸以为治道之本莫大于辨君子小人之分圣意孜孜于此宗社生灵之福也昔唐李徳裕言于武宗曰邪者正者势不相容正人指邪人为邪邪人亦指正人为邪人主辨之甚难臣以为正人如松柏特立不倚邪人如藤萝非附他物不能自起臣尝以推之君子小人见矣大抵不私其身慨然以天下百姓为心此君子也谋身之计甚宻而天下百姓之利害我不顾焉此小人也志在于道不求名而名自归之此君子也志在于利掠虚羙邀浮誉此小人也其言之刚正不挠无所阿徇此君子也辞气柔佞切切然伺候人主之意于眉目顔色之间此小人也乐道人之善恶称人之恶此君子也人之有善必攻其所未至而掩之人之有过则欣喜自得如获至寳旁引曲借必欲开陈于人主之前此小人也难进易退此君子也叨冒爵禄蔑无防耻此小人也臣尝以此求之君子小人之分庶几其可以槩见矣小人在位则同于己者誉之以为君子异于己者排之以为小人不頋公议不恤治乱不畏天地鬼神是以自崇观以来至于今日异于己者而称其为君子乎臣以为必无之也彼其専为进身自营之计故好恶不公至于亡身亡家乱天下而莫之悔惟陛下亲学问莭嗜欲清明其躬以照临百官则君子小人之情状又何隐焉
　　浚谢赐御书否泰卦因陈卦义上言曰臣昨日特防圣慈颁赐臣御笔亲书周易泰否二卦臣以愚庸之质叨窃相位丝毫无补俯仰实慙不谓圣恩有隆畴昔赐之寳翰许以珍藏感荷私心非言可尽臣窃惟自古小人之倾陷君子莫不以朋党为言夫君子引其而相与并进志在于天下国家而已其道同故其所趋向亦同曽何朋党之有焉小人则不然更相推引本图利禄诡诈之踪莫可迹究或故为小异以弥缝其事或内外合符以信实其言人主于此何所决择而可哉则亦在夫原其用心而已矣臣尝考泰之初九拔茅茹以其彚征而象以为志在外盖言其志在天下国家非为身故也否之初六拔茅茹以其彚征而象以为志在君则君子连而退盖将以力守善道而未始忘忧国爱君之心焉观二爻之义朋党可以破矣臣又观否泰之理起于人君一心之微而利害及于天下百姓方其一念之正画而为阳泰自是而起矣一念之不正画而为隂否自是而起矣然而泰之上六三隂已尽复变为阳则否之所由而生焉否之上九三阳已尽复变为隂则泰之所由生焉当今时适艰难民坠涂炭陛下日新其徳正厥心于上臣知其将以致泰矣异时天道悔祻幸而康宁愿陛下常思其否焉区区臆説敢并以为献不自知其妄陋也惟陛下裁赦
　　浚乞别邪正上言曰方今士大夫之贤者莫不欲主张清议发明正道以为万世人臣之戒诚以有天下国家要在夫得人以维持之故忠义大节不可不明茍使持禄保身随时俯仰者得行其志则冯道之徒复见于后日矣岂人主之利耶然臣尝谓天下自有要道随时举措则尽得天下之心而致治不难也且围城之役明受之变当时从邦昌而为侍从徇苖傅而有所施为其罪固大厥后乃继踵作相持握化权果何以劝忠义示风俗耶若夫论者必欲正其罪而暴白之则又失中矣何者士大夫之不能死节义则无所不为而死者人之所甚难未可人人而责之也今正名其罪则有过者无以自新非其本心者无以自见附伪之人知其无所逃于天地之间将与我为死敌矣非国家之善计也臣愿陛下戒忠义之不可不劝思有以发扬而荣显其身至于不幸而得罪于名教则亦优容涵覆特逺而去之不委以心腹之任则取天下定国家明教化之术尽于此矣浚议君子小人上言曰朋党之论起而君子小人之名纷然交作莫知其孰是孰非自古患之矣夫志在天下国家此君子也志在一身此小人也然而托君子之言行小人之志其事甚微其情难辨人主当留意焉然自昔帝王之用心恶闻人之有过而喜人之改过其小人也特使之退听自省而已幸而改过犹复用之于外焉若必曰某为君子某为小人一二别之又未知真能辨之否也加人以不善之名则人必报之以至恶之实朋党交倾端自此始然则人主宜如何哉知之于心待之以权使上下内外各当其分真为小人者方且化而迁矣使其言者之悮而吾未尝以此名加之人心岂不恱服乎
　　浚又曰臣窃闻真宗皇帝尝着忠臣良臣及权臣奸臣论臣以为忠权良奸何以言之忠则任事任事则多怨岂不几于擅权乎良则委曲委曲则不暴岂不几于为奸乎然则人主于此如之何而辨之哉则亦视其志之所存而已矣彼其志在天下国家切切然以身任内外之责是之谓忠志在纳君为善将顺其羙是之谓良若乃营私立党蔽欺君上茍利于身以死力行则为权矣逢君之恶事每阿徇反覆变诈隂肆谗间则为奸矣臣故别白而具论之
　　髙宗时赵元镇除宣抚处置使朝辞上奏曰臣防逺之迹荷陛下特逹知遇恨无死所图报大恩方国家多事中外乏人乃委臣揔师逺戍邉镇主忧臣辱其何忍辞然自惟念渡江以来遭逢器使扬歴台谏再叨枢筦与闻政事趋走殿陛宻勿冕旒拙诚获伸无复顾惜虽圣主全度见谓朴忠而万目睽睽指为迂阔今乃以竒孤寡偶之身将使于万里之逺曽无一毫之善可辱记怜安得不少陈悃愊以渎聦听臣窃见自古人君善用人者莫不专其委任假以事权任専则媢嫉必生权重则嫌谤立至唐之贤臣勲业如郭子仪犹困于鱼朝恩程元振之谤伤名徳如裵度亦被沮于元稹魏洪简之朋比子仪明哲自将仅免危疑之累而度辨论激切卒隳幽镇之功况勲名宠眷未及两人求其成功亦已难矣向者陛下当建炎图治之初遣张浚出使川陕国势事力百倍于今浚于陛下有补天浴日之功陛下待浚有砺山带河之固君臣相信内外相资委任之笃今古无有而终致物议以就窜逐臣顷在绍兴人或指臣党浚故浚之责不敢以一言及其是非今考究其用心推寻其情实防师失地错缪之迹则有之未必尽如言者之甚也大率専黜陟之典受不御之寄则小人不安于分义谓名器可以虚授爵赏可以茍求一不如意便生觖望川蜀之士至于醵金募士诣阙陈论展转相以无为有一指摘何以自明是以有志之士虽欲冒犯死亡为国立事而每以浚为鉴戒也虽然浚固有罪矣台臣抨弹之可也谏官论列之可也人君赫斯震怒虽诛殛之浚亦无憾今乃下至草泽布衣之士行伍冗贱之流凡有求浚而不得者上书投牒人人诟骂肆言丑诋及其母妻甚者指为不臣防扈极人间之大恶皆归之于浚呜呼一何甚哉夫以浚之功与陛下之信也而谤者至此则明君不能自信矣今臣无浚之功陛下之信臣无如浚以有功而见知也乃当此重责逺去朝廷臣恐好恶是非行且纷纷于聦明之下昔乐羊一箧之谤几陷诬蔑赖文侯之明乃成中山之功魏尚数级之失遂致吏议唯文帝晚悟后有云中之效伏望睿明鉴古今之得失念事功之难成悯臣孤直曲加庇覆使得展布四体竭志毕虑少寛陛下西顾之忧非特臣之幸也意迫情切干犯明畏臣不胜恐惧俟罪之至
　　刘行简进故事曰魏文侯谓李克曰先生尝有言曰家贫思良妻国乱思良相今所相非成则璜二子何如对曰卑不谋尊踈不谋戚臣在阙门之外不敢当命文侯曰先生临事勿让克曰君弗察故也居视其所亲富视其所与逹视其所举穷视其所不为贫视其所不取五者足以定之矣何待克哉文侯曰先生就舍吾之相定矣
　　臣尝闻前修之言以谓知人无法臣心疑之夫知人尧之所难也故臯陶为舜陈九徳之事曰寛而栗柔而立愿而恭乱而敬扰而毅直而温简而防刚而塞强而毅此知人之法也而谓之无可乎及求之孔孟之书而得其説者有二曰视其所以观其所由察其所安人焉廋哉一也听其言也观其眸子人焉廋哉二也然后知是道也不可以言可言者其迹而已至于晓然独得于心者岂言之所能尽哉谓之所以也所由也所安也与夫言辞眸子之间不知何者为是何者为非何者为君子何者为小人皆未尝言其状而大佞似圣大智似愚亦未易以此辞辨察则知人之难也虽圣人不敢易言之然则知人之道非内明而无所蔽惑又恶能晓然独得于心哉惟明也一见而得之眉睫之间为有余如其不然则终日与之言而不知其人之心由是论之所谓知人者谓之无法可也臯陶之陈九徳特言其所可言者与其成徳之事而已其不可言者不在是焉魏文侯谋相而未定也问诸李克克以居视其所亲富视其所与逹视其所举穷视其所不为贫视其所不取五者足以定之文侯之意遂决其故何哉公子成与翟璜皆贤也文侯固知之深矣其得于所亲所与所举之间岂一日之积哉不然不如是之决也臣独喜李克之言诚有助于后世知人之道虽所谓独得于心者不在于是而于吾圣人之説亦无所戾云
　　行简为监察御史上殿论用君子小人之説防曰臣闻天下之治众君子成之而不足一小人败之为有余何者君子虽众其道则孤小人虽寡其势易蔓君子之忧在于天下国家小人之忧在于一身君子之于法度纪纲必欲正之故为之也难小人之于法度纪纲必欲乱之故为之也易自古贤圣之君未尝不欲近君子而逺小人也小不加察而小人已至故立政之书曰继自今立政其勿以憸人其惟吉士又曰时则勿有间之所谓间之者非君子小人并进也众君子而一小人亦足以为间而败政臣请以易之説明之夬之为卦以五阳决一隂阳为君子隂为小人故系辞曰夬决也刚决柔也君子道长小人道忧也夫以五君子决一小人不曰小人道消而曰道忧何也盖上下交而志同如泰之时然后小人之道不行若乃以五君子临一小人徒能使之忧而已矣惟其有忧则将图之无不至矣恭惟陛下躬天纵之圣懋日新之学通逹古今洞照治体日者好恶既明黜陟既允矣臣犹以是为言者诚以事之几微小不加察则小人者乗间伺隙而入其害至于败政不可不惧也臣以一介之贱骤对清光谓天下事无急于君子小人之説故首用为献伏惟留神幸察
　　直龙图阁李光乞辨君子小人劄子曰臣窃谓君子小人相为消长而治乱因之盖用君子则治用小人则乱未有两存而可以有为者也易曰开国承家小人勿用象曰小人勿用必乱邦也故内阳而外隂内健而外顺内君子而外小人则为泰内隂而外阳内柔而外刚内小人而外君子则为否自古圣君贤臣立言垂训未尝不以小人为戒本朝仁宗皇帝専任韩琦富弼范仲淹故四十二年之间天下大治夷夏乂安海内生灵防福至今盖不使小人参其间也夫邪正之不两立犹薰莸之不可同器而藏枭鸾之不可接翼而处也非正去邪则邪必害正此必至之理也陛下即位于今五年延见士大夫多矣君子小人之情状固难逃于圣鉴臣请为陛下畧言其槩君子者难进而易退孤立而无朋人主任用不疑则秉公心由直道其所举措必欲合天下之公论而后已其事上也则进思尽忠退思补过献其可而退其否逆所顺而强所劣道合则幡然而来不合则奉身而退如斯而已小人则不然方其未得之也则枉道而求之及其既得之也则固宠保位惟恐失之于是内结近幸外交权臣傍引小人伤害善故诗曰营营青蝇止于榛又曰趯趯毚兎遇犬获之又曰萋兮菲兮成是贝锦盖小人谗间之言能变白为黑则如青蝇伏慝诡诈则有若狡兔而文致人之罪恶则无异于贝锦也苏轼有言曰君子之难致如麟凤色斯举矣翔而后集况可麾而却之乎小人之易进如蛆蝇腥羶所聚瞬息千万况可招之使来乎神宗皇帝尝问滕甫曰卿知君子小人之党乎甫曰君子无党譬之草木绸缪相附者必蔓草非松栢也朝廷无朋党虽中主可以济不然虽上圣不治神宗叹息以为名言臣愿陛下以此观之则邪正分矣方今艰难之际国势之危若缀旒然可言之事未易悉数所谓端本清源之术臣愿陛下辨君子小人而已书曰任贤勿贰去邪勿疑盖任贤而使不肖间之之谓贰见邪而不能刚决以去之之谓疑臣愚伏望陛下持大公至正之道以抚御海防法天地简易之徳以照临百官知其忠贤则任而勿贰察其奸宄则去之勿疑奋干刚以明黜陟隆委任而责成功天下幸甚右正言陈渊论考实上奏曰臣闻人主之道在乎知人而知人之要莫若考实不考其实而欲以耳目之所闻见心志之所测度期于得人虽尧舜不能也今夫骐骥之于驽骀其技固不相侔矣使之同一皁枥覊縻而饮食之虽骐骥亦何以自别乎故必待歴块超涧奔逸絶尘然后知其异于凡马也尧舜号为知人而书之所称曰明试以功车服以庸夫明试以功考其实也车服以庸因其实而用之耳若舜之在下尧既闻其聪明矣又歴试之至于用鲧亦然四岳举之尧曰方命圮族既而曰试可乃已自今观之若舜者宜不待试而若鲧者又不必试然且云尔者考其实而已唯考其实故舜之圣终有以厎绩而鲧之不肖不能逃其罪于九载之后也廼者朝廷进用人才间有异于是者虽陛下明于知人处之莫不曲当无可议者然臣尝谓人之才智隠于无为若功业则遇事而后见方其无为非识者莫能辨逮遇事之后虽庸人亦得而可否之故用人之际唯在考实考实之法非固尚劳绩而略志节也所以审众情而核真伪者不得不然也况庶官之于侍从如霄壤之不相侔百官之于台省如泾渭之不相似若不待其经歴既久名称流闻人人皆以为宜迁然后授之亦恐艰难之际终不足以厌人望矣臣故以尧舜考实之道为献位卑言髙惟陛下裁赦
  </div>
  <div class="pagination">
   <a href="历代名臣奏议_page56.html">
    上一页
   </a>
   <span>
    ...
   </span>
   <a href="历代名臣奏议_page52.html">
    52
   </a>
   <a href="历代名臣奏议_page53.html">
    53
   </a>
   <a href="历代名臣奏议_page54.html">
    54
   </a>
   <a href="历代名臣奏议_page55.html">
    55
   </a>
   <a href="历代名臣奏议_page56.html">
    56
   </a>
   <span class="current-page">
    57
   </span>
   <a href="历代名臣奏议_page58.html">
    58
   </a>
   <a href="历代名臣奏议_page59.html">
    59
   </a>
   <a href="历代名臣奏议_page60.html">
    60
   </a>
   <a href="历代名臣奏议_page61.html">
    61
   </a>
   <a href="历代名臣奏议_page62.html">
    62
   </a>
   <span>
    ...
   </span>
   <a href="历代名臣奏议_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
