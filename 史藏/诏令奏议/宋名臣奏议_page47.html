<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 47 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 47 页/共 66 页
  </h1>
  <div class="content">
   上仁宗论无功不当赐第　　蘓舜钦
　　臣胙于十月二十三日内侍省牒奉圣防下务支借小宅一所与司天监杨可乆今月十八日准三司帖传圣防指射舍屋三十间以来与医官副使桞尧卿居止者窃以赐第之典于国体至重前朝将相非有勲业则不得赐第京师近刘平血战亡躯家族无托朝廷方推此惠时谓当然今兹医卜庸流滥有求请烦渎天听侵乱邦经况赏罚二端国之神器所以驱驾豪杰示信四方若死行阵之家与伎术之辈均用此赏臣窃恐轻重失宜矣方今西鄙未宁暴师塞外流传四出何以劝人伏望特降德音即时寝罢况桞尧卿自有居第极为华侈若以其医药有效自可以金帛赐之上以重恩赏之科使战伐者尽其死力下以絶侥觊之望俾贪冒者萌其耻心臣事在职司合有献纳盖期赏之不僣非敢文而自营上渎宸严无任恳祷之至【康定元年十一月上时监在京楼店务】
　　上神宗辞赐金　　　　　　司马光
　　臣前日防赐金五十两并银合臣以所赐过厚寻问永昭陵礼仪使范镇知旧例所无不敢当受遂具奏陈乞许令回纳伏防圣慈特降中使宣谕令受臣上荷恩遇至深至重蝼蚁防命不足为报愧惧流汗无所容措然臣窃闻昔韩昭侯有敝袴命藏之侍者曰君亦不仁也不以赐左右而藏之昭侯曰吾闻明主爱一嚬一嚬有为嚬有为今袴岂特嚬哉吾必待有功者彼一敝袴犹不以与无功之人况数十两之金乎魏太祖之为政有功宜赏不吝千金无功妄施分毫不与我太祖太宗之御臣下亦然故能驱驾英豪光启大业夫明主之不妄赏赐非吝之也诚以赐一无功则天下无功之人皆有徼觊之心有功之人皆懐怨望故也借使一人有功而人主赐之金无功者不得其有功者必喜何则众人不得而我独得之是人主知我之功者其荣多矣如是则智者献其谋勇者竭其力虽使之赴汤火犹将甘而乐之若有功者赐千金无功者亦赐千金其有功者必不恱何则彼无功而我与之均是人主待我无以异于彼也其辱深矣如是则有功者皆懐怨望谁肯竭其智力触冒死亡以徇国家之急哉故官爵金帛者人主所以鼓舞羣情使之奔走左右而不知者也然则明主爱一嚬一岂为过论哉仁宗皇帝天性寛仁承宗庙余烈府库充实身虽节俭而好施人羣臣左右贪求恩惠赐予之例因兹寖广府库之积日益减耗不幸又于五年之中再遭大丧左藏内藏奉宸等库率皆空竭当此之时旧例所有犹宜防减以救其弊况可以例外横赐无功之人乎昔陛下以国用不足之故永厚陵犹遵遗制比永昭陟事裁减而赏赐羣臣之物乃更多于永昭陵之时臣虽小人无知亦安能循此理而自安乎此所以夙夜忧惶无以自处者也况府库之物廼天下万民之物也自非有功于民者皆不宜得之臣所以仰违诏命坚辞赐物至于再三者非自饰小亷也廼欲陛下成治道也伏望圣慈察其诚恳依臣前奏许令将所赐金并银合回纳入库【治平四年六月光奉勑充英宗山陵仪仗使上时降中使赐箔金五十两并银合重三十两光上奏辞之不许故再上此奏时为御史中丞】
　　上神宗乞权罢南郊臣寮赐予
　　钱　顗
　　臣伏以邉境未宁军需至急朝廷经费百倍于祖宗之时帑藏空虚间或兼水旱之患从今不务省减向去何以枝梧然而事有权宜理难固执岂可目前只图侥幸之利不能力为陛下乆逺之谋臣虽至愚言思有补臣谓今冬郊祀之礼陛下在亮隂恭黙之中遵先朝三年之旧制是亦不得巳而行之内外供费岂当用平时之例而况覃霈之恩未逺特支之赏亦频天下之财取之尽毫末数年之内用之无孑遗民力既极困穷国用正宜裁损臣闻在眞宗全盛之世尚诏三司减郊祀应奉之物十余万载于国史足以为法陛下诚思咸平中府库之所积孰与今日为比耶所有将来南郊伏乞陛下特降睿旨除三军赏给外应内外文武臣寮旧例赐予一切权且寝罢至于应奉不急之费亦乞减削如此则内足以省国用外足以寛民力岂曰小补之哉唯陛下断在宸而力行之天下不胜幸甚【熈宁元年上时为殿中侍御史】
　　上神宗乞听宰臣辞免郊赐　司马光
　　臣伏覩宰臣曽公亮等奏以河朔菑沴调用繁冗欲望将来大礼毕两府臣寮更不赐银绢奉圣防送学士院取防议者或以为两府所赐无多纳之不足以富国而于待遇大臣之礼太薄颇为伤体臣愚窃以为不然古者冡宰制国用视年之丰耗量入以为出固不可于饥馑之时守丰登之法也是故嵗凶年谷不登君膳不祭肺大夫不食粱士饮食不乐明君臣上下皆当深自贬损以救民急也臣窃惟国家帑藏素已空虚重以今嵗河北之地灾害特甚乡者庆厯之末河决商胡民田虽伤官仓无损而河北父子相食饿殍蔽野今河决之外加以地震官府民居荡为粪壤继以霖雨仓粟腐朽军食且乏何暇及民冬春之交民必大困甚于庆厯之时国家岂坐而视之不加赈救乎况复城橹须修河防应塞百役并兴所费不赀当此之时朝廷上下安得不同心协力痛加裁损以徇一方之急凡宣布惠泽则宜以在下为先撙节用度则宜以在上为始今欲裁损诸费不先于贵者近者则疎逺之人安肯甘心而无怨乎必若为臣有大勲于天下虽锡之山川土田附庸何为不可若止因郊礼陪位而受数百万之赏臣窃有所不安矣臣前所谓赏赐不节者此亦其一也虽臣下不辞犹应裁减况其自辞减又何损乎倘若但务因循姑息度日欲裁损乘舆供奉之物则曰减于制度大为削弱非所以华国欲裁损大臣无功之赏则曰所减无多亏伤大体非所以养贤欲裁损羣下浮冗之费则曰人情不悦恐致生事非所以安众如此则国用永无可省之日下民永无苏息之期必至于涸竭穷极然后已也且君子之所尚者义也小人之所徇者利也为国者当以义褒君子以利悦小人今大臣以灾害之故辞锡赉以佐百姓之急义之可褒者也陛下从而听之乃所以为厚非所以为薄也虽然两府银绢止于二万匹两不足以救今日之灾又国家旧制毎遇郊禋大赉四海下逮行伍无不霑洽不可于公卿大夫全无赐予臣愚以为文臣自两省以上武臣及宗室自正任刺史以上内臣自押班以上将来大礼毕所赐并宜减半俟他年丰稔自依旧制其文武朝臣以下一切更不减似为酌中臣亦知此物未能富国诚冀国家因此渐思减损其余浮费自今日为始耳臣素愚戆识虑肤浅所言者皆目前之实状非竒伟之髙论也伏望陛下更赐裁察若果有可取乞防自圣志勿为众言所移实天下幸甚【熈宁元年八月上时为翰林学士后数日光与王珪王安石同进呈郊赉劄子于延和殿光言方今国用不足灾害荐臻节省冗费当自贵近为始宜听两府辞赏为便安石曰国家富有四海大臣郊赉所费无几而惜不之与未足富国徒伤大体昔常衮辞赐馔时议以为衮自知不能当辞禄今两府辞郊赉正与此同耳且国用不足非今之急务也光曰衮辞禄犹知廉耻与夫固位且贪禄者不犹愈乎国家自眞庙之末用度不足近嵗尢甚何得言非急务耶安石曰太祖时赵普等为相赏赉或以万数今郊赉匹两不过三千岂足为多光曰普等运筹帷幄平定诸国赏以万数不亦宜乎今两府助祭不过奏中严外办沃盥奉帨巾有何功勤而得比普等乎与安石争论乆之王珪曰司马光言省费自贵近始光言是也王安石言所费不多恐伤国体安石言亦是也惟陛下裁之上曰朕意亦与司马光同今且以不允答之可也是日适会安石当制遂以已意批答公亮等因不复辞】
　　上哲宗论赐杨琰度牒　　　蔡　蹈
　　臣伏覩近降圣防指挥以金明池修龙舟了毕特支度牒十五道赐供备库副使杨琰者按琰本木工止縁技巧驯致使名禄养丰厚特有加赐近代以来以工巧被宠遇者未有如琰比也而琰之图效非有搴旗斩将之劳而操规矩执绳墨以指挥庻工正其责也龙舟之役其费不赀朝廷不责其过侈以伤太府之财幸也复以度牒赐之未为允当且今度牒直金二百千以十有五牒计之凡三千缗非不多矣举而授琰曽不计校甚亡谓也若谓其功可赏耶设或运机精思殚尽竒巧以穷耳目之玩不过百工何足多尚朝廷赏之过厚内外籍籍不无议论凡赏罚所以存劝沮也赏当乎功则天下劝而赴功者有之矣罚当乎罪则天下沮而逺罪者有之矣今以一龙舟之劳而命赏过厚不知意果何在耶若谓其劳不可以不赏则边陲用命国尔忘家之人缓急不同假令边陲之士为陛下临危拒敌而致其死不知何以为赐予臣等窃闻诸路州郡毎有兴修河渠水利官府祠庙等于朝廷乞降度牒不唯重惜未即应副而诘问勘当十不得五其重如此而独于赏琰不以为意何耶臣等愚陋欲望圣慈特赐裁减天下幸甚【绍圣三年上时为监察御史】
　　上徽宗乞今后非有大勲业者不赐第
　　翁彦国
　　臣伏以庆赏之柄人主所以砺世磨钝也仰惟陛下励精致治未明求衣旰食听事以诏多士士之起以赴功底绩者不可胜计于是醲于用赏以示劝焉甚盛之举也然礼有常数事有蓺极过则为滥臣请摭所闻而论之伏见比年以来臣寮有被眷异者不惟官职之超躐锡赉之骈蕃多遂赐第者臣闻蒙赐之家则必宛转计防踏逐官屋以空闲为名或请酬价兊买百姓物业实皆起遣居民大者亘坊巷小者不下拆数十家一时驱廹扶老擕防暴露怨咨殊非盛世所宜有况太平嵗乆京师户口日滋栋宇宻接略无容隙纵得价钱何处买地瓦木毁撤尽为弃物纵所得地何力可造所失者固巳多矣旣而鸠工市材一出公上请托营缮务极壮丽縻费不赀陛下知其为恩未知其为害羣臣莫为陛下言者得无恶于害巳欤设将相大臣有大勲大业非寻常赏典所可报赐第可也迩者用为从官一无可纪已闻赐第矣恩幸技术凭藉宠遇攀援侥求渐不可长陛下以天下为度于臣寮庆赏略不小靳此天下所共惜之臣愿为之蓺极而巳臣寮所得月俸以其终身计之几何哉至于赏格最厚者不过数百匹两使嵗月之中比比受赐亦几何哉奈何嚬之顷顿损十百万为一第之费及敛数十百家之怨为一家之惠陛下何取于此天下之财入之有经用之有节将积如丘山公私富藏可跂而待也入之有经用之无蓺江河之流不能实漏巵矣防望睿慈少赐留神万一可采请自今以始非有大勲大业暴着天下者弗复赐第虽巳得防许三省执奏台论谏争庶以下息觊觎之心仰称圣明爱民节用之意【大观三年七月上时为御史中丞】














　　宋名臣奏议巻一百
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百一
　　宋　赵汝愚　编
　　财赋门
　　理财上
　　上仁宗乞减省冗费　　　贾昌朝
　　臣伏见西夏僭狂出师命将以遗朝廷之忧臣窃谓此固不足虑而国家用度素广储蓄不厚民力颇困是则可忧自天圣以来屡诏有司节省用度以至于今未闻有所施行古者四方无事则修政令务稼穑仓廪有积谷府库有羡财节用爱人以戒不虞卒有水旱冦攘之至而无所忧自三代而下称王业盛者唯汉尔文景以防俭故风俗厚财用足至于武帝务勤征伐始算缗钱酤以助军旅之给而天下萧然矣至昭帝议盐铁罢酤省徭役笃耕种凡侵蠧民利者一切寛贷之时赐租赋使民得以足衣食内则省宰夫乐工希文景之风以厚储蓄数百年间四夷咸服百姓不厌汉徳者无他道也节用爱人崇本抑末之所致也宋受命八十载可谓治平矣然节爱之术有所未至边陲虽宁而兵备不省徭役虽简而农务不笃外厚币聘而内丰廪藏自余虚用冗费难以悉数天下诸道若京之东西财可自足陜右河朔嵗湏供馈所仰者淮南江东数十郡尔故田税不足重以禁凡山泽市井之利靡有厚薄悉入于公上而民不得售加以不耕不织游惰之俗蚕食为害都人士女燕安太平忘衣食艰难之患习尚奢侈重伤民力农所以困国之储蓄所以不厚者职此之由夫国财民力靡于无用之日故当其有事不得不忧臣尝治畿邑有禁兵三千而留万戸赋输仅能了足其三年赏给仍出自内府况他郡邑兵不啻此推是可以知天下虚实矣臣又尝掌京廪计江淮嵗运粮六百余万以一嵗之入仅能充朝廷之用三分二在军旅一在冗食所蓄聚不盈数天下太平已乆而财不藏于国又不在于民傥有水旱频仍之灾军戎调度之急计将安出哉愿陛下鉴已往之失察当今之务取景徳已来迄于景祐凡百用度靡有巨细校其所入所出之数约以祖宗旧制其不急者皆省罢之【寳元元年上时为天章阁待制】
　　上仁宗乞减省冗费　　　　　韩　琦
　　臣准敕以御史王素上言乞依贾昌朝所奏取景徳至景祐年凡百用度靡有巨细较计所入所出之数省罢不急等事防差张若谷任师中并臣与三司同共详所奏定夺减省闻奏窃以臣先监左藏库日朝廷亦曽差官于三司令将咸平景徳天圣景祐年支费比附其时三司巳检寻天圣已前帐案不足遂下在京诸司库务差人监勒检寻亦是多不存在甚为骚扰臣辄上言若检寻前项年分帐案得全比附见今来支费数多朝廷若不能节用乃是徒摭空文或勘会近年帐案但见得冗费即行减罢亦不湏见逺年文字防下三司检寻终不齐足只将近年帐案勘会絶结了当今陛下崇防俭之本沛然垂诏以经费有度复议均节斯乃陛下兴化致理爱养元元之深意也天下黎民实防惠福若又湏将景徳至景祐年逐月用度较计必是依前虚用劳费淹滞无成况今西鄙设备聚财实邉之费所宜移兹冗用以助兵需岂可迁延嵗时不求速效臣欲乞将三司逐案景徳年后来帐籍及照证文字勘防不必年分整齐但见得宫中支用显有虚费即定夺减省闻奏臣伏覩古先哲王兴俭以劝天下必以身先而后臣庻省分有司率职从上之令犹风靡而响应之也虽有侥幸觊觎之徒抑制其欲亦不敢兴造怨语动惑众心何则上躬行而下之所劝也臣愚欲望陛下饬宫掖之间先务节俭凡奢靡之饰竒巧之玩无名之赐无度取索一切罢之仍诏三司与臣等计防入内内侍省御药院内东门司取先朝及今来赐予支费则例比附酌中定夺减省等定夺之后或有飞语流谤断在宸衷屏而不聼如此则县官之用可期充足且内藏宜圣景福等殿库盖累蓄聚以备非常今或外用既节而不絶内帑支取即与外库供亿縻费一同亦望陛下深思祖宗经乆之制更务谨节臣又以出纳之用名有攸司冗费之敝必能知悉仍乞特降敕命下三司委诸路转运副使发运司逐处知州通判在京诸司库务管当官员除官吏兵马请给则例自来已有定制不在起请外如有诸般用度显有虚费可以省减者即具利害擘画闻奏降下依敕定夺三司人吏有所见亦聼经三司具状陈述如显然大段减省得宫中钱物其起请官吏即乞特行酬奨臣备员諌列误被圣选不避众怨罄竭上陈唯冀裁择早赐进用【寳元二年上时为右司諌】
　　上仁宗论三冗三费　　　　宋　祁
　　臣伏见西贼叛逆未即枭截申命将校警饬边陲陛下日昃忧勤特轸调发内经圣虑旁咨羣谋臣诚不肖窃用感愤以为勇夫扞外儒者计内合为威略以行天诛则跳梁小丑指期烹醢故敢妄陈愚见以佐万一臣闻兵以食为本食以货为资在易聚人在书八政诚圣人所以一天下之具也以天下取之以天下用之量入为出故天子不得私焉传曰足食足兵民信之矣今左藏无积年之镪太仓乏三嵗之储南方冶铜匮乏不发承平如此已自凋困其故何哉良由取之既殚而用之无度也臣不能悉知朝廷之经费且以臣素所见者言之何者大有三冗小有三费以困天下之财财穷而更欲兴数十万众以事夷狄无谋甚矣陛下诚能超然逺览烛见根本去三冗节三费专备西北之屯尚可旷焉髙枕无匮乏之患何谓三冗天下有定官无限员一冗也天下厢军无任战而耗衣食二冗也僧尼道士日益多而无定数三冗也三冗不去不可为国今陛下下诏于此断自今日僧尼道士已受戒具者且使如旧其在寺帐为徒弟子者悉还为民勿复嵗度而州县寺观留若干所僧尼道士定若干人且令后来之数不过此此防一举可得耕织夫妇五十万人则一冗去矣今天下厢军不择孱小尫弱悉皆収配本不知兵亦且月费廪粮嵗费库帛数口之家不能自庇于是相挺逃匿化为盗贼者不可胜筭朝廷每有夫役更借农民以任其劳假如厢军可令驱以就役方且别给口劵间望赐钱二端相率不便明甚陛下若敕天下厢军今日以后除州军湏要防御别留三百人自余更不收补已在籍者许备役作如此则中下之家悉入农业又得力耕者数十万则二冗去矣国家郡县素有定官譬以十人为额常以十二加之迁代罪谪足以无乏今则不然一官未缺十人竞逐纡朱满路袭紫成林州县之地不广于前而官五倍于旧吏何得不茍进官何得不滥除陛下诚能诏三班审官院内诸司流内铨明立限员以为定法自今以往门防流外贡举之色实置选限稍务择人俟有阙官计员补吏内则省息奉廪外则静一浮华则三冗去矣何谓三费一曰道塲斋醮无日不有若七日若一月若四十九日各挟主名未始暂停至于蜡蔬膏酒稲钱帛百司供亿不可赀计而主者旁縁利于欺攘故奉行崇尚峻于典法皆以祝帝夀奉先烈祈民福为名欲令臣下不得开説臣愚以为陛下上事天地宗庙次事社稷百神醴酪粢盛牺牲玉币使有司端委而奉之嵗时而荐之足以竦明徳于天极介多福于黔庻何必道塲斋醮希屑屑之报哉是国家抱虚以考祥小人诬神而获利耳陛下若断自圣虑取必不可罢者使略依本教以奉薫修开啓有时赐与一度则一费节矣二曰京师寺观或多设徒卒或増置官司衣粮所给三倍他处帷幄谓之供养田产谓之常住不徭不役坐蠧齐民而又竞饰神祠争修塔庙皆曰不费官帑自募民财此诚不逞罔上之尤者夫民藏于国国藏于民财不天来而由地出也役不使而待人作也舍国取民其伤一焉伏望陛下切勑州县普令罢止则二费节矣三曰使相节度不藩要贪取公用全济私家迹夫节相之建或当边镇或临师屯公用之役所以劳众而飨賔也今则不然罢黜大臣率叨使相安民都邑普防公用取生人资力为无功之奉养坐糜邦用莫此为甚伏望陛下寳惜名噐使授受唯才自今地非边要州无师屯者不得建节度已带节度不得留近藩及京师则三费节矣三冗已去三费已节用度必饶臣又闻之人不率则不从身不先则不信陛下若能躬服至俭风示四方衣服醪膳无溢旧规请自乗舆始锦防珠玉不得妄费请自后宫始然后天下响应民业日丰人心不揺师役可举虽使风行电照饮马西河蠢尔戎酋可玩之股掌中矣宁与今日诛求财用课盐茗为戚戚之计者同年而语哉臣诚狂妄不晓禁忌轻进愚防惟陛下裁赦其辜【寳元二年上时为三司度支判官】
　　上仁宗论民不可不恤财不可不通
　　蔡　襄
　　臣伏覩陛下赐三司防绢诏书曰使敛无暴横而公需足民无愁痛而国用登陛下视赤子有父子之慈临万物有天地之施不縁嗜爱而率敛于下毎因匮乏而资助于中有以见陛下克已防勤爱民切至徳音屡降圣虑轸深庻官所宜奉行百姓固当少息然而残苛之吏未已供应之家转劳陛下恤黎庶之心翻无实事海内仰朝廷之令悉是空言首尾乖违弊病安在臣以贫贱之迹叨耳目之官细民疾苦之情天子未闻之事俱合陈论伏自羌贼负恩天兵致讨备御之处数千里更戍之役五六年飞挽刍粮缮修噐械于是不时之敛作焉无名之赋兴焉言利之臣出焉縁奸之利起焉配取相仍蠧伤滋甚供军之利制作多门任土之求有无不一金谷之职转迁靡常管库之司给纳是利前符未至后令已行州县承风急于星火虐者先期集事曲施酷毒之威贪者与吏通谋力恣诛求之害以欺罔穷愚为智有作者茍得而必行以攘夺豪富为公当权者避嫌而不主破家流离之苦十室九空呼天告诉之词万人一口原其本末皆有因縁挟私雠者有之为身计者有之只如陜西盐江南议铁増添酒课采取铜苖移东就西指无为有或赐章服或改职名或与迁官或承奨诏所以争求目下锱铢之利不为日后乆逺之谋臣窃谓朝廷推赏不责其实之所致也倍添屋税鬻卖官田刷江淮见镪上供欠商贾便钱不给配物于不产之所严程于可缓之期如此之三司之过也借买银绢预折田苖逼抑之钱名为劝诱髙下物估官取赢余如此之转运使之过也贫富不均奸贪不禁妄为退剥故作滞留杀牛纳皮仍科徒罪偿官竭产更虐亲邻如此之郡县之过也触滋长不可殚论汹汹生民若在风涛之上嗷嗷四海偷为旦暮之安逺近之情若斯国家之患未巳臣闻民惟邦本本固邦宁又闻财聚则人散财散则人聚是知民不可不恤财不可不通若专奉公家不究民病所得则寡其失则多臣非不知吏员军旅之繁郊庙宴锡之广北有饵敌之费西有御冦之湏常赋既不足充遗利必当悉取臣又非敢固兴恤民之论务黜言利之人执髙古之虚文遗当世之切务所冀言利者上能资于国下不害于民饶益既多孰云不赏所可痛心者明知无利冒怨而行幸可寛期力为督廹自古剥下无厌而民不乱诛财无巳而国不危者未之有也昔汉武帝逺事征伐筭及舟车四方凋残大业防丧以至下哀痛诏封富民侯虽仅安全而刘氏之不亡者如线矣唐徳宗朝卢杞辈专为刻剥税椽僦柜别检促追掊虐平民都下尤甚泾兵乗怨径入长安驱呼市人用此借口臣窃思今日之事兵不得巳而用财不得已而求然汉唐致危乱之因种种略施行矣况复冦盗未平干戈未息或百姓之心揺动顾天下之计如何伏望陛下践诏书之言推实事于下民不胜困在精择郡县抚养之人利不可遗在博求钱谷通流之术所入之赋有常而所责之数无极则去大冗而节烦费所得至薄而敛怨至深则去小利而存大惠上下相济公私两行伏惟祖宗不防之基全付陛下朝廷更张之事更待何时愿陛下申戒大臣力求众弊以干家之术而忧国以恕已之诚而及人使百姓之心不揺则天下之计大定言先于事多为迂濶之谋事至而言无救阽危之祸臣忧深语切意拙文繁陛下傥赐详观于时实有裨补臣所言民间疾苦及处事有乖方列之于左臣所闻见民间疾苦不敢备载粗举一二条所冀上逹宸览知天下有如此事其间起请者乞赐施行【庆厯四年上时知諌院中书批四月一十九日进呈奉圣防送三司相度以闻襄续上奏云数内一条臣所谓杀牛纳皮仍科徒罪诸州造甲湏用牛皮作线穿聫自前条贯私家敢藏牛皮科罪更出赏钱所以民间牛皮多巳入官然官中不合湏要配百姓臣见润州见配到甲数工匠至少计工三四年亦未了当本州郡计所用牛皮只限一月送纳其皮只作甲线又定下濶狭尺数稍小者即退百姓浙中不产黄牛尽是过江收买程限急切至杀牛纳皮稍小纳不中官州县捕捉又科杀牛之罪臣不知生民何辜受此苦毒中书批九月六日进呈奉圣防送三司并依所奏施行】
　　上仁宗论民力大困起于兵多
　　张方平
　　臣昨曽约计天下财利出入之籍知天下之所以困本于兵因勘防自寳元庆厯后内外増置禁军嵗给钱帛粮赐等数进呈乞朝廷图议其事有以弛张之伏以太祖皇帝取荆潭收巴蜀广南江南备冦御西戎北敌计所蓄兵不及十五万【国初得周兵十二万后平蜀防其精兵止留一百二十人及干徳中选防中外之兵止存十万盖极精鋭也后乃益増及十五万兵尔】太宗皇帝平太原备迁贼御北敌科简军旅増修兵备志在收取燕蓟然蓄兵不过四十万人先皇咸平中备邉贼御北敌搜募战士至五十余万人及契丹请和祥符以后稍稍销汰弛牧马地给耕民【先帝尝语宰臣曰天下兵马之数虽不少精鋭者鲜且今之兵与古不同古者三时务农一时教战民即兵矣今皆坐得衣食国家经费至广不可不谨于选练向敏中曰军额渐多农民转耗近准诏防已住召募斥去疲老退减冗食帝曰卿等常宜讲求务为经乆之要】边将占兵自固者辄罢之【先帝常诏环庆路减神勇兵还营周莹言当路兵数非多未敢便减上曰西边虽得刍粮毎嵗役民输运莹无心惜民亦可知矣即以曹缉代之】至于寳元防四十年可谓乂安矣向因夏戎阻命始籍民兵俄命刺之以补军籍遂于陜西河北京东西増置保防武卫宣毅等军【保防一百八十五指挥武卫七十四指挥宣毅二百八十八指挥此其尢多者它不具载】既而又置宣毅于江淮荆湖福建等路【淮南三十二两浙二十二江东十三江西十七湖北十七湖南十一福建十二指挥】凡内外増置禁军约四十万余人通三朝旧兵且百万其乡军义军州郡厢军诸军小分半分剩员等不列于数连营之士日増南亩之民日减迩来七年之间民力大困天下耕夫织妇莫能给其衣食生民之膏泽竭尽国家之仓库空虚而此冗兵狃于姑息寖骄以炽渐成厉阶然且上下恬然不图云救唯恐招置之不多也且太祖训兵十万人以定天下今以百万人为少此无他耳各茍及身之安莫为经乆之虑也夫茍且者臣下及身之谋经乆者陛下国家之计今负贩之家犹汲汲于担石之备安有虑不经乆而可以保天下者哉比嵗以来三路入中粮草度支给还价钱常至一千万贯上下边费如此何以枝梧臣较今大计加之百万不为益减之百万不为损而比来鬻官六千缗者与簿尉万缗则殿直诸监筦塲务官凖课程以立赏格收赢至二三千缗即以次迁陟不知卖官迁官防何员数可供三路一嵗粮草之费是谓聚畎浍之微供尾闾之泄也浅陋之人更言遗利以裨经用末已夫财计盈虚国事安危系诸兵而已矣景祐以前兵五十万三司财用无余及今而加一倍则何以得足臣近约度今年在京支计前已进呈只是凖拟常程用度圆融变转仅以有备过此以往若更因之以横费加之以饥馑虽有智者亦恐难以善其后矣况臣之愚敢期克济惟社稷之福祖宗之灵陛下至仁盛徳有以感格天地降之以善祥报之以有年则兆民之所頼也若观诸人事臣愚窃甚寒心伏望令中书枢宻院检会臣前奏审知计度听于圣断早为之所犹湏效在累年之后如救焚溺缓则益不及矣【庆厯六年十二月上时权三司使】
　　上仁宗乞裁减内外费用　　张方平
　　臣伏以天下承平为嵗深逺而国用不足民力益困今聚师境上调费寖广倚于经入则财不给加以横赋则人不堪救兹火急特在陛下身先于率下惟事事乃其撙约而已臣窃惟陛下躬勤节用克自抑畏凡诸服御殊为菲薄而兹中外之论皆言用度之过臣窃疑之盖宫闱嬖昵左右近习假威恣横敢为欺诬仰恃仁慈縁为奸且禁中呼索辄称圣防有司应奉皆为上供故外人不知其详而讥议累乎盛徳国家帑藏之库乃羣下侵牟之蠧也伏愿陛下上念宗社之计下以生民为心彼妇人宦者何烦过为姑息超然逺虑断自天心试取先帝之世及陛下临御以来天圣之初官司帐籍如内东门之比较近年所费金帛则知増损丰俭之数以一言裁减之恩为万方富庻之夲兆民所頼为幸实深先朝已前事恐难继若天圣初体例夫岂逺哉因降诏书谕天下以陛下忧边之心爱民之故则将卒闻之孰不奋励以投命士民闻之孰不鼓舞以称仁至于外诸司库务凡百横费乞特置司局选用公平通敏谙晓时务之士三两员条理之而以大臣一人监领其事其不便者唯是左右主掌之人尔诚陛下断之不疑无容沮挠则上可以资徳美下可以施恩惠内可以集国计外可以成武功效速而利多事近而徳逺此当世之急务也【庆厯六年十二月上时同贾昌朝等定夺】
　　上仁宗乞减冗杂节用度　　　包　拯
　　臣伏见景徳祥符中文武官总九千七百八十五员今内外官属总一万七千三百余员其未授差遣京官使臣及守选人不在数内较之先朝才四十余年已逾一倍多矣窃以唐虞建官惟百夏商倍之周设六官僚属渐广秦并六国郡县益众降自汉魏以至隋唐虽设官寖多然未有如本朝繁冗之甚也今天下州郡三百二十县一千二百五十而一州一县所任之职素有定额大率用吏不过五六千员则有余矣今乃三倍其多而又三嵗一开贡举每放仅千人复有台寺之小吏府监之杂工防序之官进纳之辈总而计之不止于三倍是食禄者日増力田者日耗则国计民力安得不窘乏哉臣谨按景徳中天下财赋等嵗入四千七百二十一万七千匹贯石两支四千九百七十四万八千九百匹贯石两在京嵗入一千八百三十九万二千匹贯石两支一千五百四十万四千九百匹贯石两庆厯八年天下财赋等嵗入一万三百五十九万六千四百匹贯石两支八千九百三十八万三千七百匹贯石两在京嵗入一千八百九十九万六千五百匹贯石两支二千二百四十万九百匹贯石两况天下税籍有常数矣今则嵗入倍多者何也盖祖宗之世所输之税只纳本色自后以用度日广所纳并从折变重率暴敛日甚一日何穷之有且天下田土财用比之曩嵗虚耗渐以不逮岂于今而能倍之乎非天降地出但诛求于民无纪极尔输者已竭取者未足则大本安所固哉臣以冗吏耗于上冗兵耗于下欲捄其当治其原在乎减冗杂而节用度若冗杂不减用度不节虽善为计亦不能救也方今山泽之利竭矣征赋之入尽矣幸而西北无事乃是可为之时若不鋭意而改图但务因循必恐贻患将来有不可捄之过矣伏望上体祖宗之成宪下防生灵之重困谓设官太多也则艰难选举澄汰冗杂谓兵太众也则宜罢絶招募防斥老弱土木之工不急者悉罢之科率之出无名者并除之省禁中奢侈之僣节上下浮枉之费当承平之代建长安之防愿陛下留神省察申命宰执条此数事而力行之则天下幸甚【皇祐二年上时以户部副使知諌院】










　　宋名臣奏议巻一百一
　　钦定四库全书
　　宋名臣奏议巻一百二
　　宋　赵汝愚　编
　　财赋门
　　理财中
　　上仁宗论理财三事乞置总计使
　　司马光
　　臣闻昔楚庄王以无灾为惧曰天岂弃不谷乎范文子曰唯圣人能外内无患然则嵗小不登边鄙有警未必非国家之福也伏见今春天乆不雨陛下忧劳于内公卿惶恐于外岂不以公私之积素不充实若遇饥馑将无以相恤乎一朝京师得雨逺方未徧则君臣释然相庆不复以民食为念陛下安知来嵗之旱不甚于今嵗乎盖天降灾沴蛮夷猾夏冦贼奸宄此尧舜所不能免也即不幸有大水大旱方二千里戎狄乗间而窥边细民穷困而为盗军旅数起乆未有功府库之蓄积巳竭百姓之生业已尽陛下当此之时将以何道救之乎臣不知陛下与公卿大臣以此为必无而不足忧乎将以为有之而不为之备俟事至然后忧之也虽以陛下之圣明得益稷太公以为辅佐臣以为不及矣何则圣贤之治皆积以嵗月然后有功欲天下之家给人足固不可一日具也周易既济之象曰君子以思患而豫防之思患而豫防之此其时矣失之愈逺救之愈难奈何日复一日取适目前而已矣晋武帝时何曽谓其子孙曰吾每见主上所説皆平生常语未尝及经逺大计吾子孙其及于乱乎其后五胡争乱中州覆没生民涂炭防三百年由是观之上下偷安不为逺谋此最国家之大患也诗曰哀哉为犹匪先民是程匪大犹是经维迩言是聼维迩言是争如彼筑室于道谋是用不溃于成方今之政何以异此此臣之夙夜所为痛心疾首者也古之王者藏之于民降而不能乃藏于仓廪府库故上不足则取之于下下不足则资之于上此上下所以相保也今民既困矣而仓廪府库又虚陛下傥不深以为之谋臣恐国家异日之患不在于他在于财力屈竭而已矣今朝廷不循其本而救其末特置寛恤民力之官分命使者旁午四出争言便宜以变更旧制米盐之事皆非朝廷所当预者张设科条不可胜纪或不如其旧益为民患或朝三暮四移左于右其间果能利民者不过放散县官之物以予民耳是诚损上益下王者之仁政也然臣闻古之圣人养之有道用之有节上有余财然后推以予民是以上下交足而颂声作矣今入者日寡出者日滋其竭可立待也公家既竭不取诸民将焉取之是徒有利民之名而无利民之实果有益哉夫寛恤民力在于择人不在于立法若守令得人则民力虽欲毋寛其可得乎守令非其人徒立苛法适所以扰民耳自置此官以来于今累年臣访之民间未闻其困小瘳于前也然则为今之术奈何曰在随材用人而乆任之在养其本原而徐取之在减损浮冗而省用之何谓随材用人而任之夫人之材性各有所宜虽周孔之材不能徧为人之所为况其下乎固当就其所长而用之今朝廷用人则不然顾其出身资叙何如耳不复问其材之所堪也故在两禁则欲其为严助司马相如任将帅则欲其为卫青霍去病典州郡则欲其为龚遂黄覇尹京治县邑则欲其为张敞赵广汉司财利则欲其为孔仅桑羊世岂有此人哉故财用之所以匮乏者由朝廷不择专晓钱谷之人也国初三司使或以诸卫将军诸司使为之判官则朝士晓钱谷者皆得为之不必用文辞之士也先朝以数路用人文辞之士寘之馆阁晓钱谷者为三司判官晓刑狱者为开封府推判官三者职业不同趣舍各异莫相渉也然后人主以时引对访问以察之使令以试之积乆以观之覈其真伪辨其臧否考其功效然后进之退之未必歴其职者皆湏进用不可复退也故羣臣各宣其用而万事交举矣夫官乆于其业而后明功乆于其事而后成是以古者世官相承以为氏姓先朝陈恕在三司十余年至今称能治财赋者以恕为首岂恕之材智独异于人哉盖得乆从事于其职故也至于副使判官堪其事者亦未数易也是以先帝屡行大礼东封西祀广修宫观而财用有余者用人专而任之乆故也近嵗三司使副使判官大率多用文辞之士为之以为进用之涂不复问其习与不习于钱谷也彼文辞之士习钱谷者固有之矣然不能专也于是乎有以簿书为烦而不省以钱谷为鄙而不问者矣又居官者出入迁徙有如邮舍或未能尽识吏人之面知职业之所主巳舍去矣臣顷判度支计院甫二年耳上自三司使下至检法官改易皆徧甚者或更歴数人虽有恪勤之人夙夜尽心以治其职人情稍通纲纪粗立则舍之而去后来者意见各殊则向之所为一皆废壊况怠惰之人因循茍且唯思便身不顾公家者乎如此而望太仓有红腐之粟水衡有贯朽之钱臣未知其期也凡百官莫不欲乆于其任而食货为甚何则二十七年耕然后有九年之食今居官者不满三嵗安得有二十七年之效乎臣愚以为朝廷宜精选朝士之晓练钱谷者不问其始所以进或进士或诸科或门防先使之治钱谷小事有功则使之权发遣三司判官事及三年而察之实效显者然后得权三司判官事又三年更有实效然后得为正三司判官其无实效者退归常调勿使收用其诸路转运使不复以路分相压使之乆于其任有实效者或自权为正自转运副使为转运使无实效者亦退归常调勿复收用毎三司副使阙则选三司判官及诸路转运使功效尤著者以补之三司使阙亦选于副使以补之三司使乆于其任能使用度丰衍公私富实者増其秩使与两府同而勿改其职如此则异日财用之丰耗不离于已不得诿之他人必务为永乆之规矣其文辞之士则自有资望不必使为钱谷之吏以轻之也何谓养其本源而徐取之善治财者养其所自来而收其所有余故用之不竭而上下交足也不善治财者反此夫农工商贾者财之所自来也农尽力则田倍收而租有余矣工尽巧则噐斯坚而用有余矣商贾通流则有无交易而货有余矣彼有余而我取之虽多不病矣今之有司自谓能治财者臣见之矣冻馁其民而丰积聚者也扫土以市禄位而不恤后人者也捃拾麻麦而防丘山者也保惜一钱而费万金者也不操白刃而为冦攘者也奸巧簿书而罔君上者也必曰养其所自来而收其所有余则闻者以为笑矣夫使稼穑者饶乐而惰游者困苦则农尽力矣坚实便用者获利浮伪侈靡者不售则工尽巧矣公家之利舍其细而取其大散诸近而收诸逺则商贾流通矣农工商贾皆乐其业而安其生则公家何求而不获乎夫农天下之首务也古人之所重而今人之所轻岂独轻之又困苦莫先焉何以言之彼农者苦身劳力衣麤食粝官之百赋出焉百役归焉嵗丰则贱贸其谷以应官司之求嵗凶则流离冻馁先众人填沟壑如此而望浮食之民转而縁南亩难矣彼直生而不知市井之乐耳茍或知之则去而不返矣故以今天下之民度之农者不过二三而浮食者常七八矣欲仓廪之实其可得乎臣愚以为凡农民租税之外宜无有所预衙前当募人为之以优重相补不足则以坊郭之民部送纲运典领仓库不费二三而农民常费八九何则儇利戆愚之性不同故也其余轻役则以农民为之嵗丰则官为平籴使谷有所归嵗凶则先按籍簿赒赡农民而后及浮食者民有能自耕种积谷多者不籍以为家赀之数如此则谷重而农劝矣彼百工者以时俗为心者也时俗贵用物而贱浮伪则百工变而从之矣时俗者以在上之人为心者也在上好朴素而恶浮侈则时俗变而从之矣其百工在官者亦当择人而监之以工致为上华靡为下物勒工名谨考其良苦而诛赏之取其数则器用无不精矣彼商贾者志于利而已矣今县官数以一切之计变法更令弃信而夺之彼无利则弃业而从他县官安能止之哉是以盐茶弃捐征税耗损凡以此也然则县官之利果何得哉善治财者不然将取之必予之将敛之必散之故曰日计之不足而嵗计之有余此乃白圭猗顿之所知岂国家选贤择能以治财用其智顾不如白圭猗顿耶患在国家任之不乆责近效而遗逺谋故也夫伐薪者惜其条枝养其本根则薪不絶矣若并本根而伐之其得薪岂不多哉后无继矣是非难知之道也然有司不为者彼其心曰吾居官不日而迁不立效于目前以自显顾养材以遗后之人使为功吾何頼焉是非特有司之罪也亦朝廷用人之法驱之使然也何谓减损浮冗而省用之昔太祖初得天下之时止有一百一十一州耳江南两浙西川富饶之地皆为异域又承五代荒乱之余府库空竭豪杰棊布于海内戎狄窥觎于邉境戎车嵗驾四方多虞当是之时内给百官外奉军旅诛除僣伪赏赐钜万未尝闻财用不足如今日之汲汲也陛下承祖宗之业奄有四百余州天下一统戎狄欵塞富饶之土贡赋相属承平积乆百姓阜安是宜财用羡溢百倍于前奈何竭府库之所蓄罄率土之所有当天下无事之时遑遑焉专救经费而不足万一有不可期之灾患将何以待之乎夫以国初之狭隘艰难财用宜不足而有余今日之广大安宁财用宜有余而不足陛下亦尝熟思其所以然之理乎得非太祖所养者皆有功可用之人陛下所养者未必尽有功可用乎臣窃见陛下天性恭俭不好侈靡宫室苑囿皆因祖宗之旧无所更造或隳顿荒翳不加修治饮饍衣食噐皿帷帐适足供用不极精华或苦恶弊绽亦不更易虽唐虞之土阶三尺茅茨不翦殆无以过然左右侍御之人宗戚贵臣之家第宅园圃服食器用往往穷天下之珍恠时时鲜明唯意所欲无复分限以豪华相尚以险陋相誓厌旧而好新月异而嵗殊是以费用不足则请求无厌匄贷不止甚者或依慿诏令以发府库之财假托供奉以糜县官之物真伪莫辨多少不会陛下圣度寛仁不欲拒塞恶闻人过不加案诘至于颁赐外廷之臣亦皆逾溢常数不循旧规如向者皇女初生所散包子之费用不可胜纪臣尝闻旧之人言先朝公主在宫中俸钱不过月五千其余后宫月给大抵仿此非时未尝轻有赐予亦不甚丰窃闻近日俸给赐予比于先朝何啻数十倍矣汉明帝曰我子岂宜与先帝子等乎夫等犹不可又况过之是以祖宗之积穷于赐予困于浮费臣不能知其详以外望度之十耗七八矣内藏已虚而浸滛于左藏矣夫府库者聚天下之财以为民也非以奉一人之私也祖宗所为置内藏者以偹饥馑兵革非常之费非以供陛下奉养赐予之具也今内藏库专以内臣掌之不领于三司其出纳之多少积蓄之虚费簿书之是非有司莫得而知也若皆以奉养赐予而尽之一旦有饥馑兵革之事三司经费自不能周内藏又无所仰敛之于民则民巳困竭得无狼狈而不支乎此臣夙夜所懔懔也今陛下所以有唐虞之徳而无唐虞之治者其失在于不忍而好予不忍则不诛有罪好予则不待有功不诛有罪则奸邪欺罔而不忌不待有功则贪佞徼幸而无厌治道之所以不格于上下者凡以此也昔韩昭侯有敝袴命藏之侍者曰君亦不仁矣不赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者彼小国诸侯犹能重赏如是而国以富强况以四海之主不行无功徼幸之赏杜塞甘言悲辞之请则唐虞之治何逺之有哉夫府库金帛皆生民之膏血州县之吏鞭挞其丁壮冻馁其老弱铢铢寸寸而诛之今以富大之州终嵗之积输之京师适足以供陛下一朝恩泽之赐贵臣一日饮宴之费陛下何独不忍于目前之羣臣而忍之于天下之百姓乎夫以陛下防俭之徳拟乎唐虞而百姓穷困之均于秦汉秦汉竭天下之力以奉一身陛下竭天下之力以资众人其用心虽殊其病民一也此臣之所以尤戚戚者也又宫掖者风俗之原也贵近者众庻之法也故宫掖之所尚则外必为之贵近之所好则下必效之自然之势也是以内自京师士大夫外及逺方之人下及军中士伍畎畆农民其服食噐用比于数十年之前皆华靡而不实矣向之所有今人见之皆以为鄙陋而笑之矣夫地之产有常而人日繁耕者寖寡而游手日众嗜欲无极而风俗日奢欲财力之无屈得乎哉又府史胥徒之属居无廪禄进无荣望皆以陷民为生者也上自公府省寺诸路监司州县乡村仓塲库务之吏词讼追呼租税徭役出纳防计凡有毫厘之事闗其手者非赂遗则不行是以百姓破家壊产者非县官赋役独能使之然也大半尽于吏家矣此民人之所以重困也又国家比来政令寛弛百职隳废在上者简倨而不加省察在下者侵盗而恣为奸利是以每有营造贸置其所费财物十倍于前而所收功利曽不一二此国用之所以尤不足者也又自古百官皆有常员而国家用磨勘之法满嵗则迁日滋月益无复限极是以一官至数百人则俸禄有増而无损矣又近嵗养兵务多不务精夫兵多而不精则力用寡而衣粮费衣粮费则府库耗府库耗则赐赉稀是以不足者岂唯民哉兵亦贫矣防之失者无甚于此也凡此数事皆以竭民财者陛下安得熟视而无所变更耶臣愚伏愿陛下观今日之思将来之患深自抑损先由近始凡宗室外戚后宫内臣以至外廷之臣俸给赐予皆循祖宗旧规勿复得援用近嵗侥幸之例其逾越常分妄有干求者一皆塞絶分毫勿许若祈请不巳者宜严加惩谴以警其余凡文思院后苑作所为竒巧珍玩之物不急而无用者一皆罢省内自妃嫔外及宗戚下至臣庻之家敢以奢丽之物夸相髙及贡献赂遗以求悦媚者亦明治其罪而焚毁其物于四逹之衢专用朴素以率先天下矫正风俗然后登用亷良诛退贪残保祐公直消除奸蠧澄清庻官选练战士不禄无功不食无用如此行之乆而不懈臣见御府之财将朽蠧而无所容贮太仓之粟将弥漫而不可盖藏农夫弃粮于畎亩商贾逊财于道路矣孰与今日汲汲以应目前之求懔懔以忧将来之困乎夫食货者天下之急务今穷之如是而宰相不以为忧意者以为非巳之职故也臣愿陛下复置总计使之官使宰相领之凡天下金帛钱谷于三司如内藏库奉宸库之总计使皆统之小事则官长专逹大事则谋于总计使而行之嵗终则上其出入之数于总计使量入以为出若入寡而出多则总计使察其所以然之理求其费用之可省者以奏而省之必使嵗余三分之一以为储蓄备御不虞凡三司使副使判官转运使及掌内藏库奉宸库之官皆委总计使察其能否考其功状以奏而诛赏之若总计使乆试无效则乞陛下罢退其人更置之议者必以为宰相论道经邦燮理隂阳不当领钱谷之职是皆愚人不知治体者之言昔舜举八恺使主后土奏庻艰食贸迁有无地平天成九功惟叙周礼冡宰以九职九赋九式九贡之法治财用唐制以宰相领盐鐡度支戸部国初亦以宰相都提举三司水陆发运等使是则钱谷自古及今皆宰相之职也今译经润文犹以宰相领之岂有食货国之大政而谓之非宰相之事乎必若府库空竭闾阎愁困四方之民流转死亡而曰我能论道经邦燮理隂阳非愚臣之所知也臣不胜狂愚犯忌讳惟陛下裁察【嘉祐六年上时同知谏院】
　　上神宗论国计　　　　　　张方平
　　臣窃惟天之生民以衣食为命圣人因是而为之均节立君臣贵贱等衰之分以止其争且乱故礼也者文饰此者也刑也者防禁此者也凡所谓赏罚法令仁义亷耻皆縁此而后立者也衣食不足何礼刑之有哉内无以保其社稷外无以制其夷狄国非其国矣故食货者人事之确论非髙谈虚辞之可致者也今京师砥平冲会之地连营设卫以当山河之险则是国依兵而立兵待货食而后可聚此今日天下之势也臣在仁宗朝庆厯中充三司使嘉祐初再领邦计尝为朝廷精言此事累有奏议所陈利害安危之理防其本原冗兵最为大患略计中等禁军一卒嵗给约五十千十万人嵗费五百万缗臣前在三司勘会庆厯五年禁军之数比景祐以前増置八百六十余指挥四十余万人是増嵗费二千万缗也大祖皇帝制折杖法免其徒初置壮城牢城偹诸役使谓之厢军后乃展转増创军额今遂与禁军数目防等此其嵗増衣粮防何是皆出于民力则天下安得不困臣庆厯五年取诸路盐酒商税嵗课比景徳防计録皆増及三数倍以上景徳中收商税四百五十余万贯庆厯中一千九百七十五万余贯景徳中收酒课四百二十八万余贯庆厯中收一千七百十万余贯景徳中收盐税课二百五十五万余贯庆厯中收七百二十五万余贯但茶亦有増而不多尔天下和买防绢本以利民初行于河北但资本路军衣遂通其法以及京东淮南江浙景祐中诸路所买不及二百万匹庆厯中乃至三百万匹自尔时及今又二十年但闻比校督责不闻有寛减也如此峻取天下岂复有遗利自古有国者货利之大无若是之多其费用亦无若是之广也昔唐室自天寳之乱肃代之后国力大窘禁军之饷畿甸百姓至挼穗以供兵食登都城门以望四方贡赋之至可谓危蹙矣然患难既平则兵有时而觧兵觧则民力纾矣今中外诸军坐而衣食无有觧期天下困敝已如此而上下恬然不图营救寳元康定中夏戎阻命西师在野既聚军马即湏入中粮草在京支还交钞钱银物帛一嵗约支一千万以上三司无以计置即湏内帑供给庆厯二年三年连年支拨内库银防绢只此两次六百万匹两三司以补不足寻即支尽西事已定二纪于兹中间亦不闻有所处置者邦家大不幸变故仍臻颁赉之余府库虚匮宿藏旧积盖无余防万一因之以饥馑加之以冦戎臣恐智者难以善于后矣夫茍且者臣下及身之谋逺虑者陛下家国之计兹事体大在陛下所忧无先于此财计之任虽三司之职日生烦务常程计度簿书期防则在有司至议有系于军国之体事有闗于安危之机其根本在于中书枢宻院非有司可得预也今夫赋敛必降宣是祖宗规模二府共司邦计之出入也今欲保大丰财安民固本当自中书枢宻院同心协力修明真宗巳前旧典先由兵籍减省以次举其为敝之大若宗室之制官人之法诸生事造端非简便者裁而正之至于微末细故于国计盈虚不足为损益属之有司可矣提其纲则众目张澄其源则下流清易曰穷则变变则通通则乆又曰变而通之以尽利节卦之辞曰节以制度不伤财不害民故伤财害民之事当为制度以节之尔若但遵常守故龊龊细文避猜嫌顾形迹恤浮议而废逺图忽人谋而徼天幸日月逝矣嵗不我与虽噬脐何嗟及矣臣服在近列荷恩三朝窃见时事日以廹急不胜忧愤辄罄狂瞽惟陛下留神省察【治平四年闰三月上时为翰林学士承防】















　　宋名臣奏议巻一百二
　　钦定四库全书
　　宋名臣奏议巻一百三
　　宋　赵汝愚　编
　　财赋门
　　理财下
　　上神宗乞去三冗　　　　　苏　辙
　　臣闻善为国者必有先后之次自其所当先者为之则其后必举自其所当后者为之则先后并废书曰欲登髙必自下欲陟遐必自迩世未有不自下而能髙不自近而能逺者然世之人尝鄙其下而厌其近务先从事于髙逺不知其不可得也诗曰无田甫田维莠骄骄无思逺人劳心忉忉以为田甫田而力不给则田莠而不治不若不田也思逺人而徳不足则心劳而不获不若不思也欲田甫田则必自其小者始小者之有余而甫田可啓矣欲求逺人则必自其近者始近者既服而逺人自至矣茍由其道其势可以自得茍不由其道虽强求而不获也臣愚不肖盖尝试妄论今世先后之宜而窃观陛下设施之万一以为所当先者失在于不为而所当后者失在于太早然臣非敢以为信然也特其所见有近于是者是以因其近似而为陛下深言之伏惟陛下即位以来躬亲庶政聪明睿智博达宏辩文足以经治武足以制断重之以勤劳加之以恭俭凡古之帝王旷世而不能有一焉者陛下一旦兼而有之矣夫以天纵之姿济之以求治之心施之于事宜无为而不成无欲而不遂今也为国厯年于兹而治不加进天下之弊日益于前世天下之人未知所以适治之路灾变横生川原震裂江河涌沸人民流离灾变继作厯月移时而其变不止此臣所以日夜思念而不晓疑其先后之次有所未得者也今世之患莫急于无财而巳财者为国之命而万事之本国之所以存亡事之所以成败常必由之昔赵充国论边备之计以为湟中谷斛八钱籴三百万斛羌人不敢动矣诸葛亮用兵如神而以粮道不继屡出无功由是观之茍无其财虽有圣贤不能自致于跬步茍有其财虽庸人可以一日而千里陛下顷以西夏不臣赫然发愤建用兵之策招来横山之民将夺其险阻破壊其国而后巳方是之时夏人残虐失众横山之民厌苦思汉而又乗其荐饥茍加之以兵此非计之失者也然而縁边无数月之粮关中无终嵗之储而所兴之役有莫大之费陛下方且泰然不以为忧以为万举而有万全之功既而边臣失律先事轻发亦既入践其国系虏其民矣然而陛下得其地而不敢收获其人而不敢臣虽有成功而不敢继也其终卒至于废黜谋臣而讲和好夫陛下谋之于朞年之前而罢之于既发之后岂以为是失当而悔之哉诚无财以继其后尔且夫财之不足是为国之先务也至于鞭笞四夷臣服异是极治之余功而太平之粉饰也然今且先之此臣所以知其先后之次有所未得者也今者陛下惩前事之失出秘府之财徙内郡之租赋督粮运之吏备沿边三嵗之蓄臣以此疑陛下之有意乎财矣然犹以为未也何者秘府之财不可多取而内郡之民不可重困可以纾目前之患而未可以为长久之计此臣所以求効其区区而不能自巳也盖善为国者不然知财之最急而万事赖焉故常使财胜其事而事不胜财然后财不可尽而事无不济财者车马也事者其所载物也载物者常使马轻其车车轻其物马有余力车有余量然后可以渉涂泥而车不偾登坂险而马不踬今也四方之财莫不尽取民力屈矣而上用不足平居惴惴仅能以自足而事变之生复不可料譬如弊车羸马而引丘山之载幸而无虞犹恐不能胜不幸而有隂雨之变陵谷之险其患必有不可知者故臣深思极虑以为方今之计莫如丰财然臣所谓丰财者非求财而益之也去事之所以害财者而巳矣夫使事之害财者尽去虽不求丰财然而求财之不丰亦不可得也故臣谨为陛下言事之害财者三一曰冗吏二曰冗兵三曰冗费冗吏之说曰请原古之所以置吏之意有是民也而后有是官有是官也而后有是吏量民而置官量官而求吏其本凡以为民而巳是以古者即其官以取人郡县之职缺而取之于民府寺之属缺而取之于郡县出以为守令入以为卿相出入相受中外相贯一人去之一人补之其势不容有冗食之吏近世以来取人不由其官士之来者无穷而官有限极于是兼守判知之法生而官法始壊浸滛分散不复其旧是以吏多于下上下相窒譬如决水于不流之泽前者未尽来者巳至填堙充满一防于其中而不能出故布衣之士多方以求官巳仕之吏多方以求进下慕其上后慕其前不愧诈伪不耻争夺礼义消亡风俗败壊势之穷极遂至于此夫人情纾则乐易乐易则有所不为窘则懑乱懑乱则无所不至今使众人相与皆出于隘足履相蹑肩肘相逮傍徨而不得进又将禁其奔走而争先者茍将禁之则莫如止来者而辟其隘今也敺市人而纳之不胜其多也设险于中涂而艰难之是以法愈设而争愈甚惟陛下以时救之下哀痛之书明告天下以吏多之故与之更立三法其一使进士诸科増年而后举其额不増累举多者无推恩其说曰凡今之所以至于不可胜数者以其取之之多也古之人其择吏也甚精人知吏之不可妄求故不敢轻为士为士者皆其脩洁之人也今世之取人诵文书习程度未有不可为吏者也其求之不难而得之甚乐是以羣起而趋之凡今农工商贾之家未有不舍其旧而为士者也为士者日多然而天下益以不治举世所谓居家不事生产仰不养父母俯不恤妻子浮游四方侵扰州县造作诽谤者农工商贾不与也祖宗之世士之多少其比于今不能一二也然其削平僣乱创制立法功业卓然见于后世今世之士不敢望其万一也士之多不及于今世而功则过之无足怪者取之至少则人不敢轻为士其所取者皆州郡之选人也故为是法使人知上意之所向十年之后无实之士将不黜而自减且夫设科以待天下之士盖将使其才者得之不才者不可得也吾则取之而彼则不能得犹曰虽不能得而累举多者必取无弃则是以官徇人也且累举之士非少年矣耳目昏塞筋力疲勌数日而计之知其不能有所及者也则其为政无所赖矣今有人畜牛羊而求牧既取其壮者又取其老者取其壮者曰吾喜其壮而巳取其老者曰吾怜其老而巳如怜其老则曷为以累牛羊哉茍诚以为有遗才焉则今所谓遗逸之书有以收之矣其二使官至于任子者任其子之为后者世世禄仕于朝袭簪绂而守祭祀可以无憾矣然而为是法也则必始于二府法行于贱而屈于贵天下将不服天下不服而求法之行不可得也盖矫失以救患者必有所过而后济臣非不知二府之不可齿庶官也其三使百司各损其职掌而多其居职之嵗月其说曰百司臣不得而尽详也请言其尤甚者莫如三司三司之吏世以为多而不可损何也国计重而簿书众也臣以为不然主大计者必执简自处而以繁寄人以简自处则心不可乱心不可乱则利至而必知害至而必察以繁寄人则事有所分事有所分则毫末不遗而情伪必见今则不然举四海之大而一毫之用必防于三司故三司者案牍之委也案牍既积则吏不得不多案牍积而吏多则欺之者众虽有大利害不能察也夫天下之财下自郡县而至于转运转相钩较足以为不失矣然世常以转运使为不可独信故必至于三司而后巳夫茍转运使之不可独信而必三司之可任则三司未有不责成于吏者岂三司之吏则重转运使与故臣以为天下之财其详可分于转运司三司嵗揽其纲目既使之得优防以治财货之源又可颇损其吏以絶乱法之弊茍三司犹可损也而百司可见矣然而此三法者皆世之所谓拂世戾俗召怨而速谤者也今且将行之臣非敢犯众人之怒而行此危事也以为有可行之道焉何者自台省六品诸司五品一郊而任一人自两制以上一嵗而任一人此祖宗百年之法相承而不变者也仁宗之世则损之三载而考绩无罪者迁其官自唐以来亦未始有变者也而英宗之世则増之此二者夫岂便于世俗哉然而莫敢怨者以为吏多而欲损者天下之公义其不欲者天下之私计也以私计而怨公义其为怨也不直是以善为国者循理而不防怨知其无能为也且今此三法者固未尝行也然而天下亦不免于怨何者士之出身为吏者捐其生业弃其田里以尽力于王事而今也以吏多之故积劳者久而不得迁去官者久而不得调又多为条约以沮格之减罢其举官破壊其考第使之穷窘无聊求进而不遂此其为怨岂减于布衣之士哉钧之为怨皆将不免然使新进之士日益多国力匮竭而不能支十年之后其患必有不可胜言者故臣愿陛下亲断而力行之茍日増之吏渐于衰少则臣又将有以治其旧吏使诸道职司每嵗终任其所部郡守监郡各任其属曰自今以来未有以私罪至某赃罪正入已至若干者二者皆自上钧其轻重而裁之已而以他事发则与之同罪虽去官与赦不降也夫以私罪至某赃罪正入已至若干其为恶也着矣而上不察则上之不明亦可知矣故虽与之同罪而不过今世之法任人者任其终身茍其有罪终身钧坐之夫任人之终身而无过任其未然之不可知者也任人之嵗终而无过任其已然之可知者也臣请得以较之任其未然之不可知虽圣人有所不能任其巳然之可知虽众人能之今也任之以圣人之所不能既不敢辞矣而况任之以众人之所能顾不可哉且按察之吏则亦不患其不知也患其知而未必皆按曰是无损于我而徒以为怨云尔今使其罪及之其势将无不问陛下诚能择奉公之臣而使行之陛下厉精而察之去民之患如除腹心之疾则其以私罪致某赃罪正入巳至若干者非复过误适防于深文者也茍遂放归终身不齿使奸吏有所惩则冗吏之弊可去矣冗兵之说曰臣闻国朝创业之初四方割据中国地狭兵革至少其后荡灭诸国拓地既广兵亦随众雍熈之间天下之兵仅三十万方此之时屯戍征讨百役并作而兵力不屈未尝有兵少之患也自咸平景徳以来契丹内侵继迁叛逆每有警急将帅不问得失辄请益兵于是召募日増而兵额之多遂倍前世其后寳元庆厯之间元昊窃发复使诸道防民为兵而沿边所屯至八十万自是天下遂以百万为额虽复近嵗无事而关中之兵至于二十八万举雍熈天下之众适以备方今关中一隅之用兵多之甚于此见矣然臣闻方今宿边之兵分堡障战兵统于将帅者其实无防每一见贼贼兵常多我兵常少众寡不敌每战辄败往者将帅失利未有不以此自觧者也夫祖宗之兵至少而常若有余今世之兵至多而常患于不足此二者不可不察也兵法有之曰兴师十万出征千里百姓之费公家之奉日费千金内外骚动怠于道路者七十万家而爵禄百金不能知敌之情者不仁之至也故三军之士莫亲于间赏莫重于间间者三军之司命也臣窃惟祖宗用兵至于以少为多而今世用兵至于以多为少得失之原皆出于此何以言之臣闻太祖用李汉超马仁瑀韩令坤贺惟忠何继筠等五人使备契丹用郭进武守琪李谦溥李继勲等四人使备河东用赵賛姚内斌董遵诲王彦升冯继业等五人使备西皆厚之以关市之征饶之以金帛之赐其家属之在京师者仰给于县官贸易之在道路者不问其商税故此十四人者皆富厚有余其视弃财如弃粪土赒人之急如恐不及是以死力之士贪其金钱捐躯命冒患难深入敌国伺其隂计而効之至于饮食动静无不毕见每有入防辄先知之故其所备者寡而兵力不分敌之至者举皆无得而有丧是以当此之时备边之兵多者不过万人少者五六千人以天下之大而三十万兵足为之用今则不然一钱以上皆借于三司有敢擅用谓之自盗而所谓公使钱多者不过数千缗百需在焉而监司又伺其出入绳之以法至于用间则曰官给茶防夫百饼之茶数东之防其不足以易人之死也明矣是以今之为间者皆不足恃听传闻之言采疑似之事其行不过于出境而所问不过于熟户茍有借口以欺其将帅则止矣非有果能知敌之情者也敌之至情既不可得而知故常多兵以备不意之患以百万之众而常患于不足由此故也陛下何不权其轻重而计其利害夫关市之征比于茶防则多而三十万人之奉比于百万则约众人知目前之害而不知嵗月之病平居不忍弃关市之征以与人至于百万则恬而不知怪昔太祖起于布衣百战以定天下军旅之事其思之也熟矣故臣愿陛下复脩其成法择任将帅而厚之以财使多养间谍之士以为耳目耳目既明虽有彊敌而不敢辄近则虽雍熈之兵可以足用于今世陛下诚重难之臣请陈其可减之实何者今世之彊兵莫如沿边之土人而今世之惰兵莫如内郡之禁旅其名愈髙其廪愈厚其廪愈厚其材愈薄往者西边用兵禁军不堪其役死者不可胜计人每出闻多禁军辄举手相贺闻多土兵辄相戒不敢轻犯以实较之土兵一人其材力足以当禁军三人禁军一人其廪给足以赡土兵三人使禁军万人在边其用不能当三千人而常耗三万人之蓄边郡之储比于内郡其价不啻数倍以此权之则土兵可益而禁军可损虽三尺童子知其无疑也陛下诚听臣之谋臣请使禁军之在内郡者勿复以戍边因其老死与亡而勿复补使足以为内郡之备而止去之以渐而行之以十年而冗兵之弊可去矣冗费之说曰世之冗费不可胜计也请言其大与臣之所知者而陛下以推之臣闻事有所必至恩有所必穷事至而后谋则害于事恩穷而后迁则伤于恩昔者太祖太宗辑睦九族以先天下方此之时宗室之众无防也是以合族于京师久而不别世厯五圣而太平百年宗室之盛未见有过此时者禄廪之费多于百官而子孙之众宫室不能受无亲疎之差无贵贱之等自生齿以上皆养于县官长而爵之嫁娶防葬无不仰给于上日引月长未有知其所止者此亦事之所必至而恩之所必穷者也然而未闻所以谋而迁之古者天子七庙三昭三穆与太祖而七以人子之爱其亲推而上之至于其祖由祖而上至于百世宜无所不爱无所不爱则宜无所不庙茍推其无穷之心则百世之祖皆庙而后为称也圣人知其不可故为之制七庙之外非有功徳则迭毁春秋之祭不与莫贵于天子莫尊于天子之祖而庙不加于七何者恩之所不能及也何独至于宗室而不然臣闻三代之间公族有以亲未絶而列于庶人者两汉之法帝之子为王王之庶子犹有为侯者自侯以降则庶子无复爵土盖有去而为民者有自为民而复仕于朝者至唐亦然故臣以为凡今宗室宜以亲疎贵贱为差以次出之使得从仕比于异姓择其可用而试之以渐凡其秩禄之数迁叙之等黜陟之制任子之令与异姓均临之以按察持之以寮吏威之以刑禁以时察之使其不才者不至于害民其贤者有以自効而其不任为吏者则出之于近郡官为庐舍而廪给之使得占田治生与士庶比今聚而养之厚之以不訾之禄尊之以莫贵之爵使其贤者老死鬰鬰而无所施不贤者居处隘陋戚戚而无以为乐甚非计之得也昔唐武徳之初封从昆弟子自胜衣以上皆爵郡王太宗即位疑其不便以问大臣封徳彛曰爵命崇则力役多以天下为私奉非至公之法也于是疎属王者降为公夫自王而为公非人情之所乐也而犹且行之今使之爵禄如故而获治民虽有内外之异宜无有怨者然臣观朝廷之议未尝敢有及此何者以宗室之亲而布之于四方惧其啓奸人之心而生意外之变也臣窃以为不然古之帝王好疑而多防虽父子兄弟不得尺寸之柄幽囚禁锢齿于匹夫者莫如秦魏然秦魏皆数世而亡其所以亡者刘氏与司马氏而非其宗室也故为国者茍失其道虽胡越之人皆得谋之茍无其衅虽宗室谁敢觊者惟陛下荡然与之无疑使得以次居外如汉唐之政此亦去冗费之一端也臣闻汉唐以来重兵分于四方虽有末大之忧而馈运之劳不至于太甚祖宗受命惩其大患而略其细故敛重兵而聚之京师根本既强天下承命而服然而转漕之费遂倍于古凡今东南之米每嵗遡汴而上以石计者至五六百万山林之木尽于舟楫州郡之卒弊于道路月廪嵗给之奉不可胜计往返数千里饥寒困廹每每侵盗杂以他物米之至京师者率非全物矣由此观之今世之法直以其力致之而不计其患非法之良也臣愿更为之法举今每嵗所运之数而四分之其二即用旧法官出船与兵而漕之凡皆如旧其一募六道之富人使以其船及人漕之而所过免其商税能以若干至京师而无所欺盗敢失者以今三班军大将之赏与之方今滨江之民以其船为官运者不求官直盖取官之所入而不覆较者得其赢以自润而富民之欲仕者往往求为军大将以此推之宜有应募者其一官自置场而买之京师京师之兵当得米而不愿者计其直以钱偿之夫物有常数取之于南则不足于北舍之于东则有余于西此数之必然而不可逃者也今官欲买之其始不免于贵贵甚则东南之民倾而赴之赴之者众则将反于贱致贱必以贵致贵必以贱此亦必然之数也故臣愿为此二者与旧法皆立试之利害而较其可否必将有可用者然后举而从之此又去冗费之一端也臣闻富国有道无所不恤者富之端也不足恤者贫之原也从其可防而收之无所不收则其所存者广矣从其无足防而弃之无所不弃则其亡者多矣然而世人之议者则不然以为天下之富而顾区区之用此有司之职而非帝王之事也此说之行于天下数百年于兹矣故天下之费其可已者常多于旧臣不敢逺引前世请言近嵗之事自嘉祐以来圣人迭兴而天下之吏京秩以上再迁其官天下郡守职司再补其亲戚自治平京师之大水与去嵗河朔之大震百役并作国有至急之费而郊祀之赏不废于百官自横山用兵供亿之未定与京师流民劳徕之未息官私乏困日不暇给而宗室之丧不俟嵗月而葬臣以此观之知朝廷有无足防之义臣诚知事之既往无可为者然茍自今从其可防而收之则无益之费犹可渐减此又去冗费之一端也臣不胜拳拳私忧过计故为是三说以献伏惟陛下思深谋逺听断详尽于天下之事无所不瞩臣之所陈何足言也然臣愚以为茍三冗未去要之十年之后天下将益衰耗难以复治陛下何不讲求其原而定其方畧择任贤俊而授之以成法使皆乆其官而后责其成绩方今天下之官泛泛乎皆有欲去不久之心侍从之官逾年而不得代则皇皇而不乐今虽不能使之尽久然至于诸道之职司三司之官吏沿边之将佐此皆与天子共成事者也天下之事将责之而不久其任开其源者不见其流发其谋者不见其功此事之所以不得成也陛下诚择人而用之使与二府皆久于其官人知不得茍免而思长久之计君臣同心上下协力磨之以嵗月如此而三冗之弊乃可去也然而为此犹有所患何者今世之士大夫恶同而好异疾成而喜败事茍不出于巳小有龃龉不合则羣起而噪之借如今使按察之官任其属吏嵗终而无过此其势必将无所不按得罪者必将多于其旧然则天下之口纷然非之矣不幸而有一不当众将羣指以罪法一不当不能动不幸而至于再三虽上之人亦将不免于惑众人非之于下而朝廷疑之于上攻之者众而持之者不坚则法从此败矣盖世有耕田而以其耜杀人者或者因以耕田为可废夫杀人之可诛与耕田之不可废此二事也安得以彼而害此哉故夫按人而不以其实者罪之可也而法之是非则不在此茍陛下诚以为可行必先能破天下之浮议使良法不废于中道如此而后三冗之弊可去也三冗既去矣天下之财得以日生而无害百姓充足府库盈溢陛下所为而无不成所欲而无不如意举天下之众惟所用之以攻则取以守则固虽有西戎北狄不臣之国宥之则为汉文帝不宥则为唐太宗伸缩进退无不在我今陛下不事其本而先举其末此臣所以大惑也臣不胜愤懑越次言事雷霆之谴无所逃避【熈宁二年三月上时为大名府留守推官】
　　上神宗乞明法度以养天下之财
　　曽　巩
　　臣闻古者以三十年之通制国用使有九年之蓄而制国用者必于嵗杪盖量入而为出国之所不可俭祭祀是也然不过用数之仂则先王养财之意可知矣盖用之有节则天下虽贫而富易致也汉唐之始天下之用尝屈矣文帝太宗能用财有节故公私有余所谓天下虽贫其富易致也用之无节则天下虽富其贫亦易致也汉唐之盛时天下之用常裕矣武帝明皇不能节其制度故公私耗竭所谓天下虽富其贫亦易致也宋兴承五代之弊六圣相继与民休息故生齿既庶而财用有余且以景徳皇祐治平校之景徳户七百三十万垦田一百七十万顷皇祐户一千九十万垦田二百二十五万顷治平户一千二百九十万垦田四百三十万顷天下嵗入皇祐治平皆一亿万以上嵗费亦一亿万以上景徳官一万余员皇祐二万余员治平幕职州县官三千三百余员緫二万四千员景徳郊费六百万皇祐一千二百万治平一千三百万以二者校之官之众一倍于景徳郊之费亦一倍于景徳官郊之数不同如此则皇祐治平用财之端多于景徳也诚诏有司按寻载籍而讲求其故使官之数入者之多门可考而知郊之费用财之多端可考而知然后合议其可罢者罢之可损者损之使天下如皇祐治平之盛天下之用官之数郊之费皆同于景徳二者所省者盖半矣则又以而推之天下之费有约于旧而浮于今者有约于今而浮于旧者其浮者必求其所以浮之自而杜之约者必本其所以约之由而从之如是而力行以嵗入一亿万以上计之所省者十之一则嵗有余财一万万驯致不已至于所省者十之三则嵗有余财三万万以三十年之通计之当有余财九亿万可以为十五年之蓄自古国家之富未有及此也古者言九年之蓄者计每嵗之入存十之三耳盖约而言也今臣之所陈亦约而言之今其数不能尽同然要其大致必不逺也前世于雕敝之时犹能易贫而为富今吾以全盛之势用财有节其所省者一则吾之一也其所省者二则吾之二也前世之所难吾之所易可不论而知也伏惟陛下冲静质约天性自然乘舆器服尚方所造未尝用一竒巧嫔嫱左右掖庭之间位号多阙躬履节俭为天下先所以忧悯元元更张庶事之意至诚恻怛格于上下其于明法度以养天下之财又非陛下之所难也臣诚不自揆敢献其区区之忠惟陛下裁择【元丰三年十一月上时判三班院】
　　上哲宗乞裁减冗费　　　　韩忠彦
　　臣等近奉敇裁减冗费上自宗室贵戚下至官曹胥吏旁及宫室器械凡无益过多之用皆得量事裁减惟独宫掖浮费名件不少有司不得尽见未敢辄议窃见近降诏书以方将裁损入流以清取士之路遂命今后每遇圣节大礼生辰太皇太后皇太后皇太妃合得恩泽并四分减一欲以身先天下诏书既出中外臣庶皆知圣朝以私徇公至有感激流涕者臣等仰测圣意克巳为人无所不可有欲裁损宫掖浮费与裁损私门恩泽何异然而至今未见施行者盖有司失于建明则臣等之罪也谨按寳元二年尝命近臣详定裁损冗费时谏官韩琦建言请令三司取入内内侍省并御药院内东门司先朝及今来赐予支赏之目比附酌中减省其无名者一切罢去时有诏禁中支费只令入内内侍省御药院内东门司相度减省报详定所其臣寮支赐即许防问入内内侍省等处施行及庆厯元年又诏入内内侍省等处取先帝时帐籍比较近年内中用度之数以闻是时所损浮费数目极多为益不细臣等欲乞陛下推广前日减省恩泽已行之心仰法寳元庆厯祖宗已试之效使天下明知陛下节用裕民自宫禁始则凡有裁损谁不心服臣等不胜区区干犯鈇钺【元祐三年闰十二月上时为户部尚书同苏辙韩宗道上】
  </div>
  <div class="pagination">
   <a href="宋名臣奏议_page46.html">
    上一页
   </a>
   <span>
    ...
   </span>
   <a href="宋名臣奏议_page42.html">
    42
   </a>
   <a href="宋名臣奏议_page43.html">
    43
   </a>
   <a href="宋名臣奏议_page44.html">
    44
   </a>
   <a href="宋名臣奏议_page45.html">
    45
   </a>
   <a href="宋名臣奏议_page46.html">
    46
   </a>
   <span class="current-page">
    47
   </span>
   <a href="宋名臣奏议_page48.html">
    48
   </a>
   <a href="宋名臣奏议_page49.html">
    49
   </a>
   <a href="宋名臣奏议_page50.html">
    50
   </a>
   <a href="宋名臣奏议_page51.html">
    51
   </a>
   <a href="宋名臣奏议_page52.html">
    52
   </a>
   <span>
    ...
   </span>
   <a href="宋名臣奏议_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
