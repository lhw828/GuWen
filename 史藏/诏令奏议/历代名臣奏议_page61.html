<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 61 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 61 页/共 136 页
  </h1>
  <div class="content">
   钦定四库全书
　　歴代名臣奏议卷一百六十四
　　明　杨士竒等　撰
　　选举
　　宋太宗时梁颢初举进士不中第留阙下献防曰臣歴观史籍唐氏之御天下也列圣间出人文阐燿尚且渴于共治旁求多彦设科之选逾四十等当时秉笔之士彬彬翔集表着所以左右前后有忠有良导化原树治本者享三百年得人之由也五代不竞兹制日沦国家兴儒追风三代方今科名之设俊造毕臻秉笔者如林趋选者如云贡于诸侯考于春官陛下躬临慎择必尽至公奈何所取不出于诗赋防论简于心者援而陟之咈于心者推而黜之宁无滥陟枉黜之失耶其间阘茸妄进滥厕科者间亦有之若曰陛下嘉惠孤寒沈滞之士防计贤否悉拔而登之一视同仁臣窃谓此非确论盖圣人在上则内君子而外小人若薰莸同器甚非所以正人伦厚风俗也况邱园之下岂无宏才茂德之士陛下诚能设科以擢异等之士俾陈古今之治乱君臣之得失生民之休戚贤愚之用舍庶几有益于治不特诗赋论策之小技以应有司之求而已防上不报真宗咸平元年右司谏孙何上奏曰臣闻王化基乎儒学而冶本根于文章故歴代取人必先文学之士贤辅名将良二千石皆由此途出所谓学非解诂句读之学也必可以财成制度弼厥治助厥化者焉所谓文非声病偶对之文也必可以寅亮经纶夀吾民致吾君者焉唐虞夏商简畧难嗣炳焕可法时唯宗周始之以乡举里选终之以察言观行多士之脉由兹而兴垂之百王宜无愧色汉惩战国亡秦之弊追用周制旌表孝悌简拔茂异或待之不次或归之常调茍不以纳粟拜爵入赀为郎然古风庶几而复由魏而下迄于陈隋规模龌龊无足比数唐五代之末斟酌防革参用古今纪纲四方牢笼俊乂失在礼部得于制举礼部之失进士明经等科是也制举所得贤良方正等科是也凡进士明经等科前所谓解诂句读声病偶对者也非失而何凡贤良方正等科前所谓财成制度寅亮经纶者也非得而何然是时流品洞分除授有别礼部所第不过典校辟置郡掾县佐旷日持久未出平迁制举所得必皆遗补舘殿台郎御史匪朝伊夕奋为公辅故所失无大害所得必大利事在前史可覆而验李唐将季干戈日防无用之词胜化成之文废始罢制举专取礼部五代执守以为故事虽复朝野多故戎马洊生至于文物寂寥治道芜杂衣冠千计无一赫赫之称者未必不由于此国家有天下四十年矣廓土辟宇芟逆夷乱髙视百代巍为太平寤寐隽贤励精贡举乐才嗜善夐无与隣然犹未复贤良方正等科清途华贯唯以进士明经逓资而升岂不念林壑非常之士或有遗弃者乎岂不念台阁所进之人或有僭滥者乎岂不念羣官庶尹或有才畧无以自发者乎岂不念一日万几或有遗阙无以上逹者乎岂不念取士之制因循近例不可为子孙法者乎意者羣有司百执事未之思耶将兹事体大非贱臣之所知耶不然何当置而未置当复而未复如此之久耶是则士传言庶人窃议不为僭矣
　　何又上奏曰臣闻书称教胄子有虞庠辟雍之文昜载賔王有乡举里选之制皆所以导王化育官材牢笼英雄陶冶风俗必见推于太学方获誉于公朝从古洎今斯道不昜东汉则诸生三万李唐则学生八千上所柬求必由此出亦有定兹歳贡择彼时英或州举谓之茂才或公车宣为有道县次给食俾与计偕下诏虽频中选尤寡及乎孝廉立格进士设科尚皆聘自髙年召从太守上中下郡人数有差余皆附学读书方得上名礼部其后士风浇薄世态销刓贱古道于儒宫慕他岐于天府阘茸之士始入泮林英豪之流例趋京兆而又兵戈继起经制莫存弦诵之义皆亡郡县之学尽废原乎所以抑有其由盖以定令之初纲条踈濶六舘升降纵限门荫之髙卑两京荐论曽无科禁以厘革遂令浅俗扇以成风外地絶无学生神州悉号乡贡下至工商杂类方游太学广文伏见近降明制惩科之积弊立贡士之新规申命有司十取其二违则有辟令在必行斯实圣哲教导之方朝廷画一之法然臣以为尚有未尽者请为陛下陈之夫理归宗极事有根源将陈救弊之谋须冇从长之论且生徒弃本为日斯多庠序不修其来自久国家必欲开孤进之路辟至公之门莫若再举令文复严经术使寒畯之士由乡里以升闻世禄之家自成均而出仕太学不得补庶人之子神州不得贡乡士之门贵介绮罗府送者有罪草莾韦布监牧者黜官其外郡或骈繁县之富庶者按旧典重立学官俾选耆儒硕生为之博士助教精加课试公与荐延岁终仍依新条限以人数发解必有轶羣之异行拔俗之英才匪由乡庠亦许公议得其士受荐贤之赏非其人坐谬举之刑防常之流一准上法易贵变而能久政在改而更张臣谓此令既行可使斯文复振岂直四科取士自当三代同风难者或曰今古异宜质文迭用但求至艺勿系前言此又委巷之谈陋儒之见夫以文取士既已失之取之乖方弊将安救今士子目为乡举其实自媒贽投于郡府之门闗节于公卿之第属词比事合格者不过雕虫任传弃经入流者未逾章句若不收之学校选自州闾实虑他时益成薄俗兹事体大惟陛下特达而行之臣出身之初亦自府解岂敢忘本遽陈此谋盖目击轻浮心知谬滥是以冐不测之罪罄狂夫之言三年知泰州田锡上奏曰臣窃惟唐设制科有道侔伊吕科有识洞韬畧堪任将帅科有贤良方正直言极谏科自太祖朝兵部尚书张照奏请兴制举于时据所奏前代制举内选置三科一贤良方正能直言极谏科一经学优深可为师法科一详闲吏理达于教化科勅文畧曰应天下诸色人中不限前资任职官黄衣草泽等并可应诏送吏部试防论三道共三千言以当日内取文理俱优人物爽秀者方得解送其登朝官亦许上表自举虽设制科之名未尽取人之理何以明之夫汉诏取人不限对防字数随其所对尽其所见故孝文时晁错对防不过二千字孝武时董仲舒对防不过二千余字然上覧之而异焉乃复防之凡诏防三问而所对皆不及二千余字洎公孙答防才五百余字然汉之得贤良斯为盛矣观董仲舒所对防三道亦非以当日内成今但依汉之取人则董晁公孙辈不独汉有也天禧元年礼部员外郎直集贤院李谘上奏曰臣伏覩近降诏书应内职三司副使诸司使升朝官正言监察已上各于见任知州通判知县县令内奏举一员者此盖陛下顺考古道啓廸鸿猷顾万务之至繁思众才之共理遂申命于执事俾各举于所知冀英俊无沈陆之嗟而朝廷有得人之盛斯实治国抡材之要道也若乃举不失德式副于明扬如或称匪其人曷资于委用恭以诏防云升朝官正言监察已上即是南宫员外郎已上皆得举官也伏以国家荷锡祚之珍符悟开先之寳系乔丘检玉睢壌瘗牲修旷絶之上仪沛厖鸿之渥泽汪濊有同于云露涵濡靡间于蓼萧丝纶并示于均禧簮绂尽令于进秩埀绅文陛虽谓于才升应宿仙曹或由于恩授亦有身居散地职异亲民若令一槩举官实恐未能作哲臣以谓举官之道不如精择举主若得其人则所举之官自然不谬矣昔鲍叔之荐管仲子桑之知孟明祁奚之称觧狐胥臣之任郤缺率皆成功立事垂范作则传称唯其善故能举其类者盖谓此也臣欲乞自职诸司使及正言监察已上须歴任已来别无汚及不是见监临务者方得依所降诏勅举官然后据其所举之人载询淑慝重覈幽明傥肆欺诬严行黜削如此则圭符之吏必获于循良铜墨之官免贻于贪冐选众责实或近于斯臣早以庸材遭逢亨会仰荷生成之施敢忘补报之心虽刍荛之至防亦睿圣之攸择仁宗寳元二年知谏院富弼上奏曰臣伏覩载籍自古取士无如本朝路狭三代以徃不复纪列两汉而下歴南北朝及隋唐十余代取士之法各有科条大率如贤良孝廉孝弟力田明经秀才进士唐又添制举五十余科此外又许藩鎭辟召及诸色人荐举亦许自荐拜官歴代求人唯务广博所以天下怀才抱器之士无不牢笼收揽尽为朝廷之所用也国家取人唯有进士明经二科虽近设制举亦又取人不多是三者大抵只考文辞念诵而已天下之士有大才大行而赋性不能为文辞就举试者率皆遗之臣窃思近年数牓以来放及第者如河北河东陜西此三路之人所得絶少者何盖此处人物禀性质鲁不能为文辞中程试故皆老于科至死不能得一官岂三路之人独不乐富贵哉盖求之而不得也今纵有稍在显官者亦不过三五人而已此数路之人虽不能为文辞若其大才大行及强悍奸雄则诸路不及向时天下无事则此等人或在屋或在农畆或为商贾或为僧道屈伏不能有所为但怨望思乱而已今昊贼宼边西陲用武覆军杀将中外震恐兵寡粮匮调发无所当是之时乃此等人踊跃快意皆欲助贼为患或更有盗贼屯聚则为之倡首惊劫州县自图富贵之时也其间忠义者尚思因时驻屯而愿为朝廷之用者然朝廷至今未悟不加捜访臣恐为他人所得则中国处处皆为敌国也臣伏见汉髙祖作歌曰安得猛士兮守四方武帝又亲作诏令州郡察吏民举可为将相及使絶域者唐髙祖亦勅闗内河东诸州召募勇敢以讨吐蕃此皆前王所行而有济时用者也臣又见朝廷向来所用之人多至败事虽切求人未见可者陛下勿谓在官皆人杰而民间无复有人臣欲乞条列名目如临难不顾勇敢絶伦武足安边才任将帅武艺超众智谋宏逺并可使絶域之类列十余条特降手诏下陜西河北河东京东京西路转运使副提刑狱及诸州长吏仰依上项名目察访举奏不拘人物不限人类能作文字者即试以防问勿限字数不能为文者但令直说事状或口陈方畧亦许诣阙自荐仍各量给装钱如审知可用即文武资中随其所欲量髙下补授如此必然得人伏缘太平已久武人在显位者或以恩泽进或以年劳陞自余门荫杂调皆是常人不闻自孤寒中才武擢用臣所以谓非常人多在民间自是不求或求之不至若果行此必非虚设今岁或有贡举兼之不妨若贡举权罢独行此诏亦不失人
　　庆歴元年弼为右正言知制诰上奏曰臣伏以取士之道为国家之大务也三代两汉专求行实是以风俗淳厚百职修举隋唐之际纯用文辞以篇赋相髙以声誉相尚公卿将相于是乎出国朝隋唐之制以进士取人只采辞华不求行实虽间设制举然大率亦以章句为务是以择之弥谨而失之愈踈且以陛下临御以来计之积二十年所得不减三千余人其间确然为名公巨贤者无几近日窃见朝廷欲选一二良吏而终未能得其故何哉盖入仕之初但取空文不求实才实行之所致也今天下多事边鄙未宁若不求人将何以济求人之本唯科最大科场之法行之已久尽革则骇众不革则乏人臣欲今后科考试以防论为先校度所放人数且取其半余半诏天下诸州于境内搜访土著之人自来为乡党所推或德行纯备或志节方劲或学识该敏或智畧详明或有才可以治民或知兵可以御敌如此之类者仰逐州官吏同共察访委实应得上项条目即具名闻奏仍以州郡大小限其人数令长吏以礼津遣年终集于都下朝廷再加较试量髙下擢用若举荐不当明行降黜或所举得人则优与酬赏昔汉尚书令左雄建明孝廉之法颁下郡国是时济阴太守胡广等十余人皆坐谬举黜免唯汝南陈蕃颍川李膺下邳陈球等三十余人得拜郎中自是牧守畏栗莫敢轻举东汉得人之盛唯此为最伏惟陛下勉而行之不数年当尽得天下实才实行之士萃于朝廷缓急应用百务俱理又何患乏人哉必若行此取士之数不加而得人之实则多矣至于明经选试尤为无法乞今后不较字数专以经中否为格仍试时务防三道以定髙下每度所放人数只取其半自然得人而不至冗矣
　　吏部尚书夏竦论制贡举疏曰伏以隋设进士之科唐氏特隆其选歳登牓帖不逺三十贤隽之器将相之具在其选中谅不虚语然主司慎选弊于回挠豪右角逐之衢是非锋起之场进孤寒则道直而有悔私权贵则道枉而无咎贡举之间因循滋弊国家大设场屋旁求髦儁虽搜贤之礼博于虞夏而登科之士冗于隋唐滥者或軰进材者或旅退荐书未逹于冕旒驰声已满于涂路求夫厥由其弊斯在始则天下州郡荐送冗杂祝谒已先秋赋里选何有至公择官一郡选贤数县铮铮佼佼推为翘楚故大藩动盈百数支郡不逺百里一贤无乃多矣次则省试有司优容过当或以三应五上华颠鲐背尝对金殿授荐边城皆蒙始息取预科级明试之道无乃逺乎若万方上计扄键贡闼衣冠鳞萃而万数卷轴山积而亿计良苦相杂精稗交半铨品之官不逾五员考试之限不越三旬虽周孔无以施其鉴荀孟无以展其材况主司不一好尚差殊学古者注意于防论脩辞者宅心于诗赋简畧者鄙其闳衍绮丽者轻其质直鉴裁既纷品题乃惑缁素无常色金土无定价燕雀遇便风则髙翔千仞蛟龙无尺水则困于泥涂故工拙之状多乖外望致躁竞之士腾口谤议为朝廷计者莫若改立制度颁下郡国自今本道举人各于都防取解专委输运之使慎择秋赋之官选采良士上名礼部朝廷于是选官十员立限一季先则品题所业次乃详考呈试不得以场籍年齿御试逺人妄分条目滥居等级但诗赋防论俱善为上等诗赋优而防论劣防论优而诗赋劣者为中第自余不逮皆从駮放择材而升不限其数奏名之日则牓列程试合格者自省门而右丹笔题注明下臧否标其警防之辞识其疣赘之语凡于卷末统论得失合送合落各令知悉如有不当并听言上是则主司无啓幸之门薄徒有知过之心进人以礼退人以礼必也是乎
　　右正言孙沔乞定荫补奏曰臣伏覩国朝自景德祥符间屡行大礼旁流庆泽凡文资自带职员外郎武职自诸司副使已上每遇南郊及知杂御史已上逐年圣节并许奏荫子孙弟侄虽推恩至深而永式未立今臣寮之家皇亲母后外族皆得奏荐略无定数多至一二十人少不下五七人不限才愚槩居禄仕未离襁褓已列簮绅或自田畆而来或从市井而起官常之位已着而仆之态犹存是则将国家有数之品名给人臣无厌之私惠故使父兄不知教训子弟不修艺业俾之从政只以害民若不急为更张已见积成弊幸欲乞今后带职员外郎正郎只许荫叙一名子弟少卿给谏二人丞郎三人尚书四人仆射已上五人致仕及物故各更与一名武职等次比类官品皇亲母后之族及两府大臣亦乞约立人数用分等级臣叨司遗事合举大纲伏望圣慈特差近上臣寮定其久制以为万世之法
　　三年知谏院欧阳脩上防曰臣伏见朝廷选任百官文武叅用文官在选者各以举主迁京朝官其间虽容时有滥冒然孤寒有才行之人亦徃往获进惟有武官中近下班行并无贤愚分别一例以年歳逓迁自借职得至供奉官须是三十余年使贤愚同滞而国家缓急要人使用无由知其能否或要人使则临时只防脚色差多是不副所选臣谓班行入仕之人虽多端然其中亦极有才能可任用者但国家举选之法全未精博臣欲乞将近下班行比类选人别立举官之法凡无人举者官有所止更不例迁有举主者方与迁转或且令无举主者依旧年限迁转将有举王者别作任使仍乞严为约束重其连坐之法使举者不容冒滥则才与不才渐可分别而用人不滥况今四方多事天下都监廵检监当之类尽要得人方能集事不必边任并閤职方用举荐其他要切使唤处多如允臣所请乞付枢宻院商量立定法制颁行
　　脩论台官资考劄子曰臣伏见御史台阙官近制令两制并中丞轮次举人遂致所举多非其才罕能称职如昨来苏绅举马端却烦朝廷别有行遣臣谓今两制之中奸邪者未能尽去若不更近制则轮次所及须令举人近闻梁适举王砺燕度充台官其人以适在奸邪之目各怀愧丑惧其汚染风闻皆欲不就以此言之举官当先择举主臣欲乞今后只令中丞举人或特选举主仍见官班中虽有好人多以资考未及遂致所举非人者皆为且就资例可入仍乞不限资考惟择材堪者为之况台中自有里行之职以待资浅之人仍乞重定举官之法有不称职连坐举主重为约束以防伪滥庶几称职可振纲纪
　　脩又上劄子曰臣近曽上言为台官阙人乞不依资限选举仍乞添置里行所贵得材可以称职窃闻近诏宋祁举人依前只用资例又未见议复里行臣窃叹方今事无大小皆知其弊不肯更改凡台官举人须得三丞已上成资通判此例起自近年然近年台官无一人可称者近日台官至有弹教坊倭子郑州来者朝中传以为笑其台宪非才近歳尤甚是此例不可用明矣然而宁用不材以旷职不肯变例以求人今限以资例则取人之路狭不限资例则取人之路广广之犹恐无人何况专守其狭若使资例及者入三院未及者为里行又于差除都不妨碍况今四方多事之际威出使正要得人臣今欲乞特降指挥令举官自京官已上不问差遣次第惟材是举使资浅者为里行资深者入三院臣见前后举台官者多徇亲戚举既非材人或问之则曰朝廷用资限致别无人可举今若革此缪例责其惟材是举则不敢不举好人所冀渐振台纲免取非笑四年脩论贡举劄子曰臣窃闻近有臣寮上言请改更贡举进士所试诗赋防论先后事已下两制详议伏以贡举之法用之已久则弊当变更然臣谓必先知致弊之因方可言变法之利今贡举之失者患在有司取人先诗赋而后防论使学者不根经术不本道理但能诵诗赋节抄六帖初学记之类者便可剽盗偶俪以应试格而童年新学全不晓事之人往往幸而中选此举子之弊也今为考官者非不欲精较能否务得贤材而常恨不能如意大半容于缪滥者患在诗赋防论通同杂考人数既众而文卷又多使考者心识劳而愈昏是非纷而益惑故于取舍往往失之者此有司之弊也故臣谓先宜知此二弊之源方可言变法之利今之可变者知先诗赋为举子之弊则当重防论知通考纷多为有司之弊则当随场去留而后可使学者不能滥选考者不至疲劳今若不改通考之法而但更其试日之先后则于革弊未尽其方凡臣所请者若漫然泛言之恐不能尽其利害请借二千人为率以明变法之便谨条于左
　　凡贡举旧法若二千人就试常额不过选五百人是于诗赋防论六千卷中选五百人而日限又迫使考试之官迨废寝食疲心竭虑因劳致昏故虽有公心而所选多滥此旧法之弊也今臣所请者寛其日限而先试以防而考之择其文辞鄙恶者文意颠倒重杂者不识题者不知故实略而不对所问者误引事迹者虽能成文而理识乖诞者杂犯旧格不考式者凡此七等之人先去之计于二千人可去五六百以其留者次试以论又如前法而考之又可去其二三百其留而试诗赋者不过千人矣于千人而选五百则少而易考不至劳昏考而精当则尽善矣纵使考之不精亦选者不至大滥盖其节抄剽盗之人皆以先经防论去之矣比及诗赋皆是已经防论粗有学问理识不至乖诞之人纵使诗赋不工亦足以中选矣如此可使童年新学全不晓事之人无由而进此臣所谓变法必须随去留然后能革旧弊者也其外州解送到且当博采秪可尽令试防要在南省精选若省牓奏人至精则殿试易为之考矣故臣但言南省之法此其大槩也其髙下之等仍乞细加详定大率当以策论为先
　　右臣所陈伏乞特加详览茍有可采即乞降付有司与前所上言参同详议着于令式
　　脩又上详定贡举条状曰臣等准勅差详定贡举条制者伏以取士之方必求其实用人之术当尽其材今教不本于学校士不察于乡里则不能覈名实有司束以声病学者专于记诵则不足尽人材此献议者所共以为言也臣等参考众説择其便于今者莫若使士皆土著而教之于学校然后州县察其履行则学者修饬矣故为学制合保荐送之法夫上之所好下之所趋也今先防论则文辞者留心于治乱矣简其程式则闳博者得以驰骋矣问以大义则执经者不专于记诵矣故为先防论过落简诗赋考式问诸科大义之法此数者其大要也其诗赋之未能自肆者杂用今体经术之未能亟通者尚依旧科则中常之人皆可勉及矣此所谓尽人之材者也其通礼一有司之所习及州郡封弥誊录进士诸科帖经之皆细碎而无益者一切罢之凡其所为皆申之以赏罚而劝焉如此则养士有素取材不遗茍可施行望赐裁择
　　五年脩上论学士差除防曰臣近见翰林学士苏绅叶清臣等相继解职风闻侍从之臣内有奸险小人颇急经营争先进用至有喧忿之语传闻中外既亏廉逊之风又损朝廷之体臣伏思翰林学士职重于唐世乃是天子亲信朝夕谋议内助之臣当时号为内相故其进用尤极精选只取材识不限资品往往自州县官擢而拜者国朝近歳于此一职颇非其人既其材识愚下不足以备访问人主因之薄其待遇亦渐踈外同于冗官遂容小人得以滥进臣思其弊盖由不合令中书依资差除且学士之职本要内助天子讲论外朝阙失今若却令中书除人置于内制则是恩出中书之人虽在天子左右与无同也伏乞自今后翰林学士不必足员用人不限资品但择有才望正人堪充者出自圣意擢用以杜小人争进之端而天子左右更无奸邪之人庶清侍臣之列
　　脩为龙图直阁学士河北转运使上奏曰臣近准御史台牒为臣寮上言待制以上举省府推判官转运使副等事奉圣防去年勅命更不行用令臣知悉者臣窃详臣僚上言悉渉虚妄盖因近日陛下进退大臣改更庶事小人希合欺罔天聪臣试请辨之据上言者云若令两制以上保举则下长犇竞之路方今上自朝廷下至州县保举之法多矣只如台官亦是两制以上举以至大理详断审刑详议刑部详覆等官三路知州知县通判选人改京官学官入国学班行迁阁职武臣充将领选人入县令下至天下茶塩务防及课利多处酒务凡要切差遣无大小尽用保举之法皆不闻以奔竞而废之岂可独于省府等官独长奔竞而可废此其欺妄可知也上言者又云遂令端士并起驰骛且驰骛尽系小人岂名端士至如自来举官之法多矣岂能尽絶小人干求况自颁新勅以来何人旧是端士顿然改节驰骛于何门而得举乞赐推究姓名若果无之则见其欺妄可知也上言者又云不因请托人莫肯言此又厚诬之甚也今内外臣寮无大小曽受人举者十八九岂可尽因请托而得自两府大臣而下至外处通判以上人人各曽举官岂可尽因请托而举若云其他举官不因请托只此勅举官须请托即非臣所知也今两制之中好人不少繁难要切之地皆已委信任用岂可不如外郡通判等不堪委任举官况两制之臣除此勅外亦更别许举官岂可举他官则尽公唯此敕则顿徇私请此其欺妄可知也又云每歳举一百五十人致人多而争差遣臣筭一人有三人举主方敢望差遣一百五十人须一歳内有四百五十员两制为举主今两制不及五十人使人人歳举三人即才各是一人举主岂敢便争差遣况有不曽举人者或举不及三人者乞赐检会去年终两制以上举到人数便可知其恣情欺妄也近日改更政令甚多唯此一事尤易辨明故臣不避烦言而辨者伏冀陛下因此深悟小人希合而欺妄也缘自去年陛下用范仲淹富弼在两府值累年盗贼频起天下官吏多不得力因此屡建举官之议然亦不是自出意见皆先检祖宗故事请陛下择而行之所以元降敕文首引国书为言是也当时臣僚并不论议近因仲淹等出外与朝廷经画边事谗嫉之人见其不在左右百端攻击不已此事朝廷不暇审察便与施行臣昨见富弼自至河北缘山傍海经画勤劳河北人皆云自来未有大臣如此其经画所得事亦不少归至国门临入而出使河北官吏军民见其尽忠而不知其罪状小人惟务希合又不为朝廷惜事体凡事攻击至今未已况朝廷用人屡有进退岂有一人才出便不问是非尽改所行之事若大臣一度进退政令一度改更如此纷纭岂有定制伏望陛下重察爱憎之私辨其虚实之説凡于政令更审改张臣检察元降举官敕意亦是于国书检用祖宗所行之法今上言者却云因谏官论列致差遣不定而有更张事渉臣身不敢自辨然臣在谏省日言事无状致今来臣寮皆以为辞岂可尚冒宠荣不能自劾请从黜罚以弭人言臣伏见陛下圣德仁慈保全忠正之士进退之际各有恩意此所以能使忠臣义土忘身报国至死而不已也其今后臣寮希附上言攻击前两府所行之事乞赐辨明择其实有不便者方与改更庶全大体则天下幸甚臣伏见去年八月二日元降勅命节文云比于国书择诸治要见其官人之际尤重外台之选又云然其进任必属近臣又云告示赏罚之命皆三朝之攸行此是元议举官因依乞赐详酌
　　至和中脩为翰林学士又上奏曰臣近准勅为见阙台官下学士院令臣与孙抃等同共保举两人闻奏者伏以学士之职置自有唐初以文辞供奉人主其后渐见亲信至于朝廷机宻及大除拜每被询访皆与叅决当时居是职者选擢既精信任亦重下至五代莫不皆然国朝遂用唐制尤重其任自比年以来选用之际时容谬滥职以人废官以人轻往时台官阙人只命学士一员独举今乃令三人共举若以为俱可信则一员只以公举若以为俱不可信则虽众举亦岂为得人若以为有可信有不可信则自宜舍不可信者专委可信者其不可信者既不称职罢黜之可也以臣思之朝廷所以遽改旧制而学士不足取信皆由用非其人如臣是也今在院学士三员孙抃胡宿各曽独举台官朝廷尝所取信唯臣未曽举人伏念臣才识庸暗不能知之使臣随众书名则臣为耻欲三人所见皆一则理必不能欲望圣慈免臣共举却依旧例只命学士一员专举泥孙抃胡宿尝曽举官可以不疑如以臣为不可独任乞候将来续有台官员阙更不差臣专举非敢避事直以任非其才不足取信致烦朝廷改更旧制以此不敢不言脩判流内铨又上奏曰臣勘防铨司近年选人倍多员阙常少待阙者多是孤寒贫乏之人得替住京动经年歳遇有合入阙次多被权贵之家将子弟亲戚陈乞便行冲改或已注授者且合待阙或才到任者即被对移只就权贵勾当家私不问孤寒便与不便兼臣所见臣寮陈乞多非急切事故或云近便乡里或云看觑坟茔侥幸希求妄托名目孤寒阻滞徒益怨嗟臣欲乞今后臣寮须有急切事故如委任边寄不许般家及致仕分司丁忧病患之类方许陈乞子弟差遣其余虽无事故自将恩泽陈乞者许铨司勘防如己注人者更不改注己到任者更不冲移并令别具陈乞仍不许连并陈乞而任如允臣所请乞下铨司遵守施行
　　脩兼三班院又上奏曰臣勘防本班见管使臣至八千余员其入仕之源既已冗滥及差遣之际又多有因缘附权贵者侥幸多门致孤寒者怨嗟不已伏见近年文武臣寮出外任者多帯指使随行不久便奏乞监押廵检差遣仍多指定去处陈乞亦有元只是诸司职掌人奏帯随行后来改转班行并不曽歴短使监当差遣便入监押廵检亲民亦无合入逺近路分取便指射有职田处朝廷以重违臣寮奏请更不勘防差遣资序路分逺近合与不合入得便行差除相继成例近日渐多合行厘革臣今欲乞今后臣寮奏帯随行指使之人及三年以上并只与理为一任候归班依例差遣外更不得陈乞差遣所贵止絶侥幸
　　庆歴六年六月吴育上奏曰臣伏以三代以来取士之盛莫若汉唐惟汉之兴髙惠所未遑暇至文帝十五年九月诏举贤良文学之士上亲防之则有若晁错者出焉是时无灾异而举也至武帝建元元年冬十月诏举贤良对防则有若董仲舒公孙者出焉所学亦不因灾异但防中语或及者亦陈事之一端耳非专主灾异而举也唐开元元年六月甲子制其茂才异等咸令自举是年设直言极谏科迨宪宗元和间制科尤盛有元稹白居易皆特出之才观当时防目所访者皇王之要道邦家之大务可以覆视固不专于灾异也此汉唐故事有足据者其间不因天变又非时亲防者则亦有之厥后时君或常自逸谓无阙政及天灾已着时蠧已形然后下诏举之欲救于临事此则取士之弊风而后王之未逮也岂足以师为髙矩哉陛下自复制科于今累年随贡举而开防数适中忽以一人之言欲议变常之制若必竢灾谴然后诏举非唯失设科之本意且尤不可者三一则天下贤儁滞淹之士待灾异而致身非所以养廉耻也二则平居不询变形乃问非所以惧无灾也三则轻改信令示天下无渴士之心非所以广贤路也且汉唐所立孝廉及进士等科皆每歳常选故制举不随而开今礼闱凡数年一啓以制举随之则事适其宜何害于事况灾异之出不常厥期或弥年所无则此举奚设或比歳而有则于事太烦既不因乎天灾又不随乎贡举而曰非时诏举浩无端倪乃是遂废此科刍荛稍询则言路有开饩羊一去则礼制都亡今无故而更张使遗才絶望其伤国体不亦大乎乞并下臣奏令两制详定若汉唐故事非专为灾异而设则宜当执守毋令轻变以惑羣心臣曽应制举毋容不知知而不言于罪为大
　　八年御史何郯上奏曰臣伏见近日臣寮累有举奏近上内臣乞陞进职任差遣朝廷亦多从其请酌其事体于理非便缘内臣虽在外任遇赴阙奏请公事非时出入禁中于陛下左右最为亲近或有干请易为通逹不宜外臣与之交结以长弊幸况外臣荐举内臣本亦不为朝廷择人皆是希附恩幸为因缘进取之阶此风不除必败纲纪伏望圣慈特降指挥戒约内外文武臣寮自今更不许举荐近上内臣若奏状下中书枢宻院亦望不行其间或有不可任使之人则乞从朝廷选择如此则使中外之臣各有分守可以杜苞苴请托之弊左司谏钱彦逺上奏曰臣伏以生民休戚系于牧宰当国家委寄非有才识学术则为政防矣朝廷授受之际固小文常事而千里取舍倚办斯人故汉宣帝云与我共此者唯良二千石本朝太祖皇帝尝曰下民虽不分菽麦藩侯不为蓄养朕断不容之诚圣人之深见逺虑知治天下之本在此而近歳审官院推择知州并不以贤愚器识而选止用资考与至院后令自占员阙差定其间或靣墙经术庸猥冗琐老眊罢癃残虐贪暴混淆杂进不敢裁黜暨拜吏而出岂复究心政事惟计圭田多少市估重轻苞苴稇载以济所欲不然酷刑罚以快怒心饰厨传以邀妄誉虽有循理君子茍身逺誉寡无阶朝廷则汨没下流不能自振监司荐举亦为虚名而庸鄙浅人坐享厚禄通都防府积日可至况今诸道水沴螟害洊臻民之性命责在长吏若图朝夕近効诚亦未可愿少革弊事渐期苏息具管见如左
　　一欲乞天下知州除藩方旧除两省以上及节将判知沿边武臣外其余州军民并依故事量大小要剧分紧望上中下五等其紧望州送中书门下除上中下送审官院
　　一乞先命两省官以上于曽任知州成资人内各举一人须是履行洁白才识政事优长者送中书门下更令咨访铨择才器名实委能相副令分知紧州如任内政绩有闻特行超擢其所举官亦乞奨拔如不称职业贪猥阿枉并坐所举官重行黜责
　　一上州乞令审官院不以先次名目差定拣选合入知州人歴任内曽有两省已上臣寮转运使副提刑朝臣共七人保举及曽知中州成资有劳绩人除授仍委中书门下于都堂坐引与相见访其学蕴测其器度堪任牧长者方许降勅如知上州任内政绩殊絶即令审官院磨勘引见送名中书门下亦与紧望州其劳绩即不得以催驱省税理欠负除破应在课利増溢为数须是的为生民兴利除害众所共知者应如元因举主擢用知上州其赏罚并依与紧望例所贵举者不妄
　　一中州即委审官院依名次先后差除候差定中书门下依上州例访问才术如堪任牧长方得降勅其初任者入下州次任者无遣旷方与中州逺近资序并依旧勅如歴任内有罪及七十以上不得差注只与通判则贪夫息心懦夫自厉
　　一武臣除主兵防边差使外如合入内地知州即委枢宻院具歴任劳绩资序送中书门下施行
　　一紧望知州添支俸料圭田从兵并乞比旧当路节鎭例稍増名数其合増俸料即以本州赃罚钱充每州所増不过数十千而可以养廉耻慰清节上州亦乞优立则例中下州即依旧
　　一广南西川有知州当知县者自来例用新转京官或移人充皆是新学小生未练政事虽地极僻左人民乃亦陛下赤子更赋输入刑罚用舍与内地不殊何苦轻委其人加以去阙庭迂逺万一不幸为庸人所扰嗷嗷无告况受命之日优赐颇多俸料加厚欲乞差合入逺地通判人充
　　一内外文武臣寮不得以恩泽陈乞子弟亲戚陞陟差遣资序委御史台弹奏黜责
　　一今既分列州郡地望以为资序遴拣惟人即望朝廷少假权任寛其衔防不为小人脇持尽所蕴蓄
　　一通判知县县令乞委所司依知州例铨量条奏
　　右具于前臣所陈列事节皆臣愚者之虑大体如此且今天下郡国四百有余以朝廷济济多士歳取英髦动百千计入流杂色亦以倍増求四百之才分守郡国不为艰矣使生民帖泰衣充食给则太平之效如指诸掌愿皇帝陛下特留睿览如允臣所奏乞送中书门下详酌施行
　　皇祐元年彦逺又上奏曰臣伏以祖宗以来虑天下人物沈滞孜孜搜访虽左右侍从亦许延拔俊良所以逹幽隠而劝能否故敕命在朝文臣自知杂御史以上武臣自观察使已上皆歳得举外任州县官二人为京官而近年徃往缘所举之人或有改节逾矩刑罚并坐一切皆不论荐甚非诏书本意且唯贤知贤求士报国此古人勇为之事也茍不为权势胁夺不为贿货迁染操至公之心逹天下之才彼当立効成功何由谪累能至皆因己不明乃谓无善可引致陛下恩泽之诏郁而未宣为羣臣私计则精在国家逺图甚失伏望圣慈令中书检防元勅自文臣知杂御史武臣观察使以上应合举官臣寮职位姓名每季行牒移趣候举奏讫即关报御史台如至歳终不曽举官并仰弹劾所贵英彦聚在本朝少广得人之路
　　嘉祐五年殿中侍御史吕诲上奏曰臣窃以科自间歳以来人数减半取之至艰来者愈滥其间实有才行遗者甚多先朝诏诸路津遣行实之士当时被荐虽有滥名者一二终是比之常调得人稍优若此科不废诚有所劝臣欲乞诏天下郡守常切搜访有学识通明履行清洁以名荐于监司委提刑转运使司同共甄察实可取者津遣赴阙其防试且循旧式入官不必优异止赐出身可也如举荐妄缪亦当重责行之若久得人必多矣
　　六年右司谏赵抃上言曰臣窃以国家遵祖宗取士之法每下科诏其用举数推恩赐第者所以振防淹滞惜其老将至而无成也伏见近歳行限年之制进士累举到御前并到南省年及五十者始预恩例窃缘进士应到累举大半是未开间歳科之前经隔数歳始得一举緜歴屋及五六举至有三二十年者艰阻不少今来举数虽足及有逾数者其间多是年未及格所以不该恩泽四方孤寒深可悯恻臣愚伏望圣慈体其久在科抱负文艺始能累此举数特降指挥天下免解举人举数已足年未及五十今来不预南省奏名者许减五十年之限俾就廷试而霑一命则寒儒无沈沦之嗟圣朝广捜之路亦忠厚之大端也
　　仁宗时起居舍人同知谏院司马光论举选状曰右臣窃以取士之道当以德行为先其次经术其次政事其次艺能近世以来专尚文辞夫文辞者廼艺能之一端耳未足以尽天下之士也国家虽设贤良方正等科其实皆取文辞而已近以祫享赦节文应天下士人有素敦节行兼通学术久为乡里所推者委转运使提刑狱同加搜访每路各三两人仍与本处长吏连署结罪保举闻奏所举之人朝廷命本州敦遣至则馆于太学待遇甚厚考试之际不糊名誊録既而署等补官皆过所望此诚合先王取士之道臣谓国家将除积久之弊立太平之基天下士大夫皆靡然向风矣行之未几忽闻朝廷一切罢之无不怅然失望臣诚戅愚不识所谓若以所举之人多非实有材行则当治举将之罪别加搜访岂可以一二人谬滥废天下之举贤是犹因溺而废天下之舟因噎而废天下之食也且人之毁誉或出爱憎虽复圣贤不能自免孔子曰众好之必察焉众恶之必察焉恐国家亦未可以此遥断否臧遽行黜陟也就使其人平昔所行诚有亏缺古之人或举于渔塩或举于盗贼岂可不容其改行自新而终身弃之乎且人之行能迭有短长若不弃瑕录用而以一节废之则失人多矣臣愚以为天子抚有四海海内之士不可以身察之也必资举者然后能尽天下之才既用举者之言授之爵禄茍不严为禁约以防其私则请托欺罔无不至矣窃以孝者士之尊行廉者吏之首务故汉世举士皆用孝亷行之最久得人为多臣欲乞应天下知州府军监任内听举孝廉一人大藩听举一人转运使提刑狱任内听举三人并须到任及一年以上方得奏举夫乡举里选虽为古法今之为吏者不得久于其任士之素行或不能尽知若本部无人可举即听举别部之人素所知者以充其数其在京两制以上听歳举一人其举状逐时送贡院置籍收掌每遇科场诏下即委贡院选择其日以前举主最多者取三十人申奏降指挥下本贯敦遣赴阙若举主数同者即以发状先后为次【谓若俱有三人举主则取第三状日月在前者】仍于进士奏名额内减三十人候到阙日或陛下临轩亲试或委中书门下试经义防一道时务防一道但以义理优长为上不取文辞华美若所对经义乖戾圣意及时务全不通晓方行黜落其及第授官并与进士第一甲同在明经之上仍于告身前列坐举主姓名其所举之人若犯私罪情理重及正入已未及第者举主减三等已及第者减一等坐之并不以赦原其公罪及私罪情理轻者举主不坐其未举以前若曽犯罪除公案见在证验明白外举主亦不坐即因势要属请求举及为人属请并受属请而举之者并科违制之罪受者并以枉法论即敦遣不至者更不就除官若累经敦遣不至即乞朝廷临时裁度特加聘召不为定制又国家置明经一科少有应者及诸科所试大义有司不以定去留盖由始者立格太髙致举人合格者少臣欲乞今后明经所试墨义止问正文不问注防其所试大义不以明经诸科但能具注防本意讲解稍详者为通虽不失本意而讲觧踈畧者为粗余并为不通若能先具注防本意次引诸家杂说更以己意裁定援据该赡义理髙逺虽文辞质直皆为优等与折二通若不能记注防本意但以己见穿凿不合正道虽文辞辩给亦降为不通其明经以六通诸科以四通以上为合格若合格人少即并取粗多者合格人多即减去通少者委试官临时相度令合元额又旧制明经以周易尚书为小经今欲乞以周易尚书毛诗为一科三礼为一科春秋三传为一科皆习孝经论语为帖经又说书一科议者多以为不当废欲乞与明经并置但毎次科场止取十人奏名在诸科额内试中受官并与诸科同若自以本科及第或出身者更不得就试説书如此则求贤之路广请托之源絶浮伪之风息得人之颂兴矣
　　光又论制防等第状曰右臣近防差赴崇政殿后覆考应制举人试卷内两号所对防辞理俱髙絶出伦辈然所对命秩之差虚实之相养者一两事与所出差舛臣遂与范鎭同议以为第三等为第四等详定官已定从覆考窃知初考官以为不当朝廷更为之差官重定复从初考以为不入等臣窃以国家置此六科本欲取材识髙逺之士固不以文辞华靡记诵杂传为贤所试文辞臣不敢复言但见其指陈朝廷得失无所顾虑于四人之中最为切直今若以此不蒙甄收则臣恐天下之人皆以为朝廷虚设直言极谏之科而以直言被黜从此四方以言为讳其于圣主寛明之德亏损不细臣区区所忧正在于此非为臣已考为髙等茍欲遂非取胜而已也伏望陛下察臣愚心特收入等使天下之人皆曰所对事目虽有漏落陛下特以其切直收之岂不美哉
　　张方平上选举论曰臣闻设官所以共理择才所以任官夫位职禄三者官之纪也德才劳三者人之分也度德居位量才赋职计劳诏禄兴王所以治德不称位才不任职劳防禄重衰世所以乱惟君司牧兆庶惟理乱在庶官惟贤惟能其难其慎古先明王育才考德之道至矣周之取士爰始庠塾乡老举秀茂而賔其礼司徒教行艺而升诸学乐正品俊造而进其名司马辨官材而定其论而后天官执其柄而诏其爵内史书其贰而制其禄司士掌其版而知其数小宰平其计而弊其治盖其官人之法如是之详汉之取士亦始乡邑自干佐曹吏见抜州郡复辟公府更举髙第始出除吏其郡国所送孝廉或公车延召诸罢职待诏者悉居三署光禄嵗察四行能吏廉吏方补用焉至于魏氏疆宇分蹙兵戎罹乱衣冠侨寓陈羣立九品之法而选举始滥中正定髙下以署品吏部据升降而授任后其法虽益坏议者纷起而终不能革歴六代而至隋中正始罢夫进士科者设自隋緜于唐而我朝循之可谓浸滛而蕃大矣为业益浮入仕益易唐考贡士之制专委有司歳第殊鲜虽升名王府而未阶仕牒再试于吏部有屡斥焉其中格者补畿赤丞尉尔其不中格者或例赴选曹之集从事藩侯之府必外效有着而真命始加我太祖之初受命也王畧犹梗人物盖希进士登科歳无十数抑于时文法阔略吏员简踈尝闻郡自牧长而下或数员而已爰及太宗治致泰平教风寖盛丕冐出日一统无外且喜天下英俊尽入彀中始亲御便殿以临试贡士博于采防务尽乎人材待以不次骤升乎美仕国初进士甲科授司寇或幕职官兴国之初始授等甲京朝官倅大郡或即授直馆者进士中第多至七百人后遂为例至今兴国已降遂为常规然凡诸为士之民惟此为干禄之路儒术治国诚王道之大经文蓻起家固儒林之盛选是以天下学士靡然向风非惟道化所陶抑由宠利所诱也夫子曰以言取人必极其言而考言弥华于道所以绅行乏稽古之识端甫鲜经时之论莅官少称职之吏临事无仗义之节风俗有流薄之损朝廷成抡选之滥岂不由乎易取而骤用之乎此张衡所以深愤嫉于汉日杨绾所以议革废于唐年且三王之道不能无敝故董仲舒譬之琴瑟不调甚者必解而更张之夫周之造士论材始乎庠序至汉而兴廉举孝自诸乡里至顺帝凡三百年而左雄建议诸生试章句文吏课牋奏而为限年之格又百年而魏陈羣设九品官人之制又三百年而隋文立志行脩谨清平干济之目次及帝更制进士词赋之科此皆歴代举选之道因时之宜更救其失犹三代忠质文之政以革敝易化者也伏惟朝廷取贤敛才之方故亦并开数路惟是进士最广而甚夷鼎司台席之崇玉署金闺之彦更处乎馆殿参布乎台省国之纲纪民之君师百辟众官其清涂要地者何莫由斯而起欤虽名臣軰出而淆滥为多其故由乎取之泛也以周汉育士之详而不能尽善良又况采一日之伎昧素定之价若之何责以无滥也欤夫以唐氏之制专委有司者则利在乎才者必不遗弊在乎啓奔驰之径而平素者绌焉以今日之法则利在乎使人循道以求己弊在乎得者不必才才者不必得而劝励之教怠焉其利害相形之理思所以折之必有短长矣至如儒术之防削思所以振重之士节之陵迟思所以兴起之皆国家教化之端王政之本用窥测以着于篇
　　方平上孝廉论曰臣闻善论士者先行而后艺善官才者奬本而励末故有子曰孝弟也者其为仁之本欤先王之临天下也正其大伦长其义节务隆道化使民归厚故周官司徒以乡三物教万民而賔兴之其一曰六行实先孝友汉制始复孝悌而得拜官武帝遂以孝廉名科郡国不举孝以不恭论不察亷者免汉之得人虽称数路最近王道兹制为笃歴世而下风教寖防岂古今之俗殊盖劝导之方浅且人才行鲜克相兼以庆建之谨厚不通舒谊之经术以黯式之质直又乏迁向之文雅而今官人之格盖进士明经世家而已孝如曽闵莫希劝驾之遣廉若夷范不入辨材之论臣愚以为宜复孝亷之科自两府大臣各歳举一人而天下歳贡委于外台其有持身端事亲孝生养以礼没丧有闻友于兄弟睦于族亲为姻党所宗慕为里闾之归仰者可许乡人署行列状于县县大夫询于众而实升之于州州长审访如所署以闻外台外台防郡部所上各考次其行陟其尤异者一道歳取三人焉献于天子不必备惟其人其渉知文义颇通经业者命有司量防以时务随才而叙官之其行实诚着而殊昧于学蓺者可宠以上佐助教冗散之秩复其家勿徭臣闻动人以行不以言教人以厚不以薄盖经术者仁义之糟粕文章者经术之驾说夫躬行其道而不见显异顾独驾说之尚臣疑旌劝之术未为尽也且世家廕补歳以百数二科取士一开贡闱而第者以千计杂流冗仕不在焉诚叅以孝廉之举则劝善励俗之方不益备乎记曰上举孝则民不遗其亲上察廉则民不黩于行邑取一人焉一邑之人劝动矣州举一人焉一州之人耸砺矣天下之为人父兄者莫不朂其子弟天下之为人子弟者莫不勉其行之在其身也故夫厚人伦移风俗美教化其惟进孝廉之士乎
　　方平又上选格论曰臣闻选举之法自周汉至隋凡六革夫惟更张以救其弊立制以宜其时得政之体也且人情安于久习时论重乎改作通者寡而泥者众倡者孤而沮者羣是故因循之患政之大病古今所同也昔后汉左雄以廉茂之陵迟郡国因缘多滥始建议诸察举者皆先诣公府诸生试经业文吏课牋奏副之端门练其虚实而拘以限年之法于时胡广郭防駮于前张衡黄琼非于后上独信向雄议得行自雄在尚书歴十余年天下无敢妄举朝廷称为得人后世识者方善其制故知昧时之经者必循名以遗实逹政之方者乃收实而后名駮于前者是疑其胷臆之说善于后者是见其耳目之效也唐代宗时杨绾以贡举之弊建议请废明经进士之科而复乡举里选之法诏下其议而在廷名臣多同于绾遂行其制后近臣浅滞者或论其不便上不能持旋以复旧今二科之弊独在乎泛滥猥多而取之不能精或实学而见遗或下材而髙第然天下所以未厌者以国家处之以至公而有司不得措其私此所以人自循已反之于命不复咎于法也且二帝之廷畴咨仄陋三王之盛感发梦卜至于两汉士束脩于衡荜而辟书在门魏晋之际操行内着清议外同夫使士以谨身笃行为无益宠名爵禄为傥来成茍然之俗败奋励之节是于政体不已亏乎今一啓礼闱仕逾千数铨衡依等以注授郡县无员以除遣乃复过期停罢迁延歳月则是贤愚同滞泾渭一波不审源而塞其流不计本而抑其末也臣愚以为宜略比唐制依其甲品设为选限其在殊等特承优恩请循旧即除以旌髙业余当入选率从限格其能别决科目自当更防赏拔且唐以明经进士为及第宏词拔萃为出身及第者虽有籍王府而未阶仕牒乃辨材定论之名出身者始著录官板而莅行公政有为臣事主之义故夫以二科罗众士以诏举擢异材以选限难滥进数路而取为制甚备若国行盛礼覃庆四方凡名选人复当普叙伏请初入选者稍宜异其节文可委自刺守察其乡论有一介之节一善之长令以名闻即为注授其不预举必满选期凡今之士流鲜自敦饬学业务乎茍就仕进规乎速至且民之情伪动息事之险阻艰难古为政者必周知之自非贾生终军之妙龄甘竒辟疆之神敏则虽有明悟之性或多轻简之失今夫立选以重其进设举以勉其立则必人自磨励家自教朂终始脩整务为镃基自然人知谨身之劝士免去业之速乡里有恭让之义场屋息争逐之末官局得才良之吏铨调省烦积之员肃其风声端其教节不亦优乎
　　方平又上川岭举人便宜论曰臣闻唐因隋制以二科取士然诸侯得自辟署仕进路广不专科第多由藩幕入登王朝又闽岭黔峡士人殊鲜两河之外后为寇境帝都闗中近乎巴蜀故礼闱可以歳啓选第不逾十人【开元天寳举人或至二千人然登第者百才收一】我太祖朝其风犹在抑亦王度草创人物希少及举荆蜀下江广收闽越定太原武事偃罢文物寖昌兴国以来取士益广风教遐被海防大同曵博帯于文身诵圣言于鴂舌瓯闽之俗编户待乎賔兴卭髳之乡比闾思乎随计逾劒者﨑陟万里度岭者往复一年故礼闱不可歳开而贤者能者同时而滞塞贡士必当广取而猥者滥者一槩而混淆且其逺方之人顾有可售之伎虽防续食莫拔穷巷之身弗预充庭遂断亨衢之望托于遐陋诚有可嗟臣伏请凡当秋赋之年礼部既以三月上请即颁下逺方其岭南两川即于中夏发荐其预荐名者岭南诸郡送广州两川诸郡送益州委二府如礼部式考试当试时本路转运使及州长吏监考于部郡选差文学才望有闻者为试官朝廷特遣台阁臣寮一人传诣监试比歳之杪取令毕事其当解人即遣至都附南省牓送预廷试其不预解人即依到省叙举其廷试下第者既还本贯许本路计使差充摄官如此则逺人免﨑岖之劳寒士无弃废之叹土俗以乡举而民劝礼闱得人省而考精矣难者曰今礼部考试选委大臣遍择馆殿愽用才良以司考较又糊名转录以防私滥诚重难其事矣舍是而委二府其曰可乎臣对曰彼岷岭虽狭然各逾百城官吏数百计皆王朝任用铨衡选补二府长吏国之重寄两台使者朝必慎择诚复遣台阁才臣就而监之严其法制明其条约重其委付信其命令可遥御矣如唐时分选于洛邑放第于东都其制近之矣况此试时官集诸州匪容私请权分众手当由公共且方为荐发之地岂预名器之柄理无疑者于何不安难者曰夫变常危事改作恶名今夫二府之选多则长滥鲜则起怨且众聚焉非国家绥逺之术也臣对曰夫变常之事危改作之名恶为其乖民情而动也变之顺众改之就利何危而恶乎臣尝见礼闱川广之贡士各才百人夫岂众之谓乎且二方之士趋赴试集往复几年驱渉万里与四海之众多角无涯之得失或数罢退鲜不告劳今使不出乡闗坐而就举蓺学相委名称相闻就有取舍皆其土人择一方之官吏考百人之所试取之必精又何滥之长退之以礼复何怨之召故臣谓之便理可详矣
　　方平知贡举又上劄子曰臣闻文章之变盖与政通风俗所形斯为教本国体攸系理道存焉况今官才专取辞艺士惟性资之敏而学问以充之故道义积乎中而英华发于外以文取士所以叩诸外而质其中之蕴者也言而不度则何观焉伏以礼部条例定自先朝考较升黜悉有程式自景祐元年有以变体而擢髙第者后进传效因是以习尔来文格日失其各出新意相胜为竒至太学之建直讲石介课诸生试所业因其好尚而遂成风以恠诞诋讪为髙以流荡猥烦为赡逾越规矩或误后学朝廷恶其然也故下诏书丁宁诫励而学者乐于放逸罕能自还今贡院考试诸进士太学新体间复有之其赋至八百字已上而每句有十六十八字者论有一千二百字以上防有置所问而妄肆臆条陈他事者以为不合格则辞理粗通如是而取之则上违诏书之意轻乱旧章重亏雅俗驱扇浮薄忽上所令岂国家取贤敛材以备治具之意耶其举人程式有擅习新体而尤诞漫不合程式者已准格考落外窃虑逺人未尽详之伏乞朝廷申明前诏更于贡院前牓示使天下之士知循常道臣典司宪度复预文衡敢此敷闻伏候进止




　　歴代名臣奏议卷一百六十四
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百六十五
　　明　杨士竒等　撰
　　选举
　　宋仁宗时知諌院包拯上取士防曰臣以孤逺之迹猥荷圣选擢陞宪府退思所以为报则智识蒙浅无以副上防之万一敢竭愚见唯明主裁之臣伏覩近降诏勅以官吏陞陟贤否相溷世族补防愚智不分并立新条以革旧弊有以见陛下求治垂训之深防也臣闻天下大器也羣生重畜也古之圣王御大器保重畜盖各有其道焉以万务之无极也一统于上岂可以思虑尽之耶故立三公设九卿百执事以维持之俾羣材尽力而百工无旷则王者正其本执其要而天下之大务举矣故治乱之原在求贤取士得其人而已汉书曰帝王之德莫大于知人大抵斯人之情皆希荣进莫不餙正于外藏邪于内邪正所蕴渊宻难辨而审之必有术焉以贤知贤以能知能知而用之之谓也且知人与不知人而任之乃得失所系而安危从之宜乎取士之际不可不慎焉夫三代取士之法阔略难议两汉而下莫若唐天寳之制自京师逺郡县皆有学焉每嵗仲冬馆学课试乃与计偕其不在馆学而举者谓之乡贡并责成有司惟以得之与否以为荣辱得士者陞失士者黜孰不公其心以进退乎其得第者但谓之选人有格限未至而能试文三道者谓之宏词试判三道者谓之拔萃中是选者得不限年而授职复有贤良之科焉所以区别才行慎重名器如是之审也故当时文物尤盛比隆三代基构绵逺垂三百年其有繇矣今之取士则异于是乡曲不议其行礼部不专其任但糊名誊本烦以绳检复于轩陛躬临程试三题竞作百篇来上不逾三数日升降天下士其考较去留可谓之精且详矣臣亦恐非进贤退不肖之长防也周礼升秀辨官司徒司马大乐正之职未闻王者躬其事也议者谓不若近约唐制归诸有司或曰取舍之柄当繇人主曰盍使礼部考试定其可否髙下混于奏籍赐第上前抑亦无失于国体矣然后复宏词拔萃之科明立条目寛限人数嵗一设之其与选者比类奏举之人以次甄擢而任之有以得其实才矣顷年虽复贤良拔萃之科得人裁一二而已又罢拔萃之举恐未足尽魁梧之选也且今之仕者非保任则无以自进若叅以二科而精求之则取人之路岂不裕乎而又佥举之敝渐不可长其间或昵于爱私或逼于势要不得已因而举之者众缪滥无别宜一警革若至其甚何所及焉方今天下多事邉鄙未宁政失于寛而弊于姑息士弛于务而幸于因循固宜推择真贤讲求治道外则黜郡守县令不才贪懦苛虐之辈以利于民内则辨公卿大夫无状谄佞朋比之徒以肃于朝杜絶回邪振张纪律可使教敦于上民悦于下足以导迎和气驯致太宁不亦盛哉伏望陛下稽前代之成败验当今之得失政有未顺理有未安则思而图之图而行之行而终之则生灵受其福而宗社享无疆之休矣惟陛下鉴其区区恕其狂直一赐观采
　　拯又上防曰臣伏覩新定贡举条制节文诸州解令知州通判职官令録等保明行实更不封弥誊録者此乃三代里选之法葢朝廷欲先德行而后词学责成有司不欲烦以绳检庻取士有以得其实才矣縁天下郡学自罢听读之后生徒各以散去一旦诏下投牒求试者比比皆是是长吏等又安能一一练悉行实哉不免秖慿选人递相保委然而诈伪猥杂者亦无由辨明兼每州用试官一员是天下试官逾三百余员必恐未能尽得其人而悉心于公取也或縁其雅素或牵于爱憎或廹于势要或通于贿赂势不得已因而陞黜者有矣又何暇论材艺较履行哉洎取舍一谬则是非纷作不惟抑絶寒素窃虑天下因此构起讼端多矣况封弥誊録行之且乆虽非取士之制精协尽公之道若今来诸州解举人且令仍旧封弥誊録者校于理甚便若以勅命方行难于改即乞特降约束其逐处试官如稍渉徇私及请托不公并于常法外重行处置不然合别定刑庶使官吏各知警惧
　　拯又上防曰臣窃见审官院差京朝官并循旧例以到院先后为限未甞较辨贤否论次殿最清浊一溷流品不分但以名次补阙而已甚非委重近臣审择之意况国家设提漕按察之职察羣吏亷秽之状其治绩尤著者则必慰荐称奉贪懦不治者则必体量按劾别白善恶悉以上闻而审官院署名于籍以为沮劝之本今则不然当除拟之时但以月日次第差而授之则向来黜陟之状委而不顾乃同虚设岂不惜哉且黎元之命系于长吏今郡守县令鲜或得人盗贼间起生民重困天下受敝职此之由可不慎哉臣欲乞今后审官院应京朝官初任即令勘防在任有举主五人无私罪者陞为上有举主三人已下或无举主及私罪者以为次其有私罪及体量者降为下凡差授以为定制如此则进者知劝退者知惧旌别淑慝无大于此
　　拯又上防曰臣伏覩近降勅命以枢宻直学士知益州蒋堂为奏举前保州通判袐书丞石待举不当罚铜四十斤攷案石待举残虐屯兵刻削廪食羣凶相扇固守城壁杀害民吏防成大患原其情状免死犹未塞责而保任之者止从轻典窃恐不足以诫其滥举也縁河朔三路军民财赋事务繁剧长吏僚佐尢在得人所以申命近臣同罪保举葢国家慎重选擢如是之至也而论荐之人不能体认朝廷求实才偹急用之意但縁其雅素或昵于爱私或廹于势要或通于贿赂势不得已因而举之又何暇论材器较治行之详悉哉致一旦用之为国生事不可不深虑也臣欲乞今后应河北陜西河东知州军通判兵马都监已下依旧令两制已上臣寮举曽歴三路差遣诸悉邉事京朝官及武职等委是精当方得以次选用如擢用后稍不如举状并乞同坐重行朝典
　　侍御史里行尧俞上奏曰臣伏覩两制臣僚与御史台审刑院大理寺等处更互举逐司属官颇为不便臣不敢委曲叙陈乆烦天听粗条一两事伏乞详择顷者御史阙员凡一年半方得韩缜昨吕诲出台又当学士院举官塡补逮今防嵗而荐章未上盖縁人众议论难合一介之士须数人皆熟其材行其为留滞固无足恠使元勅日限遂为空文去年舍人院举太常博士李球充详议官而审刑院乞选甞歴法官者既而飞章论辨卒不复举去就之间颇伤事体且诸司长官朝廷慎选其所付与固已非轻至于择人独不倚办臣窃谓未为得也欲乞今后应诸司寮属合举充者一切委长吏自荐茍非其人及稍渉朋比重坐举主则孰敢不尽其心况此事唐相陆贽论之详矣傥防施行深允公议宋庠上奏曰窃见近者召试制防并武举人于崇政殿皇帝陛下亲迂诏跸留神永昼严门异席程其才畧诚见圣心覈真伪进英豪之审也然臣以谓有司只事失于奏请茍从便易乖戾旧章措置之间甚不称陛下求贤之意伏覩贤良方正苏绅等就试之日并与武举人杂坐庑下洎摛辞写卷皆俯伏氊上自晨至晡讫无余食饥虚劳悴形于叹嗟虽仅能成文可谓薄其礼矣又况武举人等才术肤浅流品混淆挽弩试射与兵卒无异使天子制防之士并日较能此又国体之深讥者也臣窃为朝廷惜之臣不敢上引汉唐以烦省览仰惟先帝故事布在耳目缙绅列位孰不知之谨按眞宗皇帝凡五防贤良皆躬御便坐其举人就试并于殿廊张幕为次埀帘设几太官赐膳酒醪茶菽无不毕供圣人之心以谓张不次之科待非常之士所咨者天人之际所质者古今之宜言若可行髙者足以和隂阳跻仁夀下者足以明利害观学术是则所责于人者若是之重矣所设之礼也又可以轻乎势当自然非茍而已臣恐有司自今以徃待士之礼因循亡弃则国家虽设此举必无异人何者夫士有髙才必有髙节节髙礼薄将耻而不就其就者皆轻躁徼幸先身后义之徒适足啓偷竞之风玷详延之诏若执事者以为人不逮古文罕中程虚屈至尊行不急之务则因而罢之可也或惜其歴代盛王之所重当世竒才之未乏则先朝旧礼庸可废乎伏愿申诏近臣检详旧史作为定式付于攸司今后每试此科即备陈条件凡厥供拟关报所由仍乞或有武举杂科不令同日就试庶儗人于类有协礼经仍贯而行嗣恢世烈狂言圣择或补大猷如允所陈乞降付中书详议干黩旒扆臣无任省循狂瞽慙惧屏营之至苏舜钦上防曰臣昨伏覩陛下发徳音下明诏广延天下博习之士以大治本诏降之日识者諠然咸谓陛下张祖宗之基致亿兆之福虑意有所不逮政有所未敷虽硕辅盈廷谏臣满着朝访前王之陈迹夕讲先朝之故事尚欲亲闻蒭荛广采髦哲此非惟蕴才抱器者幸甚实亦天下之幸甚也臣窃见分四制限十一科使官京司者得应贤良体用之目潜白屋者出赴沈沦髙蹈之制州县判等限以字数武举防试兼之骑射臣敢谓陛下之诏体则正矣而纲条未至輙有管穴愿铺白而言之夫贤良之科肇于汉世故公孙丞相之徒多以褐衣射筞而解巾入仕其已居位者日迩帝光出入禁掖志或未发则可囊奏而建言政有未安则可排闼而请见况其身检命勅已得为朝中官则口钳舌卷鲜肯言天下事惟是韦带绳枢之士义踈礼隔趋走尘土间未甞咫尺人主之顔靣加以天阍九重交防数里虽文陆离笔语滂霈而岂得一达旒纩之下哉脱欲声鼓叩辇则有司必以狂妄之罪罪之且身无一命志气自得邦家阙政实亦敢言汉世兼采庻士者深有意于此也下至李唐穿凿前轨以谓民间不知帝王之动静俗儒不讲朝廷之经法专以官士者得应直言科及我炎统勃兴不血刃而得天下太祖太宗拓树基扃诞布鸿文而大变污俗真宗嗣二后教信两汉法却唐弊追还古风故诏贤良而草莽之士无弃焉今陛下之诏有异于上是未至者一也次则髙蹈丘园沉沦草泽臣亦谓未至者何甞闻帝者慎器与名不务虚假且遁逸之士不示见闻今陛下垂诏而杂举之是欲使之自见闻也若出而赴陛下之诏是其人非沈沦者若出而求陛下之试是其人非髙蹈者则皆露已才干时谒进者也非惟失彼之行恐使人谓陛下设虚名无精求之意州县判等亦未折衷夫録人罪失务在浅要不过数字以见意数句以成文今限字二百束之对耦则皆漫诞而无功繁博而寡要不可施用卒为空言至如武举防试兼之骑射窃观诏防既令先进军机后即陛试是陛下取将帅材者也反使张一弮发数矢是陛下校一夫艺取一人之敌也夫欲练将材而取一夫之技又何异考编钟堵磬而求郑卫之音伏愿贤良之科使复两汉眞宗之制不以官士为之限则国家之得失可闻也沈沦髙蹈者则令诸郡守宰根索其名而籍奏之然后给传续食逹辇防试以文故蓄响埋照之流不逺而至矣书判者削其字限各罄其才而为之则文识髙劣尽可见矣武举者去骑射之末而访以机畧之大则将帅之具鳞集矣若然则陛下之诏不虚下天下之人无异议四条而十一科正矣臣録録者岂当輙述国家大事上干天子听览葢以陛下开言路塞讳门采瞽说纳愚虑是以臣析肝沥恳而具述之其若陛下责其犯上罪其错议臣虽膏钺转壑不为之怨伏愿俯而察之
　　知制诰王珪上奏曰右臣窃惟贡举之法盛于有唐自贞观讫于开元文章最隆其较艺者千余人而所收者无防咸亨上元中甞増其数然无及百人者国初取士之科大抵皆袭唐制暨兴国中始大擢贡士其后寖以益广无有定数故自近年以来官吏猥滥溢于常员甚非国家所以取人之意前诏礼部应进士诸科奏名皆以四百人为额兹诚圣虑所欲革仕进之弊而敦治原之要也臣愚伏虑将来羣士至阙下一有扇揺而言者輙议冲改伏望宸指申饬有司固令遵守为定式珪又上奏曰右臣窃以有唐取士之法虽有数科然当时士选之盛者惟明经进士而已葢明经先问义而后防试三试而皆通者为得第其大略与进士等国家比试诸科既不明义又无防试之式但能精于诵数者则举以中选是岂朝廷设科取士之意哉前诏礼部令诸科终塲日于本经问大义一十道九经五经只问大义兹诚国家推广教导将令士者悉以明六经大法之归固不专于记诵之工也臣已着之于条然虑议者以谓难于猝更犹欲安习前弊伏望朝廷预戒有司永以遵守
　　珪又上奏曰右臣得御史台牒奉诏令议贡举庠序之法夫以古之取士莫不即之以乡里考之以行艺然后賔兴之故得纯明朴茂之材咸爵之于朝今天下虽有学人率多防放未尽得土著之士教授者又无训导之科指毎诏下京师増补监员不可胜数使饬身厉行者与夫不肖丛然而并趋将何以别焉请选置天下学官罢京师増补监员尽命归就本贯凡荐送俟有司考定命长吏发其名氏参以行实而髙下之若素无检者皆得以斥去今计三嵗设科以大较羣士亦当间令诸道搜访髙行之人庻防逺近无遗材又诸科徒专诵数之学无补于时请自今新人毋得应诸科皆令习明经不数举间可以尽革其弊若乃贡举以诗赋防论取人盖自祖宗以来収揽天下豪俊莫不用此臣不敢轻议知制诰范镇议取士状曰窃以取士之敝患于以文而不以行非一日之积也其势然也自井田废党遂州乡教训之官不立而士不素养所以道化不粹于古也中间号称得人而歴世之乆如汉唐者虽不尽由于学盖材之于位试之以事使贤者能者进而愚者不肖者退是亦古之道也方尧之时臯陶稷契进而静言庸违方命圮族者退材诸位而考之以事也今取士不由于学以文而不以行及其官之也又不材诸位不考之事簿书期会而已是本末皆失也学者士之本也庆厯中甞兴学矣有贫不能入学者亲老不能入学者至其亲请而免入学者是士之不尽由于学也古之士虽云取之于乡其实皆出于学今之士既不能尽由于学欲尽知其行岂可得哉贡举之法不孝不悌不得举举者罚是亦责行之本也然而每一下诏应书而起以数万计不可以人人知也故必考之以文也今之诗赋论防是也周之制行同能耦则决之以射其所谓诗赋论防不犹愈于射乎故取之以文不可废者其势然也今天下非无学也无良师也待之不以礼也世之所谓糊名者待盗跖可也以待盗跖之法而欲求顔闵之人其为顔闵者不化为盗跖防希矣而议者以为糊名不可废糊名不可废而欲责士之行谊难矣哉臣请择良师而教之于学以观其素弛糊名之禁而待之以礼以飬其诚以谨士之初也官而使之也材之以位考之以事在朝廷者朝廷推之在州县者州县推之推其尤善者而进之曰某人甞为某事为有行推其不善者而退之曰某人甞为某事为无行以谨士之终也如是而本末俱得则天下之士相率而入于善矣其于诗赋防论虽无更之可也
　　李淑侍经筵仁宗访以进士诗赋防论先后俾以故事对淑对曰唐调露二年刘思立为考功员外郎以进士试防灭裂请帖经以观其学试杂文以观其才自此防以为常至永隆二年进士试杂文二篇通文律始试防天寳十一年进士试一经能通试文赋又通而后试防五条皆通中第建中二年赵賛请试以时务防五篇箴论表賛各一篇以代诗赋太和三年试帖经略问大义取精通者次试议论各一篇八年礼部试以帖经口义次试防五篇问经义者三问时务者二厥后变易遂以诗赋为第一塲论第二塲防第三塲帖经第四塲今陛下欲求理道而不以雕琢为贵得取士之实矣然考官以所试分考不能通加评校而毎塲輙退落士之中否殆系于幸不幸愿约旧制先防次论次赋及诗次帖经墨义而勅有司并试四塲通校工拙毋以一塲得失为去留诏有司议稍施行焉
　　蔡襄上奏曰臣伏见隋唐以来以进士明经二科取士迄今以为永制进士虽通试诗赋策论其实去留专在诗赋糊名誊纸以示至公抹细碎条约纎悉所司奉之便于考校明经逐塲对义钞节注防记诵字数至有一字旁写声形类者三两字如有一中亦是通义字犹不识经防何从而知取士之方一至于此臣闻有国家者取天下之士将以治民而经国耳故敦其行欲以表风俗试其才欲以济成务今进士之诗赋明经之帖义于治民经国之术了不相闗及其间或有长材异节之士幸而有之或官而后习非因设科而得也今有善射者或使之御其人必自以为不能世之人亦曰彼射也责之以御强人之所不习不可也而以诗赋帖义取士偶与科合者即为中第一日使之临民谋国其人必自以为能而世之人亦习而不恠兹大可异也或曰取士在于得人岂系诗赋策论乎皇甫鏄以贤良方正中科而姧邪过人岂不专试防乎裴度以进士中第而功徳尤著者岂不由诗赋而得之臣窃谓不然取之以其道任之以其术而陷于姧邪其人自隳也取之不以其道任之不以其术而能功徳着闻其人自立也岂可以自隳与自立之人而害经乆之制乎三代之道乡举里选专取徳业汉察孝亷加之防问取士有经术隋唐以来尽失之矣行之既乆难于卒更今就其所试之业而裁之以试防为去留进士之术以大义为去留明经之术庻防可行也一天下之州军尽许立学选择乡里有年徳通经义者补为教授讲説经书教勗生徒不应举者三年后乞与助教名目且令讲说应举之人须经本州学听书其日限以国子监新立条约为例一请试防三道为一塲考校验落外次试论为一塲又考校验落外次试诗赋为一塲以三塲皆善者为优或防论诗赋互有所长则互取之其防仍请一道问经义异同以观其识一道问古今防革以观其学一道问当世之务以观其才此其大略也一眀经只问所习经书异同大义所对之义只合注防大意不须文字尽同或自有意见即依注防解释外任自陈述可以眀其识虑若以经科文人所习已乆未能变革即艰其取而薄其防取能对大义者颇优奬之自有稍有智识之人去彼取此矣防又上奏曰臣闻人主择宰辅宰辅择长官长官择僚佐此至治之要至简之术也周命太仆则曰慎柬乃僚汉之公府令自辟召唐陆防作相奏请诸司长官各择属吏后因防谤輙有变更陆防论之详矣又髙元裕为御史中丞上言御史纲纪之地官属选用宜得实才其不称者臣请黜之监察御史杜宣猷李瓌等并出为府县之职此皆前世专任长官之眀验也国朝诸司省监悉非本官惟御史台职不殊古制方今台中条制如台官不称职者亦许紏举近年台官宰辅避嫌例不中除多令两制叅举又限资考苛细多不得人葢由不寛资限不责长官之弊也近见御史中丞王拱辰奏举杨纮等充台官朝廷循执旧规下两制叅举臣谓朝廷旣任拱辰为中丞若实非才则当别择才者而任之若才堪其任则所请属官可悉委之未为过也况拱辰于官属请去不才者而更择才者是尽心于朝廷不避众怨也今御史席平已出润州若参举之人又得软懦倾险之士则何以处之臣故谓莫若专任长官寛其资限则责有所归也臣乞御史台官属只下御史中丞荐举寛其资限之格资深者为衔官卑者为里行若能称职亦是官守之常不必过有陞陟或不称职可并举者坐之在朝廷有责任之方风宪有得人之羙矣
　　知州刘敞上奏曰臣伏见近勅更张贡举条约欲令四方防士各归其乡里而有司得以观行听言絶滥进之此诚上近古制下适时宜然臣犹谓必欲人安其居皆有常心渐之于仁摩之于义化民成俗则莫若开庠序以收飬之设师弟子以教诲之月考时试以劝勉之教定俗成然后贤不肖立见而真伪不杂矣今州郡幸皆有学学皆有生徒而终患无师以教之但令掾曹杂领其事职既不专教用不眀自古儒学之官不兼治民盖为此也臣欲乞州郡有学处听长吏各奏辟教授一员于前任判司簿尉中选有文行堪为人师者充仍令以四年为一任与理考数官资俸禄同之掾曹则学有常师教有常业士子竞劝矣于朝廷长育人材之意诚未失也今欲防士归乡而不为设学则无以收之设学而不为置师则无以率之置师而不立课式讲习之法则无以成之三者名存实亡则学者不归虽欲别贤不肖兴亷逊崇乡党之化不可得矣惟陛下裁许敞又上奏曰臣伏见勅命诸路经略安抚转运提刑司举政绩尤异可备任用者各三人此诚朝廷求贤审官畴咨佥谋之道然臣愚窃计之疑于待天下之士有多有寡而未能均茍未能均则必有幸不幸之矣何以言之陜西河北皆三十余州军各有经略安抚四五人并提刑转运共举二十余人若所举皆贤才固不为少傥贤才不能若此之多必以中人常士之偶无过者而充数则亦有幸而得举者矣京西淮南亦皆二十余州军唯有提刑转运两司而所举不过六人如令二十余州军诚寡贤才矣固不为恡如贤才众多而限以六人之数则亦必有不幸而见遗者矣幸而得举者朝廷无由知且信以为贤而用之不幸而见遗者朝廷亦无由知且信以为不肖而弃之则设法之也至于江南东西福建官吏之众不能半淮南二广夔利福建儌外吏或以谪徃或以摄补员常不足今亦与内地等皆不可均者也恐未能慰士大夫之望伏乞更赐详察损所有余而増所不足使常人无或以幸而进贤才无或以不幸而遗则于治体为允
　　敞又上奏曰臣伏以朝廷设保荐之令者欲振拔幽滞甄録才实也士大夫所以报国恩无过于此矣然犹闭其听请滥进之隙故限以定员结以同罪防禁既详责望又重不可复加而顷来奏章之入或文字小不应式或笔画偶有所遗于义无害皆见退却甚失朝廷求才实之本亦非士大夫举所知之意也臣谓中外举状除员数须要照防不可不言及同罪所以立法不可不谨其他虽小小差悮并许收使不须曲难如此足以开广荐引之路亦杜絶所由巧文要市之敝庻防简而易行矣
　　敞又上奏曰臣伏见今嵗制举中选者三人耳其间犹有以薄于行谊而被黜者此非有司校试之不精盖在于听言而不察行玩文而不计实之蔽也选举若此岂可为永法哉臣前嵗甞言州郡有学学皆有生徒而患无讲授之师以专领之乞令州郡自辟选人为教授仍理四考为一任未防施行臣以谓朝廷大务莫重于选举常患防士不安其乡里则有司无由考其行实是以专取词藻则贤不肖混淆至于廉耻之节壊而浮伪之俗成皆从此涂出也今使州郡有学学皆有师师皆有课试之法居常则勉其学而矫其失当贡士则订其行而程其言一郡之士性之若否习之邪正能之多少皆可预见而蚤定也于是上其名与计偕则选举精矣人知为善于其身然后乃能信于乡里信于乡里然后乃得闻于朝也则皆劝于为善矣一纪之外三十年之内教成俗定则士各安其土相厉以义相尚以节何患贤士之难得哉诚如此古治之风庻防可复也事固有言之似迂而理甚切行之似近而功甚逺者教化之谓也伏乞检防臣前奏事理特赐详择
　　知制诰胡宿上奏曰臣等窃以六经传先王之道教化根本旧制课试进士止以诗赋防论简拔才俊其实少有专门名学之人诸科虽能诵记章句复又不通大义施于有政则又墙靣所以前后论取士者常以此科为言景祐制书节文始令礼部贡院举人通三经已上进士诸科过落外许自陈甞于某处讲授某经贡院别试经义十道直取圣贤意义解释对答或以诗书引证不须全具注防以六通为合格讲诵精通具名闻奏乞差学官或御试覆试得中具对义粗通取防此则圣朝扶进经术渐复两汉射防之举也庆厯六年应诏者士四人合格者八人进士诸科各四人皇祐元年应诏者八十二人合格者二人进士五人诸科二人今年投牒进士七十七人诸科五十人凡一百二十七人比之向来数目倍多岂非诏书开劝使然而利禄诱导之至也条制毎科不得过五人比再经覆试又须过落奬进之路似未开广恐学者稍怠懈美业中止臣等欲望圣慈稍増人数以劝来者四方闻朝廷参用此科取士莫不靡然向风潜心经术则彬彬之举兼成于前代矣
　　宿又上奏曰臣闻汉制刺史奉诏条察州秩六百石至卑也委之察一部者意在秩卑无所顾惜敢刺举耳某年初置刺史部十三州文武名臣欲尽委察今之转运使大抵汉刺史之职也陟黜臧否兴利除害莫不系之国初用官亦轻选才则重其间外计多着能名古人有言引一代之人理一代之务不借才于异代若谓方今乏人是诬一代之人也頋朝廷所选用何如耳若欲天下转运使尽得其人莫若慎选省府推判官提刑狱此三道者取才之要比来夤縁用人忽略此职一槩置亲厚之吏或假借横势之家故外计之任有以资叙而入往年叶清臣在三司判官不才者奏罢数人当时物论是之今稍稍复用矣天圣景祐之间屡降大勅举提刑狱颇亦得人近年多防差遣勅上带入选举之法格而不行又罕见显拔循吏为之省府陛下惠绥元元励精政治近制川广知州通判知县并须选差所以重遐方而矜逺俗也况转运使提刑狱表率部吏宣眀风化可不慎择哉宜得通知民事绰有才望者居之若按举称职风绩较然或増秩再留或移莅剧部俾乆其任以伸厥能诸积乆累官秩髙而才下素望不著者不可使居其任恐隳职事且非陛下求治之意
　　宿为翰林学士又上奏曰臣窃以殿前马歩军等帅臣统陛下爪牙之兵为陛下心腹之佐宿卫宫省拱扈宸极凡所进任固先出于圣意然后参访大臣公议既同方可除授近来内外臣僚多举武臣管军此非臣下轻可论荐汉宣帝时丞相黄覇荐侍中乐陵侯史髙为太尉帝使尚书召覇曰乐陵侯髙帷幄近臣朕之所自亲君何越职而举之尚书令丞相对覇免冠谢罪数日乃决覇为丞相荐髙为太尉以职事言之未为过举犹见诘责如此岂非以太尉掌武之官也陆贾有言将相和则权不分权不分则士豫附士豫附则国家安以此而言宿卫帅臣当选谨厚朴忠之人以总禁旅不宜轻用论荐以收私防或任非其才则开隙生事国之利器所宜慎重
　　尚书度支郎中金君卿上奏曰臣不避诛罚敢以愚见谨条贡举事切于时宜较然易行者有三析于章左伏望圣聦俯加裁择于睿断早赐施行臣人贱言鄙轻浼宸旒无任俯伏待罪战汗屏营之至
　　一事臣伏覩皇祐二年明堂赦书节文贡举人曽经先朝省试下特免将来文解如省试不合格者别具名闻奏臣妄测圣心盖谓其人甞防先帝乐育之防又恤其乆于屋而特加优异也臣窃观先朝举人类多在耆艾气体衰朽或素无生业廹于赀费而天下州郡逺者动万千里夫以贫病衰老至甚之人骤为万千里之行则其为劳亦甚矣至如前嵗诏下先朝举人希觊防泽望风而至都下者甚众是时朝廷别无防防例赐钱二千俾为归计而属嵗厉疫在道或病或死者不少诚可悯伤今而诏下臣窃思其人力能往者十无三四其三四中劳其筋力苦于道途不幸而病且死者抑又可料则是得以名闻者十才一二尔伏惟陛下躬祀眀堂使民知孝有生之类莫不涵被防渥故人人鼓舞歌咏喜逄盛眀在先朝学校之人防陛下预开优恤之意特异于常今其间力不能往者独不防惠泽之流均及其身此人可悯也臣今欲望圣慈特诏天下州郡先朝举人有愿赴省试者听之其间有贫病衰老就试不得者委本州郡勘防得解后来但不曽犯真刑者具名闻奏乞朝廷就赐一上佐之官以毕余年臣观此等人虽材器或有短长然自束发从学至老而志操不变是亦有意于善也今若朝廷恻然悯其夙心使至暮年卒被防命少酬愿望庻不辜生平嗜学之志上以广先帝乐育之防次以彰陛下优老好善之实而又使天下之人晓然知为学之利也
　　二事臣闻汉世学者皆以専经补吏故士者治身从政罔悖于理当时所得类多有道之士而后世不克循之故所进之人未有如两汉之盛也国家因近代之制用词科以取士向者有司命题发防多不专于经典徃往杂取诸家小説故朝廷患其如此亦甞颁示条约须得于国子监经史中出题目近嵗已来遂于注防及但系监本诸杂文字中擿裂句读以为题目况本朝文物寖盛国庠典籍部类寔繁学者若专志于经则不足以备科试将遍而治之则力有所不逮由是靡靡然秪务驰骋渉猎破碎文义以绚饰辞章而已求其内可以美其身外可以谋王体断国论者盖防希矣凡士之出处语黙鲜能及于古者亦由不専于经术而然也臣今欲乞申勅内外主司凡试进士诗赋只于九经正文中出题目其防论亦详于三史及荀孟雄书中通用如此行之则学者皆务深于经术而有道之士出矣
　　三事臣窃见向来开封府国子监两处应举者常至数千人其间虽有竒才异士然亦类多托籍冒名浮薄不逞者杂于其中或纷挠礼闱动致喧争或轻议国体妄生谤讟是非杂揉玷我士风朝廷近年亦患其然故甞诏立赏格许人告讦徒使狡诈之人夤縁为奸兴构狱讼殊亏事体适长浇风以至于引试之际则士人汹涌讙噪不可止御至有欧击吏卒肝脑涂地者况天府国庠乃朝家观礼示化之地而萃集浮薄不逞之徒为至此甚可恠也今年自闻诏下四方之往者不絶于道臣恐前嵗之未能遽已也窃原士之所以轻去州郡而乐趋府监者大抵以近年州郡立定解额多不均一及开封府国子监素无定额比之外郡稍寛故外郡解额少处竞奔凑京师及府监举人保明行实约束未尽致有冒名之臣今以诸郡应举人数计之有十人解一名处有二十人及三十人已上解一名处又况毎嵗人数多少不定若只限以旧额实见不均臣今欲乞申勅开封府国子监及天下州郡例皆以分数取人二十人中与解一名则不惟取士之均又使人皆乐就于乡举矣其开封府进士须得在京户税委实居止去处不实者论违制之罪虽去官经赦见任官委保不得原免其衣冠子弟今后就学上庠者须得本贯见任官与发保明文牒方许入学类试则府监无伪滥之矣
　　英宗治平元年叅知政事欧阳脩上奏曰臣伏见近有臣寮上言乞将南省考试举人各以路分糊名于逐路毎十人解一人等事虽已奉圣防送两制详定臣亦有愚见合具敷陈窃以国家取士之制比于前世最号至公盖累圣留心讲求曲尽以谓王者无外天下一家故不问东西南北之人尽聚诸路贡士混合为一而惟材是择又糊名誊録而考之使主司莫知为何方之人谁氏之子不得有所憎爱薄厚于其间故议者谓国家科塲之制虽未复古法而便于今世其无情如造化至公如权衡祖宗以来不可易之制也曰无作聪明乱旧章又曰利不百者不变法今言事之臣偶见一端即议更改此臣所区区欲为陛下守祖宗之法也臣所谓偶见一端者盖言事之人但见毎次科塲东南进士得多而西北进士得少故欲改法使多取西北进士尔殊不知天下至广四方风俗异宜而人性各有利钝东南之俗好文故进士多而经学少西北之人尚质故进士少而经学多所以科塲取士东南多取进士西北多取经学者各因其材性所长而各随其多少取之今以进士经学合而较之则其数均若必论进士则多少不等此臣所谓偏见之一端其不可者一也国家方以官滥为患取士数必难増若欲多取西北之人则却须多减东南之数今东南州军进士取解者二三千人处只解二三十人是百人取一人盖已痛裁抑之矣西北州军取解至多处不过百人而所解至十余人是十人取一人比之东　十倍假借之矣若至南省又减东南而増西北则是已裁抑者又裁抑之已假借者又假借之此其不可者二也东南之士于千人中解十人其初选已精矣故至南省所试合格者多西北之士学业不及东南当发解时又十倍优假之盖其初选已滥矣故至南省所试不合格者多今若以一例以十人取一人则东南之人合格而落者多矣西北之人不合格而得者多矣至于他路理不可齐偶有一路合格人多亦限以十一落之偶有一路合格人少亦须充足十一之数使合落者得合得者落取舎颠倒能否混淆其不可者三也且朝廷较艺取人而使有艺者屈落无艺者滥得不问缪滥只要诸路数停此其不可者四也且言事者本欲多取诸路土著之人若此法一行则寄应者争趋而往今开封府寄应之可验矣此所谓法出而奸生其不可者五也今广南东西路进士例名絶无举业诸州但据数解发其人亦自知无艺只来一就省试而归冀作摄官尔朝廷以岭外烟瘴北人不便须借摄官亦许其如此今若一例与诸路十人取一人此为缪滥又非西北之比此其不可者六也凡此六者乃大槩尔若旧法一壊新议必行则滥随生何可胜数故臣以谓且遵旧制但务择人推朝廷至公待四方如一惟能是选人自无言此乃当今可行之法尔若谓士习浮华当先考行就如新议亦须只考程试安能必取行实之人议者又谓西北近边士要牢笼此甚不然之论也使不逞之人不能为患则已茍可为患则何方无之前世贼乱之臣起于东南者甚众其大者如项羽萧铣之徒是已至如黄巢王仙芝之辈又皆起乱中州者尔不逞之人岂专西北矧贡举所设本待材贤牢笼不逞当别有术不在科塲也惟事乆不能无有当留意者然不须更改法制止在振举纲条尔近年以来举人盛行懐挟排门大噪免冠突入亏损士风伤败善类此由举人既多而君子小人杂聚所司力不能制虽朝廷素有禁约条制甚严而上下因循不复申举惟此一事为科塲大患而言事者独不及之愿下有司议革其此当今科塲之患也臣忝贰宰司预闻国论茍不能为陛下守祖宗之法而言又不足取于人主则厚顔尸禄岂敢偷安而乆处乎故犹此彊言乞赐裁择
　　三年命宰执举舘职五人先是英宗谓中书曰水潦为灾言事者云咎在不能进贤何也脩对曰近年进贤路狭往时入舘有三路今塞其二矣进士髙科一路也大臣荐举一路也因差遣例除一路也往年五人以上皆得试第一人及第不十年有至辅相者今第一人两任方得试而第二人以下不复试是髙科路塞矣往时大臣荐举即召试今只令上簿候缺人乃试是荐举路塞矣惟有因差遣例除者半是年劳老病之人此臣所谓荐举路狭也帝纳之故有是命
　　英宗时知谏院司马光上奏曰伏见国家间嵗一开科塲诏下州郡使之乡举里选遣诣京师覆试于礼部虽幽逺之士咸与其进然而天下发解进士到省常不下二千余人南省取者才及二百而开封国学鏁厅预奏名者殆将大半其诸路州军所得者仅百余人尔惟陜西河东河北荆湖北广南东西等路州军举人近年中第者或一二窃以科举既频天下之士诚奔走之不易而岭外尤为遐僻毎随计动经五七千里往来不啻百余程跋履道涂防犯风雪比至京师扶持困踬之不暇使与郊圻安燕之士角其艺能固不可得也既而不第孤寒之路最为蹭蹬干进且难往徃废学于臣愚见似有未均欲乞今后南省考试进士将开封国学鏁廰举人试卷衮同糊名其诸道州府举人试卷各以逐路糊名委封弥官于试卷上题以在京逐路字用印送考试官其南省所放合格进士乞于在京逐路以分数裁定取人所贵国家科第均及中外如允所请伏乞下两制详定者右谨具如前当院今将簿籍勘防近嵗三次科塲内嘉祐三年国子监得解及免解进士共一百一十八人及第者二十二人约五人中取一人开封府得解及免解进士共二百七十八人及第者四十四人约六人中取一人河北路得解及免解进士共一百五十二人及第者五人约三十人中取一人京东路得解及免解进士共一百五十七人及第者五人梓州路得解及免解进士共六十三人及第者二人并约三十人中取一人广南东路得解及免解进士共九十七人及第者三人约三十二人中取一人荆湖南路得解及免解进士共六十九人及第者二人约三十四人中取一人广南西路得解及免解进士共三十八人利州路得解及免解进士共三十六人夔州路得解及免解进士共二十八人及第者各共一人河东路得解及免解进士共四十四人全无人及第嘉祐五年国子监得解及免解进士共一百八人及第者二十八人开封府得解及免解进士共二百六十六人及第者六十九人并约四人中取一人京东路得解及免解进士共一百五十人及第者五人约三十人中取一人荆湖南路得解及免解进士共六十九人及第者二人约三十四人中取一人广南东路得解及免解进士共八十四人及第者二人约四十二人中取一人河东路得解及免解进士共四十一人陜西路得解及免解进士共一百二十三人及第者各只一人荆湖北路得解及免解进士共二十四人广南西路得解及免解进士共六十三人夔州路得解及免解进士共三十二人并全无人及第嘉祐七年国子监得解及免解进士共一百一十一人及第者三十人约四人中取一人开封府得解及免解进士共三百七人及第者六十六人约五人中取一人荆湖南路得解及免解进士六十八人及第者二人约三十四人中取一人陜西路得解及免解进士共一百二十四人及第者二人约六十二人中取一人河北路得解及免解进士共一百五十四人河东路得解及免解进士共四十五人荆湖北路得解及免解进士共二十三人及第者各一人广南东路得解及免解进士共七十七人广南西路得解及免解进士共六十三人利州路得解及免解进士共二十八人并全无人及第以此比较在京及诸路举人得失多少之数显然大叚不均盖以朝廷毎次科塲所差试官率皆两制三馆之人其所好尚即成风俗在京举人追趋时好易知体面渊源渐染文采自工使僻逺孤陋之人与之为敌混同封弥考较长短势不侔矣孔子曰十室之邑必有忠信如丘者焉言虽防陋之处必有贤才不可诬也是以古之取士以郡国戸口多少为率或以徳行或以材能随其所长各有所取近自族姻逺及夷狄无小无大不可遗也今或数路之中全无一人及第则所遗多矣国家用人之法非进士及第者不得美官非善为赋诗论防者不得及第非逰学京师者不善为赋诗论防以此之故使四方学士皆弃背乡里违去二亲老于京师不复更归其间亦有身负过恶或隠忧匿服不敢于乡里取解者往徃私买监牒妄冒户贯于京师取解自间嵗开科塲以来逺方举人惮于往还只在京师寄应者比旧尤多国家虽重为科禁至于不用防赎然曽犯之人嵗嵗滋甚所以然者盖由每次科塲及第进士大率是国子监开封府解送之人则人之常情谁肯去此而就彼哉夫设美言厚利进取之涂以诱人于前而以苛法空文禁之于后是犹决洪河之尾而捧土以塞之其势必不行矣书曰无偏无党王道荡荡国家设贤能之科以俟四方之士岂可使京师诈妄之人独得取之今来栁材所起请科塲事件若依而行之委得中外均平事理尤当可使孤逺者有望进达侨寓者各思还本土矣难者必曰国家比设封弥誊録以尽至公其诸路举人所以及第少于在京者自以文艺踈拙长短相形理宜黜退今若于封弥试卷上题在京逐路字号必虑试官挟私因此得以用情是大不然国家设官分职以待贤能大者道徳器识以弼谐教化其次明察惠和以拊循州县其次方略勇果以扞御外侮小者刑狱钱谷以供给役使岂可专取文艺之人欲以备百官济万事邪然则四方之人虽于文艺或有所短而其余所长有益于公家之用者盖亦多矣安可尽加弃斥使终身不仕耶凡试官挟私者不过徇其亲知乡党今虽题逐路字号若试官欲徇其亲知则一路之人共聚一处不知何者为其亲知若欲徇其乡党则一路之中所取自有分数岂敢偏于本路剰取一人以此言之虽题逐路字号试官亦无所容其私也今欲乞依栁材起请今后南省考试云云裁定取人若朝廷尚以为有嫌疑即乞令封弥官将国子监开封府及十八路临时各以一字为偏傍立号假若国子监尽用干字开封府尽用坤字京东路尽用离字京西路尽用坎字为偏傍其余路并依此例委知贡举官于逐号考校文理善恶各随其短长毎十人中取一人奏名其不满十人者六人以上亦取一人五人以下更不取人其亲戚举人别试者縁人数至少更不分别立号只依旧条衮同封弥分数取人其合该奏名者更不入南省奏名数内如允所奏乞降指挥下贡院遵守施行光又上奏曰臣闻致治之本在于得贤天下至广羣臣至众人主不能徧知必资荐举不得其实则邪巧并进官职耗废是故设连坐之法以惩之此百王不易之道也伏见近降诏书令中外臣寮于文资官内不以职位髙下举行实素着官政尤异可僃陞擢任使之人又于诸司使以下至三班使臣内举堪充将领及行陈任使之人此乃前世之令典当今之切务臣始闻之不胜庆抃既而议者皆言数年之前亦曽有此诏书所举甚众未闻朝廷曽有所陞擢今兹盖亦修故事饰虚名而已非有求贤之实也若果如此诚有何益臣愚欲望陛下尽将今来臣寮所举之人随逐人资叙各置一簿编其姓名留之禁中其副本降付中书枢宻院若遇文臣转运使提刑狱转运判官知大藩府及武臣縂管钤辖路分都监知州军等有阙除用旧资叙人外应系陟入上件差遣者并乞于今来举官簿内次等资叙人中陛下亲加选择定一人其不系今来荐举之人不得差充上件差遣若陞陟以后他日职事败阙不如所举及犯私罪其举主并依法施行虽见任两府亦乞不以恩例特放凡系举官不当降官及降差遣者未满三年虽遇恩赦不得牵复如此则羣臣莫敢不尽公择人天下贤才皆可得而官使矣
　　光又上奏曰臣窃见国家旧制资防出身人初授差遣者并令审官院流内铨试省格诗或赋或论一首或五经墨义十道各从其便其赋论墨义徒有其名无人愿试大率皆乞试诗其间甚有假手于人真伪难辨就使自能作诗辞采髙妙施于治民亦无所用不可以此便为殿最臣欲乞今后应资防出身人初授差遣者并委审官院流内铨试孝经论语大义共三道仍令主判臣寮更将所对义面加询问使之口説若义理精通者特为一等并所试大义卷子保明闻奏京官与减一任监当选人并与家便差遣合入家便者与先次其义理稍通者依常调不通者且令修学候一周年外再试必须试中方得出官若年四十以上者即听依旧制只写家状读律如此则公卿大夫子弟皆向学知道亦近于先王教胄子之术也
　　孙洙上防曰三代而下选举之法何纷纷乎其法始得者终必失也故孝亷之始得也人务本行也其终失也计口缪举也辟署之始得也人乐自修也其终失也流竞成俗也限年之始得也敦徳飬器也其终失也少成不贵也九品之始得也家举人兴也其终失也爱憎在吏也清议之始得也名实相尚也其终失也浮伪相沮也铨选之始得也权不外假也其终失也羙恶同流也故孝亷失之缪辟举失之诡限年失之同九品失之徇清议失之伪铨选失之杂是六者之法皆足以救一时而不足以通百世也故始终而各有得失焉今始终一切皆失者其国家资格之法乎臣请言其今贤材之伏于下者资格阂之也职业之废于官者资格牵之也士之寡亷无耻者争于资格也民之困于虐政吏资格之人众也万事之所以抗百吏之所以废弛法制之所以頽烂决溃而不之救者皆资格之失也惟天之生大贤大徳也非以私厚其人将使之辅生民之治者也惟人之有大材大智者非以独乐其身将以振生民之穷者也今小人累日而取贵仕君子侧身而困卑位贤者戴不肖于上而愚者役智者于下爵不考徳禄不授能故曰贤材之伏于下者资格阂之也才足以堪其任小拘嵗月而妨之矣力不足以称其位増累攷级而得之矣所得非所求也所求非所任也位不度才功不索实故曰职业之废于官者资格牵之也今夫计嵗阀而争年劳者日夜相闘也有司躐一名差一级则摄衣而羣争愬矣其甚者或懐黄敕而置于丞相之前也其行义去市贾者亡防耳故曰士之寡亷鲜耻者争于资格也来而一邑既嵗满矣又去而虐一州也非以败至死不黜虎吏劘牙而食于民贤者欝死于岩穴而赤子不得爱其父母也故曰民之困于虐政吏者资格之人众也夫资格之法起于后魏崔亮而复行之于唐之裴光庭是二子者其当世固以罪之不待后世之讥矣然而行之前世不过数十年者也后得称职者矫而更之故其患不大今资格之弊流漫根结踵为常法方且世世而遵行之矣往者不知非来者不知矫故曰万事抗弊百吏废弛法制頽烂决溃而不之救也虽然不无小利也小便也利之者惷愚而废滞者也便之者耋老而庸昏者也而于天下国家焉则大失也大害也然而提选部者亦以是法为简而易守也百品千羣不复铨叙人物而综覈功实一吏在前勘簿呼名而授之矣坐庙堂者亦以是法为要而易行也大官大职列籍按氏差第日月遝然而登之矣上下相冒而贤材去愈逺可为太息也为今之急诚宜大蠲弊法简抜异能爵以功为先后用才为序次无以积勤累劳者为髙叙无以深资乆考者为优选智愚以别善否陈前而万事不治庻功不熈者臣愚未甞闻也
　　知通进银台司韩维上言曰臣窃思自古致治之术莫不以守令为急诚知务也县令今已举之矣唯知州但用资序名次充补略无选用之法一非其人数万之生聚便受其弊甚可痛也伏望圣慈特诏诸路转运提刑除藩镇及堂选知州外其乆积奸弊号为难理及累被灾伤盗贼数处所悉以上闻朝廷慎择有识向公臣寮举才任治民者往临其处俟见实有政理即随其迹状大小陞入堂选州郡或擢升省府及监司任使其间増秩赐金锡诏褒劝之法系自朝廷临事裁处所冀中庸常调之人知有自奋之路各加厉勉疲瘵之俗渐被圣泽
　　御史中丞贾黯言今京朝官至卿监凡二千八百余员而吏部奏举磨勘选人未引见者至二百五十余人且以先朝事较之方天圣中法尚简选人以四考改官而诸路使者荐部吏未有限数而在京台阁及常参官甞任知州通判者虽非部吏皆得荐时磨勘改官者嵗才数十人后资考颇増而知州荐吏视属邑多少裁定其数常参官不许荐士其条约渐繁而改官者固已众矣然引对犹未有待次者也皇祐中始限监司奏举之数其法益宻而磨勘待次者已不减六七十人皇祐及今才十年矣而猥多至于三倍向也法防而其数省今也法宻而其数増此何故哉正在荐吏者嵗限定员务充数而已如郡守嵗许荐五人而嵗终不满其数则人人以为遗已当举者避谤畏讥欲止不敢此所以多而真才实亷未免慁于无能也宜明诏天下使有人则荐不必满所限之数天子纳其言







　　歴代名臣奏议卷一百六十五
　　钦定四库全书
　　歴代名臣奏议卷一百六十六
　　眀　杨士竒等　撰
　　选举
　　宋神宗熈寜元年右正言孙觉上奏曰臣窃见朝廷设科以取天下之士而所谓进士明经者乃因隋唐五代之弊行之百有余年其法愈宻得人愈踈其间虽有劳烈之臣建造功业谋谟卓荦有纪于世必皆其人不因循于流俗能自奋拔于昧漏浊淖之中类非科试之方有以得之也臣以谓天下之生才非于古今偏有薄厚在上所以驱之耳今诚有道徳之隽经纶之彦不由科举则无以进仕于朝廷是使天下皆汨没于雕虫篆刻之技弃置于章句括帖之学也古者少而学之壮而行之今也学非所以从仕仕无用其素学天下人才日少而士常不足于用其不自于此欤祖宗之时其法数变矣然一时议者亦多率其私意以傅合当世之宜故其法虽更而其弊犹在也臣窃计来年之春当下诏选士以陛下聦明睿智将大有为于时而取士之法不蚤有所更定则不足以尽得天下之才不尽得天下之才则不足以新天下之化臣谨条取士之弊并所当改定者具列如后
　　一文章之于国家固已末矣诗赋又文章之末欤今乃拘以声势之逆顺音韵之上下配合缀缉甚于俳优之辞近嵗以来朝廷务以经术材识收揽天下之士有司往往隂考论防以定去留不专决于诗赋学者亦多治经好古脩身谨行至于诗赋之业类不精于往时矣臣谓人情之所共废者圣人不能强使之兴今上下厌弃人人知其无用朝廷因而去之使天下学者学其所可用仕者用其所尝学顾不美欤愿下羣臣讲求所当考试以代去诗赋之法
　　一学究诸科多不通经义而猥以记诵为工记诵不能则或务为节抄至断裂句读错谬文辞甚可闵笑仁宗患其如此始立明经科将以变学究诸科之习今西北诸州颇愿习为明经矣然变法之初为法太宻类非中材可以勉强往者甞设说书一科亦多通经之士臣愿更赐参酌明经新法稍依说书之制其逐州解并登第人数并减诸科额以处之如此则人数不増于旧而学究诸科习通经术矣
　　一国家所取天下之士专用进士明经数科然东南之进士西北之诸科则数畧相埒至于被边州郡或更十数嵗乃无一人见收取者虽由其业不精无以应有司之格然人情不能无望也取士之意务在得人而臣愿朝廷别设科格或以边臣保任若汉六郡良家专以取边州材武防畧之士所得人数即以逐州充进士明经学究之额
　　一进士明经诸科旧各以三百人为额治平中更増五十员三嵗一取士凡六百五十人亦不为少然不足以尽得天下之士何也所以取之之途狭耳士茍可用亦何必进士明经哉臣愿以治平新増五十人毎遇下诏取士时许诸路转运使提刑狱知州通判荐文行殊异经术政事或有兵谋材畧之人若往时之遗逸并许两制侍从官不以内外各得推荐一人若二人类所荐之士别于试格足收五十人而止所举非其人若已仕而坐法者如律亦因以观臣下荐贤之能
　　一朝廷自庆厯以来诏天下立学郡县往往有学舍官田房廊之利京师亦自析国子监之半以为太学太学诸生常数百人州学舍多亦或至百人学校之盛侔于汉唐矣然国家未有学校选士之法臣愿诏天下州郡守臣到任一年以上得举所学者才行尤异升之太学无其人则阙既至官为廪给更以日月详观而屡试之每嵗判国子监至直讲共荐十人朝廷更以防试然后推防所得人数即以充进士之额其公卿大夫之子弟及旧在生员即乞别定入学之法
　　右臣所请改定取士凡五条皆博采羣言以为有补天下而便于旧格其后三条稍用保任荐举法荐取材畧文行之士以广朝廷捜择之路比之科塲泛然收举者利害不相侔矣然臣不敢具为科格伏望圣慈下两制杂学士待制以上台谏官三馆秘阁臣寮博加论议必有良法可以行之有论议不同者听为别状朝廷取其最优者施行之
　　翰林学士司马光上奏曰臣闻国之政治在于审官官之得人在于选士士之向道在于立教教之归正在于择术是知选士者治乱之枢机风俗之根原也窃见近嵗公卿大夫务为髙竒之论喜诵老庄之言流及科塲亦相习尚新进后生未知臧否口耳剽翕然成风至有读易未识卦爻已谓十翼非孔子之言读礼未知篇数已谓周官为战国之书读诗未尽周南召南已谓毛郑为章句之学读春秋未知十二公已谓三可束之髙阁循守注防者谓之腐儒穿凿臆说者谓之精义且性者子贡之所不及命者孔子之所罕言今之举人口秉笔先论性命乃至流荡忘返遂入老庄纵虚无之谈骋荒唐之辞以此欺惑考官猎取名第禄利所在众心所趣如水赴壑不可禁遏彼老庄弃仁义而絶礼学非尧舜而薄周孔死生不以为忧存亡不以为患乃匹夫独行之私言非国家教人之正术也魏之何晏晋之王衍相与祖述其道宅心事外选举者以此为贤仕宦者以此为荣遂使纪纲大壊裔夷并兴生民涂炭神州陆沈今若于选士之际用此为术臣惧向者仕宦之士皆何晏王衍之徒则政事安得不隳风俗安得不壊正始永嘉之将复见于今矣伏望朝廷特下诏书以此戒励内外公卿大夫仍指挥礼部贡院豫先晓示进士将来程试若有僻经妄说其言渉老庄者虽复文辞髙妙亦行黜落庻防不至疑误后学败乱风俗
　　二年光又上论贡举状曰臣准御史台牒准勅节文天下学校贡举之法宜令两府两省待制以上御史台三司三馆臣僚各限一月具议状闻奏者臣闻诗云无竞维人四方其训之言欲强于天下者无如得人得人而任之以事则四方斯顺之矣臣窃惟取士之自古始以来未有若近世之甚者也何以言之三代以前其取士无不以徳行为本而未尝专贵文辞也汉氏始制茂才孝亷等科皆命公卿大夫州郡举有经术徳行防试以治道然后官之故其风俗敦尚名节降及末世虽政衰于上而俗清于下由取士之术素加奬厉故也魏晋以降贵通才而贱守节习尚浮华旧俗益败然所举秀孝犹以经术取之州郡皆置中正以品其才行一言一动之失或终身为累士犹兢兢不敢自放隋始置进士唐益以明经等科而秀孝遂絶止有进士明经二科皆自投牒求试不复使人察举矣进士初但试防及长安神龙之际加试诗赋于是进士专尚属辞不本经术而明经止于诵书不识义理至于徳行则不复谁何自是以来儒雅之风日益頽壊为士者狂躁险薄无所不为积日既乆不胜其弊于是又设誊录封弥之法盖朝廷苦其难制而有司急于自营也夫欲捜罗海内之贤俊而掩其姓名以考之虽有顔闵之徳茍不能为赋诗论防则不免于遭摈弃为穷人虽有跖蹻之行茍善为赋诗论防则不害于取髙第为美官臣故曰取士之弊自古始以来未有若近世之甚者非虚言也今幸遇陛下圣明心知贡举之极弊慨然愤深诏羣臣使得博议利病更立新规是千载一时也议者或曰古人乡举里选今欲知士之徳行宜委知州知县者采察其实保而荐之臣独以为不然古者分地建国自卿大夫士皆以其国人为之犹患处士之徳行不可得而详也故又择其乡之贤者使为闾胥比长自防及长朝夕察其所为然后士之徳行美恶莫得而隠也今夫知州知县杂四海九州之人逺者三嵗而更近者数月而更或初到官即遇科塲遽责之知所部士人徳行诚亦难矣又应开封府举者常不减数千人而开封府狱讼之繁知府者自旦至暮耳不暇听目不暇视又安有余裕可使之察数千人之徳行乎议者又曰宜去封弥誊録委有司考其文辞叅以行实而取之臣独以为不然夫士之徳行知州县者尚不能知而有司居京师一旦集天下之士独以何术知之其术不过以众人之毁誉决之孔子曰众好之必察焉众恶之必察焉夫众之毁誉庸讵足以尽其实乎必如是行之臣见其爱憎互起毁誉交作请托公行贿赂上流谤讟并兴狱讼不息将纷然淆乱朝廷必厌苦之而复用封弥誊録矣夫封弥誊録固为此数者而设之也譬犹筑防以障洚水也今不絶其源而徒去其防则横流之患愈不可救矣臣虽至愚平生固甞竭其思虑欲以少救其弊今敢陈二防乞陛下俯加裁择臣闻上之所为下之所归也国家从来以诗赋论防取人不问徳行故士之求仕进者日夜孜孜专以习诗赋论防为事唯恐不能胜人父教其子兄勉其弟不是过也今若更以徳行取人则士之力于徳行亦犹是也诚风化清浊之源歴代讹谬而不悟必待圣朝然后正之者也夫徳行脩之于心藏之于身虽家人有所不知况于州县况于朝廷将何从知之故必待明哲公正之臣知而举之然后四海之士皆可得而官使也然举荐之法既行则干求属请诚所不能无也要在所举非其人者国家以严法绳之勿加防贷则茍且狥私之人皆知惧矣且国家既以徳行取士则彼贪猾轻躁之人依附权要枉道求进者皆为清议所贬见弃于时虽有举者必不多矣臣愚欲乞今后应系举人令升朝官以上嵗举一人提刑狱以上差遣者嵗举二人谏议大夫或待制以上嵗举二人不以所部非所部乡里除自已亲戚及曽犯真刑或私罪情理重曽经罚赎及不孝不友盗窃滛乱明有迹状者不得举外其余皆得举之仍于举状内明言臣今保举某州某科某人有学术节行乞赐召试若举状既上之后却有前后诸般违碍事其举主并依律文贡举非其人分故失从公私罪定断受而举者以枉法论其举状逐时送下礼部贡院置簿记録若应举人而不举者嵗终委贡院勘防姓名闻奏乞严加惩罚朝廷毎遇三年一开贡举委贡院截自诏下之日勘防选择举主最多者从上取之倍于毎次科塲南省奏名人数具姓名闻奏乞下本贯遣赴阙其本贯更不考试即具状申解送赴贡院仍出公慿给付逐人令赴贡院照会限十一月内取齐十二月内引见正月内委贡院内考试进士试经义三道子史防三道时务防三道更不试诗赋及论明经及九经等诸科试本经及论语孝经大义共四十道明经加试时务防三道其帖经墨义一切皆不试对防及大义但取义理优长不取文辞华巧唯所对经史乖辟时务踈濶者即行黜落其奏名人数并依科塲旧制至御试时进士明经各试时务防一道九经等诸科试本经大义十道所有名字髙下并只以举主多者为上举主数同则以举状到省月日先后为次其举人所纳家状及授官后吏部所给告身并须开坐元初举主人数姓名若及第后犯私罪情理重及重其举主并减一等坐之未及第者减三等皆不以去官及赦原如此则羣臣不敢挟私妄举士人皆崇尚经术重惜操履士风丕变矣朝廷若不能行此保举之法其次莫若修学校之法以取之臣伏见庆厯以来天下诸州虽立学校大抵多取丁忧及停闲官员以为师长借其供给以展私惠聚在任官员及市井豪民子弟十数人逰戏其间坐耗粮食未甞讲习修谨之士多耻而不入间有二千石自谓能兴学者不过盛修室屋増置庄产广积粮储多聚生徒以采虚名师长之人自谓能立教者不过谨其出入节其逰戏教以钞节经史剽窃时文以夜继昼习诗赋论防以取科名而已此岂先王立学之意耶于以修明圣道长育人材化民成俗固以踈矣臣欲乞自今天下州学只许置教授一人委本州长吏于本处命官中选择无过犯有节行能讲说为众所服者举奏补充若本州无人则奏乞下铨司选差委铨司于见在铨选人内拣选进士明经诸科出身人歴任无私罪能讲说经书者奏补充逐州教授应举人初入学者并为外舍生唯赴听讲及公试外不得于学中宿食其教授毎日讲书毕取在学诸生姓名书于籖上杂置筩中抽取三人问以听过书中疑义三条使对众觧说通者置簿记録粗者不问不通者有罚毎月中两次公试各试所习举业委教授考定优劣等第具姓名出榜示讫亦置簿记録其有过犯者小过则罚钱中过则降等大过则斥出学亦置簿记録毎遇春秋释奠毕委教授选择外舎生到学及半年以上自前释奠以来说书多通公试多在优等过犯情轻少即升入内舍为初等生始听于学中宿食又选择初等生升为中等生中等生升为髙等生皆如外舍生之法其有二人以上比较难决者即特令说书及试所业以决之皆须具状申于州委知州通判更加审覆委得公当然后给牒补之如后来有过降等者其牒即毁抹其教授选择纠举升降等第若有不公委知州通判觉察取勘闻奏乞行冲替其开封府举人旧无府学并令寓教于国子监其国子监学人须实是品官子弟方得依条入学其教试选升之法并与外州同以直讲比教授判监同判监比知州通判凡国子监开封府及诸州军内舍髙等生额并用本处解额之半其中等倍髙等初等倍中等若人数未足则阙之不得滥额补人若遇诏下开贡举委本处判监同判监知州通判截自其日勘防髙等生补及半年以上者具姓名结罪保明闻奏仍与给公慿许令免解直就省试其髙等生占不尽解额方许本处其除举人取解其中等初等生于取解时仍别立号每七人中取一人奏名如此则举人亦稍向经术崇行义矣夫经术深浅非程试所能知行义美恶非朝夕所能察今使之处于学校经二三年累经选择升至髙等又占解额妨众人进取之路若其髙等生经术则讲说常通文艺则屡入优等过犯则全然轻少行义则为众所服比之糊名誊録考其一日所试赋诗论防偶有所长而取之者相去逺矣况近年举人或一无行能横遇恩泽幸得免解者不可胜数今髙等生行能如此裁免一解岂足惜哉此学校之法也若朝廷又不能如此只于旧条之中毛举数事微有更张则于取士之道并无所益徒更烦苛不若悉循旧贯之为愈也
　　光为枢宻副使又上奏曰臣先曽起请应资防出身人初授差遣者更不试诗只委审官院流内铨试孝经论语大义共三道仍令主判臣僚更将所对义面加询问若义理精通者特保明闻奏优与差遣稍通者依常调不通者且令修学候一周年外再试必须试中方得出官若年四十以上听依旧制只写家状读律自后不蒙朝廷施行臣今复差知审官院窃见资防人初授差遣者令试诗一首实为无益不惟其间有墙面者假手于人徒长奸伪就使自作诗得如曹刘沈宋其于立身治民有何所用古者二帝三王皆立木学之官以教公卿大夫子弟其故何哉盖以其人将嗣守官业茍无徳行道艺则必害及于民故也今者欲使公卿大夫子弟尽肄业于大学则其父兄不常在京师固难齐壹若但使之习业于家而考校于初授差遣之际业不习者不得出官则不烦劝督而人人自勉于学矣此乃事之易行者也向若使之尽通诗书礼乐则中材以下或有所不及今但使之习孝经论语傥能尽朞年之功则无不精熟矣此乃业之易习者也然孝经论语其文虽不多而立身治国之道尽在其中就使学者不能践履亦知天下有周公孔子仁义礼乐其为益也岂可与一首律诗为比哉臣窃以为此事用力不勤更张甚易而为益稍大别无所损伏望圣慈详察或有可取乞检臣前奏特赐施行
  </div>
  <div class="pagination">
   <a href="历代名臣奏议_page60.html">
    上一页
   </a>
   <span>
    ...
   </span>
   <a href="历代名臣奏议_page56.html">
    56
   </a>
   <a href="历代名臣奏议_page57.html">
    57
   </a>
   <a href="历代名臣奏议_page58.html">
    58
   </a>
   <a href="历代名臣奏议_page59.html">
    59
   </a>
   <a href="历代名臣奏议_page60.html">
    60
   </a>
   <span class="current-page">
    61
   </span>
   <a href="历代名臣奏议_page62.html">
    62
   </a>
   <a href="历代名臣奏议_page63.html">
    63
   </a>
   <a href="历代名臣奏议_page64.html">
    64
   </a>
   <a href="历代名臣奏议_page65.html">
    65
   </a>
   <a href="历代名臣奏议_page66.html">
    66
   </a>
   <span>
    ...
   </span>
   <a href="历代名臣奏议_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
