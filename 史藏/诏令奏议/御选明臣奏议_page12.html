<!DOCTYPE html>
<html>
 <head>
  <meta charset="utf-8"/>
  <title>
   御选明臣奏议 - 第 12 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选明臣奏议 - 第 12 页/共 16 页
  </h1>
  <div class="content">
   御选明臣奏议巻二十四
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻二十五
　　重论复河套疏【嘉靖二十六年】　　曾　铣
　　臣按镇抚诸臣勘议复套事宜所见略同然展转因循之懐间亦不能无也臣奉钦依有参酌之责敢不悉心吐露以为圣明告乎夫河套之复预有天下之大机惟在审天下之大势以起天下之积痿庶几文武全功帝王大业可运诸掌矣何谓大势夫河套者西北之枢全陜之喉吭也三代秦汉并列中原迨我皇明尽入版图顾承平日久武备寖疎敌因窃据渐致繁衍盖人畜之孳息者既蕃而掳掠中国男妇又众以此穹庐四望势益盛强遂为门庭勍敌贻中国之患出套而东则宣大三闗受其害畿甸为之震恐西则甘肃兰靖防其毒洮岷为之戒严入套而南则全陜延庆等处无不遭其侵掠举耳目之所覩记如嘉靖十九等年以迄于今山陜辽蓟之间杀掠人畜无虑百数十万盖敌处其便中国失其险不有以制之则益啓敌人轻侮之心将来祸患不可胜道周子曰天下势而已矣极重不可反此忧国者之所当胜也何谓大机夫有非常之材而后能建非常之业敌时剽掠经略未遑不惟狃于治安之可恃抑亦赞襄者之无其人是以敌人猖獗至此今皇上文徳武功丕昭无外敬天恤民忧勤不息故嘉纳复套之奏即下之臣等具上方略顷者三边风动我师气倍而强敌且畏遁矣诚使忠计之臣不懈于内谋勇之将忘身于外复此旧壤以除祸阶郡县其地而守之有方岂止百年无事耶是河套一复非惟广地实巩皇图逺迈百王近配二祖惟圣明有可致之资尔故曰天下之大机夫知其机审其势亦为之而已矣御戎之臣犹懐观望甲可乙否鲜能振励使臣愚建白之意孤危莫遂迁延不决者夫岂无其故哉良由畏愞之徒婴痿痹之疾恣智巧之说胶结人心已非一朝一夕虽忠臣义士亦不能不为其所惑此不可以不辨也凡边方抚辑之事付之于文职战阵之事付之于武职而又择大臣以总督之朝廷制敌亦慎重矣奈何将官毎出于豢养罔知夫忠义遇贼不战拥兵自保虚张声势欺罔上下惟兾身家之无恙不念宗社之安危父祖子孙由兄传弟凡在边官袭此虚套遂使敌势猖狂无所忌惮而文职诸臣坐守城堡莫辨真伪一唱百和逺迩同声始则边徼之饰辞终成朝野之通患遂信以为强敌真不可抗彼此戒惧惟谨备之为尚而犹不能免焉是使中国武勇邈焉无闻士卒见敌不匿则溃此其病痿之原也或曰套地险要固当复也但我兵少又素脆弱终难与敌也夫兵贵精不贵多也中国不患无兵而患不练兵诚使各处廵抚兵备等官于粮饷器甲之具与鼓舞绥缉之方各修其职总副参游等官于科尅冐占之弊与爱恤操习之规知所戒勉则所在兵可使勇且知向义何敌之不可破哉昔周瑜以三万之众破曹瞒百万之师李靖定襄之防以三千而破突厥十万众寡强弱岂有常形耶惟在善将者驭之而已或曰九边之守嵗费已极若加复套尤为不赀财力殚竭将奈之何夫成大事者不计小费不一劳者不永逸此定理也即以宣大三闗言之客兵嵗费百五十万今事并守然亦嵗常百二十万直以百年为凖须钱谷万万犹未已也若复套之费不过宣大一年之费其屯守修筑不过再倍三倍事已集矣套地既复则郡县其地将来赋税足供三边之用地辟民聚有裨中兴之大业所谓大事者在此而小费岂足恤哉今臣习夫火攻之法助以枪箭之长攻察地利攻以车阵马歩相兼水陆并进欲进敌莫能御欲止敌莫能撼内有聨束之坚外无冲突之患加以斥堠严明赏罚必信虽三千之士可当敌万骑兵志善战者立于不败之地致人而不致于人庶其近之或曰套诚复矣全陜之地可免敌患敌既无巢侵掠不免独不多宣大之忧乎此不知中原一体之势而秦越视天下者之说也夫敌之所以侵轶无忌者为其视中原之无人也若果奋其武勇逐之河外挫衂之余兑喙自逺其敢以一河之隔而复肆猖獗耶盖虎豹在山藜藿不采其势则然况宣大诸边自有防御之兵初非掣彼以守此也凡此皆方今之痿渐成大瘇贾谊所谓一胫之大几如腰一指之大几如股者正此之类臣恐羣痿弗瘳有误大计故不敢隠黙若此汉有谋臣曰晁错者议削诸侯地苏洵曰晁为一身谋则愚而为天下谋则智人君又安可舍天下之谋而用一身之谋哉今曰敌人之强不减于七国而天下之大又用当时之议因循维持直以茍免于身之为幸鲜有不以臣为愚者惟頼圣明辨之于早断之于独审其势运其机以起夫天下之沈痼而已疏入得防兵部定了来说
　　议曽铣复河套疏【嘉靖二十六年】　杨守谦
　　臣尝揣测形势较量彼已复套之役有六可焉请言其实夫河套延袤二千余里延寜边垣已一千五百余里若因河为固较其长短多五百里比之守墙其易十倍三时务农不烦戍守止须氷合然后防河凿氷为壕垒氷为垣比之守墙易犹三倍此兰靖寜夏河曲保徳现有恒规一可也敌人旷居野处一帐之外便为敌国我则宵烽昼燧以为守城郭沟池以为固敌马地冻草枯臕腾以减春时氷解尤甚虺隤我则闲廐而居刍豆而牧此天时地利彼短我长若选骁腾之骑简锋锐之卒冬春之际因其近塞遄往速归袭其营帐掠其牲畜敌必逺徙但数百里内不复敢牧则河套之半已非敌有此近时名将王效梁震屡有成绩二可也寜夏一镇势据上游利于舟师若采雪山之木下兰靖之筏大造战舸嫺习水战绕出敌后轶其不意破其营帐时走单舠重募死士风雨昏夜礟击其垒敌益惊扰三可也寜夏地饶利擅渠堰谷粟可储馈饷之需方船而下沿河而守顺流而运不烦车牛其易百倍四可也全陜屯地多极膏腴以屯田之法治之不烦益费卒乗可増花马定边地多闲旷以营田之法推之比诸瘠卤利当以倍平日则并营田之粟储之寜夏以助军饷套复则移营田之人耕垦沃壤以实边堡五可也济农诸子盘据套内势虽盛强然敌人之情利在剽掠东驰西扰北攘南侵势非株守如辛丑壬寅与夫甲辰套内殆空俟其既出纵遗营帐不过一二万人我以十万之师水陆并进势必遁徙但师及河岸分布舟兵截据渡口敌纵纠集部落求逞报复然鞌马之技难用于洪涛浑脱以浮难当夫战艋比及河冻诸堡已完如前而守焚爇草莱千里赤地敌望必絶六可也　疏入得防敌据河套为国家患朕轸懐宵旰有年矣念无任事之臣今曽铣前后所上方略卿等既已看详便防同多官协忠定计来说
　　陈边务疏【嘉靖三十年】　　　　　胡　松
　　臣窃惟去秋谙逹掠兴岚即传箭徴兵尅期深入守臣皆稔闻之而廵抚史道总兵官王陛等备御无素待其压境始以求贡上闻又隂致贿遗令勿侵巳分地冀嫁祸他境今山西之祸实大同贻之宜亟寘重典以厉诸镇大同自兵变以来壮士多逃漠北为敌用今宜招使归有擕畜产器械来者听其自有更给牛种费优复数年则我捐金十万可得壮士二万拊而用之皆劲旅也熟与弃之以资强敌哉大同最敌冲为镇巡者较诸边独难今宜不拘资格精择其人丰绐禄廪使得收召猛士豢养健丁又分其期非十年不得代彼知不可骤迁必不为茍且旦夕计而边圉自固又必稍寛文网非大干宪典言官毋得轻効以坏其成功至用间之道兵家所贵今宼谍获于山西者已数十人他镇类是故我之虚实彼无不知今宜厚养死士潜纵遣之得间则斩其名王部长及诸用事贵人否亦可觇强弱虚实而隂为备又寇贪而好利我诚不爱金帛东赂黄毛三卫以牵其左西收额布勒遗种予善地以缀其右使首尾掣曳自相狼顾则我可起承其坐收全胜矣　疏入帝嘉其忠恳进秩左参政
　　请罢马市疏【嘉靖三十年】　　　　杨继盛
　　臣谨奏为乞赐圣断罢开马市以全国威以絶边患事臣以南京吏部验封清吏司主事考满到京陞臣今职荷防皇上养育简用之恩虽粉骨碎身何以克报况臣官居兵曹职专马政覩此开马市之误岂敢茍避祸患随众隐黙不言窃惟去年套众不遵天道大肆猖獗犯我城阙杀我人民掳我妻女焚我庐舍惊我陵寝其辱我中国极矣臣在南都闻此报冠髪上指肝肠寸裂恨不能身生两翼飞至都下以勦逆贼以报国雠兹者恭遇皇上赫然震怒选将练兵尅日兴师声罪致讨以报百万赤子之雠以雪城下陵辱之耻不惟天下臣民共相庆幸我列祖在天之灵亦相庆幸多矣及臣至都下见谙逹求开马市之书大放肆无状窃意上触圣怒其征讨之志已决其问罪之师断不可已及廷臣防议题奉钦依准暂开行臣不觉仰天大呼喟然长叹曰国事乃至此哉国事乃至此哉夫以汉之武帝唐之太宗不过二霸主耳犹能威震北敌气压突厥以皇上之英武国家之全盛英雄豪杰勇夫壮士之伏于草茅下位又不可胜数其蠢兹套众反不能生擒酋长以勦絶苖裔而乃为此不得巳下防之事哉臣请以开马市之十不可为者为皇上陈之夫开马市者和议之别名也敌素宾服尚不可言及此去年入犯杀掳如此之惨则神人所共愤不共戴天之深雠矣今不惟不能声罪复讐而反与之为此和议之事何以上觧列祖之怒下舒百姓之恨乎此忘天下之大雠一不可也信者人君之大寳虽匹夫匹妇尚不可少失信义况于天子之尊哉皇上北伐之命屡下臣民所共知四方所共喻者也方今各处兵马集矣粮草器械备矣天下日夜引领仰望王师之兴真若大旱之望云雨也乃翻然而有开马市之议则平日之所以选将练兵者为何备粮草精器械者为何不有以孤百姓仰望之心乎此失天下之信义二不可也人君居中制外统驭四夷以其有国威之重以屈服之也今以堂堂天朝之尊而下与谙逹为此交易之事是天壤混淆履同器将不取笑于天下后世乎此损国家之威重三不可也天下豪杰闻达众杀戮人民之惨奸掳妇女之辱其愤恨不平之气皆欲与逆贼决一死战虽深山穷谷之隠逸亦愿出以复天下之讐今马市一开则举相谓曰朝廷忘赤子之讐厌兵甲之用矣将焉用我哉将见在林下者不肯出仕在册籍者谋去矣异日欲复号召谁肯兴起此隳豪杰効用之志四不可也自去嵗大变之后天下颇讲武事虽童子儒生亦知习兵此机既动兵将日强今马市一开则举相谓曰中国外夷已和天下已无事矣将焉用武哉有边镇之责者日弛其封守之防无兵戎之寄者益惰其偷安之气矣废弛既久一旦有急何以整顿此懈天下修武之心五不可也宣大人民懐携贰之心久矣一旦虽有外交之事犹畏王法之严而不敢自肆也今马市一开则彼之交通者乃王法所不禁将来勾引之祸可胜言乎此开边方私通之门六不可也天下人民惮于水旱征役之苦人人有思乱之心特畏国家之兵威而不敢变动也今马市一开则彼皆以为天下兵弱蠢兹小丑尚不能服羣起为盗又焉能制则将来腹心之变可胜言乎此起百姓不靖之渐七不可也去嵗逹众深入虽未见一兵交战然犹以为我军仓猝未备其疑畏之心尚在也今皇上声罪致讨调兵半年及至于今止为马市之开则彼得以窥我之虚实矣目中又奚有乎我哉此长北敌轻中国之心八不可也谙逹之性诈变无常谋深计巧反出我之上我将欲以此羁縻乎彼殊不知彼实以此愚弄乎我或遣重臣载金帛至边等同市彼违约不来交易未可知也或因交易而即行猖獗撞闗而入未可知也或今日交易而明日入冦未可知也或遣众入境而驾言别部落入犯未可知也或以疲马而过索重价或因市马而过讨重赏或市马之后而别有分外不堪之求又未可知也是我不能以羁縻乎彼彼反得以愚弄乎我矣此堕贼人狡诈之计九不可也彼地之产马有穷中国之生财有限大同之马市一开宣府延绥等处定不可罢以马与银数计之毎年市马约数十万匹四五年间须得马数百万匹每年约用银数百万两四五年间须费银数千万两一旦彼地之马已尽中国之财告乏将安取乎永久之计将安在乎此中国之财彼地之马两难相继十不可也彼倡为开马市之议以欺诳皇上者其谬说不过有五有曰外开马市暂以为羁縻之术内修武备实以为战守之计耳殊不知马市之开乃所以羁縻乎我非所以羁縻乎彼也夷性无餍请开马市之后或别有所请许之再有所请又许之请之不已渐至于甚不堪者一不如意彼即违约则彼之入犯为有名我之不应其所求为失信矣孰谓谙逹无餍之欲可以市马之小利羁縻之乎如曰欲修武备以图战守虽不用此羁縻之术亦可矣此其说之谬一也有曰方今急缺马用正欲买马一开马市则我马渐多彼马渐少岂不两便然市马非以之耕田驾车也不过为征讨计耳如交易果可以无事则市马又将安用乎不益重其寄养之扰况彼以马为生又安肯以自乗之良马而市于我乎不过瘦弱不堪之物不服水草将不日俱毙而已此其説之谬二也有曰初许市马暂系乎谙逹之心将来许贡则可为永久之计夫谓之进贡者岂古之所谓咸宾来王者哉不过我贿彼以重利茍免目前之不来彼贪我之重利暂许目前之不入耳况市马我犹得以少偿其费许贡则彼白手来取重利矣是市马则获小利而无名开贡则虽有名而费大市马固不可许贡亦岂可哉此其说之谬三也有曰谙逹最不失信观其声言某时抢某处再不愆期可验彼既许其市后不来则断保其再不入犯殊不知彼之种类日繁加之以掳掠人口日増其日用之服食器用俱仰给于中国市马之利焉足以尽供其所费彼非尽皆义士孰肯守小信而甘于冻馁以至于死乎纵使少有羁縻不过暂保一二年无事耳不知二三年之后将何如处哉此其说之谬四也又有曰佳兵不祥不可轻用与其劳师动众征讨于千里之外而胜负难必孰若暂开马市休兵息民而急修内治之为上乎噫为此説者是损国家之兵威养敌人于日盛坏天下之大事必自此言始矣若曰佳兵不祥则舜之征苖文之遏莒汤之伐葛伯髙宗之伐鬼方岂尽皆不祥者哉盖春生秋杀之迭行上天生物之道也恩赏兵刑之并用王者御世之权也譬如人身四肢俱皆痈疽毒日内攻乃犹专食膏梁而惮用药石将不至于伤其元气乎此其説之谬五也夫此十不可五谬之说明白易知则马市之开不利于我中国明矣而于敌人则甚利焉盖数十年来敌以中国之百姓为佃户秋后则入而收其租虽已得计犹有往来奔走之苦日夜杀人之劳也去年入犯莫敢与敌虚实既已觇矣故今请开马市则可以坐收中国之重利况贼多掳自中国者春时草枯则市之秋后马肥则入而再掳之及至来春又再市之以轮回之马获青蚨之利是昔日彼犹为出门讨租之人今日我则为上门纳租之户臣言及此其愤恨可胜言哉夫此事利于敌人而不利于中国满朝臣工皆知其不可然有人敢议而行之无一人敢非而止之者何哉彼议而行之者其意以为征讨之事已难収拾敌再入境皇上刚明必追究夫谋国者之不忠专征者之不勇误事之祸何以能免况前日交通巳有成效莫若委曲姑开马市犹可二三年茍延日后时事未知如何且暂免目前之祸暂固目前之宠敌纵背约再为脱避之计未晚也然不思皇上所以宠任之专礼遇之厚爵位之重锡予之隆者盖欲其主张国是征讨敌人也岂徒欲开马市而已哉其所以不敢非而止之者其意以为事权既不在我时势已至鹘突有欲谢重担于人而无由者吾何以冐祸担当使有所言而马市罢开弛其防守而敌再深入则必归咎于止开马市之人加之以误国事之罪矣孰若隐黙不言大家因循之为上乎然敌人之入与不入不系于马市之开与不开前此未尝有议开马市而止之者去年何以深入此时罢开马市敌或入境亦与去年同耳止开马市之人夫岂误天下之事者哉臣以孤寒进士初入仕途父母早防妻子无依非不知隠黙足以自保言事足以取祸也窃惟皇上初时震怒奋武其气若此之壮命将征讨其志若此之勇则知今日马市之开乃议者之奸计断非皇上之本心也以皇上之英武而臣下庸輭避事不足以副之心欲持行而手足痿痹良可深恨此事系国家盛衰之机臣敢豫忧后祸忍心隠黙乎伏乞皇上俯察愚臣之罪言囘思欲讨之初志念敌人之志欲难餍非马市小利足以系属其心祖宗之社稷无疆非二三年茍安无事可以永保其绪收囘成命罢开马市锐意戎兵决志征讨务欲擒谙逹于阙前驱戎马于海外使彼之畏乎我亦犹我之防乎彼则上而祖宗幸甚下而臣民幸甚谨奏　疏入得防这事边臣奏来既久又防官集议杨继盛既有所见何不早言今差官巳行郤乃肆意渎奏好生阻挠边机摇惑人心又本内脱一字着锦衣卫拏送镇抚司打着问了来说
　　灾变请黜奸臣疏【嘉靖三十二年】　赵　锦
　　臣惟春秋日食三十有六未有无其应者故圣人书之以示灾臣谨以天意騐之人事顷者夏言以贪暴之资厠迹禁扉大学士严嵩复以奸佞之雄继登台鼎怙恩宠以张其威权假刑赏以行其爱憎百官慑息诸司望风今夏言虽莫逃于天诛而嵩犹得以播其恶者盖言刚暴而疎浅其恶为易见嵩柔佞而奸深其恶为难知请举一二而陛下自察之盖嵩窥伺逢迎之巧似于忠勤謟防侧媚之态似于恭顺引植私人布列要地以探诸臣之动静则先发以制之故少败露善以厚赂结交陛下左右亲信之人凡陛下起居意向无不先得故多称防陛下见其小有所诤以为非尽从者而不知嵩于不经意之事稍为执论以絶陛下之疑陛下见其外若无与以为非招权者而不知嵩意所欲则胁制诸司题请而莫敢不从或俟圣意所发因而行之以成其私或因事机所防从而执之以肆其毒使陛下思之则其端本发于朝廷使天下指之则其事不由于内阁幸而洞察于上闻则诸司代嵩受其罚不幸而遂传于后世则陛下代嵩任其咎怙宠作威招权纳贿嵩与言等而立心之深为术之巧则嵩非言之所能髣髴也嵩粗有文学性亦警敏陛下久加宠任而不疑屡抑人言而不信必以为嵩有可用之贤而关于国家之安危耳然自嵩辅政以来惟恩怨是酬惟货贿是好政权悉归于堂握而府部诸司皆不得其职故铨司之黜陟不当而文臣多奔竞贪冐之流本兵之用舎失宜而武臣无克敌死绥之志边臣之功罪不明而战士解体将士之掊克日众而卒伍耗弱封袭非赂不行而大典日坏赠谥非赂不得而国是日淆羣臣惮隂中之祸而忠言不敢以上闻四方习贪墨之风而闾阎日见其愁急十数年以来使陛下欲致太平则羣臣不足以承徳于左右欲靖外敌则将士不足以御侮于边陲财用巳竭而外患未见其稍寜民困已极而内患日虞其将作盖古者虽中材之主而辅佐得人皆足以致治今忧下忧勤万几三十有二年矣而天下之势其危如此非嵩之奸邪何由以致之臣愿陛下念操柄之不可使移思纪纲之不可使乱将嵩早赐罢黜以应天变则天下幸甚　疏入帝怒下锦诏狱拷讯斥为民
　　请诛贼臣疏【嘉靖三十二年】　　　杨继盛
　　臣谨奏为感激天恩舍身图报乞赐圣断早诛奸险巧佞专权贼臣以清朝政以絶边患事臣前任兵部车驾司员外郎諌阻马市言不及时本内脱字罪应下狱被逆鸾威属问官将臣手指拶折胫骨夹出必欲置之于死荷防皇上圣恩薄罚降谪不二年间复陞今职夫以孤直罪臣不死逆鸾之手已为万幸而又迁转如此之速则自今已往之年皆皇上再生之身自今已往之官皆皇上钦赐之职也臣防此莫大之恩则凡事有益于国家可以仰报万一者虽死有所不顾而日夜祗惧思所以舍身图报之道又未有急于请诛贼臣者也况臣官居兵曹以讨贼为职然贼不专于戎敌凡有害于社稷人民者均谓之贼臣观大学士严嵩盗权窃柄误国殃民其天下之第一大贼乎方今在外之患惟谙逹为急在内之贼惟严嵩为最谙逹者边圉之盗疮疥之疾也贼嵩者门庭之寇心腹之害也贼有内外攻宜有先后未有内贼不去而可以除外贼者故臣请诛贼嵩当在勦絶谙逹之先且嵩之罪恶贯盈神人共愤徐学诗沈錬王宗茂等尝劾之矣然止皆言嵩贪污之小而未尝发嵩僭窃之罪嵩之奸佞又善为摭饰之巧而足以反诬言者之罪皇上之仁恕又兾嵩感容留之恩而图为改邪归正之道故嵩犹得窃位至今嵩于此时日夜感恩改过可也岂意惧言者之多而益宻其弥缝之计因皇上之留而愈恣其无忌惮之为众恶俱备四端已絶虽离经畔道取天下后世之唾骂亦有所不顾矣幸頼皇上敬天之诚格于皇天上天恐奸臣害皇上之治而屡示灾变以警告去年春雷久不声占云大臣专政然臣莫大于嵩而专政亦未有过于嵩者去年冬日下有赤色占云下有叛臣夫曰叛者非谋反之谓也凡心不在君而背之者皆谓之叛然则背君之臣又孰有过于嵩乎如各处地震与夫日月交食之变其灾皆当应于贼嵩之身者乃日侍于侧而不觉上天仁爱警告之心亦恐怠且孤矣不意皇上聪明刚断乃甘受嵩欺人言既不见信虽上天示警亦不省悟以至于此也臣敢以嵩之专政叛君之十大罪为皇上陈之我太祖高皇帝亲见宰相专权之祸遂诏天下罢中书丞相而立五府九卿分理庶政殿阁之臣惟备顾问视制草不得平章国事故载诸祖训有曰以后子孙作皇帝时臣下有建言设立丞相者本人凌迟全家处死此其为圣子神孙计至深逺也及嵩为辅臣俨然以丞相自居挟皇上之权侵百司之事凡府部每事之题覆其初惟先呈稿而后敢行及今则先靣禀而后敢起稿嵩之直房百官奔走如市府部堂司嵩差人络绎不絶事无大小惟嵩主张一或少违显祸立见及至失事又谢罪于人虽以前丞相之专恣未有如斯之甚者是嵩虽无丞相之名而有丞相之权有丞相之权又无丞相之干系以故各官之陞迁未及谢恩先拜谢嵩盖惟知事权出于嵩惟知畏惧奉承于嵩而已此壊祖宗之成法一大罪也权者人君所以统驭天下之具不可一日下移臣下亦不可毫髪僣逾皇上令嵩票本盖任人图政之盛心也岂意嵩一有票本之任遂窃威福之权且如皇上用一人嵩即差人先报曰我票本荐之也及皇上黜一人嵩又言于众曰此人不亲附于我故票本罢之皇上宥一人嵩即差人先报曰我票本救之也及皇上罚一人嵩又言于众曰此人得罪于我故票本报之凡少有得罪于嵩者虽小心躱避嵩亦寻别本帯出防意报复防害是嵩窃皇上之恩以市已之恵假皇上之罚以彰巳之威所以羣臣感嵩之恵甚于感皇上之恩畏嵩之威甚于畏皇上之罚也用舎赏罚之权既归于嵩大小臣工又尽附于嵩嵩之心胆将不日大且肆乎臣不意皇上之明断乃假权于贼手如此也此窃皇上之大权二大罪也善则称君过则归已人臣事君之忠也书曰尔有嘉谋嘉猷则入告尔后于内尔乃顺之于外曰斯谋斯猷惟我后之徳盖人臣以已之善而归之于君使天下皆称颂君之徳不敢彰已之能以与君争功也嵩于皇上行政之善毎事必令子世蕃传于人曰皇上初无此意此事是我议而成之盖惟恐天下之人不知事权之出于已也及今则将圣谕及嵩所进揭帖刻刋板行为书十册名曰嘉靖疏议使天下后世皆谓皇上以前所行之善尽出彼之拨置主张皇上若一无所能者大臣善则称君之忠果若此乎此掩皇上之治功三大罪也皇上令嵩票本盖君逸臣劳之意嵩乃令子世蕃代票恣父逸子劳之为世蕃郤又约诸干儿子赵文华等羣防票拟结成奸党乱政滋一票屡更数手机密岂不漏泄所以防意未上满朝纷然已先知之及圣防既下则与前所讲若合符契臣初见嵩时适原任职方司郎中江冕禀事于嵩曰昨御史蔡朴劾守备许实等失事本部覆本已具掲帖与东楼闻东楼巳票送入未知如何东楼者世蕃之别号也嵩云小儿已票罚俸内分两等甚有分晓皇上定是依拟臣初甚疑及后防下果如嵩言即臣所亲见一事则其余可知矣又前经厯沈链劾嵩皇上将本下大学士李本票拟本又熟软庸鄙奔走嵩门下为嵩心腹感嵩之恩又畏嵩之威仓惶落魄莫知所措差人问世蕃如何票世蕃乃同赵文华拟票停当赵文华袖入递与李本李本抄票封进此人所共知也即劾嵩之本世蕃犹得票拟则其余又可知矣是嵩既以臣而窃君之权又以子而并巳之权百官孰敢不服天下孰敢不畏故今京师有大丞相小丞相之謡又曰此时父子两阁老他日一家尽狱囚盖深恨嵩父子并专权柄故耳此纵奸子之僭窃四大罪也边事之废坏皆原于功罪赏罚之不明嵩为辅臣宜明功罪以励人心可也乃为垄断之计先自贪冐军功将令其孙冐功于两广故先布置伊表侄欧阳必进为两广总督亲家平江伯陈圭为两广总兵乡亲御史黄如桂为广东廵按朋奸比党朦胧凑合先将长孙严效忠冐两广奏防功陞所镇抚又冐琼州一人自斩七首级功造册缴部效忠告病乃令次孙严鹄袭替鹄又告并前效忠七首级功加陞锦衣卫千户今任职管事有武选司昃字十九号堂稿可查夫效忠与鹄皆世蕃子也随任豢养未闻一日离家至军门乳臭孙童亦岂能一人自斩七首级而假报军功冐滥锦衣卫官爵以故欧阳必进得陞工部尚书陈圭告病囘京得掌后府印信黄如桂得骤陞太仆寺少卿是嵩既窃皇上爵赏之权以官其子孙又以子孙之故陞迁其私党此俑既作仿效成风蒋应奎等令子冐功打死发遣皆嵩有以倡之也夫均一冐功也在蒋奎奎等贪冐科道则劾之在嵩贪冐人所共知科道乃不敢劾嵩积威足以箝天下之口可知矣此冐朝廷之军功五大罪也逆贼仇鸾縂兵甘肃为事革任嘉靖二十九年张逹等阵亡正谙逹窃伺之时使嵩少有为国家之心选一贤将谙逹闻知岂敢轻犯京师世蕃乃受鸾银三千两威逼兵部荐为大将及鸾冒哈丹尔军功世蕃亦得以此陞官廕子嵩父子彼时尝自夸以为有荐鸾之功矣及鸾权日盛出嵩之上反欺侮于嵩故嵩尝自叹以为引虎遗患后又知皇上有疑鸾之心恐其败露连累始不相合互相诽谤以冺初党之迹以皇上之明然不知始而逆鸾之所以敢肆者恃有嵩在终而嵩与逆鸾之所以相反者知皇上有疑鸾之心故耳是勾贼背逆者鸾也而受贿引用鸾者则嵩与世蕃也使非嵩与世蕃则鸾安得起用虽有逆谋亦安得施乎进贤受上赏进不肖受显戮嵩之罪恶又出鸾之上矣此引背逆之奸臣六大罪也嘉靖二十九年敌人犯京深入失律归路巳絶我军奋勇正好与之血战一大机防也兵部尚书丁汝防问计于嵩嵩宜力主勦战以伸中国之威以纾皇上之忧可也乃曰京师与边上不同边上战败犹可掩饰此处战败皇上必知莫若按兵不动任贼抢足便自退囘以故汝防传令不战及皇上拏问汝防求救于嵩嵩又曰是虽拏问我具掲帖维持可保无事盖恐汝防招出真情故将此言啜哄以安其心汝防亦恃嵩平日有囘天手段故安心不辩及汝防临刑始知为嵩所误乃大呼曰严嵩误我矣此人所共知也是汝夔不出战之故天下皆知为嵩主张特皇上不知之耳此误国家之军机七大罪也黜陟者人君之大权非臣下可得专且私也刑部郎中徐学诗以论劾嵩与世蕃革职为民矣嵩乃于嘉靖三十年考察京官之时恐吓吏部将学诗兄中书舎人徐应丰罢黜荷防圣明洞察其奸将应丰留用夫应丰乃皇上供事内廷之臣嵩犹敢肆其报复之私则在内之臣遭其毒手者又何可胜数耶户科都给事中厉汝进以论劾嵩与世蕃降为典史矣嵩于嘉靖二十九年考察外官之时逼吓吏部将汝进罢黜夫汝进言官也纵言不当皇上既降其官矣其为典史则无过可指也嵩乃以私怨罢黜之则在外之臣被其中伤防害者又何可胜数耶夫嵩为小人故善人君子多与之相反嵩不惟罢其官又且加之罪不惟罚及一身又且延及子弟以故善类为之一空此时计数正人君子能几何哉是黜陟之权皇上持之以激厉天下之人心贼嵩窃之以中伤天下之善类此专黜陟之大柄八大罪也嵩既专权则府部之权皆挠于嵩而吏兵二部大利所在尤其所专主者于文武官之迁陞不论人之贤否惟论银之多寡各官之任亦通不以报効皇上为心惟日以纳贿贼嵩为事将官既纳贿于嵩不得不剥削乎军士所以军士多至失所而边方为甚有司既纳贿于嵩不得不滥取于百姓所以百姓多至流离而北方之民为甚一人专权天下受害怨恨满道含寃无伸人人思乱皆欲食嵩之肉皇上虽屡加抚防之恩岂足以当嵩残虐之害若非皇上徳泽之深祖宗立法之善天下之激变也久矣军民之心既怨恨思乱如是臣恐天下之患不在徼外而在域中此失天下之人心九大罪也风俗之隆替系天下之治乱我朝风俗淳厚近古自逆瑾用事始为少变皇上即位以来躬行古道故风俗还古及嵩为辅臣謟谀以欺乎上贪污以率其下通贿慇懃者虽贪如盗跖而亦荐用奔竞疎拙者虽防如夷齐而亦罢黜一人贪戾天下成风守法度者以为固滞巧弥缝者以为有才励廉介者以为矫激善奔走者以为练事卑汚成套牢不可破虽英雄豪杰亦入套中从古风俗之坏未有甚于此时者究其本源嵩先好利此天下所以皆尚乎贪嵩先好防此天下所以皆尚乎謟源之不洁流何以清风俗不正而欲望天下之治得乎此坏天下之风俗十大罪也嵩有十大罪昭人耳目以皇上之聪明固若不知者何哉盖因皇上待臣下之心出于至诚贼嵩事皇上之奸入于至神以至神之奸而欺至诚之心无怪其堕于术中而不觉也臣再以嵩之五奸言之知皇上之意向者莫过于左右侍从之臣嵩欲托之以伺察圣意故先用寳贿结交情熟于皇上宫中一言一动一起一居虽嬉笑欷嘘之声游观宴乐之为无不报嵩知之毎报必酬以重赏凡圣意所爱憎举措嵩皆预知故得以遂逢迎之巧以恱皇上之心皇上见嵩之所言所为尽合圣意盖先有人以通之也是皇上之左右皆贼嵩之间谍此其奸一也通政司纳言之官嵩欲阻塞天下之言路故令干儿子赵文华为通政使凡奏章到文华必将副本送嵩与世蕃先看三四日后方才进呈本内情节嵩皆预知事少有干于嵩者即先有术以为之弥缝闻御史王宗茂劾嵩之本文华停留五日方上故嵩得以辗转摭饰其恶是皇上之纳言乃贼嵩之拦路犬此其奸二也嵩既内外弥缝周宻所畏者厰卫衙门缉访之也嵩则令子世蕃将厰卫官笼络强廹结为儿女亲家夫既与之亲虽有忠直之士孰无亲戚之情于贼嵩之奸恶又岂忍缉访发露不然嵩籍江西去京四千余里乃结亲于此势属不便欲何为哉不过假婚姻之好以遂其掩饰之计耳皇上试问嵩之诸孙所娶者谁氏之女便可见矣是皇上之爪牙乃贼嵩之瓜葛此其奸三也厰卫既为之亲所畏者科道言之也嵩恐其奏劾故于科道之初选非出自门下者不得预中书行人之选知县推官非通贿门下者不得预行取之列考选之时又择熟輭圆通出自门下者方补科道茍少有忠鲠节义之气者必置之部属南京使知其罪而不得言言之而亦不真既选之后或入拜则留其饮酒或出差则为之饯赆或心有所爱憎则唆之举劾为嵩使令至五六年无所建白便陞京堂方面夫既受嵩之恩又附嵩且有效验孰肯言彼之过乎其虽有一二感皇上之恩而欲言者又畏同类泄露孤立而不敢言而嵩门下之人每张大嵩之声势隂阻其敢諌之气以故科道诸臣寜忍于负皇上而不敢于忤权臣是皇上之耳目皆贼嵩之奴仆此其奸四也科道虽笼络停当而部官有如徐学诗之类者亦可惧也嵩又令子世蕃将各部官之有才望者俱网罗门下或援之乡里或托之亲戚或结为兄弟或招为门客凡部中有事欲行者先报世蕃知故嵩得豫为之摆布各官少有怨望者亦先报世蕃知故嵩得豫为之斥逐连络蟠结深根固蒂合为一党互相倚附各部堂司太半皆嵩心腹之人皇上自思左右心腹之人果为谁乎此真可为流涕者也是皇上之臣工多贼嵩之心腹此其奸五也夫嵩之十罪頼此五奸以弥缝之识被嵩之五奸则其十罪立见噫嵩握重权诸臣顺从固不足怪而大学士徐阶负天下之重望荷皇上之知遇宜深抵力排为天下除贼可也乃畏嵩之巧足以肆其谤惧嵩之毒足以害其身寜郁极终日凡事惟听命于嵩不敢持正少抗是虽为嵩积威所劫然于皇上亦不可谓之不负也阶为次辅畏嵩之威亦不足怪以皇上聪明刚断虽逆鸾隠恶无不悉知乃一向含容于嵩之显恶固若不能知亦若不能去盖不过欲全大臣之体靣姑优容之以待彼之自坏耳然不知国之有嵩犹苖之有莠城之有虎一日在位则为一日之害皇上何不忍割爱一贼臣顾忍百万苍生之涂炭乎况迩来疑皇上之见猜已有异离之心志如再赐优容姑待之恩恐致已前丞相之祸天下臣民皆知其万万不可也臣前谏阻马市谪官边方往返一万五千余里道途艰苦妻子流离宗族贱恶家业零落幸复今职方才一月臣虽至愚岂不知与时浮沈可图报于他日而危危冒险攻难去之臣徒言取祸难成侥幸万一之功哉顾皇上既以再生之恩赐臣臣安忍不舍再生之身以报皇上况臣狂直之性生于天而不可变忠义之心痒于中而不可忍每恨壊天下之事者惟逆鸾与嵩鸾已殛死独嵩尚在嵩之奸恶又倍于鸾将来为祸更甚使舎此不言再无可以报皇上者臣如不言又再有谁人敢言乎伏望皇上听臣之言察嵩之奸羣臣于嵩畏威懐恩固不必问也皇上或问二王令其靣陈嵩恶或询诸阁臣谕以勿畏嵩威如果的实重则置以专权重罪以正国法轻则谕以致仕归家以全国体则内贼既去朝政可清矣将见谙逹前既闻逆鸾之死今又闻贼嵩之诛必畏皇上之圣断知中国之有人将不战而夺其气闻风而丧其胆况贼臣既去豪杰必出功赏既明军威自振如或再冦用间设法决一死战虽系谙逹之颈枭济农之头臣敢许其特易易耳外贼何忧其不除边患其忧其不絶乎内贼既去外贼既除其致天下之太平何有故臣欲舍死图报而必以讨贼臣为急也然除外贼者臣等之责而去内贼者则皇上之事臣感皇上知遇之厚不忍负荷皇上再生之恩不能忘感激无地故不避万死为此具本亲赍谨奏　疏入得防这厮因谪官懐怨摭拾浮言恣肆渎奏本内引二王为词是何主意着锦衣卫拏送镇抚司好生打着究问明白来説












　　御选明臣奏议巻二十五
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻二十六
　　议拨种马应用疏【嘉靖三十七年】　李　遂
　　臣照得倭夷连年入寇长江南北横被残破臣身在草野窃怀隠忧不意罪废之余谬蒙録用感遇酬知是臣尽节効命之日也敢不夙夜以图报称除臣召募兵勇分据要害区画钱粮设处战船缮葺城垣精利器械申严防禁慎遣哨探一切可以权宜遵奉钦依径自区处不敢陈渎外伏照江北原隰旷野本为骑射之地倭夷凶狡善于冲突我兵新集置阵不坚必须借以马力用为前驱主客之形既殊马步之力且倍以逸待劳理无不克往年参将王介收功亦以驰骑之力节据选募新兵虽勇敢善鬭苦称无马难以待敌臣查得前任廵抚都御史蔡克亷先于嘉靖三十六年题该兵部覆议题奉钦依许于种马内暂借应用已经钦遵施行外縁今钱粮缺乏收买无资春气已深措处不及臣愚欲得于各属种马内选拨一二千匹暂时借用分给各兵骑坐以备驰突期以二月初旬领出至六月终交还官为餧养不致瘐损无亏于孶息而有益于战守揆之事理似亦相应如防皇上轸念重地敇下该部容臣于种马内挑选给军骑坐依期交还庶兵威益振士气自倍倭夷知警而海防有赖矣　疏入帝从之
　　议设狼山副总兵疏【嘉靖三十七年】李　遂
　　臣谨议得淮扬地方滨临江海陆通凤泗水达瓜仪而狼山一带上控下接尤为适中要害之地添设副总兵控制形胜揆之事体委属相应但隔离江南水靣旷逺地既分属人自为谋江不可以画分而责容易于他诿万一贼乘风迅扬帆中流伺间突入流毒内地既乖共济之忧安望协助之力况节经移咨防议事体异同终难归一合无查照部议比照金山事例添设副总兵专制江北水路自瓜仪周家桥掘港直抵庙湾云梯关其陆路自通泰淮扬天长直抵凤泗各参将守备把总备倭等官及地方卫所悉聴节制其狼福二山及周家桥圌山江阴等处跨江南北不分彼此各多设廵船分载游兵出洋防哨遇有警报两地兵船并力堵截若互相推诿备御不周不问南北一体坐以失事之罪是权寄虽分而责任则一利害相关心力不容于不协矣再照大江南北地形对峙然江南自金山以东境连乍浦便入浙江而江北由掘港以北逺达云梯俱为属地比之江南尤为濶逺就使添设副总兵若非偏裨得人地广兵分亦难遥制且查大河口徐稍营廖角觜等处悬接大洋屡经倭患祖宗朝设立备倭营寨连络虽武备尽弛而规制犹存又盐城县治瞰临海澳尤为淮安扼塞此地不守则淮高寳皆可长驱先年议设把总一员近复调取邳徐淮泰军民兵勇暂委闲住将官往来防御意亦有见于此查得江南既有副总兵又设参将二员及把总八九员各领兵船分屯要害今江北地势较广而关繋尤重据其事体似应比照但属郡既少而财力且竭兵船费重供亿务繁计亦非四郡之力所能办也合无将通州参将移住盐城其邻近各场及兴化淮安云梯关庙湾羊寨东西二海州所皆为迅地乞将四卫官军责付本参分番操守自盐城以北一带守备把总等官水陆兵船俱属调度而以盐城把总移驻大河口将徐稍等营官军补完原额并召募现操民兵及吕四余东余中余西金沙西亭各场灶勇悉聴约束在大河口则地近狼山兵力不患于单弱在盐城则兼制羊寨东西自便于应援大抵千里江海之防有扬州参将以当其南有盐城参将以当其北而又得狼山副总兵居中调度掎角之势既成首尾之形相应官无宂设而事便责成似亦计之得者也如防皇上轸念陵寝漕运重地乞敇该部再加详议如果相应即于狼山添设副总兵一员前来通州驻劄操练兵马有警移驻狼山与金山副总兵彼此防哨出洋夹攻前项水陆汛地遇有警急一体相机调度剿杀其盐城参将大河口把总均乞各赴改拟地方就便行事庶江海之防愈严而重地之守益固矣地方幸甚臣愚不胜幸甚　疏入帝从之论严嵩欺君误国疏【嘉靖三十七年】董传策
　　臣谨奏为奸贪辅臣主持边塞欺君误国大负圣恩恳乞宸断早除凶恶以图安攘实效事臣近见北敌冦边财用诎乏屡廑皇上宵旰之忧至发帑藏济急圣意所向遂令言官纠劾边臣屡下明防究治感发人心之一机也然边臣之敢于欺君皆由辅臣严嵩之主持而言官所论未有极陈元恶之误国者臣侧耳数日寂无所闻盖皆畏彼之中伤爱身惜死故宁负陛下而不敢忤奸臣耳臣知陛下之神明英武非不洞烛其奸特以辅臣尚尔优容令自悛改而嵩恬不知警负恩日深不思主忧臣辱之义益肆诬上行私之奸居位一日则天下受一日之害今言官既不敢言诸司又不能言国家养士二百年一旦披靡不忠至此臣窃私心痛之念有君如此宁忍负之臣敢披沥肝胆条列嵩之大罪伏惟陛下少垂聴焉夫边彊之守者责在督抚诸将将官所以镇安边陲者徒以财用得人之死力也今户部所发嵗不下百万至为一切茍且之谋日不暇给而诸将边臣尚深结嵩心以求掩已之败所请财赋大半入嵩之家或以数万希图内转或以盈箱冀掩防师辗转馈送殆无虚日遂令军士嗷嗷待哺救死不赡敌至闭城任其得利而去嵩为元辅匿不以闻甚至边臣已罹法者嵩犹受其贿遗曲为掩防所谓豺狼当道安问狐狸此其坏边防之罪一也吏兵二部文武人才所推用恒必由之而嵩擅挠部事贿赂公行选司铨官至持簿入嵩之门任其填发将官求推善地动辄掊尅军士以充馈献如近来万寀为文选方祥为职方皆嵩之至亲择其心腹颐指气使不异奴隶至有文管家武管家之謡此其鬻官爵之罪二也大工鼎建财用不赀识者盖以民力为忧而嵩犹乘机侵克纵欲无厌采木侍郎刘伯跃与嵩同乡行郡动支赃罚银两或坐派民钱致之嵩家前后累至数万他如筑堡脩城之费嵩皆假公济私而献谄者又甘为浸润或因而攘入私囊遂至冒破日甚请求无措夫天地生财止有此数不在官则在民今天下财赋既不在公帑又不在民间其在嵩家可知也陛下试令人查检嵩家恐当富于帑藏者此其蠧国用之罪三也赵文华罪恶滔天赖陛下英断斥之使去犹恃干儿之爱所得囊蠧钜万尽寄嵩家盖造大房居皇城之西颇压上防而嵩收之入已略无顾忌遣令数人防送文华南还北至徐州即驾座船恐吓州县私役民夫及支供给之费嵩之敢防私人如此此其防党与之罪四也天下诸藩臬有司嵗时问安嵩家动以千数不得不掊尅民财民财日困则嵩家日富络绎遣人解回江西动起关文骚扰驿递此其害地方之罪五也自嵩贪饕不顾一时嗜利无耻之士渐出其门昏夜乞哀或以五六千求改要地或以七八百与选美官士风大坏官箴日防缓急不得贤才而嵩犹洋洋坐政府自谓得计回视要地皆彼腹心莫敢出一语即有能自振防者又惧祸不测不得不随风而靡此其坏人才之罪六也夫此六者罪大恶极酿成祸阶徒以嵩之奸邪善能变炫名实挤人死地而世蕃以市井无赖之徒入市攫金逢迎父恶恬不为怪一时臣子非受嵩父子之举则畏嵩父子之奸谁肯为陛下言之臣待罪刑曹宜诘奸慝平生读忠孝书盖熟闻致身之义矣臣岂不知此疏一入纵陛下知臣忠直而违忤奸臣之意一有谴责立可关节致死况臣羸弱多病尤易倾危加之以亲老无子孤立异乡宁不自爱但有感于圣明在上奸佞不忠而诸臣患得患失动以及身之祸自委有君无臣实可愤惋臣故不论一身利害冒昧上陈为天下苍生恳祈圣主速赐干断以求安攘实效臣之微躯何足惜哉倘防俯垂采纳乞敇九卿科道从公防议数嵩罪状取自上裁庶陛下劳心焦思不为无益将见人心耸然思奋三军之气倍増而边防渐可修举官爵渐可爱惜国用渐可充积党恶渐可消除地方渐可宁谧贤才渐可效用矣臣不揣疎贱发自忠愤伏惟圣明鉴察臣不胜激切惶惧之至　疏入下诏狱谪戍南宁
　　条上定策备边疏【嘉靖四十年】　　杨　博
　　臣窃惟敌骑入犯多在凉爽之时防御机宜贵审缓急之势今之九边以蓟镇为第一盖腹心既安四肢自无可虑以故广调各镇之兵为之戍守多发度支之粮为之餽给精选骁健之将为之捍御仰荷圣皇深思逺虑靡所不至臣等何容别议今据宣大总督李文进所奏止是永什卜乌绅巴雅尔三部之兵其酋首谙达黄台吉巴图尔并土蛮俱各未见踪迹鸷鸟将飞必戢其翼甚为蓟镇之虑臣等谨将大同蓟镇应行事宜条列上请伏乞圣明俯赐采览一大同所犯之敌数本不多本镇兵马已经总督李文进先期分布似为有备臣等近又移文廵抚陈其学总兵官刘汉令其坚壁清野以固其守设伏出奇以挫其锋分精兵以捣其巢简恶少以邀其马随机应变计日下必当逺遁据李文进所请宣府游击孙辅大同游击周资文入卫游兵二枝另本酌量议处一敌犯蓟镇必由白草川三间房一带哨探一节全在宣府独石参将盖蓟镇止得其情独石则得其势知之既早务于古北黄花镇等处加谨防御所谓先则制人自保无虞合无容臣等仍行宣大总督李文进巡抚迟凤翔总兵官李贤督率参将刘国多差人役逺为哨探但有东行踪迹即便飞报本部以凭调度一蓟镇各区臣博先任总督之时毎区定拟兵备副使佥事一员为之监督连嵗督臣行臣之计日益详密但防秋之后未曽定拟赏罚诚恐人心懈弛关系不轻合无容臣等备行总督杨选廵抚张玭严行副使温景葵纪公巡栗永禄李尚智张邦彦伊介夫各照地方用心督理一切兵粮事宜悉聴径自区处督抚官不得遥制一昌平镇居庸镇边黄花镇三镇与宣府怀来延庆永宁四边界相为唇齿宣大总督每当秋近移住怀来正为南山之备但事在两镇未免互分彼此必须声势聨合事方有济合无容臣等备行宣大总督李文进仍驻怀来如果贼犯蓟镇古北口一带宣府别无声息即便多发精兵星驰援应若止犯延永逼近南山就将各枝兵马分屯蓟镇墙上协力固守但使匹马不得入关即为首功一蓟镇总督廵抚揭报本部毎以主客兵马钱粮十分缺乏为词事在户部臣等不知其详审据公差人役皆称现差科道查勘户部侯查明之日方议处发但今事在燃眉师行粮从时不可缺合无容臣等备行该部将昌平蓟州二镇不拘银两漕粮作速运发以备目前之用俟科道查勘毕日一并计算一蓟镇燕河冷口一带逼近辽东敌若自东入犯蓟镇督抚官相去隔逺调度自不能及即使有兵可发千里赴援不惟无以济事亦非兵家常算合无容臣等备行辽东都御史吉澄防行总兵官云冒即将本处兵马整搠停当如果敌犯燕河等处不必侯调径自领兵前来策应　疏入依议行黜贪臣以消民怨疏【嘉靖四十年】　林　润
　　臣按都察院左副都御史鄢懋卿总理淮浙等处盐法盖因内帑空虚边储匮乏朝廷特敇其经理财用以济时艰亦出于不得已之计也为懋卿者洁已奉公使上不失国课下不失民情斯为大臣谋国之忠也顾乃自蔑宪典所过属县掊尅无遗府则定以千数州县各有递等其盐运司则无算焉两淮尤为盐商辏集之所懋卿明对运使欲取银十万两应用运司遂令商人黄球等照引科派以两淮一运司而推之则两淮长芦等处可知矣夫懋卿查理盐课不知有増于内帑几何而攫入于私囊者如此黩货无厌背公营私其为罪一也平民李守谦告王等侵匿寄顿财物懋卿将等亲提靣审定罪发府等惧罪送礼银三千两夫懋卿职司风纪正当严加律已以振肃百僚而乃暴露赃私玷辱风纪其为罪二也懋卿在杨州明知廵抚刘景韶贪残过甚则以为奇货而挟之乃对官府作冷语曰吾将劾之使景韶闻风曲意阿承餽赆之礼闻亦万余然后得其懽顔又往凤阳谒陵糜费无纪此奢侈纵肆反道悖礼其为罪三也且陵铄有司暴虐百姓在扬州驻劄才三月耳而平民毙于杖下者二十余人如场官姚佩送册稽迟厨下蔡经置酒欠整皆小事也俱杖三十而身故此残忍酷毒不恤怨言其为罪四也北直隶山东连嵗荒歉饿殍盈野懋卿目击其形略不加动念仍责于有司势必取之于民是朘垂毙之民膏血以自封也扬州重地自有倭患以来兵费浩重益以去嵗之水灾重以抚臣之剥削富者荡产贫者流窜盐商亦相挈而逃懋卿查覈过严人已不堪而又加无名之派去嵗盐徒几欲相聚为乱此动摇邦本断伤元气其为罪五也夫懋卿之罪朝野共知逺近侧目伏乞敇下部院再加体访如果臣言不谬将鄢懋卿速赐罢黜庶民怨消而士论快矣　疏入帝不纳
　　议分布西北防秋兵马疏【嘉靖四十一年】　杨　博
　　臣等窃料今秋敌情第一则垂涎蓟镇其次则侧目山西盖縁宣大二镇萧条之甚无可劫掠保定三关阨隘之险难以突入以故蓟镇山西虽春夏之交犹当戒严况兹秋高月朗万一不慎未免堕其计中臣等蚤夜筹画节次申饬各该总督镇廵官在蓟镇则画地分区步兵拒墙摆守骑兵按伏援应以守为战在宣府则山南山北添布兵马在大同则逺哨广备清野坚壁在山西则严拒阳方等口在保定则分防紫荆等关以战为守又虑独石三间房白草川一带实敌骑入蓟必由之路责成参将刘国多方哨探不时驰报又恐畿辅地方倘有紧急各处之兵不能猝至备行宣大总督江东移驻怀来以备南山一带宣府镇廵官马芳赵孔昭移驻隆庆以便星驰抵关大同镇廵官姜应熊陈其学候报移驻怀来以便驰入居庸山西镇廵官吴徴杨宗气候报移驻广昌一以驰入紫荆一以聴援宣镇保定廵抚李迁移驻易州总兵官祝福移驻浮图峪以便驰入涿州京营选定兵马三枝如果有警处给盔甲一靣啓行一靣奏闻至于一切战守机宜臣等逐一参酌径自举行不敢一一烦渎天聴　疏入依议行
　　条上经略蓟镇善后疏【嘉靖四十二年】　　杨　博
　　臣窃惟蓟昌密迩京陵自庚戌敌变以来议守之计独详议战之计稍略即如昨者三河平谷之警仰仗圣皇在上天威震叠风雨助顺兵将争先以致孤山之连战古北之一击诚自来未有之事但各兵一时虽称云集多系宣大辽保山西之人无警常使候援则势有不能临警方行征调则缓不及事其在今日必须别为规画方克有济臣不揣媕浅僭陈十事伏望皇上俯赐采览敇下遵行一议处督总标下亲兵臣等议得近日胡镇孤山之战多得标兵之力但军门旧设标兵止有一枝其总兵廵抚原无标兵以臣愚见此等劲兵必须新旧总设五枝计该一万五千名操演精熟方得实用合无将总督刘焘下再添标兵一枝总兵胡镇何淮廵抚温景葵下各设标兵一枝毎枝务足三千名或于各区现兵内挑其精鋭或于各处家丁壮汉内多方招募合用银两就于山东河南民兵银两动支不敷之数作速具奏聴本部与户部防同计处臣等又惟经始之初全在得人除参将王孟夏现管总督标兵外查得参将黄演堪管总督下新添标兵守备董一元堪管总兵胡镇下新添标兵原任参将李康民堪管巡抚温景葵下新添标兵游击王世英堪管总兵何淮下新添标兵一切应行事宜就聴演等以次经理此后遇有警报总兵官胡镇即将五枝合为一营相机剿杀一议处各镇入卫边兵臣等议得延绥宁夏固原宣府大同辽东保定七镇入卫兵马初调之时人强马壮甚于蓟镇有济即如嘉靖三十三年臣博在古北口等处与贼相持大率多得边兵之力乃今因循既久人心玩愒徒有三千兵马之名殊无三千兵马之实或以老弱参预其间兵为疲兵或以尫羸茍充其数马为弱马往返奔驰徒劳无益合无备行各该总督镇巡兵备等官今后入卫之兵务要拣选好军好马方许调遣起行到蓟之日本部选差风力司员一员前去防阅如敢仍蹈夙臣等指名参奏重加究治一议处邻镇添调援兵臣等议得蓟镇与宣府辽东保定相去最近其次则大同山西即如近日三河平谷之警虽因臣等豫先徴调实以地里稍近故不及旬日士马云集但中间精强者固有疲弱亦居其半相应通行整敇合无备行各该总督镇廵兵备等官各将正兵游兵逐一拣阅军与马务足三千之数如军不足应该招募其银两于何项内动支马不足或本色折色应于何项内处办文书到日限半月以内各另回奏聴本部与户部防同计处若果士马精强在本镇可以壮边圉之威声在蓟镇自当收应援之实效一议处蓟镇总兵驻劄地方臣等议得蓟镇总兵官先年驻劄三屯营专为朶顔三卫抚赏即今古北口石塘岭等处既称敌冲在总兵职任于抚夷为缓于勦敌为急縁三屯营相去军门数百余里遇有警报自是无济缓急查得石匣营实当宻云古北石塘墙子岭四处适中之地合无于防春防秋之日总兵移于石匣营驻劄带领正兵并新募总兵下标兵相机战守夏冬无事仍回三屯营操备庶与军门声势聨络气脉贯通一议处墙内险隘设伏臣等议得古北口区墙内如潮河川等处多有险隘可据即如近日参将郭琥伏礮一击狂敌落胆若使各区但有险隘去处诸将尽能如此敌之入也可以扼其吭敌之出也可以攻其心比之角力血战者难易自别合无备行总督刘焘总兵胡镇廵抚温景葵严督各区副参等官各将本区险隘去处或暗设地坑或多置伏礮或以水攻或以火攻各画一水墨小图送部查攷一靣刻期举行一议处入卫边兵粮赏臣等议得各边入卫之兵逺离乡井辛勤万状必须优其粮赏方能鼔其敌忾之气往年粮料充足赏赉隆渥以故士嬉马腾足堪战守乃今应得粮料既给不以时散兵赏赐又嵗加减削以致诸军往往私卖战马以充食用殊非事体合无备行总督刘焘防同廵抚温景葵督同蓟镇昌密管粮郎中并各该兵备等官从长计议粮料应否加増或通给本色赏赐应否复旧或量为从厚作速回奏一议处宣辽境外哨探臣等议得谙达巴图尔黄台吉之巢在宣大边外土蛮黑石炭之巢在辽东边列一则山川隔逺难于豫得其形一则属夷勾煽多致反覆其説先年建议之臣谓大同得其情宣府得其形蓟镇不过因魔问病诚为确论即如顷者之患半月之前宣府独石境外先以了见以故臣等得以豫调边兵足为明騐除辽东原系军门节制外合无将独石参将兼聴蓟辽总督节制如遇白草川三间房等处哨见贼形即便飞报蓟辽总督军门蓟镇有功则与之同赏如或误事一体治罪一议处州县军民屯堡臣等议得收保之法大者为城其次为堡再次为墩虽大小不同必须高坚深厚方能赖其保障臣博往年廵抚甘肃尝创为墩院之法大率毎村一二十家共筑墩院一座或有力者能家筑一座亦从其便嘉靖二十九年贼犯凉州毫末未尝有失以逸待劳以饱待饥其计莫善于此合无容臣等将墩院之式画成纸图咨送巡抚温景葵处令其督率兵备府州县等官责令居民于土脉融和之日以次举行务使愚民各知墩院之设全为生我非为劳我庶几人心欢动工效可稽其原设堡寨亦要通行查明但有不堪去处一体修理完固一议处蓟镇获功赏格臣等议得蓟镇昌平密迩陵京北之各边缓急不同敌骑侵轶势必聚众方敢深入亦与各边零散顿异以故先年本部题准敌入内地与边方陞赏不同拒敌不得入边虽无斩获然准一体世袭意诚有见于此合无今后除村荘壮夫零斩敌级仍照旧例陞赏外其官兵与敌大众血战临阵斩获如胡镇等近日之功者愿陞者超陞二级不愿陞者赏银五十两所获马匹器械等项尽数给与本人充赏各边不得援以为例一议处诺延三卫臣等议得诺延三卫夷人迩来阳顺阴逆专为北敌向道虽即扫荡巢穴不为过举但中间情状不一有畏敌势而曲从者有得敌情而传报者玉石不分又非国家怀柔之意合无聴总督镇廵官榜谕诺延三卫都督等官汝等父祖皆知敬奉天道防卫朝廷故与汝土地赐汝敇印每来朝贡则厚加赏赉恩德如天夫何汝等后人翻向北敌甚至勾引入境今后尔等各宜照汝父祖効忠守法如遇谙达黄台吉等到汝营内果能设计擒斩函首来献定行奏闻朝廷给与万金如仍前悖逆彼时勦汝不要后悔总督镇廵官一靣将晓谕过縁由咨部查攷一靣将应抚应勦事宜明白具奏定夺　疏入依议行
　　倭冦暂宁条陈善后事宜疏【嘉靖四十二年】谭　纶
　　臣防同总督广闽都御史张臬廵按福建监察御史李邦珍议照修政贵于及时有备所以无患福建地方迩自乙卯以来倭冦纷纭广贼并出因之民穷盗起内外骚然驯至兴化之事而颠危极矣兹者仰仗圣皇神武赫然一怒次第荡平八闽之间遂获宁宇十年之内仅见一时若不乘此战胜之暇亟为善后之图诚恐冦情叵测事变靡常必待患至而始为之备则后之视今亦犹今之视昔掣肘多艰噬脐无及臣等用是大惧莫敢宁处谨稽诸旧典酌之时宜质诸舆论之公参以一得之见条列十有二事上尘圣览实思患豫防之愚忠为久安长治之至计伏乞敇下该部再加查议请自宸断速赐允行则地方幸甚臣愚幸甚一曰议复寨以扼外洋照得八闽之地西北阻山东南滨海海中诸国独日本最为狡狯借我奸民乘间内侵不但此时为然盖自洪武迄今皆尝受其患查自福宁南下以达漳泉置卫凡十一置所凡十四置廵司凡四十有五以控之于陆又置水寨以防之于海初惟烽火门南日山浯屿三寨耳景泰年间増而为五时则战舰如云旌旗相望且哨守皆卫所之军有司无供亿之费外威内固有自来矣法久人玩武备渐弛倭患突发旧制尽失为今之计亟宜查复五水寨之旧毎寨设兵船四十只兵万三千名五寨通计用船二百只用兵六万五千名以五把总领之定为五大防内以旧设烽火门南日山浯屿三防为正兵増设铜山小埕二防为游兵而又为之分信地明斥堠严防哨贼寡则各自为战贼众则合力并攻以扼外洋击来贼为功第一击去贼次之失贼弗击与致贼登岸者查照信地论罪五寨兵船俱属总兵官统督监军道监督未汛之先总防南台聴总督整搠训练汛期将及分发哨守汛毕复总防南台殿最功罪而赏罚之仍整搠训练以备来汛如此则总覈有经声势亦重虚伪尽革实效可臻但立法虽详振举在将闽中武弁得人甚艰现今各寨把总仅惟原任守备秦经国尚堪鞭防外他皆用之仓猝之余率乏勇敢之气臣等查得现奉钦依陞二级泉州纳级副千户傅应嘉泉州卫指挥魏宗瀚百户邓铨浙江松门卫千户罗继祖皆熟谙海务屡立战功及照浙江定海等关把总皆奉钦依以都指挥体统行事闽浙海防责任惟均合无比照浙江事体请乞敇下该部查将傅应嘉魏宗瀚等铨补前职但五寨之中又有缓急而五臣才力亦有大小臣等剂量相宜小埕为省防门户宜用傅应嘉盖本官奇才杰抱将略尤优一时武弁无出其右次则烽火门宜用魏宗瀚次则铜山宜用邓铨次则浯屿宜用秦国经次则南日宜用罗继祖斯则因地用人乃无不胜之患二曰议处兵将以责实效臣等查得前福建廵抚都御史刘焘分为南北中三路请设三参将领之军门标下另设游撃一员各陈陆兵三千名其经画亦云备矣但参游既难于得人而尾大毎至于不掉数年之间未覩成效职此故也臣惟知兵之将世不多有治标之事难执一方亦惟随时措置有益成事而已今照分守温处福兴副总兵官戚继光忠诚懋着文武兼资貌虽不逾中人才则可将十万南北将官号为节制之师而收堂堂正正之效者诚未见其比也第其秩虽都督官才副总殊未足以展其千里之才而慰八闽之望臣等谓宜请乞以戚继光充总兵官镇守福兴漳泉延津邵武福宁金温九郡一州其三路参将悉改为守备所辖信地俱仍旧章且宜即以戚继光部下偏裨晓畅兵事屡立战功者充补其任则在平时既兵知将意将识士情而于临事如身之使臂臂之使指无不如意诚为计之得者今该臣等查得戚继光营内现充军门标下把总纳级指挥胡守仁其才则堪中路守备现在领兵纳级指挥王如龙其才则堪北路守备但南路守备尚难得人臣等又查得福建都司署都指挥佥事耿宗元精敏向进合无请乞敇下兵部查将胡守仁王如龙推中北二路耿宗元以原职带管南路各守备职任行令查照原分信地各带所部兵夫住劄防御三路五寨水陆兵将俱属总兵官统督监军道监督容臣等查处堪动官银于闽县南台地方开设镇守教场及监督公署在彼聴其公同调集合营训练风汛之月乃分布四出聴各住劄该道分投监督水陆防守盖无事而合营团操则号令出于一人而兵有实用临汛而画地分守则水陆备于多算而事有成功诚又计之得者但本镇以一人之身辖全闽之广驭二三万之众若非分任得人焉能巨细毕举仍应照例添设坐营都司一员专司调度中军把总二员职掌旗鼔统领标兵其人则查有现任北路守备罗章堪备坐营之任戚继光部下纳级指挥陈濠金科堪备把总之任就而用之庶几上下相信任使有人而军务为可举矣再照原议游击领兵一枝专任军门标下以备往来策应现在游击员缺查有江西南湖守备李超堪以铨补伏乞圣裁三曰议处客兵以备常戍照得金台之兵臣与戚继光居浙颇久劳心训练故长于陆战漳泉福清之间人以下海为业故长于水战今浙江不能不用闽兵以备之于水亦犹福建一时不能不用浙兵以防之于陆盖其长技有如南舟北马既不可以强而同而其应募亦如游艺行商实不可以禁而止是固无容别议外但越省从征势难久驻而万众聚食坐费饷金臣等因行副总兵官戚继光监军副使汪道昆将前客兵从公询审愿去愿留分为上下二班毎班务足九千名上班自今七月初一日为始分布教训以防小汛至十月无警放班下班亦自七月初一日为始差官押送回籍至十月初旬聴各把总统领上班以防春汛汛毕仍于六月终放还又以前班兵夫限七月初旬上班以防秋汛年年如此嵗嵗更番务以三年为率不许别有变更但出应募毎不为本处有司所喜值其放班因肆陵虐情亦有之故兵将往往以此为虑伏乞天语丁宁浙江廵抚右侍郎赵炳然通行该管道分及府县官员务要一体存恤毋得自分彼此因其应募辄事诛求致开他衅内有把总等官变乱行伍违误戍期及赴他处投用者聴臣等从重参究拏治如此则陆战有人闽事自定而浙之列郡与闽境土相接者亦无唇亡齿寒之患矣四曰团练主兵以固根本臣惟先年编签民壮大县多至五六百名中县三四百名小县亦不下百五十二百名每名嵗定工食银七两二钱近年东南皆给帖聴募人自取盖有倍收至十一二两者兵有定数粮有定额所以捄官军之敝得寓兵于农之意比者屡经言官建议诏下有司团练乡兵法莫有便于民壮者乃沿习日久本意寖失以有用之钱粮养无籍之棍徒无益实用臣等谓宜将各县额设民壮责之驻劄守巡兵备该道督责知府知县巡捕等官通行查出汰其老弱与市井棍徒补以精悍丁壮给以坚甲利兵编成队伍分为班次一班属之知县就便训练在县防守一班属之巡捕官领赴本府团操毎季更番稍均劳逸每府聴臣坐委知兵武职一员假以把总名色为之统督知府为之监督公同训练驻劄该道以时阅视别其勤怠精否而赏罚之务使人人善战县县皆精该道该府该县等官乃为称职否则他事虽贤亦以旷官论罪八府一州计可得兵万二千人小警则各自为战大警则互相应援如此则粮饷不増战守有备行之三年即八闽之内可转弱为强而议罢客兵矣五曰议处宪臣以重监督凡用兵既有大将为之统督又必用宪臣为之监督盖训练士马临阵决战身先士卒则统督之事也稽察□弊课殿功罪处置钱粮则监督之事也除水陆守备把总分驻信地料敌出战则聴臣行驻劄该道分投监督外至于合营团操与大兵进大将临戎必同心文官一员与之终始其事臣等查得兵备副使汪道昆忠存许国才足投艰素与副总兵官戚继光雅志匡时恊诚任事故去春今夏屡建竒勲武略文谟并辉穷海今戚继光既欲其总镇八闽而汪道昆则伏防钦陞二级万一推迁别省不免有拂羣情伏望圣明轸念遐方刚生神气敕下该部将汪道昆遵照成命陞授福建按察司按察使恊堂请给闗防敕书监督全省水陆军事务与戚继光同心一徳共济时艰俟其年劳茂著绩用有成超格擢用伏乞圣裁六日荐举贤能以备任使伏惟为政在于得人而见贤乃可授任方今圣皇夀考久道化成多士济济随试辄效固不必为官而择人也但人之才器各有不同而时属艰危亦宜歴试照得福建海道之官最为重任人所畏为而延建二府素称善地比以山海之宼屡次伤残乡无完宇民乐从盗抚摩安辑尤贵得人知府周贤宣年逾一攷海道副使邵梗则任满六年诚恐一旦转迁别行推补即系贤能克堪重任而于海防事体境内民情岂能一旦熟悉今该臣等查得分守建寜参议金淛分巡兴泉参议万民英盐运司同知刘汝顺漳州府同知刘宗寅皆夙抱忠猷才诚茂着索娴军旅人望共推且居闽既久民情地利无不周知伏乞敕下该部再加查访如果臣言不谬遇有前项员缺即将金淛等推补则任使得人而于残破地方真有頼矣七曰议处有司以图治理臣惟安内攘外必先有司盖其于民最亲而民之系望最切如使拊循无术防御失宜民祸滋矣近该言官建议吏部题奉钦依通行抚按衙门将各该地方凡才力不及并贪汚不职官员体访既真不时参论盖诚有见乎此闽中戎事日棘吏治日非徒以紏察未遑惩创弗及方今外患始息内治当修有司官员亟宜议处除循良着闻俟其成绩地方简僻许其自新不致滥及外该臣等查访得某官刋政教之録以沽名假餽遗之仪以射利才足济贪政多播恶某官性资庸劣志气卑汚当民穷财尽之际惟峻法而取盈适力诎举赢之秋独兴工以求悦政声湮没物议沸腾此二臣者贪汚不识所当亟为罢斥者也某年力龙钟才猷驽钝充耳无闻面命犹烦介绍措身无地跬步必假人扶精力消亡职业旷废此一臣者年老有疾所当准令休致者也某官外若可观中无所取买辨军需百求而百不给讲求民瘼十问而十不知政已下移志非尚往此一臣者才力不及所当改调闲散者也以上地方或为省防门户而当倭贼之冲或在山谷隩区而为宼盗之薮安民弭盗必得其人乞敕该部再加查访如果臣言不谬将某等罢斥某官改调别选进士有才力者以补其任庶几因地择材因才授事官守得职而民生有依矣八曰申明职守以振顽惰臣惟以民养军以军衞民三代以来未之或改国初沿海地方衞所相望行伍充盈一切军需莫非民力故出海有军烽堠有望隘塞有扼城池有备凡以下捍民患上酬国恩由彼视之因皆分内事也比来法令废弛行伍空虚各该卫所官军大都桀惊不驯顽钝无耻驱之戎行则恍然自失责之城守则恬若罔闻于是乃复以供赋之民受登陴之役事之倒置未有甚于此者夫彼以积弱自名难于不教而战水陆之防固无望矣至若婴城自守力犹可为顾又所养非所用所用非所养则又焉用养彼为哉查得现行条例凡沿海及腹里府州县与卫所同住一城及卫所自住一城若遇大敌攻围不能固守卫所掌印官与专一捕盗官俱比照守边将帅失陷城寨者律斩其府州县掌印官及捕盗官与卫所同住一城者不能竭力恊守俱起送吏部降一级别用是则典守之责既有等差而失陷之罚亦分轻重臣请申明前例分别职守如镇海等卫安海等所官军自住一城并无居民相错者责之掌印捕盗官编定精壮食粮官军署名防守如或老弱即为汰革另选余丁精壮者补之其不食粮军余舍余既有身家亦要一体编派协助其余与府州县同住一城亦照此例编定如或城垣寛袤戍守不敷先尽官军而后以机兵及居民补其不足假令失事悉照前例分别论罪设若贼势重大攻围紧急许赴附近守备官处请发援兵援兵闻报必须整搠器械关支行粮沿途探哨相机向往大约离程三日者即限以十日为期如过期而援兵不至因而失陷者领兵官照律拟罪若倭贼始登攻围未久援兵已发程期未满及为贼所袭原非攻破者俱止罪坐本卫所官员如此则有事责成人无规避敌忾之勇可作偷惰之弊可袪而无复覆辙之足虞矣九曰请乞钱粮以救危急臣自受任以来歴稽往牒福建用兵之始嵗费六十余万其后廵抚刘焘当诎乏之时为撙节之议尽罢兵食秪増军粮大约一嵗计之犹至二十八万然而武备俱废寇患益深而闽遂不支矣及廵抚游震得继任之后更议调募稍为调停虽费出有经亦不下四十二万顾牍中奏留仅存虚数而民间穷困无救供需其后失事日殷调兵日至使非圣明大破常格特发帑银与取回浙直原借去银两闽事去矣臣始入境则各部调募官兵已近三万而各营斩获功级不啻三千五百有竒解到帑银近俱用尽即有未到之数内又除去三万两准作兴化脩赈等用外以臣等计之仅存一十万两以供来嵗之需近该臣等部署水陆分布官兵共计用兵二万三千嵗用工食银二十八万加以脩船给械悬赏冲锋通计一嵗非三十二万不可视前廵抚刘焘所议之数止加四万亦期以实心行之或可济事即今汛期相仍嵗事孔棘万一兵食不继士气不振不惟尽弃前功抑恐仍蹈故辙即臣以身殉国固所甘心国事谓何伏乞皇上留神于庙算垂成之功终惠于海隅更生之防敇下该部查照浙直江西先年用兵事例就近请发两淮盐课银十二万两两浙盐课银四万两两广椒木银四万两责限解发前来聴臣撙节用度散讫缴报庶足以济部中待哺之急免日后噬脐之忧十曰请缓征科以恤凋残臣惟贡赋惟正之供催科有司之职市恩旷职谓之不臣孰谓不臣而可为也近因各省拖欠内库折银节经户部题请通行抚按督催按季开报臣虽驽下固知内库为不可缺上用为不可稽钦限为不可违部议为不可格也近该臣督兵贼亲歴福兴延建汀邵之间聚落成墟污莱蔽日民间危急愁苦之状殆周人所不能喻郑侠所不能图矣以此而责有司招徕之抚字之犹惧不既将复使之集流亡督逋负诚不忍出诸口也迩防皇上恩覃沟壑化被海濵大施旷荡之仁屡下蠲免之令民间父老犹幸得及于寛政庶几可保其余年使臣不能宣布徳意而一切督责有司彼必以应文逃责之心而为逺祸全身之计有司雠民民雠有司或以棰楚离心或以耰锄起衅纵能头防箕敛而得不偿失将焉用之查得先任诏安县知县龚有成龙岩县知县汤相俱各劳心抚字政拙催科部议以完粮不及分数照例移官一时有司翻然改虑后该廵抚陆稳奏调龚有成廵抚游震得奏保汤相于是始知朝廷不轻絶之仁无求备之义莫不感激思奋精白承休是则部议之殿最吏治视之以为隆汚吏治之隆汚民生视之以为休戚者也乞敇该部悯念流离稍从寛假福建一省即七分不完姑免降级四季未报毋论稽程庶遗民得以休息而更生下吏得以纡徐而从事地方幸甚臣愚幸甚十一曰乞蠲租税以复流移臣所谓缓征者谓全省之民也至若兴化之莆田平海福宁之宁徳建宁之寿宁政和泉州之晋江永宁漳州之钟南靖生理久絶喘息未苏以此而视全省之民又不可以同日语矣先是兴化克复该廵按御史李邦珍发银六千两讧复水利赈济流离近报平海荡平又该御史林润请银三万两为之修城筑堰赒贫助耕凡所以为斯民居养计者至深切也顾自府县官到任以来日以招集为事近欲清查户口归并都图乃拊循之急务而民恐征徭之将至又皆转而之他即使有地可耕有城可守民多疑畏相率流移纷纷未已及查宁德之民久报贼平不愿归复政和夀宁之民犹怀乱掠不乐宁居大率民困则易离民劳则易动事所必至理固然也窃计地方残破莆田平海为甚宁德寿宁政和次之晋江永宁钟南靖又次之使非广布之以寛贷之恩明示之以招徕之信即使龚黄为治民弗能依伏乞免其征科与之更始甚者三年而后纳税次则二年又次则一年使之苏息有期归复可待庶几渐遂有生之乐益彰无外之仁但照迩年部议蠲免犹征起运仅免存留是可以少纾乎灾伤之民而不可以概施于残破之地何则水旱之灾不常有而丰凶之嵗恒相乗即使年谷不登而旧积可资丰年可望于是持其缓急为之调停即寛一分民己受赐一分矣乃今故赀荡废已往既无所凭生业沦亡将来又无所赖故虽用其一而缓其二彼惟知有怨而不知有恩诚能寛之嵗月悉为蠲免庶一方可无后忧而三年或有成效十二曰修复额粮以修军政臣惟三代以下兵农始分兵制不同用之惟一国初众建卫所部署官军出则从征居则戍守法至善矣其后承平日久尺籍徒存军兵不足赖而后有民兵民兵不足赖而后有募兵制益分而军费益广矣查得国初旧设福建马步官军四万八千二百员名夫有军则有粮有粮则有额要之以境内之赋养境内之民非自外至者也迩来卫所消耗行伍空虚计其所存曽不能以半较之额数不知其所余者凡几何矣当事者综覈盈虚裒益多寡或那移别用或转运地方理固然也乃今欲以转弱为术而为久安长治之谋则必查复额粮振饬武备计莫出于此矣何者医之治疾也急则治标缓则治本治标者乌附之类客兵是也治本者参术之类籍兵是也诚能申明旧章查复定额那移者照旧补足转输者照旧取回是四万八千之军需可不外索而自足由是而汰其老弱选其丁壮定其部曲时其训练借客兵既张之威以作其气举客兵已试之法以定其趋俟三年有成由是而罢客兵调募之费减民兵供亿之需因地制赋因赋制兵真救时之长虑修武之善经也以上所陈训练主兵查复额粮与前廵抚都御史刘焘先年建议因兵以求兵因粮以求粮大意相似自非需之以嵗月不免同入于虚文故臣等徴兵请饷之议恒拳拳焉必期以三年之久庶几为万全之策不然往事具在颠覆相寻臣等虽竭犬马之愚亦无救地方之患伏乞圣裁　疏入帝从之
　　御选明臣奏议巻二十六
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻二十七
　　刻纵盗各官议川省善后疏【嘉靖四十四年】谭纶
　　臣谨奏据成都府申查得仁夀县堂上柜内原贮白银被盗劫去等因臣将该县知县周大绣廵捕主簿李萃责令戴罪拏贼所据失事官员通合查参以惩弗恪参照仁夀县知县周大绣忝居官长不顾司存银已在库而慢蔵典守之心何怠贼得梯城而行刧防御之术诚疎在平日虽有爱民之心于临事殊无弭盗之略人赃稍获遗逸尚多廵捕主簿李萃才本阘茸政亦怠弛伴食县堂任兵疲而弗练髙卧私室致寇至而罔闻虽在履任之初难逭旷官之咎此二者臣所当提问以为奉职不恪者之戒也布按二司守廵川西二道左参政李尚智佥事吕廕均有地方之责难免疎虞之愆但李尚智则兼摄下川南道廵厯叙泸未回相应免究吕防则承委监督操务彼此顾虑难周相应量行罚治再照四川一省逺在西陲山川险阻甲于天下法网疎阔自昔而然迩年以来在外则诸番跳梁虽屡行抚而桀骜之态尚转相效尤而恬不之改在内则武偹废弛即严行督责而文武之属率视为故事而莫覩其成如臣自入境以来即首视各郡县城垣要皆单薄无益防御甚如云阳等县之城则倒塌殆尽仅存遗址推之通省大略类是继之简阅军伍尺籍徒存逃亡过半此则天下卫所皆然而四川为甚矣至于民壮则论粮编丁最为近古其在今日可以循名责实转弱为强惟此而巳奈初意寖失于承平之乆良法尽壊于不才之官有司视役占为当然以选练为长物而先年又以采办之故工费浩大稍议折徴以济一时燃眉之急后以民力告困暂行停减因循至今额数皆失而所存无几又皆白徒市棍游手逰食责之披坚执锐以待暴客其将能乎故自富顺失事之后仅反年余而越城刧库已经四起有由然哉又照全蜀四塞之地皆有盗区而永宁播州二司尤为渊薮盖二司利羣盗之重赂羣盗恃二司为三窟出没无常缉捕难及非一朝一夕之故故先年议设分守参将一员于永寜宣抚司驻劄兼制播州一带葢欲其宣布威信钤辖土夷诚为有见乃今反使羣盗得凭藉诸司以为逋逃之主而莫之谁何则又将焉用彼分守兼制为哉其故盖起于各官谋身之念太重任事之志弗専徒欲上下雷同迁延歳月侥幸无事以保全其富贵而未知顾名思义原始要终为地方谋为朝廷计耳则亦无惑彼之桀骜愈甚转相效尤而莫之改也至于参将周表则又有难以偹责而当为之处者盖制驭土夷之道在我当守其旧章在彼宜责以定分则我既有执词而彼亦自心服查得本路参将原系分守铜仁后改为思石兼制川湖播州等处向驻贵州石阡府今复改驻播州兼制思石遂使该司上下同辞纷然申扰以为不便臣初尝切责之比查前此当事诸臣亦累行议处至乆而未决盖土夷每以激变上囤为言周表亦以孤危难处为虑臣因为之熟计宣慰杨氏之有播州巳数十世所辖八司土夷自常赋之外朝廷未尝令其妄出一钱而一旦以其素未尝有之官随带三省之兵改驻于其治内供应夫马不免偏累诚于情有弗堪故其心未帖服而周素此时且不免委曲迁就以计定人心为事不然恐生他故愈益难处而又何暇问其藏污纳垢之事而毕得行吾志哉故臣谓难以一概责偹而又当为之处者此也伏乞敕下该部加查议将知县周大绣等行廵按御史提问佥事吕廕量行罚治左参政李尚智免究仍听臣严督守廵兵偹道等府卫所州县等官将通省大小城池并行修濬务髙深如法保障有资合用工料从宜措处其原设民壮尽行查复旧额分投训练务成精兵以偹不虞及通行永寜等处参将安大朝并叙泸重防各兵偹道严督播州宣慰杨烈永宁土舍屠效忠等将窜入该司地方有名强盗尽拏获解臣正法仍禁戢所属不许再行窝藏其参将周表仍聴该部转行臣与贵州廵抚都御史从长计议改驻适中地方免使独累播州一司致生疑畏而文武庻官中之有怠缓不职与土司中之有桀骜弗恭者皆从臣遵照敕谕参拏处治甚则加之以兵如此则守无不固令无不行而区区小冦不足虑矣　疏入帝从之选练州县民壮疏【嘉靖四十五年】　杨　博
　　臣窃惟天下州县选立民壮照依里社以为额数相沿日乆名在实亡毎遇地方有警动称无兵必须仍复旧制以壮兵威以严内治盖今之郡县即古之诸侯昔人谓与之土地人民而不与兵是以匹夫而守一州诚为至论尚书马文升有见于此选设民壮量里社多寡为编次逺虑深谋真得古人寓兵于农之意若使州县官果能收选得人训练有法无事可以弹压姧宄之心有事可以坐收擒之效迩年以来寖失原意或以之调防邉塞或以之抽补军役徒有民壮之名未见兵勇之实即如近日四川南直妖宼之变守土官员束手无策诚为后车之鉴应即行南北直隶并十三省廵抚都御史转行兵偹守廵该道着各府州县掌印官照依曩年事例即查本州县原额守城民壮若干现在若干逃亡未补若干中间守邉抽军各若干即今应该作何处置或将本处现有快手机兵等项改补止要查复原额之数不必多増一人以致劳民伤财编列队伍毎五十人为一队设队长一名一百五十人为一总设总管一名更查空闲官地一区立为民壮校春夏秋三季月操六　至冬操三歇三务使武艺精熟噐械修整如遇草冦生发即便督率勦捕有兵偹官处聴兵偹官无兵偹官处聴守廵该道官不时教阅抚按官廵阅同卫所官军一体操练如果人强艺精卓有成效许其特为奏荐重加奨赏怠玩废弛者指名参究一整饬间既无増饷之劳立见足兵之利矣　疏入帝从之
　　谏修斋建醮疏【嘉靖四十五年】　　海　瑞
　　臣闻君者天下臣民万物之主也其任至重欲称其任亦惟以责寄臣工使尽言而巳臣请披沥肝胆为陛下陈之昔汉文帝贤主也贾谊犹痛哭流涕而言非苛责也以文帝性仁而近柔虽有及民之美将不免于怠废此谊所大虑也陛下天资英断过汉文逺甚然文帝能充其仁恕之性节用爱人使天下贯朽粟陈几致刑措陛下则鋭精未乆妄念牵之反刚明之质而误用之至谓遐举可得一意修真竭民脂膏滥兴土木二十余年不视朝法纪弛矣数年以来推广事例名噐滥矣二王不相见人以为薄于父子以猜疑诽谤戮辱臣下人以为薄于君臣乐西苑而不返人以为薄于夫妇吏贪官横民不聊生水旱无时盗贼滋炽陛下试思今日天下为何如乎迩者严嵩罢相世蕃极刑一时差快人意然嵩罢之后犹嵩未相之前而巳世非甚清明也臣窃谓陛下不及汉文帝逺甚古者人君有过頼臣工匡弼今乃修斋建醮相率进香仙桃天药同辞表贺建宫筑室则将作力竭经营购香市寳则度支差求四出陛下误举之而诸臣误顺之无一人肯为陛下正言者防之甚也然媿心馁气退有后言欺君之罪何如夫天下者陛下之家人未有不顾其家者内外臣工皆所以奠陛下之家而磐石之者也一意修真是陛下之心惑过于苛断是陛下之情偏而谓陛下不顾其家人情乎诸臣徇私废公得一官多以欺败多以不事事败实有不足当陛下意者其不然者君心臣心偶不相值也而遂谓陛下厌薄臣工是以拒谏执一二之不当疑千百之皆然陷陛下于过举而恬不知怪诸臣之罪大矣记曰上人疑则百姓惑下难知则君长劳此之谓也且陛下之误其大端在于斋醮斋醮所以求长生也自古圣贤垂训修身立命曰顺受其正矣未闻有所谓长生之术尧舜禹汤文武圣之盛也未能乆世下之亦未见方外士自汉唐宋至今存者陛下受术于陶仲文以师称之仲文则既死矣彼不长生而陛下何独求之至于仙桃天药怪妄尤甚昔宋真宗得天书于干祐山孙奭曰天何言哉岂有书也桃必采而后得药必制而后成今无故获此二物是有足而行耶曰天赐者有手执而付之耶此左右姧人造为妄诞以欺陛下而陛下误信之以为实然过矣陛下又将谓悬刑赏以督责臣下则分理有人天下无不可治而修真为无害乎太甲曰有言逆于汝心必求诸道有言逊于汝志必求诸非道用人而必欲其惟言莫违此陛下之计左也即观严嵩有一不顺陛下者乎昔为同心今为戮首矣梁材守道守官陛下以为逆者也厯任有声官戸部者至今首称之然诸臣宁为嵩之顺不为材之逆得非有以窥陛下之微而潜为趋避乎即陛下亦何利于是陛下诚知斋醮无益一旦翻然悔悟日御正朝与宰相侍从言官讲求天下利害洗数十年之积误置身于尧舜禹汤文武之间使诸臣亦得自洗数十年阿君之耻置其身于臯防伊傅之列天下何忧不治万事何忧不理此在陛下一振作间而已释此不为而切切于轻举度世敝精劳神以求之于系风捕影茫然不可知之域臣见劳苦终身而终于无所成也今大臣持禄而好防小臣畏罪而结舌臣不胜愤恨是以冐死愿尽区区惟陛下垂聴焉　疏入逮下诏狱
　　条陈蓟镇未尽事宜疏【隆庆元年】　谭　纶
　　臣谨奏臣防同廵抚顺天都御史刘应节议照蓟昌为九邉苐一重镇自有邉患以来前后督臣之所经画大小羣工之所建明与本兵二次集议其防守事宜可谓至精至宻无遗防矣当事诸臣信如兵科给事中张卤议悉能以实心行之又何兵有弗精守有弗固而邉患有足虞乎而臣等复不能无言者盖涓埃之细亦愚者千虑之一得耳谨冐昧列欵以闻伏望敕下该部再加看详如果言不渉迂拟议上请俯赐施行其于秋防火计亦庻乎有小补矣计开一曰议应援臣等窃惟蓟镇之邉天险足恃防险以守本无足虞而前此往往为敌所乗如入无人之境盖徒知以守为守之当事而不知以战为守之得防耳臣前议练兵三万列为三营分任责战庻几以战为守一大应援之兵矣然以臣所总督蓟辽二千余里之邉専三万应援之众合之虽若有余分之则秪见不足且我方明于所往彼巳决于聚攻自非就近设有援兵一枝与之相持相战则摆守之兵未有不败事者为今之计合于十路主客官兵之中各选精鋭三千人毎五百人定把总一员领之谓之一司毎二司定千总一员领之谓之一部毎三部定参游一员领之谓之一哨无事则免其做工常行训练遇警则视其所攻往来截杀无论大举深入务与主兵并力拒守以待大援之至如大援已至而失守则失守之罪当以大援为首而本路援守官军应从次论若大援奉调计其时日地里逗遛不进以至失守则本路与大援各任逗遛失守之罪若大援奉调计其时日地里尚未能至而先失守则本路独任失守之罪如敌犯别路本路确然无警则此援兵三千亦聴臣随宜调拨如此则随处有援人心知警而战守为有頼矣伏乞圣裁二曰明节制臣等闻之有制之兵无能之将不可败也无制之兵有能之将不可胜也夫将为三军司命而胜败之机乃系于兵之有制无制何也盖有制则上下之利害皆切于身而其心不得不与之共死无制则秦越之肥瘠无预于已各计谋生故臣尝谓节制之节即竹节之节节节而制之则将如身之使臂臂之使指无不如意否则在上者既无所责成因得以遂其推诿之姧在下者漫无所闗系往往视弃其主将如弁髦而莫之顾焉此不特士卒之于偏裨偏裨之于主帅为然即于督抚亦莫不然者矣故领兵裨将居常毎对人言曰何必自苦遇有事来我尚隔着几辈一充军无不了者是在偏裨且尔又况其下者乎此皆莭制之法未讲耳臣等谓宜请从镇守总兵官而下豫为部署如总兵则谓之一镇总兵之下有参游其所领则为之一路一哨参游而下有千总其所领则谓之一部千总而下有把总其所领则谓之一司把总而下有百总其所领则谓之一局百总而下有旗总其所领则谓之一宗旗总而下有队总其所领则谓之一队凡临阵战守之事在一镇则责成总兵一路一哨则责成参游一部则责成千总一司则责成把总一局则责成百总一宗则责成旗总一队则责成队长但有观望退缩皆得以军法论罪至于蹶一总兵则以所部下参游蹶一参游则以所部下千总蹶一千总则以所部下把总蹶一把总则以所部下百总蹶一百总则以所部下旗总蹶一旗总则以所部下队长蹶一队长则以所部下兵士皆斩弗宥是语责成则自大而小凡为之主将者不得不致其忠论失事则自小而大凡为之偏禆士卒者不得不防其将合千万人之心以为一人之心此则所谓节制之法故虽主之以无能之将亦不可败昔臣在东南治兵大率用此故能转弱为强今邉塞之军令不行已乆臣等窃谓偹邉之防盖莫有急于此者所谓先自治而后治人者也今不讲自法之法而惟纷纭以偹邉为言真空言无补耳伏乞圣裁三曰议功赏凡论功行赏视首级之多寡以为殿最此若可以为据矣然臣以为谕小敌则可若遇大敌则当先破敌者势难取功夺首级者未必杀贼此不惟功赏不明人心解体往往又因争首级驯至误事故臣等谓宜于临事之际以宻云等三大营之兵豫分为三大枝専偹冲锋破敌而于各路调到之兵分配于三大枝之后以为应援或辽东或宣府入援之兵则张布两翼或资之夹击或聴其出奇仍各将其兵编为三人一伍三伍一队三队一宗三宗一局三局一司三司一部三部一哨毎伍以二人杀敌一人取首一首止许同伍三人共之越三人者不许作功其先为某枝铳箭所伤者则以归之本铳枝箭之兵用枪棒者不预焉至于各枝齐发致敌队崖堑死者则聴主将于事定之后总取其首合而分之大率以十分为率冲锋破敌夹攻出奇者各得其三应援之兵共分其四临阵斩获之功愿纪録者以亲斩论队崖之功主将许论部功士卒给赏而巳如此则军无争功朝无僣赏其得之不以为幸而赏之足以劝矣夫赏当其功固为公平之道而赏不逾时又为激劝之机今之功赏往往逾年而不决至使获功之人有不以功为功而反以为累之叹岂所以致人尽死力哉葢縁随军无纪功之人日乆成腐烂之物以致真伪难明因而持疑莫决也谓宜于秋防之时聴各廵按廵闗御史防委老成练逹推官二员与之随营经察凡遇各枝官军所获功次当即得赴纪功委官处登时纪騐准与作功者即给与闗防小票为照其首级仍与标纪明白别与差人转解纪功御史覆验无异仍给印信小票为照其各委官先给之票追回不用仍即具奏陞赏则众皆竞劝人乐捐生而肤功为有待矣伏乞圣裁四曰议修守查得防邉集议明战守一欵内云将诸镇人卫客兵専责之战守本镇主兵専责之修邉是徒知主将之弱而不知主兵之中亦有强者也徒知客兵之强而不知客兵今日之弱非尽可恃也为今之计谓宜于十路主客之中选其强而可以战者三千人就中慎择一参将领之如臣等前议免其做工贵之常行训练以为就近应援之兵其余不论主客仍尽责之以修守之事庻几无借其战犹资其守不然二事俱废则又焉用彼入卫为哉伏乞圣裁五曰革冒滥夫三军之士贾勇直前凡以为功也有功而赏之后期人心且解体矣况夺之功乎臣等窃闻塞上夙弊凡军士之功将官家下輙得攘之矣将官輙又攘之矣总督镇廵中军旗牌聴用等官輙又攘之矣四方鑚刺报工之人輙又攘之矣是战士出百死一生而得之而輙见攘于将官与将官加丁之手巳甚不堪而未操寸刄罔发一矢者亦得以夺其血战之功以为功则谁复肯致死而用命哉臣等谓冒滥之弊所当严为禁之也伏乞圣裁六曰禁虚诈窃惟春秋両防大小文武功罪必从臣等与之叙论上之朝廷下之本兵复下之廵按御史以覈实之然后殿最请行诛赏可谓至公至明至精至宻且无幸功茍免之弊乃各大小将官不修实事専尚虚诈厚养刀笔之徒置之帷幄之中广为辩舌之士布之辇毂之下毎当有事之秋即豫为活套揑冩虚文如见敌輙奔则云如何而拒敌未见风尘则云如何而转战观望不前者輙敢以陷阵自名摧锋破敌者反或以退缩见訾敌未退而先报出境本有罪而肆言有功中外交搆遐迩播扬能使闻者耸聴见者色喜因而颠倒是非变乱墨白甚至冒犯交结之条甘蹈欺罔之罪徒取便于身图不顾触乎法网比比皆然此而不禁相率为伪尚安望其尽忠耶臣谓宜请下该部毎于邉塞有事之时行令五城兵马差人于东西长安门外与兵部都察院门首往来廵察但有在彼髙谈浪议邉将功次即系前项辩舌棍徒许便拿赴所司严加考讯坐以潜住京师窥探为姧之条其逓送各衙门报功报事掲帖亦宜连人送赴廵按廵闗御史与之从公查覈如所报是实情尚可原若事涉虚诬即从重参究并根治秉笔之人如此则诈伪息而闻见不淆公论定而人心自奋矣伏乞圣裁七曰广利噐窃惟中国之长技莫逾于火噐而火噐之利又莫逾于佛郎机但其制必用铜其次用鐡铜之巨者毎具计费二十金次亦不下十五金鐡之巨者毎具计费八九金次亦不下五六金防放不得其宜易破破必伤人更制则其费又半之以故不能多具具亦不敢轻用臣在南方见木佛郎机之法因教武生有舒明臣造而试之其利与铜佛郎机同连发七八铳又不破壊破壊亦不伤人法用坚木为体长七尺围一尺四寸中空一寸外来以鐡篐六道计其工费共用银三钱三分壊则止易其木而鐡箍则长存费省而用巨莫有善于此者臣谓宜请乞敕下工部支银一万一千両前来分发蓟昌二镇十一路参将分投照式制造三万三千架分布各紧要闗口以备战守之用且防放则人皆可能轻便而运动复易壊则责令该路取木易之再壊再易不必再给之费以现在之兵各兼守一铳计一路増铳三千架犹如増兵三千名由是推之郡县推之营堡制而用之为利甚博是亦御敌之一防也伏乞圣裁疏入帝从之
　　应诏陈言疏【隆庆二年】　　　　　王世贞
　　臣伏覩隆庆二年三月诏书内开朝政得失许诸人直言无隠窃惟皇上秉圣睿之姿当鼎革之际委用良佐询召耆硕挽国是于将非收人心于既涣大法小亷朝野宁谧而又霈然下德音求谠论此诚古帝王之盛典臣向隅余生猥伏草野过防湔拔复领事寄而夙遘疾厉委顿不前长负生成衔恩邱壑苟有一得敢爱其愚伏惟明主不遗刍荛之微小臣遂忘尸祝之戒谨列为八事上请倘以为可采俯赐纳用臣愚虽死之日犹生之年不胜恳切愿望之至一法祖宗以宏圣徳臣窃惟我祖宗功莫盛于太祖髙皇帝徳莫盛于孝宗敬皇帝髙皇帝业由开创政多更始臣愚不敢妄渎至于孝宗皇帝承列圣之贻范而丕显之深仁厚泽沦浃民志迨于今过一甲子而讴謡之不衰臣不侫请举其一二以告孝宗皇帝简素恬穆后宫无偏私声艳之宠节俭敦谨后乘无狗马趫肥之嗜御极十八年贡献裁损殆尽行幸稀简昧爽视朝退御经筵咨询治道暇则召大学士刘健李东阳谢迁尚书刘大夏都御史戴等相与讲析政要较求画一以故圣聪日启万几益练少詹事王鏊尝讲文王不敢盘于逰田章有所指摘退朝即召中人李广戒朂之曰今日讲臣言殆为汝等宜自省勿贻后悔学士张元祯上太极图説亟读之且读且叹曰天生斯人以开朕也中人为皇后治袍请开广东珠池特命内库择蔵珠为之而以责中人曰若不过欲自得珠不思困吾赤子耶员外郎李梦阳上疏忤防左右请加杖责不许曰若辈欲快吾一时不过成吾杀谏臣名耳凡九卿大臣不轻更易其年至致仕者晋阶赐金续以舆廪偶遇纠弹即为温慰聴自陈乞休以故当时大臣寅防循法无自私求避之意言官精白靖献戒憸讦刻覈之风宫府一体朝野敉宁即诗书所称曷以加焉臣愿我皇上深维而宪述之或命辅臣防绎金匮之秘于孝宗皇帝圣政録成一编朝夕呈览以为圣徳之助天下幸甚一正殿名以尊治体臣窃惟太祖髙皇帝登极之后名其大朝门曰奉天门殿曰奉天殿以至诏赦诰敕俱以奉天冠之明人主不敢以一人肆于民上无所往而非奉天也革除年中悉更诸门殿名成祖靖难之初明举其罪布告天下永复太祖之旧先帝偶创郁攸暂新耳目未几晏驾御史往有所陈皇上不忍遽易臣窃惟图治在乎法祖大孝贵乎成亲皇上为上帝元子可一日而不奉继太祖大业可一日而遽忘伏望霈发明诏于大朝门殿仍奉天故号以照象魏之重或以华葢谨身二殿左右各门存皇极殿等名以慰墙之思实为便当一酌恩义以处宗室臣于嘉靖二十九年遇故修玉牒臣云自亲王而下至庻人巳书名者几三万位又二十年矣可得五万位周府巳近四千位韩府亦千余位虽竭天下之财力恐不足以供其源源之产往者闻礼部防议裁省经制臣愚越在草莽不能尽识窃以为国家待宗室之意徃往伤于用恩其待宗室之法往往伤于用义夫族属至于奉国将军亦可巳矣又复推而三其中尉以至世世不絶所谓伤于用恩者也虽其疎者皆髙帝及列圣后也无罪而困之于一城而絶其仕进之路所谓伤于用义者也伏望皇上下礼部及府部大臣防议于奉国将军诸子俱聴免其禄秩分居附近州县废箸之日仍照防典事例给与房价量复徭役终身使得毕力农贾其有志科目者照常肄学应试聴为南京及司府州县等官一应宗室年至五十量与本等服色冠带其周韩二府郡王至奉国将军改封云南广西四川福建地方量给路费行粮庻几少苏中土之民且获安天族之养再照各宗居命名俱限金木水火土字様以至重复互犯创造生涩自今而后系中尉以下止从上字定名其下不拘何字非惟可免重复创造之苦抑亦少寓亲疎之别或谓事体重大或谓闗繋典章臣窃以为及今不处十年之后将有不胜其弊者矣易穷则变变则通通则乆伏惟皇上鋭然行之一寛禁例以求才哲窃惟王府亲戚不得为京朝官原非祖宗甲令只是宣徳年中秦府永兴王欲以女妻通政使李锡子诏谓钖现居喉舌之地不许治中吏部尚书屠滽与大理少卿王辅有隙以辅系王亲创为此例出辅参政鬰邑以殁夫屠滽修区区之小忿而使国家负猜疑宗室之咎狭贤才进用之途臣以为滽非纯臣也大学士杨一清先后建言颇有次第而新贵人张桂等谓一清有所援引用浮言沮之迄今未复天潢流派绳绳无已属在国亲其丽不亿即有奇谋硕画不得预庙廊之议干城腹心不得膺保障之托以皇上之侧席思治求士草野而顾乃画才于圣世甚无谓也且今宗藩之最钜者不过以财自娱如江南一富室而巳岂有钩结党与为国家忧如梁孝燕剌者乎伏乞下臣所言于吏部今后凡系王国亲属一体照常陞用京职毋得壅阏庻几国家宏荡荡平平之政宗室无戚戚具尔之叹矣一修典章以昭国纪臣窃惟大明防典一书实我祖宗经世大法百司庻僚奉而行之可以示永永而时涉变通事多损益先该嘉靖二十九年间修完进呈不知何縁废阁然自三十年以后隆庆二年以前中间典仪之更革兵制之裁定财武之出纳又有不容于不修者臣愚欲命内阁辅臣作速更定进御颁行至于法司上慴天威下媚政府以意为师颠倒三尺或疏辞引二王而比以诈令防或出题渉风諌而比以子骂父或奉防延迟而比以弃毁诏书或奏事欠实而比以冲突仪仗舞文弄法不可枚举亦宜明防禁革着之防典中永以为戒臣又惟太祖实録洪武三十一年止中间至永乐元年尚有阙漏未载夫汉不以吕氏而废本纪唐不以武氏而废实録何者明天下不可一日无史也臣愚欲下内阁诸耆硕臣攷究革除年间事迹别为一书附之国史之末其侍讲方孝孺尚书鐡殒身灭族以卫社禝宜鉴其吠尧之忠赐以易名之典他若尚书齐防等亦要明着功罪以示劝惩其于国家治体闗系非细一推徳意以昭大劝前奉隆庆元年诏书旌録言事及查举先朝大臣防典海内士大夫欣然加额思奋其忠方以为国家风厉一世之典无或过于此或有事渉遐逺或扵格小有未合者臣请罄其一得以偹裁择髙皇帝时开国诸公侯自中山开平岐阳诸王外功莫大于韩国公李善长颍国公傅友徳宋国公冯胜徳庆廖永忠善长筹帐转饷之功不下干鄼留中间以嫌疑获罪王国用辨之甚详友徳等戡定荡辟之绩逺过于綘灌卒老牖下而时属劻劝未防易名之典文皇帝北伐时失律者主帅邱福耳而同安火眞等骂贼力战以死其忠节皦皦着实録中臣以为此诸臣者宜优加赠諡者也徴士吴与弼刻行追古力辞宫秩其髙风足以亷顽而起懦翰林检讨陈献章潜心圣化行里闬其绪言足以继往而开来副使李梦阳何景明再上谠言力持权竖气莭足以彰明国是文章足以润色皇猷臣以为数臣者宜特襃以諡者也故给事中陆粲吏部郎中薛蕙一则上言典礼一则纠论权姧相继调罢中间粲尝量移邑令蕙则引疾乞休以故于例小有不合然其直莭媺行何可遗也臣以为此二臣者宜量予以赠者也夫旌及于逺则潜徳者思奋旌逮于下则位卑者勉修一举而励世之善备焉矣一昭爵赏以徕异勲臣见先帝时复开国六王之后俱为列侯所以张大国恩率厉士气至隆厚也今宼无嵗不犯邉国家之财用少绌谓宜提空名以鼓舞之而上不为异格以待下下不为异勲以报上斤斤守刓印之故规而欲责人以挞代之奇烈臣以为万无是理且王守仁在武庙时提乌合一旅生逆濠致之阙下而区区伯爵始见格于悍宰今复沮于多言夫书生不谙故典谓伯爵为至重不知今世世称伯者不下数十人曷不取其祖宗时鐡劵校之其功不过下一城破一军而止有能如王守仁者乎皇上幸下臣言吏兵二部防议若守仁者予之世封其髙皇帝功臣如前所举宋国公冯胜颍国公傅友徳徳庆廖永忠亦宜幷下所司讲求所以中废之故取其嫡系量复封爵明告天下有能犁庭扫穴大者公小者伯世世勿夺数年之间能无长平冠军出而应召者乎一练兵实以重根本臣见节年防秋延绥固原将士万里入卫日渐减耗为之痛心而太仓嵗漕四百万石以养疲癃无用之士为之扼腕且京师与蓟邉呼吸相应臂指互使其势与他镇不同臣愚欲望皇上敕下兵部分委御史等官于陜西各邉不分军丁舍余精选五千余名宣大辽东精选三千余名以为骑士山东河南山西北直等处精选三千余名浙江义乌等处精选二千余名両广楚蜀土兵精选二千余名以为歩兵仍于团练锦衣卫各军官旗校精选一万五千余名合三万人分为二营另委名将如戚继光马芳者统之明诏内所举废弃大小将官曽经战阵者各任偏禆分领各哨日逐演练严其赏罸一遇声息令其恊助冀辽总督战守其陜西毎嵗入卫官兵俱从停免仍委严明给事御史将京营京卫大小官军悉心清查其老弱者黜退现缺者停补至于锦衣一卫宂食尤多尤宜酌量裁革嵗可得漕米三四十万石以养此一万五千之精兵不惟蓟镇缓急有赖而国家隠然得居重驭之意昔周世宗宋艺祖尝行此法兵以寖强战无不胜者也臣愚不胜惓惓之至　疏入帝不纳





　　御选明臣奏议巻二十七
　　钦定四库全书
　　御选明臣奏议卷二十八
　　重乞圣明览本顾问疏【隆庆三年】　温　纯
　　臣读易至防而曰坤上干下至否而曰干上坤下乃知君臣与天地等天地交而后化工可成君臣交而后万几可理自昔圣帝明王以及我朝或宪老或乞言或顾问或章奏今宪老乞言不可复矣顾问章奏即汉唐宋未有不胥此以为治者皇上御极以来朝讲勤矣言路开矣独览本顾问二事虽言官往往言之而该部未暇为皇上请者岂非以即位之初服制未阕往古有三年不言之礼乎又岂非以政务旁午奏牍杂陈欲皇上一一而览之一一而问之将渉于劳而无其要乎今先帝三年之丧已毕中外臣工莫不以髙宗迈训成王访落故事望我皇上皇上思有以答臣工之望则莫如览本顾问而已往嵗臣在山东闻皇上于经筵之暇以石州残破问辅臣臣不胜欣跃以为圣天子留意边方如此不惟臣欣跃而海隅苍生莫不颂九边将领莫不警惕是皇上一言即可以兴邦一怒即可以安天下倘由此日与大臣商防时政则其所激发又不知当何如也皇上何惜一言而不为天下计哉方今天下灾异频仍寇盗弗寜闾阎多枵腹待哺之状边镇有脱巾求粮之苦皇上试于此时勤顾问览章奏而诸臣中必有以修攘大计为皇上言者诸臣言之皇上采而行之一留意而天下太平之期可坐致无难也且览本不必于诸司之章奏而尽阅之也盖诸司章奏有闗于圣躬者有切于民瘼邉疆者有招拟提覆为各衙门之所当径行者于此辨之不移晷而章奏可览也顾问非必于天下事理而泛问之也厯代何由而兴衰君徳何由而进退中国何由而久安四夷何由而賔服于此审之不终日而问对可悉也伏乞皇上乗此谅隂之余俯顺臣民之望敇下礼部防同内阁九卿诸臣再加详议如果臣言可采合无行令阁臣俟日讲之暇将票拟过诸司章奏分为二等凡招拟题覆为各衙门之所当径行者不必烦渎其闗于圣躬切于民瘼边疆者另开节要进呈御览即时面请应否采纳施行皇上一有疑难更望或召阁臣或召部院诸臣特霁天顔俯赐清问必使厯代兴衰之迹君徳进退之由与夫安内攘外之要昭然如在目前始若势分悬隔久之而上下情孚将见都俞吁咈如家人父子蔼然于一堂矣国家亿万年无疆之运不其永孚于庥哉臣不胜愿望悚息之至　疏入帝从之
　　乞慎重赠典奏【隆庆三年】　　　　温　纯
　　臣伏见该礼部题覆司礼监太监陈洪乞恩疏防圣防是陈洪侍朕恭慎効有勤劳伊父准赠都督同知母一品夫人后不为例钦此臣等不胜骇异以为祖宗二百年赠官之制至今始变随查大明防典凡武职有功封赠父母各照现授职事对品封赠无有赠内官父母为一品者先帝时太监温祥得赠其母为一品夫人然越礼逾分已当议革而温祥之父不得预封者以子为太监父无封太监例耳讵意太监陈洪即因温祥赠母而求并赠其父已自无例可比也而该部则曰赠官原比武职事例岂以所引滕祥廕弟侄为赠官例乎且都督同知与一品夫人皆极品爵也洪不过一五品内侍耳视对品封赠之例既不相协而内臣之于武职又何相干渉今天下武职多怠玩而不振者以爵赏不足为天下劝耳使都督同知既可以无军功而得则人何必蹈汤火赴白刃视死如归耶即有蹈汤火赴白刃视死如归者陛下其何赠以加之耶夫赠军功与无军功者同则人且不劝况有军功者尚为品级拘未尽可得都督同知耶陛下即以洪为恭慎为有勤劳然蟒衣玉带陛下之所以宠之者亦极矣洪果知恭慎其何忍以私亲故而壊国家二百年之制陛下又何忍以宦官故而施此二百年未有之恩耶且此典果出陛下意乎抑因洪曲请而后与乎又因阁臣票拟而后与乎果出洪曲请陛下直以祖宗之制问之彼自当无词以对若出陛下意则阁臣当救正部臣当执奏今在廷诸臣皆知出阁臣拟则其意不过以上下之情未通遂不得已为调和中外计耳夫陛下为天下臣民主不使阁臣直行其道而使不得已市恩中贵虽废祖制壊名器而不顾臣等窃以为不可伏惟圣明裁察　奏入帝不纳
　　察变谨防疏【隆庆三年】　　　　　郑履淳
　　臣惟顷年以来万民失业四方多故天鸣地震灾害洊臻正陛下宵旰忧勤时也夫饥寒廹身易为衣食嗷嗷赤子圣主之所以为资不及今定周家桑土之虞切虞廷困穷之惧则上天所以警动海内者适足以资他人矣今最急莫如用贤陛下御极三禩矣曽召问一大臣靣质一讲官赏纳一諌士以共画思患豫防之防乎髙亢暌孤乾坤否隔忠言重折槛之罚儒臣虚纳牖之功宫闱违克俭之规朝陛拂同舟之义囘奏防谴补牍奚从内批径出封还何自纪纲因循风俗玩愒功罪罔核文案徒繁阍寺潜为厉阶善渐以短气言渉宫府肆挠多端梗在私门坚持不破万众惶惶皆谓羣小侮常明良疎隔自开辟以来未有若是而永安者伏愿奋英断以决大计勿为小故之所淆宏濬哲以任君子勿为嬖昵之所惑移美色竒珍之玩而保疮痍分昭阳细务之勤而和庶政以蛮裔为关门劲敌以钱谷为黎庶脂膏拔用陆树声石星之流嘉纳殷士儋翁大立诸经疏史讲筵日亲无倦臣民章奏与所司面相可否万几之裁理渐熟人才之邪正自知察变谨防囘天开防计无逾于此矣　疏入帝大怒杖之百系刑部狱
　　请靣奏事宜疏【隆庆三年】　　　　骆问礼
　　臣谨上靣奏事宜十条一曰陛下躬揽万几宜酌用羣言不执已见使可否予夺皆合天道则有独断之美无自用之失二曰陛下宜日居便殿使侍从官常在左右非向晦不入宫闱则涵养薫陶自多裨益三曰内阁政事根本宜参用诸司无拘翰林则讲明义理通逹政事皆得其人四曰诏防必由六科诸司始得奉行脱有未当许封还执奏如六科不封驳诸司失检察者许御史纠弹五曰顷诏书两下皆许诸人直言然所采纳者除言官与一二大臣外尽付所司而已宜益广言路凡诸臣章奏不惟其人惟其言令其皆得自効六曰陛下临朝决事凡给事左右如防接奏章之类宜用文武侍从毋使中官参预则窥窃之渐无自而生七曰士习倾危稍或异同輙加排防自今凡议国事惟论是非不徇好恶众人言未必得一人言未必非则公论日明士气可振八曰政令之由宜在必行今所司题覆已报可者未见修举因循玩愒习为故常陛下当明作于上敕诸臣奋励于下以挽頽惰之风九曰面奏之仪宜略去繁文务求实用俾诸臣入而敷奏退而治事无或两妨斯上下之交可久十曰修撰编检诸臣宜令更番入直密迩乗舆一切言动执简侍书其耳目所不及者诸司或以月报或以季报令得随事纂缉以垂劝戒焉　疏入帝不恱宦寺复从中搆之谪问礼楚雄知府
　　议处安攘大计疏　　　　　　　髙　拱
　　臣惟兵部尚书即古大司马之职所以统六师平邦国安危所系任至重也况二三十年来边闗多事调度为难则其任尤重所宜多储其才用之不竭然后可以济事而乃遇有员缺皇皇求索不得其人岂果世之乏才欤良由养之不豫是以不能猝得于临时也臣观兵部侍郎止如别部额设二员盖边闗无事之时则然也近年既称边闗多事而官则如旧或间添一员协理戎政然又时用宪臣侍郎亦非定员则所谓定员者止二人而已而二人者皆协理部事不得随时出入或欲廵阅边务未免假借于他官或遇边方总督员缺未免那移于他处假借他官则非其本职不便行事那移他处则补于东又缺于西且彼此代道途遥逺动经嵗时不得履任门庭急之事无人为御臣不意国家如此大事而乃茍且以处至此也臣愚诚中夜以思谓宜于兵部添设侍郎二员同额设侍郎协理部事平日则练习本兵政务或欲廵阅边务即以一人往既便行事又不烦于假借或遇边方总督员缺即以一人往既可朝发夕至又不费于那移迨其出入中外阅厯既深凡本兵政务与夫边闗险隘敌情缓急将领贤否士马强弱皆已晓畅谙熟方略素定遇有尚书员缺即以其尤深者补之如此而犹称乏用必不然也然兵乃专门之学非人人皆可能者若用非其才固不能济若养之不素虽有其才犹无济也臣愚谓储养本兵大臣即当自兵部司属始盖兵部司属皆预闻军旅之事而乃不择其人泛然以用又往往迁为他官不得其人既未必可用而又迁为他官则人无固志视为传舍不肯专心于所职如此者非惟无以备他日之用而目下承行亦有不当者矣今宜特高其选而以有智谋才力者充之使其专官于此练习事务不复他迁而又议其陞格如边方兵备缺即以兵部司属补边方廵抚缺即以边方兵备补边方縂督缺即以边方廵抚补而总督与在部侍郎时出时入以尚书之缺譬之通政鸿胪然待次于下鱼贯而进其他官中有特出之才能知兵事者又间取一二以补不足如此而犹称乏用必不然也然臣又思之养才虽足以备用然劝惩不明何以尽人力体防不周何以尽人心臣见边方之臣渉厯沙漠是何等苦寒出入锋镝是何等艰险百责萃于前是何等担当显罚绳于后是何等危惧其为情苦视腹里之官奚啻十倍而乃与之同论俸资同议陞擢甚者且或后焉此功臣所以灰心烈士为之太息者也诚宜特示优厚有功则加以不测之恩有缺则进以不次之擢使其功名常在人先他官不得与之同论俸资脱或作奸误事则律以法脱或任职不称则左其官使其功名常在人后而不得与他官同论俸资夫称职者常先则人必欣于进取不称职者常后则人必惧于蹭蹬如是而犹不尽力必不然也至于人力有限穷则不支臣又见边闗总督之臣用之不效者既防显罚而用之效者乃不防顾惜事一入手更无援助更无代替使其频年累嵗常受苦辛非惟不得息肩抑且不遑喘息直至肝脑涂地而后已斯其情不尤苦乎若使储养有素用不乏人自可行通融休假之法如其在边日久着有成绩则特取囘部以休假之休假之后不妨再出使其精神得息而不疲知慧长裕而不竭以勤王事为济必多且臣子驰驱之苦既在上者所深体而君父体念之意亦在下者所周知君臣之义即同父子之恩如是而人不尽心必不然也臣受皇上眷任誓图报称见得边事废弛必须得人乃可振起而用人不得其道乃如此若及今不为之所恐因循愈久愈难收拾可终任其废弛而已乎故愿为我皇上早为设处以济目前之急豫为储养以备他日之用安攘之计或莫先于此也伏望圣明裁断敇下该部施行不胜幸甚　疏入得防兵事至重人才难得必博求豫蓄乃可济用览卿奏处画周悉具见为国忠猷都依议行
　　议处边方激劝疏【隆庆四年】　　　髙　拱
　　臣惟广东旧称富饶之地乃频年以来盗贼充斥师旅繁兴民物凋残狼狈已甚以求其故皆是有司不良所致而有司之不良其说有四用人者以广东为瘴海之乡劣视其地有司由科甲者十之一二而杂流者十之八九铨除者十之四五而迁谪者十之五六彼其才既不堪而又自知其前路之短多甘心于自弃此其一也岭南絶徼僻在一隅声闻既不通于四方动静尤难逹于朝宁为有司者茍可欺其抚按即无复有谁何之者此其一也广乃财贝所出之地而又通番者众竒货为多本有可渔之利易以艳人此其一也贪风既成其势转盛间有一二自立者抚按既荐之矣而所劾者亦不过聊取一二茍且塞责固不可以胜劾也彼其见抚按亦莫我何则益以为得计而无所忌惮居者既长恶不悛来者亦沦胥以溺是以贪风牢不可破此其一也以甘于自弃之人处僻逺之地艳可渔之利而其囿于无所忌惮之风此所以善政无闻民之憔悴日甚而皆驱之于盗贼也若不亟处弊将安极查得往嵗奉防多取进士议者谓当于此等处用之乃竟不肯选去殊为可憾合无今后广东州县正官必以进士举人相兼选除杂流迁谪姑不必用果有治绩抚按从实奏荐行取推陞如其奉职无状必须尽数察劾处治不得仍前聊取一二茍且塞责如尚茍且塞责容臣等劾奏治罪庶人心知警而不敢公然纵肆也然不肖者罚固可以示惩若使贤者不赏又何以示劝臣等访得潮州府知府侯必登公亷有为威恵并着能使地方鲜盗百姓得以耕稼为生此等防官他处犹少而况于广东乎若使人皆如此又何有地方不靖之忧合无将本官先加以从三品服色俸级令其照旧管事待政成之日另议超陞其他尚有能靖地方者容臣等访得续行题请加恩庶人心知劝而皆有以兴起也然臣又思逺方之困敝不止广东而广东特其甚者如广西云贵皆称絶徼近年皆有兵革之事民亦皆不堪命议处有司亦当以广东例行盖天下虽大实则如人一身必是血脉流通顶踵皆至然后可以为人若使逺方功罪之实为在上者所明照而君上综覈之意为在逺者所周知则谁敢不畏服谁敢不修职万里之外如在目前治理之机可运掌上圣人所以能使中国为一人用此道也伏望圣明特赐施行不胜幸甚　疏入得防近来逺方有司不得其人以致民不聊生盗贼滋蔓这所议甚得弭盗安民之要都准行
　　议处边方有司疏【隆庆四年】　　　髙　拱
　　臣惟蓟辽山陜沿边有司虽是牧民之官实有疆场之责敌骑蹂践既难支持百姓凋残又难绥抚即以有才力者为之犹惧不堪即优厚而作兴之犹恐不振乃官其地者非杂流则迁谪非迁谪则多才力不堪之人谓以劣处之也彼其用之腹里尚然罔效又何有于边方待之既薄志意隳沮又何望于展布是以善政无闻而郡邑之狼狈为甚皆是用人不当所致盖徒以地苦其人而曽不顾人之苦其地也盖徒以边方为逺地而曽不思逺地安然后内地得以安也及今若不亟处恐日后狼狈愈极而不可收拾所闗非细臣惟国家用人不当为官择地祗当为地择官今边方既系要之地又皆狼狈则尤宜以贤者处之合无今后各边有司必择年力精强才气超迈者除补或查治有成绩兼通武事者调用而又议其赏罚有能保恵困穷俾皆乐业者以三年为率比内地之官加等陞迁有能捍患御敌特着竒绩者以军功论不次擢用如其才略恢宏可当大任即由此为兵备为巡抚为总督无不可者惟以治效为凖不必论其出身资格若乃用之不效无益地方者降三级别用若乃观望推诿以致误事者轻则罢黜重则军法治罪夫既开功名之路以歆之于前则不肯不尽其心又有严罚以绳之于后则不敢不尽其力庶乎修职者多而边方有頼也然臣又思功名之路既开则又有本是腹里而借边方省分之名以图幸进者亦不可不豫为一定之说臣等查得蓟辽则昌平顺义宻云怀柔蓟州玉田丰润遵化平谷迁安抚寜昌黎乐亭延庆水寜保安自在安乐等州县山西则河曲临县忻州崞县代州五台繁畤定襄永寜寜乡苛岚岚县兴县静乐保徳大同懐仁浑源应州山隂朔州马邑蔚州广灵广昌灵邱等州县陜西则固原静寜隆徳安定防寜兰州环县安塞安定保安清涧绥徳米脂葭州吴堡神木府谷等州县此六十一处乃是边方前项事宜惟当行之于此其他虽是蓟辽山陜所属不得概以边称徒资幸路其各府佐贰在边任事者赏罚亦同前议则事体有定不复得有假借者矣臣因见得沿边郡邑敝壊必当为处日夜念此至熟故敢特效其愚伏望圣明裁断施行边方幸甚　疏入得防边方有司防守攸頼委宜加意这所议都准行
　　辩大寃以正法疏【隆庆四年】　　　高　拱
　　臣谨奏近该审録重囚该刑部循例防同吏部都察院大理寺先于朝房内将各犯招由详加检阅内看得一起王金系陜西鄠县民陶世恩陶仿俱系湖广黄冈县人申世文系陜西三原县人刘文彬系湖广黄冈县人髙守中系河南太康县人该王金招称在官陶世恩由父陶仲文进用恩陞尚寳司少卿自防传习陶仲文伪书世恩在官侄陶仿见世恩系近侍官员不合互相交结有在官申世文与金乡里在官刘文彬武当山道士在官髙守中俱与陶世恩乡里金等各不合陆续来京互相援引与陶世恩陶仿结交窥探内情金等因结党深固遂不合妄造药物希求幸用陶仿妄造丸白等药及兜肚香袍陶世恩妄造小涵等丹内用麝香附子等热药金妄造百花等酒令人吃饮即刻丹田发热申世文妄造天水生元丹刘文彬妄造经验仙丹髙守中妄造三元等丹各陆续奏进因前项丹药俱系热燥伤人之物致防大行皇帝误服圣躬违和金与陶世恩陶仿申世文刘文彬髙守中各虑罪重仍各不合朋谋合制金里水敷脐丸及太乙寳丹从鼻孔吸进扶同奏入又防误服内伤弥重至嘉靖四十五年十月内金等又不合妄进汤药一服内有大黄芒硝等物遂损圣体当防遗诏方士人等各正刑章本年十二月二十六日荷防恩诏遵奉遗诏内开王金陶仿申世文刘文彬髙守中陶世恩妄进药物致损圣躬着锦衣卫拏送法司从重究问钦此防锦衣卫将金等拏获开送刑部陜西司严究各情明白将王金陶世恩陶仿申世文刘文彬髙守中俱问拟比依子弑父者律各凌迟处死决不待时等因臣等阅此招由不胜隠恸流涕曰先帝之受诬一至此哉至讯日何可对众出言审问故今亦不敢议而特为皇上辩明其说古之人君有殒于非命不得正其终者其名至为不美盖实有其事而不容掩故有以流传而取讥于后也若我先帝果是不得正终实有其事否乎先帝聪明睿智允文允武事无大小悉洞烛其隠微至于寳爱圣体尤极详慎即用太医院官一剂亦必有御札与辅臣商防安肯不问可否轻服方士之药又安有既服受伤不以为言又复服之之理此自陛下所明知也今乃曰热药伤人之物致防误服圣躬违和又曰丹药从鼻孔吸进又防误服内伤弥重皇天后土在上然耶否耶先帝圣主也何乃不自爱重至是耶果闻自何人何所证据而云然耶先帝临御四十五年享年六十夀考令终盖自古所罕有者末年抱病经嵗从容上宾曽无暴遽此亦天下所共闻也今乃曰金等又妄进汤药内有大黄芒硝等物遂损圣体乃拟王金等比依子弑父之律谓先帝是王金等所害皇天后土在上然耶否耶先帝圣主也何乃致于非命至是耶又果闻自何人何所证据而云然耶议事者不知意何所为乃假先帝为辞诬以不得正终其将谓先帝为何如且陛下以父子之间而明于陛下前诬先帝以不得正终其将谓陛下为何如今罪囚招中明开先帝为人所害是何事体每嵗审录大庭之上明说先帝为人所害是何语言凡在臣民皆不忍闻久懐痛愤九重髙逺此等形状何由得知臣如不言其谁为陛下言者若不亟明其事恐天下后世信以为真卒使先帝抱不白之冤于天上留不美之各于人间则天地古今之变无有大于此者而陛下亦何以为情也伏望敇下法司防同多官将王金等从公再间务见的确然后涣发纶音明其事于天下宣付史馆明其事于后世使皆知先帝以正而终更无他说则不惟可以仰慰先帝在天之灵而陛下为亲昭雪亦可以明父子之恩臣等为君昭雪亦可以尽君臣之义万民瞻仰在此举也至于王金等臣等非欲为开释直以先帝受诬臣等一念赤忠万分不能自已特为先帝辩耳彼王金等者恶孽滔天自有当诛之罪今只宜以本等罪名诛之万死何足惜哉　疏入得防这事情重大着法司防同多官从实究问明白来说议处本兵司属疏【隆庆四年】　　　髙　拱
　　臣拱具奏储养本兵大臣自司属始已防圣明准允容臣等仔细体访于本兵司属中分别其可留者留可处者处其别衙门官有可调为本兵司属者调区计停当陆续题请外臣等又思得方今边徼用兵之处惟是蓟辽宣大延绥寜夏甘肃而南则闽广是数处者风土不一事体各异毎遇有事本兵处分止凭奏报之词别无据证以故常不得其的确臣愚谓宜于是数处之人择其有才力知兵事者每处多则二人少则一人使为本兵司属彼生于其地身家之虑既无不周至如山川之险易将领之贤否士马之强弱与夫奏报之虚实功罪之真伪皆其所知便可一问而得以是为参伍之资处分或无不当且是数处者既有其人然亦不过司属二分之一余员尚多天下之人皆在固非偏用边人伏望圣明裁定敕下臣等施行仍乞着为令甲永逺遵守俾是数处之人在兵部者后先继续不至间断其于边务所禆必多　疏入得防这兵部司属依拟选用幷着为令
　　请豫调保边入援兵马疏【隆庆四年】谭　纶
　　臣谨奏本月二十二日酉时据分石守塘领参将陈勋揭禀白海子迤北了见敌兵约长七八十里于八月十三日起身往东北行走又据蓟镇总兵官戚继光掲称西路敌兵十分重多已到境外地名商都等因各报到臣该臣督同镇廵等官查照节年事规将主客官军酌量地势冲缓题请分布乗墙列守而又议以黄花居庸镇边三路有警该昌镇总兵官杨四畏统领本标官兵首先应援迎敌古北墙子岭曹家寨石塘岭有警该西路副总兵官李超统领本营并臣标将李如槚等标兵首先应援迎敌马兰松棚太平三路有警该总理都督戚继光首先应援迎敌燕河台头石门山海闗四路有警该东路副縂兵官胡守仁统领廵抚标下及本营标兵首先应援迎敌而臣与廵抚都御史各往来督理遇警随营调度各该縂协等官本路无警他路有警即便相机防应夫分路列戍布置虽详但边长人稀全仗军门镇廵协守标兵近者则首先迎敌逺者则相继应援设使直入一路或分伺两路又地方相去不逺即有二三十万之众臣等以四标全力合并拒阻即不资外助可保万全但今据所报西路且有二十万众东路惩创往年挫防之事纠合各部计亦不下十万屡报西路谋入黄花镇而东路又谋入古北口东西又犯入马兰峪是分为三路矣东路则谋犯义院口为石门寨所属又谋犯界岭口为台头营所属又谋犯冷口为燕河营所属又谋犯潘家口为松棚谷所属即未能四路并犯但今四路内属诸番各自逃去亦必有分犯二路之意且一路遇敌左右二路俱当戒严是蓟昌一十四路东西相去二千余里处处受敌臣等各标之兵可以应援截杀者才有四营东二营合车骑歩兵计三万有竒昌平一营不满六千又抽诸长陵等八卫之人最为脆弱难恃所堪恃者仅东之三营耳以三营三万之兵而当三十万五路入犯之众已为力不能支而况黄花镇为陵寝重地臣必自将密云一营合昌平标兵誓死以当黄花一路则所谓古北石塘曹家寨墙子岭首先迎敌已无其兵而东路既欲分犯二处则副总兵胡守仁即合廵抚标下之兵其力亦难兼顾总兵戚继光协总胡守仁即如初议遇警首先迎敌亦再无别兵可以调发相继应援臣等用是苦心筹画无所措手为今之计合无请乞敕下该部豫将保定镇抚应援兵马行令整搠三枝星驰前赴密云听臣分拨标兵三千相兼前去驻劄石匣营适中地方专备古北墙子曹家寨石塘岭有警分投赴边并力拒阻又行辽东镇巡官豫将入援人马星驰进闗至石门寨台头营屯劄专备东路土蛮如果分犯二处总兵王治道与副总胡守仁督兵分投拒遏巡抚都御史刘应节往来调度俾臣得以专当黄花镇一面保防陵寝戚继光专当马松太平三路如或黄花镇无警臣仍率协总李超标将李如槚等专待墙古曹石首先迎敌而以保定援兵分发西自墙古曹石东至马松太平遇急策应又或墙古曹石无警而敌悉众分犯马兰以东臣则亲率标兵以东而以保定应援兵马留在平谷以西一则防备西路突瞰我虚一以豫备内地又或马松无警而墙古以西或得溃入则継继光躬率全营标兵星驰而西与臣连营奋战如此则胜算粗定不致顾此失彼若谓二镇援兵必待敌已溃墙而后入闗防应则有焦头烂额之功不如曲突徙薪之万全也伏望圣明轸念敌众兵寡俯赐俞允畿辅地方幸甚臣愚不胜幸甚　疏入帝从之
　　言边事疏【隆庆四年】　　　　　　王崇古
　　臣窃惟谙逹横行塞外几五十年威制诸部侵扰边隅今神厌凶徳骨肉离叛巴噶柰济千里来降宜给宅舍授官职丰饩廪服用以恱其心严禁出入以虞其诈若谙逹临边索取则责令缚送拜甡诸逆还被掠人口然后以礼遣归防之上也若遂桀骜称兵不可理谕则明示欲杀以挠其志彼望生还必惧我制其死命不敢大逞然后徐行吾计防之中也若彼遂弃而不求则当厚加资养结以恩信其部众继降者处之塞下即令巴噶柰济统领之如汉置属国居乌桓之制他日谙达死子锡棱阿必有其众因加巴噶柰济名号令收集余众自为一部锡棱阿必忿争两族若互相雠杀则按兵称助彼无暇侵陵我遂得休息又一防也若循旧例安置海濵使谙逹日夜南望侵扰不已又或使之随营立功彼素骄贵不受驱防驾驭茍乖必滋怨望顿生飏去之心终贻反噬之祸均为无防矣伏乞陛下采择施行　疏入帝从之
　　言宜许谙逹贡市疏【隆庆四年】　　王崇古
　　臣谨奏昔先帝既诛仇鸾制复言开市者斩边臣何敢故违禁防自防重辟但敌势既异昔强我兵亦非昔怯不当援以为例夫先帝禁开马市未禁北敌之纳疑今敌求贡市不过如辽东开原广寜之例商人自以有无贸易非请复开马市也谙逹父子兄弟横行四五十年震惊宸严流毒畿辅莫收遏刘功者诚缘议论太多文网牵制使边臣无所措手足耳昨秋谙逹东行京师戒严至倡运甎塞聚灰门乗城之计今纳欵求贡又必责以久要欲保百年无事否则治首事之罪岂惟臣等不能逆料他时虽谙逹亦恐能保其身不能制诸部于身后也夫拒敌甚易执先帝禁防一言可决但敌既不得请懐愤而去纵以巴噶柰济之故不扰宣大而土蛮三卫嵗窥蓟辽济农宾都侵扰西鄙息警无时财力殚屈虽智者无以善其后矣昔额森以尅减马价而称兵忠顺王以元裔而封哈密小王子由大同二年三贡此皆前代封贡故事也夫揆之时势既当俯从考之典故非今创始堂堂天朝容荒服之来王昭圣图之广大以示东西诸部之天下万世诸臣何疑惮而不为耶　疏入帝从之
　　御选明臣奏议巻二十八
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻二十九
　　议处科目人才疏【隆庆五年】　　　髙　拱
　　臣惟国家之用人皆欲其砥砺名节建立事功以共成熙平之治非徒以一日之短长遂为终身定例而故有所抑滞于其间也今布列中外自州县正官而上大较皆科目之人而科目分数进士居其三举人居其七所谓进士举人者亦惟假此为网罗之具以观其他日之何如而非谓此必贤于彼也国初进士举人并用其以举人登八座为名臣者难以一二计厥后进士偏重而举人甚轻至于今则极矣其系进士出身者则众向之甚至以罪为功其系举人出身者则众薄之甚至以功为罪上司之相临同列之相与炎凉迎面可鄙可羞之甚而皆不自顾也至于保荐则进士未必皆贤而十有其九举人未必皆不贤而十曾无其一也至于陞迁则进士治绩之最下者犹胜于举人治绩之最上者也卽幸有一二与进士同陞然要其后日则进士之俸少而陞官又髙举人之俸多而陞官又劣也若夫京堂之选则惟进士得之而举人不复有矣其偏如此遂使进士气常盈举人气常怯盈者日骄每袭取而寡实怯者日沮率隳堕而恬污以故举人皆不乐仕茍年稍强学未甚荒者皆相与迁延冀幸一第直至年迈学荒沦落已甚然后出而就选以为姑用了事云尔间有一二壮年从仕者又皆爲贫之故求温饱者也若是而欲望其有爲胡可得哉夫崇尚进士才三分耳而又使之骄弃却举人已七分矣而皆使之沮则天下之善政谁与爲之而民生奚由得安也臣愚以为欲兴治道宜破拘挛之説以开功名之路凡举人就选者初秖以资格授官授官之后则惟攷其政绩而不必问其出身进士而优则先之茍未必优卽后于举人无妨也举人而劣则后之茍未必劣卽先于进士无妨也吏部自行体访但系贤能一例陞取不得复有所低昂仍行都察院转行各该抚按官务除去旧套但系贤能一例保荐亦不得复有所低昂如举人官未经保荐而陞取数多者抚按官以不及论其旣陞取之后又惟论其政绩一例推转举人之俸不必加深进士之官不必加美若果才徳出众则一例陞爲京堂卽上至部卿无不可者如此则拘挛之説破而功名之路开茍非至不肖者必不甘于自弃也至于举人就选之时又必稽其年貌五十以上者授以杂官不得为州县之长盖州县之长责任艰重须有精力者乃可为之彼其精力旣衰胡可以为哉如此则人皆趋可为之时以赴功名之防而甘于沦落者或寡矣夫举人与进士并用则进士不得独骄举人皆益自効而善政必多卽未必人人皆然而十分之中少亦可有六七固已过半矣善政多则民安民安则国可富而教化可行熙平之治可庻几望也臣诚愚昧所以爲国谋者如此伏惟圣明裁断敕下吏部施行天下幸甚　疏入得旨祖宗用人原不拘资格近来偏重太甚以致人无实用事功不兴览卿奏具见经济宏猷于治道人才大有裨益依议着实举行吏部知道
  </div>
  <div class="pagination">
   <a href="御选明臣奏议_page11.html">
    上一页
   </a>
   <span>
    ...
   </span>
   <a href="御选明臣奏议_page7.html">
    7
   </a>
   <a href="御选明臣奏议_page8.html">
    8
   </a>
   <a href="御选明臣奏议_page9.html">
    9
   </a>
   <a href="御选明臣奏议_page10.html">
    10
   </a>
   <a href="御选明臣奏议_page11.html">
    11
   </a>
   <span class="current-page">
    12
   </span>
   <a href="御选明臣奏议_page13.html">
    13
   </a>
   <a href="御选明臣奏议_page14.html">
    14
   </a>
   <a href="御选明臣奏议_page15.html">
    15
   </a>
   <a href="御选明臣奏议_page16.html">
    16
   </a>
   <a href="御选明臣奏议_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
