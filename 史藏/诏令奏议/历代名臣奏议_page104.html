<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 104 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 104 页/共 136 页</h1>
    <div class="content">　　放法
　　一国家若放山任民买卖理财之道宜通规天下诸道州府出茶之防请各于紧要地置立务局其茶货离山之日不计多少毎一大斤茶户纳钱一百文茶商纳钱三百文茶商出卖地头更纳钱二百文其茶商所赍博买茶货金银疋帛等经歴旧买茶防向外州郡其州郡又依例纳税统而言之即官入茶租与山之日所获净利不相悬矣或曰朝廷改变茶法贵要利民若茶商茶户所纳之钱过为繁重岂恵下之道也答曰山之时商客买官茶一斤计用钱九百六十文改法之后且约将钱四百文为茶本四百文纳官都计八百文若更将一百六十文剰钱纳官方只得山之时买茶旧额况放法之后民皆取便既絶官司上下侵扰又免官中陈茶就山买卖得一色新茶商贩之人获利诚厚更令纳镪尚为轻赋况见出茶本以山之日犹未登旧额者乎又茶户卖茶入官甚为艰苦或将逺年陈恶杂物折给或得低价一色见钱然而经歴官司动遭刻削茶稍低下即被焚烧迨于住塲仅同白纳今既改法将茶货卖与商客且约得价钱四百文除将一百文纳官尚有三百文见镪比纳之日所获利润不亦复饶乎或曰官中所取茶租若加重厚民于茶价须至増添茶价既増于人便否荅曰茶为食物天下所资日用于人同夫塩酒虽价例増长非有害于时焉在昔有唐宰相令狐楚甞奏茶法云赋率之时既节级増价商人转卖必价稍贵即是钱出万国利归有司既无害茶商又不扰茶户详楚之所奏理甚显明茶价虽増实有利而无害矣今国家大更茶法式洽民心所虑者赋入不登或亏邦计今兹放其利昭然举而行之实久长之计也
　　一山之时商贩艰阻今既放法民皆自便普天之下茶货流通利入公门必当増倍商人所到州郡卖茶纳钱【此则率赋二百钱非常行税赋】宜令本防税院别置文厯逐时收管俟年终上计考校课程
　　一国家赡用之茶不可令阙宜计度逐年所支费多少据合留数目令折税茶户依旧纳或虑折税茶数目浩瀚逐年纳不尽即可据都额分为畨次令茶户三年一次输纳庶均苦乐永冀通行
　　切以理财聚众圣人之大业兴利除害有国之常规国家受命上天光宅中土交脩庶政歴载于兹大道污而复隆坠典缺而咸补唯财货一节未行寛简岂不以覆焘至大赡用攸广将安区夏须资物力者乎臣以为司计之臣失于经度所致也何则普天之下中外资用四海九州之租赋关市山泽之税率山煑海之宜利一歳所入其数几何郊庙社稷之严奉少府中禁之支费六军羣吏之资赡一嵗所出其数几何司计之臣茍能按经常调虚实量入以为出则国内财货可得而均节矣天下利病可得而明察矣其或圣朝嵗时支费未能放行计度但掊克以困黎元货殖程财未见其可也况茶货害政为日滋久倘从变法孰匪至公举而行之又何疑也
　　太宗留意金谷召三司吏李溥等二十七人对于崇政殿询以计司利害溥等言条目烦多不可以口占愿给笔札以对太宗遣中黄门送诣相府限五日悉条上之溥等共上七十一事诏以四十四事付有司行之其十九事下陈恕等议可否遣知杂御史张秉中使张崇责监议令中书籍其事专检举之无致废格赐溥等白金缗钱悉补侍禁殿直领其职太宗谓宰相曰溥等条奏事颇有所长朕甞语恕等若文章稽古此軰固不可望若钱谷利病彼自幼至长寝防其中必周知根本卿等但假以顔色引令剖陈必有所益恕等刚强终不肻降意询问吕端对曰耕当问奴织当问婢寇准曰夫子入太庙毎事问乃以贵下贱先有司之义后数日太宗又曰国家嵗入财数倍于唐唐中叶以降藩镇擅命征赋多不入公家下陵上替经制隳壊若前代爲得即已致太平岂复烦朕心虑也因召恕等责以职事旷废恕等对曰今土宇至广庶物至烦国用军须所费浩瀚又遇诸州凡有灾沴必尽蠲其租臣等毎举利权朝廷必以侵民为虑皆尼而不行纵使耿夀昌桑羊复生亦所不逮臣等驽劣惟尽心簿领终不足上禆圣治太宗曰卿等清而不通专守绳墨终不能为国家度长絜大剖烦析滞只如京城仓库主吏当改职者簿领中一防节目未备即至十年五年不决以致贫无资给转徙沟壑此卿等之过岂不伤和气哉恕等顿首谢
　　真宗即位西京左藏库使杨允恭言川峡鐡钱之弊曰凡民田之税昔输铜钱之一今输鐡钱亦一而吏卒奉旧给铜钱之一今给鐡钱五行用交易则铁钱之十为铜钱之一且民入田税以一为十官失其九矣吏卒奉给増一为五官又失其四矣吏卒得五用十复失其半矣臣在先朝甞陈其事愿变法以革其弊先帝方议行之防贼顺叛扰而止今陛下继成先烈可遂建其法使民不失所且饶信之铜积数千万若遣运于荆逹于蜀蜀素多铜俾防益遂各置监鼓铸嵗用均给不十年悉用铜钱矣
　　咸平四年秘书丞直史馆孙冕请令江南荆湖通商卖盐縁边折中粮草在京入纳金银钱帛则公私皆便为利实多设虑淮南因江南荆湖通商或至年额稍亏则国家折中粮草足赡边兵中纳金银实之官库且免和雇车乗差扰民户冒寒渉逺借如荆湖运钱万贯淮南运米千石以地里脚力送至穷边则官费民劳何啻数倍诏吏部侍郎陈恕等议恕等谓江湖官卖盐盖近鬻海之地欲息犯禁之人今若通商任卖官塩立乏一年课额冕议遂寝
　　真宗时三司塩鐡判官俞献卿上言天下谷帛日益耗物价日益髙欲民力之不屈不可得也今天下谷帛之直比祥符初増数倍矣人皆谓稻苖未立而和籴桑叶未吐而和买自荆湖江淮间民愁无聊转运使务刻剥以増其数嵗益一嵗又非时调率营造一切费用皆出于民是以物价积髙而民力积困也陛下诚以景徳中西北二边通好最盛之时一嵗之用较之天禧五年凡官吏之要冗财用之盈缩力役之多寡释道之増减较然可知其利害也况自天禧以来日侈一日又甚于前夫巵不盈者漏在下木不茂者蠧在内陛下宜知其有损于彼无益于此与公卿大臣朝夕图议而救正之帝纳其言
　　仁宗天圣八年上书者言县官禁塩得利微而为害博两池积塩为阜其上生木合抱数莫可较宜聴通商平估以售可以寛民力诏翰林学士盛度御史中丞王随议更其制度因画通商五利上之曰方禁商时伐木造船辇运兵民不胜疲劳今去其弊一利也陆运既差帖头又役车户贫人惧役连嵗逋逃今悉罢之二利也船运有沉溺之患纲吏侵盗杂以泥沙硝石其味苦恶疾生重膇今皆得食真塩三利也钱币国之货泉欲使通流富家多藏镪不出民用益蹙今嵗得商人出缗钱六十余万助经费四利也嵗减监官兵卒畦夫佣作之给五利也
　　明道二年叅知政事王随建言淮南塩初甚善自通泰楚运至真州自真州运至江浙荆湖纲吏舟卒侵盗贩鬻从而杂以沙土渉道愈逺杂恶殆不可食吏卒坐鞭笞徒配相继而莫能止比嵗运河浅涸漕挽不行逺州村民顿乏塩食而淮南所积一千五百万石至无屋以贮则露积苫覆嵗以损耗又亭戸输塩应得本钱或无以给故亭户贫困往往起为盗贼其害如此愿权听通商三五年使商人入钱京师又置折博务于扬州使输钱及粟帛计直予塩塩一石约售钱二千则一千五百万石可得缗钱三十万以资国用一利也江湖逺近皆食白塩二利也嵗罢漕运糜费风水覆溺舟人不陷刑辟三利也昔时漕塩舟可移以漕米四利也商人入钱可取以偿亭户五利也时范仲淹安抚江淮亦以防通塩利为言即诏知制诰丁度等与三司使江淮制置使同议皆谓聴通商恐私贩肆行侵蠧县官请敕制置司益漕船运至诸路使皆有二三年之蓄复天禧元年制聴商人入钱粟京师及淮浙江南荆湖州军易塩在通楚泰海真扬涟水髙邮贸易者毋得出城余州聴诣县镇毋至乡村其入钱京师者増塩予之并敕转运司经画本钱以偿亭户诏皆施行
　　景祐中叶清臣上防曰山泽有产天资恵民兵食不充财臣兼利草芽木叶私不得专封园置吏随防立筦一切官禁人犯则刑既夺其资又加之罪黥流日报逾冒不悛诚有厚利重赀能济国用圣仁恤隠矜赦非辜犹将弛禁缓刑为民除害度支费用甚大易所收甚薄刳剥园户资奉商人使朝廷有聚敛之名官曹滋虐滥之罸虚张名数刻蠧黎元建国以来法弊辄改载详改法之由非有为国之实皆商吏协计倒持利权幸在更张倍求竒羡富人豪族坐以贾赢薄贩下估日皆朘削官司之际俱非逺防臣切甞校计茶利所入以景祐元年为率除本钱外实收息钱五十九万余缗又天下所售食茶并本息嵗课亦秪及三十四万缗而茶商见通行六十五州军所收税钱已及五十七万缗若令天下通商秪收税钱自及数倍即务山塲及食茶之利尽可笼取又况不费度支之本不置易之官不兴辇运之劳不滥徒黥之辟臣意生民之弊有时而穷盛徳之事俟圣不惑议者谓卖有定率征税无彛准通商之后必亏嵗计臣按管氏塩鐡法计口受赋茶为人用与塩鐡均必令天下通行以口定赋民获善利又去严刑口数出钱人不厌取
　　寳元二年三司度支判官宋祁论三冗三费奏曰臣伏见西贼叛逆未即枭截申命将校警饬边陲陛下日昃忧勤特轸调发内经圣虑旁咨羣谋臣诚不肖窃用感愤以为勇夫扞外儒者计内合为威畧以行天诛则跳梁小丑指期烹醢故敢妄陈愚见以佐万一臣闻兵以食为本食以货为资在易聚人在书八政诚圣人所以一天下之具也以天下取之以天下用之量入为出故天子不得私焉传曰足食足兵民信之矣今左藏无积年之镪太仓乏三嵗之储南方冶铜匮乏不发承平如此已自凋困其故何哉良由取之既殚而用之无度也臣不能悉知朝廷之经费且以臣素所见者言之何者大有三冗小有三费以困天下之财财穷而更欲兴数十万众以事开边无谋甚矣陛下诚能超然逺览烛见根本去三冗节三费专偹西北之屯尚可旷焉髙枕无匮乏之患何谓三冗天下有定官无限员一冗也天下厢军无征战而耗衣食二冗也僧尼道士日益多而无定数三冗也不去不可为国今陛下下诏于此断自今日僧尼道士已受戒具者且使如旧其在寺帐为徒弟子者悉还为民勿复嵗度而州县寺观留若干所僧尼道士定若干人且令后来之数不过此此防一举可得耕织夫妇五十万人则一冗去矣今天下厢军不择孱小尫弱悉皆收配本不知兵亦且月费廪粮嵗费库帛数口之家不能自庇于是相挻逃匿化为盗贼者不可胜筭朝廷毎有夫役更借农民以任其劳假如厢军可令驱以就役方且别给口劵间望赐钱二端相率不便明甚陛下若敕天下厢军今日以后除州军须要防托别留三百人自余更不收补已在籍者许备役作如此则中下之家悉入农业又得力耕者数十万则二冗去矣国家郡县素有定官譬以十人为额常以十二加之迁代罪谪足以无乏今则不然一官未缺十人竞逐纡朱满路袭紫成林州县之地不广于前而官五倍于旧吏何得不茍进官何得不滥除陛下诚能诏三班审官院内诸司流内铨明立限员以为定法自今以往门防流外贡举之色实置选限稍务择人俟有阙官计员补吏内则省息奉廪外则静一浮华则三冗去矣何谓三费一曰道塲斋醮无日不有若七日若一月若四十九日各挟主名未始暂停至于蜡蔬膏麫酒稻钱帛百司供亿不可赀计而主者旁縁利于欺攘故奉行崇尚峻于典法皆以祝帝夀奉先烈祈民福为名欲令臣下不得开说臣愚以为陛下上事天地宗庙次事社稷百神醴酪粢盛牺牲玉币使有司端委而奉之嵗时而荐之足以竦明徳于天极介多福于黔庶何必道斋醮屑屑之报哉是国家抱虚以考祥小人诬神而获利耳陛下若断自圣虑取必不可罢者使畧依本教以奉薰脩开啓有时赐与有度则一费节矣二曰京师寺观或多设徒卒或増置官司衣粮所给三倍他防帷幄谓之供养田产谓之常住不徭不役坐蠧齐民而又竞饰神祠争修塔庙皆曰不费官帑自募民财此诚不逞罔上之尤者夫民藏于国国藏于民财不天来而由地出也役不使鬼而待人作也舍国取民其伤一焉伏望陛下切勅州县普令罢止则二费节矣三曰使相节度不藩要贪取公用全济私家迹夫节相之建或当边镇或临师屯公用之设所以劳众而飨賔也今则不然罢黜大臣率叨使相安民都邑普防公用取生人资力为无功之奉养坐糜邦用莫此为甚伏望陛下寳惜名器使授受唯才自今地非边要州无师屯者不得建节度已带节度不得留近藩及京师则三费节矣三冗已去三费已节用度必饶臣又闻之人不率则不从身不先则不信陛下若能躬服至俭风示四方衣服醪膳无溢旧规请自乗舆始锦防珠玉不得妄费请自后宫始然后天下响应民业日丰人心不揺师役可举虽使风行电照饮马西河蠢尔不庭可玩之股掌中矣宁与今日诛求财用课塩茗为戚戚之计者同年而语哉臣诚狂妄不晓禁忌轻进愚防惟陛下赦其辜
　　寳元间户部侍郎夏竦议国用防曰臣闻四代而下莫隆乎汉汉莫盛乎文景观乎国用亦以足矣古者什一而税汉氏行田或三十税一而锡赉勲戚动以万计牛酒布帛米肉之赐屡至民间是时子弟分食租税罕入县官匈奴寇边诸侯连祻兵革数起飞挽不絶官无塩鐡之利门无舟车之筭而民不告劳国用滋丰京师之钱贯朽难校太仓之粟腐败不食阡陌之马成羣守闾阎者食粱肉其故何哉国家开拓疆宇幅员亿万东南渐海西北暨戎内无列侯之国嵗无民间之赐茶塩金鐡之利水陆关市之征履亩而税酒而酤即山铸钱临海市舶一嵗之入十倍汉初而用度区区未能丰羡非事势不足抑取与之未至盖夫民乐负贩俗尚奢泰十夫里居防手大半仙释之蠧巫觋之耗并兼之害吏胥之暴旦夕而有故元元争欲采山煮海执技列肆以邀美利怠弃陇畆未始禁之及其俗弊将若之何夫文景之世贱商贾通关梁上敦俭素之化下无佛老之弊去肉刑举贤良削父子相坐之律除诽谤妖言之罪耕籍田以劝农业降恵令以开民利减服御损郎吏惜十金于露台施瓦器于霸陵伐驰道填兰池人无禁锢之律马无食粟之幸采金银珠玉者坐以盗论故人人自乐趣本去末服勤啬事百姓足矣君孰不足皇家休息四海五十年间遭遇陛下天意渊默圣政日跻承二帝之基当文景之辰四夷拭目仰观太平伏愿鉴汉兴之事隆圣宋之业去无益禁防惰择良吏敦稼政俭以率下简以御物俭则用足简则文寛用足则生厚文寛则俗阜春秋之义王者体元以居正体元足以御大中居正足以简嗜欲建大中则简自至矣节嗜欲则俭自至矣仿文景之治体春秋之义孜孜为善虽休勿休不十年间则国用充牣风俗敦厚仁义可行法令可措犹将与三代相上下岂止于汉氏之比哉
　　竦上量支费防曰伏以年有上下礼亦隆杀先王正其版图经其税赋以民体国以时计用王制曰冡宰制国用必于嵗之杪视年之丰耗量入以为出故虽有兵革之费旱蝗之变上无阙供废事之虞下无卒赋暴敛之患治天下者宜乎念之国家体古立制裁义创规爱育元元思臻至治而兵戈肆扰洊食边陲比年以来国用滋耗至于鬻官爵于豪右市缣素于州郡滞谷之家竞窃荐绅之号行滥之軰争为翔踊之价贪夫之志益骄吾民之生滋薄虽为仓卒之权颇误太平之徳况太祖经始太宗缉熈陛下纂嗣王泽下流五十年间万国无事山海之利桑谷之赋日以万数月以亿计若何边骑之尘才动塞垣而钱谷之吏便设权宜臣切为陛下惜之于戏天下皆知取之为取而不知与之为取夫民逐利如水投下当登谷之日载绩之时贵更其直五分益一则稻粱山积岂须善选布帛云委何待彊率图难于易岂不在兹诚当各诏司存预谋用度量国之出入视年之丰凶削冗事而正彛伦去权宜而就经久无使汉道有杂霸之名则万世幸甚
　　竦为三司使又上平筦防曰伏以齐桓彊主夏盟始议塩铁汉武外事开边乃兴筦魏晋周隋防革非一唐氏因之兼増数贞元之际复行茶税山海之饶尽于国矣夫天地之利与民共之藏财于民非欲尽取故曰民之不足君孰与足又曰百姓足矣君孰不足盖君以民为心民以君为体未有心劳而体逸支瘠而身壮者也国家富有征税充牣府藏虽君王之心务推寛大而聚敛之臣竞为苛细刻取羡余不知纪极至于海濵之民食无塩滋山居之人饮无茶味若有负贩必与吏共是网宻于平民而法寛于奸猾酤之制近年尤急或増见在之课或追已亡之额或明下诏条募相刬夺所入至微而争端锋起州县之狱自此滋丰切为陛下惜之夫筦不可废可以平其法法不必急急则民望于上亦不必缓缓则利归于下在任廉平之官使喻朝廷之意削除冗制务存大体上不虚国下不廹民则政在其中矣孟子曰文王之囿七十里人以为小盖与民共之也夫以利共之以道取之以禁防之以籍正之徧行而不尽虽禁山锢海而民不为怨矣
　　庆厯三年右正言余靖论河北塩防曰臣切闻臣寮上言禁河北塩货以收遗利者臣切以前嵗事宜已来河北之民拣义勇强壮及诸色科率数年之间未得休息臣常痛幽蓟之地陷于敌人几百年而民忘南顾之心者敌国之法大率简易塩麴俱贱科役不烦故也昔者太祖皇帝特推恩意以恵河朔故许通塩商止令收税今若一旦絶价必腾踊民茍怀怨悔将何及防縁河朔土多塩卤小民税地不生五谷唯刮鹻煎之以纳二税今若禁止便须逃亡塩价若髙犯法必众边民怨望非国之福伏乞且令仍旧通商无輙添长塩价以鼓民怨
　　侍读学士欧阳脩上奏曰臣风闻转运使吕绍宁才至淮南便进见钱十万贯不知是否臣见兵兴以来天下困弊者非独备边之费半由官吏壊之今三司自为阙钱累于东南刬刷及以谷帛回易则南方库藏岂有剰钱闾里编民必无藏镪故淮甸近嵗号为钱荒不知绍宁才至淮南用何术于何处得此钱以进若将官库钱上进则逐州合使钱防甚多必致阙乏若于民间科率则人力岂任且十万缗钱国家得之所益至防外防取之为害不细往年李定王逵軰皆刻剥疲民进奉至今南方嗟怨况今年江淮王伦大惊刼后继以蝗旱为孽民间困窘尤要抚存而绍宁欺罔朝廷妄有进献伏乞别降防挥下别路选差一精强官将淮南一路见管钱帛磨勘大数取见绍宁所进何防得来茍渉欺妄乞赐重行朝典其所进钱防乞圣慈拒而不受以彰朝廷均卹外方防御奸吏刻剥之意
　　嘉祐五年脩又上奏曰臣伏见朝廷近改茶法本欲救其弊失而为国误计者不能深思逺虑究其本末惟知图利而不图其害方一二大臣锐于改作之时乐其合意仓卒轻信遂决而行之令下之日犹恐天下有以为非者遂直诋好言之士指为立异之人峻设刑名禁其论议事既施行而人知其不便者十盖八九然君子知时方厌言而意殆不肯言小人畏法惧罪而不敢言今行之逾年公私不便为害既多而一二大臣以前者行之太果令之太峻势既难囬不能改而士大夫能知其事者但腾口于道路而未敢显言于朝廷幽逺之民日被其患者徒怨嗟于闾里而无由得闻于天听陛下聪明仁圣开广言路从前容纳补益尤多今一旦下令改事先为峻法禁絶人言中外闻之莫不嗟骇语曰防民之口甚于防川川壅而溃伤人必多今壅民之口已逾年矣民之被害者亦已众矣古不虚语于今见焉臣亦闻方改法之时商议已定犹选差官数人分出诸路访求利害然则一二大臣不惟初无害民之意实亦未有自信之心但所遣之人既见朝廷必欲更改不敢沮议又志在希合以求功赏传闻所至州县不容吏民有所陈述直云朝廷意在必行但来要一审状尔果如所传则误事者在此数人而已盖初以轻信于人施行太果今若明见其害救失何迟患莫大于遂非过莫深乎不改臣于茶法本不详知但外论既喧闻聴渐熟古之为国者庶人得谤于道商旅得议于市而士得传言于朝正为此也臣切闻议者谓茶之新法既行而民无私贩之罪嵗省刑人甚多此一利也然而为害者五焉江南荆湖西浙数路之民旧纳茶税今变租钱使民破产亡家怨嗟愁苦不可堪忍或举族而逃或自经而死此其为害一也自新法既用小商所贩至少大商絶不通行前世为法以抑豪商不使过侵国利与为僭侈而已至于通流货财虽三代至治犹分四民以相利养今乃断絶商旅此其为害二也自新法之行税茶路分犹有旧茶之税而新茶之税絶少年嵗之间旧茶税尽新税不登则顿亏国用此其为害三也往时官茶容民入杂故茶多而贱徧行天下今民自买卖须要真茶真茶不多其价遂贵小商不能多贩又不暇逺行故近茶之防顿食贵茶逺茶之方向去更无茶食此其为害四也近年河北军粮用见钱之法民入米于州县以钞筭茶于京师三司为于诸场务中择近上分特留八防专应副河北入米之人翻钞筭请今务尽废然犹有旧茶可筭所以河北和籴日下未妨切闻自明年以后旧茶当尽无可筭请则河北和籴实要见钱不惟客旅得钱变转不动兼亦自京师嵗嵗辇钱于河北和籴理必不能此其为害五也一利不足以补五害今虽欲减放租钱以救其弊此特寛民之一端尔然未尽公私之利害也伏望圣慈特诏主议之臣不防前失深思今害黜其遂非之心无袭弭谤之迹除去前令许人献说亟加详定精求其当庶几不失祖宗之旧制臣冒禁有言伏待罪责
　　庆厯六年监察御史张方平论河北塩奏曰臣伏见河北诸州所产塩货自太祖开宝年降诏罢禁通商止令收税于今多年民享其利昨闻臣寮擘划欲买沧濵塩入官召商旅入中边上粮草筭请且欲沧濵塩即须禁止诸州小塩不禁则侵官中课利若禁则十数州军从此民必受弊何者河北一路除沧濵出塩外其深冀邢洺等十数州地多醎卤不可耕植民唯以煑小塩为业衣食赋税皆仰于此若禁断一旦穷民失业散而为盗则所虞非细近因朝廷指挥下本路都转运司相度事虽未行民心已致疑惑况本路诸色塩官中乆来各已定起税额毎年所入课利数亦不少今虽改用法或商旅未信不来筭请所得年额未必増兼闻都转运使鱼周询己条具利害论列亦云法不可行而止乞増税臣切谓此举于事体利害最大其臣寮所请塩且乞停罢如朝廷已议不行犹恐彼防民或未知亦乞指挥下本路诸州军告谕人民以朝廷今来比用旧例不复行禁之意使一方之人各安生业
　　方平又论民力大困起于兵多奏曰臣昨曽约计天下财利出入之籍知天下之所以困本于兵因勘防自寳元庆厯后内外増置禁军嵗给钱帛粮赐等数进呈乞朝廷图议其事有以弛张之伏以太祖皇帝取荆潭收巴蜀广南江南备晋寇御西戎契丹计所蓄兵不及十五万【国初得周兵十二万后平蜀拣其精兵止留一百二十人及干徳中选拣中外之兵止存十万盖极精锐也后乃益増及十五万兵尔】太宗皇帝平太原备逆贼御契丹科简军旅増脩兵备志在收取燕蓟然蓄兵不过四十万人先皇咸平中备逆贼御契丹搜募战士至五十余万人及契丹请和祥符以后稍稍销汰弛牧马地给耕民【先帝甞语宰臣曰天下兵马之数虽不少精锐者鲜且今之兵与古不同古者三时务农一时教战民即兵矣今皆坐得衣食国家经费至广不可不谨于选练向敏中曰军额渐多农民转耗近准诏防已住召募斥去疲老退减冗食矣帝曰卿等常宜讲求务为经乆之要】边将占兵自固者輙罢之【先帝常诏环庆路减神勇兵还营周莹言当路兵数非多未敢便减上曰西边虽得刍粮毎嵗役民输运莹无心惜民亦可知矣即以曹缉代之】至于寳元几四十年可谓乂安矣向因夏戎阻命始籍民兵俄命刺之以补军借遂于陜西河北京东西増置保捷武衞宣毅等军【保防一百八十五指挥武卫七十四指挥宣毅二百八十八指挥此其尤多者他不具载】既而又置宣毅于江淮荆湖福建等路【淮南三十二两浙二十二江东十三江西十七湖北十七湖南十一福建十二指挥】凡内外増置禁军约四十万余人通朝旧兵且百万其乡军义军州郡厢军诸军小分半分剰员等不列于数连营之士日増南畆之民日减迩来七年之间民力大困天下耕夫织妇莫能给其衣食生民之膏泽竭尽国家之仓库空虚而此宂兵狃于姑息寖骄以炽渐成厉阶然且上下恬然不圗正救惟恐招置之不多也且太祖训兵十万人以定天下今以百万人为少此无他耳各茍及身之安莫为经久之虑也夫茍且者臣下及身之谋经乆者陛下国家之计今负贩之家犹汲汲于儋石之备安有虑不经久而可以保天下者哉比嵗以来三路入中粮草度支给还价钱常至一千万贯上下边费如此何以枝梧臣较今大计加之百万不为益减之百万不为损而比来鬻官六千缗者与簿尉万缗则殿直诸监管务官准课程以立赏格收赢至三二千缗即以次迁陟不知卖官迁官几何员数可供三路一嵗粮草之费是谓聚畎浍之微供尾闾之泄也浅陋之人更言遗利以裨经用未已夫财计盈虚国事安危系之而已矣景祐以前兵五十万三司财用无余及今而加一倍则何以得足臣近约度今年在京支计前已进呈只是准拟常程用度圆融变转仅以有备过此以往若更因之以横费加之以饥馑虽有智者亦恐难以善其后矣况臣之愚敢期克济惟社稷之福祖宗之灵陛下至仁盛德有以感格天地降之以善祥报之以有年则兆民之所赖也若观诸人事臣愚切甚寒心伏望令中书枢密院检书臣前奏审知计议裁于圣断早为之所犹须效在累年之后如救焚溺缓则益不及矣











　　歴代名臣奏议卷二百六十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百六十四
　　眀　杨士竒等　撰
　　理财
　　宋仁宗时张方平上食货论曰臣闻食者生民之命货者百用之权兴自古初世所最急神农氏始辨五种为耒耨之利以教天下而民知粒食日中为市致天下之民聚天下之货立交易之法而世之财用不足黄帝尧舜经土设井授时布政通其变使民不倦而天下之美利备焉禹辨三壤定九赋懋迁有无万邦作乂周文王在岐制司马之法建平土之政均土地连什伍以稽其人众而井牧其田野以物地事授地职而令贡赋税敛之事盖古之王者所以制财用之道惟田及山泽为正其百工商贾衡虞之赋以其浮食去本之民犹罚而抑之也自周之衰庶民失职经界隳壊繇役横作秦知顺人心改之可以获大利故灭庐井而置阡陌急耕战之赏尊奬兼并猾诈之人弃削王制务为一切深害偷苛之政至始皇二世收大半之赋征戍输发并起勦絶蒸民之生天下愁怨遂用溃叛汉氏接秦之敝务安百姓约法省禁轻田租十五而税一量吏禄度官用以赋于民文景躬修俭徳节用而爱人四方和平家给人足都鄙廪庾尽满府库皆余财人知自爱而重犯法先行义而媿黜辱及武帝外事四夷内兴功作七十年之积未防而竭尽征戍交起天下共其劳行者赍居者送中外骚扰百姓玩敝以巧法财赂衰耗而不赡入物者补官出货者除罪而言利商功之臣析毫分铢之士纷然而进矣于是设平籴立均输起漕运兴盐鐡置爵级制酤筭舟车占贮积又下告缗之令更造皮璧之币天下萧然无聊矣以一人侈心之故为生民万世之患是故圣人尊仁贵义称叹俭徳以利为贼其意逺防自兹已还捃摘逾甚损下益上日剥月朘侵刻小民以为忠功南北披攘王泽竭矣在唐初世薄赋寛徭天寳季年国用寖广边有立功之将朝有专柄之臣戚里相骄女谒竞进故崇礼慎矜韦坚王鉷以聚敛而进实烦有徒为上聚怨为民疮痏是时承平既乆民不愿乱而此数人进邪防以侵扰之终为厉阶以至防败迨至徳之后兵戈不息调发转饷百役并作人户凋耗版图空虚赋敛多门殊科异调计司不能覆诸使诸使不能覆诸州猾吏权臣因縁为市津渡有率堰埭有征庐舍有税苖稼有敛乃至平率豪姓配取僮马夫人之常情与则喜夺则怒故先王见其与之形而不见其夺之理然后民可得而有也横敛虽复利在侵剥犹以抑末遏强为辞唐氏之赋也异防直取无名曽何异乎劫剽掠夺之也欤昔者眀王之保国也其经费制用夫岂天降地出亦自民而已矣然其所以御轻重调盈虚出入之节备储之过必有术焉尔大约唐制租庸之令定于武徳两税之法起乎建中牢盆之利大于第五琦而成于刘晏茶之禁萌于赵賛而成于张滂进奉之名起乎兴元于后则有日贡月进之臣方镇羡余之目沥民膏髓结上防泽不领于县官之经费而入人君之私蔵焉此唐氏制财用之大经也我国家抚有万邦富全四海太平安乐且五十年边塞无聚徒宿师餽运赏功之费州郡灾沴足以饥穰相补民无急征杂调朝令暮具之急是宜绰然舒泰而乃公私之积不足兼年不幸仍饥民力困屈所在仓廪无以振救其由何防非以天下之民趋末而背本者众生之寡而糜之多外则戎兵为耗而供亿无厌内则兵旅夙骄而匪颁亡度法制不立故编氓僭王侯之服羞教化有亏故齐民入释老之邪道倚市萃乎游手命卿鲜乎诚士是故耕桑之民渐鲜衣食之路益狭而资以奢侈用无纪极夫如是安取乎富且庶者防是以圣人制民别其四业自天子公侯卿大夫已下至于抱闗击柝其爵禄奉养死生之制各有差品小不得僭大贱不得逾贵故上下有序而民志定矣在易履卦象曰履以辨上下定民志其在节卦象曰节以制数度议徳行又曰不节若则嗟若故先王制礼立法要在使人循于轨道裁其滛过使之欲寡而事节财足而不争尔管子曰使民知分王道之本也若乃上不能节用啬费使人以时国之制度不立民之游蠧不去则虽夷吾之权术李悝之能尽地力鼂贾之善议论诸葛亮之理国用亦不足以有成也谨列往代济国利民之得策危邦害物之乱谋可戒可法宜于今者举其要焉谨论方平又上食货轻重论曰臣闻圣人以仁守位以财聚人故财者帝王之所以平理万物养成羣生保邦御世安民制治之本也夫生人之用莫重于谷帛然圣人立成器以为天下利作为货币以通有无而后养生送死之物备贵贱之伦别万物流布而不竭货迁而无穷自燧人氏至于三王未有不以轻重之法为政者也通其变使民不倦眀其天时辨其地利察其人力审其物理执权衡以御天下而操事于其不平之间然后天地百物之情可得而见而轻重消息制于君上矣夫至动而不齐者莫甚乎人心众趋而起争者莫急乎财利故齐动在乎令息争在乎均人君者出令而主均者也长则萦之短则伸之虚则益之实则损之裒多益寡称物必平示之以予之形而不见其夺之理使民由之而不知其故而后可以制天下之变成天下之务也今国家奄四海以为富笼山泽之所产毛附之土有税横目之民有籍东南之美者大贝美珠羽毛齿革也西北之美者皮罽名马也中国之产三品之金锦绮织文泉刀之利也夫盐食殽之将鐡田农之本酒百礼之防茶众饮之长皆管于县官矣歴代所増横率杂调相循具在货物殚竭生人困瘁然而储廪不为之实帑藏不为之积其故何防盖物有贮滞利有稽伏开塞无术敛散不时有司徒能张其空簿多设科禁勾剥竒赢累年无舍勘诘毫杪万里待报以至令下而诈起法出而奸生盖由不知轻重之权不逹盈虚之道故畧大而规小忘逺以图近者矣或曰司防之府实掌国财赋与有经出纳有程遵常循故谨守其度若之何轻重之为也臣应之曰今夫民有数金之业者犹知坐廛行贩准时趋利持其缓急取雄井邑况于为国乎况于天下乎故夫以轻重治食货者民足而国赡弱国可以强其不知轻重之道者民困而国乏强国必弱请试观于唐氏开元天寳时丕冒出日海寰平宁国本厚矣及明皇季年颇事侈费而崇礼慎矜韦坚王鉷希意图宠剥刻百端不能开通利涂而专取于民倚法以弄权敛怨以搆祸四方搔动遂用倾危寳应永泰中承大兵之后民庶凋残仍嵗凶荒中外艰食宫厨无兼时之积禁军絶饷畿甸百姓挼穗以供之方岳骄将旅拒傲命违慢法度征赋不入郡县益减而得刘晏掌租庸以羡余相补人不加赋自诸道廵院距京师置逓相望四方物价之上下水旱丰穰之地不浃日毕知故食货之轻重权于掌握而能通其壅滞致天下无甚贵甚贱之物朝廷获美利国用周济下无横敛民不知劳故唐世识者以为自防筦之兴通其术者惟晏一人故开元得聚敛之臣不知阜财之术直取无名若夺攘剽畧故下困上虚以强盛而至防败寳应得计数之臣能明轻重之法以理财通用民赖其利以衰陵而获安泰是知轻重平准理国阜民之本也今国家贤材良佐济济在廷夷吾刘晏之比岂曰无人意者或任之而不尽其材欤迁歴之速不暇经久之谋以集功利欤是何山之麓海之濵积货滞利之多而不知通泄东有遗秉西有饿莩而不知聚散冗游蟊蠧之害而不知去也乎意者任之而不尽其材迁歴之遽不暇经久之谋以集功利而然尔诚朝廷图任贤能属以大计使得自选郎官已下至于黄绶无限卑吏惟材是用为之官属得以轻重用事而以成効责之必有管葛之材出焉自然和钧齐物闗市不乏货用足而国力赡赋敛寛而民生安矣谨论
　　方平又论国用防曰厥今天下生民之蕃四海山泽之富过三代逺矣赋敛所入财货所聚加厚于汉唐内外无事无师旅战守餽粮赏功之费无应声卒具之征然民力益亏国用不赡中家以下衣食亡余其弊何由盖国有三蠧而莫之恤也三蠧而不恤虽太公之经权管仲之计数雅不能措国于安拯民之急也何谓三蠧一曰兼并夫兼并之人害农败法上争王者之利下固齐民之业擅斡山海之货管林薮之饶役利细人以致富羡规时轻重坐取百倍不知服田力穑之勤而菽粟余于犬马不知织絍纺绩之劳而缇绣被乎土木驰车腾骑侔于贵戚藻井采题过于府寺因其富厚交通在势爵可以鬻刑可以廻一悦所酬当中人防家之产一享所费任上农终嵗之功夫如是小民何以自存农人安得不流亡农人勤苦而不能免乎寒饥故舍南亩而趋市井市井之人利夺于富强故穷而为奸盗奸盗日多诚农愈困是故民业益蹙国用益虚其蠧由乎兼并也夫富人所以能占市井之利侵农民之业者以国家不为权财货之轻重眀贵贱之制度尔诚能计本末之道审缓急之令平谷物之髙下视凶穰而敛发隘其利途使出一孔均其损益调其盈虚使强贾蓄家无所牟大利则权在君上惠在细人矣古者四民各食其力执艺作业以奉一君故其役易供其求易足今邑有君长之尊里有公侯之富豪华单弱逾冒王禁是民寡而君乏者众也先王制典其国家宫室车旗乐舞衣服饮食賔客祭祀之度乃至冠婚防纪之式自天子至于大夫士秩位尊卑莫不异数所以厚其别也至于制庶人之产使之仰足以事父母俯足以畜妻子衣食足而止矣故使虽富不异服无故不食珍入币不过缁帛五两合亲不逾一肉衣食之余皆逾分者也盖挠枉者过直救文者以质礼义本于朝廷风俗始乎京师上行下效其应如响今虽未能取诸古谓宜平四民之业无使富人专财尽物自其室宇车马器服奴婢宜益为制度撙节之夫分定则易足欲寡则不争虽积货财无所张用则其贪聚之心知所止矣上以厚国本下以劝农事使民有让而刑罚以省天下由乎轨道无不足之患其惟去兼并之蠧乎
　　方平又论校防邦计事防曰伏见西事已来应副边备天下被其劳凡百赋率至増数倍当时朝防盖为用兵之际权冝应急岂可承以为常今边防虽已渐宁而縁边戍守未能撤备四方添置兵马数亦甚多向之所増赋敛必难复旧何以慰天下百姓之望朝廷所以绥懐二边者正谓寛财用纾民力以厚为之备也今乗边事之间岂可优游虚度嵗月不切讲求经久之计若遂恬然惮于有为臣恐民力日困财用日匮难以善于后矣今内自三司外至发运转运使凡掌财用之官簿书期防犹不暇给岂暇为国家生民逺虑者防臣欲乞于两省已上官选差才敏之士三两员就三司与使副据国用嵗计之数量入以为出平货物之轻重通天下之有无校其利害之原以革因循之弊旋具事节先到中书枢宻院开陈商量必久逺可行者奏上取裁若细碎之事无大损益徒成烦扰不须施行所冀助财用纾民力当今之切务也
　　方平再奏请劄子曰方今天下切务无先货食货食之原在于三司而计臣事务烦综簿书期防之不暇给岂暇及于国家根本之虑防故于去年曽上言乞于两省已上官选差三两员就三司与使副据嵗计之所入约中外之所费移用之法则权其轻重率敛之物则通其有无叅究利害之原刬革因循之弊所冀寛财用纾民力助三司均节之体者也自后未防朝廷施行不测所以难之之意今不乗边事之间急讲久逺之策臣恐民力日困财用日匮恐朝廷重于生事欲乞且令三司将天圣中一年天下赋入之数及中外支费之籍与昨一年比并条上则国家之大计可校而知矣如是而可以经久则善如其不可则岂得恬然不深虑防前所上劄子伏乞更赐详择
　　方平乞弛茶禁防曰臣等伏见茶课缗钱嵗当二百四十四万八千嘉祐二年才及一百二十八万有竒是为本钱才又募人入钱皆有虚数实为八十六万而二十九万有竒是为本钱才得子钱四十六万九千而已其辇运縻费防失与官吏兵夫廪给杂费又不与焉至于园户输纳侵扰日甚小民趋利犯法刑辟益蕃获利至少为弊甚大宜约至和之后一嵗之数以所得息钱均赋茶民恣其买卖所在收筭请差官询察利害以闻庆厯四年知谏院蔡襄论财用劄子曰臣伏覩陛下赐三司防绢诏书曰使敛无暴横而公须足民无愁痛而国用登又闻诏防以利触罪者与议轻刑臣伏惟陛下视赤子有父母之慈临万物有天地之施不縁嗜爱而率敛于下每因乏匮而资助于中有以见陛下克已恭勤忧民切至徳音屡降圣虑弥深庶官所宜奉行百姓固当少息然而残苛之吏未已供应之家转劳陛下恤黎庶之心飜无实事海内仰朝廷之令悉是空言首尾乖违弊病安在臣以贫贱之迹叨耳目之官细民疾苦之心天子未闻之事俱合陈论伏自羗贼负防天兵致讨备御之处数千里更戍之役五六年飞挽刍粮缮修器械于是不时之敛作焉无名之赋兴焉言利之臣出焉縁奸之吏起焉配取相仍蠧伤滋甚供军之物制作多门任土之求有无不一金谷之职转迁靡常管库之司给纳是利前符未至后条已行郡县承风急于星火虐者先期集事曲施酷毒之威贪者与吏通谋力恣诛求之害以欺防穷愚为智有作者茍得而必行以攘夺豪富为公当权者避嫌而不主破家流离之苦十室九空呼天苦防之词万人一口原其本末皆有因縁挟私雠者有之为身计者有之只如陜西盐江南议鐡増深酒课采取铜苖移东就西指无为有或赐章服或改职名或与迁官或承奨诏所以争求目下锱铢之利不为日后久逺之谋臣切谓朝廷推赏不责其实之所致也倍添屋税鬻卖官田刷江淮见镪上供欠商旅便钱不给配物于不产之所严程于可缓之期如此之三司之过也借买银绢豫折田苖逼抑纳钱名为劝诱髙下物估官取赢余如此之转运司之过也贫富不均贪婪不禁妄为退剥故作滞留杀牛纳皮仍科徒罪偿官竭产更虐亲隣如此之郡县之过也触滋长不可殚论陶陶生民若在风涛之上嗷嗷四海偷为旦暮之安逺近之情若斯国家之患未已臣闻民为邦本本固邦宁又闻财聚则人散财散则人聚是知民不可不恤财不可不通若专奉公家不究民病所得则寡其失则多臣非不知吏员军旅之繁郊庙宴赐之广北有饵敌之费西有御冦之须常赋既不足充遗利必当悉取臣又非敢故兴恤民之论务黜言利之人执髙古之虚文道当世之切务所冀言利者上能资于国下不害于民饶益既多孰云不赏所可痛心者眀知无利冒怨必行幸可寛期力为督廹自古剥下无厌而民不乱诛财无已而国不危者未之有也昔汉武帝逺事征伐筭及舟车四方凋残大业防废以至下哀痛诏封富民侯虽仅安全而刘氏之不亡者如线唐徳宗朝卢杞軰专为刻剥税椽僦柜别敛促追掊虐干名都下尤甚泾兵乗怨径入长安驱呼市人用此借口臣切思今日之事兵不得已而用财不得已而求然汉唐致危乱之因种种畧施行矣故复冦盗未平干戈未息或百姓之心揔动顾天下之计如何伏望陛下践诏书之言推实惠于下民不胜困在精择郡县抚养之人利不可遗在博求钱谷通流之术所入之赋有常而所费之数无极则去太冗而节烦费所得至薄而敛怨至深则去小利而存大惠上下相济公私两行伏惟祖宗不防之基全付陛下朝廷更张之事更待何时愿陛下申戒大臣力求众弊以干家之术而忧国以恕已之善而及人使百姓之心不挠则天下之计大定言先于事多为迂阔之谋事至而言无救阽危之祻臣忧深语切意拙文繁陛下倘赐详观于时实有禆补臣所言民间疾苦及处事乖方者形之于左臣所闻所见民间疾苦不敢备载粗举一二条所冀上逹宸览知天下有如此事其间起请者乞赐施行
　　庆厯间陜西经畧安抚使范仲淹奏陜西入中粮草等事防曰臣切见陜西四路各屯重兵所入中粮草又无定数并支却京师钱帛久而行之府库须竭又支移闗辅二税徃边上送纳道路崄岨百姓劳费亦已凋弊至于转运司经画财利应副边上每年亦无定额纵使元昊纳款未能顿解边兵悠久何以支济自来朝廷已差逐路经畧兼计置粮草即未责事任伏望圣慈指挥更选差朝臣四人充陜西四路经畧计置判官专管本路税赋课利及图回营田等事仍令三司将逐路军马并见在粮草数目约度今后每年各计入中若干石于京师支给见钱比旧日十分中减下三分各令陜西转运司约度逐路税赋课利数目外每年各令支助钱帛若干既粮草钱帛皆是定额自然各务省节须拣精鋭养赡及将蕃部弓箭手相兼使用不更占冗兵既防边入中有数必自那移军马入次邉及近里州军驻劄其四路经畧计置判官便当知州差遣与本路经畧使及知州军等如能依此减省入中万数及图回财用不至亏误即优加奨擢此军国大计乞圣慈留意
　　仲淹又奏乞许陜西四路经畧司回易钱帛防曰臣等切以西垂用兵以来防边所费钱帛万数浩瀚官司屈乏未能充用其鄜延等四路帅臣虽有管本路粮草之名然转运司终是本职故不敢专行计置若不委之经度即边计常是不足臣等欲乞特降指挥下鄜延环庆泾原秦鳯路经畧使司应本路州军所管钱帛并许选差除防干使臣公人等任便回易其收到利钱眀入省帐收附所有勾当人等如能大段回易得利息委本司具数保眀闻奏特与相度酬赏所贵有助军费少纾民力
　　仲淹又请将先减省诸州公用钱却令依旧奏曰臣切见朝防下陜西省罢同解乾曜等九州军公使钱共一千八百贯文切以国家逐处置公使钱者盖为士大夫出入及使命徃还有行役之劳故令郡国馈以酒食或加宴劳盖养贤之礼不可废也谨按周礼官有遗人掌郊里之委积以待賔客野鄙之委积以待羁旅凡国野之道十里有庐庐有饮食三十里有宿宿有路室路室有委五十里有市市有馆馆有积凡委积之事廵而比之以时颁之此则三王之世已有厨传之礼何独圣朝顾小利而亡大体且今赡民兵一名嵗不下百贯今减省得公用钱一千八百贯只养得兵士一十八人以上一十八人之资废十余郡之礼是朝廷未思之甚也况今来逐州使命之外各有军营每年春后边兵歇泊动经半年军中人员并无宴犒之具虽条贯有旬设之名逐州每月一次举行军员各给钱一百文已来官务薄酒二升既无公用更不赴筵亦不张乐岂朝廷宴享将校之意州郡削弱道路咨嗟当全盛之朝岂宜如此或谓有公使钱处收买食物搔扰民户殊不知郡守得人自能约束如非其人更出已俸买物亏民愈甚是见其小而不思其大也伏望圣慈速降指挥下陜西河北河东路转运司昨来经减废公用钱并令依旧庶协典礼稍息物论况朝廷用武之时于此一事尤宜照管臣等久在边任深知此事近贰枢庭岂当缄黙
　　知谏院范镇奏乞二府通主兵民财利劄子曰伏见周制冢宰制国用唐宰相兼盐鐡转运使或判戸部或判度支然则宰相制国用从古然也今中书主民枢宻院主兵三司主财各不相知故财已匮而枢宻院益兵不已民已困而三司取财不已中书视民之困而不知使枢宻院减兵三司寛财以救民困者制国用之职不在中书也而欲隂阳和风雨时家给人足天下安治不可得也欲乞使中书枢宻院通知兵民财利大计与三司量其出入制为国用则天下民力庶防少寛以副陛下忧劳之心此非使中书枢宻大臣躬亲繁务如三司使之比直欲令知一嵗之计以制国用尔
　　知諌院包拯请选内外计臣防曰臣切见天下财用积年窘乏近自眀堂礼毕赏赉才罢又行特给支费浩瀚帑藏虚竭且朝廷所仰给者江淮两浙逐路旱涝相继兼又茶法隳壊商筭不行东南州军钱帛粮斛自不足用则四方嵗入之数所得防何今之总邦计者内则三司使外则转运使当此财用窘乏之际居职者尤宜佥求才杰之士俾之兴利除害庶防可济若乃上下循黙恬然以为无事不务更张措置必恐日甚一日有不可捄之患矣伏望圣慈申命有司以今之一嵗出入较近年用度耗登之数则断可知矣所有内外总计之臣欲乞特出宸断精加推择选任能者责以实効庶免将来败事惟陛下留神省察
　　拯又言陜西盐法防曰臣奉差徃陜西与转运使并范祥靣议盐法利害縁臣前任本路转运使备知前来盐法自庆厯二年因范宗杰擘画禁之后差役兵士车牛及逐州衙前等般运盐席徃诸州官自置塲出卖以致兵士逃亡死损公人破荡家业比比皆是所不忍闻其衙前估计家业每直一贯者即管认般盐两席虽家业已竭而盐数未足嗟怨之声盈于道路前后臣寮累言不便乞复旧法通商以救闗中凋弊有司执议终不施行昨因范祥再有起请兼叶清臣曽知永宁军见其为患之甚因乞依范祥擘画用通商旧法令客人于防边入纳见钱收籴军粮免虚擡贵价入中斛斗于货务大支官钱兼寛得诸般差役劳扰此乃于国有利于民无害理甚灼然但以变法之初豪商猾吏悉所不乐而议者防其嵗入课利稍亏于前而横有沮议乞复旧法若旧法诚善复之无疑但恐为害浸深耳且法有先利而后害者有先害而后利者若复旧日禁之法虽暴得数万缗而民力日困久而不胜其弊未免随而更张是先有小利而终为大害也若许其通商虽一二年间课额少亏渐而行之必复其旧又免民力日困则久而不胜其利是先有小损而终成大利也且国家富有天下当以恤民为本今虽财用微窘亦当持经久之计岂忍争嵗入数十万缗不能更延一二年以责成効轻信横议不惟命令数有改易无信于下而又欲复从前弊法俾闗中生灵何以措其手足臣细详范祥前后所奏事理颇甚朗白但于转运司微有所损以致异同耳臣固非惮其徃来之劳妄有臆説实亦为国家惜其事体不欲徇一时之小利而致将来大患臣欲乞到陜西相度如防边近里州军粮储有备钱物可以那容得行新法公私未至大害其间或有未便之事即与逐司将通商旧法与今来新法公共从长商量损益且令通行如防边粮储阙乏公私为大不便即具画一事状乞朝廷详酌指挥
　　至和二年殿中侍御史赵抃论奉宸库估卖物色防曰臣切闻已降指挥奉宸库估计珠犀玉帛珍寳等物差官置塲出卖伏縁奉宸库并系朝廷寳秘之物今一旦即行估卖深损国体兼又市井张皇道路播万一逺夷闻之将谓我朝何故窘急如此况国家内有省庭库藏外有四方贡赋若能节损浮费则用度自可取足何必轻信浅议搜刷禁庭寳秘之物虚耗内帑动揺人心所得甚微所失甚大臣愚伏望圣慈为国惜体所有奉宸库见行估卖物色特赐指挥寝罢
　　嘉祐三年度支判官王安石上书曰今天下之财力日以困穷风俗日以衰壊患在不知法度不法先王之政故也法先王之政者法其意而已法其意则吾所改易更革不至乎倾骇天下之耳目嚣天下之口而固已合先王之政矣因天下之力以生天下之财取天下之财以供天下之费自古治世未尝以财不足为公患也患在治财无其道尔在位之人才既不足而闾巷草野之间亦少可用之才社稷之托封疆之守陛下其能久以天幸为常而无一旦之忧乎愿监苟且因循之弊眀诏大臣为之以渐期合于当世之变臣之所称流俗之所不讲而议者以为迂阔而熟烂者也
　　七年同知諌院司马光论财利防曰臣闻昔楚庄王以无灾为惧曰天岂弃不谷乎范文子曰唯圣人能外内无患然则嵗小不登边鄙有警未必非国家之福也伏见今春天久不雨陛下忧劳于内公卿惶恐于外岂不以公私之积素不充实若遇饥馑将无以相恤乎一朝京师得雨逺方未徧则君臣释然相庆不复以民食为念陛下安知来嵗之旱不甚于今嵗乎盖天降灾沴蛮夷猾夏冦贼奸宄此尧舜所不能免也即不幸有大水大旱方二三千里敌人乗间而窥边细民穷困而为盗军旅数起久未有功府库之蓄积已竭百姓之生业已尽陛下当此之时将以何道救之乎臣不知陛下与公卿大臣以此为必无而不足忧乎将以为有之而不为之备俟事至然后忧之也若俟事至然后忧之虽以陛下之圣眀得益稷太公以为辅佐臣以为不及矣何则圣贤之治皆积以嵗月然后有功欲天下之家给人足固不可一日具也周易既济之象曰君子以思患而豫防之思患而豫防之此其时矣失之愈逺救之愈难柰何日复一日取过目前而已乎晋武帝时何曽谓其子孙曰吾每见主上所説皆平生常语未尝及经逺大计吾子孙其及于乱乎其后刘石纷争中州覆没生民涂炭防三百年由是观之上下偷安不为逺谋此最国家之大患也诗曰哀防为猷匪先民是程匪大猷是经维迩言是听维迩言是争如彼筑室于道谋是用不溃于成方今之政何以异此此臣之所为夙夜痛心疾首者也古之王者藏之于民降而不能乃藏于仓廪府库故上不足则取之于下下不足则资之于上此上下所以相保也今民既困矣而仓廪府库又虚陛下倘不深以为忧而早为之谋臣恐国家异日之患不在于它在于财力屈竭而已矣今朝廷不循其本而救其末特置寛恤民力之官分命使者旁午四出争言便宜以变更旧制米盐靡宻之事皆非朝廷所当预者张设科条不可胜纪或不知其旧益为民患或朝三暮四移左于右其间果能利民者不过放散县官之物以予民耳是诚损上益下王者之仁政也然臣闻古之圣王养之有道用之有节上有余财然后推以予民是以上下交足而颂声作矣今入者日寡出者日滋是所谓厌其原开其凟其竭可立而待也公家既竭不取诸民将焉取之是徒有利民之名而无利民之实果何益防夫寛恤民力在于择人不在立法若守令得人则民力虽欲毋寛其可得乎守令非其人而徒立竒法适所以扰民耳自置此官以来于今累年臣访之民间未闻其困弊小瘳于前也然则为今之术柰何曰在随材用人而久任之在养其本原而徐取之在减损浮冗而省用之何谓随材用人而久任之夫人之材用各有所宜虽周孔之材不能徧为人之所为况其下乎固当就其所长而用之今朝廷用人则不然顾其出身资叙何如耳不复问其材之所堪也故在两禁则欲其为严助司马相如任将帅则欲其为卫青霍去病典州郡则欲其为龚遂黄覇尹京邑则欲其为张敞赵广汉司财利则欲其为孔仅桑羊世岂有如此人防故财用之所以匮乏者由朝廷不择专晓钱谷之人为之故也国初三司使或以诸卫将军诸司使为之判官则朝士晓钱谷者皆得为之不必用文辞之士也先朝以数路用人文辞之士寘之馆阁晓钱谷者为三司判官晓刑狱者为开封府推判官三者职业不同趣舍各异莫相渉也然后人主以时引对访问以察之使令以试之积久以观之覈其真伪辨其臧否考其功効然后进之退之未必歴其职者皆须进用不可复退也故羣臣各宣其用而万事交举矣夫官久于其业而后明功久于其事而后成是以古者世官相承以为氏姓先朝陈恕领三司十余年至今称能治财赋者以恕为首岂恕之材智独异扵人防盖得久从事扵其职故也至扵副使判官堪其事者亦未数易也是以先帝屡行大礼东封西祀广修宫观而财用有余者用人专而任之久故也近嵗三司使副使判官大率多用文辞之士为之以为进用之资涂不复问其习与不习于钱谷也彼文辞之士习钱谷者固有之矣然不能专也于是乎有以簿书为烦而不省以钱谷为鄙而不问者矣又居官者出入迁徙有如邮舍或未能尽识吏人之靣知职业之所主已舍去矣臣顷者判度支句院甫二年耳上自三司使下至检法官改易皆徧甚者或更歴数人虽有恪勤之人夙夜尽心以治其职人情稍通纲纪粗立则舍之而去后来者意见各殊则向之所为一皆废壊况怠惰之人因循茍且惟私便身不顾公家者乎如此而望太仓有红腐之粟水衡有贯朽之钱臣未知其期也凡百官莫不欲久于其任而食货为甚何则二十七年耕然后有九年之食今居官者不满三嵗安得有二十七年之效乎臣愚以为朝廷宜精选朝士之晓练钱谷者不问其始所以进或进士或诸科或门防先使之治钱谷小事有功则使之权发遣三司判官事及三年而察之实效显著然后得权三司判官事又三年更有实效然后得为正三司判官其无实效者退归常调勿复收用其诸路转运使不复以路分相压使之久于其任有实效者或自权为正自转运副使为转运使无实效者亦退归常调不复收用每三司副使阙则选三司判官及诸路转运使功效尤著者以补之三司使阙亦选于副使以补之三司使久于其任能使用度丰衍公私富实者増其秩使与两府同而勿改其职如此则异日财用之丰耗不离于已不得诿之他人必务为永久之规矣其文辞之士则自有资涂不必使为钱谷之吏以轻之也何谓养其本原而徐取之善治财者养其所自来而收其所有余故用之不竭而上下交足也不善治财者反此夫农工商贾者财之所自来也农尽力则田善收而谷有余矣工尽巧则器斯坚而用有余矣商贾流通则有无交而货有余矣彼有余而我取之虽多不病矣今之有司自谓能治财者臣见之矣冻馁其民而丰积聚者出扫土以市禄位而不恤后人者也捃拾麻麦而防丘山者也保惜一钱而费万金者也不操白刃而为冦攘者也奸巧簿书而防君上者也必曰养其所自来而收其所自余则闻者以为笑矣夫使稼穑者饶乐而惰游者困苦则农尽力矣坚好便用者获利浮伪侈靡者不售则工尽巧矣公家之利舍其细而取其大散诸近而收诸逺则商贾流通矣农工商贾皆乐其业而安其富则公家何求而不获乎夫农天下之首务也古之人所重而今之人所轻非独轻之又困苦莫先焉何以言之彼农者苦身劳力衣粗食粝官之百赋出焉百役归焉嵗丰则贱贸其谷以应官私之求嵗凶则流离冻馁先众人填沟壑如此而望浮食之民转而縁南亩难矣彼直生而不知市井之乐耳茍或知之则去而不返矣故以今天下之民度之农者不过二三而浮食者常七八矣欲仓廪之实其可得乎臣愚以为凡农民租税之外宜无有所预衙前当募人为之以优重相补不足则以坊郭上户为之彼坊郭之民部送纲运典领仓库不费二三而农民常费八九何则儇利戆愚之性不同故也其余轻役则以农民为之嵗丰则官为平籴使谷有所归嵗凶则先案籍赒赡农民而后及浮食者民有能自耕种积谷多者不籍以为家赀之数如此则谷重而农劝矣彼百工者以时俗为心者也时俗贵用物而贱浮伪则百工变而从之矣时俗者以在上之人为心者也在上好朴素而恶淫侈则时俗变而从之矣其百工在官者亦当择人而监之以工致为上华靡为下物勒工名谨考其良苦而诛赏之取其用不取其数则器用无不精矣彼商贾者志于利而已矣今县官数以一切之计变法更令弃信而夺之彼无利则弃业而从它县官安能止之防是以茶盐弃捐征税耗损凡以此也然则县官之利果何得防善治财者不然将取之必予之将敛之必散之故日计之不足而嵗计之有余此乃白圭猗顿之所知岂国家选贤择能以治财其用智顾不如白圭猗顿邪患在国家任之不久责近效而遗逺谋故也夫伐薪者刈其条枚养其本根则薪不絶矣若并本根而伐之其得薪岂不多防后无继矣是非难知之道也然有司不为者彼其心曰吾居官不日而迁不立效于目前以自显顾养财以贻后之人使为功吾何赖焉是非特有司之罪也亦朝廷用人之法驱之使然也何谓减损浮冗而省用之昔太祖初得天下之时止有一百一十一州耳江南两浙西川富饶之土皆为异域又承五代荒乱之余府库空竭豪杰棊布于海内契丹窥觎于边境戎车嵗驾四方多虞当是之时内给百官外奉军旅诛除僭伪赏赐钜万未尝闻财用不足如今日之汲汲也陛下承祖宗之业奄有四百余州天下一统异域塞富饶之土贡赋相属承平积久百姓阜安是宜财用羡溢百倍于前柰何竭府库之所蓄罄率土之所有当天下无事之时遑遑焉専救经费而不足万一有不可期之灾患将何以待之乎夫以国初之狭隘艰难财用宜不足而有余今日之广大安宁财用宜有余而不足陛下亦尝熟思其所以然之理乎得非太祖所养者皆有功有用之人陛下所养者未必尽有功用乎臣切见陛下天性恭俭不好侈靡宫室苑囿皆因祖宗之旧无所更造或隳顿荒蘙不加脩治饮膳衣食器皿帷帐适足供用不极精华或苦恶弊绽亦不更易虽唐虞之土阶三尺茅茨不翦殆无以过然左右侍御之人宗戚贵臣之家第宅园圃服食器用徃徃穷天下之珍怪极一时之鲜眀惟意所欲无复分限以豪华相尚以俭陋相訾愈厌而好新月异而嵗殊是以费用不足则请求无厌匄贷不耻甚者或依慿诏令以发府库之财假托供奉以糜县官之物真伪莫辨多少不防陛下圣度寛仁不欲拒塞恶闻人过不加案诘至于颁赐外廷之臣亦皆逾溢常数不循旧规如向者皇女初生所散包子之费用不可胜纪臣尝闻耆旧之人言先朝公主在宫中俸钱不过月五千其余后宫月给大抵仿此非时未尝轻有赐予虽有赐予亦不甚丰切闻近日俸给赐予比扵先朝何啻数十倍矣汉眀帝曰我子岂宜与先帝子等乎夫等犹不可况又过之是以祖宗之积穷扵赐予困扵浮费臣不能知其详以外望度之什耗七八矣内藏已虚而浸淫扵左藏矣夫府库者聚天下之财以为民也非以奉一人之私也祖宗所为置内藏者以备饥馑兵革非常之费非以供陛下奉养赐予之具也今内藏库専以内臣掌之不领扵三司其出纳之多少积蓄之虚实簿书之是非有司莫得而知也若皆以奉养赐予而尽之一旦有饥馑兵革之事三司经费自不能周内藏又无所仰敛之扵民则民已困竭得无狼狈而不支乎此臣夙夜所懔懔也今陛下所以有唐虞之徳而无唐虞之治者其失在于不忍而好予不忍则不诛有罪好予则不待有功不诛有罪则奸邪欺防而不忌不待有功则贪佞徼幸而无厌治道之所以不格扵上下者凡以此也昔韩昭侯有弊袴命藏之侍者曰君亦不仁者矣不赐左右而藏之昭侯曰吾闻眀主爱一嚬一咲嚬有为嚬咲有为咲今袴岂特嚬咲防吾必待有功者彼小国诸侯犹能慎赏如是而国以富彊况以四海之主不行无功徼幸之赏杜塞甘言悲辞之请则唐虞之治何逺之有防夫府库金帛皆生民之膏血州县之吏鞭挞其丁壮冻馁其老弱铢铢寸寸而聚之今以富大之州终嵗之积输之京师适足以供陛下一朝恩泽之赐贵臣一日饮宴之费陛下何独不忍扵目前之羣臣而忍之扵天下之百姓乎夫以陛下恭俭之徳拟乎唐虞而百姓困穷之弊钧于秦汉秦汉竭天下之力以奉一身陛下竭天下之力以资众人其用心虽殊其病民一也此臣之所以尤戚戚者也又宫掖者风俗之原也贵近者众庶之法也故宫掖之所尚则外必为之贵近之所好则下必效之自然之势也是以内自京师士大夫外及逺方之人下及军中士伍草野农民其服食器用比于数十年之前皆华靡而不实矣向之所有今人见之皆以为鄙陋而咲之矣夫天地之产有常而人日繁耕者濅寡而游手日众嗜欲无极而风俗日奢欲财力之无屈得乎防又府史胥徒之属居无廪禄进无荣望皆以啗民为生者也上自公府省寺诸路监司州县乡村仓库务之吏词讼追呼租税徭役出纳防计凡有毫厘之事闗其手者非赂遗则不行是以百姓破家壊产者非县官赋役独能使之然也太半尽于吏家矣此民之所以重困者也又国家比来政令寛弛百职隳废在上者简倨而不加省察在下者侵盗而恣为奸利是以毋有营造贸买其所费财物十倍扵前而所收功利曽不一二此国用之所以尤不足者也又自古百官皆有常员而国家用磨勘之法满嵗则迁日滋月益无复限极是以一官至数百人则俸禄有増而无损矣又近嵗养兵务多不务精夫兵多而不精则力用寡而衣粮费衣粮费则府库耗府库耗则赐赉稀是以不足者岂惟民防兵亦贫矣防之失者无甚扵此也凡此数者皆所以竭民财者也陛下安得熟视而无所变更邪臣愚伏愿陛下观今日之弊思将来之患深自抑损先由近始凡宗室外戚后宫内臣以至外廷之臣俸给赐予皆循祖宗旧规勿复得援用近嵗侥幸之例其逾越常分妄有干求者一皆塞絶分毫勿许若祈请不已者宜严加惩谴以警其余凡文思院后苑作所为竒巧珍玩之物不急而无用者一皆罢省内自妃嫔外及宗戚下至臣庶之家敢以奢丽之物夸相髙及贡献赂遗以求悦媚者亦眀治其罪而焚毁其物于四逹之衢専用朴素以率先天下矫正风俗然后登用防良诛退贪残保佑公直消除奸蠧澄清庶官选练战士不禄无功不食无用如此行之久而不懈臣见御府之财将朽蠧而无所容贮太仓之粟将弥漫而不可盖藏农夫弃粮于亩商贾让财扵道路矣孰与今日汲汲以应目前之求懔懔以忧将来之困乎夫食货者天下之急务今穷之如是而宰相不以为忧意者以为非已之职故也臣愿陛下复置縂计使之官使宰相领之凡天下金帛钱谷于三司及不三司如内藏库奉宸库之縂计使皆统之小事则官长专逹大事则谋扵縂计使而后行之嵗终则上其出入之数于縂计使縂计使量入以为出若入寡而出多则縂计使察其所以然之理求其费用之可省者以奏而省之必使嵗余百分之一以为储蓄备御不虞凡三司使副使判官转运使及掌内藏奉宸等库之官皆委总计使察其能否考其功状以奏而诛赏之若縂计使久试无效则乞陛下罢退其人更置之议者必以为宰相论道经邦燮理隂阳不当领钱谷之职是皆愚人不知治体者之言昔舜举八恺使主后土奏庶艰食贸迁有无地平天成九功惟叙周礼宰以九职九赋九式九贡之法治财用唐制以宰相领盐鐡度支戸部国初亦以宰相都提举三司水陆发运等使是则钱谷自古及今皆宰相之职也今译经润文犹以宰相领之岂有食货国之大政而谓之非宰相之事乎必若府库空竭闾阎愁困四方之民流转死亡而曰我能论道经邦燮理隂阳非愚臣之所知也臣不胜狂愚冒犯忌讳惟陛下裁察臣光昧死再拜上防
　　仁宗时刘敞论茶法奏曰臣伏以古人有言利不百不变法盖言立事之难也曩者朝廷变更茶法诚欲便百姓阜国用而已自变法以来繇东南来者更言其不便徒以元勅不欲人立异故一切缄黙莫敢正言其大要以谓先时百姓之摘山者授钱于官而今也顾使之纳钱扵官受纳之间利害百倍先时百姓冒法贩茶者被罚耳今悉均赋扵民赋不时入刑亦及之是良民代冒法者受罪子子孙孙未见其已先时大商富贾为国贸迁而州郡收其税今大商富贾不行则税额不登且乏国用此三者最其害也或以谓法遂不变则中家必困小家必流若因縁驱逼起为盗贼甚非国家之利臣愚欲乞申勅有司益采舆议且收格前诏极论可否若朝廷能粲然复三代之遗风捐山泽之末禁则乞一弛茶利恣民勿问设以为国用尚繁利源未可悉除犹当择其利害变而通之使公私两济若求益反损求利反害臣恐东南六路数十州之民由此而困则非所谓利不百而变法者也未知其可臣暗于时事不足商功利然耳之所闻心之所疑不敢不陈望朝廷因臣言以求便国惠民之策而已至于细意委曲臣亦不能尽也
　　叶清臣请商州置监铸大钱以一当十承防丁度奏曰汉之五铢唐之开元及国朝钱法轻重大小最为折中歴代改更法虽精宻不能朞年即复改铸议者欲纯以峻法革其盗铸昔汉变钱币盗铸死者数十万唐铸乾元及重轮乾元钱钱轻币重严刑不能禁止今禁旅戍边月给百钱得大钱裁十不可畸用旧钱不出新钱愈轻则粮刍増价臣尝知湖州民有抵茶禁者受千钱立契代鞭背在京西有强盗杀人取其弊衣直不过数百钱盗铸之利不啻数倍复有湖山絶处凶魁啸聚鑪冶日滋居则铸钱急则为盗民间铜鈆之器悉为大钱何以禁止
　　英宗治平中王安石得政行新法翰林侍读学士司马光逆防其利害迩英进读至曹叅代萧何事帝曰汉常守萧何之法不变可乎对曰宁独汉也使三代之君常守禹汤文武之法虽至今存可也汉武帝取髙帝约束纷更盗贼半天下元帝改孝宣之政汉业遂衰由此言之祖宗之法不可变也吕惠卿言先王之法有一年一变者正月始和布法象魏是也有五年一变者廵守考制度是也有三十年一变者刑罚世轻世重是也光言非是其意以风朝廷耳帝问光光曰布法象魏布旧法也诸侯变礼易乐者王廵守则诛之不自变也刑新国用轻典乱国用重典是为世轻世重非变也且治天下譬如居室敝则脩之非大壊不更造也公卿侍从皆在此愿陛下问之三司使掌天下财不才而黜可也不可使执政侵其事今为制置三司条例司何也宰相以道佐人主安用例茍用例则胥吏矣今为看详中书条例司何也惠卿不能对则以他语诋光帝曰相与论是非耳何至是光曰平民举钱出息尚能蚕食下戸况县官督责之威乎惠卿曰青苖法愿取则与之不愿不强也光曰愚民知取债之利不知还债之害非独县官不强富民亦不强也昔太宗平河东立籴法时斗米十钱民乐与官为市其后物贵而和籴不解遂为河东世世患臣恐异日之青苖亦犹是也帝曰坐仓籴米何如坐者皆起光曰不便惠卿曰籴米百万斛则省东南之漕以其钱供京师光曰东南钱荒而粒米狼戾今不籴米而漕钱弃其有余取其所无农末皆病矣侍讲呉申起曰光言至论也
　　英宗时执政以河朔旱伤国用不足乞南郊勿赐金帛诏学士议司马光与王珪王安石同见光曰救灾莭用宜自贵近始可聼也安石曰常衮辞堂馔时以为衮自知不能当辞位不当辞禄且国用不足非当世急务所以不足者以未得善理财者故也光曰善理财者不过头防箕敛尔安石曰不然善理财者不加赋而国用足光曰天下安有此理天地所生财货百物不在民则在官彼设法夺民其害乃甚于加赋此盖桑羊欺武帝之言太史公书之以见其不眀尔争议不已帝曰朕意与光同然姑以不允荅之
　　时帝拜司马光枢宻副使光辞之曰陛下所以用臣盖察其狂直庶有补于国家若徒以禄位荣之而不取其言是以天官私非其人也臣徒以禄位自荣而不能救生民之患是盗窃名器以私其身也陛下诚能罢制置条例司追还提举官不行青苖助役等法虽不用臣臣受赐多矣今言青苖之害者不过谓使者骚动州县为今日之患耳而臣之所忧乃在十年之外非今日也夫民之贫富由勤惰不同惰者常乏故必资于人今出钱贷民而敛其息富者不愿取使者以多散为功一切抑配恐其逋负必令贫富相保贫者无可偿则散而之四方富者不能去必责使代偿数家之负春算秋计展转日滋贫者既尽富者亦贫十年之外百姓无复存者矣又尽散常平钱谷専行青苖它日若思复之将何所取富室既尽常平已废加之以师旅因之以饥馑民之羸者必委死沟壑壮者必聚而为盗贼此事之必至者也右司谏傅尧俞上奏曰臣伏闻陛下自亲揽政事留神财用屡因访对讲求利害有以见圣度忧勤之深也方今嵗入不充所出天下共虑者久矣固待陛下以救之宜乎以为首务而垂意扵其间也虽然为病已深未可猝改诚恐环首观望言利者争进未有纎芥之益而为扰更多何则臣自省事以来日闻更弊变故公私缺乏盖自如也岂非救之或未得其当乎臣虽无智术为国家陈力亦有愚见庶裨万一惟陛下详择如臣意者独愿陛下痛自俭刻身先天下信赏必罚以驭羣臣其能济务而不害民者宠擢之以劝勤瘁其好兴事而讫无补者痛绳之以杜纷更姑从静安休养黎庶然后澄经费之源敦厚生之本掌金谷者不以资序入有绩効者不以日月迁知横赐之无纪极也虽近亲不可妄与虑积小至扵成大也虽一毫不可虚用不作无益以害农时必固与之以通商贩严管库之禁俾爱惜见物重郡县之诛无失陷常赋切责司计共为逺图庶防其可也至扵防防劳心非帝王事苟无验扵目前为奸佞窥伺使言利者宠而聚敛之臣进则天下殆矣臣所陈者初似常谈倘垂省録必有深益
　　江东转运判官范纯仁乞减江淮诸路盐价防曰臣伏见江淮诸路盐价太髙致私贩之人获利转厚及所立刑名亦重过扵盗贼而又不分强窃利厚则诱民犯法而刑不可禁刑重则民思茍免而竭力拒捕不分强窃则民知等罚而务结羣党是致贩盐之人千百为羣州县之力无由禁止若非朝廷别立法制则恐更相扇诱羣党转盛凶年饥嵗遂为盗贼伏望圣慈指挥将江淮南荆湖福建等路官卖盐价并比附两浙体例逐斤减价出卖及令三司将私盐条贯重行删定分为两等如持仗及不持仗十人已上即依旧条施行如不持仗不满十人者并依空手窃盗法计定罪其各以逐处盐价估定如此则法制平一民渐知禁












　　歴代名臣奏议卷二百六十四
　　钦定四库全书
　　歴代名臣奏议卷二百六十五
　　眀　杨士竒等　撰
　　理财
　　宋神宗熈宁初三司使田况献内帑策曰王者官天下家六合风化普暨孰非王土经产杂出悉为邦赋故守之以至徳推之以大公调度所共皆有蓺极国计之外不闻私积周礼内府受九贡以待邦之大用外府供百物以待邦之小用以此故有内外之异非天子之私藏也若或任聚敛之臣规蕴蓄之厚虽恭俭之主啬用而致然扵徳音无所益也况继统之君席有其富或肆侈靡以遗患乎唐明皇践阼之初鋭意扵理躬履俭徳述宣醲化后之言治者比开元如贞观逮乎末年乃恃泰寜内纵奢乐权臣怙宠巧説媚上以谓赋税所收则归之有司以济用度进献所入当纳扵天子以奉宴私明皇悦之遂为琼林大盈之库王鉷每嵗进钱百亿皆云不出租庸侵牟黎元厚饵冦盗厥后韦臯李兼杜亚刘賛之徒竞为贡奉曲祈恩宠至扵裴肃穷贾鬻之利以迁防察严绶倾军府之资以拜刑曹末俗流风遂而莫御陆贽尝为徳宗备陈其失可谓切至端严之论也国家开疆穷朔南建号侔周汉舟车所逹上给中都而计利之司稽求繁广斫及圭撮嵗求倍蓰加以鸣社庆辰升烟大祀册礼昭缛容典交修九州之民无不咸献其力四海之内各以其职来祭裒扵公赋输之内帑虽异乎唐室方贡之物然亦非邦计之羡余也徃嵗军须不充计臣致请内出钱帑谓之假贷职掌之者旋复追索经逺之士咸以为非且王者之扵货财岂有内外国家之有天下岂有公私使外足而内不足君孰与不足私足而公不足君孰与足昔汉文之享御也施利泽省繇费民有余力国有滞财孝武得以因其资而骋嗜奔欲翫兵黩武用既殚费埶不可已扵是桑羊孔仅之徒専务功而酟算缗坐市贩物盐鐡釱趾株送补郎之法流弊扵千古矣向非髙祖文帝之徳洽着扵前昭帝霍光之勤休息扵后则生民虚耗未易集也灵帝之时多蓄私藏中上方敛诸郡之寳中御府积天下之缯民困调繁且为导行之费汉家业衰扵此矣汉室尚尔矧陈隋之末世乎是府库之积不为私也章矣今纵未能尽出所积以付逌司亦当眎丰凶之年恤疲羸之俗去出纳之吝通内外之财俟乎下民寛饶大计盈给然后内扵别藏敛其余赀亦不为过也抑又圣人大寳曰位见扵易系天子不私求财存乎书法盖寳乎位则它物非足寳私乎财则何不为私以是而言所本尤大若夫心独舍近谋逺则无穷之庆及扵万嗣矣
　　熈宁二年判大名府韩琦乞罢青苖及诸路提举官奏曰准转运及常平广惠司牒支俵青苖钱每十戸以上结成一保须第三等以上有物力人充甲头第五等并客戸不得过一贯五百文第四等每戸不过三贯文第三等每戸不过六贯文第二等每戸不得过十贯文第一等每戸不得过十五贯文如所支钱外更有剰数其第三等以上人戸委本县量度物力扵今来所定钱数外更添数支给若更剰钱如坊郭人戸实有自己物业可充抵当愿借请官钱者仍五家以上结为一保依乡村青苖例支钱借不得过物业抵当所直价钱之半其逐县即不得避出纳之烦令诸色人扇揺人戸却称不愿请领仰逐县官吏用心晓告如不愿请领即具结罪文状入马逓中赴当司以慿选差清强官徃彼晓谕人戸如却愿请领其本县干系人必别作行遣如事理稍重必具事由申奏应夏秋收成合纳所请过价钱斛斗如物价稍贵愿纳见钱者当议扵市价上减朴钱数仍比附元请价钱上十分中不得过三分假令一戸请过钱一贯文如送纳见钱不得过一贯三百文臣切以国之颁号令立法制必信其言而使民受实惠则四方观听孰不欣服伏详熈宁二年诏书务在优民不使兼并乗其急以邀倍息凡此皆以为民而公家无所利其入谓合先王散恵兴利抑民兼并之意也今乃乡村自第一等而下皆立借钱贯三等以上更许増添坊郭戸有物业抵当者依青苖例支借且乡村上三等并坊郭有物业戸乃从来兼并之家也今皆多得借钱每借一千令纳一千三百则是官放息钱与初诏抑兼并济困乏之意絶相违戾欲民信服不可得也又乡村保须有物力人为甲头虽云不得抑勒而上戸既有物力必不愿请官吏防保内下戸不能送纳岂免差充甲头以备代陪复峻责诸县人不愿请即令结罪申报若选官晓谕却有愿请者则干系人别作行遣或具申奏官吏惧提举司势可升黜又防选官晓谕之时岂无贫下浮浪愿请之人茍免捃拾须行散配且下戸见官中散钱谁不愿请然本戸夏秋各有税赋又有预买及转运司和买两色防绢积年倚阁借贷麦种钱之名目甚多今更増纳此一重出利青苖钱愚民一时借请则甚易至纳时则甚难故自制下以来一路官吏上下惶惑皆谓若不抑散则上戸必不愿请近下等第与无业客户虽或愿请必难催纳将来必有行督索及勒干系书手典押耆长戸同保人等均陪之患大凡兼并者所放钱虽取利稍厚縁有逋欠官中不许受理徃徃旧债未偿其半早已续得贷钱兼并者既有资本故能使相因嵗月渐而取之今官贷青苖钱则不然须夏秋随税送纳灾伤及五分已上方许次料催还若连两料灾伤则必官无本钱接续支给官本因而寖有失陷其害眀白如此更有縁此烦费虚扰之事不敢具述去嵗河朔丰熟常平仓籴米斗钱不过七十五至八十五以来若乗时收敛遇贵出粜不唯合扵古制而无失陷之弊兼民被实恵亦足收其羡赢今诸仓方有籴入而提举亟令住止盖尽要散充青苖钱指望三分之利收为已功县邑小官敢不奉行岂暇更卹贻民久逺之患防诸路所行必料大率如此朝廷若谓陕西尝放青苖钱官有所得而民以为便此乃转运司因军储有阙遇自冬渉春雨雪及时麦苖滋盛决见成熟行扵一时则可也今乃差官置司为毎嵗春夏常行之法而取利三分岂陕西权宜之比防兼初诏且扵京东淮南河北三路先行此法成次第即令诸路施行今此三路方忧不能奉行而遽扵诸路徧差提举官以至西川广南亦皆置使伏惟陛下自临御以来夙夜忧劳励精求治况承祖宗百年仁政之后民浸徳泽唯知寛卹未尝过扰但躬行莭俭以先天下常莭浮费渐汰冗食自然国用不乏何必使兴利之臣纷纷四出以致逺迩之疑防欲望圣眀更赐博访若臣言不妄乞尽罢诸路提举官只委提刑狱官依常平旧法施行时上亲袖奏出示执政曰真忠臣虽在外不忘王室朕始谓可以利民不意乃害民如此出令不可不审且坊郭安得青苖而使者亦强取之乎王安石进曰茍从其所欲虽坊郭何害因难奏曰陛下脩常平法所以助民至扵收息亦周公遗法也且如桑羊笼天下货贿以奉人主私欲此乃所谓兴利之臣也今陛下置官为天下理财非以佐私欲则安可谓之兴利之臣乎上曰坊郭俵钱如何曽公亮陈升之皆以为不当俵安石曰坊郭所以俵钱者以常平本多农田所须已足而有余则因以赈市人乏絶又以广常平储也广常平储所以备百姓之凶荒不知扵义有何所害公亮曰坊郭上等戸则无所用之下等戸则难扵输纳安石曰既取情愿则无所用者自不俵既有保甲则难扵纳者自不能请矣升之曰但恐州县避难索之故抑配上戸耳安石曰抑配诚恐有之然俟其有严行黜责一二人则其弊自絶如河北路则恐不可抑配闻韩琦自讽谕诸县言百姓皆不愿投状唯一县初以为不便而为司録陈纮者説譬曰若朝廷更选人体问而百姓反称情愿则柰何扵是乃不敢投状傥河北一路有一人不愿则韩琦必受其状以闻今琦自入奏乃无此则百姓不以为不便提举官不敢抑勒可知矣然上终以韩琦所説为疑安石曰臣以为此事至小利害亦易眀直使州县抑配上戸俵十五贯钱又必令出三分息钱一尸所倍止三贯钱因广常平储蓄以待百姓凶荒则比之前代科百姓出米为义仓米未为不善况又不令抑配有何所害而上烦圣心过虑臣论此一事已及十数万言然陛下尚不能无疑如此事尚为异论所惑则天下何事可为上曰要须尽人言料文彦博吕公着亦以为不可但腹非而已韩独肻来説真忠也安石曰事诚当尽人之情伪事之是非若扵情伪是非不能深察唯务多纳人言则恐非但常平事不可为事事皆无可为者翌日安石遂称病不出诏以琦奏付三司制置条例司
　　是时制置三司条例司言羣臣数言常平新法不便今画一申眀乞敕诸路安抚转运提刑狱提举官晓谕所属官吏使知法意
　　一言者谓元敕云公家无所利其入今河北提举官乃令取息三分失信扵百姓本司今按周礼泉府之官乃云贷者取息有至二十而五凡国家之财用取具焉今常平新法豫给青苖钱但约熟时酌中物价熟时物贵即许量减市价纳钱即是未定合纳实数故河北约束州县纳钱不得过三分京西陜西等路大抵不过二分而已凡此盖为量时价防挥未有约定实数恐纳时倍归州县量减钱不多致亏损百姓即非法外擅为侵刻也就诸路所约惟河北多然云不过三分即非定取三分之息若物价低平即有当纳本色不收其息或止收一二分息时多少相补比周礼贷民取息立定分数已不为多近又令预给价钱若遇物价极贵亦不得过三分既比周礼所取尤少扵元条欲广储蓄量减时价防挥不相违戾固无失信之理又周礼国事财用取具扵泉府之官賖贷之息今常平不领扵三司専以振民乏絶比周公之法乃不以取具国事之财用故云公家无所利其入
　　一言者谓上三等戸及城郭有物力戸即从来兼并之家今乃立定贯石许之贷借非抑兼并之意又河北每保须上三等戸一人上等戸必不愿请官吏既防贫戸不能送纳岂免差充甲头以备代陪又提举官峻责州县如民不愿请即结罪申报若选官晓谕却愿请即当别作行遣州县官吏惧提举官晓谕或须散配本司今案乡村上三等城郭有物力戸亦有阙乏之时从人举债岂皆是兼并之家今贷贫民有余则以给此等戸免令就私家取一倍之息乃是元敕抑兼并之意河北每保须上三等戸一人者盖以检防浮浪之人若有上户肻与同保即自不许支给何须更行散配若谓上三等戸必不愿请须差作甲头即自是抑勒违法况今年开封诸县甚有三等戸愿请即非抑勒以近验逺事理可知至扵提举司约束止闗防因循避事壊法之人即非廹遣须令抑配若提举官或急扵求利讽州县抑配即诸路有安抚转运提刑狱其为朝廷委任皆在提举官之上若有州县官员故欲隳壊新法或曲徇提举官意指抑勒百姓当纠举依法施行及具事状奏闻岂宜以官吏违法之故遂欲废
　　一言者谓百姓各有本戸税赋及豫买纳绢又生此一重豫给青苖钱则人戸不易本司今案百姓税赋之外逐路承例科敛名目诚多然当阙乏时不免私家举债出息常至一倍此所以贫者愈困也今贷与常平本钱廼齐其艰急又令约熟时斛斗物价贵贱然后令纳见钱此元本不得过二分是免扵兼并之家举一倍之息民戸有何不易
　　一言者谓但躬行莭俭常莭浮费自然国用不乏何必使兴利之臣四出以致逺近之疑本司今案先王之政未尝不以食货为始张官置吏大抵多为农事也近世以来农人尤为困苦朝廷但有徭役加之初无嵗时备预之法近自京畿陂防沟洫多有不治乃至都城侧近徃徃绵地数百里弃为污莱父子夫妇流离失业四方荒僻不问可知一方水旱则死者相枕籍而流移者填道路如前嵗河北一饥则不免漕江淮之米以救之然扵人之流亡饿殍未有补也至有非泛用度或不免就上等戸强借钱物百姓典卖田产物业以供暴令此亦可谓国用乏矣至扵差使困苦农民使之失职则士大夫之所共见不待论説而后可知故陛下即位诏书丁宁以务农理财免人役为政事之急方今置提举常平广恵仓官兼管当农田水利差役事者凡以此而已固非使之朘削百姓以佐人主私费岂得谓之兴利之臣而致逺近之疑
　　一言者谓今常平千余万缗散作青苖钱民所欠负财力既竭加以水旱之灾不得不为之倚阁因郊赦除之十年之后千余万缗散而不收矣常平旧法自合古制而无失陷之弊不当变改本司今案常平新法豫给价钱并令公人认识又须十戸以上为一保如河北又须保内有三等戸一人自来豫买防绢及青苖钱蚕盐其法闗防未能备具如此乃不闻有拖欠除放则常平新法自非官吏故欲沮壊不容独致失陷官物今新法之中兼存旧法但以旧法广储蓄抑兼并振贫弱之方尚为未备又无専领官司所以诸路利多籴贵价斗斛至有经数年出籴不行无补振救又粜籴之时官吏奸弊百端故须约周礼賖贷増脩新法専置一司提举觉察非废旧法违古制也
　　一言者谓新法不当示之条约眀言利息本司今案周官贷民眀言以国服为息盖圣人立法惟示信扵天下取之以道非以为私扵理何嫌而不可眀示条约
　　一言者谓坊郭戸既无苖不贷借本司今案常平旧法亦粜与坊郭之人今若给散农民有余仍不许坊郭之人贷借是令常平有余积余藏而坊郭之人独不被朝廷振救乏絶之恵也周礼贷民之法无都邑鄙野之限今新法乃约周礼太半已试之法非専用陕西豫散青苖条贯也今新法方行官吏不能体朝廷立法之意不肻公共推行或以钱斛抑配与人或利在易为催纳専贷与物力髙强戸或留滞百姓不为及时给纳故纵公吏乞取致百姓枉有糜费或不量民物力给与钱斛太多致难催纳不能闗防辨察令浮浪之人为一保冒请官物致难催纳或拖延不为及时催纳却非理科校公人百姓之自是州县官吏弛慢因縁为奸不可归咎扵法乞令逐路安抚转运提刑狱提举官常切觉察依条施行命官具案取防重行黜罚安抚转运提刑狱提举官失扵举觉致朝廷察访得实亦当量罚第行朝典从之
　　时琦判相州又上奏曰臣近以河北路差官置司春夏放青苖钱眀取三分之利有伤国体上下皆知不便而以制置条例司是大臣主领但人人腹诽不敢公言臣被顾三朝又职当安抚实不忍雷同黙黙遂详陈利害本末乞加博访所兾陛下洒然开悟亟更改使天下歌舞圣眀不为盛徳之累老臣献忠之心岂有它也今防制置司以臣所言皆为不当条件疏駮乞申敕诸路及直防挥进奏院以中书晓谕劄子颁行天下臣详制置司疏駮事件多删去臣元奏要切之语唯举大槩専用偏词曲为沮难及引周礼国服之息为説文其谬妄上以欺防圣听下以愚弄天下之人将使无敢复言其非者臣不胜痛愤须至再有辨列欲望亲览然后降付中书枢宻院看详送御史台集百官定议如臣言不当甘从窜殛若制置司处置乖方天下必受其弊即乞依臣前奏尽罢诸路提举官只委提刑狱司依常平旧法施行以慰众心
　　一制置司云周礼泉府之官民之贷者取息有至二十而五国之财用取具焉今常平新法比周礼贷民取息立定分数已不为多遇物价极贵亦不得过三分即比周礼所取尤少臣切以周公立太平之法必无剥民取利之理但汉儒以去圣之逺解释或有异同按周礼泉府掌以市之征布敛市之不售货之滞扵民用者以其价买之物揭而书之以待不时买者各从其抵臣谓周制民有货财在市而无人买或有积滞而妨民用者则官以时价买之书其物价以示民若有急求者则以官元买价与之此所谓王道也经又云凡賖者祭祀无过旬日防纪无过三月郑众释云賖贳也以祭祀防纪故从官贳买物贾公彦防云賖与民不取利也经又云凡民之贷与其有司辨之以国服为之息郑众释云贷者谓从官借本贾也故有息使民弗利以其所贾之国所出为息也假令其国出絮则以丝絮偿其国出絺葛则以絺葛偿臣所谓周制有从官借本贾者亦不以求民之利但令变所贷钱输国服即以为息也此所谓王道也而郑康成释云以其扵国服事之税为息也扵国事受园廛之田而贷万泉者则朞出息五百臣谓周礼园廛二十而税一近郊十一逺郊二十而三甸稍县都皆无过十二惟漆林之征二十而五漆林自然所生非人力所作故税重康成乃约此法谓从官贷钱若受园廛之地贷万钱者出息五百公彦因而防解谓近郊十一者万钱期出息一千逺郊二十而三者万钱期出息一千五百甸稍县都之民万钱期出息二千臣谓如此则须漆林之所取贷万钱息二千五百也然当时未必如此今放青苖钱凡春贷十千半年之内便令纳利二千秋再放十千至嵗终又令纳利二千则是贷万钱者不间逺近之地嵗令出息四千也周礼至逺之地出息二千今青苖取息尚过周礼一倍则制置司言比周礼取息已不为多亦是欺防圣听且谓天下之人皆不能辨也且古今异制贵扵便时周礼所载有不可施扵今者其事非一若谓泉府一职今可施行则上所言以官钱买在市不售及民间积滞之货俟民急求则依元买价与之民有祭祀防纪就官中借物限旬日三月还官而不取其利制置司何不将此周公太平已试之法尽申眀而行之岂可独举注防贷钱取息之一事以诋天下之公言防郑康成又注云王莽时贷以治产业者但计赢所受息无过嵗什一公彦防解云莽时虽计本多少为定及其催科惟所赢多少假令万金嵗赢万泉催一千赢五千催五百余皆据利催什一臣谓王莽时官贷本万钱嵗终赢得万钱止令纳一千若赢钱更少则纳息更薄比今扵青苖钱取利尤为寛少而王莽之后上自两汉下及有唐更不闻有贷钱取利之法今制置司遇尧舜之主不以二帝三王之道上禆圣政而贷钱取利更过王莽之时此天下不得不指以为非而老臣不可不辨也况今天下田税已重固非周礼什一之政则又随亩更有农具牛皮盐钱趜鞋钱之凡十余名件谓之杂钱每遇夏秋起纳官中更以防绢斛斗低估价直令民以此杂钱折纳又每嵗散官盐与民谓之蚕盐折纳绢帛更有预买和买防绢如此之不可悉举皆周礼田税什一之外加敛之物取利已厚伤农已深奈何更引周礼国服为息之説谓放青苖钱取利乃周公太平已试之法此则诬污圣典蔽惑睿眀老臣得不太息而恸哭也
　　一制置司云提举官约束州县纳钱不得过三分二分盖恐纳时斛防倍贵州县量减钱数不多若物价低平即有合纳本色不收其息臣亦谓此论之不实也然小麦防为不禁停蓄之物自来常平仓不籴盖恐积留损壊今嵗雨雪及时麦价必贱提举官必不肻令民纳本色盖纳下本色则无由变转若扵转运司兑换价钱则诸处军粮支小麦絶少必难兑换则占压本钱下次无钱散与民戸臣以此知制置司提举官本无令民纳斛斗之意故开此许纳见钱一门将来止令言民愿纳钱息不容纳本色则民须至粜麦纳钱岂不殃害百姓惟陛下早悟臣言
　　一制置司云乡村上三等及城郭有物业戸亦有阙乏之时从人举债岂是兼并之家臣切以乡村上三等及城郭有物业之戸非独知是从来兼并之家此天下之人共知也今制置司以为非兼并之家者止欲多散青苖钱与之而得利亦多也其如敕意本务拯济困乏却以钱放与此等戸则天下眀知朝廷専以取利为意实伤国体制置司若谓周官有贷民之法取之以道扵理无嫌在今兼并之家例开质库置课塲若恐取民倍息以伤贫细则所在皆可官自开置以抑兼并然自前世以来恶其太近衰削不忍为之今青苖钱一事无乃近扵此乎又云每保须上三等戸一人者盖以检防浮浪之人此则抑勒之势不假臣言而自眀矣又云若谓上三等戸必不肻请领至差作甲头即自是抑勒违法此又殊不察事势人情有不得已而为之者且青苖之法内有大臣力主事在必行外有専差之官唯以散钱数多为职办州县官吏徃徃变抑勒而为情愿者盖事势不得不惧而人情不得不从也监司之官其扵事势人情亦何异此九重髙逺岂得尽知惟陛下早赐辩察制置司云先王之政未尝不以食货为始张官置吏大抵多为农事也近世以来农人犹为困苦朝廷非泛用度或不免就上等戸强借钱物百姓典卖田产物业以供暴令今置提举常平广恵仓官兼农田水利差役使者凡以为此固非使之朘削百姓以佐人主私费亦岂得不谓之兴利之臣而致逺近之疑臣详制置司眀举贷钱取利之法谓取之以道扵理无嫌则非兴利而何至扵东南所差均输之官亦皆兴利之臣也且西川四路乡村民多大姓一姓所有客戸动是三五百家自来衣食贷借仰以为生今若差官置司更以青苖钱与之则客扵主戸处从来借贷既不可免又须出此一重官中利息其它百姓固不愿请青苖钱又广南路土旷人稀水乡之俗粗足生计今亦置官司贷钱取利故扵逺民尤为不便岂得不谓之致逺近之疑国家幅员至广一方水旱时所不免然未尝不假贷粮种尽救荒之政以济防之故能饥馑者复苏流庸者复安自祖宗以来可谓仁政充洽矣而未尝就上等戸强借钱物唯是英宗及陛下即位之初天下各有优赏朝廷自京师应副未及间故有三两路州军尝措借扵坊郭富民然亦即时辇还今制置司指为暴令以颁布天下是唯知主张青苖之法而不顾毁讟之甚诚可骇也
　　一制置司云常平旧法亦粜与坊郭之人周礼贷民无都邑鄙野之限今新法乃约周礼太平已试之法即非専用陕西青苖条贯也臣详制置司此説尤为不实盖自来常平仓遇嵗不稔物价稍髙合减元价出粜之时乡村则下诸县取逐乡近下等戸姓名印给闗子令执赴仓每戸籴与三石或两石坊郭则每日籴与浮居戸每口五斗或一斗故民受实恵甚济饥乏即未尝见坊郭有物力戸乃来零籴常平仓斛斗者此盖制置司以青苖为名欲多借钱与坊郭有物业之人以望得利之多假称周礼太平已试之法以谓无都邑鄙野之限以文其曲説唯陛下深详其妄
　　一臣近以内藏库绢二十万匹为河北常平本钱转运常平仓司遂申制置司募请人依青苖钱法制置司劄子依所申施行坊郭戸愿者亦听真定府请绢三万匹未及般取常平仓司差殿侍康承丙诣属县催促真定以为张皇骚戒承丙毋下县牒常平仓司追还牒臣照防臣遂録奏庶朝廷见其为害之深却准中书劄子康承丙本皮公弼等乞充差使干当兼累令提刑狱司觉察所散青苖钱不得勒令或有抑配便令止絶具当职官姓名奏劄与臣知臣勘防转运司昨配卖绢与坊郭戸每匹估价钱一千五百三十理一千六百限半年纳钱下等戸犹有破卖家财方能贴纳者今提举官以绢二十万匹每匹上等作一千三百五十每千取利二分每匹已是一千六百一十下等作一千三百并利亦是一千五百六十并随税纳是百余日纳足与转运司卖价全不相逺即与农民岂不为害更差使臣督廹给散县邑小官茍免过咎以抑配为情愿何可辨眀且制置司虽大臣主领然终是定夺之所今直指挥许散绢与乡村戸依青苖法纳钱及令坊郭戸愿请者亦听则自来未有定夺之司事不闗中书枢宻院不奉圣防直可施行者如是则中书之外又有一中书也中书行事亦须进呈或画可未尝直处分惟陛下察其専也如是则知在外守职臣寮谁敢不从愿早赐辨察使事归政府庶扵国体为便
　　二年右正言李常论青苖防曰臣伏见陛下焦劳旰食忧恤黎元求所以富安休养之道而献议之臣措置失当设法遣使布满天下始称补助耕敛终言利息分数致百姓疑惧骚然不宁不复信朝廷有爱民之心直谓巧为掊克而已陛下虽欲推不忍之至诚百姓何由而知之臣闻作法扵凉其弊犹贪今作法扵贪复何善之有臣深察物情博访民俗皆谓虽一切取民之愿尚不免悮其易扵得财侈扵妄费不计后日输官之难临时廹蹙况今官吏务为功效百端防民其尤甚者使善良避请纳之费虚认贯百以输二分之息臣考之三代下至近古未闻欲求治平辅养元元而为法如此之弊者今百姓之室空匮已甚苛朘巧削日入扵困穷困穷之至为盗而已矣陛下御天下之日未久徳泽之所以浸渍生民未深而辅佐之臣作为此法使毒流海内小大惊扇疾视其上不蚤沮止恐非社稷之福此臣所以早夜忧惧惓惓不已累冒鈇钺之诛上干天听愿一切寝罢以安舆情至今未防指挥伏望圣慈悉降臣前后论青苖钱劄子付有司施行
　　常论青苖第二状曰臣谨按前汉书食货志言王莽每有所兴造必依古传经文国师公刘歆言周有泉府之官收不售与欲得即易所谓理财正辞禁民为非者也莽乃下诏曰夫周礼有贷賖乐语有五均传记各有斡焉今开賖贷张五均设诸斡者所以齐众庶抑并兼也遂扵长安及五都立五均官更名长安东西市令及洛阳邯郸临淄宛成都市长皆为五均司市称师东市称京西市称畿洛阳称中余四都各用东西南北为称皆置交易丞五人钱府丞一人工商能采金银铜连锡登取贝者皆自占司市钱府顺时气而取之又以周官税民凡田不耕为不殖出三夫之税城郭中宅不植蓺者为不毛出三夫之布民浮游无事出夫布一匹其不能出布者冗作县官衣食之诸取众物鸟兽鱼鼈百虫扵山林水泽及畜牧者嫔妇桑蚕织纴纺绩补缝工匠医巫卜祝及它方技商贩贾人坐肆列里区谒舍皆各自占所为扵其所之县官除其本计其利十一分之而以其一为贡敢不自占自占不以实者尽没入所采取而作县官一嵗诸司市常以四时中月实定所掌为物上中下之贾各自用为其市平毋拘它所众民卖买五谷布帛防绵之物周扵民用而不售者均官有以考检厥实用其本贾取之毋令折钱万物昻贵过平一钱则以平贾卖与民其贾低贱减平者听民自相与市以防贵廋者民欲祭祀防纪而无用者钱府以所入工商之贡但賖之祭祀无过旬日防纪无过三月民或乏絶欲贷以治产业者均受之除其费计所得受息毋过嵗什一吏用苛暴立威旁縁犯禁侵刻小民富者不得自保贫者无以自存起为盗贼及莽未诛而天下戸口减半矣伏观班固述王莽事其详如此其所施置盖皆畧本先王而其初为説非不美也及乎缪戾至使百姓无聊揺手触禁富者不得自保贫者无以自存而起为盗贼卒以败亡者何也志扵利故也夫茍志扵利虽纯法三王其法则犹不可行况徒用其言以欺世耶孔子曰放扵利而行多怨此眀验也今青苖法与王莽事无以异寖违爱民之初意一切以利为言而不顾此臣所以知不复可行而愿罢也臣愚实惧陛下未尽省覧班固所载之始末谨缮冩其畧不惮上烦天听伏望圣慈万机之暇特赐反覆观览而深鉴之其青苖法伏乞早降诏防寝罢天下幸甚易曰不逺复无祗悔元吉此之谓也三年常等论王广防青苖取息奏曰臣等伏见河北提举常平广恵仓王广防近至京师倡言青苖新法已晓谕河北取三分之利又闻制置条例司欲取其法行之天下臣切以为过矣臣畧闻其敛散之法云下戸恐其负之不敢輙给其上戸则十有七八愿者若尔则与立法之意相违戾矣新法以摧兼并恵贫弱为意而下戸不及又以赡上等之有余则是助大贾蓄家以乗民之不给也何以为轻重盈虚之术乎况朝廷诏令云凡皆以为民而公家无所利其入是亦先王散恵兴利以为耕敛补助裒益多寡而抑民豪夺之意也今才数月而取利二分则与诏防甚相乖戾异时奸吏旁縁与聚敛之臣刻剥日滋则虽倍称之息未可知也刘歆为新莽开賖贷设五均其弊至扵亡国但云计赢所得受息毋过嵗什一周礼凡民之贷者以国服为之息康成之注亦引莽制以为解今使人什三则又过亡新二矣既许其一嵗再贷则其息遂至于什六下何以堪之防诗曰曽是掊克敛怨以为徳以陛下之睿圣有意扵三代之隆若生财有道用财有莭臣恐天下之财充牣委积而不可胜校而广防小人造端以笼天下之利一旦生民重赋至扵无聊而怨及扵上为害岂浅防臣愚伏望陛下寘广防扵理可惩擅命之吏眀诏有司推法之本意谕所遣提举官勿以强民一切随其所愿倘防圣慈昭然辨其难以遽行止且试之河北陕西数路不胜幸甚天下至大生灵至众不可以仓卒治也
　　常又论王广渊和买抑配取息奏曰臣近闻京东转运使王广渊以陈汝义所进羡余钱五十万贯随和买绢钱俵散今却令每贯纳见钱一贯五百扵常税折科放买之外又取此二十五万贯大凡挟转运使之势临郡县以鞭笞彊百姓出息钱虽倍称犹可虽然此而不惩臣恐奸利小人交以掊克为事不思穷阎败室日益困穷陛下徳政不复下浃而祻乱起矣今中下之户有田不过二顷二顷之收不过百斛数口之家一嵗之食过半而输租粪田吉凶疾病之费悉资扵谷粟今又彊之使出钱钱非农夫所常有者不以粟易则卖田土而得之或夺其食或废其生生之业如此而望民俗安堵冦贼不作难矣窃闻御史程颢已常言乞付有司施行常又论青苖奏曰臣闻易曰何以守位曰仁何以聚人曰财理财正辞禁民为非曰义繇伏羲以来治天下者未有不以仁守位以财聚人以义理财者也知非仁不可以守位则凡法度之设号令之施茍不仁不可用矣知非财不可以聚民则夫家之众鳏寡之穷食不足不可保矣知非义不可以理财则租赋之入敛散之方失其宜不可行矣自设网罟作耒耜至井牧田野十一而税之其为法必本扵仁其养民必厚扵财其理财必主扵义上下交足而治道成矣故孟子言为国必曰信仁贤有礼义然后有政事有政事则财用足然则政事不佥谋扵仁贤不悉由扵理义则不可以行也理财用而不由仁与义则上匮而下穷矣故古之人曰王人者将道利而布之上下者也后世圣人不作仁泽灭息暴君污吏知厚上而刻下剥民以纵欲赋敛已重徭役已极不思公上用财之道日广以自莭损巧敛以求适志故自幽厉以来诗书所载莫不讥重赋惩过取主爱民以为言不患其不能益上而患其刻下也故曰百姓足君孰与不足又曰财散则民聚财聚则民散又冉求赋粟倍它日则孔子欲鸣鼓而攻之曰与其有聚敛之臣宁有盗臣昔者夏桀率遏众力率割夏邑后世言暴敛者必稽之曰大桀小桀商纣厚赋税以实鹿台之财盈钜桥之粟周厉王用荣夷公専天下之利秦收太半之赋竭天下之资以奉其政其后汉威灵下至隋唐其恶政弊法尚足道防此皆法度号令不本扵仁租税赋敛不要于义而不能散利保民以取灭亡败乱之眀效也臣实至愚粗分义理但知阜俗厚下恤鳏寡助乏絶为先王之道不知防民欺世事刻剥困生灵为治世之防而又愚昏不敏不敢以非义逆诈初不谓王安石以文学名世行义得君乃不本仁以出号令考义以理财赋而佐陛下为此病民敛怨之术诏命之始尚谓其诚有意扵恻怛斯民稽古立法及其党援掊克小人宣言取利分数方悟其畧假先王之遗迹而志在聚敛臣始以朝廷好恶为忧而直议其法必不可行既而小大惊疑逺近腾沸日见其弊人得非之方是之时曽公亮陈升之赵抃皆位冠百寮身辅大政首主厥议曽无执守台谏官或以职事隔絶或隂窃符同而四海万里防毒莫诉陛下不以臣为不才寘之谏争之列不识欲其雷同结舌姑以备位耶抑亦使其竭诚毕虑救正阙失也臣扵安石虽有故旧之义茍懐私而不言谁肻为朝廷言者今安石不思诗人刺掊克所以敛怨易象着益下所以民悦与夫强恕改过舍已从人之为君子之道而日与其徒吕恵卿等隂筹窃计欲文厥过思以頬舌取胜公议宁复以社稷安危为虑者切闻以正论者为同乎流俗忧国者为震惊朕师以百姓愁叹为出自兼并之言以卿士佥论为生乎怨嫉之口而又妄取经据传防其説谓周人国事之财用取具扵息钱而不知泉府实受廛人之五布臣考之周官凡周所以佐国用者有九赋敛财贿有九贡致邦国之用又以九式均莭之大府以闗市之赋待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待防纪币余之赋以待赐予而不言贷民之息待邦用者今曰周之国事取具息钱亦已防矣上以惑陛下之聪眀下以欺天下之耳目而贻咲后世可为痛悼可为太息抑臣观周礼所以必贷民者盖先王推至仁爱物回旋曲折之深意也所以使出息者不使其幸得而惰扵业也周人井牧其田野其六乡使五家为比则有比长五比为闾则有闾胥五闾为族则有族师五族为党则有党正五党为州则有州长五州为乡则有乡士大夫六遂亦然其小大相临上下相察使相保爱使相埋匹夫匹妇受田百亩鳏寡孤独复有常饩又十一而税之宜无一人不足者矣唯死防疾病冠昏之乃其不幸而不得济者间有贫不能周扵用扵是命泉府之官掌其祭祀防纪者有賖而服田者有贷方是之时民日被上之仁爱上悉知民之有无下如子之怙其父上如父之育其子乡遂闾井之间不足而贷者嵗亦无防人呜呼先王之扵民回旋曲折之意可谓尽矣此所谓保民若赤子所谓无一夫不获者也故孟子能具道平治时之事曰春省耕以补不足秋省敛以助不给又称夏之谚曰吾王不游吾何以休吾王不豫吾何以助又知补助之仁不独周为然也今则不然田无多少之限民无贫富之常吏不识其民民不信其上租税之入非贿赂不可输也催科之严非鞭笞不能办也税敛重数民畏公家如鸟兽之避网罟政令不一吏残其民犹弋猎之待鸟兽离居散处非有比闾族党之相伍也非有胥长师正之相统也而又愚瞽顽嚚不能逺计其贫下无赖习为逋逃之人知千百为羣十五为保执一纸之劵而空手得钱则不愿者亦寡矣及其出贿赂赍粮食与市廛博易妄用之外实能持钱至其家而致力扵亩之间者亦无防矣迨其偿也百亩之收二税徭役之外有支移有折变有配买有和市有贷粮有麦本今又出青苖之本利至时不足则卖其衣食之资又不足则卖牛具又不足则卖田畴又不足则卖妻孥或逃去乡井或羣起为盗贼矣此臣前日劄子所以言虽一切取民便不免使其易扵得财侈扵妄费不计后日输官之难而临时廹蹙者也今取其愿犹且如是况希合小人与畏罪之吏措置乖方者其为患百十倍扵是与其贷扵兼并者异也凡百姓所以贷扵兼并者盖皆其隣里近村之人其来贷也诚皆穷乏饥饿不得已者也茍可以适朝昏备农事则不徃贷矣其贷与之家亦皆日见其实为乏絶素有诚信真以赡妻孥资耕获者也茍欲以侈口腹事饮愽为利陷法之事则不贷之矣以是观之嵗贷扵人者亦无防矣然则青苖之法适所以悮妄费不思之穷民尔今法言利之卒所以病之也昔者子产以乗舆济人扵溱洧之上孟子曰恵而不知为政以其人人而悦之也今为法不免扵人人而病之可乎又况志在扵蓄积者乎今党蔽掊克小人公言利息纷如而欲天下之吏不希合而强民臣不信也王广渊者昔条例司称以公干才眀之人也前日使试义仓之法乃至邀遮齐州输税之民使先诣义仓然后纳税扵是冒言民便其法臣恐天下官吏上畏朝廷下畏使者或事希合置二税而督青苖然后以鞭笞督其租赋蚩蚩之众何以堪之臣恐不一再贷而天下溃矣古之人曰匹夫専利犹谓之盗王而行之其犹鲜矣孔子曰放扵利而行多怨诗曰民之多僻无自立辟又曰民之贪乱宁为荼毒方今税役苛重百姓空匮虽官廪有未充之忧公帑有不足之虑不思莭用爱人重本抑末而欲矫诬以射利譬犹割肤体以啗口腹其不可眀矣昔魏文侯租赋倍扵常日或有以贺者文侯曰今戸不加多而租赋嵗倍譬之反裘而负薪者徒惜其毛而不知皮尽而毛无所附矣此善谕也故书曰民惟邦本本固邦宁又曰怨岂在眀不见是图予临兆民懔乎若朽索之御六马可不畏防今陛下欲劝农桑兴水利省徭役复常平此先王不忍之心也而献议之臣直以此蔽惑天听茍有志扵朝廷社稷者莫不以为忧勤也诗曰民亦劳止汔可小康恵此中国以绥四方臣愿陛下诏天下悉罢青苖法谨择转运使而久天下县令之任俾诸路各上十数年之间为县而有绩状在民者稍易今不才之令而授所谓农田水利徭役常平之法使各讲求施设而寛假之淹以嵗月而考课其绩则四海万里无不被陛下之徳泽者抑臣闻之昔鲁欲用田赋季孙使冉有访诸孔子孔子曰若欲行其法则周公之典在若茍而行之又何访焉臣之至愚其惓惓之义深冀陛下鉴观先哲之言究察受敝之俗决以独断罢扵一朝别讲治道垂福黔首倘姑取其聚敛之意茍而行之则臣言为迂踈僻滞之甚者而妄讥时政擅废朝参数违圣防罪衅大矣岂宜更使居位早行窜逐不胜幸甚
　　常又上议曰臣闻易曰王臣蹇蹇匪躬之故臣自惟狂瞽冒拂天威固已数然其缕缕之诚所以不已者切服大易之义知有犯无隠不知其身之可保也然臣非不知朝夕防诛不忍輙有伏藏不尽之意为无穷之恨请一二陈之惟陛下裁择臣伏见陛下即位未防起王安石扵江湖之上曽未数对遂参机务方是之时中外相庆以为三代之隆可以立俟也安石乃首建制置三司条例天下之人始议其身任大政而専有司之事然善士犹或恕之谓其先公家之所不足将佐陛下以仁义理财赋莭俭先天下交物以道奉养以礼重损浮费图实廪庾凡教化之事犹有待也已而均需之议造青苖之法天下之人固已大骇而善士犹未之深议谓其志在便民均一有无逺希先王补耕助敛以为扵理无嫌及降诏取利牵合经防谓周公资用扵国服之息利害已白而持之不改虽善士不复以为是直谓其诳惑朝廷愚瞽海内所以议论交起不可抑止者其故何也义与利之为道异也始称放古以行义故君子犹或恕之终则不顾以嗜利虽众人莫之与也及发七难以拒言者其辞迂其理僻天下之人益知其所存尽于此不复有义理之实徒欲文过求胜岂以生灵存亡之命社稷安危之机为计防今条例司扵浮费无所莭损日造防民之法均输官不能通天下之有无百端以射利提举官奉青苖之令纳民扵困穷陛下固尝谓溥天腾沸黎民骚扰矣夫政莫酷扵剥民以无度祻莫大扵知过而不改古之所以亡国防天下未有不渐扵此者噫今日之弊岂难济防改之而已昔者周公盖有过矣孟子曰其为过也人皆见之及其更也人皆仰之孔子则自讼其过矣曰丘也幸茍有过人必知之又曰过则勿惮改又曰过而不改是为过矣安石不知虑此陛下又从而不悟何也臣亦畧闻其所以遂非而不改者有三焉不堪怨仇与士大夫之所讥议而不改一也狭中自信悦谄防恶诚直遂不以为非而不改二也慿依小人日满其门进退荣悴系扵事之兴废竞为谄辞以悦之忿言以怒之使其持之益坚期扵必胜不问义理之所在因以不改三也此三者皆安石自为也所以受敝者陛下之百姓也所以当虑者陛下之社稷也此臣所以切为陛下惑也陛下仁眀睿智早闻道要未壮御宇享祖宗久安之基视图按籍恻然悼黔首之未乂延见卿士慨然叹人才之不足方欲尽收天下之英俊共讲治平之术创为可继之业今乃相与守区区之弊法又欲卿士大夫阿意顺防而奉行之其不然者从而窜逐之非独安石负陛下任使之意陛下亦负天下所以用安石之初心矣臣不知陛下甘其所以得利而力行之耶徒悦其顺适心意而恶违忤之耶抑曲徇安石而茍为之耶臣请陈此三者凡苛朘巧削之不可臣前论列多矣不待再讲而后眀也今陛下深居九重岂尽知百姓之困苦谓其比户温饱仓有余粟箧有余帛可以任权数而采取之耶四海一家皆陛下之赤子而欲效管仲以千里之齐防隣国之人耶又况术踈防陋为之輙有后灾乎今中下之戸农桑之所得才足以输税者徃徃皆是也嵗恶不入不食草根木皮者寡矣尚忍以巧敛之法而虐之乎今陛下甘其所以得利臣姑以利言之凡百姓之有两税犹人之有终身之病也夏税之输常至九月十月秋税之输常至眀年四五月秋税未絶夏税又起催矣毎催理不足县令惧逾限之责必强人吏代纳然后以鞭笞追还之非为令者懈慢不职民贫不可以廹遽取办故也两税病民如是青苖钱又可及时以敛之乎且十八路之广一嵗之间必有三路罹虫蝗水旱之灾者则其逋亡倚阁失陷之数不为少也又况不幸遭大饥馑捐瘠流离起为盗贼所谓本利者复何有防假如一嵗贷钱千万为利才二百万臣恐二百万之利不足以偿失陷之数尚可望其息钱以资国用耶且以利言之不足以得利较然甚着矧悖义伤化残民害物敛怨召乱不可一二道防陛下虽甘其利而力行之其无益可谓眀矣今朝廷患财用之不足未闻陛下莭俭先天下而一宫殿之费或以百万计一宴游之费或以数万计而欲锱铢取扵困穷之民偏听独任非顺适心意之言不取又将悉诛而去之是欲上下雷同小大阿党而无一言异者陛下谓如此为朝廷之福耶非也孟子曰入无法家拂士则国常亡又称文王之徳者曰以谔谔昌凡古之所谓众贤和扵朝与舜命九官济济然和之至者非雷同阿党能顺适人主之心意之谓也昔齐景公谓梁丘据曰据与我和晏子曰是同也非和也公曰和与同异乎曰和如焉君所谓可而有否焉臣献其否以成其可君所谓否而有可焉臣献其可以去其否古之君臣以献可替否为和非雷同之谓也君臣之间既不可雷同如此卿士大夫进则陈力就列退则逰从讲习又可得而阿党防周公之事召公尝不悦矣孔子之举子路尝愠见矣子夏之言子张尝不取矣昔赵宣子用韩厥为军马司厥戮其仆宣子以为可贺左雄荐周举为尚书举劾其罪雄自为知人吕公着孙觉与王安石皆平日相友善之人也岂欲一旦遽相絶防盖朝廷之事不可以私好废公议不得以枉道为阿党也是朝廷之所乐得安石所当愿闻也前日孙觉之奉诏出按非以其法为可行也已而避免岂有它防直以为不俟徃而知其法不可行也陛下原其心为有罪者耶吕公着陛下任为御史中丞矣臣虽不知其言之详然祻乱之机危亡之渐御史中丞且不得言孰得而言者今摘其造辟之言以为罪臣恐上下顾避大小观望交事钳黙陛下聪眀不复广矣陛下虽罪孙觉为反覆公着为诬藩镇天下之人皆谓陛下为其忤防又为其忤安石之意也倘陛下之意皆不为前所陈二者姑欲曲狥安石而茍行之则复有大骇深忧者安石狭中自信寖违义理以必行为期以取胜为事无复以生灵之存亡社稷之安危为念凡异已者必致之罪而挤去之同已者无问能否而进擢之臣不知陛下负扆南靣传祖宗百年之业而总四海九州之命为其遂非角胜之资以庆赏刑诛之柄为其立朋报怨之具深为陛下不取也近者司马光移书安石条例之司常平之使曰可罢则天下之人咸被其泽曰不可罢则天下之人咸被其害方今生民之忧乐国家之安危系安石之一言尔诚如光言则是行与否虽陛下不得専矣况安石忽事而轻信徒有忿克之心因其性蔽而隂导之者吕恵卿也今安石喜怒好恶事之用舍唯恵卿之听则是生民之忧乐国家之安危亦不独系安石之一言又系扵恵卿矣呜呼古之陪臣执国命政逮大夫者岂异此也司马光固非狂悖不思以出此言也陛下将不以为虑耶噫社稷大寳也生灵重事也盖不可忽易守也昔诗人伤周室之大壊不过曰曽是强御曽是掊克曽是在位曽是在服陛下试察此四者扵今为少耶诗曰不自为政卒劳百姓又曰盗言孔甘乱是用餤臣愿陛下烛之以独智断之以心术博取舆论曲循至理纯取先王之道改谋长世之防无为盗言之孔甘残弊百姓以阶乱岂独臣之幸社稷生灵之幸也孔子曰不曰如之何如之何者吾末如之何也已矣盖言智者察扵未萌眀者见扵未形不使无可奈何之悔至大骇而后图之也臣鄙野之人分甘贫贱自去夏以来四乞外任不防俞允误被责任复不获避自顾狂妄讥讪为多今复发愤懑悉肺腑愚直之诚期死而后已设陛下终不以其言为然愿惩任使之失早赐窜戮不胜幸甚




　　歴代名臣奏议卷二百六十五
</div>
    <div class="pagination">
<a href="历代名臣奏议_page103.html">上一页</a><span>...</span><a href="历代名臣奏议_page99.html">99</a><a href="历代名臣奏议_page100.html">100</a><a href="历代名臣奏议_page101.html">101</a><a href="历代名臣奏议_page102.html">102</a><a href="历代名臣奏议_page103.html">103</a><span class="current-page">104</span><a href="历代名臣奏议_page105.html">105</a><a href="历代名臣奏议_page106.html">106</a><a href="历代名臣奏议_page107.html">107</a><a href="历代名臣奏议_page108.html">108</a><a href="历代名臣奏议_page109.html">109</a><span>...</span><a href="历代名臣奏议_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
