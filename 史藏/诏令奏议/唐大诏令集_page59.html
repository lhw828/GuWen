<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 59 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 59 页/共 71 页</h1>
    <div class="content">　　诫表疏不实诏
　　前政多僻人不聊生怨讟如雠曾无控告黎民易子而食郡县犹有余粮遂使聚敛无厌穷兵不已忠良屏迹邪佞当涂以妖怪为祯祥能希防为奉法至于亡灭上莫知之静言其事可为太息者也朕恭膺宝厯救斯兆庶思革前念兹在兹起军以来于今期月军书羽檄日有百数一言一事靡不覧焉未明求衣中夜不寐恐一物之失所虑一理之或屈但四方州镇习俗未惩表防因循尚多虚诞申请盗贼不肯直陈言论疾苦每亏实録妄引哲王深相佞媚矫托符瑞极笔阿谀乱语细书动盈数纸非直乖于体用固亦失于事情千里伫于一言万几凑于一日表奏如是稽疑处断不知此者谓我何哉宜颁告逺近知朕至意【武徳元年五月】
　　令内外官相存问诏
　　立人之道曰仁与义为国之基徳归于厚自隋氏驭宇政刻刑烦上怀猜阻之心下无和畅之志遂使朋友游好庆吊不通卿士聮官请问斯絶至乃里闬相接致胡越之乖艰棘在身忘救恤之义风頽俗一至于此化民以徳岂斯之谓朕纂厯膺期思至道因兆民之所赖洽万国之懽心凡厥庶僚咸使辑睦君臣之际期于无隐永言前失特宜敦励自今已后内外官人须相存问勿致疑阻有遇疾疹递加诊营救医疗知其増损不幸物故及遭忧恤随事慰省以申情好务从笃实各存周厚朝廷无拘忌之节交游有久要之欢遵道而行率礼不越斯则上下交泰品物咸亨惠政所加达于四方布告天下咸知朕意【武徳九年十二月】
　　令有司劝勉庶人婚聘及时诏
　　昔周公治定制礼垂裕后昆命媒氏之职以防男女每以仲春之月顺行时令蕃育之理既邦家之化斯在及政教陵迟诸侯力争官失其守人变其风致使謡俗有失时之讥鳏寡无自存之术汉魏作教事非师古道随世隐义逐时乖重以隋徳沦胥数钟屯剥五都俱覆万方咸荡暨参墟奋旅救彼艰危区县削平总斯图籍顾瞻禹迹提封尚存乃眷周余匝地咸尽痛心疾首寤寐无忘惟上之大徳曰生蒸民以最灵为贵一经丧乱多饵豺狼朕夙奉天命为人父母平定甫尔劬劳未康厚生乐业尚多疎简永言亭育实切于怀若不申之以婚姻明之以顾复便恐中馈之礼斯废絶嗣之衅方深有怀怨旷之情或致淫奔之辱宪章典故实所以庶几宜命有司所在劝勉其庶人男女之无室家者并仰州县官人以礼聘娶皆任同类相求不得抑取男年二十女年十五以上及妻丧达制之后孀居服纪已除并须申以媒媾命其好合若贫窭之徒将迎匮乏者仰于其亲近及乡里富有之家裒多益寡使得资送其鳏夫年六十巳上寡妇年五十已上及妇人虽尚少而有男女及守志贞洁者并任其情愿无劳抑以嫁娶刺史县令巳下官人若能使婚姻及时鳏寡数少量准户口増多以进考第如其劝导乖方失于配偶准户口减少以附殿失【贞观元年正月】
　　诫励氏族婚姻诏
　　氏族之盛实繁于冠冕婚姻之道莫先于仁义自有魏失御齐氏云亡市朝既迁风俗凌替燕赵右姓多失衣冠之绪齐韩旧族或乖徳义之风名虽着于州闾身未免于贫贱自号膏粱之胄不取匹敌之仪问名惟存于窃赀结褵必归于富室乃有新官之辈丰财之家暴其祖宗竞结婚姻多纳货财有如贩鬻或自贬家门受屈于姻娅或矜其旧望无礼于舅姑积习成俗迄今未巳既紊人伦实亏名教朕夙夜兢忧勤政道往代蠧害咸已惩革惟此风未能尽变自今已后明加告示使识嫁娶之序合典礼称朕意焉
　　诫励风俗勑四道
　　勅建立州县列树官司所以导俗宣风惩奸息暴顷以承平既久中外晏安人怀弛壊之心官无警觉之意遂使绥宋二州屡奏乱常之党荆并两府频言搆逆之徒发露虽复数州包藏犹虑未絶此等妖衅寻自伏诛旬日之间惊害良善诚由按察寛纵禁止不明或使无辜陷于非命兴言及此深用隐恻自今已后所在州县官僚各宜用心检校或惰于农作専事末游或妄说妖讹潜怀聚结或弃其井邑逋窜外州或自术医占诱惑愚昧诸如此色触类旁求咸须防糺勿许藏匿又属当首夏务在田蚕虽则各解趋时亦资官府敦劝若能肃清所部人无犯法田畴垦辟家有余粮所由官人宜加考第功状尤异者别加升擢若为政苛滥户口流移盗发罕能自擒逆谋为外境所告轻者年终贬考甚者非时解替御史及台郎出使审加访察各以状闻宜宣示诸州各令所在知悉【文明元年四月十三日】
　　又
　　门下朕克缵丕业诞膺景命宪章昔典钦若前王克巳励精缅思至道宵衣旰食勤修庶政夙夜寅畏匪遑底宁若涉泉水罔知攸济顷属殷忧啓运多难兴邦礼章载复品物咸茂思欲致万姓于仁寿归六合于升平永言政途庶几沿革犹恐学校多阙贤俊罕登牧宰不存政理农桑未加劝导樽俎之仪不习冠婚之礼莫修朕所以当宁兴叹载怀兢惕者矣庠序者风化之本人伦之先仰州县劝导令知礼节每年贡明经进士不须限数贵在得人先圣庙及州县学即令修理春秋释菜使敦讲诵之风天下有奇才异行沉伏不能自达及官人百姓有能谏言时政得失者并令本州责状封进乡饮礼废为日巳久尊徳尚齿益极深宜令诸州每年遵行乡饮之礼今有劝慕王公卿士务存训奬子弟成立则有冠婚婚礼糟粕或存冠礼久为废阙自今以后并行冠义责以成人之道使知负荷之难食为人天农为邦本绥抚萌庶劝课农桑牧宰之政莫过乎此刺史县令有课最尤异委亷察使名闻当别加甄擢县令字人之本明经为政之先不稍优异无以劝奬县令考满考词使状有清字无负犯明经及第每至选时量加优赏若属停选并聴赴集真如设教理归清净黄老垂范道在希防僧尼道士女冠之流并令修习真寂严持诫行不得假记功徳扰乱闾阎令州县严加检察私度之色即宜禁断诸州县官有不因选序别犯赃贿非时除授官等皆依倚形势恣行侵剥如有此色仰州长官録事参军速勘责奏闻讫宜停务时进止仍委吏部兵部速勘责处分诸州百姓多有逃亡良由州县长官抚字失所或住居侧近虚作逃在他州横徴隣保逃人田宅因被贼卖宜令州县招携复业其逃人田宅不得辄容卖买其地在依乡原例纳州县仓不得令租地人代出租课寺观广占田地及水碾硙侵损百姓宜令本州长官检括依令式以外及官人百姓将庄田宅舍布施者在京并令司农即收外州给贫下课户凡此数事或宜区分系乎风俗义存奬劝刺史县令等各申明旧章勉思抚辑罢雕之务归淳厚之源训导黎蒸宣我朝化书不云乎徳惟善政政在养人布告天下咸知朕意【唐隆元年七月十九】
　　又
　　黄门朕闻天为大者孰先于育物物最灵者莫甚于爱人故树之后王以康兆庶朕缅鉴前烈深惟逺图惧徳之不修化之未偃寅畏夙夜如临泉壑然则畴咨命于四岳黜陟存乎三载既以百姓为心明非一人独理今之牧守古称侯伯贤者任之则循良之迹着不贤者任之则愁苦之声作每冀精于所择委之俞往岂时或頽靡茍且尚多而吏之殊尤寂寥不嗣静言政要朕用怃然间嵗水旱周于郡国仓廪不畜闾阎荐饥加以出摄颇多冗官増至于处置皆凭刺举当于京官内简宏才通识堪致理兴化者量授都督刺史等久在藩屏有升进状者量授京官使出入常均永为恒式课最超等必议升迁循黙守常必裁贬黜昭昭赏罸不可不慎属冬朝礼成春事方起朝集使等俾还所莅钦若朕言官寮间或干济清苦或贪滥侵渔称职及不称职并委都督刺史审察奏闻罔或阿容自贻悔咎诸道虽遣使存问尚切忧劳牧宰等深体朕怀各宜隐恤交至乏絶者速量事优劳公私债负停徴至秋州县差科务减常日昔国侨相郑以至和平曹参相齐贵于清净清净则不扰不扰则和平和平则不争不争则知耻爱费而与休息除烦而从简易自当农者归陇畆蚕者勤纺绩既富而教乃克有成道徳齐礼不逺斯复庶几在位朕此心凡厥遐迩各令委悉主者施行【开元二年十月十三日】
　　又
　　勅国家祖武宗文重熙累洽克清寰极大庇生人徳独化与乾元而资始至道无名含帝先而首出自削平区宇混一车书六合晏然百有余载则我文武之业有大造于生灵朕嗣守丕运纂我鸿绪恐不能敷前烈光阐睿图夙夜祗畏若临泉谷曷尝不龚然思道寤寐勤政从人之欲每以百姓为心屈已之劳常矜于一物失所且夫法久而法则通制国以立法为先教人以地着为事自属清晏人多媮怠国章或弛甿伪实繁今正朔所及封疆无外虽户口且増租赋不益莫不轻去乡邑共为浮惰或豪人成其泉薮或奸吏为之囊槖逋亡积嵗流蠧自滋虽朕之薄徳罪则在予亦官无其政吏不守法耳今欲去其末而归其本闲其邪而正其徳使法有所立人知向方是用恤穷逸寛逋贷式广自新之路俾由莫厚之恩
　　诫谕天下制
　　顷属昊穹降祸云驭上僊外戚成挟主之谋奸臣起移国之计皇太子基见危而起补天立极朕方息肩朱邸拭目清时幸太平之无事期小山之自逸温王以推崇叔父固禅万几基以克奬帝图进登储贰此则明有日月幽有神朕不敢执私而废公违众而専意也今君臣既定天下已安钦奉鸿业思臻至理推心兆人之上毕至千秋之下犹望始终一徳无有贰心人其视余天实知我如闻在外尚有浮言睥睨朝廷窥测间隟或云朕意欲脱屣宸居或云东宫乃主器非长呜呼无识曽莫之思昔唐尧帝挚之弟也升于帝位王季太伯之少也立为太子能明俊徳光啓邦家比闻中外屡有流言潜图废立止以为中宗之时吾乃一王耳忧危不暇今基静祸难安社稷天下利之所谓非常之事不可以常礼议之【唐隆元年七月】
　　不许羣臣干请诏
　　设官分职本期致理惟贤是任匪私亲昵若使才胜其任望重于时一月累迁固未为速如或代工无取考绩非明十年不调岂应论屈顷者官失其序侥幸路开人不务徳惟速是视在职无几已希迁陟又每谒见之时多请仗下奏事不闻公议惟乞荣班王爵与能岂由干请朕虽逺慙圣哲多媿大明自临寰宇斯焉两载卿士人材皆所知悉不被升擢盖自取之当务责躬何宜往诉且难进而易退君子格言后已而先人往哲明训周文多士虞舜举才克让满朝故称为理今位参台省阶列通班惟务趋竞余何足纪朕方欲大革浇浮俾归淳俗自今以后谒见之日若更有干冒祈荣者虽地处亲勲才称俊秀皆当格之清议一从屏黜崇亷耻之节洽升平之化【景云二年十二月】
　　诫励官寮制　　　　　　　　苏　颋
　　门下法之所设本以惩非令之必行期于禁止致理为要何莫由斯至如官典受赃国有常法承前虽有处分在外多未遵奉且不戒视成为暴不令而罚为虐岂含容之自久将训导之未明欤朕情存划一过欲不贰恐愚人陷罪莫识隄防奸吏狥私自婴徽纆永言于此明发兴怀今日已前既往不咎从今巳后有纪必绳朕不食言尔无荒怠所以勤勤恳恳预戒凡百葢以罚止罚可不慎哉告示遐迩令知朕意主者施行【先天二年九月七日】
　　诫朂内外郡官诏
　　国之设法本以闲邪茍无所施虽立安用朕以寡昧纂承丕业夙夜怵惕恐不克胜驭朽徒凛未知攸济是用寤寐永叹常思罪己冕旒不欲见其臧否黈纩不欲闻其是非隐忍含容十载于兹矣不能使令行禁止讼息刑清家知礼让之教人知亷耻之节此朕之不徳也河南府洛阳县主簿王钧贪残其性暴虐其心轻侮我章程割剥我黎献处事不遵乎法理黩货不知其纪极此而可恕孰不可容且辇毂之下事犹如此想于逺处人何以堪然而当发生之时属阳和之月朕情存恶杀不加殊死宜从杖罪以肃朝端可于朝堂集众决杀自今以后内外官有犯赃贿至解免巳上纵使逢恩获免并宜勿齿终身御史宪司职当推劾不存糺举多有顔情纲纪不施谁任其咎又府县寮寀上下相防犯法公无检勘若知而故纵即是职务不举各自思审何以当官自今以后所进拟御史皆须歴职清白众所推者不得虚相引进侥幸祈荣凡厥朝行宜悉朕意【开元十年二月】
　　令州县以制勑告示百姓勑
　　勅凡制令宣布皆所以为人如闻州县承勅多不告示百姓使闾巷间不知防意是何道理宜令所由提撕应有制勅处分事等令终始勾当使百姓咸知如施行有违委御史访察闻奏【开元十六年六月】
　　诫示诸道制
　　勑王者省方诸侯述职以时受计其来久矣自銮舆南幸而巴蜀底宁俾予小子受命讨难越自河陇及于朔陲兼北狄兵车亿万同至待收秦中后定河洛狂防穷窘不日剪灭朕以百姓为心敢忘终食中夏未清虑有惊扰且吏者人之师非吏何以安人良化惠风在于循吏当用兵振旅之际事充政重之时必去烦苛存乎慈恵须岳牧令长以镇抚者也且惩恶劝善激浊清寻有使车黜陟当备知之朕毎命中官使诸山使所至郡县妄宣口勅徴求赋敛便即奏闻不可容隠朕以军政孔朝会未备礼犹阙于筐篚时且急于甲兵卿昭宣国令以示民庶履新之庆与卿等同之【至徳二年正月三日】
　　诫励风俗诏
　　昔者卿大夫相与让于列士庶人相与让于齿周成王刑措不用汉文帝耻言人过真理古也朕甚慕焉中代以还争端斯起掩抑其言则専弊诱掖其説则侵诬自乏责实循名不能彰善瘅恶故孝宣必有敢告乃下光武不以诡辞遽行语称讪上之非律有匿名之禁皆所以防三至之毁重两造之明是以爵人于朝则皆劝刑人于市则皆惧罪有归而当于事也末代偷巧内荏外刚卿大夫无进思尽忠之诚多退有后言之谤士庶人无切磋琢磨之益多销铄浸润之谗进则谀言谄笑以相求退则羣居州处以相议留中不出之奏葢发其阴私公论不容之谈是生于朋党擢一官则曰恩皆自我黜一职则曰事出他门比周之迹已彰尚称独介由径之踪尽露自谓贞方居省寺者不能以勤恪莅官而曰务从简易提纲纪者不能以凖绳检下而多宻奏风闻献章疏者更相是非备顾问者互有憎爱茍非秦镜照胆尧羊触邪时君之徳安得不惑参断一谬俗化益讹祸发齿牙言生枝叶率是道也朕甚悯焉我国家贞观开元同符三代风俗归厚礼让偕行兵兴以来人散久矣姑欲导之以徳不欲驱之以刑然而信而未孚理有未至曽无耻格益用凋刓小则综覈之权见侵于下辈大则枢机之重旁挠于薄徒尚多因而化之亦既去其尤者而宰臣等惧其寝染未克澄清备引祖宗之书愿垂诫励之诏遂申告教颇用殷勤各当自省厥躬与我同底于道凡百多士宜体朕怀【长庆元年四月】
　　令藩镇俟诏方得入觐勑
　　方面大臣皆吾股肱心膂思与相见无时暂忘想其恋阙之心愿修朝觐之礼其于忠恳悉亦可知但縁兵革未停务先安缉或地隣戎防须有防虞或镇重军雄切于绥抚临机处分要合便宜自今以后诸道节度都团练防御经畧等使有请朝觐者但先献表章得诏防允许即任进发务使行止之际临时不失事机故此宣示遍使知悉
　　告谕宗闵徳裕亲故更不问罪勑
　　朕承天之序烛理未明劳虚襟以求贤励寛徳以容众顷者或台辅乖弼亮之道而具寮扇朋附之风翕然相从实斁彞宪致使薰莸共器贤不肖并驰退迹者成后时之夫登门者为迎吠之客缪盭之气堙鬰未和而望隂阳顺时疵疠不作朝廷清肃班列和安自古及今未尝有也今既再申朝典一变浇风扫清朋比之徒匡饬贞亷之俗凡百卿士惟新令猷如闻周行之中尚蓄疑惧或有委相指目令不自安今斯旷然明喻朕意与宗闵徳裕或亲故及门生故吏等除今日以前黜逺之外一切不问各安职业勿复为嫌布告中外令其知悉【太和九年九月】
　　诫谕藩镇诏
　　我国家天厯自归君临无外十七圣滂流泽积惠生灵三百年保定鸿基方延运祚其间数纒灾否祸起凶狂才闻窃命之妖已触震雷之怒或腹心生变或骨肉相图近事可明灵诛不漏葢人祗之共愤乃宗社之储休亦赖中外重臣匡时薄徳大耻复雪小康可期须申告谕之勤用致绥怀之防而宗权藩垣所属倚仗特深虽章表继来臣诚可验而兵戈失戢物论犹疑是生交搆之端益惑亲隣之聴况位崇将相爵极王侯图功则国祸可平快志而家寃已雪劝忠贞于部伍莫若率先鉴成败于古今当思择福犹冒属猷之诫适揺怗乱之机且患难虽繁封疆有制各图侵轶自掇悔尤髙浔之下泽州将攻伪帅周岌之窥临汝本利危邦翻为致冦之资葢昧啓讐之衅得土地为他人所有得货财亦他人所资势敌则相倾力均则相忌害莫深于归怨利莫厚于图安况井邑皆空耕桑尽废叹疮痍而未复轸哀痛而难忘且洛邑通都非列藩之所并河阳要地亦诸夏之必争若不制自本朝岂可公然窃据节旄宠授须王人赋税均输合资国用至于封疆隣接续可商议指防但将还旧京尤借近镇继闻蒲陜已被攻围河外既事于支吾阙中自妨于完辑廻车或阻奉图逾亏今者先在息兵各令守境爵位幸非爱惜君臣足保初终尚或执迷方知误计若法制不行于一处即征计须狥于众情人亦有言理难为党虽万方之罪当责朕躬而九重之威更凭天力纵以黄巢顷盗宫阙曽防师徒既戮元凶须遵后命所以寝兴念虑诏示殷勤犹期逺保宿心不欲便乗众怒山河着誓当明指日之心圣哲好生必用舞干之徳伫披深志勉蹈良图【中和四年十二月】
　　休假
　　许百官旬节休假不见朝诏
　　百工允厘彰乎奉职十日休澣义在优门方贵无为之风以多暇之政朕钦崇至道思致和平今寰宇克宁朝廷无事将欲叶于淳古岂惟臻于小康当与羣寮畅兹娱乐顷旬游宴赏已于入朝节假常参未敷后命公私叶庆千载一时上下同欢自中及外自今以后每至旬节休假中书门下及百官并不须入朝外官等其日亦不须衙集【天宝五年五月】







　　唐大诏令集巻一百十
　　钦定四库全书
　　唐大诏令集巻一百十一
　　宋　宋敏求　编
　　政事
　　田农
　　劝农诏
　　温彦博等检行诸州苗稼诏
　　置劝农使安抚户口诏
　　聴逃户归首勑
　　劝天下种桑枣制
　　废华州屯田制
　　赋敛
　　简徭役诏
　　禁止迎送营造差科诏
　　罢三十六州造船安抚百姓诏
　　闗内庸调折变粟米勅
　　减徴京畿丁役等制
　　制置诸道两税使勑
　　平籴
　　置常平监官诏
　　命诸道平籴勑
　　令御史巡定诸道米价勑
　　田农
　　劝农诏
　　有隋道丧区宇分离百姓凋残于兵革田畆荒废饥馑荐臻黎元无辜坠于沟壑朕膺图驭极廓清四海安辑遗民期于宁济劝农务本蠲其力役然而边鄙余防尚或未除顷年以来戎车屡出所以农功不至仓廪未登永言念此无忘寤寐今既风雨顺节苗稼实繁普天之下咸同盛茂五十年来未尝有此万箱之积指日可期时惟溽暑方资耕耨废而不修嵗功将阙宜从优纵肆力千畆其有公私债负及追徴输送所至之处宜勿施行寻常营造工匠等事非急要亦宜停止见在系囚事未决断傍引支证未须追摄百司常务并宜且停内外官人行署以上量事分番皆尽九月三十日军机急速及贼盗之事不在停限州县牧宰明加劝导咸使戮力无或失时务从简静以称朕意【武徳六年六月】
　　温彦博等检行诸州苗稼诏
　　虫霜为害风雨不时政道未康咎徴斯在朕祗奉明命抚育黔黎爱愍之至实切怀抱轻徭薄赋务在劝农必望民殷物阜家给人足而隂阳不和气乖舛永言罪已抚心多愧河北燕赵之际山西并潞所管及蒲虞之郊豳延以北或春逢亢旱秋遇霖淫或蟊贼虫灾严凝早降有致饥馑慙惕无忘特宜矜恤救其疾苦可令中书侍郎温彦博尚书右丞魏徴治书侍御史孙伏伽检校中书舍人辛诣等分往诸州驰驿检行其苗稼不熟之处使知损耗多少户口乏粮之家存问若为支济必须子细勘当速以奏闻待使人还京量加赈济【贞观元年九月】
　　置劝农使安抚户口诏
　　有国者必以人为本固本者必以食为天先王于是务其一时前圣所以分其五土劝农之道实在于斯朕抚图御厯殆逾一纪旰食宵衣勤乎兆庶故兢兢翼翼不敢荒宁顷嵗以来虽稍丰稔犹恐地有遗利人多废业游食之徒未尽归生谷之畴未均垦以是轸哀念遣使臣恤编户之流亡阅大田之众寡至如百姓逃散良有所由当天册神功之时北狄西戎作梗大军之后必有凶年水旱相仍逋亡滋甚自此成至今患之且违亲越乡盖非获已蹔因规避旋被兼并既冒刑网复捐产业客且常惧归又无依积此艰危遂成流转或依人而止或佣力自资懐土之思空盈返本之途莫遂朕防荷丕搆子育万人立徳非防而兹未革纳隍驭朽实切于心既深在予之责思自新之令其先是逋逃并容自首如能服勤陇畆肆力耕耘所在闲田劝其开辟任遂土宜收税勿令州县差科征役租庸一皆蠲放若登时不出或因此更逃习俗或然以为抵法是阻我诚信是紊我大纲爰及所由须加严宪至天下风壤多有不同地既异宜俗亦殊播固当因利兴事不可违人立法宜令兵部员外郎兼侍御史宇文融兼充劝农事使巡按郡邑安抚户口所在与官寮及百姓商量乃至赋役差科于人非便者并量事处分续状闻奏务令安辑勿使劳烦当行责罚之科各竭公忠之力所到之处宣示百姓达我勤人之心【开元十二年五月】
　　听逃户归首勑
　　朕临御天下二十四载何尝不孜孜问政业业兴忧以一徳心与万人请命故宗庙降福乾坤致和使匈奴成父子之乡犬戎为姻好之国西南邛筰皆曰内臣东北林胡是称边捍何奉天之徳能逺洽于戎夷而安人之政独不行于诸夏使黎甿失业户口凋零忍弃枌榆转徙他乡佣假取给浮窳求生言念于兹良深恻隐岂惟朕徳所未及教有未欤亦由牧守専城莫能共理令长为邑多或非才俾猾吏侵渔权豪并夺故贫窭日蹙逋逃嵗増若不开恩何从迁善天下逃户所在特聴归首容至今年十二月三十日内首尽其本贯有产业者一切令还若先无者具户数闻奏当别有处分其有限外不首潜匿亡归靡怀亭育之恩仍蓄逋亡之计即当分命専使在处捜求散配诸军以充兵镇惩其犯命替彼居人仍各委采访使及刺史县令明加晓谕使知朕意【开元二十四年正月】
　　劝天下种桑枣制　　　　　　　常衮
　　勑诗有豳风陈王业也八月剥枣以助男功蚕月条桑俾修女事赡人之道必广于滋殖分地之利非止于耕耘益之以织纴杂之以菓实则寒有所备俭有所资如防蓄之御冬岂无衣以卒嵗顷属多难艰食必资树艺以利于人庶俾播种之功用申牧养之化天下百姓宜劝课种桑枣仍每丁毎年种桑三十树其寄住寄庄官防官家毎一顷地准一丁例仍委节度观察州县长吏躬亲勉率不得扰人务令及时各使知劝一一勉谕讫具数奏闻
　　废华州屯田制　　　　　　　　常衮
　　勑间者戎旅未息徴求烦重四郊之赋乃至五税其一居人荡析邦廪空虚遂命宰臣大修农政天下郡国散诸屯转漕入闗以资均济兼诏中尉左右内史表属州县闲田分署农官俾其耕凿南至于华濒渭而东林麓洲渚之间榛莽窊邪之处非吾人所占者悉举籍劝分载芟载柞稼多丰硕畆获数钟嵗既少殷军储差赡郡县之税于是十而减七数从其旧殆复厥常今宿麦颇登秋苗益茂私田加辟公用渐充华州人户土地非广其屯田并宜给与贫下百姓自顷闗中乏牛力封圻千里半是丘荒置屯田已来皆变良沃惠散其利以及困穷藏之于人孰与不足宣示郡邑宜悉朕懐
　　赋敛
　　简徭役诏
　　诗不云乎民亦劳止汔可小康爰自夫隋氏失驭刑政板荡豺狼竞起肆行凶虐徴求无度侵夺任已下民困扰各靡聊生丧乱之余百不存一上天降鉴爰命朕躬廓定凶灾乂宁区域念此黎庶凋日乆新获安堵衣食未丰所以每给优复蠲其徭赋不许差科辄有劳扰义存简静使务农桑至如大河南北乱离永久师旅荐兴加之饥馑百姓劳此焉特甚江淮之间爰及岭外涂路悬阻土旷人稀流寓者多尤宜存恤此等诸处往隔防戎自经开泰嵗月未乆犹恐士民积习不改前州县官人未称所委迎送往来尚致劳费其河南河北江淮以南及荆州大总管内诸州所司宜更班下自今以后非有别勑不得辄差科徭役及迎送供承庶其安逸明加检约称朕意焉【武徳六年三月】
　　禁止迎送营造差科诏
　　隋末丧乱豺狼竞逐率土之众百不一存干戈未静农桑咸废凋之余饥寒重切永言念此悼于厥心今防贼以平天下无事百姓安堵各务耕织家给人足即事可期所以新附之民特蠲徭赋欲其休息更无烦扰使获安静自修产业犹恐所在州县未称朕懐道路送迎廨宇营筑率意徴求擅相呼召诸如此类悉宜禁断非有别勑不得差科不遵诏者重加推罚布告天下咸知此意【武徳六六四月】
　　罢三十六州造船安抚百姓诏
　　朕以寡昧纂承鸿烈肃扆岩廊之上凝襟华裔之表驭奔深于日慎储祉存于勿休勉已励精详求大化往为奉成先志雪耻黎元是以数年之间称兵辽海虽除凶戡暴义匪储身疲人竭财役兴于下泛沧流而遐济践危途而逺袭风涛竞骇或取沦亡锋镝交挥非无陨仆顾惟菲徳事有乖于七旬在躬延责情致慙于四海汤年罪已鉴寐斯存汉载富人周廻切念日者翘车聮映贲帛相耀庖鼎之前犹潜秀异殿陛之下未尽英奇伫延翰于西雍认殊珍于东序比王师荐发戎务实繁州县官寮縁兹生过力役无度财赂公行蠧政伤风莫斯为甚前令三十六州造船以备东行者即宜并停讫凡百在位宜极言得失悉心无隐以匡不逮仍分遣按察大使问人疾苦黜陟官吏兼司元太常伯窦徳往河南道并即持节分往其内外官五品已上各举岩薮幽素之士广加询访旁求謡俗式企英材允毗阙政必使八纮之内咸得朕心万防之中同夫亲览宜速颁示率土知此意焉【龙朔三年八月】
　　闗内庸调折变粟米勑
　　勑闗辅庸调所税非少既寡蚕桑皆资菽粟常贱粜贵买损费逾深又江淮等苦变造之劳河路増转运之毎计其运脚数倍加钱今嵗属和平庶物穰贱南畆有十千之获京师同水火之饶均其余以减逺费顺其便使农无伤自今已后闗内诸州庸调资课并宜准时价变粟取米送至京逐要支用其路逺处不可运送者宜所在收贮便充随近军粮其河南北有不通水利宜折租造绢以代闗中调课所司仍明为条件称朕意焉【开元二十五年二月】
　　减徴京畿丁役等制　　　　　　常衮
　　勑天之所命俾朕乂人岂敢怠遑期于康济劳精极虑十有四载务从省约以训天下访其疾苦屡有蠲除公私之差仅从盍彻宫卫之备仍罢践更兼捐服御用资军国大去烦以休邦畿游食之人悉归南畆垦田之数渐复平时神降嘉禾嵗乃大熟震于珍物景福纷委葢上烈圣之储祉也岂寡昧之徳而臻此耶夙夜祗惕永懐増惧然以令有缓急物有重轻粟轻而易散钱重而难聚古人所谓籴之至贱与贵其伤一也如闻闾阎未免告病至乃以数斛易钱一缗杂以他徭难于偿卖辅用所宝念之恻然深可重惜所宜节省其京兆府诸色番役等访闻诸司或有徴课比縁时俭资数稍多物估皆贱不可仍旧其掌闲彍骑三卫及桥堰丁匠如有司顷徴资并纳钱三千米六斗其青苗地头天下诸州每畆率钱十五顷以京师烦扰供应颇多茍从权宜遂倍其数自今以后宜准诸州例徴率朕以帝王之教人如父母之训子所以至纎至防必躬必亲茍或便之岂惮烦也宣示百姓知朕意焉
　　制置诸道两税使勑
　　两税法悉总诸税初极便人但縁约法之时不定物估粟帛转贱赋税自加人力不堪国用斯切务须通济令其便安欲遣使臣巡行国邑邮驿所届岂免烦劳轺车遽驰曽未周悉度支盐铁泉货是司各有分巡置于都防爰命帖职周视四方简而易从庶叶权便政有所事有所宜皆得举闻副我忧寄其盐铁使扬州留后宜兼充淮南浙西浙东宣歙福建等道两税使度支山南西道分巡院官宜兼充劒南东川及山南西道两使其峡内五监旧属盐铁使宜割属度支使便委山南西道两税使兼知参货各奉所职期于悉心
　　平籴
　　置常平监官诏
　　朕祗膺灵命抚字氓黎方缉隆平跻之仁寿田畆之赋一切蠲除锱铢之律悉皆停断是以特建农圃用督耕耘思俾济民既庶且富钟庾之量冀同水火宜置常平监官以均天下之货市肆腾踊则减价而出田啬丰羡则増籴而收触类长之去其太甚庶使公私俱济家给人足抑止兼并宣通壅滞【武徳九年九月】
　　命诸道平籴制　　　　　　　　常衮
　　勅四海之内方叶大宁西戎无厌独阻王命不可忘战尚劳事边朕顷以兵革之后军国空耗躬率节俭务劝农桑上储休仍嵗大稔益用多愧不知其然虽属此人和近于家给而边谷未实戎备犹虚因其天时思致丰积将设平籴以之餽军然以中都所供内府不足租充常入之数岂济倍余之收其在方面荩臣成兹大计共佐公家之急以资塞下之储应诸道毎嵗皆有防秋兵马其淮南四千人浙西三千人魏博四千人昭义二千人成徳三千人山南东道三千人荆南二千人湖南三千人山南西道二千人剑南西川三千人剑南东川三千人鄂岳一千五百人宣歙三千人福建一千五百人其岭南江南浙西浙东等亦各准例恐路逺往来増费各委本道节度观察都团练等使毎年取当使诸色杂钱及廻易利润赃赎等钱物每人计二十千文每道各据所配人数都计市轻货送上都左藏库贮纳充别勅和籴用并不得尅当军将士衣粮充数仍以秋收送毕【大厯九年五月】
</div>
    <div class="pagination">
<a href="唐大诏令集_page58.html">上一页</a><span>...</span><a href="唐大诏令集_page54.html">54</a><a href="唐大诏令集_page55.html">55</a><a href="唐大诏令集_page56.html">56</a><a href="唐大诏令集_page57.html">57</a><a href="唐大诏令集_page58.html">58</a><span class="current-page">59</span><a href="唐大诏令集_page60.html">60</a><a href="唐大诏令集_page61.html">61</a><a href="唐大诏令集_page62.html">62</a><a href="唐大诏令集_page63.html">63</a><a href="唐大诏令集_page64.html">64</a><span>...</span><a href="唐大诏令集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
