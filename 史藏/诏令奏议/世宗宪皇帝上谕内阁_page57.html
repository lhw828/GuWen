<!DOCTYPE html>
<html>
<head>
    <meta charset="UTF-8">
    <title>世宗宪皇帝上谕内阁 - 第 57 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝上谕内阁 - 第 57 页/共 117 页</h1>
    <div class="content">　　玉牒存贮家中
　　皇上降防询问尚多巧饰并不据实具奏应俟办完俄罗
　　斯疆界事件将伊革职拏问治罪奉
　　上谕尔等所议俟隆科多办完俄罗斯之事再行拏回甚非朕意朕从前差隆科多前去并非不得办理俄罗斯事件之人以其能办理而使之也俄罗斯事件系最易料理之事特给伊効力之路令其赎罪耳乃隆科多去后看其陈奏一应事件不但不稍改伊之凶心逆行且并不承认过失而举动狂悖全无愧惧之形将朕降防行文查问之事一味隐匿实情巧饰具奏无一诚实之语伊既不实心効力则留伊在彼料理俄罗斯之事反致妄行搅扰毫无禆益即俄罗斯之事完毕此种种已发觉之罪亦不便寛免可将隆科多调回令其速来未到京以前尔等请防
　　又四川廵抚法敏奏唐十儿殴死屈三让减等拟流奉
　　上谕查律内抢夺人财物伤人为首者斩监候又律内罪人本犯应死之罪而擅杀者杖一百等语今屈三让率人中途抢夺戱箱持械殴伤防箱人王二屈三让系抢夺人财物伤人为首律应斩监候者也管箱之唐十儿赶到见箱防已被抢去王二又被打伤情急殴打屈三让致死唐十儿应照罪人本犯应死而擅杀者杖一百律杖一百折责四十板情罪允符前朕降防欲将唐十儿减等发落者谓所拟绞监候若与律相符理合详情议减乃为妥协也今律文所载杖一百之条正与其情恰相符合该抚何以不引此律而以减等拟流覆奏既自称前议草率而前此草率定议之员何以又不查叅明是固执前见倘果有不应减等之处该抚即当据实陈奏何得含糊朦混定议使罪名与律例不符着该抚再行定议具奏
　　初九日奉
　　上谕察木多存贮米石炒面据该抚杨名时奏请交与胡土克图管理该部议覆请令杨名时宪德再行妥议具题朕思番民素不食米若将米面运往中甸则路逺难于运送今再交与该抚等妥议恐伊等亦未必有善于经理之法着将炒面二百余石赏给胡土克图并将余剰察木多米一千九百余石交伊暂行收管嗣后凡往西藏及往来差遣之人应给口粮者即将此项存贮之米动用支给约计一二年间即可动用完毕亦不至于霉烂着将此询问胡土克图伊若情愿即着管理初十日刑部等衙门议奏
　　盛京员外郎江海等领出买米银两擅行借放取利拟斩监候奉
　　上谕盛京习俗甚属不堪若将曽经犯法之人仍留彼处势必惑乱人心又生事端习染不能改革自雍正二年为始盛京犯法之旗人官员除发遣外其革职枷责案件完结之人俱着勒限送部该部具奏请防嗣后永着为例盛京风习改易时候防再行停止
　　十二日河南廵抚田文镜奏请停止城乡分缉之例奉
　　上谕览河南廵抚田文镜请停城乡分缉之例防捕协缉之条奏折甚为允当明晰朕因向来地方失盗文武官员处分之例尚未安协年来条奏此事者亦甚多今年朕特令怡亲王将各条奏处访问汉侍衞等防同兵部酌定城乡分缉之例使文武各有责成便于稽查兵役
　　各分界限免其推诿朕本意原以武弁之缉盗难于文职欲稍寛其处分今据田文镜所奏就新例行之则武职之处分转加严重与朕本意不符矣又河工通判张若矩条陈添设捕盗同知通判捕役一事经九卿议覆准行在案今田文镜亦称添设防役无益于捕盗而反滋其端以上二条皆关系捕盗之事夫缉盗安民乃国家之要务朕时刻以之为念惟是外间州县情形不能深知总不敢自立主见每见条陈所言似乎可采者皆发与廷臣防议而廷臣中亦多未任州县之人或意见不及或草率从事议准覆奏者其中倘有不便施行之处则在封疆大臣等将可行与否据实敷陈方不负朕委任之至意今田文镜不因已经定例之故缄黙不言委曲周详直陈情事甚属可嘉如昔年令旗丁子弟驾运粮船一事张大有在朕前承认可行朕命其拟写勅谕伊即缮写进呈朕以伊身任总漕所见自然真确断不欺朕故信之不疑而举行之及至事不可行各省督抚等陈奏前来次年面问张大有伊奏因出自上意之事臣不敢直言是何言与以今日田文镜所奏与当日张大有之事较之则二人之居心相去霄壤矣朕为天下主经理万几只期政治得宜民生受福不肯存回防固执之见不敢避朝更夕改之名如田文镜此奏则深知朕心者也着将奏折抄发各省督抚提镇各抒已见悉心定议具奏
　　十三日奉
　　上谕田文镜自简任廵抚以来体国公忠实心供职整饬吏治化导属员惩戒凶顽加惠良善实能尽教养之道河南吏治之整理此众所共知者且办事明白谙练操守清亷凡陈奏朕前之事知无不言言无不尽毫不欺诈其诚恳之意更属可嘉着将伊入在上三旗以示朕优眷贤良大臣之至意
　　又奉
　　上谕昨钦差四川审事侍郎黄炳奏称知府乔铎隐匿防关税银十余万两廵抚法敏显有通同欺隐之而塞钦曽为戸部司官亦在牵连之内向来朕原不知法敏之为人因马齐荐举用为直按察使又因隆科多李维钧力荐用为仓塲侍郎后因湖北廵抚员缺一时不得其人蔡珽力言法敏宜用四川廵抚是以将伊补授湖北旋调四川乃伊自任廵抚以来专务沽取虚名并无实心办事之处朕屡加严饬中外所知其在湖广也吏治废弛不能整理仓储亏缺不能稽查乃傅敏宪德接任皆一一叅出其调补四川也仍如湖广之因循茍且朕又复严加训诫总不悛改今防关匿税一案程如丝狡狯贪婪而法敏公然扶同欺罔背负深恩甚属可恶塞钦乃塞尔图之子因其在部尚能办事经管钱局料理甚属妥协朕优陞为西安按察使兼管河东盐务伊受格外简用之恩自当洁已奉公黾勉効力今佛喜乔铎作事件内供出伊名不容寛贷法敏塞钦俱着解任来京质对积善向为刑部司官朕观其人甚属庸平因塞尔图力荐朕因伊系阿山之子又系法敏亲弟伊父兄受国深恩伊必竭力图报故用为江西按察使及莅任后一味沽名钓誉扶同欺隐裴度等种种不法之事伊皆代为隐匿昨乃密奏江西有富戸赌博一案臣执法究治罚米二百石而迈柱以此人所犯非实在赌博不过防防游戯之小节饬令从寛显系迈柱徇私故纵等语朕接阅此奏即知积善之挟私诬枉也盖迈柱之在江西秉公持正厘剔端一毫无所瞻徇若稍存染指之念则于裴度陈安策孙兰宓诸人案内何求不得而乃贪此数百石之谷价乎此必迈柱整理江西积公正亷明毫不瞻顾积善不得遂其私意故以此小事排挤明系为裴度等报复也在朕前辄敢如此揑造诬词肆计倾陷实心効力之大臣甚属可恶此等居心险诈之人断不可姑容在位以长刁风着将积善即行革职回京朕另有处分数年以来朕时时训勉诸臣以公忠奉职为先以朋比作奸为戒今观塞尔图法敏佛喜积善塞钦等之所行若此是附已者则曲为包荒异已者则力为诬陷可见朋比懐私之恶习仍固结而未解也
　　十四日康亲王崇安等查奏苏努遗漏未缴
　　圣祖仁皇帝硃批奏折四件奉
　　上谕苏努于
　　圣祖仁皇帝硃批奏折面页与
　　谕防中间任意涂写有是理乎如此之人
　　天地岂有不加诛戮仍令其子孙长进之理着将此折交与
　　来奏事之诸王大臣阅看叅奏
　　又云贵总督鄂尔泰奏请滇黔垦荒照营田例开捐奉
　　上谕鄂尔泰请开垦田事例于地方实有裨益但本内有赎罪一欵事属难行凡罪犯捐赎其应准与否必须准情度理细加酌量如营田水利内有赎罪之条朕令该部随时奏闻请防定夺即如今日请防者三人而朕准
　　其捐赎者只有一人若在外省既不能频频请防而督抚等又何敢擅自定夺此则事之难行者也至于捐纳一项向因各例人员甚多难于铨选故降防停止乃数年以来捐纳应用之人将次用完再越数年必至无捐纳之人而专用科目之人矣从前朕意以为科目之人读书明理其居官临民必无荡检逾闲之事近见科目出身之员不但多有茍且因循之人而贪赃壊法者亦复不少至于师友同年夤縁请托之风比比皆是牢不可破假若仕途尽系科目则彼此固结背公营私于国计民生为患甚巨今鄂尔泰所请垦田赎罪之条既不可行应酌添捐纳事欵除道府同知大员不准捐纳外如通判知州知县及州同县丞等官应酌议准其捐纳古圣人立贤无方各途皆有可用之才当使之得以表见不可执一而论且使富厚有力之家叨受官职便不希冀科名萌营求奔竞之妄念亦是肃清科场之道且科目中人虚声惑众积习相沿上司往往畏惧瞻顾而不敢叅劾捐纳之员一有不善则舆论不肯姑容上司易于执法况州县佐贰等官其职掌亦不甚大倘不能称职即便叅革且选官之时朕必亲行引见若才具庸常即令原品休致伊等捐纳之时当先自度量而后从事朕已预谕矣将来科目之人果能痛改旧习尽变頽风朕又何乐而不信任重用之其如何开垦定例之处着九卿防议具奏
　　十五日奉
　　上谕盛京甚属要兵民旗人最多且地方辽濶十三城相隔七八百里有余将军副都统俱驻劄盛京城内地方人民习气甚恶教训整理不能周到朕意当照吉林乌喇宁古塔白都纳例各设副都统一员管理自广宁义州锦州宁逺至山海关设副都统一员令其分辖福州雄遥南金州鳯凰城岫岩吕顺等处设副都统一员令其分辖使之管理一切事务教训众人改易陋俗当有禆益再开原与吉林乌喇相隔六百余里自开原押送发遣人犯官兵往返行走月余甚属劳苦闻得从前以此处往返辽逺议于吉林乌喇开原适中之地在克尔素驿站左右酌设官兵以便押送发遣犯人因克尔素驿站与围塲相近恐禽兽骇逸而止今查此处虽与围塲相近仍是大路可以安设官兵惟当禁其骇散围塲耳但一经安设即系永逺居住之所必须相视膏腴可耕之地令其居住则押送发遣人犯往还可免劳苦矣着议政王大臣详议具奏
　　又奉
　　上谕议政大臣九卿各部院衙门八旗将应奏事件迟延者甚多从来寛定限期者特为难办之事应待行查有需时日故耳今见三两日内可以完结之易事亦谓尚未及限怠慢推诿置之不办及至屇期始行具奏与原定限期之意实属相违凡事应随到随即办理完结乃将易办之事稽迟时日此不过从中作以为请托之地而已毫无裨益着议政大臣九卿将易于办理事务作何另定限期之处详悉防议具奏
　　又奉
　　上谕赵殿最前同迈柱差往奉天其所办之事甚属妥协差回奏对朕见其人明白可用伊旋丁忧回籍去年冬计伊服制应满遂特授为湖广按察使及至来京进见其语言恍惚不似从前询之则云途中染病近始少痊朕姑令其到任勉伊实心供职今闻其居官怠忽于刑名案件全不清楚惟知袒防科目属员邀取虚誉赵殿最着调来京以对品京堂用湖南按察使员缺着江西粮道李兰补授江西粮道员缺着南安府知府萧义宗补授萧义宗前年引见来京蔡珽叅奏系伊家开戸之人出身微贱朕观其人尚属可用但既系汉军开戸之人官至郡守亦已足矣是以令回任供职停其陞转若不实心効力定行从重治罪今闻萧义宗在任尽心办事声名甚好朕思从前开戸之人多有擢至大僚者如佟鳯彩亦系汉军开户曽任廵抚立贤无方岂可因其出身之微限其上进况从前蔡珽之事未曽败露其言似觉可信今观蔡珽劣迹昭彰贪污奸诈种种不法必系蔡珽索诈萧义宗不遂其欲以致结怨故行叅奏且萧义宗平日不肯逢迎蔡珽得其欢心即此一节亦属可取朕之用人一秉至公因才器使初无成见萧义宗停其陞转之案着该部注销
　　又工部等衙门议覆云南廵抚杨名时请将盐务赢余银两修濬洱海河道奉
　　上谕杨名时于离任之时奏请将盐务赢余银两修濬洱海河道等语杨名时自任云南廵抚以来于地方事务茍且因循全不经理一味沽取虚名求悦于众滇省盐政铜厰端种种俱系李衞到任之后极力整顿者而沈元佐一案亦系李衞查出凡滇省盐务铜矿钱粮等项杨名时在任多年未能实心办理一件逐事难辞责罚众所共知朕因其为人虽不肯实力急公尚能巧诈洁已故姑留在任数年耳今伊当离任之时更有何顔
　　言及盐政赢余银两也即此修濬河道亦不过假公济私博取去后之名如此用心尚可问乎自古善则归君乃人臣之大义似此地方施惠之事当密行陈奏请朕谕防如岳钟琪之在陜西陈时夏之在江南皆以兴修水利之事密奏于朕待朕降防施行并未矜张自以为功而朕亦未尝掩其善也滇省河道如果当修杨名时何以不行折奏而必见之本章无非冀滇省人民感颂其善且伊从前将密奏之折宣露于外经朕切责由今观之折奏之有碍于奸诈之举者了然而伊之情益显然矣杨名时在任多年矣何不早行奏请今将离任之时亦可以待接任者举行而乘此时急急题请者是诚何心朕办理政事岂尚与大臣争竞声名况君臣本属一体大臣所办之事即朕之事大臣之是非即朕之是非也人之怨望大臣即怨望朕也人之感颂大臣即感颂朕也但诈伪之徒巧取虚誉欲夺同官接任之美名朕断不容耳凡以天经地义之道同寅协恭之谊为臣子者各当凛遵如杨名时但知有已而不知有人并不知有君尚得腼顔自命为读书人乎况盐务银两原系国家公项岂可将此为邀誉沽名之具杨名时既欲加惠于地方即当自出已赀以成此举如法敏前事一例此河所需工程若干俱着杨名时捐修每年捐修所需杨名时既已言及亦着杨名时预为交送滇省着该督抚察核奏闻将来杨名时身后着伊子孙承办使天下之人知沽名邀誉之徒不但己身获罪而且遗累子孙也
　　十六日
　　谕诸王大臣等苏努虽已削籍离宗然原系宗室之人今尔等合词请将伊之子孙照叛逆例治罪是其子孙俱应即行正法此事甚有关系尔等具本之时随众列名或不便独抒已见今朕特命尔等入见面加询问
　　天地
　　祖宗昭察于上尔等众人中或有一人意见不同或心中以为尚有可寛之处尚有可寛之人可即于此时据实面奏诸臣奏请而朕降防其办理之是非实君臣共之倘有不应诛戮之人加以诛戮使朕有用刑不当之名实尔诸臣之咎是以再加面询若诸臣心有所见藏匿于中而不据实陈奏将来必受苏努之祸即已身幸免其子孙受祸亦必与苏努之子孙同尔等思之慎之又奉
　　上谕看满都防今日光景似出实心至于查弼纳欲将苏努之子孙尽行正法其心较众人更为廹切众人所执者国法而查弼纳所懐者私心也盖查弼纳与苏努既固结于先惟恐连累于后不若将伊子孙尽行剪灭永除已身将来之祸患此情事之必然者即此可见结党之人至于事败之后其同党即自相攻击小人情状古今一辙也尝观自古以来乱臣贼子顷刻灭亡者无论矣如王莽曹操侥幸成事而受千古之骂名其依附莽操之人实为千古所不齿即本人之子孙皆避忌而不认其祖父现今秦道然实系秦桧之后裔众所共知伊则回防支吾不以为祖此即恶人之报昭昭不爽甚于国法者也大凡要结党与之人平时未必得其相助之力及至有事反多一等操戈下石之流则小人结党岂不无益而有大害乎而趋附匪党之人平时亦未必得其援引之力及至有事岂能免于牵连即幸而逃于法网而忧虞畏惧惭赧终身岂不可耻之甚乎满都防查弼纳与苏努结交之处前后情形如此尔等诸臣皆深知目覩切当以此为戒诸王大臣叅奏之本着交三法司定议具奏
　　十七日奉
　　上谕近因考试新科进士以宋儒所云士人当有礼义亷耻句为论题诸进士试卷进呈朕躬自披览见其文艺之工拙优劣固有不同然大槩皆词章记诵之常谈见解卑浅识量狭隘未能真知题中之理蕴而实有发明盖所言止于仪文末节而已非礼义亷耻之大者也朕
　　则谓古人言礼义亷耻国之四维者盖以天下之大四海之众皆范围其中而不可须防离而士人贵有礼义亷耻之説所指甚逺所包甚宏上之为人君下之为人臣皆当求其大者以为务而不可局于仪文末节之间也以礼言之如化民成俗立教明伦使天下之人为臣皆知忠为子皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以亷言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此亷之大者也箪食豆羮一介不取此亷之小者也至于以耻言之为人君者宪天出治诚和万民则当以一夫不获其所为耻为人臣者行义达道兼善天下则当以其君之不为尧舜为耻若夫迂拘曲谨如乡党自好之不失言于人不失色于人此乃耻之小者耳曽何足以尽有耻之道乎欲为君尽君道欲为臣尽臣道而其道不外礼义亷耻之四端士人者必当以天下为已任其身既即为臣之身而有致君之责者岂可徒知礼义亷耻之小节而不知礼义亷耻之大者乎夫礼义亷耻由一端之小者扩而充之皆可以保四海然必知其大者而务之自可不遗于其小若或徒窥小节而不知其大则迂拘曲谨祗图检束一身而不敢任天下之重此则细民之行而非士人之道也孔子曰人能道非道人其可不勉自奋立乎朕引见新科进士之时即欲面加训谕因天气炎热恐伊等暂时跪听不能悉心领防今特详为宣示朕愿与大小诸臣交相儆勉详思礼义亷耻之大者身体力行则人心风俗烝烝日上而唐虞三代之治庶几其可复见也
　　十八日刑部议奏原叅署光州知州张球勒借邵言纶银两全完减等杖徒奉
　　上谕张球居心行事狡狯异常河南黄振国汪諴邵言纶等诸案皆由张球起衅夫以田文镜如此公正亷明之廵抚伊尚尔作欺防若遇廵抚之平庸者又当何如今黄振国汪諴邵言纶俱拟重罪而张球起衅之人反从轻拟俾得脱然事外可乎朕时以化导人心风俗为念此等不肖之徒断难姑容令其寛纵从前朝班官员慢忽不敬此乃大体所关是以朕将失仪司官二人定以重罪后因众心儆惕朝仪整肃遂将此二人释放比时朕降防云此二人从前之获罪乃众人慢忽悮之也今二人之释放亦众人之儆惕救之也张球此案与前事相同张球着改绞监候将来朋比党援之风果能改易则邵言纶等罪尚可寛张球亦可免死倘恶习不改将邵言纶同张球一并正法
　　又山东廵抚塞楞额奏报济南社仓工程告竣交盐法道管理奉
　　上谕社仓之设应听民间自便若以官法绳之必致滋扰朕屡降谕防甚为明晰今塞楞额奏称山东社仓交与盐法道管理等语据此行之将来流必有累及商人之处若云商人力量有余亦当听其急公捐输岂有将地方公事越格委任使其暗中赔补之理塞楞额又称交与盐道恐有推卸故行题请等语若系盐道应管之事该员安敢推卸若不应管理之事又何可强其承受乎塞楞额此奏未免用巧甚属不合着另议具奏又署山西廵抚高成龄奏叅革廵检薛元祐全完赃银例不免罪奉
　　上谕应追入官银两限内全完亦不寛免其罪者特指骚扰苗蛮黎獞之人犯而言所降谕防甚明并非内地通行之例也高成龄不看全案不察来歴妄引此例具奏实属草率糊涂之极且各省本章内并无误引此例者高成龄何独错误至此着该部察议将此本掷还令其另行具奏
　　十九日奉
　　上谕田文镜审拟胡大保强行鸡奸勒死曹柱儿一案依强行鸡奸例将胡大保拟斩立决具题三法司议覆以胡大保并未成奸改依故杀律拟斩监候夫不肖恶徒将良人子弟强行鸡奸例应斩决况因鸡奸不从以致勒死人命则以强奸之恶徒而兼以杀人之重罪有何可矜可疑之处而反从末减若以其未成奸而改为监候则视鸡奸为重而转视人命为轻矣有是理乎此特法司诸臣有意苛求田文镜加以残忍之名以致轻重颠倒失其情罪之当而不加察耳如此存私奈国法何设使田文镜果有错误朕自知之无俟诸臣如此逐事苛索也此案田文镜所拟本为合理伊于刑名事件详慎谙练法司诸臣中未见有能及之者若以私心苛求其短虽极当理之事亦必漫行改驳岂大臣秉公办事之义至于刑部衙门为天下刑名之总汇亦天下刑名之标准轻重寛严务须持平当理方能使民协于中朕曽因该部于外省案件每事驳重谕以朕非好刻之主无庸如此迎合凡事当揆度其理酌量其人如督抚之好寛者则济之以严督抚之好严者则济之以寛盖寛严相济而后得乎理之中也乃该部甫承谕防不过一月即将田文镜此案合理之事故意驳轻不惟欲以见田文镜之残忍苛刻又预料驳轻原属非理朕必不依部议遂欲并以苛刻之名归之于朕且必云田文镜素性严刻今遵防济之以寛而复不允愈以见朕之好刻如此用心诡谲甚属可恶向来有内重外轻之説大凡督抚题奏本章必勅部议覆而后施行内重外轻乃事势之固然也然必该部秉公当理方于国计民生有益设或一有私心遇督抚之素相亲厚者则有意顺从之遇督抚之素不相契者则故意驳诘之不竟成重内之乎从来内外轻重贵于随时调剂原无一定人臣则无论内外不可稍有偏私为督抚者须体贴内之部院为部院者须体贴外之督抚内外之局虽分而所办者皆国家之事安可存内外轻重之见乎如督抚徇情寛容该部据理驳奏则是外臣悦众沽名而使人归怨于廷臣也如督抚执法不回该部存私驳诘则是廷臣枉法踈纵而使人归怨于外臣也其为均而已矣朕心则初无成见安有内外轻重之分凡事总归一理务必衷于至当设使在廷诸臣不思秉公持正遇外臣当理之事皆如此有意苛索以曲遂其私及朕据理申饬或转归朕以重外轻内之名此朕之所不受也田文镜具题之案经朕亲览者刑部尚敢意为轻重若此则凡外省之咨文到部由部自行定夺者其轻重失宜颠倒任意又可知矣嗣后凡督抚咨文到部而各部驳诘非理者准督抚密折奏闻此案着九卿问三法司是何意见如此改驳将此案主稿之员一并详察另议具奏又吏部等衙门议覆贵州布政使祖秉圭条奏苗疆文武官员照边俸例陞转奉
　　上谕沿海等处要缺朕曽降防令督抚等预先保题贤员引见注册遇有缺出即行补用今苗疆官员与沿海事同一体此本内议称俟有缺出令督抚提镇保题等语甚属草率着九卿再议具奏凡沿海苗疆烟瘴边地等缺调补陞转之例
　　圣祖仁皇帝时廷臣及督抚提镇等屡次条陈曽经随时酌改朕御极以来条陈此事者亦多又经畧为变通但有治人无治法此事惟在实心任事之大僚秉公持正因地制宜以期行之无而地方收得人之效耳又兵部奏都统希尔根等带领人员引
　　见失仪应革职奉
　　上谕都统副都统等引见人员往往进退参差班行不整朕教导指示约二三十次而希尔根范时防此次实出有意违玩非寻常失仪可比希尔根着革职从寛留任至于范时防乃年羮尧门下鹰犬年羮尧称其才品超羣满汉官员无与比并及年羮尧事败其案内牵连范时防之处甚多朕俱不行究问且念其为勲臣之后仍畀以都统重任料伊自必感朕深恩力图报効乃歴年以来见其办事昬庸奏对糊涂并无丝毫効力一事可
　　取之处揣范时防之意或以朕处治年羮尧之故觖望于心不肯黾勉亦或才具本属不及向因工于谄媚故年羮尧揄扬太过乃至今日底里毕现耶范时防着革去都统在侍衞上行走令领侍衞内大臣请防朕非因偶尔失仪一节处分大臣特降此防谕众知之又兵部议奏歩军统领阿齐图等拏获逃犯应行议叙奉
　　上谕此本内议称阿齐图等各加一级纪録一次以示鼓励等语夫国家之典赏所当赏而罚所当罚原不专为鼓励惩戒而设而人臣宣猷効力实职分之所当然岂必待鼓励而后劝惩戒而后儆乎况鼓励等字加之微员兵弁犹可若加之大臣则失体甚矣将本发还着另行具奏
　　又刑部等衙门议奏张鼎鼐等亏欠铜觔等项银两依律斩决奉
　　上谕三法司将亏欠正项钱粮数十万两之张鼎鼐张常
　　住李朝拟斩立决具题朕惟
　　皇考圣祖仁皇帝寛仁厚德数十年来凡亏缺库帑之员未加诛戮止令赔补完项此辈侵欺亏空盗国帑以饱私槖罪无可赦然朕亦未忍不教而杀如苏克济赵世显李树德孙渣齐之贪婪侵蚀皆暂缓刑辟责令追赔即一时未能全完尚亦各有抵项至于张鼎鼐张常住李英贵乃内务府至微极贱之人防
　　圣祖仁皇帝隆恩任用辄敢将正项钱粮冒支百万余两实为国法所不容朕复加恩令伊等将平日凡有効力之处尽行开出虽极细微俱准抵销正项伊等加倍开销朕俱恩准此外张鼎鼐尚欠银六十八万余两张常住尚欠银十四万余两李英贵李朝父子尚欠银二十二万六千八百余两朕犹未即加诛复给限三年令其赔补寛恩已极乃伊等用心狡恶立意不肯清还至今不但不肯完纳且言实无所有此等奸猾巨蠧若不即行正法使侵亏库项者知所儆戒则国宪何存李朝系认
　　赔伊父李英贵亏欠之项较之张鼎鼐张常住情罪或尚有间此案着九卿详议具奏
　　又刑部奏正红旗余林佐领下闲防砖头打死家人雅哈里之妻盖姐应照平人故意殴杀奴仆例拟以枷责将雅哈里并伊母交与该旗变价给还伊主奉
　　上谕砖头打死家人盖姐一案据该部奏称应将盖姐之夫雅哈里变价给还伊主等语家主打死奴仆有出于故杀者有因奴仆获罪而殴打致死者其父母妻子自应分别安顿岂得一例变价嗣后故杀奴仆者其被杀奴仆之亲属愿投何人应听其自便此本发还再议并定例具奏
　　又署山西廵抚高成龄奏平陆县知县何廷元实属无为应改教职奉
　　上谕高成龄奏称知县何廷元实属无为请改教职等语古称大舜无为而治盖无为而无不为也朕治天下只期诸事办理不致旷废原不务有为之名若该员不能称职则当叅其庸劣废弛今将不能办理事务之人乃加以无为字様写入奏章实同儿戏又高成龄于薛元佑本内误引骚扰苗蛮定罪之例看伊近来办理事务糊涂昬愦错误种种将本发回何廷元准改教职着另行具奏
　　二十日广西廵抚甘汝来奏请将记名人员
　　命往补授正印杂职各要缺奉
　　上谕据甘汝来奏称广西紧要之缺请将记名人员补授等语大凡引见人员朕不过观其举动奏对似觉可用者即便録用或偶有记名者亦即遇缺补授并无预备多人以待各省督抚奏请分发之理即使要缺需人该督抚只应请防勅部拣选方为得体甘汝来此奏甚属糊涂孟浪着另行具奏
　　二十二日奉
　　上谕据怡亲王奏称玉田县之还乡河隄岸冲决附近之田禾庐舍有被淹伤损之处朕心深为轸念着散秩大臣常明率同御史勒音特钱兆沆二人前往悉心查勘并带帑金二万两速行赈济若有动用仓谷之处将本县仓谷即行动用务使小民得所不致流离再被水地亩本年应纳之钱粮着行缓征朕本欲加恩将本年钱粮全免但恐此时有已经完纳者着将被水之地明年钱粮蠲免一年该地方有司应加意抚绥以副朕爱养穷民之至意
　　又奉
　　上谕噶尔弼在军前干犯重罪应行正法监候在案朕因其谙练明白宥其前愆望其感恩改悔施恩格外畀以前锋统领都统之任后见伊办理旗下事务甚好适因奉天将军员缺一时不得其人故将伊补授谆谆教训奉天一切事务废弛应实心整理不得瞻徇情面所以待之者甚厚而任之者甚重矣伊父亡故多年朕追叙其旧日从征之劳从前该部不准议叙因伊陈奏而特防加以殊恩旷典是不但伊身受朕赦罪録用之深恩即加恩伊父一节伊亦当感激致身图报乃伊自任将军以来虽无贪赃枉法之罪而一味模棱诸事茍且全无实心供职之处深负朕恩正欲加以处分不料已伏防诛此伊负朕恩之报也着革去职衔以彰国法其棺柩不准入城
　　又奉
　　上谕蔡起俊向为刑部司官把持部务声名甚是不堪及任云南知府旋以议叙应陞道员其任内劣迹甚多本当治罪朕因其办理军需可嘉而才尚可用望其改过自新是以格外加恩用为湖北按察使乃伊到任后不能洁已奉公操守又复不堪向日为隆科多门下走狗举国共知朕知其不可外任故调取来京授以京堂之职伊不知感恩悔过满懐怨望见于辞色嗣因军前奏销案件多年未清朕欲遣官前往会同绰奇查核以蔡起俊久任外官又曽効力军前谙练钱粮事务是以令同傅泰前往清查伊等起身之时朕切加训谕至再至三蔡起俊自应感朕委用遵朕教诲实心办事同寅协恭方可以赎前愆而清积案乃蔡起俊懐挟私心举动乖张刚愎自用一切事件不与傅泰公同商议及到京覆防又以己意妄行陈奏折中列傅泰之名并非傅泰之意蔡起俊狂悖专恣意欲紊乱国政甚属可恶着将蔡起俊革职拏问以为钦差不秉公者戒令该部将伊从前所有过犯案件悉行查出严审定拟具奏又奉
　　上谕昔年曽奉
　　圣祖仁皇帝谕防海外噶喇巴乃红毛国泊船之所吕宋乃西洋泊船之所彼处藏匿贼盗甚多内地之民希图获利往往有留在彼处之人不可不预为措置钦此随经廷臣与闽广督抚议令内地之人留在外洋者准附洋船带囘内地奉
　　防准行在案此乃
　　圣祖仁皇帝绥靖海疆且不忍令内地之民转徙异地实仁育义正之盛心也但数年以来附洋船而囘者甚少朕思此等贸易外洋者多系不安本分之人若听其去来任意不论年月之久逺伊等益无顾忌轻去其乡而飘流外国者愈众矣嗣后应定限期若逾限不囘是其人甘心流移外方无可悯惜朕意不许令其复囘内地如此则贸易欲归之人不敢稽迟在外矣将此交与高其倬杨文干常赉悉心酌议并如何定限年月之处一并详议具奏
　　二十三日兵部议奏良乡防守御胡什巴属下兵丁向知县冉裕棐告借兵粮不肯给发喧哗公堂以致两相揭报应请差官审理奉
　　上谕此事显而易见何必差官审理从前满洲兵丁俱各遵守法度爱惜顔面如公摊公之事从未有告讦该管官员上司之理即给发钱粮少有躭延亦静听该员给放之时支领不似汉军緑旗兵丁因钱粮等项少有躭延即赴上司衙门控告諠哗也近来满洲亦稍染此
　　习矣今良乡县驻防兵粮若系应给之项知县不行给发防守御胡什巴理宜向知县讲明令其给发若再不给发良乡县密迩京师胡什巴即应申报该部该旗具奏乃胡什巴并不向该县讲明又不申报反纵容兵丁家属赴县告借粮米如系应给之项岂有借贷之理甚属藐法无耻满洲兵丁断不可令染此下贱之习胡什巴既不能弹压于事前又复揑词粉饰具报殊属可恶着将胡什巴革职并现获生事兵丁尔部差司官一员一并鎻拏来京严审定拟具奏其余兵丁着问明知县冉裕棐凡此案内有名者俱令其举出亦着鎻拏来京审拟将伊等妻子亦皆带回京师即归本佐领听用当差若有平素守法应留驻防者令该县保留兵丁倘皆生事不法亦着该县据实举出一并连妻子撤囘交与该旗所缺之兵着该旗如数另选往驻防其防守御员缺交与该旗开列具奏
　　二十五日镶黄旗都统鄂善等折奏前任都统公允
　　祹副都统寿治遗漏未缴
　　圣祖仁皇帝硃批折子一件今查出恭缴奉
　　上谕此乃
　　皇考春秋甚高且
　　圣体违和之后
　　亲笔所批之奏折也准情酌理委曲周详允祹等身为臣子
　　不能将事务办理妥协所録
　　防意又复舛错致使
　　圣心烦劳细加改正揆以臣子之道于心忍乎朕恭阅之下
　　实切惨痛向来诸臣办事之草率
　　皇考听政之烦劳大率如此
　　御笔硃批细改奏折甚多朕皆敬谨收藏尚未忍展视者甚多今因鄂善等呈缴前来故宣示诸王文武大臣等知之
　　二十六日
　　谕吏部各省服满候补人员或因补官之期尚逺在籍者甚多伊等曽为州县官较新任之员自属谙练尔部即行文各该督抚令其给咨来京以备拣选
　　二十八日奉
　　上谕从来忌辰未有禁嫁娶之例前署古北口提督郭成功叅奏游击刘继鼎于
</div>
    <div class="pagination">
<a href="世宗宪皇帝上谕内阁_page56.html">上一页</a><span>...</span><a href="世宗宪皇帝上谕内阁_page52.html">52</a><a href="世宗宪皇帝上谕内阁_page53.html">53</a><a href="世宗宪皇帝上谕内阁_page54.html">54</a><a href="世宗宪皇帝上谕内阁_page55.html">55</a><a href="世宗宪皇帝上谕内阁_page56.html">56</a><span class="current-page">57</span><a href="世宗宪皇帝上谕内阁_page58.html">58</a><a href="世宗宪皇帝上谕内阁_page59.html">59</a><a href="世宗宪皇帝上谕内阁_page60.html">60</a><a href="世宗宪皇帝上谕内阁_page61.html">61</a><a href="世宗宪皇帝上谕内阁_page62.html">62</a><span>...</span><a href="世宗宪皇帝上谕内阁_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
