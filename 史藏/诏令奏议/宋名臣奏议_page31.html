<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 31 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 31 页/共 66 页
  </h1>
  <div class="content">
   臣近具章疏论列李宪不合充秦凤路计议措置边事悉陈区区之愚陛下赦其狂瞽开纳听受至今未奉指挥寝罢臣自度智谋愚下讷于辞説不足上回宸虑此事实系国体重轻贻训将来不可遂已臣语直辞拙言不达意而宪以敏给辨慧能当陛下之意臣进见开陈有时不能尽事情万一而宪朝夕得侍清光详复巧説臣孤立无蜉蝣蚁子之助而宪内外之人观望称美以为才能势不均敌而臣独冒万死拂上防惓惓若此者岂为臣一身之计重念祖宗基业之难而臣荷陛下识擢奨怜使之尽言不忍缄黙自同众人惟陛下留神而熟思之【熙宁九年十二月上】
　　上神宗论遣李宪措置边事【系第三状】
　　蔡承禧
　　臣自闻诏除内侍省押班李宪充秦凤煕河计议措置边事臣两有论列未奉圣防指挥臣窃以陛下通知古今明晓治体非不知中人之出为害政中人之柄兵不可示后世而必欲使之者非以其便敏能适于防令欤非防给能有以应对欤非以在煕河曽经行伍之间乎此圣意孜孜果于用之欲以救生民一时之患而忘其可虑之逺者臣故仰服陛下垂意于一世之功矣然而便敏似才防给似智又曾经行伍必以为有功臣请言便敏之害于政者夫中人之出务于集事而不度事之浅深一槩以束下为能既居两路经略使之间则必以陛下之威气使两路经略使不敢议其可否纵事有未便则无敢言者矣无敢言者则虽有害于边防陛下无由而闻矣臣请言防给之害于事者陛下深居法宫之中羣臣进见以时而宪以亲侍陛下言之亲莫如宪日侍左右莫如宪其为固已易于信从而又尝厯煕河其性慧巧必能有以投陛下之意其所言于边防有害则陛下虽圣明悉知之乎宪之处煕河谓之有功也岂宪之独能然哉上有大帅下有偏裨煕河军吏以陛下俾亲信之出也有功必推宪其无功敢议宪以闻上乎故宪能累积以至此岂宪之必能然哉而以陛下之明圣必有以照亮而未肯遽易者岂非出此乎臣有一言望陛下少垂清虑复之熟之陛下今命诸路之帅都副总管以为可以任边以今差将官正副七十余人以为可以将领矣至于小郡列堡而以才武名者不可胜数小有事宜岂无一人可任者至以中人为专帅而临制两路虽曰计议又带措置之名四夷闻之岂不轻视中国乎况今秦凤熈河之凋敝常俸自已难给而又一二十防挥之兵以食之章者如闻潜已遁去臣恐宪虑无功又别生边事以邀觊伏望圣虑特回徳音以慰安中外天下幸甚凡今得侍左右皆有以将顺而臣独仰拂宸防岂臣之所欲哉惟陛下思之干冒宸旒不胜万死【熙宁九年十二月上】
　　上神宗论遣李宪措置边事　彭汝砺
　　臣昔言不当付寺人以兵陛下以为非是及李宪师出自洮以西遂至无事而臣言绌矣然臣之言非以宪为不足以成其虑亦不在宪故臣言自黜于议犹信天下之事固有趣时而为之者然其大纲亦不可以一槩言也今以周官观之考其数盖不及百人而所事亦略可见以今视之其多少轻重何如也盖古者因民之有是疾故择而任焉非以使令之故刑无罪之人而为之也彼其类非无聪明贤智无故使以刑徒失身废絶其类至逾千百焉此非先王以仁爱人之道也古人唯酒浆醯醢司服守祧而已其他莫与焉今以一道之权予之此非先王以义制事之意也宪辟薛昌朝不听切齿扼腕以谓为腐儒所卖自是不复回顾士人矣张茂则不阿事颉颃作气官属罕见其面虽达官大吏俛首不敢与抗而奸诈之人稍复趋附以侥幸万一之利陛下以是观之使其有可以轻士之势其心如何也且朝廷比年之役其最可忧虑者洮西闗蜀其最系议论者济川之役今日之役最为大者洮河之役数者在寺人是陛下所爱亲尊宠之士大夫无一可属任者也且彼其初非无敏健精悍可用之力及稍任事者则窥觎玩弄借蹈士大夫矣诗曰殷鉴不逺在夏后之世陛下试取汉唐以来宦官之事观之亦足以知矣自古人君方其无事之时未见其害则士大夫之言为不足信亦莫之听也及其祸乱并作本末颠沛至于无可柰何而后已自古及今人非一二也惟陛下为宗社计之不胜幸甚【熙宁十年五月上时为监察御史里行】
　　上哲宗弹奏王中正等四宦官之罪
　　刘　摰
　　臣窃以陛下临御以来运动政机以时弛张述成先帝制治立法之意使光昭于天下利兴害除四方鼓舞至于清明朝廷分别邪正斥逐奸佞锄去强梗皆妙虑神断优游闲暇不出于喜怒不见于言色而天下之善恶已辨是非已正矣何其盛欤然于此时臣窃怪天地之和气尚未应忠臣义士之论尚或未平此其故何也臣尝究之盖天下之元恶犹有稽诛天下之大奸犹有漏网而国法犹有未正此中外所以犹未厌也国之失政莫大于使奸恶幸而免今论其大者则前日之四三宦官是也臣待罪风宪虽知触权幸言出而患入然臣有言责贪报恩遇则何防乎身之危哉谨为陛下言之王中正元丰四年将王师二十万由河东入界计有随军赍运役兵民夫通数十百倍众矣中正徘徊于境上殆半月而后出翺翔乎疆外顿沙漠而不进公违诏书不赴兴灵防师之约天寒大雪士卒饥冻坐使物故十之七八古之将帅固有无功而还者然犹当保全师旅归报于国今精兵劲骑一无所施自取狼狈死亡殆尽按之军法宜即显诛中正略不自劾请罪而先帝以天地之量无所谴词又遣使赐予问劳然后中正徐徐求闲局厚俸自佚而去此国法未正者一也李宪之于煕河贪功生事一出欺罔朝廷之威福柄令持于其手官吏之废置用舍出于其口监司帅守而下事宪也如父兄而宪之颐指气役之也如奴县官财用听其取与内之府库金帛转输万里外之生灵膏血渔夺百端倾之于宪如委诸壑出没吞吐神莫见而一切不防于有司兴灵之役宪首违戒约避防师之期乃顿兵以城兰州遗患今日及永乐之围宪又逗留不急赴援使数十万众肝脑涂地罪盈恶贯不失于总兵一路此国法不正者二也宋用臣奋其私智以事诛求摧夺小民衣食之路细毫末无所不为使盛朝之政机甚于弊唐除陌间架塌地之事伤污国体不防怨讟其出入将命防若风火务以巧中取悦事无不谐动画密防故擅作威福侵凌官司冒昧货财更无案籍都城为之憔悴商旅故以不行疮痍蠧害至今棼然而莫能理然亦不失享禄于善地此国法不正者三也石得一领皇城司夫皇城司之有探逻也本欲知军事之机密与夫大奸恶之隐匿者而得一以残刻之资为罗织之事纵造伺察者所在碁布张屏而设网家至而戸到以无为有以虚为实上之朝士大夫下之富家小人飞语朝上而暮入于狴犴矣有司无古人持平守正之心以谓诏狱也成之则有功反之则有罪故凌辱棰讯惨毒备至无所求而不得无所问而不承其隂害不可胜数于是上下之情惴惴朝夕不敢自保相顾以目者殆十年莫得一发之今不失厚俸安坐此国法不正者四也是四人者权势锋焰震灼中外毒流于民怨归于国宰相执政知而不以告于上谏官御史惧而不敢论其非幸而出于圣人在上之时以先帝神武英气镇压其奸不然其为祸患岂若汉唐之宦官哉以尧之圣不免四凶之在朝至舜起而后诛殛之孔子为鲁司冦七日而诛少正卯然先帝未肆其诛于市朝而以遗陛下陛下所宜以舜之事自任今阅时尚不闻以典刑诏有司臣所未谕也伏乞圣慈以臣章付外议正四罪暴之天下而窜殛之以明国宪以服天下【元祐元年四月上时为御史中丞诏李宪降节度观察留后一官提举亳州明道宫王中正降遥郡团练使刺史两官提举兖州太极观并赴本处居住石得一降为左藏库使管干西京崇福宫宋用臣降为皇城使差遣如故】
　　上哲宗论李宪王中正以罪降黜不当假以
　　使名　　　　　　　　　苏　辙
　　臣伏以朝廷典章百世所守因事变法为患常多祖宗之世使相节度不领京师官局其奉朝请必改它官或为东宫三师或为诸卫将军太平兴国中以赵普元勲自河阳还朝止为太子少保以向拱张永徳之旧并为环卫至今诸道钤辖总管以防团归老者亦以诸宫使处之盖其遗法也至明道中钱惟演以章献皇后亲嫌罢枢使始以保大节度为景灵宫使治平中李宪愿以长公主子亦以武康节度为醴泉观使恩幸一启自是戚里以节察居京邑不治事者肩相摩也然犹未见以罢降黜而以观察团练享厚禄居谪籍者伏见近日李宪以宣州观察使提举明道宫王中正以嘉州团练使提举太极宫二人贪墨骄横制军失律罪恶山积虽死有余责圣恩寛贷皆寘之善地而又首乱国宪假以使名臣恐后世推壊法之始归咎今日谓宜考修制度追还误恩以存旧典且使罪人知有惩艾【元祐元年八月上时为右司谏】上哲宗论陈衍采访外事　　梁　焘
　　臣风闻中贵陈衍采访外事密奏两宫衍近来颇自表异凌狎羣辈气岸不逊臣以谓两宫圣明辅陛下施为有宰执论事得失有台谏百司各守其职循名责实则事无废弛岂可使阉尹贱上玷聪明若此人言为可信有伤圣徳渐不可长【元祐五年五月上时为御史中丞】
　　上哲宗论自古及今用内臣之害
　　范祖禹
　　臣闻书曰与治同道罔不兴与乱同事罔不亡汉有天下四百年唐有天下三百年及其亡也皆由宦官相去五百余年如循一轨盖与乱同事未有不亡者也汉自元帝任用石显委以政事杀萧望之周堪而废刘向等汉之基业壊于元帝东汉邓后临朝中官用事手握王爵口含天宪顺帝以后五侯专朝桓帝灵帝之时十常侍擅天下子弟亲党割剥百姓毒流四海附之者宠及三族违之者灭及五宗大考党狱夷戮天下名士于是黄巾贼起朝野乖离及袁绍诛宦官献帝奔播困饿而曹操因之以簒汉唐自明皇使髙力士省决章奏宦官始盛李林甫杨国忠等皆因力士以进唐亡之祸基于开元肃宗任李辅国末年寝疾辅国以兵刼迁明皇于西内杀张皇后及二主明皇以幽殂肃宗以骇没贵为天子上不保其父中不保其身下不保其妻子由用辅国一人而已代宗用程元振功臣畏谗吐蕃冦陷京师播迁于陜徳宗用宦官分领神防禁兵其后天子由其所立唐室终以此亡宪宗服金丹躁忿为陈洪志所贼敬宗亦为刘克明所贼文宗欲讨宪宗之贼谋泄仇士良杀四宰相及朝臣灭其族流血成渠朝廷半空文宗忧愤以至于没武宗以后皆由宦官所立僖宗呼田令孜为父天下大乱黄巢贼起播迁于蜀又幸兴元杨复恭自称定防国老呼昭宗为负心门生天子刘季述等废昭宗于东内韩全诲等刼昭宗幸凤翔于是崔裔诛中官而朱全忠刼迁昭宗遂杀之因以簒唐观汉唐亡国之祸其酷如此后之人主岂不可以为剖肌刻骨之戒哉太宗时王继恩有平蜀之功中书欲除宣徽使太宗曰朕读前代书史不欲宦官预政事宣徽使执政之渐也宰相恳言继恩有大功非此不足为赏太宗切责宰相等乃命学士别立宣政使之目以授继恩布衣韩拱辰诣检院上言继恩功大赏薄太宗大怒以拱辰妖言惑众杖脊黥面配流崖州太宗可谓深鉴前古而塞祸乱之源矣英宗服药任守忠往来交间两宫致慈圣太后与英宗不相悦言者劾奏其罪贬蕲州安置尽逐其党然后慈圣英宗母子如初宫省清肃至煕宁元丰间内臣之中李宪王中正宋用臣三人者最为魁杰宪总兵煕河兼领三路中正总兵河东兼领四路其权势震动内外自陜以西人不敢斥言宪名中正敕募兵州郡不敢违师徙冻饿奔溃死亡最甚宪陈再举之防以诱夏贼致永乐陷没在煕河僣拟不法用臣兴土木之役无时休息防舟船置堆垜网市井之微利夺细民之衣食专用刻剥为国敛怨此三人者虽加诛戮未足以谢万姓朝廷止从寛典量加废黜惟宪独死中正用臣犹存陛下近召内臣十人续又召数十人而李宪王中正之子皆在其中又除押班二人带御器械一人中外无不骇愕既而闻二人以执政言其有过先罢三人以舍人缴词头且居然前来指挥首违故事又李宪王中正之子既得入侍则中正用臣亦将进用人心不得不忧故臣敢极言之陛下与太皇太后同听政之初外逐蔡确章子厚吕恵卿及羣小人故朝廷肃清内逐李宪王中正宋用臣等及羣小人故宫禁肃清内外皆无凶人故天下安静臣厯观近代内外肃清未有如今日也祖宗法度所以维持后世不可轻变陛下柰何先自壊之陛下所以居南面之尊防已成之业四方万里奔走而听命者以朝廷公正天下心服也陛下何不谨守法度规矩增修徳政使过于垂帘之时然后不失天下之望今未及进一贤行一善先骤用中官如此之盛四方闻之必以为政出宫掖无复纲纪如衰季之世岂不大失人心哉夫人心一失欲复收之甚难陛下若作一二事使中外悦服四方竦动则他日所为有顺流之易人心先信故也若作一二事使中外忧疑四方解体他日虽有美意人已不信在前岂得便心服乎如此而望徳业之光名誉之隆非臣之所知也今中官止是陛下左右给事使令臣虽至愚亦知其必未有害政之事然欲治外者必先治内欲治逺者必先治近是以明王遴选左右任人尧舜畏之佞人孔子逺之恐其有损而不自觉也昔唐之时仇士良教其党曰天子不可令闲常宜以奢靡娱其耳目使日新月盛无暇更及他事则吾辈可以得志切勿使之读书亲儒生彼见前代兴亡知忧惧则吾辈疎斥矣士良以此固其权宠故能专恣二十余年夫汉唐之事当今必无然以先帝天资英睿圣学髙明可谓不世出之主而内外为小人所悮外兴师旅内兴百役先帝未尝享太平之乐终以忧勤损夀凡不便民之事皆羣小所为而使先帝受天下之谤臣常痛之故不愿陛下复近小人盖以此也陛下诚能听臣之言悉追罢除用内臣指挥未到者别与差遣已入者复受外官则中外之人称颂圣徳万口一辞以为至美乃可以解众庶之惑洗陛下之谤如此反掌之易何难而不为哉自闻近日两次防挥以来外议汹汹皆云大臣不能争执陷陛下于过举台谏之臣又皆畏避中人莫敢一言但恐陛下未知耳若使知之必不为也臣侍经筵八年日望一日望一期陛下为令徳之主唯恐有纎毫之失故不避违拂圣意数进苦切之言陛下每留睿听以臣愚直见知臣亦不量微力窃以献纳自任今兹事体实繁朝政汚隆人情去就臣义均休戚荣辱不忍黙黙坐视敢冒万死而献其忠惟陛下裁察【元祐八年十一月上时为翰林学士兼侍讲】
　　上哲宗论监设狱中使不当受大理囚诉
　　蔡　蹈
　　臣近者窃闻敇遣中使郑举诣大理寺设狱囚有对举声寃者举輙受其诉甚骇众听臣伏见大理狱朝廷所重非刑部御史台不得详覆纠察而监设使臣本无省狱之命而敢听其辞生事犯分莫此为甚臣尝覩大中祥符诏书曰比来内臣将命出外如闻有收受牒诉恐縁致枉抑自今宜切禁止违者重论之臣窃闻祖宗之意防微杜渐可谓明且逺矣臣愚欲望陛下少加圣虑特降睿防下大理寺根问施行庶使使命小臣知所禁戒不敢因縁生事【绍圣三年三月上时为监察御史】
　　上徽宗乞谨择左右近习之人
　　江公望
　　臣读孟轲之书至戴不胜曰子谓薛居州善士也使之居于王所在王所者长幼尊卑皆薛居州也王谁与为不善在王所者皆非薛居州也王谁与为善一薛居州独如宋王何乃知成人君之善非一人之力也周公作立政戒成王虽缀衣趣马左右携仆必以吉士乃知左右前后虽便嬖近习亦惟其人也人君位尊势隆唯左右大臣日一见有事则公言之谏官御史月对不过三四有事则昌言之天下之士获登文陛以望清光者万无一二焉战栗惶怖言若不出诸口矧能剧谈天下利病哉与陛下朝暮起居从事莫非左右前后便嬖近习之人一不谨所择则憸佞柔媚进于君侧承风顺指悦意便情有所不欲欲无不得有所不闻闻无不尽朝饵夕防日浸月润切于身则蠧性命之情延于外则移朝廷之政唐宦者仇士良尝语其辈人君不可令闲暇闲暇必观书见儒臣而又纳諌智深虑逺减玩好省游幸吾属恩且薄矣莫若以财货鹰马毬猎声色蠧其心极侈靡使悦不得息则斥经术暗外事机在于我矣此尤见便嬖近习其不择之害有至如士良者臣望陛下思孟轲之言以求多士之助佩周公之训戒虽携仆必惟其人观士良与其辈密计验朝夕从事便嬖近习之忠佞如是则货财鹰马毬猎声色之欲不萌于心左右前后既无逢迎之人朝夕从事莫匪端人善士虽欲为之不可得已夫言不及大而论小事不到逺而渉迩非所当及也然小者大之基迩者逺之积知微之君尤所当戒陛下思之母忽【建中靖国元年上时为左司谏】
　　上徽宗论郝随特许复官　任伯雨
　　臣伏见进奏院报郝随特许复官中外闻之莫不骇叹窃以亏哲宗盛徳起哲宗侈心者随也月台玉虚之作穷奢极侈殚工尽巧以粪土用邦财以冦讐用民力不经有司擅自支费因縁为奸干没无限以至内帑珠金率意取之并无归着此天下之所知陛下在潜邸之所目击也陛下即位灼见时事罢缮修之役略侈靡之观天下闻之莫不鼓舞方且薄责未正典刑命有司查勘支用之费珠金之数而有司小人不能上体陛下恭俭恤物之意一切观望略不根究人人闻之莫不扼腕今日却遂叙用是国家帑藏可以私取朝廷典刑可以人废昔仁宗皇帝即位之初见真宗末年修盖宫观穷极土木顾谓辅臣曰当时何人执政何人监修造诚可罪也宰相吕夷简曰当时侈费至今帑藏一空仁宗曰朕当以此为戒夫侈靡溺心古今所患茍有斯人诚为国贼昔唐太宗时姜确有巧思善于营造魏元成作相预斥逺之恐起侈心以兴工役则自古君臣所有及祖宗所行亦可见其逺虑矣愿陛下深思逺虑屏絶佞人亦足以使左右近习不敢以亲近窃威权不敢以非道説圣意恭俭之徳自此日新矣【建中靖国元年二月上时为右正言】
　　上钦宗论不可复近奄人　　杨　时
　　臣窃考自古奄人用事未有无后患者汉唐之末是也汉之窦武何进以肺腑之亲因天下怨怒收揽英豪如李膺陈蕃辈共起而除之卒不胜皆骈颈受戮唐之昭宗信狎宦者至有东宫之幽其为厯世之祸大矣国家用童贯握兵为国生事二十余年覆军杀将朝廷不得闻中外耗竭而贯之私藏厚积不可以千万计人怨神怒驯致今日陛下之所亲见也临御之初谓宜屏去此曹使与舆台皂服扫除之役而已不可复近比闻防城所仍用奄人提举授以兵柄此覆车之辙不可复蹈也使气焰一炽则后不可制矣恩幸持权贪饕得志上皇晚虽悔悟而追救不及不可不鉴也【靖康元年正月上时为迩英殿説书】
　　上钦宗论不可复近奄人【系第二状】杨　时
　　臣窃见自古奄人用事未有无祸者汉唐之末是也比年以来此曹气熖尤盛皆縁蔡京王黼辈首为乱阶开通交结假以重权使相应援侥幸之门一开至不可遏童贯握兵权于外梁师成擅大柄于内陶铸将相垂二十年其余恩幸持权肆为贪暴者故人怨神怒几至丧邦原其祸根皆蔡京王黼辈为之也陛下即位天下响应异时之为恶者碎于国人之手投哀请命乞寄官资不烦芟夷而隂自消伏似非人为实出天意此宗社之福生灵之幸也人无贤愚莫不称庆比闻外廷之臣有懐奸患失务为身谋而不为国家逺虑者复效京黼辈所为隂谋交结渐令用事以陛下之英明刚断又尝亲见其弊宜无有此然臣窃有疑焉伏见梁平李彀之徒皆持权自若气熖复炽未识陛下亦尝察其所以然否乎臣谨按梁平尝为大理寺开封府承受结为隂狱杀无罪之人不可数计罪盈恶贯人所切齿陛下之所知今复处之御药院果何意邪李彀尝管干京城监造军器奸欺侵蠧无所不至近兴复濠之役调夫数万减尅口食残虐百端役夫至于殍踣逃亡亦不可胜计近在国门之外陛下其亦闻之乎至于直下元丰库取珠子及送亲事官于开封府处斩之类并不经由三省外议亦以为皆宦官为之故态渐长使陛下受疑于天下所系岂小哉臣谓省台寺监百执事者初不乏人何苦信用此曹驾覆车而履其辙也如邵成章辈人或称之以为稍贤于其徒然此曹纵贤亦不可用但使之服扫除通诏令可也盖外廷奸臣一见其用事则向风观望隂以为肘腋腹心之托内外相应驯致祸灾非特不利于国亦非所以利此曹也大抵此类善伺人意巧为便佞浸润肤受尤难隄防自非监古视今以为深戒日多渐渍未有不为所惑者祸乱之机发于至微渐不可长拳石之多积而为丘山不可不谨也宦女之祸古人所戒着在方册非臣私言谨取五代史书宦者传缮写进呈伏望燕闲之际一赐览观永为鉴天下幸甚【靖康元年正月上】
　　上钦宗论中人预军政之渐　余应求
　　臣尝观自古中人预军政未有不为患者故齐寺人貂漏师于多鱼夙沙卫殿而二将见获唐用监军每无成功此可为后世深戒者也国家近年边事专委童贯谭稹终成大祸几危社稷今兵革未弭选将命帅固当任责以成效所遣中人不过随军承受奏报文书而已不使之预闻军政也近者河东承受王嗣昌奏请画一乞令日报将兵覆验首级提防犒赐催趣粮草及差发探报动息出入皆报承受所则是虽名承受其实监军也军政不专于主帅而闗决于承受则动有牵制进退狐疑又唐之监军多拥精兵自卫胜则坐分功赏不利则引兵先遁今嗣昌又令以随军步马各二队自卫若近里干当随行防护是又踵唐监军之迹也如此岂有同心赴敌死于行陈之意哉朝廷不察其意而从之臣恐将帅依违不能专制又虑积日累月异时为监军所制将自兹始矣臣观童贯之初用事也为熙河兰防路承受而已继而为措置边事又为安抚制置使又为宣抚使终之爵郡王职枢筦谭稹初用事也亦熙河兰防路承受而已继而为干当公事又为淮浙制置末乃为河东宣抚使盖其由有渐非一日之积也今嗣昌初为承受许预军政师还有功后或用之岂不少假之权浸以隆盛安知数年之后不复为贯稹乎易曰履霜坚氷盖言防微杜渐当辨之于早也陛下方修法度以治内命将帅以事外委任甚专不从中制而嗣昌陈请乃欲干预军政拥兵自便首为梗阶渐不可长伏望圣明追还所请重赐窜责以为中人预军政之戒以示专任将帅之意不胜幸甚【靖康元年四月上时为监察御史】
　　上钦宗乞罢随军承受　　余应求
　　臣访闻河东河北制置使司承受卢公裔自二月间受命至四月半尚留京师拥兵卒置吏属添俸给居私第功成则被上赏征战则不履行陈于公裔私计诚便矣又官司文移皆称监军审如此既无承受奏报文字之实而坐窃监军之名增重权势深为未便今河东承受王嗣昌既已奏罢则随军承受自不须置所有卢公裔乞令罢制置使司承受其不赴军中之罪亦乞重赐黜责更有似此置承受去处亦乞依此施行【靖康元年四月上】上钦宗论宦人蛊惑人主　　陈公辅
　　臣闻宦寺之亡人国家其来已久汉自和帝后中官始盛至灵献之时极矣故袁绍诛常侍以逞然曹操因之汉遂以亡唐自明皇后中官始盛至僖昭宗时极矣故崔嗣血军容以甘心然朱温因之唐遂以亡大抵假威柄于外以内攘奸人则大臣愈专主权愈卑譬灼火攻蠧蠧尽木烧汉唐之亡皆由此辈岂不哀哉恭惟本朝祖宗积徳深厚其厯年之长固非汉唐可比比年以来国家承平宫廷使令日益増广加以财用富足而横恩滥赏覃及阉寺故宦官由之而盛窃弄威权恣为奸状虽朝士大夫愤疾之甚曽无以处之乃縁士庶伏阙献书因而諠哗遂逞积年之忿杀害宦官二三十人不由朝廷命令不假威柄于人使此曹无所肆怨而气势稍衰与汉唐异矣此何以致其然耶实天祐我宋以延宗社无疆之福也陛下今日固当上承天意下顺人欲因而摧抑此辈不使复振臣窃闻近来稍稍复用事如卢公裔王若冲邵成章之徒是已臣仰惟陛下临御以来崇尚俭约声色狗马畋游玩好一切屏絶此曹将无所肆其巧然大率宦人蛊惑人主决非一端唐仇士良谓人主不可使间暇间暇则观书近儒臣故我曹不得进用而恩泽始衰本朝杨戬亦戒其徒曰汝辈不可令天子罢修造我所得恩泽及财物皆縁修造陛下观此辈用心果可不防哉臣区区之心望陛下鉴唐之亡因今日之天意专以此辈为戒无使其乗间伺隙以移陛下聪明也至于进退人才尤不宜与之谋孔子不主痈疽孟子不畏臧仓贤人君子决不肯因嬖幸以图富贵其所以附丽以进者贪饕无耻巇险逞欲之小人故前日蔡京王黼王安中等专倚此曹为重此天下所共知伏惟陛下留神于此日夜念之无忘小臣之言实宗庙社稷之福而天下之幸也【靖康元年五月上时为右司谏】









　　宋名臣奏议巻六十三
　　钦定四库全书
　　宋名臣奏议巻六十四
　　宋　赵汝愚　编
　　百官门
　　三衙
　　上仁宗乞择人分揔禁卫　　张方平
　　臣伏见昨差出许怀德后马歩军皆阙都帅遂自环庆路抽回殿前都虞候王元令权干当歩军司公事其王元又已年老衰病至于揔司军政亦恐精力不逮窃以殿前马歩军逐司公事不少非唯率宿卫务要齐整亦须谙熟军制稍通吏用太宗朝侍卫都虞以上常置十员职位相亚易于迁改且使军伍素相服习邉藩缓急亦得选用先朝时马歩军尝阙帅殿前都指挥使髙琼颇知军中旧事上言及此先帝甚然之今内则禁兵寖骄极须弹压外则邉患不测常资防备李昭亮王元恐未任专干心膂除郭承祐好进多事累被弹奏不堪入典禁军外乞于以次管军将校中择取一两人赴阙分揔禁卫左右扈翼于体为便【庆歴四年上时知制诰】
　　上哲宗乞定差管军臣寮　苏　辙
　　臣伏见管军臣寮见阙三人顷者窃闻大臣议除张利一张守约陛下以谓二人皆资任浅下用之则为躐等又利一张耆之子而得一诚一之兄故不可用特出圣意欲用王文郁姚兕大臣既退辄寝文郁兕而进拟利一守约右丞许将既随众签书进拟而复论奏其不便因此进拟文字为圣防所却经今一月有余废不复议臣窃以祖宗故事凡有管军皆以资任先后相压不复有移易自非战守功効尤异岂可超授今利一守约资浅才下别无出众劳效而利一家世又如圣防所论大臣力行巳意力欲进拟其为不便不言可见许将既知其失自合与众人公议止其进拟今乃外同签书内行论奏反覆之状殊非大臣之体由此互相疑阻遂使差除之政废不时举以臣愚见实恐自此专擅之迹与窥伺之风交行于上浸滛不止皆非朝廷之福也况自祖宗以来以管军八人揔领中外师旅内以弹压貔虎外以威服夷夏职任至重岂以大臣商量未得如意阙而不补臣欲乞指挥以本朝故事参近日圣防茍非邉功尤着众所推服罪恶显白世所共弃且当循守资格速加除授以允公议【元祐五年十一月上时为御史中丞】
　　上哲宗论曹诵不可权马军司　范祖禹
　　臣伏见枢宻副都承防曹诵权马军司事候姚麟囬日依旧虽非正授止是暂权然于事理有二不可祖宗制兵之法天下之兵本于枢宻有发兵之权而无握兵之重京师之兵揔于三帅有握兵之重而无发兵之权上下相维不得专制此所以百三十年无兵变也自唐室衰季以及五代枢宻之权偏重动为国患由手握禁旅又得兴发也今副都承防为枢宻属官权任管军是本兵之地又得握兵合而为一非祖宗制兵之意其不可一也自英宗以来不用外戚管军盖以管军之臣止有三人而外戚素非将领又无勲劳止縁恩泽遂为统帅岂得将士心服哉神宗时曹佾虽为中书令封郡王止奉朝请而巳今陛下初听政而开外戚管军之渐示人以私非所以为后法其不可二也臣无言责然备位侍从国家事有未便无所不当言与其言之于大不若言之于小言之于着不若言之于防伏以先太皇太后九年之中内外无毫发之私天下未尝有间言陛下揔揽庶政四海方属耳目臣之愚诚不欲使有识之人指其事不善曰此先太皇太后时无之今陛下有之所以拳拳而不能巳也伏望圣慈特降指挥改正庶不违祖宗故事【元祐八年十二月上时为翰林学士】
　　诸将
　　上真宗乞叅用儒将　　　孙　何
　　臣逺祖武有言曰将者人之司命国家安危之主盖得其人则用无弱卒战无坚敌失其人则祸有不测宗社攸寄黎民所赖其委任而尊崇之也故有筑坛告庙而授者有推毂分阃而遣者军功爵赏皆决于外参佐僚属许之自辟昔赵衰举郄縠于晋侯曰敦诗书而阅礼乐晏婴荐穰苴于齐侯曰文能附众武能却敌非谓弯弧击剑防轮防棘矜匹夫之勇决一旦之命也厯代将帅多出儒者臣不敢援引三代请以炎汉之后言之光武有邓禹刘备有诸葛亮西晋有羊祜杜预东晋有祖逖谢符坚则有王猛后魏则有崔浩梁则有谢艾隋则有髙颎至于唐室儒将尤多若郭元振之镇陇右狄仁杰之帅河北裴度之平淮蔡温造之定兴元此数臣者皆有尊主庇民之功善始令终之德一时武臣未有出其右者朱梁后唐以马上为治文武之柄离而为二文者专治笔砚耻言军旅之事武者狃习戈防罕有帷幄之谋交相是非坐观成败今塞北有未賔之狄河西有强项之羌偶未成擒病在此耳夫善师不阵上将伐谋事权宜专号令贵一古者元戎之外余皆偏禆悉授指踪且无顾望近代加以副贰参以监临事有嫌疑动相牵制而为将者又多武人崛起军稍迁恩不足以怀杂虏威不足以御羣校鲜有司马之兵法韩信之谋画亚夫之持重闗羽之勇敢或逗留而翫冦或险果而轻敌黠虏假息事皆由此歴观前代之备邉也或振旅薄伐或整兵深入或取赡于军市或因粮于敌境或以屯田周给或以轻赍自随而士皆宿饱师出无敌亦有旁招小国近抚诸蕃或厚赂以结其心或反间而收其效不困巳之士卒不竭已之馈饷计中术内使之挫衂鼂错有言曰用蛮夷攻蛮夷中国之长算故陈汤因乌桓而郅支防任延借西域而匈奴败未闻空荒之地使者旁午动息之间赢粮景从臣尝窃算国家士人之众土地之广巳百倍于羌虏而兵戈屡动未能垂藁街之首辇运交驰未能撤榆塞之警其故何哉盖选将之术任人之道或有所未尽之也今之节度使昔之大行防今之都部管昔之大揔管将帅列防至今犹带度支营田等使者盖元戎之任无不统摄也原其责成之道欲使民不告劳师有必胜且耕且战足食足兵也爰近代始有供军粮料之名随军转运之目使额既众适从无所司计者不知尺籍伍符之数握兵者不恤飞刍挽粟之苦羣口交沸互相督责托称上防而实戾成算动必中覆而大费官帑陛下何惜上将之旗鼓通侯之印绶不于文资大臣择访委以节制而使此二虏时耸边方唯祀与戎斯为大事唯名与器必在得人改而更张正在今日伏愿陛下洞开城府妙选公卿勿俾武人擅其权勿使中使挠其事阃外之漕挽一以付之境内之租赋利一以与之使其有牛酒而犒军有黄金而倾敌旧所谓监阵先锋之类咸取偏将为之仍令禀其节度果用是道臣见幽蓟之故地河湟之旧墟三年之内皆为国家郡县与夫列校齐驱近臣迭徃不可同年语矣难者或曰利器不可以示人大柄不可以归下此又胶柱之常谈也夫为国者患贤之不得不患权之分保民者患邉之不寜不患将之重茍得其人则可以寄社稷之事况疆场之任乎茍非其人则州县之职亦不可委况貔貅之众乎陛下若谓今之武臣宣力巳久不可勃然改革自可伺其秩满俟其员阙互以儒将代之统兵醻其前劳改授近地况文武参用典故具存亦非圣朝创立此制太祖以不杀之略降巴蜀平升润下荆湖太宗以非常之谋取并汾朝吴越来漳泉丰功厚利炳在信史天其或者留此二虏啓发神武待陛下而荡平剪灭之不可稽诛如此之久也斯事机要非小臣所当议然备位谏列受诏谠言茍此际不能罄竭狂瞽即尸禄旷官甚矣沥恳章奏惟陛下特达而行之【咸平元年上时为右司谏】
　　上真宗乞訽求将相　　　　田　锡
　　臣尝读唐太宗实録见李靖文武材略隋将韩擒虎即其类也靖每与擒虎论兵未尝不称善抚之曰可与论孙吴之术也初事隋为殿内直长吏部尚书牛见而重之曰李靖王佐才也今国家自先帝平晋之后与戎狄结隙将相旧人相次薨谢邉鄙间州县屡为戎狄所防皇威不振久矣时议乃以将相无人亦久矣即不知今来朝廷公卿大夫间有如韩擒虎与李靖论兵否有人如牛知李靖有王佐才否若有人能论兵有人负王佐才未审陛下知之否有人善论兵有人负王佐才乃是帝王合先知之矣自来皇城司差人探事又别差探皇城司探事人如此察探京城民间事无巨细皆达圣聦近又差朝臣为廵抚使及差朝臣以防检酒务名目出外采访所采访之事不过民间利病不过官吏能否而巳即未闻委公卿大夫察访善论兵之人询求有王佐之才者也由是见所求者琐屑而所忽者逺大也陛下若以宗庙社稷为忧以生灵为念即宜以逺大为务求将相为急也臣每奉圣谟令陈鄙见仰祈英睿特赐披详【咸平六年八月上时为右谏议大夫史馆修撰】
　　上仁宗乞责臣寮举智勇之人　范仲淹
　　臣窃见邉上将帅常患少人今髙继嵩才亡人情颇骇恐镇戎不能守御却须借朱观徃彼朱观既去则鄜延路又阙敢勇之将国家奄有四海未必乏才岂天地生人厚于古而薄于今盖选之未精用之未至今诸军诸班必有勇智之人多被管军臣寮人员等逓互弹压不得进用坐至衰老只如朱观元是军班出身因歴邉任方得将名伏望圣慈专督管军臣寮等于诸班中捜罗智勇之人各举一名不以将校长行或试以武艺或观其胆略出众便可迁转于邉上任使如将来颇立战功则明赏举主或屡败军事亦当连坐所贵诸路渐次得人不致频有那移免使戎狄谓大国乏才愈增骄气况西北二方将帅之阙实非细事乞国家常为预备早加迁擢【康定元年九月上时知延州】
　　上仁宗乞别议求将之法　　　欧阳脩
　　臣伏见国家自西鄙用兵累经败失京师劲卒多在征行禁卫诸军全然寡小又无将帅以备爪牙方今为国计者但务外忧夷狄专意邉陲殊不思根本内虚朝廷势弱事有万一无以支吾今军帅暗懦非其人禁兵骄堕不可用朝廷自以为患不待臣言而可知也臣亦歴考前世有国之君多于无事之际恃安忘危备患不谨使祸起仓卒而至败亡者有矣然未有于用兵之时而反忘武备如今日者兵法曰将者民之司命国家安危之主也外以李昭亮王克基軰当契丹内以曹琮李用和等卫天子如当今之事势而以民之司命国之安危系此数人安得不取笑四夷遭其轻侮臣谓去北敌忽兴狂悖今年元昊妄有请求若使朝廷有一二人中材之将叩头効死奋身请战誓雪君耻少増国威则戎狄未敢侵凌朝廷未至屈辱柰何自中外都无一人既无可恃以力争遂至甘心于自弱夫天下至广遂无一人者非真无人也但求之不勤不至耳臣伏思自用兵以来朝廷求将之法不过命近臣举朝士换武官及选试班行方略等人而巳近臣所举不过俗吏才干之士班行所选乃是弓马一夫之勇至于方略之人尤为乖滥试中者仅堪借职县尉叅军而巳于此求将而欲捍当今之患此所以困天下而败于夷狄者也臣不知朝廷以此数事为求将之术果是乎果非乎以为是则所得何人知其非则盍思改革又不知朝廷以将为易得乎为难得乎为易则数未见一人知其难得则当多方用意早赐采择俟其临患何可得乎伏望陛下特诏两府大臣别议求将之法尽去循常之格以来非常之人茍非不次以用人难弭当今之大患臣亦常有愚见久欲条陈若必讲求庶可参用臣伏见唐及五代至乎国朝征伐四方立功行阵其间名将多出军卒只如西鄙用兵以来武将可称者徃徃出于军中臣故谓只于军中自可求将试略言求将之法谨条如左
　　凡求将之法先取近下禁军至厢军中年少有力者不拘等级因其技同每百人团为一队而教之较其技精而最勇者百人之中必有一人矣得之以为队将此一人技勇实能服其百人矣以为百人之将可也合十队将而又教之较其技精而最勇者十人之中必有一人矣得之以为禆将此一人之技勇实能服其千人矣以为千人之将可也合十禆将而又教之夫技勇出千人之上而难为胜矣则当择其有识见知变通者十人之中必有一人矣得之以为大将此一人之技勇乃万人之选而又粗知变通因择智谋之佐以辅之以为万人之将可也幸而有技勇既足而才识出乎万人之外者此不世之竒将非常格之所求也臣所谓只于军中自可求将者也诚能如此得五七万兵随而又得万人之将五七人下至千人百人之将皆自定然后别立军名而为阶级之制每万人为一军以备宿卫有事则行师出征无事则坐威天下比夫以丰衣厚禄养骄惰无用之卒而逓迁以补至于校帅皆是凡愚暗懦之人得失相万矣若臣之说果可施行俟成一军则代旧禁兵万人防出之使就食于外新置之兵便制其始稍増旧给不使太优常役其力不令骄惰比及新兵成立旧兵出尽则京师减冗费得精兵此之为利又逺矣
　　右臣所陈只是选勇将训卫兵之法耳如捍边破贼竒才异略之人不可谓无伏乞早赐留意精求【庆歴三年上时知谏院】
　　上神宗乞择将久任　　　　钱　顗
　　臣窃以朝廷之患莫患于无将帅也盖承平日久中外臣寮唯能孜孜讲及文法不及于武备岂所谓安不忘危之意也而况北敌犹梗西戎未賔非朝廷无事之时也陛下试环视中外可为将者谁耶可为帅者谁耶陜西河东河北三路九十余州军见边任有谋略有果勇威望可以压服夷狄者复何人哉此宜为国者预谋而深虑也臣闻祖宗之时外多名将皆委之久任而责其成效若李汉超之守闗南赵賛之守延安皆十余年倚若长城着立功勲无西北之患者将帅得人也国家求将之心虽切选将之路不广近臣虽曽奉诏举将领奈何限以资品武勇智略之在下位者无由而进虽有颇牧之才焉得而用之今之命帅则唯用侍从贵官遣将则多以阀阅子弟素不谙练兵术一旦委之要地授以重柄前日横山之谋为国生事盖失于不久任也臣愿陛下诏二府大臣两制近侍及中外文武监司知州巳上各举堪充将领者二人不以官职髙下果敢有武勇者为一等沉厚有方略者为一等籍其名而用之分布三路法祖宗之久任责其成効有功则不次迁擢厚加赏赉激将师之心沮蛮夷之气天下久安之防不过此也伏乞朝廷裁择施行【熈寜元年六月上时为殿中侍御史里行】
　　上哲宗乞罢将官　　　　司马光
　　臣于去年四月二十七日曽上言州县者百姓之根本长吏者州县之根本根本危则枝叶何以得安自古以来置州县必严其武备设官吏必盛其侍卫所以安百姓卫朝廷也秦防六国以为兵不复用虽置郡守而以御史监之堕名城销锋镝故陈胜吴广起而郡县莫能制至多杀长吏以应之虽由其残虐取亡亦守令无权无兵之所致也晋武帝平吴亦以为天下既一兵无所用悉去州郡兵陶璜山涛皆言州郡武备不可废及永寜以后盗贼羣起州县无备天下遂大乱国朝置緫管钤辖都监监押为将帅之官凡州县兵马其长吏未尝不同管辖知州则一州之将知县则一县之将也熈寜中谋臣建议分天下禁军每数千为一将别置将官以领之训练差使抽那一出其手其逐州緫管以下及知州知县皆不得闗预量留羸弱下军及剰贠以充本州白直及诸般差使而巳凡设官分职上下相维如身之使臂臂之使指纪纲乃立今为州县长吏及緫管等官而于所部士卒有不相统摄殆如路人者至于仓库守宿廵逻亦皆乏人虽于条有许差将下兵士者而州县不得直差须牒将官将官往徃占防不肯差拨万一有非常之变州县长吏何以号令其众制御奸宄哉臣目覩前宰相西京留守韩绛谒嵩山起建道其将下禁军充白直者于条不得出城经宿所敢留者剰员七八人而巳况僻小州县其守御之备侍卫之众可知矣臣当时乞悉罢将官其逐州禁军并委长吏与緫管等同共提举教阅及诸处差使其州县长吏所给白直皆如嘉祐编勑以前之数臣自上此文字后来不闻朝廷有所施行窃见近诸处多阙雨泽盗贼颇多州县全无武备长吏侍卫单寡盖将官多与长吏争衡长吏势力逺出其下万一有如李顺王伦攻城防邑之患或如王均王则窃发肘腋之变岂不为朝廷旰食之忧耶王者制治于未乱保邦于未危岂可自恃太平之久谓必无此等事邪又自祖宗以来诸军少曽在营常分畨往防边及诸路屯驻驻泊盖欲使之均劳逸知艰难识战闘习山川自置将官以来茍非有征讨全军起发与将官偕行外其余常在本营不复分畨屯驻驻泊饱食安坐养成骄惰之性月滋久恐不可复用又每将下各有部队将准备差遣指使之类一二十人而诸州总管钤辖都监监押员数亦如旧设官重复虚费廪禄凡将官之设有害无利天下晓军政者莫不知之臣愚欲望朝廷如臣前所奏尽罢诸路将官其禁军各委本州县长吏与緫管钤辖都监监押等管辖一如未置将官巳前之法其诸州军兵马全少不足守御之处量与立额招添其守御有备而冦贼之发不能逆遏或弃城逃避或率吏民迎贼或敛民财赂贼虽责之以死彼亦甘心今平居驺从且不能备一旦冦至责以死节不亦难哉【元丰八年四月上时除知陈州】
　　上哲宗请内外臣寮各举堪任将帅者
　　张舜民
　　臣伏见近年以来宿将凋零今为甚虽其间人才固有精粗是皆自英考神宗识防切磨收养出生入死之人也使其分有脩短何独至于今日摧頺剥落之为甚也臣虽愚昧阴以为惧臣窃观自古守边选将未必专以攻战为事要在精神折冲而巳如必欲战而取胜则是兵家之下防故有中朝而兴叹侧席而为忧在赵则强秦不敢加兵在汉则鲜卑不敢南牧者此岂皆战之功其闻望精神有以服人者也其闻望精神有以服人岂一朝一夕之事哉必有素养乃可至此方今强敌未殄疆场屡骚天怒未加而爪牙先缺此何理也传云内无良将外有敌国此秦之君臣犹以为忧况以天下之大者乎臣窃惟天之降才地之生物其杶干栝栢何时而乏然自毫末以至凌云培之植之以充梁柱又非一朝一夕之事也唯其先几有备之实能免仓卒不及之患臣今欲乞圣慈详酌指挥内则侍从台谏管军臣寮外则帅臣监司各举所知堪任帅者三两人不限出身要在人才实有谋勇然后朝廷面加审择其所降指挥乞严立条式以示朝廷必用之意非若常举之泛泛臣之瞽言若防采聼然其验犹在十数年之后
　　贴黄臣今所言若防朝廷采纳其所举人巳经选任若路分都监巳上更不在奏举之限所贵人才在下者皆得上达近日兰州种谊身亡臣常黙计其代者两日而无所得窃惟庙堂遴选之际亦巳为难矣当平时择一邉州守臣犹尔难得况一旦应急任人从而可知臣所以出位进言其在于此【绍圣三年三月上时为陜西路运使】











　　宋名臣奏议巻六十四
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻六十五
　　宋　赵汝愚　编
　　百官门
　　帅臣
　　上仁宗乞韩琦兼领大帅镇秦州
　　余　靖
　　臣准五月七日诏勑节文令后三馆臣僚如有邉防要切机宜及朝廷大事并令具实封奏臣窃闻已降勑命差韩琦等充泾原等四路都部管韩琦范仲淹并于泾州驻劄仍差文彦博知秦州者臣闻兵之勇怯在乎将胜败在于气窃见贼昊侵轶邉鄙以来大战者三矣延安之役人犹勇闘好水之师防虏伏中定川之败不战而走此皆贼乘屡胜之气而吾将勇怯之分也臣观贼昊虽曰小羌其实黠虏其所举动咸有次序必先剪我枝附坏我藩篱先攻易取之处以成常胜之势金明之族最近贼庭故先取之丰州之地援兵难集故次取之泾原将帅软懦故又取之此乃贼知先后之计也臣窃料防邉诸郡最富最实者秦州耳贼所以盘旋未敢攻秦州者三焉邈川尚强杂羌未附而韩琦为守也此贼昊之所畏朝廷之所恃也今可忧者邈川置族为贼所侵渐已挫折一恃去矣其余杂羌附汉者未必全归贼者未必诛向我坚者往徃族防而不能救今虽受我封赐贼兵若至其肯死力而援我乎此二恃去矣若使韩琦且守秦州招怀部落抚以恩信训励士卒耸以忠果犹须择材勇以为闘将庶几全辑三恃使贼有所畏可也今乃专委文彦博许怀德守此一路臣深为朝廷忧之臣亦非敢横议沮事但以三军所恃者将耳韩琦数年在邉虽未成功羌贼知名士卒信服今一旦使文彦博代之恩信未洽缓急有难兵将肯用其命乎且彦博新进怀德无闻羌贼固将轻之矣今虽以韩琦范仲淹在泾原遥节制诸路以为声援但益秦州之忧耳贼若出其上防以一军守瓦亭则泾渭之师不得南矣以一军趋陇坻则岐陇之兵不复西矣以一军直捣秦州而援兵不至族羌外附则秦州非我之有也贼若出其下防前驱杂羌所在掠夺则吾之救兵虽可至胜负未可知也若谓贼轻去巢穴以为不然此所以出我不意也臣以为当今之计不若急遣韩琦兼领大帅归镇秦州増兵故闗以扼冲要诸路有急不妨应援此最安危之机也益泾州之戍以当兵冲以成辅车之势一大将居之足矣更宜择材勇以代怀德亦最急也贼自崛强以来未尝挫折若得勇将以摧其锋则庶可屈伏矣朝廷措置大事臣妄言其间甘俟鼎镬【庆歴三年十一月上时集贤校理】上仁宗论郭承祐不可帅真定　欧阳脩
　　臣伏闻朝防用郭承祐为真定部管臣自闻此除改夙夜思维国家用兵巳五六年未有纎毫所得挫尽朝廷威势困却天下生灵细思厥由其失安在患在朝廷拘守常例不肯越次择材心知小人付以重任后虽败事亦终不悔今每有除拟人或问于大臣则曰虽知非材舍此别无人甚者欲塞人言则必曰尔试别思更有谁可用乎臣亦尝闻此言每退而叹息夫所谓别无人者岂是天下真无人乎盖不力求之耳今不肯劳心选择越次而用但守常循例轻用小人寜误大计一误不悔后又复然至如葛怀敏顷在西邉天下皆知其不可当时议者但曰舍怀敏别未有人难为换易及其战败身亡横尸原野怀敏既不复生亦须别求人用臣谓今日任承祐亦犹当时用怀敏也况如承祐者凡庸奴之才不及怀敏逺甚顷在澶州只令筑城几至生变岂可当此一路臣谓朝廷非不知承祐非才议者不过曰例当叙进别更无人此乃因循之说尔方今强敌衅生祸端巳兆中外之士见国家轻忽戎患弛武备北方人皆献言愿早为备忽见如此除改谁不惊忧前六符之来朝廷忍耻就议盖谓河朔无可自恃难与速争须至屈意茍和少寛祸患今幸得此自纾之计所宜多方汲汲精意将臣先为御备犹恐不及岂是因循守例轻任小人之日也其郭承祐欲乞早移与不用兵处知州或召还别与一闲慢职秩若欲録其勲旧优其戚里之恩闲官厚禄足可飬之不必须令居此要任伏愿陛下深思大计不惮改为则天下幸甚【庆歴三年七月上时知谏院】
　　上仁宗论郑戬不可为招讨　欧阳修
　　臣伏覩勑除郑戬知永兴军兼陜西都部管自闻此命外之议论皆以为非在臣思之实亦未便窃以兵之胜负全由处置如何臣见用兵以来累次更改或四路置都部管或分而各领一方乍合乍离各有利害唯夏竦徃年所任郑戬今日之除失策最多请试条列臣闻古之善用将者先问能将几何今而不复问戬能将几何直以闗中数十州之广蕃汉数十万之兵防邉二三千里之事尽以委之此其失者一也或曰戬虽名都部管而诸路自各有将又其大事不令专制而必禀朝廷假如邉将有大事先禀于戬又禀于朝廷朝廷议定下戬戬始下于防邉只此一端自可败事其失二也今大事戬既不专若小事一一问戬则四路去永兴皆数百里其寨栅逺者千余里使戬一一处分合宜尚有迟缓之失万一耳目不及处置失宜则为害不细其失三也若大小事都不由戬而但使带其权岂有数十州之广数十万之兵二三千里之边事作一虚名使为无权之大将若知戬可用则推心用之若知不可用则善罢之岂可尽闗中之大设为虚名而以不诚待人其失四也今都部管名统四路而诸将事无大小不禀可行则四路偏禆各见其将不由都帅则上下相效皆欲自专其失五也今都部管是大将反不得节制四路而逐路是都帅部将却得专制一方则委任之意大小殊军法难行名体不顺其失六也若知戬果不可大用但不敢直罢其职则是大臣顾人情避巳怨如此作事何以弭息人言其失七也料朝廷忽有此命必因韩琦等近自西来有此擘画琦等身在邉陲曽为将帅岂可如此失计臣今欲乞令两府之臣明议四路不当置都部管利害其郑戬既不可内居永兴而遥制四路则乞落其虚名只令坐镇长安抚民临政以为闗中之重其任所系亦大而使四路各责其将则事体皆顺处置合宜【庆歴四年二月上时为知制诰知谏院】
　　上仁宗论狄青不可独当一路　余　靖
　　臣近奏狄青知渭州尹洙知晋州不恊物议未防朝防者臣切谓若非大臣全无忧边之心即是防臣当坐罔上之罪二者之间必有一焉臣伏思陜西四路惟泾原山川寛平易为冲突若戎马之势不遏则为闗中之忧闗中之忧则天下之忧也故国家自冇西事以来长以泾原为统帅之府前嵗葛怀敏防师之后朝廷欲差范仲淹徃彼绥辑尚先遣中使谕之以意其时仲淹不敢独当此任乞差韩琦同徃朝廷遣韩琦范仲淹同共经略又差张亢知渭州狄青同为一路部管琦等虽名四路招讨其实只是营度泾原亢领州寄青为闘将即是朝廷忧泾原如此之深也及至去年召琦仲淹赴阙又使中使问仲淹何人可以为代于是差郑戬替韩琦仲淹充四路招讨尹洙代张亢知渭州至秋又差韩琦田况往彼宣抚则固知朝廷未尝忘泾原也今年巳罢郑戬归永兴又移尹洙知晋州遂令狄青一身兼领三人职事且仲淹号为最晓边事不敢独当孙沔亦是朝廷精选而托疾不行是泾原有可忧之势岂青匹夫独能当之仲淹岂忘之乎大臣必谓韩琦仲淹二年泾原成规可守故专任狄青足以了事臣实以为不然伏自怀敏覆没之后兵气沮防未有小胜百姓遭刼掠之余虽或归复而生业未备幸贼未至而谓全实议和未定而早懈怠抽减将帅军民之心尚何所望而敢自安乎且向来于生戸界中脩一城寨尚有刼夺杀伤不能相保贼马若至谁复安心是大臣全无忧边之心明矣初縁昨者狄青尹洙仓猝行事上烦朝廷臣窃料朝廷之意谓此二人徇偏见之情以相倡和故换孙沔在青之上欲令庶事在所商量今来只因孙沔称病遂将泾原路兵马专令狄青进止岂天下之广更无一竒才可以知渭州与青共事者是大臣不思之甚也况始因行事猝暴朝廷不欲问罪遂得专兵柄不知是何赏罚且縁青骤自行间未着大功防恩超擢又其为性率暴鄙吝偏禆不伏所以刘沪敢骂尹洙乳臭狄青一介耳今来以青独当一路岂不忧偏禆不伏而败国家之事乎虽传闻仲淹请行若朝廷从之不过本州驻劄大节须别得渭州知州与青缓急商量战守之势又况厐籍守延犹与王信等同事今来反不及青独当最难一路无乃籍等羞与为伍以怀怨望乎朝廷乏贤一至于此伏乞陛下询问大臣如或将来贼马冲突泾原狄青果能保必胜之势不贻朝廷之忧则臣甘先就诛窜以当罔上之罪【庆歴四年六月上时为右正言同修起居注】
　　上仁宗论狄青宣抚当置副使　刘　敞
  </div>
  <div class="pagination">
   <a href="宋名臣奏议_page30.html">
    上一页
   </a>
   <span>
    ...
   </span>
   <a href="宋名臣奏议_page26.html">
    26
   </a>
   <a href="宋名臣奏议_page27.html">
    27
   </a>
   <a href="宋名臣奏议_page28.html">
    28
   </a>
   <a href="宋名臣奏议_page29.html">
    29
   </a>
   <a href="宋名臣奏议_page30.html">
    30
   </a>
   <span class="current-page">
    31
   </span>
   <a href="宋名臣奏议_page32.html">
    32
   </a>
   <a href="宋名臣奏议_page33.html">
    33
   </a>
   <a href="宋名臣奏议_page34.html">
    34
   </a>
   <a href="宋名臣奏议_page35.html">
    35
   </a>
   <a href="宋名臣奏议_page36.html">
    36
   </a>
   <span>
    ...
   </span>
   <a href="宋名臣奏议_page32.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
