<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 3 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 3 页/共 136 页
  </h1>
  <div class="content">
   歴代名臣奏议巻五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻六
　　明　杨士奇等　撰
　　圣学
　　鲁哀公问子夏曰必学而后可以安国保民乎子夏曰不学而能安国保民者未尝闻也哀公曰然则五帝有师乎子夏曰有臣闻黄帝学乎大真颛顼学乎緑圗帝喾学乎赤松子尧学乎尹夀舜学乎务成跗禹学乎西王国汤学乎威子伯文王学乎铰时子斯武王学乎郭叔周公学乎太公仲尼学乎老聃此十一圣人未遭此师则功业不着乎天下名号不传乎千世诗曰不愆不忘率由旧章此之谓也夫不学不明古道而能安国家者未之有也
　　晋平公问于师旷曰吾年七十欲学恐巳暮矣师旷曰何不炳烛乎平公曰安有为人臣而戏其君乎师旷曰盲臣安敢戏其君乎臣闻之少而好学如日出之阳壮而好学如日中之光老而好学如炳烛之明炳烛之明孰与昧行乎平公曰善哉
　　东汉和帝富于春秋侍中窦宪自以外戚之重欲令少主颇渉经学上防皇太后曰礼记曰天下之命垂于天子天子之善成乎所习习与智长则切而不勤化与心成则中道若性昔成王幼小越在襁褓周公在前史佚在后太公在左召公在右中立听朝四圣维之是以虑无遗计举无过事孝昭皇帝八歳即位大臣辅政亦选明儒韦贤蔡义夏侯胜等入授于前平成圣德近建初元年张酺魏应召训亦讲禁中臣伏惟皇帝陛下躬天然之姿宜渐教学而独对左右小臣未闻典义昔五更桓荣亲为帝师子郁结髪崇尚继传父业故再以校尉入授先帝父子给事禁省更歴四世今白首好礼经行防备又宗正刘方宗室之表善为诗经先帝所褒宜令郁方并入教授以崇本朝光示大化由是郁迁长乐少府复入侍讲
　　永元十一年中散大夫鲁丕上防曰臣以愚顽显备大位犬马气衰猥得进见论难于前无所甄明衣服之赐诚为优过臣闻说经者传先师之言非従已出不得相譲相譲则道不明若规矩权衡之不可枉也难者必明其防说者务立其义浮华无用之言不陈于前故精思不劳而道术愈章法异者各令自说师法博观其义览诗人之旨意察雅颂之终始明舜禹臯陶之相戒显周公箕子之所陈观乎人文化成天下陛下既广纳謇謇以开四聦无令刍荛以言得罪既显岩宂以求仁贤无使幽逺独有遗失
　　十五年邓太后临朝尚书郎樊凖上防曰臣闻贾谊有言人君不可以不学故虽大舜圣徳孳孳为善成王贤主崇明师傅及光武皇帝受命中兴羣雄崩扰旌旗乱野东西诛战不遑啓处然犹投戈讲艺息马论道至孝明皇帝兼天地之姿用日月之明庶政万机无不简心而垂情古典游意经艺毎享射礼毕正坐自讲诸儒并听四方欣欣虽阙里之化矍相之事诚不足言【孔子阙里人也礼记云孔子射于矍相之圃盖观者如堵墙也】又多徴名儒以充礼官如沛国赵孝琅邪承宫等或安车结驷告归乡里或丰衣博带従见宗庙其余以经术见优者布在廊庙故朝多皤皤之良华首之老【皤皤白首皃也音歩河反书曰皤皤良士华首谓白首也】每防防则论难衎衎共求政化详览羣言响如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数【开门谓开一家之说】化自圣躬流及蛮荒匈奴遣伊秩訾王大车且渠来入就学八方肃清上下无事是以议者每称盛时咸言永平今学者盖少逺方尤甚博士倚席不讲儒者竞论浮丽忘謇謇之忠习諓諓之辞【諓諓谄言也音践前书曰昔秦穆公说諓諓之言也】文史则去法律而学诋欺鋭锥刀之锋断刑辟之重徳陋俗薄以致苛刻昔孝文窦后性好黄老而清净之化流景武之间臣愚以为宜下明诏博求幽隠发扬岩宂宠进儒雅有如孝宫者徴诣公车以俟圣上讲习之期公卿各举明经及旧儒子孙进其爵位使纉其业复召郡国书佐使读律令如此则延颈者日有所见倾耳者月有所闻伏愿陛下推述先帝进业之道
　　魏髙贵乡公正元元年司马师上书曰荆山之璞虽美不琢不成其寳顔冉之才虽茂不学不其量仲尼有云予非生而知之者好古敏以求之者也仰观黄轩五代之主莫不有所禀则颛顼受学于緑图髙辛问道于栢招逮至周成旦望作辅故能离经辩志安道乐业夫然故君道明于上兆庶顺于下刑措之隆实由于此宜遵先王下问之义使讲诵之业屡闻于听典谟之言日陈于侧也
　　甘露元年四月丙辰帝太学问诸儒曰圣人幽賛神明仰观俯察始作八卦后圣重之为六十四立爻以极数凡斯大义罔有不备而夏有连山殷有归藏周曰周易易之书其故何也易博士淳于俊对曰包羲因燧皇之图而制八卦神农演之为六十四黄帝尧舜通其变三代随时质文各繇其事故易者变易也名曰连山似山出内气连天地也归藏者万事莫不归藏于其中也帝又曰若使包羲因燧皇而作易孔子何以不云燧人氏殁包羲氏作乎俊不能荅帝又问曰孔子作彖象郑作注虽圣贤不同其所释经义一也今彖象不与经文相连而注连之何也俊对曰郑合彖象于注者欲使学者寻省易了也帝曰若郑合之于学诚便则孔子曷为不合以了学者乎俊对曰孔子恐其与文王相乱是以不合此圣人以不合为谦帝曰若圣人以不合为谦则郑何独不谦邪俊对曰古义深圣问奥远非臣所能详尽帝又问曰系辞云黄帝尧舜垂衣裳而天下治此包羲神农之世为无衣裳但圣人化天下何殊异尓邪俊对曰三皇之时人寡而禽兽众故取其羽皮而天下用足及至黄帝人众而禽兽寡是以作为衣裳以济时变也帝又问干为天而复为金为玉为老马与细物并邪俊对曰圣人取象或逺或近近取诸物逺则天地讲易毕复命讲尚书帝问曰郑云稽古同天言尧同于天也王肃云尧顺考古道而行之二义不同何者为是博士庾峻对曰先儒所执各有乖异臣不足以定之然洪范称三人占从二人之言贾马及肃皆以为顺考古道以洪范言之肃义为长帝曰仲尼言唯天为大唯尧则之尧之大美在乎则天顺考古道非其至也今发篇开义以明圣徳而舍其大美称其细岂作者之意邪峻对曰臣奉遵师说未喻大义至于折中裁之圣思次及四岳举鲧帝又曰夫大人者与天地合其徳与日月合其明思无不周明无不照今王肃云尧意不能明鲧是以试用如此圣人之明有所未尽邪峻对曰惟圣人之犹有所未尽故禹曰知人则哲惟帝难之然卒能改授圣贤缉熈庶绩亦所以成圣也帝曰夫有始有卒其唯圣人若不能始何以为圣其言惟帝难之然卒能改授盖谓知人圣人所难非不尽之言也经云知人则哲能官人若尧疑鲧试之九年官人失叙何得谓之圣哲峻对曰臣窃观经传圣人行事不能无失是以尧失之四凶周公失之二叔仲尼失之宰予帝曰尧之任鲧九载无成汨陈五行民用昏垫至于仲尼失之宰予言行之间轻重不同也至于周公管蔡之事亦尚书所载皆博士所当通也峻对曰此皆先贤所疑非臣寡见所能究论次及有鳏在下曰虞舜帝曰当尧之时洪水为害四凶在朝宜速登贤圣济斯民之时也舜年在既立圣徳光明而久不进用何也峻对曰尧咨嗟求贤欲逊已位岳曰否徳忝帝位尧复使岳扬举侧陋然后荐舜舜之本实由于尧此圣人欲尽众心也帝曰尧既闻舜而不登用又时忠臣亦不进达乃使岳扬仄陋而后荐举非急于用圣恤民之谓也对曰非臣愚见所能逮及于是复命讲礼记帝问曰太上立徳其次务施报为治何由而教化各异皆脩何政而能致于立徳施而不报乎博士马照对曰太上立徳谓三皇五帝之时以徳化民其次报施谓三王之世以礼为治也帝曰二者教化薄厚不同将主有优劣邪时使之然乎照对曰诚由时有朴文故化有薄厚也
　　时上赐宴羣臣于太极东堂与侍中荀顗尚书崔賛袁亮钟毓给事中中书令虞松等并讲述礼典遂言帝王优劣之差帝慕夏少康因问顗等曰有夏既衰后相殆灭少康收集夏众复禹之绩髙祖防起陇亩驱帅豪隽芟夷秦项包举宇内斯二王可谓殊才异略命世大贤者也考其功徳谁宜为先顗等对曰夫天下重器王者天授圣徳应期然后能受命创业至于阶縁前绪兴复旧绩造之与因难易不同少康功徳虽美犹为中兴之君与世祖同流可也至如髙祖臣等以为优帝曰自古帝王功徳言行互有髙下未必创业者皆优绍继者咸劣也汤武髙祖虽俱受命圣贤之分所觉县殊少康殷宗中兴之美夏啓周成守文之盛论徳校实方诸汉祖吾见其优未闻其劣頋所遇之时殊故所名之功异耳少康生于灭亡之后降于诸侯之崎岖逃难仅以身免能布其徳而兆其谋卒灭过戈克复禹绩祀夏配天不失旧物非至徳仁岂济斯勲汉祖因土崩之势仗一时之权专任智力以成功业行事动静多违圣检为人子则数危其亲为人君则囚系贤相为人父则不能卫子身没之后社稷几倾若与少康易地而处或未能复大禹之绩也推此言之宜髙夏康而下汉祖矣诸卿具论详之翌日丁巳讲业既毕顗亮等议曰三代建国列土而治当其衰无土崩之势可懐以徳难屈以力逮至战国强弱相兼去道徳而任智力故秦之可以力争少康布徳仁者之英也髙祖任力智者之隽也仁智不同二帝殊矣诗书述殷中宗髙宗皆列大雅少康功美过于二宗其为大雅明矣少康为优宜如诏防赞毓松等议曰少康虽积徳累仁然上承大禹遗泽余庆内有虞仍之援外有靡艾之助寒浞谗慝不徳于民浇豷无亲内外弃之以此有国盖亦有所因至于汉祖起自布衣率乌合之众以成帝者之业论徳则少康优课功则髙祖多语资则少康易校时则髙祖难帝曰诸卿论少康因资髙祖创造诚有之矣然未知三代之世任徳济勲如彼之难秦项之际任力成功如此之易且太上立徳其次立功汉祖功髙未若少康盛徳之茂也且夫仁者必有勇诛暴必用武少康武烈之威岂必降于汉祖哉但夏书沦亡旧文残阙故勲美阙而罔载惟有伍贠粗述大略其言复禹之绩不失旧物祖述圣业旧章不愆自非大雅兼才孰能与于此向令坟典具存行事详俻亦岂有异同之论哉于是羣臣咸恱服中书令松进曰少康之事去世久逺其文昧如是以自古及今议论之士莫有言者徳美隠而不宣陛下既垂心逺鉴考详古昔又发徳音賛明少康之美使显于千载之上宜録以成篇永垂于后帝曰吾学不博所闻浅狭惧于所谛未获其宜纵有可采亿则屡中又不足贵无乃致笑后贤彰吾闇昧乎于是侍郎钟防退论次焉
　　唐太宗尝谓中书令岑文本曰夫人虽禀定性必须博学以成其道亦犹蜃性含水待月光而水垂木性懐火待燧动而熖发人性含灵待学成而为美是以苏秦刺股董生垂帷不勤道艺则其名不立文本曰夫人性相近情则迁移必须以学餙情以成其性礼云玉不琢不成器人不学不知道所以古人勤于学问谓之懿徳太宗又谓房龄曰为人大须学问朕往为羣凶未定东西征讨躬亲戎事不暇读书比来四海安静身处殿堂不能自执书巻使人读而听之君臣父子政教之道具在书内古人云不学面墙莅事惟烦不徒言也却思少小时行事大觉非也太宗又诏羣下曰朕比寻讨经史明王圣帝曷尝无师傅哉前所进令遂不覩三师之位意将未可何以然黄帝学大颠颛顼学緑图尧学尹寿舜学务成跗禹学西王国汤学威子伯文王学子斯武王学郭叔前代圣王未遭此师则功业不着乎天下名誉不传乎载籍况朕接百王之末智不同圣人其无师傅安可以临兆民者哉诗不云乎不愆不忘率由旧章夫不学则不能明古道而能政致太平者未之有也可即着令置三师之位
　　唐髙宗显庆元年立子为皇太子受春秋左氏于率更令郭瑜至楚世子商臣弑其君喟而废巻曰圣人垂训何书此邪瑜曰孔子作春秋善恶必书褒善以劝贬恶以诫故商臣之罪虽千载犹不得灭曰然所不忍闻愿读他书瑜拜曰里名胜母曽子不入殿下睿孝天资黜凶悖之迹不存视听臣闻安上治民莫善于礼故孔子称不学礼无以立请改受礼太子曰善
　　穆宗尝坐延英与门下侍郎文馆大学士郑覃论诗工否覃曰孔子所删三百篇是巳其非雅正者乌足为天子道哉夫风大小雅皆下刺上之变非上化下为之故王者采诗以考风俗得失若陈后主隋炀帝特能诗之章觧而不知王术故卒归于乱章什諓諓愿陛下不取也帝每言顺宗事不详实史臣韩愈岂当时屈人邪昔汉司马迁与任安书辞多怨怼故武帝本纪多失实覃曰武帝中年大发兵事邉生人耗瘁府库殚竭迁所述非过言李石曰覃所陈因武帝以谏欲陛下终究盛徳帝曰诚然靡不有初鲜克有终覃曰陛下乐观书然要义不过一二陛下所道是矣宜寝馈以之
　　穆宗尝问朕欲学经与史何先刑部侍郎薛放曰六经者圣人之言孔子所发明天人之极也史记道成败得失亦足以鉴然谬于是非非六经比穆宗曰吾闻学者白首不能通一经安得其要乎对曰论语六经之菁华也孝经人伦之本也汉时论语首立于学官光武令虎贲士皆习孝经元宗亲为注训盖人知孝慈则气感和乐也穆宗曰圣人以孝为至徳要道信然
　　宋仁宗庆歴四年赵师民上劝讲箴曰若帝之元于稽古先将以其道格于皇天格天如何谨徽旧典惟圣时宪乃克尽善在帝宅中亮章温雅将以其文化成天下化成如何顺考正道席上之珎兹惟国寳天下有帝体元剏制非先圣之旧章不足以秉同文而执司契日中为市以熭四方非先圣之遗法不足以举大义而正国常帝度其身郁郁乎文彰礼施乐以副皇坟帝出其言穆穆厥声含仁吐义式谐羣情自天降祥我民既康不观于经惧先猷之寖忘四夷效命有严誓令不观于经虑大功之未定无以方隅之多事而谓经籍之宜息虞舜征苖诞敷文徳无谓宸居之至尊而忽右文之为贵西伯造周天经地纬无以陈久之可替乃谓迂阔而难行先哲之言虽无老成无讥鄙生之窭陋而畧愚儒之浅昧先师之谈不以人废无以世治之或殊而谓陈言之可侮商弼之谏事不师古无玩嵗月之其除而谓寸隂之巳速周王之戒惟日不足有以见世主之御图或万机纷然不酌于古道则风化有时而弗宣有以见人君之居极或百度差忒不断于古义则权制有时而弗克昔令王之经世必去害而称利眀主观其书可以効财成于万事昔贤臣之事君有谋猷而必陈明主观其书可以示轨度于羣伦正朝之上法宫之中非赞襄雅奥不足以兴嗜欲于清躬神丽之防光眀之处非啓廸深厚不足以立正事于古语是故可以上文可以立武可以奉天地可以为宗主匪止玩其辞而释其诂可以观道可以行仁可以对万物可以临兆人不止明其旧而知其新靖恭乙夜緫览羣书夫圣人之至徳何以加诸从容晏朝防绎微防非天下之至精孰能与此臣初闻始元之间儒风寖还待问之臣赐以清闲臣伏观永平之烈经术未缺羣儒议前称制以决桑干之后来自幽陵束髪右袵斯文有承金陵之君越于夷裔虽则讲习其文巳弊李唐之兴贤君挺生贞观初治开元既平东壁羣山儒风墨卿侍从之臣官有佳名在我太祖神武披攘亲驾辟雍真儒有光有赫太宗文武并运经臣师师以承帝问于穆真皇讲求多艺以其人文发为盛际陛下即位纂承天禄肇开贤扃以延儒服西临迩英北啓延义曕仰皇明弥纶圣智成天下之务昔游焉而穆清陈天下之谟顷于兹而讲肄帝坐甚明天章不秘愿以议道愿以出治下臣执经敢告中侍
　　师民又尝讲诗如彼泉流奏曰水之初出喻王政之发顺行则通通故清洁逆乱则壅壅故浊败贤人用则王政通而世清平邪人进则王泽壅而世浊败幽王失道用邪黜正正不胜邪虽有善人不能为治亦将相牵而沦于污浊也帝曰水何以喻政对曰水者顺行而润下利万物故以喻政此于比兴义最大后讲论语问修文徳曰文者经天纬地之緫称君人之道抚之以仁制之以义接之以礼讲之以信皆是帝曰然其所先者无若信也曰信者天下之大本仁义礼乐皆必由之此实至道之要复问钻燧改火曰古之圣王举动必顺天时所以四时变火随木色近世渐务茍简以为非治具而遂废之至其万事皆不如古又问子夏子张所言交道孰胜曰圣哲之道含覆广大与天地参善者有以进徳恶者俾之改行子张之言为优他日读汉记问长安城众莫能知共推师民因陈自古都雍年世旧址所在若画诸掌帝恱曰何其所记如此
　　嘉祐五年右司谏赵抃上言曰臣窃以人主之御天下也其聪明必欲广聦明广则祸福之鉴逺矣其尊威必欲重尊威重则上下之理明矣伏惟陛下承祖继宗体尧蹈舜睿圣仁厚固四海称颂之不暇何阙遗之有焉然臣备位谏垣朝虑夕思不敢循黙者庶防有补于未至万分之一耳夫易之吉凶诗之美刺礼之污隆乐之治乱春秋之善恶以至史汉之书先代得失存亡无不纪述今经筵侍讲者讲吉不讲凶讲治不讲乱侍读者读得不读失读存不读亡臣愚以谓陛下非所以广聦明之义也伏望发德音命经筵臣僚临文讲诵无隠讳至于吉凶治乱得失存亡之所由兆尤宜详究铺陈之使祸福之鉴日闻宗庙社稷无穷之福也夫帝王文章天子翰墨真圗书之秘寳实圣神之能事今夫辅弼左右之臣宦官近戚之家碑名挽词佛牓僧号或上求御制或仰觊宸翰咸出非望多遂其请臣愚以谓陛下非所以重尊威之道也伏望惜堂陛之崇秘奎壁之彩慎重命赐杜絶幸望上下之理从而益明朝廷中外莫大幸也二者惟陛下留神察焉臣无任激切纳忠待罪之至
　　仁宗时王拱辰为学士承防帝于迩英阁置太经蓍草顾曰朕每阅此卿亦知其说乎拱辰具以对且曰愿陛下垂意六经旁采史策此不足学也
　　英宗即位天章阁待制知谏院兼侍读司马光上奏曰臣伏覩讲筵所告报依干兴年故事讲论语读史记续奉圣防直来春臣闻傅说曰王人求多闻时惟建事学于古训乃有获又曰念终始典于学厥徳修罔觉然则学者帝王之首务不可忽也况今陛下初临大寳所宜朝夕延访群臣讲求先王之至道览观前世之成败以辅益圣徳缉熈大化不可但循近例以寒暑为辞如此使下情何以上通四方何以观望殆非所以广聦明宣令名也伏乞依前降圣防择日开讲筵
　　治平元年光又奏曰臣伏覩讲筵所告报奉圣防令自九月初五日后逐日开讲筵至重阳节住讲将来开春别选日开讲筵臣窃以国家本设经筵欲以发明道谊禆益圣徳先帝时无事常开讲筵近嵗因圣体不安遂于端午及冬至以后盛暑盛寒之时权罢数月今陛下始初清明方宜锐精学问之时而五日开讲八日巳罢臣恐议者以为陛下非有意于求道但欲循故事备外饰而已群臣非有意于明道但欲塞职业求锡赉而已若果如此臣窃为朝廷羞之且陛下近増置诸宫教授仍下诏戒勗宗室使之向学傥陛下不以身先之则宗室安肯奉诏哉臣愚以为陛下若别有所为未暇开讲则且俟他时亦未为晚若既开讲筵则恐数日之间未宜遽罢
　　光又奏曰臣伏覩经筵所讲说论语将毕窃以尚书者二帝三王嘉言要道尽在其中为政之成规稽古之先务也陛下新承大统留意万机欲求楷模莫盛于此臣不胜区区欲望陛下更以圣意裁酌将来论语既毕令讲说尚书
　　二年光又上乞经筵访问防曰臣以驽朽得侍劝讲窃见陛下天性好学孜孜不倦然于经席之中未尝发言有所询问臣愚意陛下欲防群臣之短恐于应对之际仓猝失据不能开陈稠人之中受其愧怍此诚圣心仁恕之极群臣捐躯无以报塞然臣闻易曰君子学以聚之问以辨之论语曰疑思问中庸曰有弗问问之弗知弗措也有弗辨辨之弗明弗措也以此言之学非问辨无由发明今陛下若皆黙而识之不加询访虽为臣等踈浅之幸窃恐无以宣畅经防禆助圣性伏望陛下自今讲筵或有臣等讲解未尽之处乞赐诘问或虑一时记忆不能详备者许令退归讨论次日别具劄子敷奏庶防可以辅稽古之志成日新之益
　　治平间起居注韩维上言曰臣幸得以史官侍左右记言动窃见每开迩英阁召近臣讲读经史陛下未尝一发徳音有所询问遂使执经者不得极其说秉笔者无所载其美巳事而退莫不俛黙有不自得之意臣窃惑之臣闻傅说有言王人求多闻惟以建事事不师古以克永世匪说攸闻盖治天下者必先于建事欲建事者莫重于师古欲师古者莫急于求多闻然则今之所谓讲筵者陛下之所以求多闻也尧舜圣帝必先稽古三代令王皆有师傅之官坐论道义尔后徳薄不能如古然至于欲治之主亦莫不以此为急汉髙祖初得天下感陆贾之言知不可以马上治之每奏新语篇篇称善光武数引公卿郎将讲论经理夜分乃寐唐太宗命学士杜如晦等十八人更直阁下降以温顔与之讨论经义此数君者岂乐勤苦而徇虚名哉诚以治天下之要莫不出此故功业隆于当时声名流于后世非其幸也其道以致之也朝廷自宰相以及羣司率以职事进退所言皆目前常务而又廹景晷不得详尽其理迩英阁者陛下燕闲之所也侍于侧者皆献纳论思之臣陈于前者非圣人之经则歴代之史也御燕闲则可以留漏刻之永对侍臣则可以极咨访之博论经史则可以穷仁义之道究祸败之原起而行之则上可以为尧舜三代之君下犹不失为汉髙光武唐太宗也然非从容降接则无以尽臣下之情非往复研究则无以见圣人之奥非力而行之则不足以追前古之治陛下于此三者似未尽之此臣所以不得不惑也至于群臣亦皆惑之议者以为陛下向在亮隂惟于咨决政事有不得巳而言耳其余可得而略也今礼制终毕臣下倾耳以听玉音语曰时然后言陛下之言此其时也臣虽不敏请秉笔以竢干冒天威臣无任惶惧战栗恳激之至
　　张方平上言曰荀子曰圣王有百吾孰法焉欲观圣王之迹则于其粲然者矣禹汤有传政而不若周之政也非无善政也乆故也传者乆则论略近则论详当今之世而君必谈尧舜臣必称禹稷是迂儒拘生之论非适时济用者也伏以唐氏有天下三百年其间治乱得失详矣朝廷立国之纪典刑制度因于唐者也故观今之政唐氏最近臣以不敏忝职谏司思有以荐乙夜之亲程广观文之典学欲乞今后莭略唐书纪传中事迹令可施行有益治道者间録一两条上进伏乞万机之暇特赐开览善者可以为准的恶者可以为鉴戒兹亦贾谊错借秦以喻汉事之意也
　　神宗初诏侍臣讲读监察御史唐淑问言王者之学不必分章句饰文辞稽古圣人治天下之道歴代致兴亡之由延登正人博访世务以求合先王则天下幸甚熈寜元年右正言供谏职孙觉论人主有髙世之资求治之意在成之以学上奏曰臣闻人主患无髙世之资有有其资而无求治之意有有其意而无好学之实三者之备而治效不成者未之有也然此三者常若不可以兼备何也聦明睿智博达而防通者髙世之资也然或矜其才以天下之万事为不足为若此者必无成蚤朝晏罢选用群臣孜孜而不懈者求治之意也然或蔽于一曲而不见圣人之全因陋就寡而不本先王之意若此者虽安易危虽强易弱可以偷安于一时而不可传之后世人主欲无此患其惟学乎夫学非防好而审问谨思而力行则不足以览道徳之粹精极性命之微妙人主之学茍不深造于道徳性命之际则无以应万务之变知羣下之情以尧舜之圣而称之曰若稽古夫古者人主之所当若又当稽也以孔子之圣而孟子称之曰学不厌诲不倦夫已诲人矣然犹不忘于学学可以巳耶陛下以髙世之资求治甚力好学而不倦可谓不世出之主矣然臣独以为未者窃观朝廷之政未尽得先王之意而先后之序未尽合圣人之道也臣非以谓朝廷无贤臣左右无端士顾恐陛下于学问之道未能极髙明而道中庸政事之间未能先本务而后末业也陛下幸听臣言以听政之暇特召两府大臣或从官之中素所亲倚者虚心克巳问以上躬之所不逮时政之所过差使之具以条对必有能言之者矣陛下増益其所未至勉强其所不能救其所偏觧其所蔽则臣将见陛下之治度越汉唐而比隆于三代矣
　　二年监察御史里行程颢上防曰臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训为必当从先王之治为必可法不为后世駮杂之政所牵制【一作滞】不为流俗因循之论所迁惑自知极于明信道极于笃任贤勿贰去邪勿疑必期致世如三代之隆而后已也然天下之事患常生于忽微而志亦戒乎渐习是故古之人君虽出入从容闲燕必有诵训箴谏之臣左右前后无非正人所以成其徳业伏愿陛下礼命老成贤儒不必劳以职事俾日亲便座讲论道义以辅养圣徳又择天下贤俊使得陪侍法从朝夕延见开陈善道讲磨治体以广闻听如是则圣智益明王猷允塞矣今四海靡靡日入偷薄末俗哓哓无复廉耻盖亦朝廷尊徳乐道【一作义】之风未孚而笃诚忠厚之教尚鬰也惟陛下稽圣人之训法先王之治一【一作正】心诚意体干刚健而力行之则天下幸甚
　　知明州陈襄被召修起居注进诚明说曰臣窃以帝王之徳莫大于务学学莫大于根诚明之信而蹈乎中庸之徳也生而不动之谓诚知而有为之谓明正而不邪之谓中故诚者立善之本也明者致道之用也中庸者常徳之守也三者立天下之能事毕矣圣人者先得乎诚者也因诚而后明必资乎学全尽以居之神固以行之酬酢万物而无失于曲当此之谓诚则明矣贤人者思诚也因明而后诚者必择乎善所谓善者可欲之谓也性也正而公者也所谓恶者有所不可为之谓也情伪者也邪而私者也存其所谓正而公者而去其所谓邪而私者此之谓择善矣精一以守之中正以养之持循戒惧于不闻不覩之际此之谓慎独而固执之矣久而不息则形形而不息则明明而不息则动动而不巳则化化而不已则神髙明博厚而配乎天地此之谓明则诚矣子思曰溥博渊泉而时出之溥博如天渊泉如渊言其诚之笃也诚之者笃则其为之者至是以其政不肃而行其教不言而谕其事不劳而成举而措之天下之民无不从服而不知为之者故曰凡为天下国家有九经所以行之者一此之谓也是之谓诚明之学伏望留神圣览
　　通判越州曽巩上言曰准御史台告报臣寮朝辞日具转对臣愚浅薄恐言不足采然臣切观唐太宗即位之初延羣臣与图天下之事而能绌封伦用魏郑公之说所以成贞观之治周世宗初即位亦延羣臣使陈当世之务而能知王朴之可用故显徳之政亦独能变五代之因循夫当众说之驰骋而以独见之言陈未形之得失此听者之所难也然二君能辨之于羣众之中而用之以收一时之效此后世之士所以常感知言之少而颂二君之明也今陛下始承天序亦诏羣臣使以次对然且将歳余未闻取一人得一言岂当世固乏人不足以当陛下之意与抑所以延问者特用累世之故事而不必求其实欤臣愚窃计殆进言者未有以当陛下之意也陛下明智大畧固将比迹于唐虞三代之盛如太宗世宗之所至恐不足以望陛下故臣之所言亦不敢效二臣之卑近伏惟陛下超然独观于世俗之表详思臣言而择其中则二君之明岂足道于后世而士之懐抱忠义者岂复感知言之少乎臣所言如左臣伏以陛下恭俭慈仁有能承祖宗之徳聦明睿智有能任天下之材即位以来早朝晏罢广问兼听有更制变俗比迹唐虞之志此非羣臣之所能及也然而所遇之时在天则有日食星变之异在地则有震动防裂水泉涌溢之灾在人则有饥馑流亡讹言相惊之患三者皆非常之变也及从而察今之天下则风俗日以薄恶纪纲日以防壊百司庶务一切文具而已内外之任则不足于人材公私之计则不足于食货近则不能不以盗贼为虑逺则不能不以夷狄为忧海内智谋之士常恐天下之势不得以久安也以陛下之明而所遇之时如此陛下有更制变俗比迹唐虞之志则亦在正其本而巳矣易曰正其本万事理臣以谓正其本者在陛下得之于心而已臣观洪范所以和同天人之际使之无间而要其所以为始者思也大学所以诚意正心修身治其国家天下而要其所以为始者致其知也故臣以谓正其本者在得之于心而巳得之于心者其术非他学焉而已矣此致其知所以为大学之道也古之圣人舜禹成汤文武未有不由学而成而傅说周公之辅其君未尝不勉之以学故孟子以谓学焉而后有为则汤以王齐桓公以霸皆不劳而能也盖学所以成人主之功徳如此诚能磨砻长养至于有以自得则天下之事在于理者未有不能尽也能尽天下之理则天下之事物接于我者无以累其内天下之以言语接于我者无以蔽其外夫然则循理而巳矣邪情之所不能入也从善而巳矣邪说之所不能乱也如是而用之以持久资之以不息则积其小者必至于大积其微者必至于显古之人自可欲之善而充之至于不可知之神自十五之学而积之至于从心之不逾矩岂他道哉由是而巳矣故曰念终始典于学又曰学然后知不足孔子亦曰吾学不厌盖如此者孔子之所不能巳也夫能使事物之接于我者不能累其内所以治内也言语之接于我者不能蔽其外所以应外也有以治内此所以成徳化也有以应外此所以成法度也徳化法度既成所以发育万物而和同天人之际也自周衰以来道术不明为人君者莫知学先王之道以明其心为人臣者莫知引其君以及先王之道也一切茍简溺于流俗末世之卑浅以先王之道为迂逺而难遵人主虽有聦明敏达之质而无磨砻长养之具至扵不能有以自得则天下之事在于理者有所不能尽也不能尽天下之理则天下之以事物接于我者足以累其内天下之以言语接于我者足以蔽其外夫然故欲循理而邪情足以害之欲从善而邪说足以乱之如是而用之以持久则愈甚无补行之以不息则不能见效其弊则至于邪情胜而正理灭邪说长而正论消天下之所以不治而有至于乱者以是而巳矣比周衰以来人主之所以可传于后世者少也可传于后世者若汉之文帝宣帝唐之太宗皆可谓有美质矣由其学不能逺而所知者陋故足以贤于近世之庸主矣若夫议唐虞三代之盛徳则彼乌足以云乎由其如此故自周衰以来千有余年天下之言理者亦皆卑近浅陋以趋世主之所便而言先王之道者皆绌而不省故以孔子之圣孟子之贤而犹不遇也今去孔孟之时又逺矣臣之所言乃周衰以来千有余年所谓迂逺而难遵者也然臣敢献之于陛下者臣观先王之所已试其言最近而非逺其用最要而非迂故不敢不以告者此臣所以事陛下区区之志也伏惟陛下有自然之圣质而渐渍于道义之日又不为不久然臣以陛下有更制变俗比迹唐虞之志则在得之于心得之于心则在学焉而已者臣愚以谓陛下宜观洪范大学之所陈知治道之所本不在于他观傅说周公之所戒知学者非明主之所宜巳也陛下有更制变俗比迹唐虞之志则当恳诚恻怛以讲明旧学而推广之务当于道徳之体要不取乎口耳之小知不急乎朝夕之近效复之熟之使圣心之所存从容于自得之地则万事之在于理者未有不能尽也能尽万事之理则内不累于天下之物外不累于天下之言然后明先王之道而行之邪情之所不能入也合天下之正论而用之邪说之所不能乱也如是而用之以持久资之以不息则虽细必钜虽微必显以陛下之聦明而充之以至于不可知之神以陛下之睿知而积之以至于从心之不逾矩夫岂逺哉顾勉强如何耳夫然故内成徳化外成法度以发育万物而和同天人之际甚易也若夫移风俗之薄恶振纲纪之防壊变百司庶务之文具厉天下之士使称其位理天下之财使赡其用近者使之亲附逺者使之服从海内之势使之常安则惟陛下之所欲何求而不得何为而不成乎未有若是而福应不臻而变异不消者也如圣心之所存未及于此内未能无秋毫之累外未能无纎芥之蔽则臣恐欲法先王之政而智虑有所未审欲用天下之智谋材谞之士而议论有所未一于国家天下愈甚无补而风俗纪纲愈以衰壊也非独如此自古所以安危治乱之防未尝不出于此臣幸蒙降问言天下之细务而无益于得失之数者非臣所以事陛下区区之志也輙不自知其固陋而敢言国家之大体惟陛下审察而择其冝天下幸甚
　　元丰间巩知福州又上言曰伏以陛下聦明睿知天性自然可谓有不世出之姿自在藩邸入承顔色出奉朝请怡怡翼翼不自暇豫至恭极孝闻于天下及践大位内事两宫外严七庙仁被公族徳刑闺门嫔御备官不滛于色音乐备数不溺于声食菲衣绨务遵莭俭台卑囿小无所増饰近习无便嬖左右无私谒未尝出游幸未尝从畋渔其于忧悯元元勤劳庶政则念虑先于兆朕祗慎尽于纎芥昼而访问至于日昃夕而省览至于夜分每群臣进见接之礼笃而情通凡四方奏事莫不朝入而暮报虽大禹之勤于邦文王之不暇食无以加此其渊谋逺畧必中事防善训嘉谟可为世则者传闻下土虽仅得其一二已足以度越众虑非可闚测可谓有君人之大徳其髙深闳逺则悯自晚周秦汉以来世主不能独见于众人之表其政治所出大抵踵袭卑陋因于世俗而已于是慨然以上追唐虞三代荒絶之迹修列先王法度之政为其任在已可谓有出于数千载之大志变革因循号令必信使海内观听莫不震动羣下遵职惟恐在后可谓有能行之效盖刻意尚行不差毫发缙绅之士有所不能及忧劳惕励无懈须臾又非羣臣之所能望可谓特起于三代之后非常之主也愚臣孤陋熈寜二年出通判越州因转对幸得论事敢防经之说以诚意正心修身治国家天下之道必本于学为献逮今有十一年始得望穆穆之清光敢别白前说而终之臣以谓陛下有不世出之资有君人之大徳与出于数千载之大志又有能行之效特起于三代之后然顾以治国家天下之道必本于学为献于陛下何也盖古之圣人虽出乎其防乎其萃然至其成徳莫不由学故尧舜性之也而见于传记则皆有师其史官识其行事则皆曰若稽古至于汤武身之也则汤学于伊尹武王学于太公见于诗礼孟子在商髙宗得傅说为相其命说之辞曰予小子旧学于甘盘而傅说告之则曰学于古训乃有获又曰惟学逊志务时敏厥修乃来又曰惟斆学半念终始典于学盖髙宗既巳学于甘盘矣及傅说相之乃更丁寜反复勉之以学其要归则以谓当终始常念于学明学盖不可一日而废也至于孔子之自叙则自十有五而志于学至于七十而从心所欲不逾矩夫以孔子之圣必志于学其学之渐毎十年而一进至于七十矣其从心也盖不逾矩则傅说所称当终始常念于学者虽孔子之圣不能易也故扬子曰学之为王者事久矣尧舜禹汤文武汲汲仲尼皇皇其已久矣圣贤之笃于学至于如此者盖乐而不乱复而不厌者道也测之而益深穷之而益逺者圣人之言也知不足与困者学也方其始也求之贵博畜之贵多及其得之则于言也在知其要于徳也在知其奥能至于是矣则求之博畜之多者乃筌蹄而已所谓多闻则守之以约多见则守之以卓也如求之不博畜之不多则未有于言也能知其要未有于徳也能知其奥所谓寡闻则无约寡见则无卓也子贡称孔子之学识其逺者大者则于言也能知其要于徳也能知其奥然后能当于孔子之所谓学也审能是则存于心者有以为主于内天下之事虽其变无穷而吾所以待之者其应无方古之大有为于天下者未有不出于此也尧舜汤武所以为盛徳之至孔子所以从心而不逾矩或得其行者未得其所以行得其言者未得其所以言孟子之所谓圣而不可知之谓神在是而已矣陛下万防之余日引天下之士推原道徳而讲明其意陈六艺载籍之文而防绎其说博考深思无有觧倦其折衷是非独见之明老师宿儒所不能到此臣之所闻也有不世出之资与君人之大徳又有出于数千载之大志特起于三代之后此臣之所知也则陛下之学已可谓至矣然臣区区敢诵经之陈言以进于左右者诚将顺陛下之圣志采傅说始终典学之言观孔子少长进学之渐以陛下之明智知言之要知徳之奥皆陛下之所素畜诚以陛下之乐道而继之以不倦以陛下之稽古而加之以不已使天性之睿智所造者益深所积者益厚日日新又日新其于自得之者非徒足以待万事无穷之变而应之以无方天下之人必将得陛下之行者不得其所以行得陛下之言者不得其所以言尧舜汤武所以为盛徳之至孔子所以从心而不逾矩孟子所谓圣而不可知之谓神不在于陛下而孰在哉繇是敛五福之庆以大赉庶民享万年之休以永绥方夏徳厚于天地名昭于日月惟圣意之所在而已臣愚不敏蒙恩赐对不敢毛举藂细之常务而于国家之体冒言其逺且大者此臣所以爱君区区之分也伏惟防神省察
　　元丰八年守门下侍郎司马光上哲宗孝经指觧奏曰臣窃惟自古五帝三王未有不由学以成其圣学者所谓学者非诵章句习笔札作文辞也在于正心脩身齐家治国明明徳于天下也恭惟皇帝陛下肇承基绪虽年在幼冲而执防临朝率礼弗越体貎尊严举止安重颙颙卭卬有老成之徳华夷瞻仰无不爱戴此乃圣性自然不闻亦式实天祐皇家宗庙社稷生民之盛福也然玉不琢不成器人不学不知道傥复资学问以成之则尧舜禹汤文武何逺之有伏见近降圣防过冬至开讲筵臣窃以圣人之徳无以加于孝自天子至于庶人莫不始于事亲终于立身扬名于后世诚为众所宜先也臣向不自揆尝撰古文孝经指觧皇祐中献于仁宗皇帝窃虑歳乆遗失不存今别缮写为一册上进伏乞圣明少赐省览
　　侍御史刘挚上奏曰右臣窃以圣人之徳其聦睿神智固天性之所自有然孔子曰吾非生而知之好古敏以求之者也孟子亦谓人皆有是四端犹火之始然泉之始达在乎充之而巳茍不充之将失其本然则性虽圣人方其始也学问以达之范围以成之者其可少哉昔者周成王幼冲践阼其师保之臣傅之徳谊道之训教者周公召公太公其人也夫左右之人既如此则成王虽幼其耳目所入盖无有不正者矣我仁宗之初亦以盛年嗣服用李维晏殊为侍读冯元孙奭为侍讲惟兹数人皆名儒宿徳极天下之选是时方亲庶政听断之暇每于双日召使入侍讲说经典或读祖宗故事盛明之政庆泽无穷恭惟皇帝陛下绍膺天命传序统业夫以异禀之质夙成之善而又上有太皇太后陛下之至仁厚徳保护开佑所以成就者罔不备至矣然方春秋鼎盛在所资养左右前后宜正人与居语黙见闻宜正事是接所以起善养源保微慎始尊徳美而长智习致广大而熈光明则劝讲进读辅导之官其可不慎择也哉伏见兼侍读给事中陆佃蔡卞皆新进少年越次暴起论徳业则未试语公望则素轻使在此官众谓非宜伏请罢其兼职以允公议仍欲望圣慈扵内外两制以上官内别选通经术有行义忠信孝悌淳茂老成之人以充其任遇非听政之日便殿燕坐时赐延对使之执经诵说陈天下之义理古今君臣父子之道以广睿志仰副善继求治之意臣不胜愚欵
　　神宗时王安国上师友策曰书曰能自得师者王诗之序曰自天子至于庶人未有不须友以成者然则师友之于人其不可以无也如此夫养父母畜妻子而衣食出于其力者庶人之事尽此矣其所以虑于忧患之际甚微而犹曰须友以成况士大夫守宗庙朝廷之事甚众则不可以无友士大夫尚然又况诸侯守一国之大乎至于天子之势大于诸侯则犹不可以不学无师友也汤之于伊尹文武之于太公望髙宗之于甘盘皆上尽悃愊以求于下而下之自重不可以诎者岂以其道徳足以骜上哉盖以为所以望于吾者以道徳而其求也不勤则其听也不一故君之于臣也忘其贵臣之于君也忘其贱论道徳于君臣之际而无贵贱者此天下国家之所以治也记曰取人以身脩身以道夫脩身至于足以取人者学之效也而果可以不学于师友乎夫以四海九州之民属于一人之治聦明不足以当万事之视听操天下之要者取人而已果可以不学于师友乎自先王之泽竭而礼义诎乎战国之俗权使天下之士而君臣之际形隔势絶师友之道遂湮灭不闻于后世虽有学于其臣者岂复有恳恻之心哉夫治乱之防出乎此而世俗之谈者不能推见本末徒以其事之末者甚浅而易见而安知夫效于本者如此有天下者可不戒哉
　　哲宗元祐元年崇政殿说书程頥上宣仁皇后书曰臣愚鄙之人自少不喜进取以读书求道为事于兹防三十年矣当英祖朝暨神宗之初屡为当涂者称荐臣于斯时自顾学之不足不愿仕也及皇帝陛下嗣位太皇太后临朝求贤愿治大臣上体圣意捜扬岩穴首及微贱蒙恩除西亰学官臣于斯时未有意于仕也辞避方再而遽有召命臣门下学者促臣行者半劝臣勿行者半促臣行者则曰君命召礼不俟驾劝臣勿行者则曰古之儒者召之则不往臣以为召而不往惟子思孟轲则可盖二人者处賔师之位不往所以规其君也巳之微贱食土之毛而为王民召而不至邦有常宪是以奔走应命到阙防授以馆职方以义辞遂蒙召对臣于斯时尚未有意于仕也进至帘前咫尺天光未尝敢以一言及朝政陛下视臣岂求进者哉既而亲奉徳音擢置经筵事出望外惘然惊惕臣窃内思儒者得以道学辅人主盖非常之遇使臣自择所处亦无过于此矣臣于斯时虽以不才而辞然许国之心实巳萌矣尚虑陛下贪贤乐善果于取人知之或未审也故又进其狂言以觊详察曰如小有可用则敢不就职或狂妄无取则乞听辞避章再上再命只受是陛下不以为妄也臣于是受命供职而来夙夜毕精竭虑惟欲主上徳如尧舜异日天下享尧舜之治庙社固无穷之基乃臣之心也臣本山野之人禀性朴直言辞鄙拙则有之矣至于爱君之心事君之礼告君之道敢有不尽上赖圣明可以照鉴臣自惟至愚蒙陛下特达之知遭遇如此愿効区区之诚庶防毫发之补惟陛下防意省览不胜幸甚伏以太皇太后陛下心存至公躬行大道开纳忠言委用耆徳不止维持大业且欲兴致太平前代英主所不及也但能日慎一日天下之事不足虑也臣以为今日至大至急为宗社生灵久长之计惟是辅养上徳而已歴观前古辅养幼主之道莫备于周公周公之为万世之法也臣愿陛下扩髙世之见以圣人之言为可必信先王之道为可必行勿狃滞于近规勿迁惑于众口古人所谓周公岂欺我哉周公作立政之书举言常伯常任至于缀衣虎贲以为知恤兹者鲜一萹之中丁寜重复惟在此一事而巳书又曰仆臣正厥后克正又曰后徳惟臣不徳惟臣又曰侍御仆从罔匪正人以旦夕承弼厥辟出入起居罔有不钦是古人之意人主跬歩不可离正人也盖所以涵养气质薰陶徳性故能习与智长化与心成后世不复知此以为人主就学所以渉书史览古今也不知渉书史览古今乃一端尔若止于如是则能文宫人可以备劝讲知书内侍可以充辅道何用置官设职精求贤徳哉大抵人主受天之命禀赋自殊歴考前史帝王才质鲜不过人然而完徳有道之君至少其故何哉皆辅养不得其道而位势使之然也伏惟皇帝陛下天资粹美徳性仁厚必为有宋令主但恨辅养之道有未至尔臣供职巳来六侍讲筵但见诸臣拱手黙坐当讲者立案傍觧释数行而退如此虽弥年积歳所益防何与周公辅养成王之道殊不同矣或以为主上方幼且当如此此不知本之论也古人生子能食能言而教之大学之法以豫为先人之幼也知思未有所主便当以格言至论日陈于前虽未晓知且当薰聒使盈耳充腹久自安习若固有之虽以他言惑之不能入也若为之不豫及乎稍长私意偏好生于内众口辩言铄于外欲其纯完不可得也故所急在先入岂有太早者乎或又以为主上天资至美自无违道不须过虑此尤非至论夫圣莫圣于舜而禹臯陶未尝忘规戒至曰无若丹朱好慢游作傲虐且舜之不为慢游傲虐虽至愚亦当知之岂禹而不知乎盖处崇髙之位儆戒之道不得不如是也且人心岂有常哉以唐太宗之英睿躬歴艰难力平祸乱年亦长矣始恶隋炀侈丽毁其层观广殿不六七年复欲治干阳殿是人心果可常乎所以圣贤虽明盛之际不废规戒为虑岂不深远也哉况冲幼之君闭邪拂违之道可少懈乎伏自四月末间以暑热罢讲比至中秋盖逾三月古人欲旦夕承弼出入起居而今乃三月不一见儒臣何其与古人之意异也今士大夫家子弟亦不肯使经时累月不亲儒士初秋渐凉臣欲乞于内殿或后苑清凉处召见当日讲官俾陈说道义纵然未有深益亦使天下知太皇太后用意如此又一人独对与众见不同自然情意易通不三五次便当习熟若不如此渐致待其自然是辅道官都不为力将安用之将来伏假既开且乞依旧轮次直日所贵常得一员独对开发之道盖自有方朋习之益最为至切故周公辅成王使伯禽与之处圣人所为必无不当真庙使蔡伯希侍仁宗乃师古也臣欲乞择臣僚家子弟十歳巳上十二巳下端谨頴悟者三人侍上左右上所读之书亦使读之辨色则入昏而罢归常令二人入侍一人更休毎人择有年宫人内臣二人随逐看承不得暂离常情笑语亦勿禁止唯须言语必正举动必庄仍使日至资善堂呈所习业讲官常加教导使知严惮年才十三便令罢去歳月之间自觉其益自来宰臣十日一至经筵亦止于黙坐而已又间日讲读则史官一人立侍史官之职言动必书施于视政时则可经筵讲疑之所乃燕处也主上方问学之初宜心泰体舒乃能恱怿今则前对大臣动虞有失傍立史官言出輙书使上欲逰其志得乎欲发于言敢乎深妨问学不得不改欲乞特降指挥宰臣一月两次与文彦博同赴经筵遇宰臣赴日即乞就崇政殿讲说因令史官入侍崇政殿说书之职置来巳久乃是讲说之所汉唐命儒士讲论亦多在殿上盖故事也迩英廹狭讲读官内臣近三十人在其中四月间尚未甚热而讲官巳流汗况主上气体嫰弱岂得为便春夏之际人气蒸薄深可虑也祖宗之时偶然在彼执为典故殊无义理欲乞今后只于延和殿讲读后楹垂帘帘前置御座太皇太后每遇政事稀简圣体康和时至帘下观讲官进说不惟省察主上进业于陛下圣聦未必无补兼讲官辅导之间事意不少有当奏禀便得上闻亦不可烦劳圣躬限以日数但旬月之间意适则往可也今讲读官共五人四人皆兼要职独臣不领别官近复差修国子监太学条制是亦兼他职也乃无一人专职辅导者执政之意可见也盖惜人才不欲使之闲耳又以为虽兼他职不妨讲读此尤不思之甚也不敢言告君之道只以告众人言之夫告于人者非积其诚意不能感而入也故圣人以蒲卢喻教谓以诚化之也今夫钟怒而撃之则武悲而撃之则哀诚意之感而入也告于人亦如是古人所以斋戒而告君者何谓也臣前后两得进讲未尝敢不宿斋豫戒潜思存诚觊感动于上心若使营营于职事纷纷其思虑待至上前然后善其辞说徒以颊舌感人不亦浅乎此理非知学者不能晓也道衰学废世俗何尝闻此虽闻之必以为迂诞陛下髙识逺见当防鉴知以朝廷之大人主之重置二三臣专职辅导极非过当今诸臣所兼皆要官若未能遽罢且乞免臣修国子监条制俾臣夙夜精思竭诚专在辅道不惟事理当然且使天下知朝廷以为重事不以为闲所也陛下擢臣于草野之中盖以其读圣人书闻圣人道臣敢不以其所学上报圣明窃以圣人之学不传乆矣臣幸得之于遗经不自度量以身任道天下骇笑者虽多而近年信从者亦众方将区区驾其说以示学者觊能传于后世不虞天幸之至得备讲说于人主之侧使臣得以圣人之学上沃圣聦则圣人之道有可行之望岂独臣之幸哉如陛下未以臣言为信何不一赐访问臣当陈圣学之端绪发至道之渊微陛下圣鉴髙明必蒙照纳如其妄伪愿从诛殛臣愚无任恳悃惶惧待罪之至
　　頥又奏曰臣頥倾竭愚诚冐闻天听狂妄之诛非所敢避伏念臣草莱贱士蒙陛下防擢置之劝讲之列夙夜毕精竭虑思所以补报万一昨于去年六月中尝有奏陈言辅道人主之事巳逾半年不防施行一事臣愚切思所言甚多如皆不可用其狂妄亦甚矣虽朝廷寛大不欲以言罪人然主上春秋方富宜亲道徳之士岂可以狂妄之人置之左右臣彷徨疑虑不能自巳况臣所言非出已意皆先王之法祖宗之旧不应无一事合圣心者臣窃疑文字烦多陛下不能详览或虽防览而未察愚意臣不敢一一再言止取一事最切者复为陛下陈之臣前上言乞于延和殿讲读太皇太后每遇政事稀简圣体康和时至帘下观讲官进说不惟省察主上进业于陛下圣聦未必无补兼讲官辅道之间事意不少有当奏禀便得上闻臣今思之太皇太后双日垂帘听政只日若更亲临讲读亦恐烦劳圣躬欲乞只就垂帘日听政罢圣体不倦时召当日讲官至帘前问当主上进业次第讲说所至如何开益使天下知陛下于辅养人主之道用意如此延对儒臣自古以为美事陛下试从臣言后当知其不谬此一时之事且非定制如其无益罢之何晚自来经筵赐坐啜茶盖人主崇儒重道之体今太皇太后省察主上进业虽或使之讲说亦无此礼臣所以再言此一事者盖辅道之间有当奏知之事无由上达若得时至帘前可以陈说所繋甚大陛下必谓主上幼冲间日讲读足矣更无他事此甚不然盖从前不曽有为陛下极陈辅养少主之道者故陛下未深思尔愿陛下圣明不以臣之微贱而忽其言察臣区区之心岂有他哉惟欲有补于人主尔臣披沥肝胆言尽于此伏望圣慈采纳天下幸甚
　　頥又奏曰臣昨日上殿面奉徳音除臣崇政殿说书臣虽沥恳辞逊不蒙俞允臣輙有愚诚昧死上闻天听窃以知人则哲帝尧所难虽陛下圣鉴之明然臣方获进对于顷刻之间陛下见其何者遽加擢任今取臣于畎亩之中骤置经筵盖非常之举朝廷责其报効天下之所观瞩茍或不当则失望于今而贻讥于后可不谨哉臣未敢必辞只乞再令臣上殿进劄子三道言经筵事所言而是则陛下用臣为不误臣之受命为无愧所言而非是臣才不足用也固可听其辞避如此则朝廷无举动之过愚臣得去就之宜伏望圣慈特赐俞允其一曰臣伏观自古人君守成而致盛治者莫如周成王成王之所以成徳由周公之辅养昔者周公辅成王幼而习之所见必正事所闻必正言左右前后皆正人故习与智长化与心成今士大夫家善教子弟者亦必延明徳端方之士与之居处使之薰染成性故曰少成若天性习惯如自然伏以皇帝陛下春秋之富虽睿圣之资得于天禀而辅养之道不可不至所谓辅养之道非谓告诏以言过而后谏也在涵养薰陶而已大率一日之中接贤士大夫之时多亲寺人宫女之时少则自然气质变化徳器成就欲乞朝廷慎选贤徳之士以侍劝讲讲读既罢常防二人直日夜则一人直宿以备访问皇帝习读之暇游息之间时于内殿召见从容宴语不独渐摩道义至于人情物态稼穑艰难积久自然通逹比之常在深宫之中为益岂不甚大窃闻间日一开经筵讲读数行羣官列侍俨然而退情意略不相接如此而责辅养之功不亦难乎今主上冲幼太皇太后慈爱亦未敢便乞频出但时见讲官久则自然接熟大抵与近习处久熟则生亵慢与贤士大夫处久熟则生敬爱此所以养成圣徳为宗社生灵之福天下之事无急于此其二曰臣闻三代之时人君必有师傅保之官师道之教训傅傅其徳义保保其身体后世作事无本知求治而不知正君知规过而不知养徳傅徳义之道固巳踈矣保身体之法复无闻焉伏惟太皇太后陛下聦明睿哲超越前古皇帝陛下春秋之富辅养之道当法先王臣以为傅徳义者在乎防见闻之非节嗜好之过保身体者在乎适起居之宜存畏慎之心臣欲乞皇帝左右扶侍祗应宫人内臣并选年四十五巳上厚重小心之人服用器玩皆须质朴一应华巧奢丽之物不得至于上前要在侈靡之物不接于目浅俗之言不入于耳及乞择内臣十人充经筵祗应以伺候皇帝起居凡动息必使经筵官知之有剪桐之戯则随事箴规违持养之方则应时谏止调謢圣躬莫过于此其三曰臣窃以人主居崇髙之位持威福之柄百官畏慑莫敢仰视万方承奉所欲随得茍非知道畏义所养如此其惑可知中常之君无不骄肆英明之主自然满假此古同患治乱所繋也故周公告成王称前王之徳以寅畏祗惧为首从古巳来未有不尊贤畏相而能成其圣者也皇帝陛下未亲庶政方专问学臣以为辅养圣徳莫先寅防动容周旋当主于此歳月积习自成圣性臣窃闻经筵臣僚侍者皆坐而讲者独立于礼为悖欲乞今后特令坐讲不惟义理为顺所以养主上尊儒重道之心
　　二年頥又乞遇六参日许讲读官上殿奏曰臣窃以朝廷置劝讲之官辅导人主岂止讲明经义所以薰陶性质古所谓承弼厥辟出入起居者固宜朝夕纳诲以辅上徳自来暑热罢讲直至中秋方御经筵数月之间讲读官无由进见夫以文武之齐圣欲旦夕承弼今乃数月不接儒臣甚非先王辅导养徳之意方主上春秋之富辅养之道岂可踈略如此臣欲乞未御讲筵间每遇六参日宰臣奏事退许讲读官上殿问圣体数日一对儒臣不唯有益人主在劝讲之臣礼亦当然伏望圣慈特赐俞允









　　歴代名臣奏议巻六
　　钦定四库全书
　　歴代名臣奏议巻七
　　明　杨士奇等　撰
　　圣学
　　宋哲宗元祐二年平章军国重事文彦博进尚书孝经觧奏曰臣伏以皇帝陛下间日御迩英阁令讲官讲尚书又阁之南壁张孝经圗出入观览有以见陛下祖述尧舜宪章文武以至徳要道孝治天下臣今輙于尚书诸篇中节録十篇及孝经诸章中节録六章进上以备禁中清闲之暇研究义味或时令讲官节録防义进入上资圣徳稽古求治之意臣伏读尚书序云孔子生于周末覩史籍之烦文惧览之者不一遂乃讨论坟典断自唐虞以下讫于周举其宏纲撮其机要典谟训诰之文凡百篇所以恢宏至道示人主以轨范也帝王之制坦然明白以其上古之书谓之尚书然则后代圣帝明王莫不祖述寳为大训恭以皇帝陛下聦明文思稽考古道日御迩英延访经义方命讲官讲觧尚书孜孜不倦所以圣徳日新比隆尧舜臣以叨侍经筵輙于尚书三十二篇采其切于资益圣治宜于重复温故者凡十篇録进篇别有后序所以发明本篇之大防所冀便于乙夜之观
　　尧典尧之圣徳荡荡难名而此篇极简要亦仲尼举宏纲撮机要之理如篇之所载者克明俊徳以亲九族平章百姓协和万邦分命羲和典掌四时使民务农利用厚生允厘百工庶绩咸熈斯皆后世圣帝明王所宜祖述而模范之临文而三复之故摘其目以叙之
　　舜典虞舜之徳重华协帝故列于二典后世作者虽三王之盛不可及矣篇之所载命禹作司空而下至于四岳十二牧官得其人庶绩咸治流放共工驩兜窜三苖殛鲧四凶人而天下咸服故曰舜有大功二十兹所以重华协帝
　　大禹谟禹稷臯陶共事舜帝君臣同寅咸有一徳故矢厥谟咸厥功曰俞曰都乃君唱臣和之美其谟则有后克艰厥后臣克艰厥臣罔游于逸罔滛于乐任贤勿贰去邪勿疑罔咈百姓以从已欲斯皆上下交儆以成圣功舜禹之所以为圣帝明王以此
　　臯陶谟臯陶曰允廸厥徳谟明弼谐禹曰俞如何臯陶曰都慎厥身修思永禹拜昌言曰俞臯陶曰在知人在安民知人则哲能官人安民则惠黎民懐之臣以舜禹之时君臣谟议之协恭后王所宜为法
　　益稷此篇所载禹戒舜曰慎乃在位帝曰俞然禹言受其戒禹曰安汝止惟防惟康帝曰吁臣哉邻哉邻哉臣哉禹曰帝庸作歌曰元首丛脞哉股肱惰哉万事堕哉帝拜曰俞臣谓斯言可为深戒
　　伊训篇云呜呼先王肇修人纪从谏弗咈先民时若居上克明为下克忠惟上帝不常作善降之百祥作不善降之百殃臣以尹之斯言爱其君忠于国可谓至矣有臣如此时君固当尊礼其人信受其训
　　洪范天地之大法其有九而敬用五事曰貌言视听思兹乃人君尤当慎思之盖人君言动则左右史书之为法不可不慎也故臣以此篇五事为重
　　无逸此篇周公以戒成王曰君子所其无逸先知稼穑之艰难文王不敢盘于游田以庶邦惟正之供自今嗣王其无滛于观于逸于游于田故成王服其训戒乃为令王至唐开元中作无逸圗置于禁中出入省览以为鉴臣亦尝録此篇为圗以进以助圣览伏望曲留睿意
　　立政周公告于成王曰王左右常伯常任准人自今立政其勿以憸人其惟吉士盖有天下国家所切者任人得贤则治非贤则乱
　　周官王曰若昔大猷制治于未乱保邦于未危唐虞稽古建官惟百夏商官倍亦克用乂明王立政不惟其官惟其人又戒庶官钦乃攸司慎乃出令以公灭私民其允懐推贤让能庶官乃和不和政厖举能其官惟尔之能称匪其人惟尔不任成王稽古建官为治之本后之帝王所宜详慎
　　孝经圗臣以官忝师保得侍迩英伏覩阁中有仁祖命学士蔡襄所书孝经圗张于南壁以便观览有以见仁祖孝徳在躬推广以及天下恭以皇帝陛下天资圣徳行在孝经尝闻令讲官备録经义进于禁中臣以伏望陛下日省而时思之
　　彦博又进尚书二典仪劄子曰臣伏覩尚书序曰仲尼讨论坟典断自唐虞以下讫于周所以尧舜二典为书之首篇垂世立教示人主以轨范帝王之制坦然明白可举而行尧舜二典并云曰若稽古帝尧帝舜以谓二帝并能顺考古道而行之乃知人主之圣必由稽古恭惟皇帝陛下日御经筵集讲官说尚书盖聦明文思稽考古道垂意于安天下之安天下之幸甚臣以衰残忝位保傅得侍经阁为幸巳深又不自揆輙于二典之中采掇事义数条兼以训传或理有切近治体亦以愚短之议附之庶防粗有所补夫以齐之覇国而孟轲陈尧舜之道于齐王之前欲勉进之今臣遭尧舜之时陈尧舜之道固其宜矣臣愚不胜区区之诚谨録以上进尧典曰乃命羲和钦若昊天敬授人时　分命羲仲宅隅夷曰旸谷平秩东作　申命羲叔宅南交平秩南讹敬致　分命和仲宅西曰昧谷平秩西成　申命和叔宅朔方平在朔易
　　臣按帝尧上以敬顺天命下以恭授人时使此羲和氏之四人各居其方以布四时之令春序其农畴兴作之功夏致其生物化育之事秋秩其百谷收成之宜冬察其一歳丰俭之实吏久于职官修其方民变时雍庶绩咸治帝乃命舜歴试诸艰
　　舜典曰钦哉钦哉惟刑之恤哉　流共工于幽州放驩兜于崇山窜三苗于三危殛鲧于羽山四罪而天下咸服　舜曰咨四岳有能奋庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉　帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五教在寛　帝曰臯陶蛮夷猾夏寇贼奸宄汝作士五刑有服　帝曰畴若予工佥曰垂哉帝曰俞咨垂尔作共工　帝曰畴若予上下草木鸟兽佥曰益哉帝曰俞咨益汝作朕虞　帝曰咨四岳有能典朕三礼佥曰伯夷帝曰咨伯汝作秩宗　帝曰夔命汝典乐教胄子　帝曰龙朕堲防说殄行震惊朕师汝作纳言出纳朕命惟允　帝曰咨汝二十有二人钦哉惟时亮天功三载考绩三考黜陟幽明庶绩咸熈
　　臣按舜既绍尧熈帝之载以谓治天下者必先任人人有善恶必先审知故曰在知人在安民故曰知人则哲安民则惠黎民懐之茍不知人则贤愚善恶混淆不分盖善恶不可并用恶人道长则善人道消当须屏去奸恶可以登用善良故其始也先去四凶而天下服然后咨询岳牧而用禹稷臯夔而下二十有二人天下大治又命龙作纳言戒勅之曰朕堲防说殄行震惊朕师汝作纳言夙夜出纳朕命惟允防邪之人专在譛毁善良舜深疾之纳言防舌之官出纳王命必在忠信故舜受命而切戒之隋唐以来纳言之名不改门下省至于本朝颇循唐制以侍中为门下省官长侍郎为贰并为执政官所选益重必协佥论又曰三载考绩三考黜陟幽明古之任官必在于久久则有功可以考其绩効故先朝之法省寺监官并以三年为任循古之美法也义当遵守如其借才不次任用则难拘常制臣学术荒浅不足以发明但以狂言圣择兾有少补
　　彦博又进汉唐故事防曰臣近者窃闻圣防令讲筵官间日进汉唐故事各一件以备御览有以见圣徳稽古求理之切臣忝预经筵固当粗有裨补輙亦于汉唐史中节録得数事缮写进呈伏望圣慈采览
　　汉文帝纪赞曰孝文皇帝宫室苑囿车骑服御无所増益有不便輙防以利民尝欲作露台召匠计之直百金上曰百金中人十家之产也吾奉先帝宫室常恐羞之何以台为身衣弋绨【弋黒色绨厚缯】帷帐无文绣以示敦朴为天下先专务以徳化民是以海内丰富兴于礼义断狱数百防至刑措鸣呼仁哉
　　汉武帝问东方朔曰吾欲化民岂有道乎朔对曰尧舜禹汤文武成康上古之事经歴数千载尚难言也臣不敢陈近述孝文皇帝之时当世耆老皆闻见之贵为天子富有四海身衣弋绨足履革舄【师古曰革生皮也韦言俭率也】以韦带劒莞蒲为席【师古曰莞今谓之葱蒲以莞蒲为席尚质也】兵木为刃【服防曰兵噐如木而无刃言不大治兵器也】衣緼无丈【师古曰緼乱如絮也言内有乱絮上无文采也】集上书囊以为殿帏【师古曰集谓令聚也】以道徳为丽以仁义为准【师古曰丽美也准平法也】于是天下望风成俗昭然化也
　　汉丞相王嘉上防言孝文帝时吏居官者或长子孙以官为仓氏庾氏则仓庾吏之后也其二千石长吏亦安官乐职然后上下无茍且之意其后稍稍变易公卿以下转相促急又数以改更政事司部刺史察过悉劾发扬隂私【悉尽也言大小尽皆举劾过于所察之条】吏或居数月而退送故迎新交错道路中材茍容求全下材懐危内顾一切营私者多二千石益轻贱吏人慢易之或至上书章下【依其所上之章而下令理之】众庶知其易危【言易可倾危】小失意则有离判之心
　　汉宣帝谓太守吏民之本数变易则下不安民知其将乆不可欺罔乃从其教化故二千石有治效輙以玺书勉励増秩赐金或爵至关内侯公卿缺则选诸所表以次用之【师古曰所表谓増秩赐金爵也】是故汉世良吏于是为盛称中兴焉
　　臣近曽上言乞刺史县令须满三年一替及尚书吏户刑三部郎官职务尤重须令乆任此皆治古之法兼先朝亦不令速迁
　　汉贾谊云今民卖僮者【如淳曰僮谓妾也】为之绣衣丝履编诸縁【服防曰如牙条以作履縁师古曰编诸若今之织成以为要襻及褾领者也古谓之车马裠其上为乗车及骑从之象也】内之闲中【服防曰卖奴婢阑】是古天子后服所以庙而不宴者也【师古曰入庙则服之宴处则不着盖贵之也】而庶人得以衣婢妾白縠之表薄纨之里緁以编诸【晋灼曰以编诸緁着衣也师古曰緁音妾谓以编诸缏音歩千反】美者黼绣【师古曰黼者织为斧形绣者刺为众文】是古天子之服今富人大贾嘉防召客者以被墙古者以奉一帝一后而节适今庶人屋壁得为帝服倡优下贱得为后餙然而天下不屈者殆未有也【师古曰屈谓财力尽也】且帝之身自衣皁绨而富民墙屋被文绣天子之后以縁其领庶人防妾縁其履【师古曰防谓庶贱者】此臣所谓舛也夫百人作之不能衣一人欲天下亡寒胡可得也一人耕之十人聚而食之欲天下亡饥不可得也饥寒切于民之肌肤欲其亡为奸邪不可得也国巳屈矣盗贼直须时耳然而献计者曰毋动【师古曰言天下安不可动揺】为大耳【如淳曰好为大语者】夫俗至大不敬也至亡等也【师古曰无尊卑之等】至冒上也【师古曰冒犯也】进计者犹曰毋为可为长太息者此也
　　臣近曽上章以风俗僣侈乞检举制度使上下不僭侈务节俭盖富民之本在于节俭民富矣君孰与不足致太平之风无出此道虽闻巳有施行更望圣慈垂意
　　唐太宗问褚遂良曰舜造漆器禹雕其俎当时谏舜禹者十余人食器之间苦谏何也遂良对曰雕琢害农事纂组伤女工首创奢滛危亡之渐漆器不已必金为之金器不已必玉为之所以诤臣必谏其渐及其满盈无所复谏太宗以为然因言夫为人君不忧万姓而事奢滛危亡之机可反掌而待也
　　唐太宗谓侍臣曰夫以铜为镜可以正衣冠以古为镜可以知兴替以人为镜可以明得失朕常保此三镜以防巳过今魏征殂逝遂亡一镜矣
　　唐史论魏徴与文皇讨论政术往复应对凡数十万言其救过弼违能近取譬其实根于道义发为律度身正而心劲上不负时主下不阿权幸中不私亲族外不为朋党不以逢时改节不以圗位卖忠所载章防四篇在徴本传可为万代王者法
　　唐明皇先天元年大猎于渭川侍中魏知古献诗一篇曰常闻夏太康五子训禽荒我后来冬狩三驱盛礼张顺时鹰隼撃讲事武功扬奔走未及反飜飞岂暇翔非熊从渭水瑞翟想陈仓此欲诚难纵兹逰不可常子云陈羽猎僖伯谏渔棠得失监齐楚仁恩念禹汤咸熈谅在宥亭毒匪多伤辛甲今为史虞箴遂孔彰明皇嘉之手制诏曰夫诗者志之所之以冩心懐实可讽谕人主是故扬雄陈羽猎马卿赋上林爰自风雅率由兹道朕顷自温泉观省风俗时因夏景掩渭而畋方开一面之罗或示三驱之礼躬亲校猎聊以从禽卿遂有箴规正予不迨自非诚欵夙着孰能继于此耶赐物五十段
　　唐穆宗尝谓侍臣曰国家贞观中文皇帝躬行帝道治致升平及神龙景龙之间继有内难明皇平定而兴复不易而声名最盛歴年长乆何道而然宰相崔植对曰前代创业之君多起自人间知百姓疾苦初承丕业皆能厉精思理太宗文皇帝特禀上圣之姿同符尧舜之道是以贞观一朝四海寜宴有房龄杜如晦魏徴王珪之属为辅佐股肱君明臣忠事无不理圣贤相遇固宜如此明皇守文继体尝经天后朝艰危开元初得姚崇宋璟委之为政此二人者天生俊杰动必推公夙夜孜孜致君于道璟尝手冩尚书无逸一篇为圗以献明皇置之内殿出入观省咸记在心每叹古人至言后代莫及故任贤戒欲心归冲漠开元之末因无逸圗朽壊始以山水图代之自后既无座右箴规又信奸臣用事天寳之世稍倦于勤王道于斯缺矣建中初徳宗皇帝尝问先臣祐甫开元天寳治乱之殊先臣具陈本末臣在童丱即闻其说信知古人以韦作戒其益宏多陛下既虚心履道亦望以无逸为元则天下幸甚穆宗善其对臣恭以仁宗皇帝圣徳勤俭因御前亲试进士以无逸为元为赋题乃知圣意所存深逺
　　卢懐慎景龙中上防其一曰臣闻孔子曰为邦百年可以胜残去杀又曰茍有用我者朞月而已可三年有成尚书云三载考绩校其功也昔子产相郑更法令布刑书一年而人歌之曰取我田畴而伍之取我衣冠而褚之孰杀子产吾其与之三年而人又歌之曰我有子弟子产教之我有田畴子产植之子产而死谁其嗣之终有遗爱流芳史策子产贤者也其为政尚累年而化成况其常才乎臣窃见比来州牧上佐及两畿县令下车布政防终四考在任多者一二年少者三五月遽即迁除不论课最或有歴时未改便倾耳而聼企踵而望争求冒进不顾亷耻亦何暇为陛下宣风布化求瘼恤人哉礼义未能兴行风俗未能齐一户口所以流散仓库所以虚空百姓凋弊日更滋甚职为此也何则人知吏之不久则不从其教吏知迁之不遥又不尽其力偷安爵禄但养资望陛下虽勤劳之懐宵衣旰食然侥幸路啓上下相蒙共为茍且而巳寜尽至公乎此国之病也此贾谊所谓蹠盭之病乃小小者耳此弊久而不革臣恐为膏肓虽和缓不能疗岂蹠盭而巳哉汉宣帝緫覈名实兴理至化黄覇良二千石也就増秩赐金以旌其能而不迁于颍川前代之美又古之为吏长子孙仓氏庾氏即其后也书云事不师古以克永世匪说攸闻臣请诸州都督刺史上佐及两畿县令等在任未经四考以上许迁察其课効尤异者或锡以车裘或就加禄秩或降使临问并玺书慰勉若公卿有阙则擢以劝能其政绩无闻及犯贪暴者免归田里以明圣朝赏罚之信则万方之人一变于道矣致此之美革彼之弊易于反掌陛下何惜而不行哉
　　三年著作郎兼侍讲范祖禹进经书要言奏曰臣近于迩英阁进讲尝指陈尚书要切之语望陛下因习笔札书之以置坐右臣退而伏思古之人君虽在闲燕之中出入起居必存儆戒左右前后动有箴防所以正心脩身自强于徳以舜之圣而益戒之曰罔失法度罔游于逸罔滛于乐禹戒之曰无若丹朱傲汤有盘铭武王于席之四端为铭于几杖为铭于衣带为铭于履屦为铭于觞豆为铭于户牖为铭舜汤武王其自修如此而况于后世之君乎今陛下纂承累圣日勤问学若于翰墨之际不出圣人之经略举要言以为明鉴置之左右朝夕观省与夫舜禹之戒汤武之铭其揆一也臣职在劝讲无补毫分茍有愚见不敢不尽谨节略尚书论语孝经要切之语训戒之言得二百一十九事以备圣札所兾陛下手书之目视之心存之庶可以少助进徳之万一臣不胜拳拳之愚干冒宸严臣无任惶惧之至祖禹又进古文孝经说奏曰臣伏覩国史章献明肃太后尝命侍读宋绶择前代文字可以资孝养补政治者以备仁宗观览臣职劝讲虽不足以跂望前人髣髴然区区忠益敢不尽愚窃以圣人之行莫先于孝书先于孝经有古文有今文今文即唐明皇所注十八章古文凡二十二章由汉以来唯孔安国马融为之传自余诸儒多疑之故学者防习仁宗朝司马光在馆阁为古文指觧一巻表上之臣窃考二书虽不同者无防然古文实得其正故尝妄以所见又为之说非敢好异尚同庶因圣言少关省览伏惟陛下方以孝治天下此乃羣经之首万行之宗傥防圣心则天下幸甚其古文孝经说谨缮冩为一册上进干冒宸严臣无任惶惧之至祖禹又进劝学防曰臣不侍经席已逾两月陛下深居闲燕圣学日勤然臣等无由罄竭愚短补助万一昔唐宪宗不对学士两月李绛奏曰为臣等窃禄偷安之计则便矣其如陛下何今臣之愚窃欲陛下以学为急故敢略陈一二惟陛下防听臣闻孔子曰学如不及犹恐失之扬雄曰学之为王者事其巳乆矣尧舜禹汤文武汲汲仲尼皇皇其巳乆矣夫学者所以学治天下王者之事也故自尧舜禹汤文武之君皆汲汲于学仲尼虽圣亦皇皇有所不暇此圣人所以不可及也后世继体守文之君生而骄逸不能务学忘其祖宗之艰难累世之勤劳徒见天下无事以为祸乱无从而生或荒耽于酒或盘于游畋或穷奢极侈或轻用民力谄谀日亲忠正日踈人心离贰遂亡其国其所行之迹后世视以为戒自古以来治日常少乱日常多推原其本由人君不学故也天下治乱皆繋于人君之心君心正则朝廷万事无不正故天地顺而嘉应降隂阳和而风雨时古者三公太师太傅太保论道经邦燮理隂阳无他术焉惟正君心而已保保其身体傅傅其徳义师道之教训皆所以正君心也如欲心正未有不由稽古好学而能致也臣窃考之前世揆之当今恭惟本朝累圣相承百有余年四方无虞中外底寜动植之蒙被涵养徳泽深厚逺过前世皆由以道徳仁义文治天下人主无不好学故也太祖皇帝以神武定四方创业垂统日不暇给然而晚年尤好读书尝曰宰相须用读书人陛下试思太祖此言宰相既用读书人则自余执政侍从之臣防谏之职必皆文学之士然后可用外至州县亦必由进士出身乃可委以亲民刑狱之任是朝廷之士皆不可以无学也然则天子岂可以独不知学乎太宗尝谓近臣曰人君当澹然无欲形见于外则奸佞无自而入朕年老无他欲但喜读书用鉴古今成败耳真宗之时益修太宗之业仁宗在位四十二年问学未尝少废今迩英讲读乃仁祖之成规也英宗神宗皆遵守仁宗之法稽古好学陛下所知不幸先帝早弃四海累圣巳成之业任大守重传付陛下陛下嗣位于今四年幸赖太皇太后以至仁盛徳母临天下陛下垂拱无为海内晏然当今之务莫如学问之为急也陛下今日学与不学繋天下他日之治乱臣不敢不尽言之陛下如好学则天下之君子皆欣慕愿立于朝以直道事陛下辅助徳业而致太平矣陛下如不好学则天下之小人皆动其心欲立于朝以邪谄事陛下窃取富贵而专权利矣君子专于为义小人专于为利君子之得位欲行其所学也小人之得位将济其所欲也用君子则治用小人则乱君子与小人皆在陛下心之所召也凡人进学莫不在于年少之时陛下圣质日长龙徳进升数年之后虽欲勤于学问恐不得如今日之专也臣窃为陛下惜此日月愿以学为急则天下幸甚论语记圣人言行之要修身治国之道无不在焉尚书言帝王政事人君之规范也论语虽已讲毕望陛下更加详熟尚书未讲者亦望陛下先熟其文臣等以次讲觧及之则陛下圣意巳先有得矣臣不胜拳拳之愚
　　祖禹又乞置无逸孝经图奏曰臣窃以无逸者周公之至戒孝经者孔子之大训陛下嗣守祖宗鸿业方以孝治天下二书所宜朝夕观省以益圣徳昔仁宗皇帝初建迩英阁即书无逸于屏间其后歳久而又命知制诰蔡襄书之仁宗曰朕不欲背圣人之言乃置之左方又谕侍读学士丁度取孝经之天子孝治圣治广要道四章对为右图命侍读学士王洙书之又命学士承防王拱辰为二图序亦令襄书之仁宗尊崇经训如此陛下宜以为法今迩英阁止书图序于屏间而无逸孝经二圗不复张列臣欲乞指挥所司检寻如旧图尚在乞置之左右如巳不存则乞特命侍臣善书者书之其蔡襄所书图序从来置在御坐之后昨因脩展迩英阁方彻去却书于屏间此圗乃祖宗旧物臣窃惜之伏乞依旧张挂三圗并列如仁宗朝故事以彰陛下钦明稽古仰遵先烈之意
　　祖禹又进尚书说命讲义奏曰臣等近进讲尚书说命窃以为君治天下国家钦天稽古修身务学任贤立政至言要道备在此书诚能法之可为尧舜昔太宗皇帝尝曰尚书王言治世之道说命最备特诏孙奭讲此三篇伏望陛下详览深思必有啓廸圣学之益臣等虽罄竭謏闻讲觧于前谨輙记録所言编冩成册以备寻绎或赐顾问庶防少助聦明之万一其说命讲义三册谨具上进
　　五年祖禹为右誎议大夫又乞常观圗史上奏曰臣伏见仁宗皇帝庆歴元年七月出御制观文览古图记以示辅臣皇祐元年十一月御崇政召近臣三馆防谏官及宗室观三朝训鉴图臣窃以古之帝王常观图史以自戒仁宗皇帝讲学之外为图鉴古不忘箴儆以养圣心又图写三朝事迹欲子孙知祖宗之功烈如目覩之二图皆常颁赐臣僚禁中必有本臣愿陛下以永日观书之暇间览此图可以见前代帝王美恶之迹知祖宗创业之艰难不唯有所戒劝易于记省亦好学不倦之一端也
　　元祐四年中书舍人彭汝砺上奏曰臣闻昔者周成王即位始谋于庙其言忧深思逺栗栗悼惧若方陨渊坠谷所以求其臣甚至而羣臣进戒乃反覆曲折独以学问为先务其诗曰念兹皇祖陟降庭止于乎悠哉朕未有艾又诗曰维予小子不聦敬止学有缉熈于光明佛时仔肩示我显徳行其君臣可谓知本矣是时周公毕公召公史佚实在左右前后伯禽唐叔实相与周旋而犹有管蔡之祸周之不亡者以此唐太宗取名儒为学士者十八人如房龄杜如晦之是也畨宿迭侍相与讨论古今考前王之成败虽闲燕饮食皆与于是在下之情无不达在上之失无不得二君卒为周唐贤君古今事不同体当使内外左右朝夕所以辅拂之者咸备其要则在择人茍非其人犹不如不为之愈也汝砺又奏曰臣闻治乱之防在于好恶好恶之端在于谨其始其始正无所为而不为正其始不正虽有智力不能善其后是以人主必务学学莫大于近正人陛下盛徳至行得于天者甚厚见于行事者甚善此非臣下所能窥度深浅也近侍进读儒臣劝讲见闻可谓甚博耆艾在前忠良在后其辅翼可谓甚众夫学者非徒出于口耳之谓也闻乎其言将见于其行得乎其心将见乎其外今臣下所诵说陛下能昭然不疑乎能沛然有所得乎使诚无疑也使诚有得也固甚善若犹未也是为名而已是为观美而巳今延英之对迩英之讲隔于内外见有不得而乆限于上下言有不得而尽虽太皇仁圣所以拥防啓佑者甚至然天性之爱不可以责善久矣然则陛下退而与处者其谁欤其使令者其谁乎其妇人乎辅拂之人寡顺从之人众学问之日少安闲之日多善或莫之告过或莫之谏臣甚惧所以辅成圣徳者或未备也记曰三王四代惟其师诗曰自天子至于庶人未有不须友以成者然则师友不可无乆矣然则如之何曰尊有道者择有徳者不使柔邪权谲之士间厕于其间闲宴与俱言动使相接焉简上下之分势尽君臣之底里问以所疑而无隠质之所欲而无间有善焉使必告告焉而必从有过焉使必谏谏焉而必改如是而不尧舜如者未之有也惟陛下防意无忽汝砺又论人主尽道在修身修身在正学奏曰臣闻之孟子曰欲为君尽君道欲为臣尽臣道二者皆法尧舜而巳尧舜之治至矣上达日月星辰旁施草木虫鱼幽格神外薄四海逺及于万世其原则修身而巳书曰克明俊徳以亲九族九族既睦平章百姓百姓昭明协和万邦黎民于变时雍其本末施设次序可谓彰明较着而自汉迄唐千数百年有为者众而终不能窥其髣髴非圣人所为终不可及盖后世为之不至而巳以区区千里之齐其君盖不过中人孟子之为臣非其道不陈于前故其言曰不以舜之所以事尧事君不敬其君者也不以尧之所以治民治民贼其民者也孟子欺乎哉修身无他在乎学而巳大学之道始于诚意正心终于治天下盖古人以天下为不可胜治故所治者一国而巳以一国为不可胜治故所治者一家而已以一家为不可胜治故所治者一身而巳又以一身为不可胜治故所治者一心而巳心正故身正身正故无所不正此其守甚约而其施甚博其源甚近而其流甚逺其事甚难而其理甚易然心至微者也至危者也古人譬之槃水焉正错勿动湛浊在下而清明在上则足以见须眉而察理矣微风过之湛浊动乎下清明乱乎上则不足以得夫形之正也心亦如是矣至虚而能受至神而甚察茍有蔽之则有不能别黒白矣蔽欺之言入则是非有不得其正私比之言入则喜怒有不得其正功利之言入则取与有不得其正便佞之言入则好恶有不得其正此学之大戒也恭惟陛下圣学所得固自防于世俗之表惟加之意而已敷求硕徳以侑劝讲容纳正言以闻过阙思之至于谨辨之至于明问之至于博积之以渐要之以乆持之以不倦行之至于不巳其本正矣事至而不惑物来而能名回环而观惟陛下所欲为而巳二帝三王之盛盖不跂而至也诗云俾尔弥尔性似先公酋矣性人所有也盖有不能充而成之者又曰学有缉熈于光明光明性所有也缉之熈之在学而巳书曰学于古训乃有获盖学莫如师古又曰念终始典于学言学之不可一日巳也臣愚亡识惟陛下幸察右誎议大夫朱光庭乞召讲官询访以进圣学奏曰臣闻孔子曰吾十有五而志于学周颂曰日就月将学有缉熈于光明由此言之圣人未有不学而至于道也恭惟皇帝陛下生知之性天纵之圣聦明睿智与日増新然而正当孔子志学之年成王缉熈之旦彊勉学问则可以大就尧舜之徳矣臣愚乞陛下每五日一次退朝之后清闲之燕召讲官于便殿亲发圣问询访人君之所先务古今之治乱可以为法可以为戒者三五事同召执政大臣坐而论道自来年正月为始如此则圣学日进君道日隆尧舜之徳不难至矣伏望太皇太后陛下日劝皇帝陛下专心圣道以致盛徳
　　五年御史中丞梁焘论进学之时不可失上奏曰臣闻自天子至于庶人皆以修身为本本乱而末治者未之有也故曰身修而家齐家齐而国治国治而天下平古之圣人未有不以修身而为本者也书之称尧曰克明俊徳以亲九族九族既睦平章百姓百姓昭明协和万邦黎民于变时雍克明俊徳者自明其徳脩身之谓也九族既睦者家齐之谓也百姓昭明者国治之谓也协和万邦黎民于变时雍者天下和平之谓也其始则正心诚意而不出方寸之间其终则徳业滂洋而遍满天下是圣人之道所持者约而所致者广也有天下者能知尽心致力于此而后可以奉天享国矣夫明徳者孰先而能焉必曰学而巳矣礼曰大学之道在明明徳谓人君有清明之徳必由学以发之然后能光被四表格于上下以此知虽天子之尊而能成圣者其必由学乎说命曰王人求多闻时惟建事学于古训乃有获盖事不稽古从政则迷是君人者不可以无学也又曰惟学逊志务时敏厥修乃来允懐于兹道积于厥躬盖学之在身非一日而致由积善以成之是学之时不可以失也恭惟皇帝陛下受天明命早有万国日就月将学以成圣此其时也愿择吉日诏开经筵优接劝讲进读之臣使从容反复治乱之事究先王之蕴辨歴代之迹无惜圣问再三询考使圣心晓然无疑日新一日可底大成愿加圣意无忽臣又愿陛下万机之暇防思经筵讲读群臣所论之事以考政事之从违得失以裨皇帝陛下之聦明屏逺声色造次不忘古训博厚髙明与天地并徳臣不胜拳拳恳切之至
　　焘又上宣仁皇后劄子曰臣恭惟陛下以大公至正之心保防皇帝周宻严谨委曲纎悉起居寝食之间无不防神而注意如天地久于其道无一日之或怠也诚有大功于宗社有大徳于天下矣陛下钟爱皇帝如此其至然而特为其爱之小者非所谓大爱也所谓大爱者在成其圣徳尔成圣徳者其必由学也仰惟陛下之聦明非不知其大爱之以成徳而独以为皇帝冲眇而未暇学乎今皇帝圣年十五齿亦已长矣自古人君逺则十五而冠冠者谓有成人之道在庶人则为童子在天子则为成人何也谓王教之本不可以童子之道理焉故必责善而进之以成人是以古之学者十五入大学谓七八之数隂阳而志明可以学矣志巳明则当识其至善而逺其所不善故孔子曰吾十有五而志于学皇帝清明在躬天禀英异以圣人志学之时稽焉则不可以不学也以天子成人之道望焉则不可以多暇也伏愿陛下当天春布徳之元王正授政之始面勉皇帝早开经筵召见儒臣谈经读史从容赐对熟复古今宫中遴选茂俊之人以诱掖讲说审择谨厚之人以辅视兴寝服勤道义为聦明睿知之徳踈逺纷华为康寜寿考之资习之既久乃如自然至若诚意喜书正心乐道终副海内圣神之望不贻宸衷宵旰之忧协成静治为太平之真主焉然则陛下他日退托深宫还辟自处保防之慈有始有卒佑我大宋万世无疆之休而功徳于此足矣诚清衷素所属念者臣敢妄论以发之亦惟陛下亟行而无疑非独臣之愿乃天下之愿非独臣之幸乃天下之幸臣不胜惓惓
　　八年五月七日端明殿学士兼翰林侍读学士左朝奉郎守礼部尚书苏轼同吕希哲吴安诗丰稷赵彦若范祖禹顾临等奏曰臣等猥以空踈备员讲读圣明天纵学问日新臣等才有限而道无穷心欲言而口不逮以此自愧莫知所为窃谓人臣之纳忠譬如医者之用药药虽进于医手方多传于古人若巳经效于世间不必皆从于已出伏见唐宰相陆贽才本王佐学为帝师论深切于事情言不离于道徳智如子房而文则过辨如贾谊而术不踈上以革君心之非下以通天下之志但其不幸仕不遇时徳宗以苛刻为能而贽谏之以忠厚徳宗以猜疑为术而贽劝之以推诚徳宗好用兵而贽以消兵为先徳宗好聚财而贽以散财为急至于用人听言之法治边驭将之方罪巳以收人心改过以应天道去小人以除民患惜名器以待有功如此之流未易悉数可谓进苦口之药石鍼害身之膏肓使徳宗尽用其言则贞观可得而复臣等每退自西阁即私相告言以陛下圣明必喜贽议论但使圣贤之相契即如臣主之同时昔冯唐论颇牧之贤则汉文为之太息魏相条鼂董之对则孝宣以致中兴若陛下能自得师莫若近取诸贽夫六经三史诸子百家非无可观皆足为治但圣言幽逺末学支离譬如山海之崇深难以一二而推择如贽之论开巻了然聚古今之精英实治乱之鉴臣等欲取其奏议稍加校正缮写进呈愿陛下置之坐隅如见贽面反复熟读如与贽言必能发圣性之髙明成治功于歳月臣等不胜区区之意
　　知河中府范百禄论黄帝尧舜飬生禔身之道上奏曰臣伏以陛下留心大学之道日就月将渊源精微积善成圣以至于髙明光大无所不通此乃宗庙社稷之休天地元元之福而太皇太后丰功盛徳也臣千载之遇实与四方生灵同兹庆幸然臣区区管窥犹愿有所献焉者诚以为圣主之学诗书礼乐之大道徳仁义之实与夫一祖五宗之典法谟训英谋睿烈既日陈于前而饫闻于上然犹有不可一日而离者盖又有黄帝尧舜之道存焉人主欲尊其慕尚必行三圣人之道傥未知师三圣人之所以养生禔身以永保天下生民之福以长固国家无穷之休则何以致行三圣人之遗心余积也哉凡三圣人所以养生禔身之要布在方诗书周易传记百家灿然备载皆可参考臣愿诏经筵讲读官讨论采掇自古黄帝尧舜以来帝王养生禔身可法之言可行之事于防日所进故实内时以一二上资圣览或意义有所未显亦宜雍容敷绎以闻愿陛下观其所以致福夀康寜之术取法而行之览其反此而致不善者规警而戒之孔子曰少之时血气未定戒之在色易颐之象曰君子以谨言语莭饮食言语犹莭而况其余乎臣戆愚匹夫之虑不足以为陛下至计方出守外郡逺去阙庭臣子之心不胜悃愊伏惟防神省察
　　绍圣元年曾肇乞选端良博古之士以参讽议奏曰臣闻玉虽美追琢然后成珪璋金虽坚砥砺然后成利噐人主虽有自然之圣质必赖左右前后磨砻渐染所闻正言所见正行然后徳性内充道化外行以之知人则无不明以之举事则无不当故周公之戒成王自常伯常任至于虎贲缀衣趣马小尹左右携仆百司庶府必皆得人以为立政之本穆王之命伯冏亦曰命汝正于羣仆侍御之臣懋乃后徳交修不逮遴简乃僚无以巧言令色便僻侧媚其惟吉士下至西汉犹诏郡国歳贡吏民之贤者以给宿卫则虎贲之任也出入起居执器物备顾问皆用士人如孔安国之掌唾壶严助朱买臣之专应对则左右携仆之任也虽用人有媿于古亦一时之盛矣其后唐太宗平定四方有志治道则引虞世南等聚于禁中号十八学士退朝之暇从容宴见或论往古成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若夫军国防微时务得失则责之辅相悉不相干其上下相与之际如此是以后世言治独称贞观惜其一时之士不以尧舜三代之道啓廸其君故其成就止此夫以贞观之治犹须招集贤能朝夕亲近然后成功又况有志于其大者乎伏惟皇帝陛下聦明慈惠有君人之徳沉静渊黙有天下之度方且躬亲听断励精为治其志大矣臣谓宜于此时遴选忠信端良博古多闻之士置诸左右前后以参讽议以备顾问陛下听政之余引之便坐讲论经术谘询治道不必限其日时烦其礼貌接以诚意假以温顔庶使人得尽情理无不烛于此增益圣学裨补聦明渐染磨砻日累月积循习既久化与心成自然于道不勉而中于事不思而得非僻之习异端之言无自而入矣如是而施之任人则邪佞者逺忠直者伸以之立事则言而为天下则动而为天下法其于盛徳岂曰小补之哉与夫深处法宫之中亲近执御之徒其损益相去万万唯陛下防意毋忽
　　哲宗时起居舍人王岩叟因侍讲奏曰陛下退朝无事不知何以消日哲宗曰看文字对曰陛下以读书为乐天下幸甚圣贤之学非造次可成须在积累积累之要在专与勤屏绝他好始可谓之专乆而不倦始可谓之勤愿陛下特防圣意
　　侍读苏颂请诏儒臣讨论唐朝故事奏曰臣闻前事不忘后事之师也在昔圣帝明王莫不以稽考古道为有国之先务故能享御永世垂无疆之休然往古所行或文或质施之今日各有所宜臣窃观国朝号令风采超迈百王原其典章文物刑名法制大抵沿袭唐旧其间或有损益亦不相逺然唐之事迹纷纶无统史官所记善恶咸俻善者可以为规彠恶者可以为商鉴往在庆歴之初仁宗皇帝因臣僚上言请防意近代典故遂诏儒臣检讨唐朝故事日进五条曾未朞歳省阅迨遍尝闻徳音宣谕近辅以为有助听断臣伏见陛下祗绍先烈勤劳万几治理之间多用仁宗故事外则迩英讲读经史内则臣僚进献封事古今得失之迹忠贤治安之策固以溢黈聦而积渊虑矣而臣愚管之见犹有所陈者诚见陛下稽古奉先之心孶孳不怠故敢复僭越而尽言也臣闻之荀卿之言曰道不过三代道过三代谓之荡言其逺而难信也本朝去唐正同三代其事近而易考所宜宸扆之留听也臣欲望圣慈特举庆厯故事诏史官学士采録新旧唐书中列帝所行之事与夫羣臣献替之言毎日上奏数事清燕之间特赐览观所冀萤烛末光増辉日月臣不胜惓惓之愿
　　李荐上论曰臣闻効一官可谓卑矣古之人必曰学而优则仕治一邑可谓微矣古之人必曰君子学道则爱人子使漆雕开仕曰吾斯之未能信盖以学之弗优不敢効官尹何为邑子产以为未闻政学盖以学而后从政乃可治邑彼子路使子羔宰费孔子以为贼夫人之子子路复曰有人民社稷焉何必读书然后为学孔子恶其佞夫効官治邑必由学而后可况奄有四海为天下君乎一日二日万机何以俾有条而不紊万邦有众何以俾乐推而不厌一言其防兴防繋之好恶所示靡然成俗如之何俾百工熈哉庶事康哉鸣呼为君实难可不学欤干之九二曰学以聚之问以辨之寛以居之仁以行之君徳也古之圣君任贤所以能不贰去邪所以能不疑作福所以能赏善作威所以能罚恶盖以圣人之道折衷之断然晳矣所以能折衷圣人之道者由其中有学问以为之主也髙宗既旧学于甘盘复师资于傅说观其好学之诚意则曰尔交修予罔予弃予惟克迈乃训可谓勤矣此所以为商之髙宗成王席文王之大谟继武王之大烈观其好学之诚意则曰日就月将学有缉熈于光明佛时仔肩示我显徳行可谓勤矣此所以为周之成王于皇有宋本支百世世有哲王故天纵陛下之圣徳温文日就天诱陛下之宸衷睿智夙成仁爱孝恭出于天性是皆生知天毓受道之质矣重念承平累圣之业御兹九有之师欲致乎治必先乎学学也者致治之道也古之圣贤不可得而见矣其言具载方要之皆王者事尔人臣学之期以致君人君学之自致其治故天地之情隂阳之理吉凶之变失得之故备在乎易而卦者时也一治一乱或美或恶初不可齐乱可使治恶可使美察理之变为时之主惟君乃能之臣愿陛下学易则体干御坤进阳退隂观道设教运神合徳使天下之时常为泰而无至于否常为晋而无至于剥天子之学易固当如此一国之事繋诸侯之本天下之事形四方之风美盛徳告成功者皆在于诗四诗之名各辨其实不敢诬也臣愿学诗则为政之大而无入于小雅为政以正而无沦于变雅无若东周降于国风必使功徳终美于颂天子之学诗固当如此夫尊王正法谨始善终详天地之烖祥着君臣之美恶者无尚于春秋臣愿陛下学春秋则师治而戒乱赏善而罚罪常为知孔子者无为罪孔子者夫尧舜禹汤文武成康之世其典谟训诰誓命之文百王之心迹治乱之大畧者无尚于书臣愿陛下学书则考稽古之得失操制今之法令皇歩帝骤王驰覇骛一皆得之陛下欲以正六职以治六官必也学夫周礼然后百工允厘庶绩咸熈巍巍乎其有成功矣陛下欲以正其威仪详其辞令必也学夫仪礼然后五礼之合制见于典章文物之间六仪之中节见于动容周旋之际焕乎其有文章矣陛下又当发挥孔孟之正道锄薙百家之邪说在亹亹而巳干之象曰天行徤君子以自强不息诗曰勉勉我王纲纪四方惟陛下不倦以终之则日进无疆圣益圣矣天下幸甚伏惟陛下有圣人之材而居圣人之位能进圣人之学以充圣人之道则功利天地泽及万世可侔徳商宗周成矣虽然陛下有好学之诚而无进学之说陛下有望道之意而无明道之人则或博而寡要劳而无功故陪卿之列賔师之选不可不慎臣愿不可与迂儒共学迂儒好为太髙不经之论将使陛下畏道之难行或自画矣不可与佞儒共学佞儒好为茍合过情之誉将使陛下志满假而轻道术或自圣矣愿陛下妙选忠义正直博学守道之士以备顾问则用力少而见功多适道正而为利博天下幸甚
  </div>
  <div class="pagination">
   <a href="历代名臣奏议_page2.html">
    上一页
   </a>
   <a href="历代名臣奏议.html">
    1
   </a>
   <a href="历代名臣奏议_page2.html">
    2
   </a>
   <span class="current-page">
    3
   </span>
   <a href="历代名臣奏议_page4.html">
    4
   </a>
   <a href="历代名臣奏议_page5.html">
    5
   </a>
   <a href="历代名臣奏议_page6.html">
    6
   </a>
   <a href="历代名臣奏议_page7.html">
    7
   </a>
   <a href="历代名臣奏议_page8.html">
    8
   </a>
   <span>
    ...
   </span>
   <a href="历代名臣奏议_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
