<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 51 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 51 页/共 136 页
  </h1>
  <div class="content">
   贴黄检防李师锡以前不见曾除判官葢判官亦不常置
　　窃谓解盐一司事务必不多故祖宗朝置使时少不置时多自转运司兼领已数十年不闻阙事今别置一使则事权不可轻小必与提转略均乃可以统摄州县所主者止是解盐一事抄法利害又未必系此故臣以为先有劳费
　　祖禹改礼部侍郎兼翰林侍读学士转对条上四事状曰凖御史台牒十二月一日文德殿视朝轮当转对奏事臣有管见谨具如后
　　一臣伏以自祖宗肇造区夏刬削藩镇分天下为十八路置转运使副提防刑狱有州三百州置守皆得专达于朝廷有县一千二百县置令皆命于天子其始也收乡长镇将之权悉归于县收县之权悉归于州收州之权悉归于监司收监司之权悉归于朝廷监司者古州牧连帅之职也郡守者古公侯之国也县令者古子男附庸之君也自古封建则有强偪之患郡县则无藩屏之衞汉法古建侯王终有七国之变郡守权重得专生杀唐世自方镇至县令皆有专杀之威不请于朝廷惟本朝之法上下相维轻重相制如身之使臂臂之使指民自徒罪以上吏自罚金以上皆出于天子藩方守臣统制列城付以数千里之地十万之师单车之使尺纸之诏朝召而夕至则为匹夫是以百三十余年海内晏然谋闭而不兴宼窃乱贼而不作舟车所至海隅出日无异近地不惟祖宗仁恩德泽深结于民亦由制置郡县最得其道前世所未有也夫监司付以一路守臣付以一郡县令付以一县皆与天子分土而治者也其可以不择人乎夫一县令不得人则百里之地受其害一郡守不得人则千里之地受其害监司所以代天子廵狩黜陟功罪进退能否内集财赋外衞封疆者也若不得人则一路可知矣朝廷比年命中外两制举监司又出省郎为之亦有意慎选矣然监司有善未尝知也有不善亦未尝问也夫人之情能者不见异而不能者亦见容则自中人以下几何而不惰是以议者多言监司职事不举夫天下之吏患在不奉法令而观望朝廷之意朝廷之意宽则吏治茍简遂至于怠朝廷之意急则吏治惨刻遂至于苛夫观望上下以为宽猛者是未得人也贤人君子岂有观望而为政者哉祖宗以来有考课监司之法神宗时犹行黜陟近岁废而不举臣望陛下诏大臣举行考课之法专考察诸路监司置簿于中书凡有奏请及功罪皆书之参之以众言验之以行事岁终则较其优劣简其能者亦简其不能者而废置之举天下十八路监司不过数十人欲皆知之亦无难矣夫选天下郡守此大臣之职也古者天子亲之汉宣帝曰庶民所以安其田里而无愁怨叹息之声者政平讼理也与我共此者其惟良二千石乎以为太守者吏民之本数变易则下不安故二千石有治理效輙以玺书勉励增秩赐金公卿缺则选诸所表以次用之是以汉世良吏于兹为盛称中兴焉光武广求民瘼观纳风谣吏多得人百姓宽息建武永平之治后世莫及唐太宗曰为朕养民者惟在都督刺史朕常书其名于屏风得其善恶之迹皆注于名下以偹黜陟是以贞观之治几于三代明皇开元之初欲重都督刺史选京官才望者为之十二年以山东旱命选台阁名臣以补刺史十三年帝自选诸司长官有声望者十一人为刺史又勅京官五品以上外官刺史四府上佐各举县令一人视其政善恶为举者赏罚是以郡县多得良吏其治几于贞观国朝太宗皇帝尝语宰相曰朕择循吏俟选及三百人则天下何忧不理临御以来郡县未理由择人之未当也太宗又尝选秘书丞杨延庆等十余人分为诸道知州谓宰相曰刺史之任最为亲民非其人则下受其弊审官院上新所选京朝官充知州者二十余人御前印纸歴子太宗亲书以赐之其略曰惠爱临民奉法除奸因谓知院钱若水曰所赐戒谕有除奸之语恐不晓者从而生事可谕以除奸之要在乎奉法耳朕盛暑中写此岂不劳乎葢为官择人以安百姓也神宗尝谓执政曰朕思祖宗百战而得天下今以一郡付之庸人深可痛心自太祖至神宗未尝不留意亲择郡守今二圣垂拱悉以政事付之大臣然则今日择郡守乃大臣之职也自京朝官以上功罪善恶无若吏部知之为详臣愚欲乞先委吏部尚书取当为知州者具其功过举主而择其可任者保明之以上三省三省召而审察之凡当召者使之言二事以上如转对法或前任利害或朝政阙失不惟可以观其才识亦因以广言路通下情昔尧之试舜亦询事考言舜之用人亦敷奏以言明试以功夫欲知其人不过以言与事二者而已若其言可底行及有功状与其举主多名人则可用无疑矣其不及者以次差之其否者与京府或藩郡通判其罢癃不能任职者与宫观有罪者自依旧法降监当既定其等然后使御史台纠其不当者到官则委监司考其课每及一年则以优劣闻而行黜陟焉如此则能者必出不能者必渐退虽未尽善得人必多矣夫有监司则有郡守有郡守则有县令未有监司郡守得人而县令可以容贪虐昏闇之人也是故天子任宰相宰相择监司与郡守监司郡守当择县令宰相察监司监司察郡守郡守察县令朝廷据其所察而行赏罚此岂难哉夫有考课而无黜陟与不考同今吏部虽以上中下为等文具而已非有赏罚使人劝沮也臣伏望陛下明谕大臣使慎择监司而专考之又使大臣代陛下择郡守其监司郡守考课必行赏罚使监司郡守专察县令庶使天下官吏渐多得人然后可以言治矣
　　一臣伏见近制举殿中侍御史监察御史须通判资序实歴任一年以上人充臣尝受诏与两制同举防议终日无一资序相当可充选者间有一人应格又众论未以为允虽由举者审知人才不广实亦拘碍资格所以尤难得人缘资格之设本以向者多不拘资序或特除选人故立此法矫枉过正臣愚欲乞参酌前后条制裁处其中应举监察御史取第二任知县以上殿中侍御史取初任通判以上更不限实歴一年其寄禄官并以奉议郎以上所贵资序稍寛易得应格兼收众才益广言路亦经久之通法也
　　一臣窃见朝廷常患将帅之才难得其人仁宗时每边臣阙或自禁近除授试之藩阃然后大用外任则都转运使待制杂学士可用者常数人选择而使之未尝言乏岂人才独多于今由朝廷养之有素也将帅之选多出于监司初为监司者先自逺路渐擢至京东西淮南其资望最深绩效尤著者乃擢任陜西河东河北三路及成都路自三路及成都召为三司副使其未可辍者或与理副使资序自副使除待制出为都转运使夫自初为监司至三路及三司副使者其人年劳已深经歴已多缘边山川道路甲兵钱糓皆所谙知故帅臣有阙可偹任使中才之人亦能勉强朝廷以其经歴亦倚仗而不忧夫人虽有聪明絶人之才若未尝目覩终不如亲歴者所得之多也自王安石用资浅之人为监司使之推行新法其奉法稍寛者则以为不才往往废斥其苛急聚敛为士民所共疾者乃得在职或不次进擢是故才与不才两皆废壊而资序一切不用二圣临御以来深惩监司刻薄多以罪黜其任用者又未尝以远近为之资序每边帅有阙则不知可用者为谁由朝廷养之无素也臣愚欲乞复祖宗时用监司之法先自远路渐擢至京东西淮南然后选其能者任三路及成都试之戸部司农太府或左右司郎官然后出为都转运使边臣有阙于此选授则可用之才必多矣今监司除授无法或初除即与近路及三路自三路却迁之远地则人情已不乐在三路者或久而不迁其才能资望又不足以偹边帅之任此所以人常乏也今若复祖宗三路之法以任转运使其提防刑狱转运判官亦择才能者与诸路更互为之使往来出入于三路者常多则知边事者必众矣
　　祖禹为翰林学士上疏曰臣伏见元祐之初陛下召程頥对便殿自布衣除通直郎充崇政殿说书天下之士皆谓得人虽真宗之待种放亦不过此也孔子曰举逸民天下之人归心焉夫举一人而天下莫不归心者何哉为善于幽隐者知其必不废也陛下用頥实为希濶之美事而才及岁余即以人言罢之頥之经术行谊天下共知司马光吕公着皆与頥相知二十余年然后举之此二人者非为欺罔以误圣听也頥在经筵切于皇帝陛下进学故其讲説语常繁多頥草茅之人一旦入朝与人相接不为关防未习朝廷事体迂疎则固有之而言者谓頥大佞大邪贪黩请求奔走交结又谓頥欲以故旧倾大臣以意气役台谏其言皆诬罔非实也葢当时台谏官王岩叟朱光庭贾易皆素推服頥之经行故不知者指以为頥党頥匹夫也有何权势动人而能倾大臣役台谏自古处士入朝无有不被谤毁葢处士本不求仕进能轻富贵公卿大夫自以己不能如此故无不称重将谓处士入朝必有过人之能致太平之术故其责望常重至于不贤者则直以处士为矫诈为沽激为钓名又处士多不次得美官故其憎疾之多是以自古处士入朝未尝无谤毁也陛下慎择经筵之官如頥之贤乃足以辅导圣学至如臣辈叨偹讲职实非敢望頥也臣久欲为頥一言懐之累年犹预不果使頥受诬罔之谤于公正之朝臣每思之不无媿也今臣已乞去职若复召頥劝讲必有补圣明臣虽终老在外无所憾矣
　　元祐中祖禹为侍讲荐讲读官劄子曰臣自居讲职窃谓天子当博求天下贤才置之左右以偹顾问裨益圣学近观祖宗之时讲筵之臣多由旧官荐引故臣每思得人闻达天听然无因而言惧为烦渎或涉亲旧言则有嫌今臣已三奏乞外任将去讲职肝鬲所懐不敢不吐露于陛下臣之愚见可充讲读者具列如后
　　读官王存苏轼赵彦若郑雍
　　讲官程頥孔武仲吕希哲吕大临吴师仁
　　右王存端方厚重素有人望前已执政若使之进读足以重经筵之选苏轼文章为天下第一其名亚于司马光但忌嫉之者多此在陛下主张而用之耳赵彦若父师民以经行淳懿久侍仁宗书筵彦若德性类其先人博学多闻详练故事去年为其子得罪其情可亮非有大过不宜久弃郑雍自为中书舍人臣尝言其可偹讲读雍自居言职风望愈高今读官犹有阙员此四人者实允众论程頥本末臣别具劄子论列孔武仲学问该洽讲説明白仁宗时贾昌朝曽公亮皆以知制诰兼讲职今武仲若以中书舍人兼职自如故事吕希哲是司空公着之子公着尝言此子不欺暗室其人经术履行识者皆谓可偹劝讲今已五十四岁但希哲是臣妻兄故臣久不敢称荐今将去朝廷窃谓言之可以无嫌更乞陛下询问大臣参考其人吕大临是大防之弟修身好学行如古人臣虽不熟识然知之甚久亦以宰相之弟故不敢言陛下素知臣不附执政又臣已乞外任故不自疑望陛下记其姓名以偹他日选用吴师仁自为布衣以行谊称于士大夫元祐初朝廷特召为学官众论皆谓师仁宜入侍经筵臣前后已三荐师仁更乞采于众论臣诚狂愚惟陛下裁赦无任震惧之至
　　祖禹又荐讲官劄子曰臣伏闻仁宗天圣初尝诏天下访求讲说之士今陛下方向学问宜博选正人置之左右臣诚愚陋承乏于此大惧无以少补聪明茍有所知不敢不言臣伏见前校书郎司马康年三十九笃志好学行如古人资性端方克肖其父臣昔与司马光修资治通鉴康为本局检阅文字与之相接近十五年偹覩其人操守如一尤长于讲说使之执经必能称职质于公论皆以为宜臣窃以光之忠直简在圣心如康之贤陛下必自拔擢今臣止言其所长伏望陛下加察而已贴黄臣闻先朝旧置讲官四员今孙觉在宽假臣与顔复轮讲委是阙官臣与司马光相知众所共悉今之所言非敢私于知已辄荐其子实以康之学行可偹劝讲臣受陛下厚恩惟欲得人以助圣学故不敢畏避嫌疑宻入此奏伏乞留中特自圣意处分
　　祖禹为著作郎奏曰臣伏见左朝请郎冯山熙宁九年为秘书丞通判梓州御史中丞邓绾举充台官山自以素与邓绾迹疎及不谙知朝廷事体乞免赴阙辞顺义正不为激讦而风节自高山以母老连任乡便二十余年不到京师臣素不识山之靣因修先帝实録见其辞奏而知其贤询之西南士人称山之美如出一口山年已六十三丁母忧服除当赴阙朝参臣又伏见前睦州青溪县尉张举自治平四年甲科登第以侍亲未尝出官既终养遂屏居不仕元祐之初近臣论荐除颍州教授亦辞不赴臣于去年四月具劄子奏举未蒙施行举有节行文学登科二十七年年已五十不为世用二人者皆可为朝廷惜也伏望圣慈并加不次进擢寘之清要以励风俗必有所补
　　祖禹为右谏议大夫论执政阙官奏曰臣伏闻安焘以母病在假孙固以老疾求退闻焘母病已危惙固年逾七十必是筋力渐难支持臣窃虑执政有员阙不敢不先事而言执政与人主同执天下之权其任至重必有才德公正无邪可保其不欺谩为天下所服者乃可登用不可止以勲旧亦不可止以科第进也枢宻院必得晓知边事多所更歴之人门下侍郎资任最隆皆次宰相伏乞深留圣意慎加选择陛下自去年以前所用执政多协人望其间虽非全德亦有所长可称惟近日所用二人殊不类前后差除臣昨于帘前奏陈料陛下必尽记忆今若有阙不可更不得人重失天下所望也臣不胜区区之愚
　　祖禹又荐陈祥道礼官劄子曰臣伏见秘书省正字陈祥道深于礼学用意专精求之诸儒未见其比昨任太常博士上其所着礼书一百五十卷蒙擢寘秘省校正之职虽为清流然祥道之学未有所施今太常礼官皆朝廷所选用宜更多得礼学之士则议论有所质正伏望圣慈候礼官有阙员复以祥道充职与理秘书省校正资任如及岁限就除帖职不惟礼官得人亦朝廷器使人才用其所长之意也
　　五年侍御史孙升欲乞明降召用裴纶为御史因依上奏曰臣窃闻新除监察御史裴纶辞免除命甚坚议者皆言纶之擢用外廷不知所以被召因依夫未经试用之臣声迹疎远一旦为人主所知任之为耳目非缘近臣论荐则必有章奏感悟人主如唐之马周也且观远臣以其所主进不以礼主或非人虽孔子犹见疑于众人必待孟子以为之辨况裴纶言行未足以信于天下而召用未明宜乎纶辞避而不敢当其命也御史居耳目纪纲之地以正色敢言不避权强为职其进也岂可不自重哉伏望圣慈详察明降召用裴纶因依付外不独使纶有以自明立朝无愧亦所以示天下后世用人之心公也
　　历代名臣奏议卷一百三十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百四十
　　明　杨士奇等　撰
　　用人
　　宋哲宗元祐间誎议大夫王觌言进退执政事上疏曰臣近者伏见左仆射司马光以疾不起中外人情所共痛悼乘舆亲奠恩礼甚渥固其宜也光社稷臣也执政朞年之间兴利除害进贤退不肖功业赫然着于天下凡有识之士不以光得行其志为难而以陛下特达拔擢用光于闲退之中而信任不疑为难也然光之薨上自圣情次及贤士大夫下至于民庶莫不嗟惜而奸邪倾险之人则方且私相庆快也非徒庆快之而已又觊幸非光之比者入而为相则庶几得以复骋其私焉然则陛下命相可得而不慎哉或谓太师文彦博且将代光执政矣臣愚决知不然也何则陛下前日既知彦博耆老当尊礼之而不以三省细务婴之矣今日岂复用以代光执政哉陛下以师臣处彦博最为得体仍俾之平章重事此旷世殊礼也人臣之荣无以加矣彦博以耆德重望而当此殊礼谁曰不然固足以尊朝廷而镇夷夏也惟不当专委以政夫三省事务之繁既非年逾八十之人所能任且又政事之要莫甚于用人而彦博素无知人之誉故比者入朝首荐崔台符而次引楚建中搢绅传以为笑此陛下听览之所及也臣固知陛下必不委彦博以政也或者之所谓乃私忧过计而已臣又闻中书侍郎张璪将乞补外而适当大礼之后执政大臣必更有求去者或者深疑朝廷以求去者之多而既不可以皆听则璪将縁此而亦留矣臣愚亦以为不然也夫璪之不安其职自以弹劾者众私慝暴着公议不容而求去焉与夫无故而求去者异矣朝廷礼意何可以均一也自祖宗以来执政大臣于大礼之后请去者非一或听或否繋于临时顾其人之如何耳若璪者虽无请犹当去之况其有请哉臣故知陛下必不以请去者多而璪亦得留也或者之所谓亦私忧过计而已臣又见侍从之间久次之人其才能趣向鲜有同者陛下将以补执政之阙尤不可不慎也夫知臣莫若君惟不限以资秩前后而视其有大公至正之心能为陛下消危疑厚风化兴利除害进贤退不肖者而用之则有补于圣政矣陛下勿谓司马光既薨之后更无其人也臣愿陛下左右大臣必深察详择之既知其可用矣则礼遇之信任之而无忽焉异日必有尽忠于陛下如光者出矣茍非其人而有蠧于国则去之何伤故曰任贤勿贰去邪勿疑也此臣之所陈陛下皆有已行之效者圣心虑之当已熟矣何必臣言然臣之区区以谓陛下惟能终始于此则可以成太平极治之业而无愧于尧舜三代之君也惟圣慈详酌干冐睿听臣无任战汗之至
　　觌又奏为言差除召试事上疏曰臣伏闻为治之要莫先于用人故书曰惟治乱在庶官官不及私昵惟其能爵防及恶德惟其贤夫自古以来为国家者岂不欲皆得贤者能者而官爵之惟其私有所自蔽则不能者有时而以为能恶有所难知则不贤者有时而以为贤焉此官爵所以不得皆及于贤者能者而治乱亦不得不异也臣窃见近日差除多不协于公议夫监司者一路生灵百城官吏休戚之所繋也可得而轻授耶然而阘冗不才如王公仪庸暗无耻如盛南仲与贾青朋奸如程高为李宪奴使如孙路者而皆得以为之则彼一路生灵百城官吏休戚之所繋者乃在此曹可不为之痛惜哉且陛下之用监司不可谓不慎矣既委执政以择之又命侍臣以荐之所用宜皆得人也今犹公议不以为然者葢人之难知亦已久矣非特今日也今侍臣虽荐之而于能不能之间岂皆无惑哉执政加察而用之可也执政虽用之而于贤不贤之间岂皆无惑哉言事官操公议而论之可也言事官之言诚不妄则陛下行之何疑若以谓侍臣既荐之矣执政不当复察而其人虽非亦用之执政既用之矣言事官不当复论而其言虽是亦置之如此而欲任用之得人不亦难乎方二圣临朝羣贤辅政不应有此弊臣但见比者除授既多失当及言事官论列又不施行故窃疑之此非朝廷之福也臣前日复闻除刑部郎中王振为大理少卿自郎官为少卿虽非迁擢然振之为大理官久矣当杨汲为卿之际因其满罢又荐以为大理正振憸巧刻深最为杨汲崔台符所爱信汲台符鍜链之狱多振力也前日为郎官已骇物论今又使之治狱不惟恐故态复作以害良善兼众论必以谓朝廷复用酷吏为廷尉矣非所以安人情也臣愚窃谓承崔台符杨汲王孝先之后须用稍通经术性质忠厚之人为之卿而使天下无寃民乃有补于圣政如振者当与台符汲孝先同黜安可以复用也臣又闻执政所荐馆职非时召试外议籍籍亦谓其人有不足以辱文馆者夫执政大臣各举其所知以应诏岂不欲高才盛德之士以称陛下之任使哉葢洁其进者皆不保其往爱其才者或不察其行故未免人言之多也臣亦望陛下宣谕执政更加采听而去取之庶几召试之后人无异论臣智识浅陋岂敢自谓知人然今所论列皆得之于公议也惟圣慈详察
　　觌又留安焘疏曰臣窃闻同知枢宻院安焘家居请郡臣愚不知圣意之所在将听其去耶不听其去耶臣伏见安焘与清臣其才能皆无足以过人者当蔡确韩缜章惇张璪当国用事之际焘清臣惟务顺从不能有所建明方是时不惟确缜惇璪为可去而焘清臣亦可去也然谏官御史交章列疏具言确缜惇璪之恶而罕及焘清臣者本非为恶之人虽务顺从其情可恕故言虽或及而不力也昨者清臣自尚书右丞除左丞论者谓清臣虽序迁而常才不可以更有进擢臣之説亦如是也焘自同知枢宻院除知枢宻院论者以谓焘从执政下列而直出门下侍郎之上超躐太甚臣之説亦如是也葢其时确缜惇璪未尽去小人之党方炽得全才重德之人进为辅相以肃清邪党而焘清臣素乏骨鲠之誉无足赖者然言者犹止欲朝廷不更升迁而已未尝欲陛下逐而去之也今确缜惇璪皆已罢黜邪党既清先帝之旧执政惟焘清臣在焉陛下若遂听其去则过甚矣葢焘若去即清臣迹亦不安而复须求去其势然也臣向论缜璪奸邪累防陛下宣谕欲存留旧人此圣度高远过于常情万万然缜璪奸邪显著势不可留以害政故终为众论之所不容陛下必欲留旧人焘清臣可留也焘清臣虽常才而留之无害于圣政去之有损于国体此公论也臣窃见言事臣僚惟务以弹劾为事今焘之求去彼虽知其留之为便而不少肯为陛下言者避嫌疑也臣不敢以嫌疑之故不尽忠于陛下惟圣慈详酌
　　元祐六年觌为刑部侍郎转对劄子曰臣伏见诸路监司移易频数座席未暖已或有欲去之心职事不安岂能为经久之计夫官不宿业古今之通患也今虽员多阙少久任稍难然中外官司犹颇有三年之法至于监司岂可以责之速效而转徙频数比它官特甚大率一路之间郡县百数廵歴经年未能周遍官吏之能否民物之利病非熟见而详察之未易得其实也或数月而易或朞年而罢则虽有高才远虑何暇施为甚者习为因循茍简以幸替去弊无所革污吏不知畏长久之策置而不讲故转运司财用日耗提刑司常平坊之政浸以隳坏此不可以不恤也臣伏望朝廷立监司久任之法明诏诸路监司以久任之意使才高虑远者有所施为因循茍简者知其无以迯责则各思自竭而职事举矣
　　元祐中殿中侍御史吕陶乞差梁彦通充监司任使上奏曰臣窃以朝廷分遣监司临按郡邑生民之休戚一道之利害系其举措事权至重选任或失人乃受弊非彊明通恕深知世务者不可輙付臣将命使辽经途河朔官吏能否粗得而知伏见右朝请大夫权知邢州梁彦通性资不茍识虑甚明慎守官箴偹谙民政不任察而下情通不峻刑而羣吏畏赈惠流散屏息宼盗皆有良术见于治效况彦通更践之久累防烦使甞经六任堂选实歴三任知州资序不为不高劳能不为不着尚淹一郡众论惜之今知邢州至三月已及一年伏望圣慈检会本人资歴及其劳效特降指挥差充监司任使必能宣布德泽振举教条上副简拔之意
　　陶又上明任劄子曰古之圣人制为君臣以立于朝廷者岂独辨上下之体全人主之尊而已乎其势必相须其义必相济将以办天下之事也然而君臣之际常患乎责之非其任待之失其心无相与之情以固相须之势无相信之实以伸相济之义是以贤智才能之士不获自尽于上而治道有未至焉此其故非他葢人主以细务为先而不留神于天下之大计以猜嫌为术而不思忧患之谁与处也天下之事固有大小矣治乱安危之机政教威福之具所谓大者也举而责之大臣则当矣大臣之责既重而天子待之又深不以崇高富贵自处而薄其顾遇之礼不以盈成闲暇为足恃而与之计及存亡休戚之外相接以情相交以道上无疑贰之隙而下无猜嫌之端则固能竭忠致力尽其为臣之分而天下之事不足办矣此易所谓泰而刘向以为通而治也永惟尧舜之盛九官分职礼乐刑政任得其人而朝廷之上咨嗟都俞君有以询于臣而臣有以告于君其言皆出于恳诚而其道各务于训戒昌明之化基于此欤汉高帝唐太宗皆以英豪葢世之才经营吴下奇谋宻画则责之萧张典章礼乐则求之房杜其君臣之间相与论议则丁宁反覆切究事情宻如朋友此圣君贤主善任大臣而能尽其心以崇王道之大略也二府者所谓经邦论道之官与天子维持天下而图安危者也其智虑之所存其才业之所及岂止于除吏防狱之间而不出金谷律令之外乎生民未乂必有以安也四夷未懐必有以御也教化未至必有以导也纲纪未偹必有以完也朝廷之所责者其重如此则所待宜何如哉昔我祖宗皆深明大臣之任而有以待当时之辅相可谓至矣或谕以抚夷夏和隂阳为効或戒以进贤退不肖为职或命以簿书之外极言时务或赐以诏防问御戎之防或给以笔札俾疏陈利病其于君臣之义岂不笃哉此真忠大节之所以感奋而嘉猷至计之不可黙也天下之务孰患其不能尽矣今垂拱坐朝迩英召对奏白之余清间燕见其亦暇及于此乎其未暇及乎臣实疎贱莫得而知也及于此矣则圣贤之交万政毕举天下之大福也若犹未也则上下之情疎而君臣之义有未至朝廷庶务失于讲之无素重贻他日之悔矣固非臣之私忧过计也然好议者窃谓陛下嗣政之始天威赫然睿略雄防如高明之不可窥而度左右大臣虽有远谋奇防可以尽天下之利害犹深思极虑而不敢輙发则亦朝廷之光懿伏惟明主以社稷生民为心敦笃恩义于君臣之际示之以无所不测结之以有所不疑降意垂听从容终日以咨访询求于二府之臣使之陈当世大务而与之图其取舍则虑无遗防举无过事治道日隆而盛德日新矣又曰天子待大臣以不疑则上下之情相通此治化之所由起也而大臣之报于天子岂可少愧哉夫三公之官不以一职而名者葢天下之事靡所不统而未甞专于一也是故与天子论道于朝廷而叅六官之政与六卿之教焉且论道而经邦而六官六卿之政教皆有所与则天下之事安有不责于己乎然而理势有本末体用有大小务其本不务其末为之大不为之小此所以持其宏纲听其治要而不若百官之屑屑也古谓宰相不亲小事者如此而已后世惑陈平一时之言而为之説曰决狱以廷尉治财以司农礼乐有奉常军旅有将帅宰相者任人授职享其成功而已至于施为兴作皆莫得而与也是説者知末务而不知本可袭常而未可应变矣何则天子保御四海临制万事而与之共政者乃七八大臣耳方其天下无事朝廷清明刑讼衰少财用富积礼乐大偹兵革不试则大臣无与彼事而享成功可也若乃法令不一而刑罚滥国费不给而民力困礼荒乐淫而教化流弊军旅不足用而夷狄未畏则安可无与其施为兴作之间哉今天下号为治安然非无事之时也元勲旧德谋议庙堂非无致君援世之术也而天下之人有未谕者三臣是以不敢黙也夫是非异论成败异势则处之以与夺乃可以成天下之利然而功过随之行有得失政有可否则补之以献替乃可以全人主之美然而荣辱继之贤不肖混淆陞黜缪戾则辨之以进退乃可以用天下之君子然而毁誉应之不处以与夺则不能息天下之害而何以成其利不补以献替则不能救人主之过而何以全其羙不辨以进退则不能除天下之小人而何以用其君子是故大臣之于君必息天下之害而不计其功过必救人主之失而不虑其荣辱必除天下之小人而不恤其誉毁此所以成其利全其美而用其君子也汉欲撃匈奴右地魏相以为不可报怨于远夷愿罢其兵既而三世称藩无敢入宼唐欲赦吴元济以恱方镇裴度谓不与贼俱全请自督诸将以讨乃能平蔡人之乱此处以与夺者也今天下之事或急于边或切于国或未宜于民而羣臣有以更张废置之议闻于庙堂则少为之裁决而多委之有司且要以不可有失者何也王嘉在位数务谏诤陈蕃杨震疏佞邪列灾异语皆切直魏元成指陈当否多至数千万言此补以献替者也今朝廷之政未容无失或繋于睿德或该于圣教或动于天变惟谏官御史敢语其端而未闻谋猷入告弥缝衮阙者何也傅迁奸政则孔光勇于罢黜杨肜在朝则王商为之奏免此辨以进退者也今天下之士上自朝廷之吏而下至山林之匹夫修洁操行茍有所立则大臣尝收其器而用之矣至于宿恶巨愆足以戕民黩化幸而未投于罪罟则未闻显白其状而废放之以激清下流而感起昏俗而犹使之贪爵冐位以居人上者何也凡为此者岂非以人君之权不敢侵而功名贵其全欤惟明主深察夫为君之难与为臣之不易既待之不疑以通其情又亮其不侵以责所报则庶乎能释天下之未谕者而天下可以大治也
　　陶又上议官策曰天下承平既久任官之弊极于今日矣仕路寛通纷纭坌塞而朝多幸位也吏员愈众国费益广而生民困穷也郡县之重政有匪人而德泽不宣也日月为劳职业不厉而万事惰废也人人竞进茍觊禄利而防耻销亡也积数十年之弊而欲一朝革之不穷其源而决之于横流未见其可以澄清也弊固有原矣入仕之法不精用人之制不慎也臣不敢远摭古训立为迂疎之论以取高于众惟列述祖宗成宪叅以近事愿朝廷揆酌其宜而用焉可也贡举之数杂流之选比岁讲议熟矣独任子之恩虽加裁节而犹或疎焉臣故曰入仕之法不精也建隆之制岁补有定员而重以试覆试不如奏者坐之也祥符之诏入学习经限年课试对于廷而授之职公卿子弟有以术业不明而罢归也夫定员入学之制固未易复于今而习经试覆可少仿而行矣臣愚以为凡廕奏者可着籍而未命诏以一艺为能若经史若兵刑惟习之听严其科格而覈其能否能者官之而未能者使之退而复习要其成而后命之则上有考实之功下无增年之诈恩补之数颇损于旧而不患于冗滥矣夫州县之吏为考六七举者五六人则可以为京秩而治县门资而京秩者考六七举者一二人则亦可以治县治县者六岁举者又二人则可以为治中为治中者五岁举者又三人则可以为郡守此国家敛才旌善之深术使人乐为之用而不已也然而法制一定循袭既久泥不知变则进退在下而与夺不出于上反为用人之大弊甚可叹也且天子之尊人皆畏信而不敢慢者惟取舍在我而不徇于众人也今责其考任如此限其举者又如此茍有合于式度则选吏而上至郡守皆可计日而得是下有必取之势而上无必不与之理安敢议其贤愚而进退哉所谓人主之威柄者犹不得而持之也夫不议贤愚而惟式度之从则黒白杂糅而官政败壊不足怪矣臣故曰用人之制不慎也臣闻祖宗之时州县之吏陛见而改秩其陞黜可否一出于人主之意而无必得者矣凡以私被坐与决狱而失于深故者屡对而不迁矣自择能吏分治方州而责以秦彭之效矣选治中以佐武人今之为牧者矣录外官功过而阅于禁中矣以名召对而旌擢者二十四人矣凡此者皆以明威断而示奨劝也今陛见之吏未甞不迁向之不迁者惟増岁考而益荐员也郡守治中之举岁无常数而塞诏者众惟有司第其先后而授之也外官之功过天子未甞尽知也召对而旌擢者未见其人也为法如此而求任使之当将可得乎臣愚以为凡吏有陛见而改秩者莫若循按故事差次功过而特可否之増考益荐之令輙废而不用凡京秩而上素所谓举而陞者起今以往悉宜罢去时诏大臣部使者二千石慎择良吏而荐如近日尤异之比岁不过几人命有司与左右之臣详考行能仿用资格如比岁政府除选之类任以守宰郡丞之职明主周询广采而宠荣其卓然者则与夺在式度之外而进退出于威柄天下之吏孰不淬濯奋厉而求闻于朝廷哉其衰懦猥闇自知不能有立于斯世者必亦销散缩藏而不敢觊幸矣任官之大弊庶几可以革也又曰救弊之术如治水既澄其源而不疏其流以就洁清则必散漫四出渐渍汗浊之地而使为向时之患臣前所论者宜为之先可以澄其源矣继而有洁流之议则安敢黙哉夫精其入仕慎其用人者所以进天下之贤而退不肖也以一日之法制施于千万人之间而救数十年之弊则天下之贤岂能尽进而不肖者岂能尽退邪葢亦大为之防而徐道之磨以岁月而期及于彼也夫天下之吏非尽贤而亦非尽不肖其势相杂而未一则导之之术莫若明趣尚严责任使天下之人晓然知君子小人之分不可少乱而朝廷惩劝之道详审别白则贤者安其是而不肖者易其非何弊之不可去哉今日之患葢趣尚不明责任不严君子小人之分乱而所导非所劝故也趣尚者义利之辨责任者勤怠之分也厉之以趋义而不诱之以就利所以明趣尚也然而趋义者多矣督之以勤劳而不开之以怠惰所以严责任也而怠惰者少矣趋义则防就利则贪勤劳则称职怠惰则废事此人情之所同而天下之共知也朝廷之于百官贵其防而贱其贪者欲天下之吏皆防也而或诱之以就利则安能劝天下之防乎乐其称职而恶其废事者欲天下之吏皆称职也而或开之以怠惰则安能劝天下之称职乎且仕而受田者所以旌圭洁之行而养之非计其岁入之丰而设为高爵重位也守以长千里丞以佐郡而令以治县名器之辨在此而不在彼也今圭田之任皆躐而授之不复议名器而惟岁入之辨守或俛而为丞丞或诎而为令矣为之者岂皆妄庸而无知哉世所谓善人能吏者往往流入其中而无甚愧之色谓法令许我以然也趣尚之不明如此则仕者何利不就乎此贪冐之风所以起也夫张官置吏而分以职者欲举吾事也事而不举则职废虽罪之亦无憾矣生民之疾苦未蠲赋税之重轻未一监司守宰之过也可责之矣朝廷尝欲恤其疾苦均其重轻而不责于可责之官乃特遣吏以办臣不知丰爵厚禄而素养之命曰与我共理者将安用邪责任之不严如此则居官者何事而不怠乎此废弛之患所以成也二者非独吏之不肖皆朝廷有以导之而不劝矣臣故曰所导非所劝也嗟夫圭田之躐授足以起天下之贪冐矣况奸赃有复用而无永黜哉祖宗之禁不如是之疎开宝已来有弃市者也恤民均税之特遣吏足以容天下之废弛矣况不职闻上而无失旧物哉祖宗之恩不如是之滥淳化中有处以州佐者也臣故曰莫若明趣尚严责任趣尚明责任严则吏劝而政举也又曰夫古之循吏布宣德泽设为条教使民宜之深而信之笃所居称治所去见思风迹炳然垂休千载而后世莫能及之者何也非古之人皆贤而后世之吏多不肖也非风俗醇漓代变而治体不可复也意者朝廷之于君子待之不适其分用之不尽其材而遂有所不为乎尊贤退不肖者人伦之大别也尊贤所以劝不肖退不肖所以任贤此乃使天下之士求为之用而务有所立也今智愚混乱而失其别用舍重轻惟式度之听是故虽有卓然之才杂处其中而无所辨异则其心必亦自惰而不欲有为矣此所谓待之不适其分也法令者禁非防过之具为小人而设也君子不幸而过犹议其贤能而释之则用之于君子可疎而不可宻也可疎而不可宻者使才胜于法而足以适用不使法胜于才而无能施也举今之法葢宻于君子而使之不能施其才矣科条详悉网罗偹具大至于生杀与夺之间小及于出入起居之际一不可离于法是故虽有倜然之士愿发所存以尽行己之道回环四顾而皆为法之所绳则其心愤懑沮怯而不敢复议安敢触罪冐禁以求惊世骇俗之名乎是以其勤劳止于簿书刀笔其思虑不出于规矩绳墨矣此所谓用之不尽其才也夫君子之始仕则未尝不以济时及物为先务安有不欲不敢之心哉及乎既从事于其间而观其势之如此而志愿之相违也于是抑而不振晦而不彰滀而不流藏而不试惟明主思致天下之力而辅成治道岂不惜于此乎昔之贤君待循吏者可见矣拜刺史守相輙亲见问观其所由不数变易使民服从教化有治効者勉以玺书赐金增秩公卿缺则以次选用今皆不可得而有也民政之重宜莫如守宰一官而共之者三人羣趋于有司阅籍而听命计以岁月輙复代去虽百职旷惰而未至于受赇则澄按所不及其术略不茍而民赖以治则碌碌言罢退而合为一又羣趋而听命矣其所得之分则分毫无损益也昔之贤臣为循吏者亦可见矣使邮亭乡官养鳏寡贫穷而又为之制防祭之具也擅发仓廪以赈余县流民而得全活也减少府用度赍刀布遣诸生诣学京师也以守相赋敛违法而遽解印绶也以孝妇寃狱不理而谢病求去也今皆不可得而有也于法无有而人不可以行也一郡之广坐视斯民之将毙而不能輙济者朝廷有未报也一邑之大熟察斯民之所劳而不能輙革者州郡有未从也不虑乎此而遽为之则姗笑其近名贬駮其兴事甚者至于罪废而不录也昔之人恢闳旷阔多出于绳检之外以望其成功今之吏委曲逊避以趋于法禁之中而求其无过也嗟夫上之所任者既如彼之轻下之所畏者又如此之重则尤异之效循良之政何时而及于古哉待之有别而使进退出于威柄则臣尝议其略于前矣嘉祐之诏有察守宰治行而命以久安者何中道而止也惟明主既先之以择才授任而不取必于式度又继之以循率先宪而戒其屡易以拂去不欲之心而使之磨砺凡天下之吏有以宜民便国而抵罪者可特议其过而时亦宥之勿拘深文遂至废斥以振动不敢之气而使之驰骋则贤者无自惰而有所施古之循吏出矣昔汉臣有言二千石部刺史三辅县令有材任职者人情不能无过差宜可阔略令尽力者有所劝可为今日道也
　　陶又乞戒饬谢景温劄子曰臣窃以朝廷威令之不行亦已甚矣爵禄者人主所持以为驭下之柄而臣子乃敢自择其轻重也王命一出而遽改之中外无以取信则何以耸动四方而尊国体乎葢自陛下继统以来恭黙未言纪纲法度一付宰执凡有进拟多可其奏遂使不知分义之人动懐侥幸谓朝廷可慢而命令不足虔进退去就惟己之便此风一啓为害不细固当戒其渐也西蜀天下之大镇事权委寄素号雄重出守者有大用之渐陛下于臣僚何负矣近者差谢景温知成都乃以老病求免其意非他葢重内而轻外好近而恶远避难而就易且有所待也况景温自开封以罪罢去得知蔡州在蔡州未数月迁颖昌未赴頴昌乃知成都可谓恩渥隆厚矣不满其意有以为辞委质事君岂可如是景温果病且老乎则宰执不当除之使违命而不行也果非病且老乎则是内倚权要亲为之助而自择其便也彼大邦名镇慎选而任之尚且偃蹇不行傲慢自若则穷陬僻郡间关险阻闻命而往者又何不幸也虽朝廷委曲涵容徇从其请遂领便郡而公议殊不平之平居无事优假太过今日除一官而不行明日遣一使而得免万一急难仓猝不知如何用人矣祖宗之世孰敢侮慢至于此也昔真宗除郭贽知大名自陈恋阙真宗曰朕命贽知大藩而不行则何以使人卒遣之又以陈若拙知潭州若拙恳辞不已遂令责降英宗以阎询知广州迁延不赴乃落待制知商州此皆人主慎与夺之权重命令之术也愿陛下法而行之夫景温之事诏命已然臣非敢乞行追改止欲望朝廷特令戒饬以肃骄蹇仍乞宣谕宰执自今已往凡有除拟并须慎择其人使无可避之理务在必行或敢妄有辞免即行降黜所以重命令尊朝廷乃今日之急务
　　邓润甫除翰林承防中书舍人郑雍当制制未出言事者五人交章攻之换为侍读学士雍言二职皆天下精选以润甫之过薄不当革前命以为奸邪不当在经幄今中外咸谓朝廷姑以是塞言者如此则邪正何由可辨善恶何由可明若每事必待人言是赏罚之柄不得已而行非所以示信天下也
　　时二府禁谒加严雍为左谏议大夫又上言曰旁招俊乂列于庶位宅百揆职也彼有足不及公卿之门者犹当物色致之奈何设禁若是且二府皆天子所改容而体貌之者乃复防闲其私如此乎于是援贾谊防耻节行之说以谏诏弛其禁
　　帝尝问朋党之弊御史中丞胡宗愈对曰君子指小人为奸则小人指君子为党君子葢义之与比者陛下能择中立之士而用之则党祸熄明日具君子无党论以进
　　韩川迁殿中侍御史上疏言曰朝廷于人才常欲推至公以博采及其弊也则几于利权势而抑孤寒常欲收勤绩以赴用要其终也则莫不收虚名而废实效近制太中大夫以上岁举守臣遇大州阙则迁诸所表他虽考课上等皆莫得预推原防意固欲得人然所谓太中大夫以上率在京师唯驰骛请求者得之为多至于淹歴郡县治状应法者顾出其下则是谨身修洁之人不若营求一章之速化也于是诏吏部更立法
　　八年左司员外郎张舜民乞留范纯仁上奏曰臣闻物之危者莫甚于缀旒朝露事之急者莫过于拯溺救焚以今日朝廷之势言之彼二事者犹未足喻也东朝在殡陛下初总万几求助之心夙宵在疚天下之人倾耳拭目以观盛德日新之政而大臣不安小人得路数日已来朝暮忷忷至于市井行路之人皆谓宰相争议不叶出而避位在于平日已惊动耳目况大行太皇太后殡涂未干股肱之间已见携贰若不有小人乘微间谍亦未必至此又见已经双日御殿别无宣押指挥便谓圣意已有厚薄纯仁必不肯住浮论百端不可缕数然臣愚独念大行太皇太后召范纯仁于服药之前而陛下听其去于大殓之后不惟君臣去就之分如此之速小人间谍之谋由此得行使朝廷治乱之端自此遂分而于圣德初政亦有深累在臣之愚与凡百姓在廷之士都邑四方之人宁不为陛下惜也尝观前代去留大臣所系甚重近日刘挚苏辙之行有如遗芥中外之人不知其由识者叹骇疑惑至今未已今纯仁又去安知居者之得自安乎一年再出相二年三出相非朝廷之羙后虽有臯防稷契谁肯尽心竭诚以事陛下乎上则大臣自疑下则小人乗间朝廷之势不言可知以臣之愚不若且留纯仁仍乞陛下靣戒二相使之叶力济务勿听间言内足以伐小人之谋外则以厌四方之望使天下之人咸曰纯仁欲去陛下能留之小人有谋而陛下能伐之惟君知臣惟睿作圣宁不羙哉臣职不在言路身非迩臣独区区之诚见危急之微萌愤朋党之倾扇痛东朝之委托忧陛下之孤惸伏思雪涕出位失言不胜廹切之至
　　贴黄臣于元祐二年尝偹员御史上殿亲闻大行太皇太后宣谕只为官家年防臣僚且要尽公勿令小有朋党今圣训在耳仙游未远而朋党已成追诵德音不胜摧痛
　　元祐中刘泾上时议策论人才曰臣闻皇车帝辂置之隙闲而不以载御则腐聚犹积薪象尊龙瓒置之暗陋而不以献酌则污贱犹瓦器人材作辍殆有类此葢天下不可一日无人而胚胎盘错固有渐就非君师孰识之哉朝廷据大鼎烹千岁不调之珍羞养贤无方可谓盛矣然臣不韪窃有疑者或大作之或大辍之使人材一揠而憔悴何也比年之前取材之路广用材之基峻得材之薮富方斯时也天下之士挟寸铢者不安于家日夜増长人人以见遇相波澜君相欢忻各得所愿可掌而见也一噎之戒至于废食取材之路廹狭如山蹊用材之基陵迟如蚁蛭得材之薮空荒如壊圃天下之士闻有处于家者矣无复晔晔煌煌可照之光采也夫岂以取材之路广则爵禄有滥及之忧用材之基峻则小人有轻进之患也哉君子小人更为倚伏兼收博采则此类何所不容要之识用君子识除小人而已以轻进为患而一切拒其来正所谓废食于噎也臣官小邦去国为远莫能罄知然比日取材用材得材三者何如哉臣恐士大夫委放怠而不自振举山林迂野妄以鄙论疑朝廷也臣意人材比他物他事不同早夜提撕于前鞭防于后当使之以千里为歴块九州为席上可也少不介意则平居福防可以幸免一遭急难则爵禄滥及尤甚于取材太广之初小人轻进愈多于用才太峻之际岂若谨持之处作辍之中定以为天下豪杰之归宿乎诗之用贤育材常居太平无事之秋葢太平无事则人君以用才为不急而有至于藐藐故也古者有大过恶朝黜暮收者匿金盗嫂臣贼是也匿金盗嫂臣贼苟材足赎焉亦安得以一时之陷溺遂终身废乎凡人见困于空乏拂乱之地动心忍性者罕矣从而后用之则感激罪悔可以死责此古人所以有取于匿金盗嫂臣贼之意也臣愿陛下加广取材之路拔车山渊试以难剧如昔始事之时至于宿愆疵瑕皆得复用以洗涤山川欝欝之滞气加峻用材之基无遂废于小人轻进之噎加富得材之薮以上齐文王棫朴宣王采芑之事较他事物相亏补利害何如哉葢自天地辟位以来未有以多得人材而反至于溃乱弱削者也
　　泾又论县邑曰臣闻守令之择其难一也而今尤为难方天下简便无事则铨门如归市争取径去无留辙者比年以来铨法为之一变先后名压当与不受往往淹歴岁时或下就空闲不急之局以芘藏其身至用换武麄使冲停过恶之人以充其乏而使士大夫有不乐就之心铨司有轻用之意受命之日一县之纲领百里之民已自堕壊矣尚何督责寄委之虚文哉以臣究观县道其法度既以可守而甚者特苗役事有陷失不前之忧然又力堪倚办则虽百十苖役无足念也诚不乐就者县有大小事有简繁大且繁者过常多小且简者过常少然其间尽心力为之与夫偃仰休闲而治者同一官守同一罢去而上下法网又常宻于大县无功足过在人情亦安肯俛首就之哉熈宁之前县有望次其禄金分十千至十五隆杀之羙非此色人不得为此等县虽其拘挛然亦可以惩艾矣今选人禄金第为一例其以资序升饶者又别事也禄金等则利圭田圭田等则利事简三者无所利而徒就事繁过多之地虽使卓茂鲁恭尚有难色焉臣比见武人以试法换廕子以岁月迁往往出为大邑其词言进止百色梗梗良可取嗤侮而况责其稔政事为陛下爱百里之婴儿乎是为奸胥过恶之愚弄而已以此言之负不洗之过愆而伤弓破胆又可知也臣闻诸议者谓宜以事体简剧为上中下三等上县月给食金五十中县月三十下县不给仍以所隷县賍罚不系省钱充则官无横费而人有乐尽之意矣今兼兵之邑监当之局一比常邑所给为优一比常邑所给等而责轻此所以人人乐就焉陛下试以今官局较之有安坐无事而月给食金者何可胜数至于州县主籴之官出金入粟曽无寸劳而数满万则已自次第给之矣反于县道重爱惜乎又况官无横费而使人人乐为其利害何如哉乃若议为循资减年升季等赏则臣疑过甚而恩有不及周者况今兴利捕盗试法差委其常典大率用此又加以县道岁月之迁则益纷纷矣所以处县道者既重矣然后可以议择材而受也故凡上县则归之中书为堂除少仿今守倅权入之法或旁升或止用皆可也中县委铨司以所谓脚色者差择焉是一举而两得之也则贤者获尽其材而不肖者可以谨守免过今司农之丞簿以歴县道为正葢新进羁生有不闻稼穑之勤故尔司农上有大吏非此属所得专而犹峻为之若此况一邑百里付在令手而使之纷纷颠倒为左右口实彼丞佐亦安得必正救之哉朝廷每一造新则尝责监司以对移举选倚成为急而监司又忽忽奉行而已与其澄汰之于末流则曷若追始出之本一清为源源之利乎比年以水利择材固善矣然一邑百里徒以水利为恤则他关民事者果可以悠悠而已哉今所谓长官者人人羞之而谓诸宰皆曰知县奈何使亲民之官与芸夫牧子比也亦惟朝廷有以增重焉
　　同知太常礼院刘攽轮对劄子曰准御史台告报臣次当转对者臣器识浅庳知虑短乏不足以周知先务裨助教化然臣年七十读书学古所闻不少经歴世事所见非一愚者之虑何啻千数将有一得上副诏求臣某顿首死罪具条画如左臣观前世之事见致治之道莫不始于务民所以使务民者在于治民之官治民之官不同有善取民者有善养民者善取民者得民财而已行一切之政不日而赋入如意趣了目前似若可喜善养民者不然必縻以岁月旷日持久勤于抚字而后百姓家给人足其效难于遽见然善治天下者知取民不可以久常而养民之为贵故去彼取此国家承五代之敝圣化更治不数十岁而民安富葢贵养民之吏而吏得其职尔何以言之本朝之法中外之官莫不以郡县为资叙百官知民事之为先贤才不以居外而为防是其所以宣布德泽周遍幽隐臣愚以谓此尚有未尽者宜稍益而广大之且郡县大小不同事之繁简相达当差为五等异其品秩殊其俸禄自守令掾属幕职以为陞降能者进而居上不能者退而就下即中都显官须人輙取其优最者予之如此则中外之官知务养民为先莫不竞力于民事则百姓何虑乎不富庶而王化何忧乎不淳偹哉臣闻前汉议秦人之政曰徒文具无恻隐之实是实要之确论也国家法令详偹每有所施为輙着为条贯而未尝求民之情夫法令所以助治而非为治之本也今设以无辜之人文致其罪案牍完偹在上者虽极聦明无由别白则此无辜者终亦已矣由是观之法令虽完不如吏之良也既得良吏亦宜阙略微文使得申其智虑如是则圣泽下究元元防惠矣又伏见朝廷分别诸路使监司督察州郡诸路皆数千里之广列城至于百十生齿之众官吏之盛监司为上耳目而听视之若不清防好义不足以正身率下若不智惠敏事不可以兴利除害若不平心一意不可以分别臧否若不勤身劝事不可以周遍幽隐四者有一则一路之治无由可举国家付其重权而内无督察之者中材之人莫不因循茍免或肆其喜怒宠顽用嚚或颠倒民务以害为利或怠惰自肆不勤职业或思避权要抑绌孤远甚无谓也臣谨按汉事御史中丞外揔州郡故赞薛宣之材为其所称进黜退白黒分明今国家亦宜如汉制择御史二人分察外路监司听其风闻言事即有显过露章推劾如此则案察之官不敢旷职朝家耳目万里无蔽矣
　　哲宗时校书郎李昭玘论治吏进防曰君主静臣主动君任逸臣任劳静而逸则使人动而劳则使于人故动而不辞劳而不怨者义之制也举天下之物无以易我者莫大乎身举天下之人无以先我者莫亲乎家既以身事人则身不得而有既以家食人则家不得而懐可予可夺可杀可活莫适而非君也又焉得择事而后安哉孟子不往见诸侯孔子君命召不俟驾曾子居武城越宼至则去子思居卫齐宼至则未尝逃以孟子则无官也曽子则师也若孔子之不俟驾子思之不去葢事君之义不可不畏也先王之时大夫使于四方虽四牡之啴啴周道之倭迟勤至于不敢懐归忧至于不遑将母其心则非不悲其居则未尝宁处不以不能忘私之恩胜不敢慢命之义故也非特使臣之如此也至于戍役之士亦然薇既老而不得食岁既暮而不得归驱之以行道之劳廹之以雨雪之苦告之以靡使归聘之私心继之以我行不来之死志义使然也非特戍役之士如此也虽妇人犹能勉其夫之勤劳告其夫以不可懐归之义凡以致其义而已矣夫或生或死或安或危莫之为而为莫之致而至是数者皆天也若夫遇事不苟免临难不易节有质直而无流心此士之于君臣之际当自致而已茍为不知义而操富贵之势忧事物之累惴惴然惟恐其去已则凡可以避患者无不为也臣尝观东汉之时班超开通西域立功万里五十国皆欵关纳质马援清陇西定岭南跋穷域冐毒雾终死蛮徼二人者岂甘心絶域万死一生之计哉忠义所激然也以光武之贤臣能自致如此而陛下圣德聦睿不自有已优礼公卿大夫轻施爵禄向之以乐与之心屈之以不倦之听将以责在位之臣行令而无壅赴功而不墯然而天下之大事社稷之长防古人未尽之遗利当世必行之良法皆出于上之经营注措之先而犹不能奉承趋走以应指顾至于转徙以避事茍简以违命惧远适则以亲辞厌繁使则以病告使人之如此孰有为上守节死义者哉何不旌拔一二忠义之臣与议政事放斥不职之吏锢而勿用以惩偷慢以励风节使兄弟之臣诚死宗庙法度之臣诚死社稷辅翼之臣诚死君上捍难御患之臣诚死城郭人君恭已正南靣其于责成也何有
　　昭玘又上防曰先王之设官也与之亮天工治天职其人足以任官其官足以行法朝无幸位位无旷事然后可以比羣吏之治收庶绩之熈而成王业方其任人也未尝不劳于所求优其所使葢士之明先王之道达今王之变者得位则行不得位则止迎之以至恭则就不恭则去故有爵以贵其德有禄以富其功有冠冕佩服之尊有车服徒御之盛所以立于朝廷长于民上者遇之已至矣屈樛木之高而引之无遗虚卷阿之中而受之无拒有谏则行有言则听与之以羙意乐之以至诚又亦至矣为人臣者固宜同寅协恭正直在位致其道以养人修其身以行法内尽其心而不欺外竭其力而不懈不择事不辞难知无不为为无不至以服其下之所劳以报其上之所施不能如此而私义以害其公私智以非其上懐禄图存背公死党则先王复何以驭焉有刑以治之而已夫刑之所加常在于不善之小人今乃致于公卿大夫之际下则防防耻之节上则伤尊贤贵贵之义非所劝也先王之意以谓使之既有礼养之既有仁在位独不恤而违上慢命以乱成法所以设官分职复何望于治人哉此刑之不可废也方其功之所取则昼日三接不嫌于无威罪之所去则肆诸市朝不疑于无恕尧之于舜虽迭为宾主而善善之乐惟恐其不优舜之于四凶虽放流窜殛而恶恶之刑惟恐其不着圣人之情无所茍也其于进贤退不肖之义各从其当而已矣周官太宰以官刑纠邦治大司防以官刑上能纠职大司徒令于教官曰各恭尔职考乃事以听王命其有不正则国有常刑虽然其刑之也又岂一日而诛之而轻终身之善哉日不至则待之以月月不至则待之以岁一岁之远犹以为未也三岁大计然后诛之夫诛之则甚厚夺之则不速然犹顽不即工以干上之典此刑之所以无赦也先王之责人也既如此之详而躬自厚者亦未尝不谨也成汤不迩声色不殖货利检身若不及然后制官刑以儆于有位者躬自厚之道也主上取人以身修身以道凡谋之所可听言之所可行降之不迟举之不次朝献其言而暮试其能朝为布韦而暮为卿相用之不违其学与之不求其偹可谓厚于与人矣内则于穆其德外则勤劳其行敦信以一好恶明义以审是非可谓自厚矣官人百吏犹不能徯上之志行上之令告之以嘉猷示之以周行或乖争以起事或偷慢以违命罔上而不忠趋利而无义在所察治而已传曰临事接民以义应变寛裕有容恭庄以先之政之始也然后中和察防以治之政之隆也然后进退诛赏之政之终也一年而与之始三年而与之终今之谓欤
　　绍圣元年吏部侍郎彭汝砺上奏曰臣等以谓治天下之道在得人欲得人在知所以养之吏部縂在选百官之籍审功罪资歴凢升黜之事以诏朝廷予夺自唐以来为任至重于今非古矣废兴进退条目具偹凡所注拟吏挟法以前曰某人于法如此在所取某人于法如彼在所后长贰无所可否惟法之为听虽知其人为贤否锱铢不能移轻重夫知人亦难矣今可以知之者莫若吏部观其事而知名实听其言而知好恶见其容而知厚薄察所举而知所与斯亦过半矣臣以谓人材空乏今日为甚谓当稍责吏部荐拔材能上于朝廷朝廷察之或赐以对或试以事籍之以待任使焉凡荐惟其人非其人而荐之为朋下以人君为可欺为罔上朋下罔上必诛无赦如此则士皆知自爱以待上之考察任其事者皆思为朝廷得人不敢为茍简计此岂小补之哉然其要则在择长贰而已若夫明好恶以示之隆学校以养之选师儒以教之此惟陛下加之意而已二年秘阁校理毕仲游上言曰君子以名用人者为其信于众也一人誉之不足以成名必众人誉之然后可以成名则名者信于众之谓也然士有依名而蹈利不思行已之何如养交取合亦足以成名者故君子之用人必索其实孔子曰吾之于人也谁毁谁誉如有所誉者其有所试矣试者所以索其实也而太史公亦曰其实中其声者谓之端实不中其声者谓之窽窽言不听奸乃不生则名实者用人之大契君子所以配仁义而并行之公道也昔汉宣之治虽不及三代然刺史守相輙亲见劳问观其所由退而考察以质其言有名实不相应者必知其所以然公卿缺则选诸所表以次用之故汉世多良吏于孝宣时为多而龚遂黄覇之徒皆得以良吏自见于世元成而下孝宣之业虽衰然名实之法犹有存者故建武永平间郎官出宰百里尚书令仆亦为郡守而虞延第五伦鲍昱之徒更以郡守入为三公守令之重如此是以卓茂鲁恭皆以县令为循吏茂亦卒至三公则孝宣名实非徒一时之称葢得孔子试之之意而后世可以循用故也自唐以来官在内者重官在外者轻故张九龄欲重刺史县令之权歴都督刺史然后入为侍郎列卿歴县令然后入为台郎给谏而法亦卒不克行本朝之制九品可以为县令七品可以为郡守则是九品之贱已当汉郎官之选而七品之人己任汉令仆事矣持禄处内者既无治民之责而多进退之门守法在外者则数出于俗吏而不见用就有用之者不过由县令而居幕府由郡守而为监司所谓台郎给舍令仆三公未有由此途而出则内官安得不重外官安得不轻是以名实相纷毁誉淆乱养交取合之人渐以得志则守令如龚遂黄霸卓茂鲁恭亦何道而进今两汉之法虽卒难行然当体其大意稍重郡守县令之官通都大邑有善政者数加奬励使必由县令然后居寺监由郡守然后至台省则人人乐于外官赴功治职齐民可受其赐而寺监台省亦将得真材毁誉名实无所纷乱又合孔子试之之意葢事有不召而自至者西汉重功名则权奇倜傥之士出东汉重名节则蹈难死义之臣众有唐尚文词则诗歌赋颂缀文之人亦出而不絶今果重在外之官使必由县令而后居寺监由郡守而后至台省则为良吏者亦将不期而自至名实之论惟所加虑
　　仲游又论人材上言曰人材之所以难得者非难得也物生天地之间贵贱美恶未尝偏无何独至于人而无材耶其所以无材者知之不以其道处之不以其分是故虽有材而如无材材之在人非比貌象声色可以外求也不更事变则有材者且不能自知而况他人而可以知之乎萧曹绛灌樊郦之徒非与高祖遇则沛上之刀笔屠沽负贩人尔岂自知有将相之器哉孔子曰吾之于人也谁毁谁誉如有所誉吾有所试矣又曰视其所以观其所由察其所安人焉廋哉以孔子之圣宜不待试而后知人而孔子必试之则圣人之术可见矣所以者所用之心也所由者所更之事也而所安者穷达利害不动之谓也既原其所用之心又论其所更之事卒要于穷达利害而不动则人之贤与不肖材与不材已过半矣而有誉之者且必试之而后进则孔子之门多贤智者其道然也后世取人之详者小瑕细行或废其终身而用人之寛者抱大故而不问既不原所用之心又不论所更之事卒不要穷达利害之际动与不动而有誉之者又往往不试而后用则虽孔子之圣殆无以尽其贤与不肖材与不材故曰知之不以其道也人之无材未能害于事也惟有材而不肖则可以乱天下故有材之人所宜深察贤与不肖之时也而近世之用人取其材而置其贤不肖人或问之则曰我用材尔此在上者自以为知术而智士之所以寒心而太息者也汉之张汤桑羊唐之裴延龄皇甫镈唯其有材而不肖故虽汲黯卜式裴度陆贽不能与之敌而卒乱汉唐之治则用人者当先定其贤不肖而后论材与不材昔尧之用人伯夷典礼防典乐后稷播种臯陶为大理而皆君子也使后稷有张桑裴镈之行而能播种尧肯任之乎而近世用贤则不问材不材用材则不问贤不肖用贤则不问材不材犹可也用材不问贤不肖则不可故曰处之不以其分也今以大宋之有天下岂比前世而独乏材也惟知之以其道处之以其分则材将自至材者至而天下治矣然私有所怪者庄子曰寓言十九重言十七夫人之材虽寓言重言之所増益而不寓于他人使有重者言之而自献其材则材之大小已可知矣而近世之用人十有五六其自献者此又愈于知之不以其道处之不以其分然则知之以其道处之以其分而无取自献之材正今日之先务
　　三年监察御史蔡蹈论臣僚上殿不得差遣上奏曰臣窃见朝廷近日引见上殿臣僚已防赐对退而俟命十有七八不报而去臣伏思疎远小臣偶缘荐引乍瞻天顔罔不震惧进对之际仓卒遗忘所不能免若其辞貌不近柔佞而有鄙野之气就列之久防有变革且器使之以观其能既而无所取材斥之未晚先王之时务得人材虽侏儒聋瞆有司火修声籧篨防镠之用所谓器而使之者也今朝廷方患人材乏少职事官员阙自左右仆射而下以至寺监丞簿往往通摄无以充数今其进既难则人材益见乏少因而自抑不敢以赐对为望则远近相传士志畏怯不自劝勉殆非养才也诗曰芃芃棫朴薪之槱之传曰量才而任官度德而定位又曰与人不求偹如此则下无遗才而朝无虚位矣官人之盛虽成周不得过也惟陛下图之
　　哲宗时改元建中靖国当国者欲和调元祐绍圣之人故以中为名右正言任伯雨言人才固不当分党与然自古未有君子小人杂然并进可以致治者葢君子易退小人难退二者并用终于君子尽去小人独留唐德宗坐此致播迁之祸建中乃其纪号不可以不戒















　　歴代名臣奏议卷一百四十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百四十一
　　明　杨士竒等　撰
　　用人
　　宋徽宗立左司谏邹浩上疏曰孟子曰左右诸大夫皆曰贤未可也国人皆曰贤然后察之见贤焉然后用之左右诸大夫皆曰不可勿听国人皆曰不可然后察之见不可焉然后去之于是知公议不可不恤独断不可不谨左右非不亲也然不能无交结之私诸大夫非不贵也然不能无恩雠之异至于国人皆曰贤皆曰不可则所谓公议也公议之所在槩已察之必待见贤然后用见不可然后去则所谓独断也惟恤公议于独断未形之前谨独断于公议已闻之后则人君所以致治者又安有不善乎伏见朝廷之事颇异于即位之初相去半年遽已如是自今以往将如之何愿陛下深思之知永兴军王觌上殿劄子曰臣窃以朝廷用人凡内外之职岂不欲其久任特患员多阙少而未能耳员多阙少之弊理当缓图则久任未易遽也惟是逐路监司轻用之则员多慎择之则员少何疑而不久任今一路郡县数十察官吏之能否究民物之利病非一岁再岁之所能尽也不使久其职则务为茍简取办目前职业浸隳弊事滋长夫天下之广吏员之众朝廷安能遍察独赖监司为之耳目振其纲领况逐路不过数人选择差易诚皆得其人而久任之则四方万里之民防赐岂少哉惟圣慈留神以幸天下
　　觌为御史中丞荐用丁隲上奏曰臣伏闻报恩无先于荐士不祥莫大于蔽贤况当吁俊之朝敢效相先之义臣窃见朝散郎丁隲才识高明学问深博行义足以表俗文章足以华国安于管库垂二十年虽公论之所共高而自视常如不足方今政事之急正在人才之少如隲之贤不宜流落于外伏望朝廷擢置清要必有补于圣治如后不如所举臣甘坐贡举非其人之罪
　　元符二年殿中侍御史陈师锡论任贤去邪在于果断上奏曰臣闻尧舜禹稷之相遇其朝夕都俞劝戒不过于任贤勿贰去邪勿疑葢为君之先务在此也夫知任贤而任之之意不专贤不可得而任矣知去邪而迟疑不断虽有去邪之意邪亦不可得而去矣昔齐桓公问管仲曰吾欲酒腐于爵肉腐于俎得无害霸乎管仲曰此极非其善者然非害霸也任贤而使小人间之害霸也又曰郭何以亡管仲曰以其善善而恶恶桓公曰善善而恶恶何以亡管仲曰善善而不能用恶恶而不能去郭由是亡由此言之人君不得任贤去邪之道大不可以王小不可以霸守而不变将至于亡其能霸且王乎管仲且犹知此况不为管仲者乎宋兴一百五十余载矣号称太平飨国长久遗民至今思之者莫如仁宗皇帝臣窃尝考致治之本亦不过于开纳直言善御群臣贤必进邪必退自明道中亲揽万机见政事之多僻知辅佐之失职自宰相吕夷简枢宻使张耆叅副夏竦陈尧佐范雍晏殊等一日皆罢去天下已服其英断矣宝元之初地震冬雷用谏官韩琦之言而宰相王随及四列陈尧佐盛度韩亿石中立同时见黜尝用夏竦为枢宻使谏官欧阳修论其奸邪即日罢竦判河阳晏殊为宰相谏官蔡襄言其不恤边事广置田宅即日出殊知颍州其后不次擢用杜衍范仲淹富弼韩以致庆歴嘉祐之治为本朝甚盛之时远过汉唐几有三代之风若仁宗牵于偏听优柔不断台谏偹位言不见用贤善不进朋奸不去则安能飨四十有二年太平之福乎臣愿陛下远思尧舜禹稷任贤去邪之道中采齐桓管仲善善恶恶之戒近法仁祖纳谏御臣之意则太平之盛指日可见伏望陛下留神省察
　　三年中书舍人曽肇论惟材是用无系一偏上奏曰臣窃观唐太宗初即位急于求治搜拔贤隽不以一途故取魏征于仇讐取马周于布衣取王珪杜淹韦挺于流窜其余罪亡俘虏之臣咸引在朝惟材是任卒赖其助以成贞观之治及我太祖皇帝践祚之始亦以人材为先方是时乘五代衰乱之余太祖皇帝征伐四方粗定天下制度典章尚多阔略又自郭周以后藩镇幕府不得奏辟士大夫罕有资廕入官之门惟进士经学二途而已然岁取进士止三十人经学止五十人选举既难不无滞材太宗知其然故在位二十余年所擢士以万计舍短取长不求其偹一时草泽遗逸之人收拾略尽本朝名臣多繇此出后世称诵以谓太宗明于治体以天下为度非众人所及故能越去拘挛以牢笼豪杰为国之用此诚不世出之英主后嗣所宜师法者也臣伏见近岁以来内则台省清要外则藩府守将类多阙员或曰乏材而然臣谓古者不借材于异代无世而无材患在用之不广尔用之不广则取人有限取人有限则材者不必用用者不必材是以上之政事有旷废不举之忧下之懐能抱器之士有欝塞不伸之叹此宜今日之所留意也陛下临御以来锐于更化其所引拔固已不专一途然臣愚过计尚意左右之臣或未尽以皇极大中之道啓廸于陛下陛下于用人之际不能无方致陛下励精求治之初有人材不足之虑伏望陛下远稽唐贞观所以致治之繇近以太宗皇帝振举滞淹为法无惑于浮言无系于一偏断自圣心惟材是用收其大者以为栋梁柱石其小者亦足偹榱桷扂楔之任庶于经营清朝无施不宜以成治功以通众志岂独天下之幸实社稷无疆之福也在易之泰曰包荒用冯河不遐遗朋亡得尚于中行葢当上下交泰君子道长小人道消之时荒秽者包之冯河不中者用之远者不遗忘近者不朋比如此故得尚于中行所以为盛在书之皇极曰无偏无党王道荡荡无党无偏王道平平无反无侧王道正直如此故能作民父母以为天下王惟陛下留听毋忽
　　肇为翰林学士论减罢监司守臣上殿状曰臣闻朝廷政事以民为本与民亲者莫如逐路监司及州长吏祖宗以来常重其选故监司辞见皆得上殿而州长吏人数猥多不可人人延见则择其州之要重繁剧与夫沿边守御之地为长吏者则许上殿举天下之大无虑三百余州而长吏得对清光亲承训敕者不及百人不为多矣近者伏覩诏书知州军辞见合上殿者减罢其半于半之中又减朝辞上殿者二十有二州其辞见得上殿者才一十有三州而已绍圣四年文臣一路兵钤及监司职任并须上殿指挥又罢不行臣愚窃所未谕也夫祖宗必令监司知州军上殿者岂茍然哉视其貌则疲癃老疾无所揜与之言则能否邪正莫能欺因此以察执政用人则精粗得失无不见矣为监司长吏者受命而行躬闻德音则人人晓达上防有所遵守政成而归亲面天顔则人人各述所知口陈指画而上下之情无有不通者矣非独如此躬亲庶政收揽威权者人主之大柄延见臣下谘询不倦者人主之盛德祖宗以来所以不惮日昃之劳不厌应接之烦葢有以也今陛下初即寳位方当励精为治日接群臣以广聦明以通众志之时而遽有此变更臣愚窃恐四方闻之或意陛下倦于谘询或意陛下略于待士而为监司长吏者亦将茍且因循无自励之志非所以崇德美兴治功也夫自古帝王有志于治者未尝不广延群臣博问兼听而于治民之官尤所注意在汉宣帝每拜刺史守相辄亲见问观其所繇退而察其行以质其言有名实不相称必知其所以然尝曰庶民所以安其田里而无叹息愁恨之声者政平讼理也与我共此者其惟良二千石乎故西汉二百余年独宣帝世循吏为盛汉之刺史即今监司之任也汉之守相即今之知州军之任也宣帝所以综覈名实为汉贤主其本在此以陛下明圣方将兴建德业比隆三王如宣帝所行为之甚易臣愚欲愿陛下近守本朝成宪远稽汉宣帝故事出自圣意申命辅臣自今监司知州军辞见上殿并如旧制内监司及带一路兵钤仍依绍圣四年指挥其余则依今年六月十六日诏书施行所贵上循祖宗之典下贻子孙之法其于政体葢非小补惟陛下留意毋忽天下幸甚
　　右正言陈瓘论绍述上疏曰臣切惟天下万事而人主所当问者一事而已用人是也尧舜之法试而后用是以九年然后见伯鲧之罪歴试然后知大舜之圣不试而用其失多矣陛下欲开言路首还邹浩取其有既往之善可谓得已试之材允合人心无可正救而闻御史中丞安厚卿尚缘往事论浩罪恶欲寝已成之命自明前举之当其説以谓先朝之事且当遵承国是所系不可轻改臣请以祖宗故事明其不然昔唐介之忤仁庙也内指贵妃外诋宰相窜于岭表昭示天下是则邹浩尽忠之言何异于唐介先帝一时之怒何异于仁祖仁祖有日新之意久而变通是以还介于一年之内先帝有日新之意未及改命而弃天下于数月之间爱君之人念此伤痛光续前绪正在今日岂有事事不改而可以谓之善继天下皆非而可以执为国是乎国家一继一述皆本于孝善继人之志善述人之事以太平之久自尧舜三代乃至汉唐皆不及焉一人有庆兆民赖之孰大于此若夫不改父之臣与父之政则是孟庄子之所谓孝耳战战兢兢何足为天子道哉陛下居武王继述之位而执法之臣扬孟庄子不改之说曲徇其请则臣下享因循之利从公议则圣主被愆忘之讥非上误朝一以私意风宪之职当如是乎然则邹浩既来安厚卿可去矣虽圣度寛容姑尔含贷而明示好恶亦不可缓黜幽之典宜自安始伏望即降指挥以警列位天下幸甚
　　瓘又乞罢王师约枢宻都承防上疏曰臣闻成王即政之初群臣进戒之诗曰陟降厥士日监在兹葢言陞黜人材上合天意然后可以慰天下之心初政之所宜谨无大于此也臣伏见驸马都尉王师约近除枢宻院都承防非祖宗用人之法违神考设官之意臣不可以不论也本朝矫衰唐之弊驸马都尉无有任权要者惟王贻永尚太宗女郑国公主一年而主薨贻永即纳所赐第后三十年乃歴边任仁宗知其贤擢任枢宻当此之时贻永名为帝壻实已疏外今师约赐第犹存而未歴边任岂可用贻永之例而遽擢于枢宻之地乎神考诏枢宻院置都承防以文臣为之副承防以武臣为之或叅求外戚之可任者以充此选然一文一武不相紊也今以师约据文臣之位岂神考设官之意乎陛下远师尧舜近法祖宗四方万里无不延颈举踵以观初令未拔寒俊而遽以姻戚先之岩穴之士将何望焉三省枢宻院进拟如此失天下之心矣愿陛下守祖宗用人之法稽神考设官之意罢师约新除以允公议
　　瓘又上奏曰臣十二日曾具奏状言驸马都尉王师约除枢宻院都承防非祖宗用人之法违神考设官之意乞行寝罢未防施行臣所当论未可已也师约在元丰中尝为神考之所试用其人修谨寡过士论亦颇与之然而臣之所言非论师约之贤否特以初政用人不循旧章未拔寒士先擢姻戚恐失岩穴之心以为庙堂之累区区之忠非立异也若防陛下采狂瞽之言寝已行之命则用众从善实为两得伏望圣慈特降睿防罢师约新除以全初政之羙
　　瓘为校书郎论立贤无方上奏曰臣闻书曰万邦黎献共惟帝臣诗曰率土之滨莫非王臣故东西南北之人皆可任也成汤大有为之时所专任者伊尹一人而已矣然而孟子曰汤执中立贤无方所谓无方则立于朝廷者非一人而已也臣谓神考之用人正与成汤相似熈宁之初专任王安石熈宁之末则立朝廷者不主一人而已矣是以天下洗心之士无彼无此皆愿为神考之用而朝廷之上平无偏党成汤之用人何以加此绍圣大臣以纂述王安石为主托继述之文借朋党之説以屏除异己之人因司马光则谓洛人皆不可用因吕大防则谓陜人皆不可用因刘挚则谓东人皆不可用故自绍圣以来西北士大夫皆无望于朝廷甚非神考所以立贤无方之意臣谓善救弊者先救其偏此陛下今日之急务也葢无方之説可以救一时之弊可以为初政之法
　　瓘又论用人惟己上奏曰臣闻用人惟己亦成汤之事也臣尝谓立贤无方则朝廷不偏用人惟己则臣下无党为君之难在此两者成汤所以能由此道而为后王之师者始于执中而已矣中则不偏中则无党无偏无党王道荡荡神考熈宁之初立贤有方用人惟安石熈宁之末立贤无方用人惟己一弛一张得文武之道有始有卒见圣人之心此陛下今日之所当法也
　　瓘又同任伯雨乞罢温益给事中上奏曰右臣闻汉高祖即位之初所先封者皆故旧亲爱之人用张良之言急封雍齿于是群臣人人有自坚之意唐太宗即位之初秦府旧人未迁官者皆有咨怨房乔以为请而太宗荅曰设官分职以为民也当择贤才而用之今不论其贤不肖而直言怨嗟岂为政之体乎臣愚以谓张良之谏有益于高祖房乔之请无补于太宗此二君者一则有听谏之明一则有察言之公故当即政之初不失用人之理此汉唐既往之善初政之所当稽也臣伏闻太常少卿温益除给事中兼侍读按益知潭州日有新州羁管人邹浩道过本州晚投僧寺就宿寄食而益差本州兵马都监遣浩出门续令走卒数辈逼浩登舟使之冐风夜渡而去浩以言事得罪既经行遣不知所过州军更缘何事摧辱逼逐使至于此又分司安置人范纯仁刘奉世韩川吕希纯吕陶皆在本路并为益所侵困当时用事大臣以益为是而天下公议以益为非今陛下召还邹浩厚礼纯仁而奉世之徒皆已叙复所以合天下之公是非也益之所为又已达于圣听谓宜躬揽之初正益之罪而乃擢置侍从处之经筵付以封駮之任非缘端府旧僚何以致此臣愿陛下用尧舜大公之法稽汉唐既往之事罢益新除黜之于外使天下皆知陛下不以故旧之私恩而废天下之公议也如是则一除之失何足以累圣政而不吝之明适足以新盛德臣不胜惓惓爱君之忠惟陛下加听幸甚
　　瓘又进故事曰韩范仲淹并为枢宻副使
　　臣瓘曰韩范二人先以朋党见疎今复并用臣愚尝谓若欲辨朋党先须除忌讳仁祖之初范仲淹杜衍富弼韩之徒当时指为朋党朝廷行遣仲淹书其罪恶两次榜于朝堂景祐中勅榜则以谓仲淹憸言罔上立党挟私躁率诋欺宻行离间宝元中勅榜则以谓仲淹挟朋相援奸利自营结隂好以济仇托强辞而市直当时谏官乘势挤排和其言者如出一口据此两次勅榜则是仲淹以奸憸败露永可弃絶及仁祖翻然悔悟所谓奸憸者忽取其正直所谓诋欺者忽以为忠信如上天寒暑隂晴之变非臣下常情所可测度后并韩并用皆大合于公议天下谓之韩范神考为韩琦作神道碑实载其羙当景祐寳元之间欧阳修论朋党引商纣桓灵之事触犯忌讳无所不至仁祖取其议论不罪其言故天下公议终不见掩臣所谓若欲辨朋党先须除忌讳者仁祖已试之效也神考熈宁之初专任王安石自安石与吕惠卿纷争之后天下有王党有吕党神考于王党之可用者亦用吕党之可用者亦用故二党之祸不及朝廷而于既往之事缘此悔悟从而改旧者多矣未尝悔过而执吝也夫惟不吝然后用人惟己此神考之所以合乎成汤者也葢改过不吝则忌讳自除用人惟己则朋党自消臣故曰若欲辨朋党先须除忌讳
　　以殿中侍御史唐介为尚书工部员外郎直集贤院初介为台官弹宰相文彦博忤防贬岭南未几复殿中侍御史里行知复州寻遣中使召为殿中侍御史论者以谓天子优容言事之臣近古未之有也至是介避言责又欲安全之故有是命
　　臣瓘曰臣尝谓天之运也譬如车轮之转高者复下下者复高其变无常不可执也执者失之老子之大戒仁祖之责唐介一年之间即复召用不惟于唐介如是凡言官之斥逐者无不然也言章及于大臣则大臣必罢若大臣复用则言者亦还正如车轮之往来流转而无所执也上意不偏下亦无党其妙昏昏非众目之所能覩其理闷闷非众心之所能思此仁祖自得于独知者也岂外入之善乎庄子曰天道运而无所积故万物生帝道运而无所积故天下归圣道运而无所积故海内服仁祖用人之术可谓如天运而无所积矣天下之所以归而海内之所以服也臣尝攷唐时牛李之党自牛僧孺对防之后至李德裕死于崖州一报一复凡四十二年而后朋党之祸息仁祖在位四十二年所用之人其类不一然不至立党而相攻者以上无偏执运转在我故机圆术妙足以转天下而不为天下之所转也臣谨按古之朋字即鳯字也一己在上而众鸟从之人主用人惟己则天下之人皆来朋我若威福在下则臣下各自立朋此自然之理也
　　老子曰贵以贱为本高以下为基
　　臣瓘曰文帝纳贾谊讥切之言养臣下以节不辱大臣于是堂陛愈高而基本愈固易曰以贵下贱大得民也何以异于此哉臣尝谓自三代以降善治天下者无如孝文然其术出于老子故仁祖之于老氏也取其简约而神考之于汉文也谓无间然葢老异于孔而其本则同汉劣于周而善亦可取此二圣之所以垂训也仁祖皇祐四年谓辅臣曰朕临御以来命参知政事多矣其间忠纯可纪者蔡齐鲁宗道薛奎而已宰相王曽张知白皆履行忠谨虽时有小失而终无大过李廸亦朴忠自守苐言多轻发耳厐籍对曰才难自古然也上复曰朕记其大不记其小臣三复圣训因考王曽知白之所以见重于仁祖者葢能以清浄之术助无为之化所谓大而可纪者其在兹乎
　　谏议大夫龚夬论封駮差除状曰臣伏闻新除程伯孙王畿蒋长生黎珣鲍朝宾等充郎官给事中以伯孙等皆大臣姻戚已行駮奏未奉俞音复命他官书读侧闻清议殊未为允葢执政荐士自当旁招俊乂若有姻戚果贤邪人自知之今中外朝臣资任人材如伯孙者何可胜数又况贤俊如林未防识擢而首论用此数人是以士论纷纷不以为当若大臣专引亲旧多非其才则朝廷不得无疑若是则后日虽欲进贤不可得也于是天下之真才朝廷不可得而用矣门下本以省审为职若给事中所駮改付别官书则是非不可不决后官所书是耶则前官不为无罪若前官所驳是耶则后官岂可谬书若一切不问惟命令之速行则给事中之职几于废矣恐非建官设属转相维持补捄政事之意伏望圣慈特赐详酌施行
　　大观初蔡京再相向所立法度已罢者复行祠部郎官叶梦得言周官太宰以八柄诏王驭群臣所谓废置赏罚者王之事也太宰得以诏王而不得自专夫事不过可不可二者而已以为可而出于陛下则前日不应废以为不可而不出于陛下则今不可复今徒以大臣进退为可否无乃陛下有未了然于中者乎上喜曰迩来士多朋比媒进卿言独无观望遂除起居郎时用事者喜小有才梦得言自古用人必先辨贤能贤者有德之称能者有才之称故先王常使德胜才不使才胜德崇宁以来在内惟取议论与朝廷同者为纯正在外惟取推行法令速成者为干敏未闻器业任重识度经远者特有表异恐用才太胜愿继今用人以有德为先大观中吏部侍郎慕容彦逢论理会守令劄子曰臣伏见陛下励精政事比降明诏惠绥庶民教养多士所以训戒丁宁甚悉真极盛之举也臣窃谓陛下圣谟高远固非臣子所能仰望清光至于推行德意志虑见于事实而与士民尤亲者葢在于守令举皆得人乐事劝功不以便文自幸则太平之基岂复他求乎朝廷制考课之法殿最赏罚既详且偹臣愚欲乞守令任满课入优等者除合得赏格外其未经选擢之人三省审察如人材果可任使随其资秩特加奬拔或寘诸省府寺监要剧之选或委以诸路监司按察之寄若此群吏闻风莫不激劝各以行治自奋岂惟究宣惠泽上以副陛下恻怛之诚又足以搜扬疎逺以尽为官择人之术其效岂小补哉伏望圣慈特详酌施行
　　徽宗时御史中丞王安中论知县阙官劄子曰臣窃惟陛下天资仁圣爱民重本诏书数下德意具昭而奉承者在朝廷推行者在郡县自朝廷下之省部省部下之监司监司下之郡皆行文书而已至于郡下之县始及于元元之众然则最近民而实行陛下之德意者莫切于县令臣伏覩近日诸路奏请如虔吉管下永静将陵德州平原成都利州等路皆以县无正官上达圣聦而河南明州陜西广东且皆奏乞差人吏部以见榜阙多自春季至今更不刷阙见在任人日有申明过满乞省罢及催差替人者而替期未至者亦多乞宫观或愿就监当大抵诸路县邑不阙官则多未有替人太平多士之时人乐仕宦而百里之任顾独惮往其説有四茍免之涂多难工之事众督察之官不公赏罚之施不均故也先帝成宪初改官人必令作县关陞通判必实歴知县人熈宁元丰间用恩赏改官免知县者少今恩赏改官者众而用考第改官人力足以取堂除乞宫祠则不复到部通判阙自监当人以上稍有因依皆可径得葢不必用赏歴关陞况创制员阙有与当实歴者诸司辟官有乞理实歴者然则谁肯屑为县道哉臣所谓茍免之涂多者此也治县之才世固以为难而责办于法度之中取成于法度之外者又不能无凡买物曰置塲之类者不均敷则不能应抛降之数凡卖物曰铺戸之类者不抑配则不能及桩立之额运送纲栰贴助夫役水旱之诉蠲租则失漕计之指公使之须守法则取州郡之怒臣所谓难工之事众者此也守倅之贤未必能服人而行县季防者又其下僚监司之才未必能戢下而往来督责者又其属官文檄之辞阳戒以无违诏令而风指之峻隂趣使抵冐法禁守倅监司不特资以免责而喜功生事者方以为进身之利臣所谓督察之官不公者此也致功就事县任其劳论罚则独厚于他官第赏则每居于下列臣所谓赏罚之施不均者此也夫近民之官而所以病之者若是遂使所在阙人元元受弊方兹议员多而添阙孰若先填阙以修官臣愚欲望圣慈申严实歴之制舒究责办之实戒监司守倅使同利害公赏罚劝沮使当功罪庶几人无惮往之心不为避免之计县得正官职有常守必有能为陛下宣布德泽勤防下民者事始朝廷而及天下其利甚大惟陛下裁择
　　尚书右丞陆佃执政与曽布比而持论多近恕每欲参用元祐人才尤恶奔竞尝曰天下多事须不次用人茍安宁时人之才无大相逺当以资歴序进少缓之则士知自重矣又曰今天下之势如人大病向愈当以药饵辅养之须其安平茍为轻事改作是使之骑射也左司谏江公望乞用元祐人才上言曰臣日者获迩清光亲承圣训以今日之治体当以继述为先复赐晏闲侧聆睿防以今日朝廷所患元祐人为多臣退而思之既持继述之论必牵于元祐之说此理势之必至者也夫孝子之心莫不以继述为美哲庙固孝于神考矣持继述之论牢不可破辅政非其人以媚于己为同忠于君为异有一语不合时学必目为流俗一谈不相侔时事必指为横议借威柄以快私隙必以乱君臣父子之名分以感动人主故元祐之臣投荒屏裔为之一空所引隂险憸佞轻浮刻薄之小人内结中贵以侦伺主意外生边事以持久禄位人力困竭国用匮乏天下为之骚然泰陵不得尽继述之羙大臣持论不平之过也昔成周之时作兴人材化雨德风浸润披拂菁菁有阿陵之养芃芃足薪槱之用一遭幽厉之祸人才雕落至宣王中兴有德輶如毛民鲜克举之爱莫助之之叹宣王知人才可以培殖而生可以护养而成若芑之新田菑亩培殖护养有力故南征薄采而足用也元祐人才皆出于熈宁元丰培养之余遭绍圣窜逐之后雕踈落莫所余无几天假残息若有待焉陛下有作万物兴覩雨露滂沛咸被湔洗不旋踵召寘禁近或布在台省要藩便郡班班有之万无一生之人既获全活百有十非之者一切俱原岂惟不失前日仕宦亹亹焉有进擢之望人非木石岂不懐恩陛下不用则已用之则若臂之使指若手足之捍头目岂复有不应我哉陛下持继述之论而以元祐人为多不过患其不为使尔此正非所虑也陛下操利势持名器体干刚之德用皇极之道以临御天下以役使群动人臣结发辞亲委质就仕既移所事而事陛下岂有骜然不为使哉陛不不廹其所难不彊其所不能只欲同心协力遵奉神考已成之法度徐将讲求继述之羙意与天下共享其利尔昔齐桓释射钩之讐而管仲得以济其功晋文不宿斩袪之怨而勃鞮得以成其名王珪魏征易所事而不以隂计为讳唐太宗用其直而卒成仁义之治神考于元祐之臣其先非有射钩斩袪之雠隂计之隙也先帝信仇人而黜之陛下黜仇人而用之用其隙犹足以济治况非其隙而用之者乎其肯为陛下尽也必矣陛下若立元祐为题必有元丰绍圣为之对有对则诤兴诤兴则党复立矣缙绅之祸何时已也可不痛哉陛下尝榜朝堂并布告天下以为政取人无彼时此时之间损益惟时之宜用舍惟义之所在又改元诏防亦称思建皇极嘉靖庶邦葢尝端好恶以示人本中和而立政皇天后土实闻此言陛下欲渝斯言其如皇天后土何论述事则一无所作述之而已此诗所谓率由旧章而闵子骞所谓仍旧贯何必改作者也论继志则治虽不同而同归于道时虽不同而同归于治若啓之敬承禹道武王之卒武功者也惟道是同岂泥于已陈之迹哉二典常道也可则若之否则稽之何常之有惟其不常是乃所以为常道也伏望陛下以继述为大计以因时损益为尽美虽歩骤驰骋不越于神考法度之间皆足以为治是犹王良造父之挟舆马驾御疾徐之节在我虽欲项领而为之用势亦不可得已况非廹其所难而强其所不能也扬雄曰御得其道则天下狙诈咸作使御失其道则天下狙诈咸作敌治天下者审所御而已能审所御虽狙诈且为之使况不为狙诈者乎故有国者惟患人才之不多不患多而不可用惟患不能用而已陛下明喻群臣以朕之所谓继述者如此朕之所以遇元祐之臣者如此咸俛承圣训各务同心协力以成继述之羙以保富贵安荣朕于爵禄何所爱焉傥阳为公心隂结死党专立异论务沮成法或怏怏非其君而骜不为使则明行诛斥以戒在位朕于汝无愧汝负朕为多自速之祸也悔何及焉先之以训诰之情申之以丁宁之义终之以恻怛之意此周公所谓予不惠若兹多诰葢有不获免者矣如是元祐之人惟患其不多继述之羙无患其不尽天下何患其不治也在陛下御之而已夫仁者善合人不仁者善离人惟圣人能置人于其间是犹水火之不相能也置鼎焉故能济烹饪之功成五味之和今宰相执政侍从台省陛下善置人焉虽若水火之不相能也必有足以济治者矣此尤不可不察也匹夫之智虽圣人有所不知刍荛之言虽圣人亦知采择臣之言偶类乎匹夫之智也臣之职无异于刍荛陛下或加采择则圣人之不知所以为知之至也
　　左正言任伯雨上言章惇状奏曰臣闻名不正则言不顺言不顺则事不成故欲成天下之大事者必以正名为本臣前者所论章惇求去不可不许此乃名正言顺之事在陛下断之而已惇为先朝宰相先帝山陵未毕不可以出惇也出之太遽则名不正矣今也不然陵土未复而惇自求去去就在惇不在朝廷亦如王珪既死别命旧相死生在珪不在朝廷也惇处可嫌之地迹不自安果于求去理可必从陛下之所以留惇者何哉以别无旧相可以代惇故耳臣前者妄陈愚计以谓范纯仁之贤可以代惇举而相之则天下之心皆向朝廷况是先朝旧相付以陵事乃其宜也急用纯仁而果于去惇则可以慰四海思贤之心可以示二圣用平之意用平则人无反侧得贤则事可谘询假使纯仁辞疾不来而朝廷众美实已兼具考之公议孰曰不然唐顺宗之初叙用谴逐之人陆贽阳城皆当时之贤者未闻诏命死于贬所时不待人良可追恨今纯仁年过七十加以笃疾万一不待诏除溘先朝露非惟无以慰天下之心亦恐老成之言愿告于朝廷者不得剖露岂特二圣之所不足亦纯仁垂死之恨也汉宣帝欲封丙吉而忧吉病不起欲使人加绋而封及其生存也古之明君留意用贤其急如此今纯仁老矣盲不见物押班升降势必不能然而旧德雅望非宰相不足以处之若必坚辞然后改命处以闲局待以优礼有疑则问
　　贴黄仁宗时自侍从而上多以方寸小纸细书问之遇事便询先慰天下思贤之心终获黄耉嘉言之助若不早许惇去何足以成此事乎臣愿陛下先下臣前章三省然后从惇之请改命纯仁所有永泰陵使事令先朝执政时暂典领候纯仁到阙然后交割如纯仁辞免则权付之人便可充使如此则进退辅臣不为无礼改命陵使人无间言名正言顺无可疑者臣愿陛下上禀慈闱断而行之天下幸甚
　　尚书右丞范纯礼从容谏曰迩者朝廷命令莫不是元丰而非元祐以臣观之神宗立法之意固善吏推行之或有失当以致病民宣仁听断一时小有润色葢大臣识见异同非必尽懐邪为私也今讥论之臣有不得志故挟此开口以元丰为是则欲贤元丰之人以元祐为非则欲斥元祐之士其心岂恤国事直欲快私忿以售其奸不可不深察也又曰自古天下治乱系于用人祖宗于此最得其要太祖用吕余庆太宗用王禹偁真宗用张知白皆从下列寘诸要途人君欲得英杰之心故当不次饬拔必待荐而后用则守正特立之士将终身晦迹矣
　　宣和中殿中侍御史许景衡奏罢宫定宋中孚参部劄子曰臣窃惟承平日久吏员滋多而大小使臣尤为冗滥吏部待次者动经数年廪禄不继诚可矜悯陛下至仁及物独智察微灼见注差不行多缘吏职淆杂葢以偶叨一命径归铨选注授冗猥之由实自此出政和七年十一月六日特降御笔手诏节文应缘人吏补官不罢吏职不得参部或日后续降处分并许执奏不行务在百执恪意遵守着为永法无或冲革宸翰布告中外鼓舞孤寒武臣方有就禄之望伏覩近降指挥开封府厅司使臣宫定宋中孚许令参部依旧本府祗应议者咸谓前降御笔焯如日星岂容胥吏小人辄敢邀求冲改如使出于特恩亦碍前立永法伏况前日平江府奏辟吴彦璋充司戸曹事既有成命而吏部执奏以为彦璋曽坐围田水利不寔已系御笔勒停伏防陛下特垂天听究见始末遂罢奏辟指挥确守禁约杜絶欺冐有识恱服如防大赉今者宫定等徒以一时侥幸之故首破御笔永不冲革之法比之彦璋辟命事体尤重若不特赐改正施行深恐后来纷纷籍籍援以为例岂惟吏部右选冗滥之弊未易澄革且使云章奎画援着为永法者殆成虚文此尤不可不论者也窃观自顷朝廷大政皆由御笔处分宜其百辟遵奉庶绩咸熈然而歴年于兹向之积犹未尽去葢有如开封胥吏之类挠法害政者未尝锄治故也臣愚伏望陛下奋干刚之威守已行之令凡有侥幸干请一切断以明刑夫以天下之至公示圣人之大信则立政立事岂不远过唐虞成周之盛哉在陛下诚意笃行之而已臣不胜大愿所有开封府使臣宫定宋中孚伏乞睿断严赐施行
　　钦宗靖康元年监察御史余应求论将相当同心协谋疏曰臣尝谓自古人君出应帝王之运者必有同心一德之臣以大公至正相与去私情由直道谋议虽异不害其为同趣操虽殊而不乖于用故能辅佐弥缝经纶图囘以定祸乱以宁邦家以立法度以施政教成莫大之功定可久之业请举古事以明之昔唐房杜之相太宗也龄每议事必曰非如晦莫能筹之及如晦至卒用龄之防葢如晦长于断龄善谋两人深相知故能同心济谋佐佑帝室姚宋之相明皇也崇善应变以成天下之务璟善守文以持天下之正二人道不同同归于治故能辅佐开元治隆中兴夫三百年间辅弼者不少称良相止四人非惟君臣遇合之难而辅佐之臣协心共谋者为尤难也其次又有武夫勲臣亦能体国徇忠释私忘怨者若防颇蔺相如之于赵宼恂贾复之于汉郭子仪李光弼之于唐是也夫平居无事之时执政大臣犹欲其同心如此又况于艰难未定之时乎武夫勲臣犹能释私忘怨体国徇忠如此又况儒学之士以道义相许以公忠相望以古人事业相期本无怨隙嫌疑也岂一旦各据势位遂乖素愿务徇其私而固为异同者乎恭惟陛下以甚盛之德抚中兴之运时否而望泰法敝而望变民困而望息国危而望安夷狄四侵而兵未解财赋久匮而用益急贤否浑淆而未辨名器冗滥而未清纪纲已弛而未振号令数易而未孚焦心劳思忘寝与食其忧劳天下如此是宜执政大臣仰体至意如房杜姚宋同心相济以图治功之时必无宿怨私憾如亷蔺贾宼郭李之所存也然而议论趣操不能无异要当公心正念以大公至正之道相与无置私情于胸中则善矣又况人之受才自有限量不可同也陛下今所注意而任用者不过一二大臣以臣观之亦各有所短吴敏失之怯李纲失之果徐处仁失之苛失之怯者才不足也其弊则优柔懦弱而失事机失之果者器不足也其弊则勇锐于事而或过举失之苛者识不足也其弊则烦碎伺察而失大体若能各去其短无任私情无昵私恶协心共谋才不足者去其怯而克断器不足者去其果而谨畏识不足者远谋虑而务大体庶可安靖边境为中兴之助矣非特此也种师道姚古皆边鄙老将有谋略威望可以倚任初召师道都人待之如望岁焉陛下既加信任又畀姚平仲以节平仲失利非师道罪也及姚古至并与师道罢之或谓两家世为仇敌不可并用臣谓防蔺贾宼先国家之急而后私讐子仪光弼握手涕泣正在今日陛下何不以此义喻之而两任之乎兵革方兴老将气沮谋格而不用非所以尽人谋也欲望圣慈下臣此章示将帅大臣傥皆能如臣所云陛下虽未能深居高拱亦可少安矣陛下更能留意论相以尊朝廷安中国而御远夷非特为诸臣之幸实宗庙社稷天下苍生之幸
　　应求又论用人太易上奏曰臣闻重爵位则多士劝谨用人则朝廷尊葢与之不重则下轻上爵易于用人则去之必速此理之必然者近者朝廷此弊尤甚末流至今未之能革陛下临御甫三月矣凡用四宰相九执政列侍从者十余人初不谨取故去之每速近日除用尤为超躐有趣召未至而已屡迁者有未收功效而与峻职者有自下僚径为侍从者有取其一言解褐为师儒者有一日差除至二十余人者其人之贤愚能否固未暇论然视爵位亦太轻矣用人亦太易矣夫贤才之士有可不次用者如汤之于伊尹高宗之于傅说不过一人而已未闻当时百执事之众皆然也方今名器冗滥而未清仕进侥幸而未抑诚宜大有刬革以新初政乃复轻易如此臣窃惜之愿诏执事特加详谨毋偹具官僚毋超躐除授毋徇私爱毋用非才使纶綍之下当人心而无烦言则朝廷尊而多士劝政事修而夷狄服矣翰林学士许翰论相上言曰臣尝学易观否泰之象则知君子小人未尝相无于天下虽尧舜在上世必有小人虽桀纣在上世必有君子其所更为治乱相反如此者尧舜错之得宜而桀纣置之失当也故错之得宜则君子小人并受其福是以皆谓之泰置之失当则君子小人各穷于祸是以同谓之否所谓当与不当要在内外之间而已矣泰内君子而外小人则其象内徤而外顺否内小人而外君子则其象内柔而外刚刚者君子之德柔者小人之德也使君子有为于内则内健可以制天下使小人委听于外则外顺而天下从之何谓内外传曰睽外也家人内也否泰反其类也故人君躬必与小人暌而以君子为家人者类固相反虽然人君以一人之明而欲以尽知天下之君子亲之使为家人又欲尽察天下之小人暌而远之则虽尧舜之圣难于此然图其易则必有要矣舜选于众举臯陶则不仁者远汤选于众举伊尹不仁者远故易曰君子有解小人退也前日君子小人上下倒植内外逆施奸防充斥臣未易遽论而独窃怪陛下即位以来朝廷之间未见泰象臣是以请先论之如近日王孝廸之昏庸已汚翰苑而擢中书侍郎蔡懋之顽固已败枢府而犹迁右丞当时四方闻之无不怅然失望此则陛下既悟而罢之矣今又将相张邦昌于庙堂则是古之所谓外今之所谓内进之祸岂复胜言臣窃意陛下圣明岂不知前日之乱皆生于大臣奸谀不去此属无以为治而相邦昌者葢或权以济敌骑之行未必遂用故臣未敢正击而一发其端于此他日若果用之则臣请得以死争之臣以谓陛下正始之时置相不可不谨譬如植木始得嘉木有种其后材将不可胜用始得恶木而植之则恶木日滋其极将至无复取材且君臣一体相须而成自昔未见有君无相而能成大业者也故陛下欲为文帝则相必有陈平周勃欲为唐太宗则相必有房龄杜如晦欲为尧舜三代之君则必有尧舜三代之佐而后纷无不解为无不成将前卜天下之安危在始观置相之得失故愿陛下考而慎之先王知人之道要在公听并观验左右之言于诸大夫验诸大夫之言于国人验国人之言于其人可见之迹灼知其贤而后用此孟子用人之法而易之所以为泰者故臣輙敢论思先之以为治本
　　翰为御史中丞上言曰臣闻否泰以类相反否则小人以类来泰则小人以类往先王之智不能遍知四方万里之远使君子小人不乱于前者要在求其类之所自推而广之如裘挈领则顺者不可胜数也方今天下奸恶如织芜秽郡县戕贼黎元凡才无烂羊之能冐宠有续貂之叹吏部充塞无阙以拟注版曹空匮不给于禄廪若不一大铲革恐终不可有为今以军兴多故郡县赏遗鞭笞良民无直而籴上下皆弊公私甚劳而奸宄无用之人坐縻仓廪之蓄此所谓繁其华者伤其实披其枝者伤其根者也愿诏吏部稽考庶官凡由杨戬李彦之公田王黼朱勔诸道之应奉童贯谭稹等西北之师孟昌龄父子河防之役与夫防蜀湖南之开疆关陜河东之改币吴越山东茶盐陂田之利宫观池苑营缮之功后苑书艺局文字库所与之赏淫朋比德各从其类又若近习所引献颂可采効用有力应奉有劳特赴殿试之流此皆殃民蠧国败俗妨贤奸究取位赇贿买官所叨恩数不限高卑一切褫夺还其本秩若非此族而横窃名器如横行节度之贵仕秘阁延殿之华资或以童稚奴仆而滥膺或以商贾胥徒而货取人人论列简牍徒繁愿令吏部各具阀阅诸台谏分使防详上之朝廷次第裁抑其坐公田得罪如鲜于可非理谴逐宜自元断月日复其资秩恩数而升擢之以劝忠谅然后位着可清贤能可进生民可安国用可节昔唐斜封墨勅官一日停数千员不以为疑今亦何难哉夫粪土为墙匠石不能施涂塈郑衞调瑟后防难以致箫韶诗曰周虽旧邦其命维新愿陛下顺天休命而一新之也右谏议大夫杨时论用人太易上奏曰臣闻书曰天命有德五服五章哉天讨有罪五刑五用哉夫命有德讨有罪皆天也人君不得而私焉奉天而已矣臣窃观陛下即位以来未三月更易宰辅凡八九人大臣民之表古之天子体貌之而厉其节者也其进之也易故其去之也轻欲其自重而不茍难矣孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之夫上自左右卿大夫之言下逮庶人之议皆曰贤则用之可以无疑矣然犹察之见贤焉然后用之其考审岂不至矣夫汤之用人惟己由此道也昔季布为河东太守人有称其贤者文帝召之欲以为御史大夫又言其使酒难近罢之季布曰陛下以一人之誉召臣又以一人之毁去臣恐天下有识者闻之有以窥陛下也若季布之为人固无足为陛下道然其言足有取者臣恐陛下用人如此天下闻之亦有以窥陛下也近见百司群吏有待次一二年者而复除它人代之此近日嬖幸受贿赂而私请者之所为前此无有也陛下欲尽循祖宗之法不可复用此例谨之于始犹惧不终始之不谨后将若何臣伏望陛下重惜名器无轻以授人一非其人则民受其弊乱之所由生不可忽也仍愿听言而加察焉见贤而后用见不贤而后去无容私焉奉天而已天下幸甚
　　太学生陈东乞复李纲旧职疏曰臣等闻任贤勿贰去邪勿疑者社稷之主也奋不顾身死生以之者社稷之臣也妒贤嫉善妨功害能者社稷之贼也陛下聦明英睿独智旁烛贤邪判然天下戴以为社稷之主而在廷之臣奋勇不顾以身任天下之重者李纲是也所谓社稷臣也其庸缪不才忌嫉贤能动为身谋不恤国计者李邦彦白时中张邦昌赵野王孝廸蔡懋李棁之徒是也所谓社稷之贼也陛下断然不疑拔纲于九卿之中不一二日任为执政中外相庆知陛下之能任贤矣斥时中而不用知陛下之能去邪矣纲任而未专时中斥而未去复相邦彦又相邦昌自余又皆擢用何陛下之任贤犹未能勿贰去邪犹未能勿疑乎今又闻复罢纲职事臣等惊疑莫知所以纲起自庶官独任大事邦彦等疾如仇雠恐其成功因纲用兵小不利遂得乘间投隙归罪于纲然一胜一负兵家常势小胜固未足为喜而小挫亦未足为辱况示怯示彊奇谋秘计岂可遽以此倾动任事之臣臣等窃闻邦彦时中等尽劝陛下他幸见事有急各陈乞亲党外任遣家属随之逺去岂身为大臣不能以一家死社稷之难其意止欲仓卒之际各保妻孥耳诸大臣一鼓而倡之百官有司群起而和之遂令京城之人閧然骚动弗安其居若非纲为陛下建言则乘舆播越在外宗庙社稷已为邱墟生灵已遭鱼肉陛下将有弃宗庙社稷之名赖聦明不惑特从纲请中外闻之虽愚夫愚妇莫不举手加额仰叹圣德之盛纲之力岂曰小补之哉是宜邦彦等譛谤忌嫉无所不至臣等伏见邦彦等享高爵厚禄为日最久坐视天下之弊未尝肯发一言以图补报至如王黼童贯蔡攸共兴北师惟郑居中力争以为不可轻举而王安中者力賛其役邦彦等辈略不可否于其间实隂助黼以贻今日之祸陛下新即宝位遽有变乱之虞邦彦等不引咎归己自求贬放而尚偃蹇固位忌贤嫉能陛下若听其言斥纲不用则宗社存亡未可知且金人既和之后尚敢纵兵肆掠屠我畿内辗转无定急则逺飏缓则侵迫闻陛下任纲自知灭亡无日请和之意必更激切而邦彦等乃得借口以沮成谋纲罢命一传士大夫失色兵民骚动至于流涕相吊咸谓不日为敌擒矣则是陛下罢纲非特堕邦彦等计中又堕敌计中也闻邦彦等尚执前议必欲割地与之曽不知祖宗土地得之甚难又况河北实朝廷之根本而三关四镇实河北之根本若弃三关四镇是弃河北若弃河北则朝廷复可都大梁乎自真宗仁宗两朝以来北朝盖有割地之请矣朝廷宁屈己增币以塞其欲至于土地一寸不肯与之今陛下即政之初邦彦等便欲弃祖宗境土不知割与太原中山河间以北十有余郡之后邦彦等能使敌人不复叛盟乎纲孤立无助天下共知其可以大用臣等请为陛下言其一二顷岁京师大水自宰相大臣下及百官争占舟船或结木栰为避水计独纲慷慨为上言之至为奸臣譛逐数年不用前日边报初至宰相骨肉尽皆出京独纲妻孥未尝迁徙陛下方深顾北之忧而左右无一人为陛下请行者纲独奋然而以身任之纲之用心可见矣陛下何忍信朋邪之计而斥正人端士乎若纲用兵小挫遂当废罢则童贯创开边隙以贻今日之祸近又引兵数十万以事云中之役几于匹马只轮无还者朝廷曾不议贯之罪何纲小挫而加罪乎一进一退在纲为轻在朝廷为甚重今日宗社安危在此一举幸陛下即反前命复纲旧职以安中外之心付种师道以阃外之事陛下若以臣等之言为未足取信试御楼呼耆老一问之呼军民一问之呼行道商旅一问之试咨有官君子使言之必皆曰纲可用而邦彦等可斥也用舍之际陛下不可不审
　　太学生雷观乞择相上奏曰臣为诸生时权臣务钳天下之口臣之父兄师友闻引古论事小有激昻则必深戒力止以谓毋多言以取祸其后臣入太学九载具知权臣果能以身障言路恣其奸恶而台谏官徒偹员以进不闻一言使祖宗纪纲法度扫地殆尽天下之民咸不得其所致敌人猖獗兵连祸结以成今日之衅者皆言路不通上下防蔽之失也善乎臣之友生髙防之言曰天下之利害当使天下之人议之天下之人得以利害之言尽闻于上则当言之人虽欲缄黙取容不可得也言官得以尽其职则执政之臣虽欲擅权为奸不可得也陛下临御之初即下求言之诏诏下逾月上封事者不减千数然未闻以某人言某事实为利而行之某人言某事实为害而罢之岂求言之诏徒有文具邪抑献言者皆猥冗不足取邪无乃付之有司而执事者尚徇前弊沮遏而不行邪此献言者不能无疑也当今所急止一言而已论相是也国家崇宁以来相非其人官以类进私昵者官之恶德者爵之贤能之士反斥逐不用目为奸党其治乱不待今日而后见识者已分于崇宁之初矣虽欲正刑明辟以严误国之诛固自无及言之复何益乎然不究其为乱之阶则莫知其拨乱之道臣为陛下略指前日宰相奸术之大者言之假绍述二字而行己之作为假国是二字以主己之好恶假享上二字以逞己之私欲进直言者以狂妄斥立正论者以邪说禁善阿谀者以纯正用奸术既行无所忌惮败壊法度紊乱纪纲靡所不为莫可胜举致使黠徒几危社稷而陛下受莫大之屈辱者皆前日相非其人之故也陛下即位以来见于施为慨然有求治之心而论相之职亦未为称此臣所以谓为当今之急务也白时中老缪无用罢相之日公议称快咸谓陛下必能择贤而相之乃但逓迁李邦彦张邦昌尔士大夫皆言二人亦前日辅相之无状者察其操术不过持两可以固养恩宠而已前日辅相之无状姑置勿论苐自陛下即位以来一二大事彼曾有慷慨一言乎敌所言者从之所欲者与之不闻有忠义一言奋然以折敌人之心其何以威抚四夷而使之畏服乎蠧国害民起戎招盗十数巨奸天下之人思食其肉不餍而二人初不敢谁何至因人言稍行罢黜讵能不畏彊御而退不肖乎陛下知求言从谏而未知论相何先后缓急之失序邪臣又虑有为陛下言者必曰邦彦邦昌曩在政府亦尝以燕云不可图童贯不可再遣今果如其説义当相之臣以谓不然二人在政府日果知如此则当力陈其不可之状至不见听则以死继之纵未能死则宜引去然卒持禄不诤不过畏童贯之祸也今日之祸皆前日肉食者之过岂可不择人而用之乎东汉陈龟曰三辰不轨取士为相四夷不恭拔卒为将今何等时而逓迁贵臣邪自祖宗以来相臣多因言官论列直指某人可相某人不可相无非天下之公议此最为我宋之盛典崇宁以来台谏一防时相拔擢则多懐私恩无有直言者矣此亦不可不察也今日之相莫若陛下诚心广求虚己任用勿谓天下无其人也
　　钦宗时起居郎胡安国缴叶梦得落职宫观词头上奏曰准刑房送到词头一道臣寮上言龙图阁直学士应天尹叶梦得初为蔡京所知亟跻鼇禁后为吴敏所用除应天尹及其妹壻许亢宗自郎官超拜起居舍人等事奉圣防叶梦得落职宫祠许亢宗罢起居舍人与郡者谨按梦得自少年时不自慎重为蔡京所知躐居要官诚为可罪然其人顷由谪籍起守蔡州郡事甚理暨移頴昌政声尤着许頴间士民至今思之日者南都不治自叶着陈廸宋昭年等相继留守军储阙乏不能弹压各生变故几至危乱及梦得下车才及数月府事严肃粮饷充溢其治状不可得而掩也今敌患日深所在州郡人情震骇设或变生仓卒而材具优裕必可捍御外盗保守一州拥衞王室如梦得者少矣此乃弃瑕责效之时乃以蔡氏所引而弃诸闲散良可惜也今河北宣抚副使昨在越州方腊宼境设计谋卒保越城腊以破走后在真定亦着声迹而乃不幸为童贯之所引也可以为贯党废其才而不用乎湖南安抚使郭三益前在洪府值运司调发戍卒不支钱粮几至叛乱三益发言裁处戍卒遂帖而三益乃王黼之所引也可以三益为黼党废其才而不用乎故赠諌议大夫陈瓘在元符末论列蔡京其言曰京所引置布列中外凡数百人使京在朝则此数百人者皆蔡京之党黜京于外则此数百人者皆朝廷之用人皆以为名言今陛下既正典刑治京攸之罪京死道途攸窜岭表若子若孙悉皆编置家财籍没于府库地土悉归于县官不复有蔡氏矣则凡二十年间昔日为京所引用者今皆朝廷之人也若更指为京党则人才之废弃于艰难乏使之时众矣且党论何时而消弭乎以臣愚见弃瑕舍过消伏党与正在今日欲乞陛下察臣所论或有可取特赐圣裁如梦得辈得以通下情宣上泽使血气周流荣衞条畅免于死亡之患矣故稽于众者尧也好问者舜也拜善言禹也改过不吝汤也不闻亦式不谏亦入文王也然人情恶人逆耳而喜人顺从言路难于开辟而易于壅闭元符末年下诏求言擢用名士丰稷王觌继长于宪台陈瓘邹浩并升于谏省尽言无隐凛凛乎至和嘉祐之风矣曾未朞年台谏正臣刻名党籍布衣俊造屏斥胶庠由是方开之径复成茅塞初辟之路荆棘并生天下莫不钳口结舌以言为讳至于兵尘犯阙戎马在郊而犹不敢以闻也靖康之初太学诸生不避刑禁伏阙上书乞诛六贼葢积二十年抑郁不平之气而伸眉吐舌发舒于一日之间有大升黜未协公论而数十万众不谋同词顷刻而集天下之人情亦可见矣言路不可壅亦已明矣曾未数月而余应求李光以宪台得罪陈公辅程瑀以谏省去官赵令衿以献书论事黜送铨曹潘良贵以奏对语侵责司征市而言路茅塞荆棘复生群臣讳言乃至失国伏自南渡以来追赏东澈优防其家促召马伸俾归行阙至于返正赦令初下其节文曰自今朕躬过失及宰执臣寮行事失当皆许论列言事得当不次旌擢虽有抵牾亦不加罪甚矣其有意乎言路之辟也然观邸报袁植以乞诛朱琳等而出守偏州吕祉以与谏长异同而通刺外郡台谏班列益萧疎矣言事者乞诛弃郡以警动方州守土之臣朝廷寛假责其后効以明使过之义自不相妨至于同列各陈所见不相朋比足明其公何必出之于外以示茅塞言路之渐乎故臣愿坚守赦文久而弗变召还植祉以昭言路开辟之端则下情不壅而治道成矣
　　李光奏引对人乞先经三省劄子曰臣伏见陛下践祚之初下诏求言虚懐听纳虽疎逖小臣间或引对亲赐询考将以开广言路简拔儁髦此盛德之举也臣愚窃虑陛下骤当几微臣下忠邪未易洞照其间颇有利口辩言乘时侥幸以徼宠禄奸人窥觊名器浸轻而实材忠朴之士往往耻于自售甚失陛下所以恻怛访逮之意欲乞今后臣寮非本职合上殿人委三省大臣博采公议先次审察如委有行实及防略议论过人即令引对庶几抑絶奔竞以来儁异之士
　　光又乞假借台谏委任大臣劄子曰臣伏见陛下自即位以来惩艾前日奸邪当国杜塞言路之弊于是增置谏员虽宪台六察咸得言事又许臣寮实封投匦职事不应上殿人亦得奏对开公正之路闭私邪之门海内闻风莫不称庆今才数月未闻用一直言得一贤士而言路浸复有壅塞之患近降指挥奏事既罢不得从容留身不合上殿人虽有指挥亦令覆奏臣知陛下有厌言之意矣谏官御史不稍假借一言迕意旋被斥逐臣知陛下有拒谏之实矣陛下贵为天子富有天下如天地之无不覆焘日月之无不照临而懐疑偏任惴惴然惟恐羣臣之欺已此得御奸邪之术而未得任忠贤之道也陛下所谓亲除者一举而得余应求再举而得陈公辅此二者今乃迎合大臣或为游说例被斥逐使诚有之是亲除之人岂足信任乎以天下之大四海九州之广而陛下欲以耳目所及擢用一二士大夫所任未必得人而先已失众心矣众心一失人懐疑贰不知孰与共守天下者乎不亦所得者小所失者大乎耿南仲为东宫官辅道陛下十有余年此腹心之臣也虽甚愚陋之人莫不知之而李纲敢与抗论诋讦其短此其疎率无谋可知矣而谓懐奸以事陛下则非也彼懐奸以事陛下者知南仲不可动揺则隂交而固结之上可以保宠荣下可以行私意而天下安危社稷存亡则有时而不暇防也夫南仲与陛下同休戚利害者其设心岂有他哉特其所见或有偏系不通之处未能旷然使陛下以大公至正之道照临百官抚御寰区也臣恐奸邪之徒窥见陛下好恶更相譛毁迭相媒孽无忠信仁厚之风成猜忌刻薄之政人人惴恐莫肯披露情实以事陛下伏望稍囘渊虑假借台谏则尽听纳而容狂直体貌大臣则专委任而责成功臣诚狂愚不识忌讳有所闻见懐不能已伏惟陛下留神听纳天下幸甚
  </div>
  <div class="pagination">
   <a href="历代名臣奏议_page50.html">
    上一页
   </a>
   <span>
    ...
   </span>
   <a href="历代名臣奏议_page46.html">
    46
   </a>
   <a href="历代名臣奏议_page47.html">
    47
   </a>
   <a href="历代名臣奏议_page48.html">
    48
   </a>
   <a href="历代名臣奏议_page49.html">
    49
   </a>
   <a href="历代名臣奏议_page50.html">
    50
   </a>
   <span class="current-page">
    51
   </span>
   <a href="历代名臣奏议_page52.html">
    52
   </a>
   <a href="历代名臣奏议_page53.html">
    53
   </a>
   <a href="历代名臣奏议_page54.html">
    54
   </a>
   <a href="历代名臣奏议_page55.html">
    55
   </a>
   <a href="历代名臣奏议_page56.html">
    56
   </a>
   <span>
    ...
   </span>
   <a href="历代名臣奏议_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
