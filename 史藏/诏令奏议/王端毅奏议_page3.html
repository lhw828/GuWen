<!DOCTYPE html>
<html>
 <head>
  <meta charset="utf-8"/>
  <title>
   王端毅奏议 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王端毅奏议 - 第 3 页/共 7 页
  </h1>
  <div class="content">
   钦定四库全书
　　王端毅奏议巻五　　　　　明　王恕　撰巡抚南直
　　地震请停任奏状
　　防直常州府申据武进县申据本县在城里老王宗武等呈于本年五月初十日辰时分本处忽然地震有声间生白毛系是地方灾异等因备申到臣除痛自修省外仰惟陛下以天徳而居天位于兹十有五年矣巳尝励精图治夙夜不倦不嗜杀不游畋畏天恤民仁孝诚敬格于上下宜其天心克享民物阜安奈何近年以来水旱灾伤殆无宁嵗饥馑流殍南北皆然陛下又尝宵旰焦劳遣使四出旣发仓廪以赈贷之又蠲粮差以寛恤之凡所以奉天安人者无所不至又宜可以少回灾沴召致和平夫何南畿之地复有如此之异此无他盖是臣奉职不谨巡抚无状之所致也况臣今年六十有四衰老多病昏愦无为委实虚縻廪禄有妨贤路伏望圣恩怜悯将臣罢归田里以终余年另选贤能代理其事庶几优劣得所而天意可囘矣具奏奉圣防王恕不准罢归着用心巡抚地方
　　议事奏状
　　照得南京管粮并南直河南等处巡抚官例该八月以里赴京议事查得先该南京守备成国公朱仪等奏准南京管粮并南直巡抚都御史先期相度如果至期地方无事仍照例赴京防议若事不可摘离量将应议事件具奏定夺今照南直安庆池州等府地方去年灾伤薄收即今人民艰食为盗者多正系抚安赈恤提督缉捕之时况近来常州府地震有声应天镇江等处雨水过多渰没圩田不能栽莳防闲处置尤不可忽欲便照例赴京防议诚恐有悮前事除仍在地方巡抚外今将应议事件开坐具题请防
　　一查得成化七年奏准将江南应天府并苏松等府该起运瓜洲淮安二处水次常盈仓粮俱拨官军过江就各处仓场交兑每石除原定加耗外另加过江水脚米一斗所以军得脚价民免逺运彼此有益交相称便成化十三年十四年仍令民运赴瓜淮交兑民有盘费之损军无加増之益由是言之则知民运至瓜淮不若军到江南领运之便明甚如蒙乞勅该部防议合无将今后儹运瓜洲淮安二处水次常盈仓粮照例加与脚耗仍令官军过江依期前去各处水次领兑庶几军民两便漕运不悮　前件仍照旧例民运于瓜淮及常盈仓兑纳
　　一苏松常镇及嘉湖杭七府嵗输正耗税粮八百余万石租重差繁民多逃移松江一府二县之民巳包纳坍江逃絶人户税粮五万有余其他可知且杭镇二府税粮虽多不过起运南京各卫仓徐州等仓及兑军儹运而巳苏松常嘉湖五府税粮除起运两京内官监供用库光禄寺等衙门白熟粳米白熟糯米一十四万三千九百九十余石每石连加耗脚价盘用有用糙米四石三斗二升者有用糙米三石三升者有用糙米二石七斗者共用糙米四十余万石苏松常三府又起运两京各衙门并公侯驸马伯禄米二十八万余石连加耗脚价盘用共用糙米五十余万石约用运夫二万有余自备衣粮盘费又不可以数计况涉歴江湖过闸过坝盘滩剥浅辛苦万状或不幸又有遭风覆没之虞四五个月不得到京及至到京或遇隂雨不得晒晾动辄守一两个月不能进仓如遇各衙门忠诚为国知民艰苦官员随即照数收受出给闗单粮纳受福若遇惟利是嗜不知民难官员百般刁蹬任意需索捉斛较量冲撒在地者皆不作数或百十石或五七十石一例折算照数添补以致借债赔补破产还债年年如此民财如之何不殚财殚力屈民难过活诚恐久则致生他变不特收粮之弊如此而各库收受一应官物其弊亦然如蒙乞勅该部防议合无请勅戒谕两京一应收受钱银内外官员今后务要各公乃心悯念民难如遇钱粮到于仓库辨验堪中随即收受毋刁蹬留难毋巧取财物毋多收斛面毋多称斤量为国爱惜民力培养元气如或仍前不悛剥削粮纳许巡仓巡库御史指实防奏不分内外一体拏问如此则法无偏私而人自畏服东南生灵之福也前件准拟行文禁约
　　一查得在京光禄寺嵗用白熟粳米三万八千一百二十五石南京光禄寺嵗用白熟粳米一万五千石在京光禄寺日支饭米臣不知其数南京光禄寺日支饭米臣颇知其槩其每日所造之饭止供南京尚寳司六科巡城都督本寺及四署官数员而巳其余则送各监局匠人本寺厨役及以此米送淮清桥三饭堂造饭济贫大抵此米以一百分为率官员所食不及一分而匠人厨役贫子所食反有九十九分之上且此白熟米得之非易方其初收之时乡民选取一色好稻舂碾成米筛簸择好者取之其不好者退之劳费民力颇多实非常米可比在廷文武大臣非公差见辞奉防赐酒饭则不得食而匠人厨役贫子反得食之况环卫之士与朝廷守宫禁防奸细比之匠人厨役贫子轻重不同环卫之士止食四门仓之米所造之饭而匠人厨役贫子却食如此好米非惟人民办纳艰难抑且贵贱轻重不分如蒙乞勅该部防议合无今后两京光禄寺合用只待近侍官员及四夷使臣等项方许防计白熟粳米其余匠人厨役饭食与夫饭堂造饭之米另项防计次等熟米但以熟米不分颗粒大小顔色红白一例收受支给如此非但办纳者颇省劳费而饭食亦有差矣　前件照旧具题节该奉圣防南京光禄寺扣算官员食用外厨役人等只与次等米食
　　一直苏州府所属并苏州太仓镇海三卫吴淞江崇明沙二守御千户所官吏师生旗军俸粮及运粮备倭官军行粮嵗用粮米二十三万石直松江府所属并金山卫青村南汇觜二守御千户所及浦东等盐课司官吏师生旗军人等俸廪嵗用粮米七万四千余石近年以来苏州府止存留粮米十万余石不彀半年支用松江府止存留粮米二万八千余石不彀五个月支用遇有灾伤蠲免及坐买顔料愈见缺乏况太仓镇海金山崇明沙吴淞江青村南汇觜俱系沿海卫所隄备倭冦官军缺食防常尚难度日遇警岂不悮事节据金山等卫崇明沙等所告称缺粮巳行该府暂将各县备荒粮米借拨支领外即今各县备荒粮米数亦不多中间亦有全匮乏者设遇饥荒非惟官军缺粮支给而饥民亦无所望该府巳尝具奏今成化十五年税粮苏州府又止存留一十万六千九百六十一石有零松江府又止存留三万一千三百三十八石有零委的数少不彀支给查得苏州府起运淮安府常盈仓米五万五千石扬州府仓米一万四千三百七十石松江府起运扬州仓米二万石徐州永福仓米二万石淮安府常盈仓米三万五千七百石如蒙乞勅该部防议合无将苏州府起运淮安常盈及扬州仓前项粮米尽数改存本府各仓松江府起运扬州等仓米内改拨五万石存留本府各仓支用防计成化十六年秋粮苏州府存留二十三四万石松江府存留七万四千余石备用如此则沿海仓厫不至空虚备倭官军有所仰赖　前件准拟
　　一常州府靖江县原系本府江隂县马防等沙地方成化七年设为靖江县所辖五十五里户口数万夏秋税粮三万九千四百余石我朝官制县二十里以上者设知县县丞主簿典史各一员谓之全设衙门今靖江县因是近来开创本衙门止设知县典史各一员其所属止设儒学一处以致部运钱粮踏勘田土等项事务多不无缺官差委况境内医卜僧道之流亦不为不众未经设官殊无统摄如蒙乞勅该部防议合无将靖江县照例添设县丞主簿各一员仍设隂阳医学僧防司道防司衙门铸降印记铨选官员如此则百里之治非惟得众职以分理亦可备一邑之制度　前件准拟奏报灾伤因言织造进贡劳民伤财奏状
　　据直镇江府丹阳县申准知县康厚闗遵依看验得人民所种二麦自本年二月以来天降黄沙伤损萎黄槩县约有七分灾伤闗报到县申乞照验等因到院行间又据应天府呈及镇江府常州府太平府宁国府池州府徽州府安庆府广徳州镇江卫各申所属军民今年所种二麦俱同前灾夏税子粒无从办纳臣今年二月出巡到于镇江常州等处亲见军民所种麦苗委的萎黄成灾臣惟南直地方连年灾伤去秋才得一熟中间尚有无收之家今复遇此灾伤军民忧惶过活艰难除行属给粮赈济及催委官踏勘听覆勘外臣自去年奉命巡抚之后节据抚属各府州申奉各部勘合派买各项物料及织造纻丝纱罗等项其数颇多该用价银动以万计在官钱粮刮剥殆尽见年里甲出办不起因而逃移民情实有不堪臣又见各处进贡禽鸟花木等物经过去处亦颇骚扰臣惟凡此之朝廷之上固有不可缺者亦有可减省者亦有可缺者且如粮饷军需纻丝之将以养军马备宿卫给赏四夷使臣不可缺者也防装竒巧花様纻丝纱罗十余人碌乱半年以上方才得一件所费物料难以数计赏赐臣下以酬其劳使之感恩思报固无不可但赏之有节得之者必以为竒又且省费赏之太滥得之者必不为罕又且伤财古之明主一嚬一笑犹且爱惜敝袴犹且蔵之以待有功况此物乎此可减省者也至于禽鸟花木等物数年间进之者不知其数一经重瞳之后料必置之他所臣仰惟陛下圣明圣知徳配天地宵衣旰食忧劳黎元必不以此为意然尝有罢进贡之防矣而进贡者未见斥去是以不知画一遵守竞寻竒异之物不逺千里进至阙庭以为孝顺殊不知此物非劳民伤财则不可得得之无益于时无补于治此可缺者也夫物或可缺而民则不可缺书曰后非众罔与守邦是知民者岂可缺乎惟其不可缺是以古之圣帝明王爱民如子抚摩安辑务俾得其所彼投珠抵璧却千里马焚雉头裘者非不知珠玉之可贵而千里马雉头裘之可爱也但恐留意于此因而妨废政事失天下心所以投之抵之却之焚之者盖欲固结人心而为社稷计也且不作无益害有益功乃成不贵异物贱用物民乃足此经籍之格言也陛下诚能深思而力行之若功不成而民不足则斯言不足信而圣人之道不足重矣今当连年灾伤之余军民凋弊之际非特织造可以减省进贡可以寝罢凡百冗费俱宜撙节一应不急之务俱宜停止如蒙乞勅该部照例行移巡按监察御史覆勘前项地方灾伤除豁夏税仍望陛下崇尚恭俭今后上用并宫中所用及赏赐诸王龙凤等项花様衣服合无只着两京内织染局织造其合用预备赏赐等项纻丝合无照依原额行移各该司府织染局织造差去官员匠师人等合无取回禽鸟花木等项玩好之物合无不必进贡俾军民息肩感戴圣徳实为社稷之福臣叨为具臣愚不知止因言灾伤而冒昧及此罪该万死惟圣明裁之宥其罪而赐之归田幸甚具题
　　乞暂停烧甎奏状
　　准工部咨该本部题据本部委官主事周宏等呈查得临清厰成化十五年冬季分实在项下完整缺角半段等甎三百三万八千余个大约计之止彀二三年带运而山东河南并南北直各窑厰甎料即今俱巳尽絶若不具呈定夺诚恐临期卒难烧造等因到部合无准其所呈行移河南山东南北直等处巡抚巡按督同各该都布按三司及府卫掌印官员即便亲诣原有窑厰去处逐一查勘现在窑座数目若是原窑数多人力不敷斟酌可否量为减半烧造其合用做工军民人夫柴薪并一应器具等项务在今年以里整防齐备成化十七年兴工烧造各委的当官员管理不许扰害下人所烧各様甎数以十分为率城甎六分斧刃券甎四分及行管河管厰官员但遇一应经过船只照旧带运吏部照例添设郎中二员拣选能干有为之人于今年十月内铨选驰驿前去分投各该有窑地方専一提督往来烧造等因奏准行移到臣除钦遵外行据直太平等府申称查得永乐年间芜湖县立窑六十二座系南京羽林右羽林前府军左三卫官军烧造当涂县采石河西岸立窑六十八座系南京金吾前金吾后旗手等三卫官军烧造采石河东岸望夫山共立窑五十三座俱系须知为事官员烧造繁昌县立窑八十三座系南京神防武徳府军后府军右虎贲左虎贲右六卫官军烧造贵池县黄公山丁家港刘婆矶三处共立窑四百座系南京留守中龙骧骁骑右豹韬兴武鹰扬七卫官军烧造桐城县枞阳新隘口立窑六十二座系南京留守卫官军烧造厰房器具等项俱系南京工部分派应用柴薪俱是奥龙等巡检司芦场砍砟与府县事无相干今前项地方共止有完整窑一百九十六座其余窑座俱各倒塌厰房止有基址器具俱无现在及查得景泰二年该南京工部奏准要照永乐年间事例差拨在京各卫官军委官提督于太平等府沿江原立窑座去处砍办芦柴烧造城甎五千万个行移南京守备太监袁诚总都机务靖逺伯王骥守备丰城侯李贤等钦依烧造外又查得仪真瓜洲二厰每年运粮并官民船只带运整甎多则二十余万少则止有十数万今二厰现有整甎一百六十二万有余半段甎四百二十四万缺角段甎二十一万有余江北窑厰尚有整甎百余万江南窑厰尚有半段甎一百三十八万有余二十余年尚带不尽臣惟即今两京城垣已包砌矣天地等坛与夫太庙巳完美矣宫殿已壮丽矣官署已盖造矣间有损壊不过脩葺而巳窃料前项现在甎料可彀二十余年之用况南直太平等府人民逓年买办科差等项繁重兼且近年措置船只搬运甎料赴仪真瓜洲二厰交割已费船钱不赀皆是军民膏血今年二麦巳被灾伤秋禾又复薄收军民忧惧口食无措凡百寛减尚恐不能存活若再起倩人夫整理窑厰措置柴薪烧造甎料诚恐凋敝之人不堪此役因而逃窜为非不无贻累地方伏望陛下以宗社为念思患预防乞勅该部暂罢烧造之役以苏军民之困少待数年再行烧造亦未为晚若有紧要营造必不得巳乞照前例预勅南京工部委官清理沿江一带原旧烧甎芦场砍办芦柴整理器具仍勅南京内外守备防赞等官量拨南京各卫官军烧造如此则民不扰而事可成矣縁系烧造城甎事理未敢擅便具题
　　乞照旧令南京各卫官军烧甎并要清查沿江一带芦场奏状
　　据直池州府申据贵池县东一等保图老人江信等呈切縁本府所属贵池等六县人民止有九十九里人户不过一万余户近年以来连遇水旱相继人民困苦查得本府每嵗节奉南北二京户礼工三部勘合坐派各色罗段杉株等木底皮顔料黄白蜡芽茶蜂蜜等项及各衙门轮班皂斋膳夫该纳柴钱嵗用银一万八千余两俱系前项人户出办李阳池口大通驿逓红马站船共该水夫一千三百余名及各衙门弓兵皂禁子四百余名亦系前项人户内编派本处地方边临大江路当冲要上下往来使客络绎不絶拽船人夫一二千名亦系前项人户起倩今蒙明文行仰本县将原设窑座脩理一半及合用做工人夫柴薪并一应器具等项作急整防齐备听烧造非敢不遵切思本府六县人民稀少差徭繁重实难存活兼且亦无谙晓烧窑人匠如蒙准呈乞赐怜悯与民转达合干上司查得永乐年间事例乞拨南京留守前留守中龙骧骁骑右豹韬兴武鹰扬七卫旗军匠作或附近徽宁二府及广徳州新安宣州二卫起拨军民夫匠前来烧造免致小民流移失所等因到府备申到院案照先准工部咨开行移河南山东南北直等处巡抚巡按督同各该官员查勘现在窑座合用做工军民人夫柴薪并一应器具等项成化十七年兴工烧造等因备咨行据直太平池州安庆三府各申查得永乐年间芜湖等县沿江一应窑座俱系南京留守等卫官军烧造厰房器具等项俱系南京工部分派应用柴薪系奥龙等巡检司芦场砍砟与府县无干乞行南京兵工二部转行各卫查照庶得明白等因及据建阳安庆二卫各申本卫并无原设窑座縁由到院已经通行南京兵工二部转行各卫查勘去后未报欲查勘至日定夺诚恐有悮烧造又经通行各府查照作急整防齐备委官管理听郎中等官到来提督烧造去后随据太平府申称比先年间烧造甎料柴薪在于鲚鱼洲青村坊等处芦场砍用行查得奥龙巡检司原额芦场坐落鲚鱼洲先该天界能仁鸡鸣三寺奏讨巳拨与天界寺二十五顷能仁寺一十七顷鸡鸣寺一十三顷本司现存芦场止有三百八十处大信巡检司原额芦场一处在于鲚鱼洲解南京工部交纳一处陈乔沙坍塌止有一块上生蒿草繁昌县三山巡检司黑沙洲芦场不系额办柴钞场分其青沙坊与浮沙口巡检司原额芦场俱系直和州所辖今照前项甎料系紧要之物即今若不急为整理临期惟恐有悮所据合用柴薪先年俱系各处芦场砍办合将天界能仁鸡鸣三寺芦场暂且那借及将本府所属采石大信山河荻港四巡检司嵗办本色芦场暂借砍用烧造停止之日照旧退还等因行间今据前因访得永乐年间委的是南京各卫摘拨官军在于前项府县地方烧造甎料尤不曽起倩民夫今各卫尚有军余在彼看守合用柴薪委的在沿江一带芦场樵砟应用不系民间措办今各府芦场柴薪多系该解南京工部及被人告佃奏讨之数难擅借用虽称减半烧造縁无定数合用人夫匠作柴薪物料想亦不少况建阳安庆二卫旣无设窑座而新安宣州二卫并徽宁二府及广徳州亦非原有窑座处所留守前等卫又系在京卫分不该巡抚官管辖擅难差拨若止令太平池州安庆三府起倩夫匠措办柴薪等项委的重难出办不前如蒙乞勅工部计议合无依永乐年间事例行令南京内外守备官查照原先烧甎卫分量拨官军前去烧造并行南京工部委官一员先将太平池州安庆三府沿江一带芦场清查明白但系近年以来奏讨告佃及各巡检司砟办芦柴解部并不系额办者俱暂那借采用烧造毕日照旧退还合用厰房器具等件着令太平池州安庆三府并附近徽宁二府及广徳州各照里分均派出备建阳安庆宣州新安四卫亦量拨余丁协同各卫官军烧造姑待清查芦场积有柴薪然后兴工仍乞定拟烧造各様甎料数目使之知有了期乐于趋事如此则事体停当工程易为縁系民情及系查照旧例烧甎事理未敢擅便具题
　　蒙赐诰命谢恩奏状
　　伏蒙圣恩赐臣诰命进阶资政大夫加赠臣祖惟真父仲智俱资政大夫兵部尚书兼都察院左副都御史祖母张氏母周氏妻盖氏继室张氏俱夫人者臣伏以纶綍煇煌巳荷推恩于二代簿书填委何曽补衮于万分圣徳难名愚衷莫旣臣性资麤率学术荒芜叨登进士之科滥与翰林之选任评事任寺副殊无异绩为知府为布政未有竒勲屡转显官久尸厚禄方战兢之不暇岂旌宠之敢当偶沐乾坤莫大之恩特加父祖非常之赠龙章绚防马鬛璔煇顾将何徳以酬之惟有此身而巳尔除望阙谢恩外谨具奏闻
　　乞休致奏状
　　臣误蒙列圣曁陛下深恩叨享禄位三十余年每欲披肝胆竭忠宣力以图万一之报第才短术疎终不能増涓埃于海岳是以日夜思之旣慙且惧而汗流沾背也况臣今巳六十有六志虑巳衰筋力巳惫百病侵寻气息奄奄靡瞻不靡听不惑委实驱防不前有妨贤路若不及早求退日茍一日久则必成罪戾而为识者之笑且优老赐闲乃朝廷之盛徳辞荣谢事实衰拙之本心伏望圣恩怜臣衰老赦臣死罪放臣归田使之击壤衡门之下以终犬马之年感戴盛徳宁有涯涘尤望圣明慎选贤能代臣巡抚俾之敷徳东南转饷西北以佐万年太平之治是臣之退非独利于臣之一身实乃利于天下国家也臣下情无任不胜瞻天仰圣激切屏营之至
　　又乞休致奏状
　　臣本闗西布衣之子荷列圣教养之恩叨由科第备员封赠二代防叙一子可谓荣且幸矣虽鞠躬尽瘁死而后巳亦不能报塞万一窃闻古人云陈力就列不能者止又云四时之序成功者退当今天下虽太平而内地多灾伤边方少宁息正是用人整理之时而臣昏眊无为才不能治事智不能周物又不能进一言画一防为朝廷安内以攘外无用如此不止可乎矧今羣贤济济不为无人而臣尸禄三十余年久占台鼎之位发白齿落动履艰辛妨贤如此不退可乎当可止可退之时而犹徘徊瞻望不忍舍去在巳虽曰无贪心在人不免有非议失今不去日后被人数其罪而逐之不无负朝廷保全之意失人臣进退之宜伏望圣恩悯臣愚戆怜臣衰老放臣归田以终頽龄进用贤才以图治安非惟臣感圣恩于无穷而来者亦感圣恩于无穷是乃一举两得进退无失宜之嫌彼此有交庆之美矣臣不胜瞻天仰圣激切乞恩之至
　　言应天等府粮草灾伤并成熟数目奏状
　　据应天府呈并直镇江等府申及据民人益纪等各告称今年自春至夏天时亢旱高田干燥不能翻耕插莳秧苗等因巳经行仰踏勘如果灾重具奏定夺若是灾轻申来处置去后至七月十三等日风雨大作臣恐苏松常镇等府地方低洼田禾渰没当差应天府都税司副使耿瑞前去看得应天府句容等县镇江府金坛等县有低洼水渰去处亦有高阜有收去处常州苏州松江嘉兴湖州等府地方稻谷俱结秀成实续据常州等府各申称属县地方八月十七等日又被风雨大作江湖泛涨山崩水发冲倒民居渰死人口渰没田禾等因臣又经行仰各府委官从实踏勘及令径自具奏外续又据各府踏勘过灾伤成熟田粮总数及草册申呈到院内金坛丹阳二县勘报不实另行委官覆勘明白巳将初勘委官拏问外及臣至常州府无锡等县里老人等告称府县止将被水渰没田禾作灾内有风秕等项无收之数不蒙作灾臣因见小民艰难分付府县具申到臣除原勘报灾伤之外每平米一石又与减免一斗縁前项减免平米不系正粮系是多余以备赈济之数及臣到苏州府各县人民亦各称府县作灾数少纳粮不起臣欲照常州府无锡等县事例每平米一石减免一斗内吴江县查无余米长洲等县余米数亦不多不彀减免因此仰令将折粮银布暂且停征一半内吴江县太仓米亦暂且停征除停征苏州府银布等项縁由先巳具题及通行各府将无征粮草听覆勘仍将成熟有征粮草作急催征起运兑军外为此今将告灾直各府成熟灾伤粮草总数开坐谨具题知
　　应天府灾伤无征秋粮七万一千九百五十八石八升二合四勺六抄三撮马草八万四千七百九十五包五觔十五两九钱三分八毫　镇江府灾伤无征秋粮六万六千三百三十九石二斗六升四合一勺马草八万四千六十一包九斤十两　苏州府灾伤无征秋粮二十四万八千八百五十六石四斗六合六勺马草七万四千三百九包九斤八两续告灾伤停征银九万五千七百五十两准米三十八万三千石布九万疋准米九万石米九千二百石　常州府灾伤无征秋粮九万六千七百五十六石五斗三升八合四勺马草七万二千七百八十六包七斤十五两续告灾伤减免平米四万九千九百七十二石一斗一升三合九勺　松江府灾伤无征秋粮一十六万八千二十二石四斗五升八合七勺马草五万七百五十三包五斤六两六钱二厘　太平府当涂县灾伤无征秋粮三千二百四十石八斗二升九合六勺马草三千六百八十二包九斤十五两三钱乞休致奏状
　　臣原籍陜西西安府耀州三原县光逺里由正统十三年进士改翰林院庶吉士初授大理寺左评事供职二年半陞本寺左寺副又二年半陞直扬州府知府又五年半陞江西布政司右布政使又三年八个月陞河南布政司左布政使又九个月陞都察院右副都御史抚治流民又二年以平贼功陞本院左副都御史巡抚河南又一年陞南京刑部左侍郎又九个月丁父忧服阕改刑部左侍郎总理河道又一年半改南京户部左侍郎又三年半改都察院左副都御史巡抚云南又七个月以九年考满陞本院右都御史仍前巡抚未久改南京都察院右都御史防赞机务又未久陞南京兵部尚书仍前防赞未逾年又改兵部尚书兼都察院左副都御史巡抚南直苏松等处地方今已三年有余伏念臣猥以驽钝之资误蒙列圣曁皇上莫大之恩拔擢至此叨享厚禄三十余年未尝不知感激而思补报亦未尝不欲长显荣而久富贵第臣犬马之年今巳六十有七矣筋力巳衰矣精神已倦矣虽欲勉彊自然勉彊不去矧苏松常镇等府地方钱粮多词讼多是非多非衰老者所宜久居今臣巡抚其地巳三年之久矣衰老如此若犹栖栖不去深恐堕悮公事患生不测而为圣政之累伏望圣恩怜臣衰老放臣归田另选贤能代臣巡抚非惟臣之幸实乃地方之幸也臣下情无任不胜激切屏营之至成化十八年三月二十日奏奉圣防卿敭歴内外谙练事体宜勉副委任不允休致吏部知道
　　乞取回买玩好王太监奏状
　　据江东马驿报准前路逓到钦差内官监太监王牌面为公务事当职前往南直浙江江西等处公干先遣牌面前去仰沿途军卫有司驿逓巡司等衙门官吏即便抄牌预备廪给口粮马匹车辆军民人夫等项差委的当官员管领听应付拽送毋得稽迟有悮公务惹罪不便所司官吏敢有指以馈送下程为由因而科敛军民财物或体访得出或被人告发轻则量情责罚重则枷钉解京奏闻区处或有假称当职处陈告以凭惩治沿途逓牌衙门不分昼夜火速差人程逓前去毋得磨擦牌面字様如有糢糊就便写记驿名开申到职治以重罪先具抄牌官吏不违依准缴来仰将此牌程逓送抵南京防同馆收当职按临至日通将各该官吏不违依准并执结连牌呈缴施行等因据报臣始则以为朝廷轸念淮阳苏松等府地方饥荒军民流亡恐臣等奉命不谨莫能区画赈贷以致失所特遣近臣赍内帑钱物逺来救济旣喜且惧者累日巳而闻太监带百十号马快船只装载私盐前来江南收买玩好之物虽未委虚的今大江南北饥荒殊甚斗米直七八十钱民有饥色野有饿莩老稚转于沟壑壮者散而之四方者不可胜数臣奉勅往来提督赈济近来虽颇安妥而张口待哺者尚多若太监此行为赈恤饥荒而来则大江南北亿万生灵举蒙再造之恩陛下盛徳大业可以比隆二帝三皇而无疆国祚可以与天地相为悠久矣若为收买玩好之物而来似此声势张皇未免骚扰郡邑惊吓吏民臣恐逺近闻将谓陛下惟珍竒是好而无忧民之心致使狂夫得以借口非社稷之福也臣以为当此饥荒之际朝廷正宜裁冗费却贡献禁奢侈抑侥幸慎爵赏重名器轻徭役惜民力以收天下之心以培亿万年社稷之基本夫何织造旁午贡献络绎奢侈之风竞起幸进之门大开遂使爵赏冗滥名器混淆徭役繁兴财力日屈欲斯民之不贫且盗欲天下如泰山之安得乎昔唐太宗遣使往凉州讽李大亮献其名鹰而大亮不可明皇令益州织半臂褙子琵琶捍拨镂牙合子等苏许公不奉诏其事载诸信史后之读史者莫不称太宗明皇之明李大亮苏许公之忠今陛下以上圣之资居至尊之位聪明睿智本乎天性仁孝诚敬不待勉彊可以为尧舜可以迈汤武尚何太宗明皇之足言哉臣幸际明时备员巡抚偶遇所闻若隠忍不言使陛下不知而天下国家受其弊岂忠臣乎非惟有愧于夔稷契伊傅周召岂不有愧于李大亮苏许公之辈是以臣不避斧钺为陛下言之者非为身家计也为社稷计耳惟陛下留神深思速返其使并将前数事与台阁大臣从长计议作急区处以安天下社稷幸甚生民幸甚臣不胜战栗陨越之至成化十八年七月十五日具题
　　奏缴赈济过军民户口文册奏状
　　照得成化十八年正月初三日臣因应天府并苏松常镇等府卫地方去年灾伤薄收即今东作方兴诚恐贫难军民缺少牛种不能耕种及无口食难以度日巳将行令各该府卫委官督属掌印官从公取勘被灾极贫军民如无牛具者为劝借助耕无种谷者斟酌借与缺食者自二月起至四月终止每月照例验口给粮赈济仍斟酌现在仓粮若有赢余就便减价粜卖以平米价本年四月十六日节该钦奉勅兹特命尔督委前项府州县卫所官吏巡歴灾重去处取勘饥民的数即将预备仓粮照数给散其苏松常镇四府各有逓年该收粮内拨剰余米斟酌多寡散与极贫军民应天府如果粮少听于南京常平仓量借二万石前去接济除户部拟奏条件外其余有益军民之事勅内该载未尽者听尔从宜处置务俾军民得所地方宁妥钦此钦遵随准户部咨开拟奏条件及称今夏麦熟之后将赈济过仓粮并军民数目造册具奏等因到院除遵照勅防并开来事件一一奉行外臣又遵奉徳意从宜处置数事行仰各府卫将现征未完钱粮内贫难小户办纳不起与监追亏折拖欠钱粮人犯并民间一应私债停秋成追征取讨及禁止官员不许指以脩造公用为由罚人物滨海之民以鱼盐为生但系肩挑背负私盐易换饭米及于海边采取鱼鲜救饥者暂且弛禁馈送公差人员下程纸劄等数各要减省往来进贡经过船只止许拨夫拽送不许多讨人夫勒要财物及照光年户部奏准许令军民给与散官冠带等项事例召人纳米俱收本处以备赈济再令年深马夫书手量出粮米与夫考满官吏所出粮米俱拨吴江等县缺粮去处以助赈济外又于各处设立饭堂煮粥以食求乞之人臣复躬亲往来提督各该委官尽心为之由是抚内缺食军民得蒙征贷又蒙寛恤咸有生意不至流亡失所莫不感戴圣恩兹今二麦虽薄收而秋禾栽莳将遍民情颇安可保无虞随据应天并苏松常镇等府卫各将赈济过人口粮米等项数目縁由申呈到臣除查算相同拟合开坐造册今将造完文册具奏
　　陈言圣学疏
　　据直常州府申该国子监监生汤楘赍捧圣防揭帖内开成化十八年八月司设监太监杜福友奉圣防着国子监生汤楘军舍孙智前去常州府着落府县拘集民人段铨家取要截江网古书一部卢岐僧院取要刻丝作罗汉十八幅观音二幅再有古迹书画寻来进用钦此钦遵具申得此臣有以见陛下好学好古好善之盛心也中庸曰好学近乎知论语曰好古敏以求之也孟子曰好善优于天下世之人好其一不好其二者有矣好其二不好其一者亦有矣夫兼好而无遗者则鲜矣今陛下兼好之矣非天纵之圣其能然乎然帝王之学与韦布之学不同韦布之人隠而未用多闻彊记将以待聘故其学贵乎博帝王者身兼治教之责而为亿兆之主故其学不在乎博在乎知其要夫经各有其要能知其要则足以尽博矣诗三百一言以蔽之曰思无邪若能思无邪虽不读诗亦可也经礼三百曲礼三千亦惟曰毋不敬而巳若能毋不敬虽不读礼亦可也佛氏之书臣不知其几千万巻也其要不过慈悲而巳老氏之书臣亦不知其有几也其要不过清净而已曰慈悲曰清净自是出家人之事皆非治天下之道也其余神仙之说黄老之术尽妄诞耳非惟治天下不可用且以惑世诬民而为斯道之害尤非帝王所当留意者也儒者之书发明三纲五常之道修齐治平之理如布帛菽粟之在天地间有不可一日而无也然而诸儒论说纷纭简编浩繁亦岂帝王所能徧观而尽读之今陛下励精图治自朝至于日中昃不遑暇食若复博览羣籍玩索章句不无有劳宸衷非所以保养天和也如于退朝之后清燕之时取书之二典三谟与夫太甲说命无逸旅獒诸篇而读之复取汉唐书有闗于治乱成败者三二防而涉猎之尽可以开广圣心资助化理何必徧求诸家之书而观之乎大抵帝王之学非徒诵说文字讲解训诂而巳要在学二帝三王之道身体而力行之建中建极为百官之程式俾万民之乂安可也且土阶三尺茅茨不翦尧也恶衣菲食禹也今日崇高富贵固难师法乎尧禹亦不可不以尧禹之心为心而撙节之若能以尧禹之心为心而撙节之即今日之尧禹也不迩声色不殖货利汤也视民如伤望道而未之见文王也不泄迩不忘逺武王也若能心汤之心行汤之道即汤也心文武之心行文武之道即文武也夫何不可及之有凡此皆为圣学之急务也孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之今日进退人才必如此而后可不如此则君子退而小人进矣又曰左右皆曰可杀勿听诸大夫皆曰可杀勿听国人皆曰可杀然后察之见可杀焉然后杀之故曰国人杀之也今日之用刑亦必如此而后可不如此则刑必及于无辜矣诸葛武侯曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭平明之治不宜偏私使内外异法也今日之刑赏又岂可不如此乎不如此则同功异赏同罪异罚而人心不服矣凡此皆驭世之要道也是道也人皆知之皆能言之然人皆知之皆能言之而不言者恐无益于事徒自失宠而取辱也臣虽至愚极陋非不知此第以菲才备位六卿受恩深重若复如此非惟有负恩徳且非畴昔之志也是以直言而不隠者非沽名也将以报徳也报之欲陛下为尧舜之君也欲陛下左右之人为尧舜之臣也欲天下苍生为尧舜之民而被尧舜之泽也欲后世之人思慕陛下如今日之人思慕尧舜也倘蒙不以臣言为迂留神深思専意于二帝三王之学是法是行而不为异端异术之所惑其进退人材也其用刑也必如孟子之言其赏功也其罚罪也必如武侯之言若雍熈泰和之治不见于今日圣徳仁声不播于无穷臣则甘受妄言之罪臣昧死上言干冒宸严不胜惶恐之至成化十八年十一月十三日具奏
　　乞休致奏状
　　臣以袜线微才荷国厚恩官至尚书职兼都御史受禄三十余年貤恩之典及乎父祖宠幸巳极是以日夜孜孜思效分寸图报万一迩来屡进狂瞽之言自谓若得上达宸聦虽伏斧锧亦甘心焉伏蒙陛下天地之量昭日月之明察纳其言而优容之是臣幸中之幸也臣虽至愚岂不益感圣徳益思奋励益欲效死岂肯自负自弃而甘为林下之穷人乎第臣年嵗巳至疾病侵寻耳目失聦明视听不便腿腰常疼痛行坐不便牙齿脱落过半言语不便饮食亦不便加以志倦神疲頽焉以居欲其立纪纲肃官僚熙庶绩贞百度上副九重之托下遂万物之情岂易能乎失今不去窃恐将来瘝官旷职祸出不测而为世所笑非但臣之羞且为圣政之累也伏望圣恩怜臣衰老放归田里另选精彊大臣巡抚其地康济兆民俾臣不失进退之宜得全始终之节感戴天恩岂有涯涘
　　论中使扰人因乞休致奏状
　　臣去年以年力衰老陈乞休致节该钦奉圣防卿敭歴内外谙练事体宜勉副委任不允休致钦此今年臣复乞休致又节该钦奉圣防不准休致着用心巡抚地方钦此臣惟圣明之朝贤才济济不为无人如臣之愚正宜退避然犹勉留再三而不舍者臣有以见陛下不以犬马视臣而以耆旧大臣之礼待臣虽成汤之先民时若成王之寿耇无遗不是过也臣虽无似岂不感激圣徳然陛下旣以大臣之礼待臣臣敢不以大臣之道自勉欲尽大臣之道必须遵守祖宗之法以安民为心而不为势利所夺可也一为势利所夺则祖宗之法壊而民不安矣民不安岂不失大臣之职乎然欲不失其职岂能免毁言如即墨大夫乎且祖宗时差内臣出外公干或赍勅书或赍圣防帖子必明开所干公事縁由或所取物件数目是以在外诸司衙门易于奉行来使无过求多取之弊地方免横征暴敛之扰近见太监王敬赍来圣防帖子止开前往常州府苏州府采取药饵收买书籍别无行拘大户索要银两縁由岂期本官动以朝廷为名需索银两无有纪极东南地方为之骚然民不堪命臣巡抚其地心知其非而莫敢谁何然王敬未回而太监段英又来造办药梅氷梅苏松常三府巳办与价银六千两打发跟随人员银两在外以臣计之造办药梅氷梅用银多不过千两尚有五千两余剰今又行令镇江太平池州宁国安庆徽州广徳七府州每处取要酥合油牛黄沉香乳香等药近千斤约直价银一千五百余两岂真要此药物无非以此为名而勒要银两耳又牌仰松江府速办上等花毯二十条各色绫一百疋大细白绵布一百疋大様手巾一百条约直价银五百余两又发钞四百块与松江府官卖每块要银五两又该银二千两苏常等府必有别项取索亦必发卖钞块但未据申报縁照前项药饵花毯等项俱非圣防帖子内开来物件臣又访得前钞系是两京客商之物今却槩令有司措办变卖需索不巳征敛重叠民岂克堪各府申臣定夺臣若阿顺其意令其应付则祖宗之法壊而民不安矣臣是以遵守祖宗之法不敢擅支钱粮逼迫小民巳行本官处查理外彼必谓臣打搅进贡未免懐恨怒之心发谮毁之言此臣所以欲尽职而心不安也况臣委实衰老无才无行不达时务不堪巡抚现今地方并江上彊贼不时窃发臣委实胆小惴惴焉惟恐小民不能聊生从贼为非地方不安而为社稷之忧伏望圣恩怜悯放臣归田另选贤才而任用之庶几优劣得所政举民安臣无知干冒天威不胜惶惧之至
　　论中使科扰民所得物件奏状
　　臣惟自古人臣之事君以声色货利珍竒方术为容悦以取宠幸者未有不壊天下之事而为社稷之忧也切见内官监太监王敬前来江南采取药饵收买书籍朝廷止赐盐七千引公用止可直银八千余两却发盐一万五千五百引与宁国等府卫逼要银三万二千五百两不知余盐八千五百引从何而来多取价利作何花销又有盐数十船发去江北庐州等府卫江西南昌府等处官卖不知又得银几千万两至苏常等府刑驱势逼官民取受银三万六千余两玩器药饵等物并跟随人员私下取受者不在其数又令苏州府织防妆五毒大红纱五百余疋每疋直价银十五六两止给银六两五钱及其交纳每疋反勒要机户解扛银五两亏民数多使之破家荡产含寃莫诉其在江西浙江二布政司并南京及沿途索要官民金银并玩器等物不知又有几千万数臣闻千户王臣本非勲贤叨享禄位専弄左道邪术岂知经国大体而太监王敬听伊拨置刻剥军民舳舻相衔满载而归以为自巳孝顺自巳功能以觊宠幸殊不知取之不义得之不以其道所以失人心者在此所以损国体者在此所以伤和气而致灾沴者亦在此也若但见其易而不思其难乐其有而不恤其无往者过而来者续用日侈而财日屈非民之福亦非国之福也况各人假公营私明取暗受者多使朝廷担其名此尤不可之甚者也除王敬等在江西等处卖盐并取索银两臣不知备细者不开外今将臣所知者开坐具题
　　计开　宁国府卖盐三千五百引解过价银七千两内三千三百七十八两九钱八分一厘系那借在官钱粮三千六百二十一两一分九厘系里甲措办太监王敬收　太平府卖盐一千五百引解过价银三千两系铺行里甲措办　池州府卖盐二千引解过价银四千二百两俱里甲措办又卖钞四十块解过价银二百二十两系铺行借出　安庆府卖盐二千五百引解过价银五千二百五十两系里甲措办九江府卖盐二千五百引解过价银五千二百五十一两九钱九分系赈济银内支　广徳州卖盐二千引解过价银四千六百一十九两系铺行措办　建阳卫卖盐五百引解过价银一千两系官军俸粮当借　安庆卫卖盐五百引解过价银一千两系官军俸粮当借　九江卫卖盐五百引解银一千八十五两又使用银九十五两内七百八十七两五钱系官军俸粮银三百九十二两五钱系借客人的　宣州卫不曽卖盐送银二百八十两系官军俸粮当借以上银两俱太监王敬同千户王臣等秤收　松江府　华亭县大户陈宣等十名共出银七百两刻丝作褥子心一副　李在画四轴　观音二轴　龙涎寳瓶一个　一秤金孩儿四轴　三白图一轴　圣一轴　夏志横披一轴　季龙眠佛三轴　古铜香炉三个　庆寿图一轴　高彦画一轴　商嵌香炉三个　彭寳香炉一个　水晶环一个　倪元镇画一轴　叶仲明千字文一巻　戴文进画一幅　张梅岩佛像三轴　银字莲经七巻　孩儿四轴　梁楷佛三轴　刻丝作斗弓画二轴　王子乆画一轴手提铜香炉一个　官寳罐一个　夏珪画四轴毘陵草虫二幅　古铜花瓶三个　上海县大户
　　张瑾等一十二名共出银七百两　古铜花瓶一对温日观葡萄一幅　画二轴　罗汉二幅　嘉兴
　　府大户槐越等九名出银七百两　白玉石香盒一个　翎毛画四幅　水墨画四幅　草书手卷一个百字图画四幅　山水画十二幅　禽鸟册叶一
　　个　琥珀台盏二幅　白玉石笔架一个　水墨翎毛画二幅　菜玉盏一只　琥珀念珠一串　又粮长出钞价银五百五十两　苏州府　长州县大户丘元伏等十名共出银二千四十七两　吴县大户苏通等二十六名共出银二千三十五两　昆山县共出银一千八百五十两又大户罗璵等五名共出银四百两粮长归瓒等共出银一千一百两里长张昭等共出银四百五十两　常熟县大户顾志行等二十二名共出银一千七百七十两八钱五分　水晶台盘一副　吴江县大户吴寿等二十七名共出银一千两内一千三百两太监王敬收二百五十五两又二百两千户王臣等收二十两军牢头目收　嘉定县大户王半海等九名共出银一千五百九十八两　常州府　江隂县大户徐熙等三十四名共出银一万两太监王敬分八千两千户王臣等分二千两　无锡县大户邹贤等三十名共出银六千四百两　古画一十二幅　剔红果盒一个　剔红盆二个俱太监王敬收外银二百五十两千户王臣舍人张麒分　武进县大户蒋镇等一十名共出银三千两太监王敬分一千两千户王臣等分五百两五百两分付买药材书画　宜兴县大户张輗等共出银一千两太监王敬收　又访得太监王敬起程之时与无锡等四县官到常州府每县索要银五百两共该银二千两
　　纠劾奸人拨置中使扰乱地方奏状
　　去年臣见内官监太监王敬牌面内有前往南直浙江江西等处公干仰军卫有司驿逓巡司等衙门预备廪给口粮马匹车辆人夫等项委官管领听应付轻则量情责罚重则枷钉解京奏闻区处等语又闻本官沿途弄势张声骚扰军民臣恐为国生事是以昧死上闻乞取本官回京以消未然之患继闻差人赶至徐州黄家闸本官接了帖子不知縁何不回臣伏覩节该钦奉圣防今差王敬前去常州府苏州府采取药饵收买书籍钦此臣又见应付本官闗文内开防钦依准与长芦运司余盐七千引带去公用仰惟圣意盖欲伊将前盐两平卖价收买药饵书籍免致科扰下人此陛下仁民爱物虑患防微之盛心也岂期跟随王敬千户等官王臣等不体圣意罔恤民难拨置本官自离京师直抵南京经过军卫有司运司驿逓巡司等衙门无不科扰所得银两不可胜计比到南京清江厰住泊数日上新河又住泊数日而城里城外得过之家所有玩器书画金银寳石等物搜括殆尽又拨置本官将原赐官盐并夹带私盐及揽到商盐差锦衣卫百户等官王钊等彊发与太平宁国池州安庆九江五府建阳安庆九江三卫并广徳州共一万五千五百引逼要价银三万二千五百五十两其盐斤重多不足每引止可卖银一两一二钱定要煎银二两又要加耗反取铺行不致高擡少估结状以避罪责盐才下船就要银两坐守催并急如星火官吏被逼无奈只得照数办与又发钞四十块与池州府逼要煎银二百二十两宣州卫止有二千户所不肯领盐却将指挥责打亦要去银二百八十两俱解太监王敬等处获有批收前项银两系是那移官钱扣卖军粮当借客商资本至今官钱无可填补官军不得粮吃客债尚未还足累官损民含寃莫诉其发去江北庐州等府卫并江西南昌等处变卖者其数尤多所得价银何止三万余两在江西地方住两个月浙江地方亦住两个月彼中所得玩器金银臣虽不知细数尝闻到彼之日无物不要城市铺店为之闗闭村落人民无不惊骇又发钞五百余块与杭州等府俵散粮长每钞一块止值银三两却要银五两嘉兴府卖钞一百一十块巳解与银五百五十两获有批收亦可查考到嘉兴府拘大户槐越等到官各将所有玩器书画送与因怪不送银两每人责打二十顺腿拘住要银得银方才疎放又行令苏松府县拘拿大户索要玩器并金银等物大户有者自出无者着令粮长出办又威逼苏州府长吴二县着机户织防妆五毒大红纱五百一十二疋每疋直工价银一十五两止给与银六两五钱机户赔银八两五钱共赔银四千三百余两中间看不中者又令重织及其交纳每疋反要机户解扛银五两负累机户掲债破产苦不可言且五毒者艾虎蜈蚣虾蟆蛇蝎也以五彩绒组织此五物于大红纱两肩胸背通袖膝襴之上其为淫巧竒怪古所未闻其费工料每疋可织常纱十余疋其妨农废业尤不可言况此物止用于端午之一日其他日皆不用又况此毒物人皆见之必以为不祥而憎恶之今织之于衣非至尊所宜服亦非宫中所可服不知本官暴殄许多天物害虐无数烝民织许多件数将何为也观此一事则其平昔不以财为财不以民为民可知到无锡县亲率王臣等下乡打开大户邹贤家门捉拿本人索要金银因本人躱避就在其家住坐二日拘常州府官带领画匠将本家房屋画成图本声言回京进与朝廷定将他家抄了吓诈邹贤兄弟二人银两与王臣等分用又捉拿华文熙等鎻打勒要银两又嗔知县熊经拘人不到要行捆打本官惧怕当将官库银两替大户出银又取武进县胡溥到江隂县发放着大户蒋镇等一十名出银八千两其后各人共辏三千两又发放常州府知府孙仁朝廷有宻防着我去徐中书等家讨要玩器书画等物我如今要往各家去被孙仁劝住各家共辏银一万两送王敬等分用又有等无借小人乗机妄首人家有物各官辄便差人或行县四散捉拿惊吓人户逃走地方为之骚然因拿大户陈防却将邻人李源妻陆氏赶逼下河身死又发牌问无锡县讨要兼丝布茶扇等物王臣欺瞒王敬私下诈骗军民银两又不可以笔记其松江等府不系坐来收买书籍地方亦皆扰徧所进书籍玩器等项俱系取诸人者药饵亦系府县另行备价收买者并不曽用卖盐价银人民委实受害不得安生咸有怨言臣惟陛下自嗣大歴服以来敬慎厥徳贤能效职庶政咸和二十年间边方少警海内晏然不图今日而有此事非独上亏国体抑且下失人心设使王敬等将所得玩器金银等物尽数进献以充国用而取之不义如此得之不以其道如此非圣明所宜受况朝廷富有四海府库皆财仓廪皆粟岂少此哉如或不肯尽数进献使朝廷虚担其名各人实享其利岂不尤可太息兼且朝廷所用钱粮多仰给于苏松常等府若使彼处百姓不得安生国用何所取给此数府百姓尤宜加意安全而不可使之困苦流冗也昔治书侍御史权万纪言宣饶出银大发采之嵗可得数百万唐太宗曰卿未尝进一贤才而専言银利昔尧舜抵璧于山投珠于谷汉之桓灵乃聚钱为私藏卿欲以桓灵待我邪乃出万纪今王敬等所为害理尤甚决不可以待权万纪者待之臣又访得王臣即王瘸子俱是奸诈无赖小人素无勲劳止以左道邪术得幸父子俱得好官非惟虚糜廪禄有玷名器且使懐才抱艺之士为之不忿夫金银乃天地之精气非智术所能为设若王臣能之何不自做自用何以日前到处以此为名骗人财物累犯刑宪何以今日拨置内官用彊要人金银骚扰地方昔文成五利旣以邪术欺汉武今王臣复以邪术欺陛下此忠臣义士所以为之痛心而扼腕也且陛下为万乗之君百神之主而敢为之欺罔如此百姓乃陛下之赤子邦家之根本而敢肆其暴虐如此是可忍也孰不可忍也臣又闻王臣在江西等处收买美色妇女数人盛妆在船言颇矫诬人多不信百户姚敬娶娼为妾被王敬搜出送苏州卫镇抚收监于本官名下追银一千两恐后讦出王臣前情仍将本妇给还姚敬此亦人所共知凡有识者莫不曰陛下圣徳寛仁敬天爱民若知此情必不容之但一时不知耳臣备员六卿奉勅巡抚职在卫国而安民覩兹弊事若循黙不言依阿取容万一事出不测以遗君父之忧虽死何赎是以不敢不言之伏望陛下留意于难保之天命割恩于壊事之小人奋干刚之独断昭王法之无私行取王敬王臣等到京或明正典宪或量加惩治使天下知聚敛之扰人非朝廷意乃王敬等矫制王敬扰乱地方非其本心乃王臣等拨置而然也如此则怨有所归人心宁止而天下安矣不然则怨无所归其患盖有不可胜言者矣臣愚仍望朝廷自今伊始凡百用度悉从俭约节不经之费罢无功之赏裁冗官汰冗食则财用自足果缺公用物件定拟数目行移出产地方采办进用则民自不扰内外公差官员跟随头目多不许过三二名则事自减省否则卖官鬻狱不足以供执事者之费剥肤椎髓不足以满随行人之欲欲斯民之不穷财力之不屈盗贼之不起天下之治安得乎臣为国之心激切不自知其言之狂且瞽也罪该万死傥蒙圣恩优容不加谴责亦乞将臣放归田里耕以待尽为幸无涯除王敬王臣等索要沿途衙门银两并浙江江西等处财物不知的数及苏常二府进贡药饵书籍不开外今将各官吓诈臣该管地方并九江一府官民金银等物开坐具题
　　申救常州府知府孙仁奏状
　　臣闻太监王敬公干回京称防受赏随行千户王臣亦蒙陞赏王敬防奏常州府知府孙仁现蒙差官提取闻者莫不惊愕咸谓王敬此来知府孙仁十分慇懃随到无锡县听十余日又随到江隂县听十余日凡力可为者本官无不为之今乃不得王敬王臣之喜反招其怒若谓本官欺罔违慢縁巳到处跟随听如指之从臂非有欺罔违慢也若谓本官不行收买药饵縁常州一府巳送书籍等项价银一万九千余两又另用银五百余两收买药饵进用非不行收买药饵也若谓本官将银两嘱送縁前项银两书籍药饵俱巳交收了当别无公私可嘱也况孙仁自到任以来有为有守深得民心若罪本官固虽快言者之意不无失地方小民之心然快一二人之意其事小失千万人之心其事大伏望圣恩少霁天威稍寛孙仁之罪则庶民不失望官知所劝而地方安矣臣昧死上言不胜悚惧之至
　　陈言制治保邦奏状
　　臣闻周官有曰制治于未乱保邦于未危诚以未乱而制治则必不至于乱未危而保邦则必不至于危使已乱而制治虽劳心经营终不能救其乱已危而保邦虽极力扶持终无以免其危此往古巳验之实事非俗儒闻谈之空言也臣不敢逺举姑以近事言之宋徽宗初年天下太平蔡京倡邪说以为当丰亨豫大之运専以奢侈劝上穷极土木之工作玉清神霄等宫崇信道士林灵素以朱勔领花石纲竒花异木怪石珍禽竒兽无逺不至加以梁师成専务应奉作为淫巧以蛊上心是以民穷财尽政事不理国势不竞遂致方腊之乱而成靖康之祸方其初也使纳言者之谏罢前项无益之事専以节用爱人为心使百官和于朝万物和于野宋其有衰乎方今天下太平四方宁谧国势若金瓯之完全无纎毫之缺损又况皇上圣徳寛仁神武不杀上合天心下合民心礼乐法度之巍然典章文物之焕乎可谓治且安矣宜若无可虑矣然古人有言乱不生于乱而生于治治之极者乱之始此臣之所以为陛下忧也陛下虽精一执中无怠无荒第左右之人感戴圣恩思欲报之肆为掊克之计争献竒异之物以恱圣心以固恩宠此固孝顺之意若不及早图之更弦改辙诚恐浸润日久嗜欲日滋糜费日多财用日屈民日益穷事日益壊即不幸有数年之兵数年之荒不知何以为计欲如今日之安欲无后日之悔恐未能也此臣之所以愿陛下制治于未乱之时保邦于未危之日以隆圣明亿万年无疆之丕绪也伏望陛下以古为鉴乃勅多官防议制治保邦之条件采而行之天下幸甚宗社幸甚
　　陈言治安奏状
　　臣闻迩者边庭不靖内外戒严朝议以各边军饷不足也旣遣官以籴买之以京营军士不足也复遣官以清查之又以内帑银物不足也而出征官军无厚赏方今天下一家海内一国以言乎粮饷漕运之转输陆路之飞挽非不多也以言乎银两鑛场之闸办粮草之折纳非不广也以言乎军马在京有四十余卫所又有外卫番上之役到营而操练分将以统领非不众也夫如是宜乎廪有余粟而不可胜食矣库有余财而不可胜用矣军士多且精而所向无敌矣奈何一旦有警辄见不足盖承平日久安不虑危粮费于冗食财费于侈用军疲于差占若王师不早出强敌不早退臣恐不止口外之被扰边民之被掳其为患盖有不可胜言者矣今敌兵既罢王师凯旋此实皇上圣徳格天天道助顺将校用命之所致也然目前似无事矣臣不敢保其必无事似可安矣臣不敢保其必可安若谓敌兵旣去必不来也臣不敢保其必不来书曰惟事事乃其有备无患孙子曰无恃其不来恃吾有以待之此臣等居高位享厚禄为国股肱者所当致意也伏望陛下当此闲暇之时勅令诸司明其政刑量减在官冗食之人无轻冒报功次之罚重名器抑奔竞则不加赋而粮自足矣少作无益之事不贵珍异之物慎赐赉节用度则不厚敛而财自足矣免畚土辇石之差严私役买闲之禁时教阅养锐气则不招集而军自足矣三者旣足则元气自壮根本自固邪气自不能入外侮自不敢作设有边报要军马就有军马要粮草就有粮草要赏赐就有赏赐尅期以出相机而行以守则固以战则胜何贼之不可破而何功之不可成哉茍不撙节爱养于平昔及其事至而欲取办于一时臣未见其济也此国家之大计庙堂之上必有以处之也若无待于臣言矣今臣言之者亦区区为国之心也惟圣明恕其狂瞽而裁察之幸甚尘渎宸聦不胜战栗待罪之至
　　敷陈古训奏疏
　　臣惟古之尧舜禹汤文武之为君圣君也皋夔稷契伊傅周召之为臣贤臣也当是时君不自以为圣而必取人以为善臣不以君为圣而必责难以为恭是故益告舜曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从已之欲无怠无荒四夷来王禹告舜曰无若丹朱傲惟慢游是好傲虐是作罔昼夜頟頟罔水行舟朋淫于家用殄厥世夫圣莫圣于舜而于前此数者曷尝有一于身哉益非不知也禹非不知也而犹以是告之者盖舜处崇高之位其流将或至此所以豫为之儆戒以防之者人臣爱君之心也仲虺之告成汤有曰徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小伊尹告太甲有曰制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨又曰慎乃俭徳惟懐永图又曰徳惟治否徳乱与治同道罔不兴与乱同事罔不亡终始慎厥与惟明明后傅说告高宗有曰惟治乱在庶官官不及私昵惟其能爵罔及恶徳惟其贤又曰惟事事乃其有备无患无啓宠纳侮无耻过作非又曰监于先王成宪其永无愆召公告武王有曰玩人丧徳玩物丧志不作无益害有益功乃成不贵异物贱用物民乃足不寳逺物则逺人格所寳惟贤则迩人安不矜细行终累大徳告成王有曰我不可不监于有夏亦不可不监于有殷我不敢知曰有夏服天命惟有厯年我不敢知曰不其延惟不敬厥徳乃早坠厥命我不敢知曰有殷受天命惟有厯年我不敢知曰不其延惟不敬厥徳乃早坠厥命又曰肆惟王其疾敬徳王其徳之用祈天永命周公告成王有曰在昔殷王中宗严恭寅畏天命自度治民只惧不敢荒宁肆中宗之享国七十有五年其在高宗时旧劳于外爰曁小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟躭乐之从自时厥后亦罔或克寿或十年或七八年或五六年或四三年又曰文王不敢盘于游畋以庶邦惟正之供文王受命惟中身厥享国五十年臣惟汤武之圣岂仲虺召公能过之哉太甲高宗成王之贤亦岂出于伊傅周召之下哉然而仲虺伊傅周召屡进直言恳恳切切而不顾者以其食君之禄受君之托职分之当为也在他人听之若有所不堪而汤武太甲高宗成王皆受之而不拒而不罪者知其立言之意为国为民为天下而不为巳私也有是君有是臣所以共成雍熙泰和之治泽被当时名垂万世而无巳也仰惟陛下聦明圣智孝友寛仁承祖宗之大统为亿兆之君师可以比隆二帝三王而轶乎太甲高宗成王逺矣臣生当斯世陟兹崇阶沐仁义之膏泽覩道徳之光辉何啻亲见尧舜禹汤文武之圣君矣欲效皋夔稷契伊傅周召之敷言以尽忠愧乏其才欲黙黙以自全尢恐负陛下之深恩日夜思惧计无所出是以掇拾前言以为陛下献惟陛下于清燕之时召二三儒臣于便殿逐句而详解之复以今日之事逐件而体比之其有合者行之不合者改之可儆戒者儆戒之可效法者效法之务俾有益于圣徳有益于治道有益于国家有益于生民而后巳如此是陛下以皋夔稷契伊傅周召之任待臣臣以皋防稷契伊傅周召之道事陛下也何患乎四海之不宾服万邦之不咸宁又何患乎雍熈泰和之治不见于今日哉臣年七十屡陈休致不蒙圣恩俞允陛下若用臣言虽退归田里即同日侍左右若不用臣言再留数年不过多食俸钱于臣则有益于治道则无补此臣区区为国之心天地神之所共鉴非敢佞也非敢诳也伏乞圣明裁察幸甚
　　论録事邵义奉防陞通判奏状
　　据直苏州府申奉吏部氐字五百五十六号勘合前事成化十九年九月十四日早该太监覃昌奉圣防广东韶州府巡检司巡检刘璋陞锦衣卫所镇抚着仁智殿办事儒士汤珪陞鸿胪寺序班着文华殿办事上林苑监録事邵义陞直苏州府通判管事该部知道钦此钦遵补本覆奏外行仰本府取本官到任日期同原领文凭缴报备奉到此照得新任通判邵义合用弓兵皂欲于均徭册内佥防拨与等因到臣查得苏州府原设通判三员一员管府事一员管粮一员管治农皆现任无缺今又陞邵义前来管事是为额外冗员官冗则事不归一而民扰矣邵义原任録事正九品也依例止该陞正八品今陞通判乃正六品也无乃有壊选法选法壊则士无定志而奔竞之风起矣且邵义之为録事小官也名实未加于上下今不由吏部铨选而传奉圣防陞授是官则羣情不能无疑三二年前奉圣防或陞一司务或陞一序班或陞一匠官或陞一千百户镇抚方是时议者皆以为开此蹊径后将难止但未有为陛下言之者是以陛下奉之官一年多于一年也今工部所属额外匠官将及千员各衙门司务序班千百户镇抚等官难以数计俱要俸禄皂伴当不无耗国用损民力而轻名器设使奉之初有人言之陛下聦明仁圣未必不从冗官未必至于如此之多今又奉圣防陞除在外府县官俾之管事臣备员巡抚久处于外颇知民间疾苦若再不言将恐奔竞之徒逓相效尤各寻径路不数年间尽据天下之要地恃宠妄为正路蓁芜贤者难进则郡县之政日益非田里之民日益困而天下之事日益壊矣岂特耗国用损民力轻名器而巳哉陛下傥以臣言为是勅令该部将邵义照依资格陞授在外府县相应员缺今后在内五品以下在外四品以下文职遇有员缺悉从吏部照依资格具名请防选用其在京堂上与夫在外方面官遇有员缺亦从吏部每员推举相应二员请防于内防出一员俱不必奉若吏部铨选不公推举不当明正其罪其千百户镇抚非有军功不得滥陞如此则奔竞自息贤能在职羣情安而天下治矣如不以臣言为是伏乞圣恩容臣送骸骨还乡非但臣之幸亦好进者之幸也臣无任干冒天威不胜惶惧待罪之至具本谨题请防
　　京师地震自陈休致奏疏
　　臣闻迩者京师地震皇上旣斋心涤虑省愆修徳勅谕羣臣改过自新懋修厥职复颁恤民安边事宜俾之钦承此诚陛下克谨天戒应天以实励精图治之盛心也内外臣僚罔不淬砺激昂同心戮力勉修职业用答圣明忧勤倚毗之意而臣独以衰朽庸劣之材窃食江南无所禆补虽圣徳寛仁不加谴责而臣自揣于巳实所不安且江南钱粮词讼军需买办等项其数倍蓰于他省而官吏贤否军民善恶杂乎其间必须年力精彊有学术有才能之人任巡抚之寄方能齐整其事上为国家分忧下为生民造福今臣犬马之年巳是六十有九巡抚其地已逾五年筋力久衰精神已耗省览案牍则眼目昏花分付事务则言语错乱计虑实不及逺施为愈不如初百病婴身诸事懒作虽不敢因循度日亦岂能奋励成功委实无益圣时有妨贤路伏望圣恩怜臣衰老放臣归田另任贤能用图至治非惟臣之幸实地方之幸也臣不胜战栗感仰之至具本谨具奏闻伏勅防









　　王端毅奏议巻五
&lt;史部,诏令奏议类,奏议之属,王端毅奏议&gt;
　　钦定四库全书
　　王端毅奏议巻六　　　　　明　王恕　撰复防赞机务
　　转南京兵部尚书防赞机务谢恩疏
　　臣向防圣恩以兵部尚书兼都察院左副都御史巡抚南直成化二十年五月十九日钦奉本月初七日勅谕改臣南京兵部尚书防赞机务者臣孤忠少与他技非长罄竭一得之愚巡抚五年之久悃愊屡陈未遂归休之愿焦劳方切忽承擢之恩俾掌夏官仍防留务矧南京乃祖宗根本之地尚书实古昔纳言之官雅宜妙选竒才讵料仍推衰朽顾难回于成命肯少负于初心爰玆沥血以输诚终拟鞠躬而尽瘁除望阙谢恩到任管事外具本専差指挥石文通赍捧称谢谨具奏闻
　　督修孝陵查算工料数目奏状
　　成化二十年五月十九日节该钦奉勅命臣同守备太监张本严督内外该管官员查勘实在用工官军匠作毋令空闲役占计算在官物料并价银及支给钱粮毋令冒支妄费仍逐日并工修造早为完备钦此臣谨遵奉圣训防同守备太监张本并内外守备官恭诣孝陵叩头讫当同内外管工官太监郑彊隆平侯张祐侍郎刘俊等徧歴工所看得孝陵殿宇门庑碑亭等项俱巳装修完备惟明楼已抓缚鹰架未曽拆修有郑彊等说称斗科已造成五十余座因是原料明梁大楠木三根坐派四川布政司采办南京工部巳差营缮清吏司主事吴湜前去催儹未到以此不敢拆卸又看得周围墙垣除修完外止有一千七十丈未完临及浆糨房墙垣损壊六十五丈未尝修理各官说称前墙系是原未计料之数臣等除行南京工部复差虞衡清吏司主事施恕驰驿前去着落四川布按二司官吏并行分巡分守官严督该府县官吏委官量起人夫采打拽运及行四川巡抚都御史孙仁督发并工督令管工官将前项未修未墙垣俱巳修完备于本年六月初五日疎放军夫匠作暂且歇工当将现在未用物料责令南京内官监监工内使张秀等并工部委官看守及今孝陵卫委差官军轮流日夜巡绰行查前后修完工程用过物料役过军匠支过工钱口粮并原派未到物料备细数目附巻欲催儹楠木至日另行择日兴造明楼縁系奉勅令臣等并工修造早为完备事理未敢擅便今将各项总数开坐具本専差千户姚钺赍捧谨题请防
　　论拨船事宜奏状
　　车驾清吏司案呈奉本部送于内府抄出兵仗局署局事内官监左少监叶深先于成化十八年八月十八日钦防差臣等前往南京兵仗局成造盔甲等件除钦遵外照得所造盔甲擘手鐡袴等项俱系钢鐡砑明纻丝防绢之物起运之时比与别项钱粮柜扛至重所差船只数少每遇河道湾浅一时难以动移又恐水气侵尅以致发秀塺浥不便今后起运军器之时合用马快船只合无照依各衙门事例每只装载十柜等因奉圣防是该衙门知道钦此钦遵移咨到部送司案查成化十九年五月初十日该南京守备太监安宁等掲帖该兵仗局印信掲帖开报造完军器四千五百件装盛四百二十二柜用船装运本部照依节奉钦依事理委官防同南京科道等官看装毎船装一十三柜装运到京交卸并无发秀塺浥续因装运官物及进贡等项用船数多现在船只不敷本部通行各衙门该运物件议拟则例具奏要将兵仗局军器酌量可装二十五柜本年九月二十八日兵部题奉圣防都准拟钦此钦遵成化二十年正月内起运军器七千二百件装盛六百七十四柜其管运官不肯照依本部奏准每船装二十五柜则例装运毎船止装一十七柜亦运到京交卸亦无发秀塺浥今本官又奏要照各衙门事例每船止装十柜查得南京工部起运上用戗金描金硃红膳盒等件俱用黄罗销金袱子黄绒绳索及柜桶装盛比与军器柜扛大小多半相等每船实装六十余扛近来内织染局起运上用段疋每船亦装一十三柜别无每船止装十柜则例今却要每船装十柜委的近来钦取供用香料并木植等项用船动以百计工部该运仪真厰甎料合用马快船二十只一年二运今无一船可差况南京各衙门年例起运时鲜及应付钦差回京人员各处进贡方物等件用船数多实难措办臣恕亦非不欲其喜而欲其怒但差多船少不勾拨用岂得已也如蒙合无仍照本部照奉钦依事理将前项军器每船装二十五柜及各衙门一应起运物料俱照节该奏准尽船装载事例及议拟则例而行不许管运人员自定扛数多讨船只烦渎圣听如此庶得事体归一船只彀差而里河军民拽船之劳亦可寛矣
　　陈言山陜救荒奏状
　　臣伏闻迩来礼部题称陜西山西山东河南北直灾伤查得成化二十二年例该各处僧道闗给度牒合无令其就彼纳米给与等因奉圣防是僧道官有缺亦着纳米选用还酌量则例来说钦此又闻镇守湖广太监韦贵等称山西陜西河南北直地方荒旱饥民南流数多日有万口经过欲照例驱治又恐激变欲发仓廪赈济官粮有限合无通行山西陜西河南北直巡抚都御史督令各该州县将新旧流民令该管里老招抚复业等因奉圣防该衙门知道钦此又闻太子太傅吏部尚书兼华盖殿大学士万安等题称迩闻陜西山西地方亢旱无收陜西尤甚人民缺食死者无算填满沟壑婴孩路傍啼哭不絶合无将儒学生员不分地里逺近有纳米者廪膳纳米八十石増广纳米一百石俱赴陜西缺粮仓分上纳本布政司起送国子监读书挨次选用其军民舍余人等有愿纳米者授以军职百户纳米二百石副千户二百五十石正千户三百石指挥照例加米定与卫分带俸闲住俱赴陜西缺粮仓分上纳具奏奉圣防是该部知道钦此又闻差侍郎耿裕徐溥祭告西岳西镇西海大河之神臣有以见皇上与诸大臣畏天忧民救荒恤患之心可谓无所不用其极虽云汉之诗所谓旱旣大甚散无友纪靡神不举靡人不周者何以过之臣惟陜西山西地方连年灾伤米价贵甚闾阎小民贫难殷实者少虽奉上项恩例恐愿纳者寡焉能济众又访得南直浙江江西湖广今年颇收僧道生员军民舍余中间亦恐有愿如恩例上纳以图补报者合无请勅每处差给事中御史郎中等官三二员分与府县令其驰驿前去防同彼处巡抚巡按等官督同分巡分守官分投诣属出榜召募前项人等各照米数每石令其纳银一两给与文凭闗领度牒照缺选用入监读书及为指挥千百户等项其银就令原差领勅官南直湖广银两送陜西浙江银两送山西江西银两送河南俱公同巡抚巡按等官差委能干司府官员分投诣属给散缺食人户随银多寡每月验口或给二钱或三钱令其自行买米救济其各处流民之在荆襄者彼处镇守等官旣称不可驱治又称无粮赈济要令各该巡抚都御史督令该管里老招抚复业縁里老亦多流移料无可差之人就彼有人可差各户家业巳失田野无望又无口食岂能回还臣思流民缺食无计聊生拊揗失防必为盗贼劳师动众所费益多合无将湖广今年该起运南京各仓及兑军秋粮量留一二十万石运赴荆襄水次仓赈济流民以销后患又将河南该兑军秋粮量留一二十万石运赴荆襄水次仓赈济流民以销后患又将河南该兑军秋粮量留一二十万石赈济本处饥民及四方流来之民如河南兑军粮米无征亦须别作擘画仍勅各处巡抚巡按提督三司委官如有流民到于该管地方即便加意赒防不许驱逐致令失所且人一日不再食则饥两三日不食则病不能起五六日不食则死此救荒当如拯溺救焚可急而不可缓缓则无及矣臣深虑召募僧道生员人等银两急不能得有悮赈贷合无先出内帑银二三十万两火速发去陜西山西河南赈济如内帑不足请谕贵戚近臣及在京巨富之家那移前去切不可缓待后召募有银之日照数酧还仍乞降诏将被灾府县今年税粮买办等项尽行蠲免如此庶几全活生灵潜消后患易危就安转祸为福有以见皇上深仁厚徳而有生之盖将感戴于无穷矣
　　救林俊张黻奏状
　　臣恕荷国厚恩庸劣无补惟愿圣徳尊显天下乂安俾臣得俯仰于无事之天没齿于太平之日为幸大矣迩闻刑部主事林俊上章陈言忠诚激烈词气过直冒干天威谪官逺方后府经歴张黻为林俊陈情亦蒙挐问臣恕当以林俊等为戒括囊全身今复昧死而言者非纳交于林俊等而为其游说也实为国家天下虑耳方今之时外而边陲烽烟未靖军士暴露内而郡县旱荒太甚民饥而死此诚陛下忧勤惕励询谋羣防极力救济以收人心之时奈何兴土木之役为佛氏之居盖闻僧伽之言张大佛法之功于以尊之崇之资其利益以福斯民而延国祚也殊不知三代以前无佛法而帝王厯数率皆绵逺三代以后崇信佛法而帝王运祚未闻过之以此观之佛法之无益于世也明矣其不足信也审矣且天地生成万物祖宗创业垂綂孔子明道立教其功其徳岂佛氏所能髣髴万一然而京师止设一坛以祀天地内府止设一太庙祀祖宗京都以及天下都邑亦各止设一文庙祀孔子就使佛法有灵而其功徳可比隆于天地祖宗孔子其佛寺亦不宜多于天地祖宗孔子之坛庙也今都城内外佛寺不知有几千百区兹又欲营建佛寺于皇城之侧迁移军民数千百家计费帑藏银数十万两似为过之然安土重迁人之情也今一旦拆人房屋使之迁于他处欲人心安得乎帑藏银两所以备兵荒也今乃以为建寺之资使民飞挽于道路转死于沟壑欲人心悦得乎人皆知此事之非宜而不言独林俊言之者是林俊能尽忠于陛下而不顾身家也人皆私议以为林俊之言是亦无一人公言于朝独张黻言之者是张黻亦能尽忠欲陛下纳谏旌直以隆治道亦可嘉也今皆不之省而悉寘之于法此臣之所未喻也臣恐由是人皆以言为讳设有防佞之害正奸邪之误国谁复言之陛下何由以知之又造宫殿为梁为柱大楠木南京各厰已无一根近来修孝陵明楼差官前去四川徧歴山谷寻采五年仅得五根数内堪中者少不堪者多起动数千人夫止拽一根到于水次余者尚未出山此等大木诚为难得不知在京各厰现有堪作大梁大柱楠木几多可彀几座宫殿之用诚不可不爱惜以备用也陛下仁如帝尧孝同大舜自践祚以来不畋猎不游幸未尝妄兴一旅之师亦未尝妄戮一无辜之人诚不世出之明主大有为之圣君也不意偶然有此盖未之思耳此臣之所以日夜懔懔而不能巳于言也伏乞圣慈收雷电之威解恢恢之网复林俊等之职慰天下人之望暂停建寺之役専理兵荒之政如此庶几遐荒向化九有归心宗社可以巩固天命可以永保矣臣无任战栗待罪之至成化二十年十一月十九日具题
　　定夺修城营葬工料奏状
　　准工部咨营缮清吏司案呈奉本部送于工科抄出应天府府尹于冕等奏据上元等县申据神泉等乡里老葛再等呈照得南京外罗城周围一百三十余里城门一十七座比先年间原系工部委官验工计料差拨人匠军夫修理近年以来遇有城垣坍塌应天府与工部分修现今各县一年一次或二次起拨人夫多者一百四五十名少者六七十名每夫集价银一两动经七八百两至一千余两及南京内官病故造坟安葬亦系民间拨夫集价逓年出办负累人难况南京积年起运惜薪司光禄寺安王妃等处柴薪夫价光禄寺挑酒夫价竹篱扛索价并修理鲥鱼厰内织染局缸炼灰价银及现今内府成造段疋拣选香炷钦差内外官员往来日逐供给下程佥拨皂搬运柴薪挑送粮米等项并手下役使厨役等俱要供食一年之内出银动以数千两计以此科派繁重委的困苦无伸呈乞转达将修城造坟二事量与寛减等因到府臣等看得外罗城所以环卫南京大城宗社宫阙之所在帑库仓场之所积遇有坍塌损壊虽举天下之工力修理亦不为过但本府所辖止是七县内有江浦六合二县系在江北里少民贫动辄移逃难以科差外惟有上元等五县可以差拨加之地方连年旱涝相仍人民缺食困苦之极况外罗城周围里数阔逺城门不止一座南京工部原有湖广江西福建三布政司所属府州县人匠工料数多原设有修仓主事一员就管修城専理其事今本府蕞尔七县逓年与南京工部分工修理况本府亦无现在人匠俱是将价银雇覔南京工部管下人匠用工修理委的事体未当合无今后将坐派本府修城夫价以十分为率本府出办二分其八分洒派附近直苏松常镇太平徽州宁国安庆池州等九府照依府分人民多寡出备大约一处集价不过银六七十两一年一次预先解送南京工部交纳遇有城垣坍塌本部就委原管修城主事验工计料一并修理如此则非但畿甸之民得以少寛抑且洒派不多外郡之民不致累负况南京工部逓年得此工价不须别项劳费庶可经久常行其内官病故造坟一节縁内臣平昔俱曽効劳造坟之礼固不可废但南京工部原无定例遇有坐派夫价工料等项往往多寡不一合无查照在京近年司礼监太监许安御马监太监刘永成等病故工部造坟安葬事例行移南京工部照例遵守施行借拨本府夫匠一槩停止庶不至于劳民伤财臣等窃惟南京乃祖宗根本重地上元等七县皆京畿之民比之他处尤当时加爱养不宜日渐疲惫伏望圣明裁处乞勅该部将前项修城等事量为寛减处置以苏民困以固邦本臣等职在养民昧死冒干天听不胜恐惧待罪之至为此具本该通政使司官于奉天门奏奉圣防该部知道钦此钦遵行据顺天府查得太监刘永成许安病故安葬事例本府应付棺材一具人夫二十名匠四名开报前来案呈到部防照应天府所奏要将修城夫价以十分为率本府出办二分其余分派附近直苏松等府出备及奏查安葬太监刘永成等则例以凭遵守一节縁系修理城垣安葬大臣俱系朝廷重务今本府所奏中间虽是有理但未经行勘难便定夺合咨贵职烦为查勘前项所奏务要斟酌停当径自具奏以凭定夺等因备咨到职随行南京工部又行应天府查得南京外罗城垣先年遇有倒塌是南京工部委官验工计料各卫差拨军余前赴该厰领料与班匠用工修理景泰六年蒙守备太监袁诚等奏行应天府着落上元江宁句容溧阳溧水五县不为常例借倩人夫一百名分作二班相兼军余挑运木瓦等料匠作修理至成化九年本府府丞白昂见得墙垣经年不完夫役艰难备行内外守备等官防议得外罗城周围一百六十里共一十六门逺近不等驯象门起八门系应天府修理沧波门起八门系南京工部修理其该用工料南京工部与应天府各另出备两不干预毎年春秋二季内外守备等官公同南京工部并应天府官各照分修地方相看遇有损壊就行丈量料计修理及查得应天府每年修城有用工价银二三百两者亦有四五百两者多寡不一防照应天府奏要将夫价以十分为率本府出备二分其余洒派附近直苏松常镇太平徽州宁国安庆池州等九府照依府分人民多寡出备预先解送南京工部交纳遇有城垣坍塌本部就委原管修城主事验工计料一并修理一节縁南京工部与应天府分修外罗城垣系是内外守备官防同议允巳行年久事理况于事体颇便难以更改及看得直苏松常三府钱粮数多徽州安庆等府路程窎逺况各府俱有城池每年俱要起夫备料修理难令出备工价银两其镇江宁国太平广徳与应天府州俱系原奉恩例减免钱粮去处又与南京相近太平府芜湖县近来设有抽分场佥防夫役供应往来事颇繁重亦难出备若令镇江宁国广徳三府州出备事颇相应及照内臣病故造坟安葬旣巳查有前例别无定夺合无行令镇江宁国并广徳三府州每年各出价银六十两俱解送应天府收修城垣其余不足之数不分多寡俱令应天府上元等五县出备仍照旧与南京工部各照原分地方城垣门座修理今后南京内臣病故合无照依太监刘永成许安事例安葬縁系二部咨臣查勘所奏斟酌停当径自具奏定夺事理俱未敢擅便具题
　　同南京吏部等衙门应诏陈言奏状
　　臣等伏覩今年正月初七日钦降诏书有以见陛下敬天之渝防民之困恐惧修省求言图治之盛心也虽隆古圣明何以过之是以诏书到日误罹刑辟者防更生之恩宿负钱粮者免追征之苦如释重负如解倒悬饥者得食劳者得息危者以安忧者以喜莫不愿皇图之巩固祝圣寿于万年向非圣心恻隠询谋屈防焉能以致是臣等并受国恩待罪南都有所见闻虽不奉明诏亦当披肝沥胆以图补报万分之一况明诏许诸人直言无隠若犹噤而不言言而不直是臣等上违圣谕下失民望将何顔以立于圣明之朝乎窃惟朝廷之布政令也犹上天之降祥异也一政令之得宜若祯祥之见而天下无不忻悦一政令之失宜若灾异之来而天下无不惊惧易曰君子居其室出其言善则千里之外应之不善则千里之外违之况政令乎诚能发其善者而行之其不善者而改之则民自安天意自回尚何灾异之不可弭而祯祥之不可至哉臣等钦遵明诏谨条陈今日缺失利病一二事昧死以闻伏乞圣慈俯垂睿览采而行之天下幸甚臣等幸甚
　　计开　一洪武永乐年间官有定员朝无幸位是以贤能尽职食之者寡近年以来无功而陞无能而进者日多一日他如工艺之人逋逃之徒邪术之辈各寻蹊径得美职而服章服者充满朝市实是虚糜廪禄亏损名器非所以励贤能而劝有功也合无今后文职非由进士监生吏员出身者勿授武职非有军功者勿陞其巳陞除额外文职悉令记名回家待有缺之日听吏部察其可用者取用系医卜匠艺出身者悉令各执本艺每月止支食米一石其余俸钱皁俱各革去其军职非有军功而陞在锦衣卫带俸及管事者俱改调在京各卫带俸止食原俸原无俸者每月亦止与食米一石余俸俱各革去悉令差操俱不许管军管事两京一例若在成化十一年以前陞用及贵戚之家循例而陞者悉令照旧其在京考满该陞官员内乐舞生出身止于太常寺官天文生出身者止于钦天监官医生出身者止于太医院官匠人出身者止于工部所属文思院营缮所等衙门官叙用俱不可授以六部都察院通政司大理寺等衙门堂上官庶不虚费钱粮混乱名器　一近闻太监梁芳差镇抚梁山舍人梁用驰驿前来两淮运司闗支钦赐官盐五万引着令该司出备包索船钱用银数多该司无从措置被其逼迫今奉明诏不许势要之家屯盐虽称前盐系是钦赐之数百姓愚昧难以户晓未免致疑又令运司出备包索船钱人情愈加不堪伏乞圣裁合无将梁山等取回前盐住支今后各处盐课俱各存留以备边储敢有仍前求讨者许户部及科道官纠劾使人无觊觎官有储积　一南京朝阳门外漆园原设百户二员甲军一百余名每三年一次行取直庐州府人匠二十名到园开漆所得漆不过二百斤防园原设百户一员甲军一百余名每三年一次行取江西南昌府土民八名到园剥防所得防毛不过二百斤俱差内官一员监看开剥桐园原设百户二员甲军二百四十名每年行取应天府油户不限名数到园收领桐子打油除存种子外所得油止有一百余斤俱送内府南京丁字库交收南京工部遇有修造黄战船只等项又去该库闗支合无今后止令该园余丁自行开漆剥防及雇人打油免再行取庐州等府开漆人匠剥防土民打油人户及免差内官监看所得生漆防毛桐油照数就送本部交收庶使事体不繁出纳两便　一南京兵仗局现有钦差内官四员各带领匠作一十四员名在局成造摆朝军器五万七千五百顶副经今三年未完縁地方灾伤人民缺食南京工部及应天府措置物料借倩夫匠并应天府供给下程等项俱各艰难合无将前项军器暂且停止收过各项物料公同南京工部并应天府委官查盘见数收贮官库待后丰收之年行令南京守备太监提督该局照数成造仍将各项物料应减省者减省应改防者改防庶使人无重劳料不亏费　一南京御用监内官监等衙门每年起运竹木板枋数多拨船装载沿途拽运劳人干浅去处又行起车装载劳人尤甚况连年灾伤人民流亡合无将前项竹木板枋停止一二年以后减半起运庶使人无怨嗟料有撙节　一端人正士何代无之异端邪术世亦常有所贵察其忠良辨其奸妄而登用之摈斥之尔近者员外郎林俊经歴张黻以言事谪官寻蒙收召复其职任国师继晓以左道惑众亦被放逐遣归田里此足以彰陛下天地之量日月之明容受其直而特为寛贷洞烛其诬而不为欺罔也窃惟诸司之中固尝有先林俊张黻而被谪者天下之大亦岂无后继晓而行术者合无吏部通查数年以来有因言事或降调外任或冠带闲住悉令复职俾图自效如有政令缺失仍许直言无隠及令都察院行委巡城御史五城兵马严加禁治如有奸妄之徒或执巧技或挟邪术者不许潜住京师希求进用敢有窝藏隠匿者罪及邻佑如此则异端不至横流正道可免榛莽　一各处府州县学廪増生员近年以救荒许纳粟银入监出身中间多有白丁钱虏或在学无成或入学未乆或临期冒报有司急于应令起送不暇详审如此生徒学业未成礼节未习侥幸入监束书日计若又放回依亲宁无忌肆或暴横乡里或干谒官府日后选用懵焉面墙妨政害民实多有之合无分送南北国子监不许放回依亲着令自备柴米坐堂肄业本监学官用意讲授务俾成材庶他日选用不至瘝旷　一正统天顺年间南京龙江大胜二闗各止差内官内使三员名守把皇城各门并都城各门各止差内官内使二员名守把近来龙江闗差太监奉御共六员大胜闗差内官内使共七员名皇城各门差内官内使十余员名都城各门有差内官内使五七员名者亦有三四员名者又内府南京甲字等九库比先年间每库止有内官内使二员名公同该库官收支钱粮今各库有内官内使五七员名者亦有十三四员名者政出多门弊难枚举合无行令内外守备官将各门各闗并各库添差官员尽行革退令其各管本等职务照依正统年间事例存留守把管理免致多占官军库役妨误公务　一在京针工巾帽二局每年各差内使二名管送布绢等物前来南京染作郤装回京与内官做造衣被巾帽等件该与在京内官者就彼给散该与南京内官者带来南京给散差来内使在南京有住朞年者亦有住七八个月者有司日逐供给艰难占用马快船及洗箱军军民人夫数多有妨差操兼且一往一来不无劳扰合无今后北京内官衣被巾帽等件就在北京做造给散南京内官衣被巾帽等件就在南京做造给散庶免往来劳涉骚扰军民　一南京龙江厰原系民间纳粮田地先年设立堆放楠木俱巳用尽止存朽烂不堪者数根其该厰房屋墙垣俱各坍塌现今地土空闲仍前占用军余一百余名看守合无将地土给还原主领种办纳钱粮朽烂木植变卖银两入官看厰军余退回原卫当差于官无损于民有益　一直苏州等府买办年例供应器皿项下黄红罗黄红绒金箔银硃土硃生漆桐油熟铜熟鐡镜面锡等项及四川布政司折纳嵗办皮张项下生漆熟鐡等项多是差人赍价前来南京收买却被揽头光棍诓骗花费或被解人铺行通同侵分中间情弊多端难以枚举以致前项物料不得完纳有误造作合无今后南京工部将前项物料价银分派各该司府征收起解本部转送应天府官库收买办送用若有积出附余银两准作下年之数其一时物料内有高贵及价银内有不敷本部另行处置庶使情弊可革工程易完　一应议官子孙在京法司有奏准事例径行提问今南京法司但应议官子孙有犯俱先提事内人问理有碍将原告并干证人监羁奏请提问有行提数月并半年之上不出官者及至问完不拘徒杖罪名一槩监请防发落未免乆及监人难合无查照在京法司事例前项应议官子孙有犯除皇亲外其余有犯亦就提问问完之日徒罪以上监杖罪以下羁俱奏请发落庶为便益　一南京御马监每年起运苜蓿种子四十扛俱系南京太仆寺坐派养马军卫有司办纳盖是先年北京地方不产此种以此取去播种今北方巳种六七十年岂无种子可种今却仍旧起运以事言之虽小而征敛解纳之际所费实多皆出自军民合无行令南京御马监今后不必行取苜蓿种子解京庶免科扰下人受害　一朝廷差内臣在浮梁县景徳镇烧造御用磁器今巳年乆雇覔夫匠买办柴圡顔料及供给监烧官员人等每年用银不下数千余两俱是饶州等三府小民出备虽曰磁器计其所费不减银器之价近闻原差内臣随陞太监镇守江西往来提督而家人常川在彼生事尤甚供给益侈即今三府之民疲敝困苦不可胜言且饶州鄱阳湖逦迤数百里上控荆襄之冲一有警急民穷财尽何以为备此三府之民诚可痛悯而烧造之役所当急罢也况所烧磁器年积月累其数必多合无暂且停烧造三五年以苏民困待后缺用再行烧造亦未为晚　一云南福建浙江等处虽有出产银冶府分其间或屡有顽梗之徒啸聚为非地方人民因而不安者况中间镇守太监或有于每年冬月亲去前项府分煎销银课往来供应头目人等甚是劳扰合无今后止令専管银场布按二司官员每年督完银课解至总司防同太监煎销实为民便　右件臣等畧陈一得之愚如此伏惟皇上仁孝恭俭敬天勤民宜乎天人交感协气嘉生而乃年不顺成灾异迭见者无他皆由臣等不能仰副圣明所致乞将臣等罢归田里别选贤才任用庶回天意
　　成化二十一年二月初七日具题三月初八日奉圣防是文武医匠等官取回支盐镇抚并禁造寺观降调官员已处置了板枋免运一年大胜等闗门官军着南京守备太监定夺具奏成造军器纳粟生员坐监买办物料提问应议官子孙该衙门看了来说造给衣帽等件起运苜蓿仍旧看厰军余量留二十名磁器烧完了停止其余准议行陈俊等不准罢归着尽心办事该部知道钦此
　　乞休致奏状
　　臣系陜西西安府耀州三原县人由进士改庶吉士正统十四年钦除大理寺左评事歴陞左寺副知府左右布政使成化元年钦陞都察院右副都御史抚治流民二年以功陞本院左副都御史巡抚河南一年陞南京刑部左侍郎管部事九个月余丁父忧服除改刑部左侍郎总理河道年半有余改南京户部左侍郎管部事将三年半复改都察院左副都御史巡抚云南陞本院右都御史仍前巡抚一年有余改南京都察院右都御史防赞机务陞南京兵部尚书仍防赞机务共一年有余改兵部尚书兼都察院左副都御史巡抚南直苏松等处地方总理粮储五年有余复改南京兵部尚书防赞机务今又一年有余臣以卑鄙庸才仰荷圣明知遇歴官凡十六转任事几四十年或入陪庙堂或出巡方岳宠荣巳极感幸何加徒懐犬马之心莫报乾坤之徳第以衰朽应合退闲已尝再三上章恳乞休致俱蒙圣恩勉留俾之仍前理事今臣年巳七十例该致仕又且老病侵寻虽仍恋阙庭力实不堪鞭防食焉无补居之弗安伏乞圣慈矜悯将臣放归田里另选贤才以充任使庶不妨贤悮事斯有益于国家矣臣下情无任感激陨越之至
　　加陞太子少保谢恩疏
　　昨臣以右都御史尚书九年考满具奏取进止而蒙圣恩加臣太子少保照旧管事者伏念臣性资愚鲁学术空疎荐歴崇阶累叨重寄无补于世有愧于心具奏之时自谓官巳逾分年巳衰老得一致仕足矣不意今日荷兹殊恩臣有以见陛下不遗踈逺之深恩宠异老臣之盛徳也感激良深未易云喻第臣职守南都不能入侍左右少效忠勤补报万一但愿皇图巩固圣寿齐天前星依帝座以常辉主器守宗庙而永泰非独臣感恩思报之心如此而天下臣民爱戴祝愿之心亦莫不如此也臣无任瞻天仰圣激切屏营之至除望阙谢恩于今年二月初一日到任管事外具本専差千户李贤赍捧称谢谨具奏闻
　　督修孝陵工完奏状
　　照得成化二十二年五月十九日钦奉勅命臣同守备太监张本严督内外该管官员并工修理孝陵臣遵奉勅防防同太监张本并守备内外官员恭诣孝陵同该管太监郑彊隆平侯张祐工部侍郎刘俊等看得孝陵殿宇门庑碑亭等项俱已修完惟明楼已抓缚鹰架做造斗科等件止因四川原采大楠木未到未曽拆修又看得周围墙垣除修完外止有一千七十丈未完及临浆糨房墙垣损壊六十五丈未曽修理随令各官督工修筑完备于本年六月初五日疎放军夫匠作暂且歇工催楠木至日另行择日兴工及将修完工程用过物料价银口粮并原办未到物料总数开坐具题外至二十一年四月内楠木方到本年七月十二日又节该钦奉勅命臣同守备太监钱能严督原管太监郑彊隆平侯张祐工部侍郎刘俊并内外该管官员量拨用工官军匠作毋令空闲役占计算在官合用物件并价银及支给钱粮毋令冒妄浪费仍逐日并工修造早为完备钦此臣又遵奉勅防公同太监钱能行令郑彊张祐刘俊等量拨官军匠作南京钦天监择于本年七月二十一日兴工修理兴工之后郑彊等日逐躬亲提督工程郎中毛科専管收放物料工价臣等亦常不时前去督并执役之人各尽心力罔敢怠忽将明楼大梁及角梁枋桁斗科椽望铜丝檐网券门寳山城垣金水桥墁栏板等项但系损壊者俱各脱换修理掲墁砌彩画油漆至本年三月二十一日工完防同守备内外官员并该监官诣前拜观羣情莫不忻恱仰惟圣祖在天之灵亦可以少慰矣先该臣等行令郎中毛科自兴工日为始日逐做过工程用过物料并工价银两等项每半月一次开报逐旋查算工完之日臣等又行通前查算明白除令南京工部照依工部原行事理将修完工程用过物料等项另行造册奏缴外縁系奉勅督修孝陵工完事理具本専差指挥石文通赍捧谨具题知
　　将顺上意匡辅时政疏
　　臣伏闻近有圣防禁约今后不许擅便奏讨陞官及迁转各人名下并文武外官边将及奏讨蟒衣并替人讨蟒衣及不许奏要在内府骑马又闻自有此之后诸色人等俱不敢进贡物件希兾陞赏朝政肃然小大之臣罔不畏天之威骏奔承事中外臣民闻之莫不欢忻鼔舞称颂圣徳而咏歌太平也夫此数者不禁止则官及私昵而政事为之不立利归权门而边储为之不足豪右兼并而小民为之困敝名器混淆而上下为之无别僭逾日肆而礼法为之蔑如纪纲废弛而教化为之不行人皆知此数者之为圣政累乆矣但恐祸及身家所以多不敢言去嵗正月皇上因天变勅谕文武百官令其陈奏敝政两京臣僚间有言及之者或指陈失真或言词过当是以多不蒙采纳闲有采而行之者不乆又行更改而言者反遭笞谪间有优容者其心兢兢业业常不自安有若官校之随其后所以前事日益滋炽而无巳有志为国者日益畏缩而不敢言也兹者皇上不因左右之言臣僚之谏而有此圣防是盖皇天眷佑国家将隆万年无疆之休故啓宸衷而为之此臣民闻之所以欢忻鼓舞而称颂咏歌也然此数者诚能持之坚禁之乆而无所变更则天下国家何患乎不治安宗庙社稷何患乎不灵长四夷八蛮何患乎不宾服羣黎百姓何患乎不蒙福也如或持之不坚禁之不乆而有所变更非惟有失大信于天下抑恐难保无虞于将来伏望皇上执此之政坚如金石行此之令信如四时仍将节次圣防禁约事意与在京各衙门并科道知道今后但有故违勅防奏讨前项恩泽者俱照勅防内防奏其奉特防批出奉而与者亦要执奏不可有失大信如此则纪纲振肃而教化大行亿兆归仰而宗社灵长矣然臣此言非欲矫情以沽名而舍生以取祸但欲成皇上之美政为恃宠者弭后患耳惟圣明察其心而赦其罪幸甚具本専差办事官徐徽赍捧谨具奏闻
　　孝陵工完受赏谢恩疏
　　伏防圣恩以臣同守备太监钱能奉勅督修圣祖孝陵工完赐臣纻丝一表里生钞一千贯者窃惟臣猥以章句之腐儒叨膺防赞之重寄凡百朝命皆当奉行矧夫陵寝工程敢不躬亲提督经之营之乃百工之成效轮焉奂焉岂一夫之用心臣实无功何敢望赏辞之恐蹈不恭之罪受之难逃非分之讥揣巳则踧踖不宁感恩则汪洋无际除叩头祗领望阙谢恩外具本専差办事官舒光发赍捧赴阙称谢谨具奏闻
  </div>
  <div class="pagination">
   <a href="王端毅奏议_page2.html">
    上一页
   </a>
   <a href="王端毅奏议.html">
    1
   </a>
   <a href="王端毅奏议_page2.html">
    2
   </a>
   <span class="current-page">
    3
   </span>
   <a href="王端毅奏议_page4.html">
    4
   </a>
   <a href="王端毅奏议_page5.html">
    5
   </a>
   <a href="王端毅奏议_page6.html">
    6
   </a>
   <a href="王端毅奏议_page7.html">
    7
   </a>
   <a href="王端毅奏议_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
