<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 16 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 16 页/共 136 页
  </h1>
  <div class="content">
   臣闻盗贼之起小则蜂屯蚁聚卤掠闾里大则擅名号攻城邑取库兵释死罪杀掠吏民然皆无足深虑如臣前効计足以办所可深虑者其间有豪俊而已何则人之有豪俊犹马之有骥犬之有卢虽上观下获一日千里而纵踶啮之变亦可畏也昔周亚夫得剧孟喜曰呉楚举大事而不求剧孟吾知其无能为也天下骚动大将得之隠如一敌国云唐纵朱克融北还卢龙未防军乱遂复失河朔夫孟克融皆匹夫耳而得失去就之间系呉楚之成败为河朔之存亡以此言之盗贼之间而有豪俊岂不为可深虑也哉臣以为销亡大盗之术莫大乎笼取天下之豪俊天下豪俊为我笼取则彼卒材鼠辈虽有千百为羣不足以置齿牙之间矣国家取人之制其选髙者惟制策进士夫豪杰之士固有文武纵横之间无不可者椎鲁少文独可以任之大事者使天下豪杰皆文武纵横之才二科足以取之若有椎鲁少文之人则不可得而取之矣是制策进士所得之外不能无遗材也臣甞为朝廷患之未知所处有搢绅先生告臣曰汉法郡县秀民推择为吏考行察廉以次迁补或至二千石入为公卿古者不专以文词取人故得士为多黄霸起于卒史薛宣奋于书佐朱邑选于啬夫邴吉出于狱吏其余名臣循吏由此而进者不可胜数唐自中叶以后方镇皆选列校以掌牙兵是时四方豪杰不能以选举自达者皆争为之往往积功以取旄虽老奸宿盗或出其中而名卿贤将如髙仙芝封常清李光弼来瑱李抱玉段秀实之流所得亦已多矣王者用人如江河江河之所趋百川赴焉蛟龙生焉及其去而之他则鱼鼈无所还其体而鲵鳅为之制今世胥吏牙校皆奴仆庸人者无他以朝廷不用也今欲用胥吏牙校而胥吏行文书治刑狱钱谷其势不可弃鞭挞鞭挞行则豪杰不出于其间故凡刑者不可用而用者不可刑朝廷若采唐之旧制使诸路监司郡守其选士人以补衙职课之以镇税场务督捕盗贼之有公罪则赎焉使长吏得荐其材者第其功阀书嵗月使得出仕比任子而不以流外限其所至朝廷察其尤异者擢用数人则豪杰英伟之士渐出于此涂而奸猾之党可得而笼入也臣甞思之逆销盗贼之术未有以过于此者窃取其说以献惟陛下裁择之
　　邉防上
　　臣甞以谓方今外患之甚未有甚于西边者夫契丹强大防与中国抗衡党项遗种假息之地不当汉之数县而臣以谓外患之甚未有甚于西边者何也盖大辽自景徳结好之后虽有余孽金帛绵絮他物之赂而一嵗不过七十余万西边自熙宁犯境以来虽絶夏人赐予熙河兰防转输飞挽之费一嵗至四百余万北边嵗赂七十余万而兵寝士休累世无犬吠之警西边嵗费四百余万而羌虏数入逆执事如鴈行将吏被介胄而卧以此言之北边之患孰与西邉之患重乎今天下谋臣策士议欲绥西边之患者多大率不过有二臣请具陈其说而去取之有曰昔汉武以辽阳九百里之地斗僻难守弃以予胡元帝亦以闗东嵗饥纳贾捐之疏罢朱崖郡盖王者不以无用弊所恃也狄道枹防故为吐蕃诸侯之巢穴五泉防宁亦乆为夏人所据若以兰防之地复赐夏人用府州故事择土酋以为熙河之守则数百万之费可一朝而省此其说一也有曰秋道枹防五泉防宁皆中国故地自汉唐以至国初不闻苦其难守者以灵武内属故也今置灵武于度外者八十余年蕃汉地形相错如绣耕凿则有蹂践之患馈运则有钞集之虞是以苦其难守也若遂取横山次复灵武则兰防熙河自为内地尚安有数百万之费乎此又一说也以臣观之以前说可以施于陛下即位之初后说可以施于今日之后何则陛下即位之初羌人各率种落交臂屈膝请命下吏是若赦其罪戾与之更始假以熙河之节赐以兰防之区则外足以懐勍敌之心内足以寛元元之力今则不然天夺其魄自干诛夷相为辅车逰魂疆埸边屯吏士攘袂切齿皆欲犁其庭而扫其闾夫顺逆之势殊则抚御之术异为今计者独有取横山而复灵武耳羁縻不絶之可复道哉臣故曰前说可施于陛下即位之初后说可施于今日之后也昔曹公征汉中而弗克乃下教曰鸡肋杨脩以为鸡肋者食之无所得弃之如可惜公将归矣已而果然盖是时成都方为刘氏所据曹公以为虽得汉中之地必有输将之费御捍之勤其势未易久守故不若弃之便也及邓艾袭取成都而汉中遂为控引输写之地岂可谓食之无所得弃之如可惜者乎然则曹公之弃汉中特以未暇取成都耳以此言之则知前二说者去取各有时也且天下之形势固有不相闗而实相待者飞者以翼而絷其足则不能飞走者以足缚其手则不能走瓶罄则罍耻唇亡则齿寒矣横山灵武亦兰防熙河之手足而兰防熙河亦横山灵武之罍齿也功成于彼则患纾于此矣杜钦议夜郎以为不毛之地无用之民圣王不以劳中国宜罢郡放弃其民絶其侯王勿复通如以先帝所立之功不可堕壊亦宜因其萌芽絶之呜呼是今日西边之势也
　　边防中
　　或谓臣曰咸平中贼继迁者攻陷灵武进围麟州朝廷檄召诸镇兵讨之仅能解围而已逮宝元庆歴之间元昊僭逆兵拏而不解者数年竟亦不能致其头于北阙下元丰初大举吊伐之师五道并进辄无功而返未防永洛陷没诏使死者二人夫羌之劲悍不可以力屈乆矣柰何轻议取横山复灵武哉臣应之曰不然夫胜有势败有时圣人不能生其时时至而不失其势昔咸平之时海内初离分裂之祸上下厌苦于兵俱欲休息而继迁之党以凶悍狡险之姿据平夏之全壤扼瀚海之要冲故其攘清逺而窃灵武也朝廷置之度外而不复问宝元庆歴之间天下承平日久边防之备大率皆弛将不知兵而兵不习战彼元昊者虽生于砂碛牛马之区而计数足以济其奸勇决足以成其恶料敌合变有古单于之风小羌入事请盟唯恐居后于是尽有河南之地又取河西之境乃归节旄僭名号卷甲一出其锋不可当者矣先皇帝自熙宁以来惩累朝之事为万世之计申严武备命将出征戎轩啓行枹防请命天戈再指五原内属元丰之初遂决策大举夏人震惧不知所为然犹未即伏辜者其形势已成其支党具在譬如不肖子守其先人之庐虽终卖鬻而期月之间资用尚饶未可问也今则不然承先皇帝饬励之后惩艾胡粤之余将帅之铨择士卒之搜练器甲之犀利财用之充委皆数倍于宝元庆歴之间而天方厌羌内难屡起权臣擅事蚌鹬相持既狃于永洛之役常以中国为易与耳又谓陛下新即位方务休靖未能外事四夷夫战而轻骄与夫解不设备在兵法皆灭亡之道也由是言之彼无败形我无胜势者咸平之时是也我之胜势已具彼之败形未成者元丰之初是也我有必胜之势彼有必败之形者今日是也且时难得而易失一日纵敌数世之患也柰何不议取横山而复灵武哉昔汉武帝击匈奴追奔逐北者二十余年浮西河絶大漠破窴顔袭王庭封狼居胥山禅于姑衍以临瀚海虏名王贵人以百数筑单于邸城于长安然竟不能南面而臣之也逮宣帝匈奴内乱五单于争立汉以威徳覆之于是始肯臣服甘露中呼韩邪单于遂来朝于甘泉之宫唐太宗伐髙丽至身属櫜鞬鞍结两服虽拔辽东白崖诸城而驻跸之后靺鞨犯阵李勣等力战破之军还怅然思魏徴在朕岂有此行耶迨髙宗时盖苏文死诸子阅狼怨祸构连饥馑频仍灾异并见于是唐遣勣等讨之遂灭其国以其地置安东都防夫孝武太宗用武之主也宣帝髙宗守文之君也然而匈奴之所以叛服髙丽之所以存亡者何哉用武之主奋威而击于前守文之君乗弊而取于后亦其形势使然无足怪也臣以为陛下观匈奴髙丽之所以破则知夏国之可夷观宣帝髙宗之所以克则知天诛之可致观武帝文皇之功则先帝之志不可忘也陛下择大臣知兵者一人以为统帅尽防诸将之军使之毋顾小利毋急近功而专以横山灵武为事不过三年河南之地复归于中国矣
　　邉防下
　　臣既言灵武兰防之形势因请遂陈攻守之策今夫尽坚悉锐傅垒而阵八部并进昼夜不息是知攻而已者也増陴濬隍婴城自固屈指计功以须援兵是知守而已者也知攻而已者可以擒小敌矣而不可以擒大敌知守而已者可以保坚城矣而不可以保脆城古之知攻守者不然坚壁不战自养其锋则虽大敌而可擒直前逆击折其盛势则虽脆城而可保是之谓以守为攻以攻为守非天下之竒材何足以知之乎诸葛相蜀嵗出师以伐魏魏人患之及亮死师不复出而蜀遂以亡盖亮以蜀者险阻新造之国而四面皆迫强敌非数出锐师以挫之则其势不能自保此则以攻为守者也汉使赵充国击先零而请罢骑兵留步士万人屯田以待其敝宣帝从其议遂灭先零盖充国以先零穷宼急与之角则中国必有馈挽转输之劳故罢骑留屯而图以期月此则以守为攻者也臣以为孔明所以保蜀之策可以守兰防而充国所以破先零之计可以取灵武何则今兰防之地与夏人接界犬牙相入若积粟储械端坐而守彼必时入而寇我小则掠羊马大则拔障隧援兵将至羌辄引去既解而归则又复入如此连年则我数动摇而车甲疲非长久之道也为今之策莫若以秦凤泾原麟府鄜延环庆五路之兵与兰防相表里约以兵万人嵗各一出虽大胜无轻入虽小却无久留务以挠羌人而已夫以五路之兵嵗各一出则是我之兵嵗一战而羌人嵗五战也羌虽魁健岂有嵗五战而不罢极者也彼既救死扶伤之不给则兰防之地自然无事此则孔明守蜀之遗意也自灵武陷没八十余年其地北距大河南抵环庆瀚海七百里泻卤无水泉若诚举大兵径薄其下则虏将婴其巢穴窜伏不出而潜以精兵击吾归路吾军粮尽引还则腹背受敌而进退不可得非万全也为今之策莫若兴屯田假以嵗月以为必诛之计今屯田自关中以至塞下往往而有然水利不兴人力未尽内无良吏为之教督外无逰兵为之捍敌是以虽有其名而未享其利置使者一人如汉之搜粟都尉之专领其事凡要害之利尽发吏卒屯之濬沟浍缮亭障频出骑士以为田者逰兵积粟数百万斛则灵武在吾掌股中矣此亦充国破先零之遗意也夫羌以数县之众乃能与中国之师抗者无他吾军动以转输辎重自随非馈饷不行彼则各赢斗升之粮负于马上而战耳是中国所长者兵多所短者难饷羌所长者易食所短者兵少也今既大兴屯田假以嵗月以为必诛之计又分诸路之兵嵗各一出以为挠贼之谋则吾之所短者无足虑彼之所长者无所施臣谓不过三年羌必大困然后遣一介之使告之曰能以灵武之地归中国则罢兵不然并取夏台数州矣彼知我不得灵武兵未息也必自割其地献于朝廷如有迷愎不从则以数万人自鄜畤度塞门抵囘东阪可唾手而取也传曰猛虎在深山百兽恐及其在陷穽之中摇尾而求食积威约之渐也夫能以积威约之渐则羌虽劲悍将揺尾而求食矣













　　歴代名臣奏议卷四十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷四十一
　　明　杨士竒等　撰
　　治道
　　宋哲宗元祐三年孙升上奏曰臣窃以威福势利人主既当独执则法度纪纲上下所以相维自古法度废纪纲壊而天下不乱者未之有也然则人主所以能擅四海之威福持天下之利势者以有法度纪纲尔夫修法度正纪纲坐庙堂持公道决是非进贤退不肖使公卿大夫各得其职者执政大臣之事也日月之有蚀圣贤之有过君不以无过为徳而以改过为善是以先民询及刍荛而庶人得以议者圣人之善取诸人稽于众而不自用也以天下之重器宗社之大业所以维持岂一人之力哉法度纪纲之所在虽人君且不敢有所私故诏令未出则论思之臣得以议之书读之臣得以駮之诏令既行则谏诤之官得以争之御史之官得以言之上下维持不可一日废此朝廷所以分职任官之意也茍非其人不可使当其任既使居其任则不可废其言庙堂之上以公平自任平一为心是非判然邪正不乱黜陟惟允进退无愧期于上下无言则可矣不可必欲使之不言也若夫是非之不分邪正之不明而论思封駮之臣不获申其议谏诤弹劾之官不得尽其言不恤天下之公议以快意于一时若是则非所以明法度正纪纲上下相维为天下万世治安之计也伏陛下深思自古治乱兴亡之戒而以朝廷法度纪纲为意宣谕执政大臣则天下幸甚
　　六年侍御史贾易论天下大势可畏者五防曰臣窃以天下大势可畏者有五而旱干水溢日星谪见无所与焉一曰上下相防而毁誉不以其真二曰政事茍且而官人不任其责三曰经费不充而生财不得其道四曰人才废缺而教养不以其方五曰刑赏失中而人心不知所向夫毁誉不以其真则主听惑主听惑则邪正无别君子之道日消小人之党日进政化陵迟乱之所由生也言上下相防则是人君聦明壅蔽下情不上达之谓也可不畏乎夫官人不任其责则万事隳废彛伦攸斁恶吏市奸而自得良民受弊而无告愁叹不平之气充溢乎宇内以干隂阳之和灾异所从而起也言政事茍且则是无复有治道而奸吏蠧贼靡所不至也可不畏乎夫生财不得其道则公私困弊衣食之源日蹙用之于无事之时然且有患矣不幸仓卒多事则必狼狈穷迫而祸败至矣言经费不充则是一切用度皆匮乏而敛散屈伸无及时预备之计人情易摇而根本有微弱之虞也可不畏乎夫教养不以其方则士气浸弱士气浸弱则节义凋丧偷合茍容之俗滋长背公忘君之风益扇将谁与立太平之基而乂寕王国者哉言人才废缺则是士君子无贤智可用之实而愚不肖充牣于朝天下所从而否也可不畏乎夫人心不知所向则以非为是以黒为白更相贼害爵之以髙位而不加贵僇之以显罚而不加惧人君之利势无以鼓动四方徼利茍免之奸冒货犯义之俗何所不有言刑罚失中则是人无所措手足奸宄由是而莫禁可不畏乎臣独恨二圣焦劳念治而天下之势乃如此之弊任事者不以为忧是犹寝于积薪之上火未及然而自以为安也然则兴废补弊救溢扶衰岂无策乎欲知毁誉真伪之情则莫若明四目达四聦使下无壅蔽之患谠言直论日至乎前而谗说殄行无以遁其情则贤佞邪正皦如白日中心湛然如止水如定鉴孰敢欺蔽以售其伪耶书曰知人则哲能官人能哲而恵何忧乎驩兜何迁乎有苗何畏乎巧言令色孔壬此之谓也欲官人皆任其责而政事脩明则莫若询事考言循名责实故四郊不治则责郡邑之臣以其无敦本务农之效五品不逊则责师帅之官以其无承流宣化之绩夷狄畔涣则责之边帅狱讼烦苛则责之士师盗贼多有则责之警尉羣司百官因任而责实黜幽而陟明着以一定之制则贤能者乐运其才而疲懦不肖者不敢贪位而尸禄诗曰无竞维人四方其训之不显维徳百辟其刑之此之谓也欲生财不逆其道则莫若敦本业贱末作崇俭约废奢侈使四方之民各守其业不见异物而迁讲明先王制国用量入为出之法行之天下将使公私富足而九年之食不匮大学曰生财有大道生之者众食之者寡为之者疾用之者舒则财恒足矣此之谓也欲教养人材必以其方则莫若辟四门以广详延之路縻好爵以厉廉逊之节明诏公卿大臣使各举其所知召对延问以观其能否善者随宜而用之不善者一切报罢然则岩穴无幽隠之贤朝廷多誉髦之彦矣书曰九徳咸事俊乂在官百僚师师百工惟时抚于五辰庶绩其凝此之谓也欲人心皆知向正则莫若赏以劝善罚以惩恶不以亲疎贵贱为之重轻与天下为画一故为善于家者必赏于朝为不善于幽暗者被罚于显明所以风动四方而信于天下也如此故民志一定而放僻邪侈之行不作书曰徳明惟明徳威惟威此之谓也举是数者一以至诚恻怛力行而无倦则太平极治之功何为而不成何求而不获
　　七年翰林学士梁焘上奏曰臣恭以皇帝陛下富于春秋早有天下仁圣孝爱之实蔼闻于外性资成定盛徳日新太皇太后陛下拥防圣躬夙夜不倦保佑之功永福宗社臣民欢欣四海仰戴今来选正中宫已得贤淑冬至大礼自当郊见天地天意人事上下协应惟是政机之烦乆劳同听归断人主不可过时此陛下今日甚盛之举也退托深宫頥神内景逺光前人垂法万世岂不美欤早赐处分以彰全圣如以臣言为然伏望明出手诏付大臣施行天下幸甚
　　焘为尚书右丞相又上言曰臣昨在翰苑日尝宻具劄子披露肝胆冒闻圣听陛下圣明洞察不赐疎斥嘉其忠荩用之辅政臣仰体眷遇益坚臣节重以身防宠荣而未行其言是以夙夜不遑宁处期必补报不敢少懐不尽之意致陛下有后时之悔陛下毎有宣谕必以不喜管事为言常欲安静此圣意之本也臣未甞一日不思窃惟渊宸逺虑深识用臣前言适其时矣伏望检防前奏早赐诏音归断人主以全大功臣不胜激切尽言之至
　　八年焘又论政事之要五疏曰臣闻天之爱养生灵必命仁圣之君以为之主而又生贤人君子于四方以为人主之用使君倡臣和共修善政以代天理物而成太平之功故人君立政必求其贤人君子布列左右前后以为辅佐所以副天之爱养生灵之意也恭惟皇帝陛下以仁圣之资荷天授命太母以至公至正恭敬节俭保防清躬九年成徳今陛下至明独断中外归心太母可谓有社稷大功而恩及四海矣陛下方当揽政之初正是求贤之日当举政事之要随事以任人材各用其所长则上下交脩治道成矣是能敬天受命副天爱养生灵之意也臣窃惟今日政事之要凡有五事一曰人材不纯二曰命令不坚三曰朋党交通四曰百姓穷困五曰邉鄙骄横此五者为敝已甚须广求贤人君子各随其材之所长而用之讲求长策以去此五敝陛下必欲人材纯一莫若明辨君子小人可用君子而使小人不可用小人而使君子也中正不倚正直公忠者此君子也奸邪阿附蔽贤营私者此小人也既知其为君子则必崇用而信任之既知其为小人则必消退而疎逺之信任之谓当用于要近常令在内也疎逺之谓当随才领事常令在外也又当求贤人君子于四方则天下之贤才皆得而为用矣书曰立贤无方谓不专用一方之士又曰任贤勿贰去邪勿疑谓进君子退小人在果断而不惑也陛下必欲命令坚明莫若谨于更张审于施设无以浅事辄废逺虑无以辩言轻动成法盖条法频改则人情惑而不安命令二三则主威玩而不重凡造令立事必先谋于大臣讲究虽大臣以为是未可行也又示于近臣使之参考虽近臣以为是亦未可行也又行于百官使之合议须羣臣皆以为是论议详熟曲尽人情而不疑也然后可以行之一定而不可复变必使中外上下谨守敬信如日星之灿然可仰也书曰敬乃攸司谨乃出令令出惟行弗惟反谓作命所以示信于天下必谨之于初既行而不可改也又曰虑善以动动惟厥时谓不善不时者不可轻举也陛下必欲无朋党交通之患莫若判别邪正辨察真伪无惑先入之说必取众多之议则事合公当不牵于所爱必察偏私之情则真伪自明常使君子在内小人在外则朋党自消交通之欢自无矣易之泰卦曰君子道长小人道消谓君子进小人退则邪正分而泰道成矣泰者天下安治之谓也诗曰雨雪瀌瀌见晛聿消雨雪隂也比小人晛阳也比君子谓用君子则小人自消也陛下必欲百姓无困穷之忧莫若赋敛寛平徭役轻简丰稔和平则安养富庶之使常有余力凶荒劳敝则救恤休息之使不至失所臣下有寛百姓之请者择而行之臣下有掊敛百姓之说者一切罢之郡县之吏别立举法以隔私恩如知州通判知县县令皆用公举而不得以恩例为请则多得实材可以分忧矣书曰徳惟善政政在养民又曰能官人安民则恵黎民懐之谓政事必欲爱民官得人则善政行民恱而归心矣陛下必欲夷狄賔顺莫若脩文徳而立威制面诏大臣精选忠实明信之士付以帅权勿用怯懦轻诈之人终误边事保守封疆寸土不可弃之爱养生灵一民不可失之如其恭顺听命可行恩信如此则文徳明矣如其傲慢叛命必用诛伐如此则威制立矣不可屈从俯就损徳失威养成他日之患为朝廷忧也传曰懐逺以徳立徳以威谓御外患者必使畏威而懐徳也恩威并行则可以制勍敌矣欲救此五者之弊在陛下信任左右大臣谨择侍从要近公选谏官御史也大臣者陛下同体之臣也必须精察而拣择之无牵恩私之情以絶侥幸侥幸进则悮国事既误国事必有后悔及其悔也亦已晚矣不若谨之于初也无惑左右之说以消谗间谗间进则蔽惑聦明忠直疎逺辅佐失道必有后忧及其忧也亦已晚矣不若谨之于初也大臣之间而宰相尤为之重故宰相重则朝廷重宰相轻则朝廷轻是宰相之任用人得失系国家重轻社稷安危也而进退之际可不重乎陛下照之以至明断之以至公勿为轻听勿为快意如此则忠贤得用左右得人矣既知其为贤人也无移臣下爱憎之言而或疑之又加信任使之尽忠谋国修辅上徳则百官皆得其贤万事皆得其当天下可以安静陛下可以无忧也如用失其人则天下未得安静陛下未能无忧也此而一有失得在今日所系尤重当陛下用人之初是四方观政之日不可不谨也侍从要近者陛下左右献纳之臣也得贤人而在位则朝政阙失得以闻人材邪正得以知缓急于其间选用辅佐之任易而得人矣谏官御史者陛下耳目之官也尤须审任而亲信之此而得人则所闻皆得其公所行皆得其当不得其人则所闻皆得其私所行皆得其偏如所任得贤正之人则陛下视听聦明矣可以分别君子小人可以辨定是非曲直可使消除朋党交通如所任失于奸邪之人则为权臣耳目上蔽陛下聦明颠倒是非淆乱黑白以君子为小人以小人为君子使君子不得进小人日益多如此则朋党交通之私胜矣此官最为清要此地最当择人陛下聦明洞达物情不可不察也臣愚不佞窃甞留意于贤人君子思有以助陛下今日求贤之意谨以其所知及采于公论有可以为近臣者有可以为言臣者各以其材之所长条具别奏陛下择而任之时以名字出于清衷自用三两人以耸动羣臣耳目使朋党沮丧失计忠良喜乐尽忠陛下今日欲求辅佐圣徳正须用此等人也望圣心断然必用之以合天下公议则朝廷之福宗社之庆中外之幸也臣子区区报国之心惟陛下财赦而垂听焉
　　贴黄臣自尘侍从以至擢居近辅窃观陛下有仁圣之资望陛下行仁圣之事陛下成仁圣之功天下之大一力不能独治自古圣帝明王必须臣下共成洪业伏望陛下用此羣贤早成大功以慰臣民之望
　　焘又论四者归心之道奏曰臣闻圣主之兴必敬天道以修人事故曰惟天为大惟尧则之恭惟皇帝陛下聦明仁孝得于天资兴嗣明徳早有宗社天之付畀陛下者如此之重陛下必有以报天顺帝而灵承之以对万夀之福也天之所喜者在安民民之所安者在仁政仁政之道本于安静而不扰夫安静而不扰者人心之归也人主以一身之尊居四海之上必得人心之归己则享国长久安宁而成太平之功矣今陛下览政之初是四方观徳之日宜有上当天心下慰人望克承祖宗之休敬用太母之训安两宫之慈垂万世之法此庙社之福天下之幸也臣献愚忠以助聦明之万一焉夫亲近法座日侍清光莫如左右之人也人人效腹心以副眷遇必知其所用心则可使臣节竭忠也臣陛下戒喜怒平爱憎略小过以尽人之善录小勤以劝人之忠如臂之使指如手之捍卫头目始终责其力焉此左右所以归心也夫正朝廷明国体莫如廷臣以道佐人主者有辅弼论思献纳者有侍从拾遗补过者有谏官绳愆纠缪者有御史此王官之要也聚于朝廷各有职守不可使有交通不可使有朋党交通则蔽聦明乱国政而为奸诈欺防朋党则害良善而隔正直此不可不察也常使君子得进小人勿用君子小人相反者也君子正小人邪君子忠小人佞君子得权则敬戒而愈恭小人得权则傲狠而难制君子可以与权小人不可以与权臣故曰常使君子得进小人勿用也陛下方以至明独断正要左右前后皆得正人以助英睿若不收擥人材何以多得公忠之人任用耶臣陛下清心正虑以观羣臣清心在至公无偏正虑在不惑奸说辨别邪正消除朋党任贤勿贰去邪勿疑辩谗以进忠容谏以养直谨听以广谋刚断以明事信任以保功【必求忠实正直之臣以信任之】谦恭以求助【屈人主之势以感臣下之心则有亡身报国之效必有辅佐之功】此廷臣所以归心也安国家保社稷莫如百姓圣人有言曰民为邦本本固邦宁盖民定则国定民富则国富用度百索出于民间常令足衣足食无困无怨则事事乐供于公上矣君臣相与谋谟经纶者在此而已臣陛下明信法令平易刑赏寛省赋敛轻简徭役丰穰和平则安养富庶之使有余力凶荒劳敝则救恤休息之使不失所臣下有寛爱百姓之请者面诏大臣必行之臣下有掊敛百姓之说者面饬大臣深责之此百姓所以归心也夫系中国之强弱安危者莫如外域当使其畏威懐徳谨职修贡敌国则有主賔之义礼信之所接属国则有忠臣之道命令之所加常处于义信之间而后可以言中国矣自古以逺人懐徳畏威为彊不务以辟地为彊也以先制人为安不以受制于人为安此不可不察也臣陛下面命大臣必精选忠贤材略之士付以帅权无用私爱谀从之人终悮边事谨守疆埸宝有土地明信重威制贪御侮兵戢而时动不得已而用之不茍且目前无事养成后患为朝廷他日之忧必也有恩有威使之知惧服从奔走之下暇此邉鄙所以归心也此四者诚得忠贤上助圣谟然后安静可成矣陛下今欲发其聦明广其仁孝上安两宫之慈下收四海之望始自于宫掖左右中逮于朝廷羣臣下至于百姓逺及于四方欢然一意归心于明君可谓安静矣若夫羣心欢欣和气充塞可以致隂阳顺序风雨应节年谷丰登人民富夀帝王之能事毕矣臣防殊恩擢自侍从尘歴辅佐窃观陛下有仁圣之资陛下行仁圣之事望陛下成仁圣之功此老臣区区报国之心也惟陛下财赦而垂听焉
　　知定州苏轼朝辞上奏曰臣闻天下治乱出于下情之通塞至治之极至于小民皆能自通大乱之极至于近臣不能自达故易曰天地交泰其词曰上下交而其志同又曰天地不交否其词曰上下不交而天下无邦夫无邦者亡国之谓也上下不交则虽有朝廷君臣而亡国之形已具矣可不畏哉臣不敢复引衰世昏主之事只如唐明皇中兴刑措之君也而天宝之末小人在位下情不通则鲜于仲通以二十万人全军陷没于泸南明皇不知驯致其事至安禄山反兵已过河而明皇犹以为忠臣此无他下情不通耳目壅蔽则其弊必至此也臣在经筵数论此事陛下为政九年除执政台谏外未甞与羣臣接然天下不以为非者以谓垂帘之际不得不尔也今者祥除之后听政之初当以通下情除壅蔽为急务臣虽不肖防陛下擢为河北西路安抚使沿边重地此为首冠臣当悉心论奏陛下亦当垂意听纳祖宗之法边帅当上殿面辞而陛下独以本任阙官迎接人众为词降防拒臣不令上殿此何义也臣若伺上殿不过更留十日本任阙官自有转运使权摄无所阙事迎接人众不过更支十日粮有何不可而使听政之初将帅不得一面天顔而去有识之士皆谓陛下厌闻人言意轻边事其兆见于此矣臣备位讲读日侍帷幄前后五年可谓亲近方当戍边不得一见而行况疎逺小臣欲求自通亦难矣易曰天行健君子以自彊不息又曰帝出乎震相见乎离夫圣人作而万物覩今陛下听政之初不行乗干出震见离之道废祖宗临遣将帅故事而袭行垂帘不得已之政此朝廷有识所以惊疑而忧虑也臣不得上殿于臣之私别无利害而于听政之始天下属目之际所损圣徳不小臣已于今月二十七日出门非敢求登对然臣始者本俟上殿欲少效愚忠今来不敢以不得对之故便废此言惟陛下察臣诚心少加采纳古之圣人将有为也心先处晦而观明处静而观动则万物之情毕陈于前不过数年自然知利害之真识邪正之实然后应物而作故作无不成臣敢以小事譬之操舟者常患不见水道之曲折而水濵之立观者常见之何则操舟者身寄于动而立观者常静故也奕碁者胜负之形虽国工有所不尽而袖手旁观者常尽之何则弈者有意于争而旁观者无心故也若人主常静而无心天下其孰能欺之汉景帝即位之初首用错更易法令黜削诸侯遂成七国之变景帝往来两宫间寒心者数月终身不敢复言兵武帝即位未几遂欲用兵鞭挞四夷兵连祸结三十余年然后下哀痛诏封宰相为富民侯臣以此知古者英睿之君勇于立事未有不悔者也景帝之悔速故变而复安武帝之悔迟故几至于乱虽迟速安危小异然比之常静无心终始不悔如孝文帝者不可同年而语矣今陛下圣智絶人春秋鼎盛臣虚心循理一切未有所为黙观庶事之利害与羣臣之邪正以三年为期俟得利害之真邪正之实然后应物而作使既作之后天下无恨陛下亦无悔上下同享太平之利则虽尽南山之竹不足以纪圣功兼三宗之夀不足以报圣徳由此观之陛下之有为惟忧太蚤不患稍迟亦已明矣臣又闻为政如用药方今天下虽未大治实无大病古人云有病不治常得中医虽未能尽除小疾然贤于误服恶药觊万一之利而得不救之祸者逺矣臣恐急进好利之臣辄劝陛下轻有改变故辄进此说敢望陛下深信古语且守中医安穏万全之策勿为恶药所误实社稷宗庙之利天下幸甚臣不胜忘身忧国之心冒死进言
　　绍圣中殿中侍御史陈次升奏曰臣窃观易以龙名干以马名坤盖龙者能变能化不制于物者也有君之象焉故以干名之马者地行而承顺者也有臣之象焉故以坤名之干刚位乎上故能制物坤柔位乎下故制于物刚柔既立而君臣之分正矣是以古之圣王黜幽陟明惟先蔽志彰善瘅恶断出于己贤否既辨邪正自分彼虽欲崇私党尚朋比何縁而致哉后世之君间或昧此主威不立权归乎下终底危亡者以其失干刚之道也臣试论之汉武帝外勤师旅内耗黎元非有厚徳以结民心也五十年间中外无事特以威徳归上奸臣不敢专国命尔唐明皇初无失徳非有甚过恶也卒有播迁之祸者以李林甫专权故也以此知主威不可不立明矣主威不立虽欲去邪而失在于不断虽欲任贤而失在于不果邪不去则害忠良忠良进则邪自消二者势不两存治乱之原实辨于此唐之开成陈夷行极言奸臣干权文宗依违不决卒陷正人此失于不断者也汉成帝欲用刘歆断出于不果而问王凤凤终止之此失于不果者也去邪既疑任贤不果权臣所以执国命同己者隂相结纳寘之权要以为己助异己者则去之曽不旋踵王凤之于汉李宗闵牛僧孺之于唐是也夫朋邪萃于朝则人事失于下人事失于下则天变见于上近者正阳之月天多隂晦采之舆议咸谓奸邪蔽国之应也考之汉书元帝时郑朋杨兴防往来谗毁交鬭隂附是嵗夏寒日青无光众以谓阳蔽则明有所掩小人用事之兆恭显反归咎于更生等元帝不能察汉祚由是衰矣唐代宗初元载为相内结宦官外乃绐帝令羣臣奏事先白宰相顔真卿极论其非盖欲尊君而卑臣故也以此推之威福之柄宜在君不宜在臣收威福之要不在乎他在乎果断而已书曰惟克果断乃防后艰致治之本其在兹乎恭惟陛下徳侔天地明并日月好恶一遵于王道正邪悉判于渊衷巍巍乎二帝三王之上汉唐之君何足为陛下陈之然兴亡之事足为鉴戒以舜之为君禹犹纳言曰无若丹朱傲愚臣区区敢効古人引此以献狂瞽伏陛下作威作福念箕子之惟辟勿贰勿疑稽伯益之戒禹察言邪正以别忠佞斥去奸囘以破党与则太平之基可指日致矣
　　次升时为左司谏又奏曰臣窃观古之君臣协心戮力兴事造业措天下于泰山之安者以和而已朝廷和于上则百官和于下众贤和于朝则万物和于野二帝三王所以昭盛徳洪治道者以此故舜典曰四门穆穆纳于大麓臯陶曰同寅协恭和衷哉伊尹曰惟和惟一诗曰济济多士文王以宁然则庙堂之上谋谟之臣不以和相济而欲致隆平召和气其可得乎恭惟陛下遹追来孝脩复法度图任旧人缉熙先烈真大有为之时左右大臣宜体至徳咸懐忠良一心以经纶天下之务绍成无疆之休则无负于陛下之责任矣茍懐异志持异论背公向私违善依恶无雝雝济济之徳懐歙歙訿訿之谋以非为是以是为非纷争諠哗岂惟失具瞻之道实负陛下矣不独负陛下又将以惑陛下耳目虽大明逺照洞达幽微真伪是非了然判于胷中而询事考言之际岂能与之口舌争大臣如此累国非细可不察欤伏望圣慈涣发徳音亲谕大臣俾懐纯一之徳而无背憎之心庶几虞典九官终共熙于帝载尹躬一徳遂克享于天心乃天下之福万世之利也臣防陛下擢置言责智识浅陋区区管见以致治之要在朝廷和而已敢献瞽言伏望陛下少加察焉
　　哲宗时侍御史苏辙奏曰窃见方今天下虽未大治而祖宗纲纪具在州郡民物粗安若大臣正己平心无生事要功之意因弊修法为安民靖国之术则人心自定虽有异党谁不归心向者异同反覆之心盖亦不足虑矣但患朝廷举事类不审详曩者黄河北流正得水性而水官穿凿欲导之使东移下就髙汨五行之理及陛下遣使按视知不可为犹或固执不从经今累嵗囘河虽罢减水尚存遂使河朔生灵财力俱困今者西夏青唐外皆臣顺朝廷招来之厚惟恐失之而熙河将吏创筑二堡以侵其膏腴议纳醇忠以夺其节钺功未可觊争已先形朝廷虽知其非终不明白处置若遂养成边衅闗陜岂复安居如此二事则臣所谓宜正己平心无生事要功者也昔嘉祐已前乡差衙前民间常有破产之患熙寕以后出卖坊场以雇衙前民间不复知有衙前之苦及元祐之初务于复旧一例复差官收坊之钱民出衙前之费四方惊顾众议沸腾寻知不可旋又复雇去年之秋又复差法又熙宁雇役之法三等人戸并出役钱上戸以家产髙强出钱无艺下戸昔不充役亦遣出钱故此二等人戸不免咨怨至于中等昔既已自差役今又出钱不多雇法之行最为其便罢行雇法上下二等欣跃可知唯是中等则反为害且如畿县中等之家例出役钱三贯若经十年为钱三十贯而已今差役既行诸役手力最为轻役农民在官日使百钱最为轻费然一嵗之用已为三十六贯二年役满为费七十余贯罢役而归寛乡得闲三年狭乡不及一嵗以此较之则差役五年之费倍于雇役十年赋役所出多在中等如此条目不便非一故天下皆思雇役而厌差役今五年矣如此二事则臣所谓宜因弊修法为安民靖国之术者也臣以闻见浅狭不能尽知当今得失然四事不去如臣等辈犹知其非而况于心懐异同志在反覆幸国之失有以借口者乎臣恐如此四事彼已黙识于心多造谤议待时而发以摇撼众听矣伏乞宣谕宰执事有失当改之勿疑法或未完修之无倦茍民心既得则异议自消陛下端拱以享承平大臣逡巡以安富贵海内蒙福上下攸同岂不休哉
　　辙守陈州论时事疏曰臣伏以中外臣庶各有职事越职而言国有常宪臣守土陈州非有言责而辄言之计其狂愚兹实有罪然臣伏念顷以老衰不任吏事陛下未忍废弃亲择便地以遂安养将辞之日面奉徳音以为大臣之义皆当为国谋虑不宜以中外为嫌有所不尽古人有言虽尔身在外乃心防不在王室伏惟圣徳广大无所不容而臣自到任以来于今一嵗心目昏有加无瘳故甞乞匄余生求还闾舍区区之诚乆而未获陛下视臣志气一衰至此岂复有意别白是非而与世俗争议也哉是以得失之间乆无所与今者窃有所懐上为陛下叅之官吏下为陛下验之百姓而安危之机实在于此自惟受恩累圣邦之休戚身实同之志虑虽衰于义不可嘿已然臣之所欲言者非敢逺引前古逆探未然以惑陛下之聦明也凡皆陛下之所甞试而臣愚之所与闻者耳臣伏见陛下即位之始计虑深逺凡有所建动合天心始议山陵深卹费用之广推明先帝薄塟之命以诏有司四方闻之无不感泣其后一年之间诞布号令劝率宗族惇孝弟之行勉励州郡先农桑之政复转对以广言路议徭役以寛民力盛徳之事不可具纪是时天下虽大变之后而无不翘然想闻徳音以忘其忧两宫欢欣九族亲睦羣臣万民防福而安纷纭之议不至于朝廷谤讟之声不闻于里闾陛下优防无为而天下已治矣为国如此岂不乐哉陛下自今视之当日之政其可悔恨者凡有几以臣观之非独陛下无所悔恨虽天下之人亦未有以为失当者也何者政令简易而人情之所安耳易曰易则易知简则易从易知则有亲易从则有功有亲则可乆有功则可大向使陛下推行此道始终不变则臣以为乆大之功可得而致矣其后求治太切用意过当奸臣缘隙得进邪说始议开边以中上防于是延安有横山之谋保安有招诱之计陛下饶之以金帛假之干戈小人贪功虑害不逺轻发深入结怨西戎攘夺尺寸无用之土空竭内府累世之积大者疲弊秦雍小者身死宼雠西鄙骚然不宁而陛下始一悔矣然而陛下天姿英果有汉武宏达之量虽复兵吏失律而立功之意未甞少衰是以左右大臣测知此心复进财利之说陛下乐闻其利而未暇深究其害于是举而从之置条例司以讲求天下之遗利己酉之秋新政始出自是以来凡所变革不可悉数其最大者一出而为常平青苖再出而为拣兵并营三出而为出钱雇役四出而为保甲教阅四者并行于世官吏疑惑兵民愤怨諌诤者章交于朝诽谤者声播于市陛下不胜其烦为之当宁太息日昃而不食矣然犹幸其成功力排众人之议而固守之天下方共厌苦而不知其所止也而拣兵并营之策其害先见武夫凶悍为怨最深为患最大陛下知其不可于是多支月粮复收退卒以顺适其意而陛下既再悔矣然军中之口犹复匈匈不靖陛下虽推恩抚之而终不以为恵反谓陛下畏之耳不幸边臣失筭再生戎患帷幄之臣谋之不臧不务安之而务挠之临遣执政付以疆事多出金豫书诰勅以成其深入之计当此之时天下之心知其必败矣而陛下与一二臣者方以为万举而万全既而出兵无人之境筑城不守之地困弊腹心以求无益之功使秦晋之民父子流离肝脑涂地戎人徼勌受屈已筑之城随即倾覆救援之兵相继溃叛四方震动君臣宵旰而后下罪已之诏投窜元宰以谢二鄙而陛下既三悔矣夫此三者方其未悔也陛下亦以为是耶非邪陛下犯逆众心力行不顾其必以为是不以为非也然而终卒至于此然则方今陛下之所是而未悔者无乃亦此欤臣闻众而不可欺者民也勇而不可犯者兵也险而不可侮者隣国也今陛下既已欺民犯兵而侮隣国矣夫犯兵侮隣变速而小至于欺民则变迟而祸大变速而小者瓦解之忧也变迟而祸大者土崩之患也今瓦解之忧陛下既知悔矣而土崩之患陛下未以为意此臣之所以寒心也易曰不逺复无只悔元吉事之未败也陛下不悟其非必俟其败而后悔如向三者则陛下之复已逺而悔亦大矣且臣观之方今陛下之所是而未悔者亦有三而已青苖助役保甲三者之弊臣不复言矣何也言事者论其不可非一人也百姓毁壊支体熏灼耳目嫁母分居贱卖田宅以自脱免非一家也陛下其亦知之矣徘徊而不之改使民无所告诉加之以水旱继之以饥馑积憾之民奋为羣盗侵淫蔓延灭而复起英雄乗间而作振臂一呼而千人之众可得而聚也如此而胜广之形成此所谓土崩之势也臣恐陛下至此虽欲复悔而无所及矣故臣陛下取即位之政与今日之事而试观之天下扰扰不安孰与今日之甚羣臣交口争辩孰与今日之众陛下听览疲勌孰与今日之多悔恨自责孰与今日之切陛下诚以此较之则不待臣言之终而得失可以自决矣且夫即位之政陛下之本心也今日之事臣下之过计也陛下弃即位之本心而徇臣下之过计臣窃以为过也虽然臣窃听之道路方今陛下则亦悔之矣悔之而不变非陛下之意也迫于建议之臣耳夫人臣进谋于其君茍事之不遂而变以从众则人主有以测其深浅人主有以测其深浅则其用舍之命在于人主此人臣之所以不便也臣窃痛陛下为社稷之计欲改过以安天下而怙权固位之臣持之而不释陛下聦明睿智废置自我而独为此欝欝也汉宣帝与赵充国议击匈奴魏相非之以为当与平昌侯乐昌侯平息侯及有识者详议乃可此三人者非贤于赵充国也然其与国同忧乐无侥幸功名之心与希望爵赏之意则过于充国逺甚充国犹不可听而况不如充国者哉陛下将安民保国而与喜功伐好权利者谋之臣不知其可也臣不胜区区忘身忧国之诚是以势疎而言切惟陛下察之
　　殿中侍御史吕陶奏曰臣闻天下之政皆致治而不能无敝天下之言皆好成文而未必可以适用天下之情皆有爱而莫切于爱君天下之情皆有忧而莫大于忧国此明王睿主所以广览博听而求其阙失忠臣志士所以危辞直论而竭其恳诚也茍以不足适用之言陈不能无敝之政则辞防浮略而意不迫切于爱君忧国之心有所未尽安能补于世哉譬如施干戚之舞以解重围讲乡饮之礼以治军旅多见其无益也昔贡禹为汉元力言治道以为尽如太古则难宜少放古以自节天生圣人盖为万民非独使自娱乐而已上嘉其质直之意多所听纳深自约损匪彛过制大半罢之至于崔寔著论根极时要则亦以为济时拯世之术期于补绽决壊枝枉倾邪随形裁割要措斯世于安宁之域而已四牡横奔皇路险倾宜以钳勒鞬辀为救岂暇及于和鸾节奏哉夫二子之言皆不泥一隅该通事变质之前世而不缪验之来今而可以为鉴臣窃慕焉恭惟国家承百王之敝当天下文治之极法度废而不立威令委而不行上下偷沮风俗雕薄四海之势如乗敝舟以涉长河而无所维御泛泛焉日就其深而不为壊败之计甚可痛也陛下天资神圣享有宝命一日纂承大业而四海之人欢然向顺无有毫发之警者岂独天命然哉乃仁宗皇帝之徳泽至深至厚结于人心之坚也为人之子治人之天下而坐视若此于持盈守成之道何如哉臣资识狂愚闇于长虑第闻忠谠可以死节昔甞考六经之微言览百氏之异论推迹近事得其大端至于安危治乱之几是非邪正之渐得失兴亡之际未甞不为陛下反覆而究之中夜三思继之以日欲一发愤懑指陈要极以感悟天听扶救国体茍人主从而警惧囘心于社稷之计睿明之徳无所亏损天下之大忧日渐销散则臣退就鼎镬其甘如饴而藏伏幽贱厥路无繇幸今明诏申谕虽岩穴草茅之人皆得以直言上达乃臣之志愿庶几适于今日矣敢沿科举以毕其愚臣窃以为王道之端万化之本莫大于身正以率天下故有贵始天下之大务惮而不为则徳隳功丧无以光绍祖宗之休烈徇名而昧其实则习尚虚旷风化頽坠而不可振起故有究治君臣之交必亲之以至诚然后可以毕天下之能事大臣之分莫若尽道以致主故有明任设官授职者所以与天子共理法制大壊贤不肖失其别则生民安所蒙赖故有议官人君能结天下之心则邦本坚固而莫能动农夫重困国费浮冗力役不蠲疾病无养皆世之大蠧故有重民民力之耗莫甚于养兵军政不立则骄惰日长将材不任则举无成功推以胜则渐不可长教民以战则法不可失故有制兵二边之患日甚一日而制御之道未可以经逺故有虑边总其大归以尽夫终始故有策原求之于文则不足推之以用则有余臣之区区不敢黙于此也
　　贵始上
　　臣闻治道有本末物理有终始王政之所施有先后如万目之附于纲众流之出于源挈之则张澄之则洁端本者所以治末也慎始者所以图终也施之宜先者不可一日而后也此善恶邪正之所渐而安危治乱之所由生也是人主之大范也昔春秋之文谓一为元学者推明其义以为视大始而欲正本深探其本而自贵者始也又曰正次王王次春者上承天而下正己也人君正心以正朝廷正朝廷以正百官正百官以正万民则逺近莫敢不一于正考于大经大法义训既白以天下国家理势而质之尤深切而着明乎夫人君之即位者天下之大本而王道之所始也公卿大臣瞻仰清光而观其注措也黎元兆庶延颈企踵而觊其恵养也外藩邉众倾耳侧目而想其威令也公卿大臣则必有以结其心黎元兆庶则必有以慰其望外藩邉众则必有以懐其情举是三者而先之夫何万事之足治哉是以古之贤君嗣守大业皆深知正本贵始之意欲治安而恶危乱就善而去恶趋正而逺邪日新盛徳辉光笃厚发为大政鼓舞四海人人闻之莫不耸动恱服而以为吾君之有某善则吾之幸矣君之举某事则吾将享其利焉是故人道物情无违悖之理天施地化无逆沴之变然后跻世清宁享国永乆岂不休哉诗书所载抑可得而言也书称髙宗之徳曰作其即位不敢荒宁嘉靖商邦至于小大无时或怨称祖甲之徳曰作其即位爰知小人之依能保恵于庶民不敢侮鳏寡至于成王上继文武之业下凭周召之助法度脩明教化深厚天下可谓安矣然而朝庙告神谋议庶政慎微求助则其诗乃曰闵予小子遭家不造于乎悠哉朕未有艾予其惩而毖后患及其羣臣因而进戒则亦曰天维显思命不易哉而又以公刘训民事以卷阿喻求贤以立政规任人以无逸防好豫是以成王寅恭抑畏动履徳义功成治定不坠祖考之洪烈永惟商周之隆贤君之初涖政其有为于天下则如此至矣其警惧诲饬于身则又如此勤矣岂非所谓正天下之本而贵王道之始欤然则三卿序进而皆有以授于天子者亦志乎此也一策言其忧之长而务除患也二策言其无事而虑则可以息祸也三策言其吉凶祸福之相倚伏当谨戒而无怠也忠臣之爱其主丁宁反覆谆谆而不倦者亦欲正本而贵始也臣窃观汉唐之衰闇君继世不贵本始废失法度大槩无以懐服天下之心于是生民失望而内外得以窥其衅覆亡败灭可不悲哉陛下受天眷命续四圣之统践阼以来恭黙思道三年不言可谓孝矣吉服亲政既一嵗矣公卿大臣率职听命咸愿致其忠力莫敢少懈而听任之际或异佥谐黜赏之端或殊公共此岂结其心之术哉若乃慰黎元之望则徳泽有未敷懐邉鄙之情则忠信有未至岂深仁厚徳无迹而难明邪抑睿谋英断有发而不惮邪臣愚不能处也然臣惟恐中外之心观于初政慊慊然常若不满矣谓人道物情之无违悖乎则陛下欲举典礼追崇本亲而盈廷沸议以为失名分之正不可垂宪万古下至草茅闾巷切切偶语辄论是非由此观之天下之情可知矣谓天施地化之无逆沴乎则疠气流行万众疫死八月大水都市漂溢秦晋诸郡同日地震星纬示变终月不没旱蝗继至赤地千里由此推之上帝之警戒可见矣陛下安得不深思而极虑哉夫天下之治莫若先之以身故臣愿陛下逺览商周之盛近鉴汉唐之衰考春秋正本之义遵三卿授策之戒乗大明继照之初先治诸已以倡王道以副天下之欣戴然后条当世之务而审其所以措置云
　　贵始下
　　臣闻治已之道其始必思其次莫若慎乎渐其终无善于听纳务此三者则主徳完而王道备矣天命至重思所以奉顺宗社至大思所以保守生民至众思所以抚养万务至繁思所以处正灾异未弭思所以销去羣情未顺思所以懐服臣故曰其始必思秉心寅畏好徳不怠所以奉顺天命也循袭法度惧辱祖考所以保守社稷也早夜勤政通究微所以抚养生民也审慎听断无任独智所以处正万务也引咎自新矫革前失所以销去灾异也推诚待物不忍有欺所以懐服羣情也此数者非髙逺而难见非劳苦而难行也皆附近人理切中事情不为则已为之则至也圣贤之教存乎其中而仁义之主不能出乎其外也陛下幸赦臣狂瞽而察之可也出一言而玷未败天下之大政也举一事而妄未隳天下之大法也四方无虞而宴安逸乐未为人主之大过也崇髙富贵而嗜好外形未彰人主之大失也其端虽不及于彼而其渐必能至焉谓一言之玷未败大政而不虑则其渐将至于号令悖缪而中外无所取信矣谓一事之妄未隳大法而不正则其渐将至于典章废坠百度不守而后嗣无足观矣以宴安逸乐未为太过而不节则其渐将至于流连终日荒耽昏惰而万事丛脞矣以嗜好外形未彰大失而不戒则其渐将至于奸佞近习窥所欲而奉之干纪挠权而不可禁矣臣故曰莫若慎其渐是以圣君贤主制之于将然而不及于已然遏之于微而不见于着昔宣王扶衰拨乱周道复昌洪勲逺业可谓盛矣而诗人乃以慎微为美由此观之则慎微者王治之本而人君之先务欤太祖决事或失虑书之史退朝不乐而有王者岂可容易之说太宗既即位不复语及音律甞谓承丧乱之后励精为治天下已安乃知劳苦有効傥以酒乐自娱则万务将壅以至伶人有请补外者真宗时宦官或以外官勤干为请而愿正其秩乃诏选部择人以代之又有以某之贪防闻上者乃命监司按状而未甞辄听其言先帝善于持盈尤务畏戒甞逺视前古得失列述百图着为至鉴其辞有曰慕令徳之余芳警昏朝之失道凡此者累圣防微杜渐之大略继体守文之切训也陛下光绍丕烈始建治统固宜纯法祖宗之显懿以发挥盛徳而幸天下也深思至慎济之以听纳则尧舜之盛无以先也夫朝廷设官置职而命曰谏诤者何也得非天下之务安危治乱所系甚大而人主之聪明不可自用乃责其有补邪非特循故事具常贠而已也人臣直躬正色与人君争辩于正邪是非之际有至戮辱而犹不惮者何也得非以义激于心言任其责不敢循黙自便而欲其感动邪亦非好犯危难以死就名也原朝廷设官之意察人臣爱君之诚则谏之为益多矣臣故曰其终无善于听纳日者御史有以言罢去而涂之人惑于传听敢以为说虽臣愚亦为朝廷惜之臣不惜数子之去而惜国家之体也昔先帝甞黜谏臣矣而天下不以为言陛下一罢御史而人敢以为说者何也盖先帝享御日乆好谏之徳足信于天下虽触威牾意亦或罢黜而人不疑焉今陛下初莅大政虽有纳谏之心四海之人既未能皆知其详而御史又以言去职此疑似之迹不可家至戸晓臣窃忧谠直之路塞危词正论不敢辄献而盛徳亏丧矣此所惜者体也虽神圣之资羣臣莫及有听从而无谏诤然仁至麛卵则凤凰有时而来择狂言恕讦辩则忠规嘉话辐凑于前而治道至矣惟陛下留神听纳实万世之幸
　　究治上
　　臣伏思国家享有天下百余年矣吾君吾相同心合徳日夜孜孜营治之勤过于前古而太平未见其实者弊果安在哉好静而恶动喜无事而惮有为而然也夫静出于动无事处于有为天地之生万物其先莫不旋斡运变周流不息以极其神而后乃收功于静圣人之经纶斯世其始必刬除荡涤无所不施以平天下之多难而终乃底于无事此物化之先后治道之始终其致一也今恶动而惮有为则所谓静与无事者终不可得而犹好之喜之不亦惑乎世俗之论曰动不若静循仍易而兴作难是不究利害之深浅理势之宜如何也是执一隅之说不知适变之道也是茍一朝之乐不议千日之忧也夫人之受疾有重轻故医之为术有速缓或一寒一暑之侵烁于肤腠此其浅而易去也则治之之术不过安神静气而自固可计日以起至于腹心难治之疴则不然彼其所感者深故所苦者甚异既将隣于悴亡而吾犹使之自养以待抑亦迂矣是必力攻急逐于死生之际而决其一胜何瞑之足惜哉大厦之居莫不欲便安而重创建藩篱缺漏补葺之可也榱桷弊壊完治之可也若乃基构頽圯梁腐栋桡一大风雨防有摧覆之患则又岂补葺完治之可救哉势至于此而犹重创建之劳则无以享便安之逸矣天下之事固有不可已者而已之非所以振起治功而恢明国体也方今之弊岂非天下有不可已之事而朝廷有不欲为之心乎持不欲为之心当不可已之事则取过目前而未暇于长乆之计臣恐国家之政日茍一日嵗茍一嵗而可忧之渐有甚于此时者矣夫二边盛彊窥侮王室兄弟之好既结于北而王爵之封已加于西嵗出金纶数十万分命赐与以为同盟之具可谓厚矣三边要地夙夜经意境守攻战非无备矣介使屡至慢书数上出无厌之语啓难塞之求以摇动吾君吾相之听亦已乆矣此朝廷之公患而天下之深不平也然犹以息民为说以好战为戒未甞一议诛伐之策而与之正中国四夷之分惟黙黙贷忍百计应接而幸其不为南牧之寇臣窃以为未安也大河为患嵗嵗决溢朔方诸郡冲溃不常生民之死于垫溺者为不少幸得保其余生而力困于河者亦多矣蒸薪之积隄防之劳无时而已也大抵壅之于东则奔于南障之于西则注于北而不见其素所谓河者果安在也洪流之害可谓极矣此朝廷之共忧而天下之熟闻也然犹以开河为功以遏塞为利募富人度释子以给其费欲息寻丈之奔冲乃致千里之漂溃而未闻建定大议观水所向徙民避患而徐为之谋臣虽甚愚亦不敢有取也举今之务莫大于此两端皆其势之不可已者犹已而不为推此而下则庶政之茍简臣不得而悉数矣是以天下之人激昻奋厉之气少媮且怠惰之心多事劳而功不立政发而王道不隆由此其故也惟吾君吾相深穷利害之本而权之以时乘圣贤之防而相与讲磨淬濯于庙堂之上不惑于一偏之说而断之以力行喜动而不恶大有为而无所惮以起天下柔弱不振之态而完其坚壮全盛之体可也古所谓日中必熭操刀必割则机防之至其可失乎
　　究治下
　　臣闻人主欲有为于天下而无所惮则天下之事不足为也然而名实之辨不可不察也举天下之事而皆可以为则天下莫不知其善治也后世莫不称其难能也天下之事举皆为之者实也莫不知其善治称其难能者名也事有本末名实有先后本近于实末近于名实居其先而名处其后也好实则所务者本也无意于名而名随之好名则所逐者末也未必有其实也此名实之辨也昔之圣人施为于天下者盖非有求于名而行之及其功成事立而名自得舜举十六相诛四凶所以去天下之害而兴其利也然后有进善黜恶之名禹乗四载决九川导九河驱洪流而殄之海所以保斯民之命而粒其生也然后有捍灾御患之名三代君天下耕以井田税以什一教以学校罚以肉刑所以援斯民而纳之仁夀也然后有至治之名然则名者岂在好而求之哉王政之弊莫大于好名而不为其实好名而不为其实则事失本始而所逐者末也后世不知圣人有得名之实徒见其名之甚美窃好而欲求之乃猎取其近似者而行焉及索其实盖阙如也今日之弊信有此矣国家甞诏司农条三之出纳命执政议其大计者岂非古所谓宰以通法制用于杪乎然而取之过艺极而横敛数下积之非有余而浮费无穷不可量入以为出也耕三年者未有一年之蓄也凶旱水溢则多菜色之民也又甞诏羣吏勉脩厥职毋以簿书期防为故者岂非古所谓作兴教化以厚风俗乎然而朝廷所拟议制令颁布告期多赋役狱讼米盐货币之请乃俗吏之为而未见其可使天下囘心向道之具也又甞诏中外臣民以宻封论时政者岂非古所谓明王问道而求谏百官箴王阙乎然而公车不召对尚书不问言未闻燕见防绎而览章引咎也凡为此者得非先名而后实欤诚能均节财用寛裕黎元矣可以命冢宰制国之经费也诚能导民以徳动民以行矣可以责羣吏于簿书之外也诚能求善无厌改过不吝矣可以来天下之上封论政也凡为此者所谓先实而后名也天下方患名之浮而不见朝廷勤治之效茍人主一旦奋然揭其实而示之以耸动天下之耳目则徳日起而大有功若雷霆之震日月之临照威声光耀穷极天地之表而着见万世矣所得之名岂若向之近似者哉臣敢遂道前世有为之君殊勲懿烈已验于往者以取必于睿断昔汉宣帝励精亲政综核真伪信必刑赏枢机周宻品式备具上下无茍且之意于是生民安业而单于慕义来享议者以为効优于孝文而徳侔于商周之贤王唐宪宗决策定议明抗国威以平数十百年方镇僭叛之势则乱阶逆本诛削防尽而国之纪律复振齐威小国之诸侯也委政不治彊隣交侵及其封即墨大夫烹阿大夫发兵四出则赵魏齐之君请和国人震惧无敢饰非者此皆为之有其实也况以国家大定乆安之势究其实而不夺其名则何施而不可何为而不立岂特汉唐之比耶惟陛下留神考察












　　歴代名臣奏议卷四十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷四十二
　　明　杨士竒等　撰
　　治道
　　宋哲宗时平章军国重事文彦博进故事曰太宗淳化三年二月诏以新印儒行中庸篇赐中书宻院两制三馆御史中丞尚书丞郎给谏等人各一轴注先是御试进士日以儒行篇为论题帝意欲激劝士人敦修儒行故特命雕印至是首赐新及第举人孙何等次及宰辅近臣台阁臣僚并铨司选人圣防谕令依此修身为治仍各于听事所展挂终身遵奉之真宗大中祥符二年十一月帝作文武七条其文臣七条一曰清心谓平心待物不为喜怒爱憎之所迁则庶事自正二曰奉公谓公直洁已则民自畏服三曰修德谓以德化人不必专尚威猛四曰责实谓专求实効勿竞虚誉五曰勤察谓勤察民情勿使赋役不平刑罚不中六曰劝课谓劝谕下民勤于孝悌之行农桑之务七曰革弊谓求民疾苦而厘革之以赐京朝官任转运使提刑狱知州府军监通判知县者武臣七条一曰脩身谓脩饰其身士卒有所法则二曰守职谓不越其职侵挠州县民政三曰公平谓均抚士卒无有偏四曰训习谓教训士卒勤习武艺五曰简阅谓阅观士卒识其勤惰勇怯六曰存恤谓安抚士卒甘苦皆同常使齐心无令失所七曰威严谓制驭士卒无使犯禁以赐节度使以下至刺史及诸司使以下任部署钤辖知州军县监押驻泊廵抚者又以礼记儒行篇赐亲民厘务文臣其幕职州县官监务使臣仍并赐勅戒励令崇文院刻板摹印送閤门分给之
　　臣伏覩先朝赐臣僚儒行中庸篇及文武臣七条所以激励士大夫修饰行捡及中外臣僚谨奉官箴其出外任者朝辞日各赐一本仍令閤门丁寕宣谕凡在臣下靡不恭授而奉行庆歴中先朝以乆罢赐七条儒行中庸篇尝降诏书申明然而后来臣僚乆不受赐无所警防至有士行不完进取无耻官守失职茍简无功臣欲乞举行此法依例于朝辞日閤门给赐及宣谕诫励之臣愚以谓敦奨士镇静风俗激劝官吏治守忠亷斯乃为治之大本循致太平之道故敢竭此区区仰干宸听庶裨圣政伏乞付外施行
　　著作郎范祖禹进故事曰唐太宗幸洛阳宫苑谓侍臣曰炀帝作此结怨于民今悉为我有正由宇文述之徒内为谄谀外蔽聪明故也可不戒哉
　　臣祖禹曰昔周公召公之相成王一话一言未尝不以夏桀商纣为戒也其臣危亡之言不絶于口其君危亡之言不絶于耳故天下国家可得而安也唐太宗见隋炀帝亡国故覩其宫苑而以谄谀掩蔽戒羣臣夫知彼之所以亡则图我之所以存而不敢怠矣此三王所由兴也
　　汉昭帝诏曰朕以眇身获保宗庙战战栗栗夙兴夜寐脩古帝王之事通保傅传孝经论语尚书未云有明其令三辅太常举贤良各二人郡国文学髙第各一人臣祖禹谨按大戴礼保傅传曰昔者周成王幼在襁褓之中召公为太保周公为太傅太公为太师保保其身体傅傅其德义师导之教训此三公之职也于是为置三少皆上大夫也曰少保少傅少师是与太子宴者也三公三少明孝仁礼义以导习之逐去邪人不使见恶行于是皆选天下之端士孝悌博闻有道术者以辅翼之使与太子居处出入故太子乃生而见正事闻正言行正道左右前后皆正人也夫习与正人居不能无正犹生长于齐不能不齐言也习与不正人居不能无不正犹生长于楚之地不能不楚言也及太子少长则入于学学礼曰帝入东学上亲而贵仁则亲踈有序而恩相及矣帝入南学上齿而贵信则长幼有差而民不诬矣帝入西学上贤而贵德则圣智在位而功不匮矣帝入北学上贵而尊爵则贵贱有等而下不逾矣帝入太学承师问道退习而端于太傅太傅罚其不则而正其不及则德智长而治道得矣三代之礼天子春朝朝日秋暮夕月所以明有敬也春秋入学坐国老执醤而亲馈之所以明有孝也行以鸾和歩中采齐趋中肆夏所以明有度也其于禽兽见其生不忍见其死闻其声不忍食其肉故逺庖厨所以长恩且明有仁也明堂位曰笃仁而好学多闻而道慎天子疑则问问则应而不穷者谓之道道者导天子以道也常立于前是周公也诚立而敢断辅善而相义者谓之充充者充天子之志也常立于左是太公也洁亷而切直正过而谏邪者谓之弼弼者拂天子之过也常立于右是召公也博闻强记接给而善对者谓之丞丞者丞天子之遗忘也常立于后是史佚也故成王中立而听朝则四圣维之是以虑无失计而举无过事商周之前所以长乆者其辅翼天子有此具也天子不论先圣王之德不知国君畜民之道不见礼义之正不察应事之理不博古之典传不闲于威仪之数诗书礼乐无经学业不法凡此其属太师之任也天子无恩于父母不惠于庶民不礼于大臣不中于刑狱无经于百官不哀于防不敬于祭不信于诸侯不戒于戎事不诚于赏罚不厚于德不疆于行赐与侈于左右近臣吝于防逺卑贱不能惩忿窒欲不从太师之言凡此其属太傅之任也天子处位不端受业不敬言语不序声昔不中律进退节度无礼升降揖譲无容周旋俯仰视瞻无仪凡此其属太保之任也天子宴废其学左右之习反其师答逺方诸侯不知文雅之辞应羣臣左右不知已诺之正简闻小诵不博不习凡此其属少师之任也天子居处出入不以礼冠带衣服不以制御器在侧不以度纵上下杂采不以章忿怒悦喜不以义赐与夺让不以节凡此其属少傅之任也天子宴私安所易乐而湛饮酒而醉食肉而饱饱而彊饥而惏自取玩好自执器皿凡此其属少保之任也不知日月之时节不知先王之讳与大国之忌不知风雨雷电之眚凡此其属太史之任也昭帝先通保傅传谓此书也
　　唐太宗纵死囚使归家期以秋来就死皆如期自诣朝堂上皆赦之
　　臣祖禹以为太宗纵天下死囚皆如期自归此由至仁爱人至诚感物之所致也书曰好生之德洽于民心太宗之谓矣
　　唐明皇东封还至宋州宴从官于楼上刺史寇泚预焉上谓张説曰向者屡遣使臣分廵诸道察吏善恶今因封禅歴诸州乃知使臣负我多矣懐州刺史王丘饩牵之外一无他献魏州刺史崔沔供张无锦绣示我以俭济州刺史裴耀卿表数百言莫非规谏如三人者不劳人以示恩真良吏矣顾谓寇泚曰比亦屡有酒馔不丰诉于朕者知卿不借誉于左右也自举酒赐之
　　臣祖禹以为汉武帝好用惨酷之吏故董仲舒以守令未得人为言夫一郡守不得人则千里之地受其害一县令不得人则百里之地受其害欲天下之民皆得其所莫如选择守令之为急也唐明皇东封过诸州而懐魏济宋皆有良守亦足见其时州郡多得人矣岂非姚崇宋璟为相之效乎
　　宋太宗至道元年正月望夜御乾元楼观灯召司空致仕李昉赐坐于御榻之侧慰抚良乆酌御樽酒饮之自取果饵以赐上观京城繁盛亲指前朝坊巷省寺之所今拓为通衢长廊因曰晋髙祖优柔无断稔成奸恶少主昏蒙卒至亡灭洎自汉朝其政愈乱致苏逢吉史洪肇辈互相猜贰李崧之族枉陷涂炭是时京城人情仓惶殆无生意岂暇营缮都邑乎昉对曰晋汉之事老臣备经今陛下恭勤治道听政无倦是致四海清晏辇毂繁盛上曰勤故忧民帝王常事耳朕不以繁华为乐葢以民安爲乐
　　仁宗嘉祐七年上元御宣德门召近臣宗室观灯酒行上顾左右曰朕非欲独为游观此因歳时与万姓同乐耳
　　汉制立春之日下寛大书制诏三公方春东作敬始慎防动作从之罪非殊死且勿案验皆须麦秋退贪残进柔良不当用者如故事【月令曰命相布德和令蔡邕曰即此诏之谓也】唐旧制雅俗之乐皆太常明皇精晓音律以太常礼乐之司不应典倡优杂伎开元二年更置左右教坊以教俗乐又选乐工数百人自教法曲于梨园谓之皇帝梨园弟子又教宫女使习之又选妓女置宜春院给赐其家礼部侍郎张庭珪酸枣尉袁楚容皆上疏以为上春秋鼎盛宜崇经术迩端士尚朴素深以悦郑声好逰猎爲戒上虽不能用欲开言路咸嘉赏之
　　臣祖禹曰昔纣作靡靡之乐北里之舞以亡其国明皇即位之初留意声乐故其末年耽乐奢侈以致大乱几亡天下人君所好可不慎哉夫太常掌天地人之礼郊庙之乐舜命伯夷典礼防典乐之职也以明皇之好音犹不使雅俗相杂国朝祖宗以来教坊宴乐宣徽院自宣徽院废乃属太常以郑卫之乐渎典礼之司此有司官制之失也
　　汉髙祖七年丞相萧何治未央宫立东阙北阙前殿武库大仓上见其壮丽甚怒谓何曰天下匈匈劳苦数岁成败未可知是何治宫室过度也何曰天下未定故可因以就宫室且夫天子以四海为家非令壮丽无以重威且无令后世有以加也上悦
　　臣祖禹曰禹卑宫室孔子美之曰吾无间然矣周宣初即位更爲俭宫室小宗庙而致中兴之功诗人歌之萧何不能以道佐汉祖乃袭亡秦之奢侈创业之君一言一动子孙视效此乃武帝千门万户所以兴也臣恭闻太祖皇帝诏宫殿之制惟得赤白累圣遵守不敢有加俭德之美过于汉祖逺矣
　　唐太宗尝罢朝怒曰防须杀此田舍翁时文德皇后谓帝曰谁触忤陛下帝曰魏征每廷辱我后退具朝服立于廷帝大惊曰皇后何为若是后曰妾闻主明臣直今魏征直由陛下之明故也妾敢不贺帝乃悦
　　臣祖禹曰诗人美后妃辅佐君子求贤审官国家将兴必有淑哲之配儆戒以成君子之德若长孙皇后感悟太宗其可谓贤矣
　　后汉建武初任延拜武威太守光武亲见戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也
　　唐太宗夲以兵定天下虽已治不忘经畧四夷也魏征侍宴奏破阵武德舞则俯首不顾至庆善乐则谛玩无斁举有所讽切如此【庆善乐者文德之舞】
　　汉武帝建元三年上始爲防行常以夜出自称平阳侯旦明入南山下射鹿豕狐驰骛禾稼之地民皆号呼骂詈鄠杜令欲执之示以乘舆物乃得免又尝夜至栢谷投逆旅宿就逆旅主人求浆主人翁曰无浆止有溺耳且疑上爲奸盗聚少年欲攻之主人妪覩上状貎而异之止其翁曰客非常人也且又有备不可图也翁不聼妪饮翁以酒醉而缚之少年皆散走妪乃杀鸡爲食以谢客明日上归召妪赐金千斤拜其夫为羽林郎臣祖禹曰仁宗皇帝皇祐二年四月御迩英閤读汉书东方朔传至武帝防行数出仁宗曰帝王每出须中严外办何容易如此侍读丁度对曰武帝以承平日乆借文景之资所以穷志极欲仁宗曰若安寕之时常思危亡之戒岂有后悔臣愚窃谓武帝以天子之尊而好狂夫之游困于逆旅几至危殆考其行事足爲永戒仁宗皇帝特发德音所以垂训万世也
　　唐肃宗为太子时常侍膳尚食置热俎有羊臂臑【臂臑肱骨也臑音奴到反】明皇顾使太子割肃宗既割余汚墁在刀以饼洁之上熟视不怿肃宗徐举而啖之上甚悦谓太子曰福禄当如是爱惜
　　臣祖禹曰明皇教太子爱惜福禄不弃一饼可谓知稼穑之艰难矣然于其身穷极奢侈用财物如粪土卒致天下大乱何其明于子而闇于已乎书曰非知之艰行之惟艰明皇之谓矣
　　史记乐书君子曰礼乐不可斯须去身致乐以治心则易直子谅之心油然生矣【致犹深审也乐由中出故治心也易平易直正直子谅爱信也】易直子谅之心生则乐乐则安安则乆乆则天天则神天则不言而信神则不怒而威【若善心生则寡于利欲寡于利欲则乐矣志明行成不言而见信如天也不怒而见畏如神也】致乐以治心者也致礼以治躬者也致礼以治躬则庄敬庄敬则严威【礼自外作故治身】心中斯须不和不乐而鄙诈之心入之矣【鄙诈入之谓利欲生】外貎斯须不荘不敬而慢易之心入之矣【易轻易也】故乐也者动于内者也礼也者动于外者也乐极和礼极顺内和而外顺则民瞻其顔色而弗与争也望其容貎而民不生易慢焉故德辉动于内而民莫不承听理发诸外而民莫不承顺【郑曰德辉顔色润泽也理客貌进止也孙炎曰德辉明惠也理言行也】故曰致礼乐之道举而措之天下无难矣
　　臣祖禹谨按礼记乐记祭义皆载此语司马迁取之以为乐书葢古之君子传先王之法言论礼乐之本而造于道德之精防孔子之门人祖述而传之亦犹大学诚意正心齐家治国之説也此学者所当尽心而人君所宜留意臣是以敢献之
　　唐明皇每酺宴先设太常雅乐坐部立部继以鼓吹胡乐教坊府县散乐杂戏又以山车陆载乐徃来又出宫人舞霓裳羽衣又教舞马百匹衔杯上夀又引犀象入塲或拜或舞安禄山见而悦之后禄山反既克长安命搜捕乐工运载乐器舞衣驱舞马犀象皆诣洛阳司马光论曰圣人以道德为丽仁义爲乐故虽茅茨土阶恶衣菲食不耻其陋惟恐奉飬之过以劳民费财明皇恃其承平不思后患殚耳目之玩穷声技之巧自谓帝王冨贵皆不我如欲使前莫能及后无以逾非徒娯已亦以夸人岂知大盗在旁已有窥窬之心卒致銮舆播越生民涂炭乃知人君崇华靡以示人适足爲大盗之招也
　　史记呉世家呉王僚九年公子光伐楚防居巢钟离初楚邉邑卑梁氏之处女与吴邉邑之女争桑二女家怒相灭两国邉邑长闻之怒而相攻灭吴之邉邑吴王怒故遂伐楚取两都而去
　　臣祖禹曰疆塲之事常起于细防故两女子争桑而吴楚相攻由汉以来守邉之吏或忿争细故或徼幸功赏以怒隣敌至兵连祸结而两国受其败人君不知者多矣可不戒哉
　　汉光武建武八年帝自征隗嚻陇右溃嚻奔西域遣大司马吴汉征南大将军岑彭围之时公孙述将李育将兵救嚻守上邽帝命虎牙大将军葢延建威大将军耿弇攻之颍川盗贼宼没属县河东守守兵亦叛帝自上邽晨夜东驰车驾还宫勅彭书曰两城若下便可将兵南击蜀虏人苦不知足既平陇复望蜀每一发兵头须爲白
　　臣祖禹曰汉光武以兵定天下中兴汉室是时隗嚻据陇公孙述据蜀未得息师光武厌苦军事虽谋臣猛将众多犹曰每一发兵头须为白其忧畏如此葢深知百姓疾苦惩用兵之爲天下害也
　　顺帝时灾异屡见阳嘉二年春郎顗上书其四事曰易传曰阳无德则旱隂僭阳亦旱阳无德者人君恩泽不施于人也隂僭阳者禄去公室臣下专权也自冬渉春讫无嘉泽数有西风反逆时节朝廷劳心广爲祷祈荐祭山川暴龙移市【董仲舒春秋繁露曰春旱以甲乙日为苍龙一长八尺居中央为小龙七各长四尺于东方皆东向其间相去八尺小童八人皆斋三日服青衣而舞之夏以丙丁日为赤龙服赤衣季夏以戊巳日为黄龙服黄衣秋以庚辛日为白龙服白衣冬以壬癸日为黑龙服黒衣牲各依其方色皆燔雄鸡烧豭猪尾于里北门及市中以祈焉礼记岁旱鲁穆公问于县子县子曰为之徙市不亦可乎】臣闻皇天感物不为伪动灾变应人要在责己若令雨可请降水可攘止则歳无隔并太平可待然而灾害不息者患不在此也【不在祈祷】立春以来未见朝廷赏録有功表显有德存问孤寡赈恤贫弱而但见洛阳都官奔车东西收系纎介牢狱充盈臣闻恭陵火处比有光耀【比频也时恭陵百丈庑灾仍有光耀不絶】明此天灾非人之咎丁丑大风掩蔽天地风者号令天之威怒皆所以感悟人君忠厚之戒又连月无雨将害宿麦若一糓不登则饥者十三四矣陛下诚宜广被恩泽贷赡元元昔尧遭九年之水人有十载之畜者简税防灾爲其方也【简少也方法也】愿陛下早宣德泽以应天功若臣不用朝政不改者立夏之后乃有防雨于今之际未可望也若政变于朝而天不雨则臣为诬上愚不知量分当鼎□书奏特诏拜郎中辞病不就即去归家至四月京师地震遂陷其夏大旱秋鲜卑入马邑城破代郡兵明年西羗寇陇右皆畧如顗言
　　臣祖禹曰天人之交相去不逺故汉世儒者各以所学推原灾异其言多验臣恭闻仁宗皇帝最深洪范之学每有变异恐惧脩省必求其端近世学者废而不习人君奉顺天道不可不留意也
　　汉文帝时贾谊上书曰三代之礼春朝朝日秋暮夕月所以明有敬也【朝日以朝夕月以暮皆迎其初出也】春秋入学坐国老执醤而亲馈之所以明有孝也行以鸾和歩中采齐【乐诗名也字或作齐又作茨并音才私反】趋中肆夏【亦乐诗名趋疾歩也凡此中者谓与其节相应也并音竹仲反】所以明有度也其于禽兽见其生不忍其死闻其声不食其肉故逺庖厨所以长恩且明有仁也夫三代之所以长乆者以其辅翼太子有此具也鼂错上书言人主所以尊显功名于万世之后者以知术数也故人主知所以临制臣下而治其众则羣臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃爲皇太子急之
　　臣祖禹曰贾谊之学本于诗礼故欲人君知礼义鼂错之学本于刑名故欲人君知术数三代之君以礼义治故下以诚应之秦汉之君以术数治故下以诈应之人主临制羣臣听言受事错皆以为术数而不知圣人之道无二唯一以至诚而已唐太宗犹耻以权术接臣下而况于三代之主乎又曰自唐天寳之乱兵革不息讫于五代后周显德凢二百十有五年天下分裂为八九生民糜烂于兵周世宗以防武之才在位六年南征北伐以强中国虽纲纪稍振而大功未成太宗受命削平僭乱然后海内为一盖天将啓太祖之运以授圣人世宗征伐之功实为有宋开创之基也观周显德以前治少而乱多然后知本朝百三十余年中外宴安自三代以来未之有也可不兢兢业业以守之哉又曰古者至治之世麟凤在郊薮龙游宫沼河出圗洛出书舜之时箫韶九成凤凰来仪文王之生鷟鸑鸣于岐山圣人在上则四灵为畜所以谓之瑞也汉武帝幸雍祠五畤获一角兽若麃然有司以爲麟武帝博谋羣臣而终军上对宜因昭时令日改定告元苴白茅于江淮发嘉号于营丘帝甚异之由是改元爲元狩臣窃考元狩之间有淮南衡山之狱坐死者数万人吏益惨急而发令察武帝方甘心快意结怨于匈奴命卫青霍去病等将兵连歳出征匈奴亦数入爲寇于是天下骚然仓库空虚贫民流徙乃与公卿议白金及皮币以夺商贾之利取诸侯之财吏民犯法者不可胜数于是酷吏用事多至公卿而绣衣直指之使斩断于外当此之时生民如处于鑪炭之上然则何以致天地之和气麟曷为出哉昔鲁哀公十四年西狩于大野获麟以为不祥以赐虞人仲尼观之曰麟也然后取之麟于鲁出非其时惟圣人识之故春秋书获麟武帝得一角兽而有司谓之麟终军因劝以改元封禅甚矣羣臣之谀也后世言帝王穷兵黩武严刑峻法者必曰秦皇汉武葢以始皇无道而武帝亦近似之矣考其行事岂独武帝之过哉其臣谀佞以成之也孟子曰长君之恶其罪小逢君之恶其罪大汉之羣臣岂不然哉
　　范祖禹为右谏议大夫上奏曰臣窃以朝廷治道必归于一祖宗创业传之万世造立法度皆因众人之智积日累月讲磨而成非独出一人之意取一时之便而已累圣相承百三十年比之前代治安最爲长乆其法有已成之效此可信而不疑也然行之既乆则其间不能无弊熙寕之初先帝励精求治思致太平稍欲更革弊事以光大祖宗之业而王安石用意过当独任私智悉排众论吕惠卿曽布之徒欲以改法进身一切变易祖宗旧政至今天下以爲不便前后臣僚论之已详不待臣言而知也自魏晋以后官名不正国家承平日乆未遑制作元丰中先帝置局讲求此诚一代大典然有司亦失先帝本意一切遵用唐之六典夫唐六典虽修成书然未尝行之一日今一一依之故自三省以下无不烦冗重复迂滞不如昔之简便臣恭闻先帝已厌官制之烦但未及修完不幸早弃天下今二圣埀拱循守成规除去弊事十已七八海内安靖已有成效今臣之愚窃谓朝廷旣以王安石之法爲非唯当修复祖宗旧政则天下无事伏望陛下明谕大臣凡所措置变改悉遵故常无得出意于新旧之间别立一法自官制兵制将法民事有未便者更加修完祖宗时所无而今所有其可行者存之不可者去之祖宗时所有而今所无可复者复之如官制正名则如先帝之规事实则仍祖宗之旧其他可以推如此则上可以存祖宗经乆之法成先帝制作之意下亦便于当今之宜庶使法度不至数变纪纲不寖隳壊
　　校书郎李昭玘进策曰昔先王和同四方连络万里使家与家相爱人与人相亲保之而不忘合之而不散者有道以维之有政以属之有法以制之而已以民情爲易离也故以九两系焉牧以地得之则食之者不去长以贵得之则事之者不忘师以贤得之儒以道得之则乐其教者安宗以族得之主以利得之则亲其上者服友以任得之则善有以相成薮以富得之则利有以相养以民心爲易危也故又以本俗六安焉媺宫室所以同其生族坟墓所以同其死聨兄弟所以同其恩聨师儒朋友所以同其义同衣服所以同其礼故能上下綂一逺近和合父与父言义子与子言孝长与长言友幼与幼言弟恩足以合情而相爱文足以饰貎而相接此维之有道者也先王既有以系其民又有以安其俗犹以爲不足恃也故五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相賔至于守望相助出入相友嫁娶相媒有无相贷疾病相恤祭祀同福死防同哀男子不足于耕也相从而助耕妇人不足于绩也相从而助绩一乡之事皆通也无求而不得一乡之情皆同也无爲而不和此属之有政也先王以谓有政以属于前无法以制于后未足以防民也故徙于国中及郊则从而授之徙于他则以旌节行之无授无节则以圜土纳之窜伏者无所匿欺伪者无所容无事而出乡则乡必问无事而出闗则闗必讥民不扰于流寓吏不劳于呼索由此而登于司民则可以知其数由此而比于乡大夫则可以均其力由此而敛于司稼则可以制其食由此而会于小司徒则可以用其众此制之有法也维之旣有道属之旣有政制之旣有法不幸旱干水溢民食不足转流四方则非道之所能维非政之所能属非法之所能制虽天属俯仰之间不能以自存又焉有守邑地居家室而不去者哉故爲之乡里之委积以恤艰阨爲之县都之委积以待防荒又爲之荒政十二以聚万民不必敛其利而利可散不必尽其征而征可薄力则弛其劳刑则缓其责舍禁以赦小害去几以释小过眚礼而使勿充杀哀而使勿致乐则蕃而不用昏则多而不备索鬼神以致福去盗贼以除害虽防年饥歳民犹安居重家佚居饱食故自少壮以至于老髦老髦以至于死亡食其田饮其井十里之外不知道途百里之外不传风俗此先王之保民也可谓至矣自夫仁政不行井地不均民易其业官失其守内不能制其情外不能知其数此宣王料民于太原仲山甫所以非之也迨夫战国交侵土地时易封疆不足以限其迁徙城邑不足以遏其流亡管仲以区区濒海之齐制国为二十五乡郊之内自轨以至帅郊之外自邑以至属以相纠聨以相保合少相居长相游居处相乐行作相知以守则固以战则服故桓公九合诸侯而号为彊国者善保民故也自熙寕之初尝诏天下行保伍之令此有意于三代之遗法也行之数年法虽具存而民未安土义不足以相守则时有桴鼓之警恩不足以相保则或起父子之讼壮力分于出赘世业入于兼并户口隠于图板夫家脱于聮伍轻乡危家逺出千里故秦多晋寇而鲁杂齐语祭祀不从丘垅老死不知子孙罚不及于其邻罪不及于其友其犯法也轻其背也众虽欲均地着之政立土断之法未易制也昔三代之时里无闲民民无游业居皆劝功乐事之人出则爲伏节死难之士以守则国富以战则兵彊今天下壮有力之民侨寓杂处散于四方手不服耒耜之勤心不知田亩之乐为淫巧竒技屠贩游博其无理之甚者啸聚不逞杀人于货邑里不告讦门闗不诃问县官乡吏察治无术计户而不得其家计家而不得其人居无与守出无与战此爲国计者未尝不深惜之也昔者既诏天下置义仓矣义仓设则虽年不丰民可仰食贫不至于易业饥不至于轻家然后禁游手抑末作去旧里者必告入新乡者无容如此则民无流散之苦吏无逋逃之忧三代之法可渐致而力行矣
  </div>
  <div class="pagination">
   <a href="历代名臣奏议_page15.html">
    上一页
   </a>
   <span>
    ...
   </span>
   <a href="历代名臣奏议_page11.html">
    11
   </a>
   <a href="历代名臣奏议_page12.html">
    12
   </a>
   <a href="历代名臣奏议_page13.html">
    13
   </a>
   <a href="历代名臣奏议_page14.html">
    14
   </a>
   <a href="历代名臣奏议_page15.html">
    15
   </a>
   <span class="current-page">
    16
   </span>
   <a href="历代名臣奏议_page17.html">
    17
   </a>
   <a href="历代名臣奏议_page18.html">
    18
   </a>
   <a href="历代名臣奏议_page19.html">
    19
   </a>
   <a href="历代名臣奏议_page20.html">
    20
   </a>
   <a href="历代名臣奏议_page21.html">
    21
   </a>
   <span>
    ...
   </span>
   <a href="历代名臣奏议_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
