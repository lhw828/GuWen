<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 207 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 207 页/共 1210 页</h1>
    <div class="content">　　圣德安分守法熙皥自如惟直隶涿州以南被水冲淹秋禾小米毎斗小钱四百二三十至七八十文不等山东德州以南至泰安州等处每斗小钱一百六七十文江南淮安府亦有被水淹浸之处其余地方秋禾甚茂可望十分丰收鎭江常州苏州米价每石一两三四钱不等至浙江秋收俱有八九分亦有十分者杭嘉湖三府目下米价一两二三钱将来晚稻登场价值必更平减理合据实奏
　　闻【臣】谨
　　奏
　　览奏浙省秋收情形深慰朕懐直隶今岁被水实甚现在谕令多方设法赈恤矣
　　同日又
　　奏为奏
　　闻事窃【臣】道经江南地方一路密访年羮尧行止皆云到浙之日随从尚有千余人马匹亦多将军署中人众难容另造房屋百余间居住所有诱引兵丁之言如云尔軰听我说话不忧穷苦并令杭州知府随时给发兵饷不许迟误且代为筹画马价银两百计市恩是实及将军鄂弥逹到日令处闲散章京之列始觉惶悚向鄂弥逹云
　　皇上要杀我麽鄂弥逹云尔败壊至此皆尔自取且防尔者即尔平日信用之人更有何说年羮尧云彼防我亦是无可奈何等语据年羮尧所言如此则李维钧等结党不散明防暗合显然有据年羮尧罪不容诛实难姑恕【臣】始入境所闻已如此其余欵迹再当细访确查一一陈奏【臣】谨
　　奏
　　年羮尧恶贯满盈巳降旨差拏矣
　　雍正三年九月二十日署理浙江廵抚印务吏部侍郎【臣】福敏谨
　　奏为遵
　　旨访问事窃【臣】备细访问前任廵抚法海布政使佟吉圗按察使甘国奎三人彼此乖违不相辑睦之处据杭州各官民所言三人皆以意气用事法海操守颇好而性情偏执不时辱骂属员佟吉图声名亦好而傲慢不恭全不循属员之礼甘国奎操守才情初时尚好无如居心不甚光明亦且办事草率以致互相猜嫌不肯和衷协理此三人性情心术久在
　　圣主照临之下【臣】体访浙人公论一如
　　睿鉴为此据实陈奏【臣】谨
　　奏
　　所论甚公且当实皆系中人以下之流品也
　　同日又
　　奏为遵
　　旨问明回奏事雍正三年九月初一日浙江盐政【臣】谢
　　赐履至【臣】署中跪请
　　圣安【臣】即传宣
　　上谕问谢赐履尔奏沿海各县因海潮冲淹场灶请免场课自应查勘明白一齐具奏如何先奏几县试探然后再奏几县此是何故纯臣之心岂宜如此尔有何说可明白回奏当据谢赐履回奏【臣】因华亭等七县官民闻知两淮场课以海潮蠲免纷纷详求具
　　题豁免故先折奏请
　　皇上指示应否具题后奉
　　皇仁蠲免于是仁和等七县亦援例请免是以再行续奏等语回奏毕【臣】与叙话间因问彼年羮尧到浙之日尔是文官如何出城逺迎谢赐履答云是日廵抚法海进京我循旧例到武林门地方跪请
　　圣安适值年羮尧亦于是时到杭虽同在公所并不是
　　接他【臣】因称奉
　　旨问你这话你须将此段情节据实回奏谢赐履又即跪奏前语且云即今年羮尧在杭两月【臣】不曾与彼往来一次各官民所共知等语【臣】未敢深信其言连日细访杭城官民皆云是日法海去而年羮尧来是实在杭州未见有往来之迹为此具折
　　奏覆【臣】谨
　　奏
　　观谢赐履是一庸懦贸贸无知之人但犹属谨愼操守或有可取耳
　　同日又
　　奏为遵
　　旨回奏事窃查防理湖州府知府印务钱塘县知县杨梦琰【臣】到任后即细加访问皆云操守好办事去得惟性情有偏执之处及见其人明白亦肯任事但以知县骤陞知府系格外殊擢所以风励合省属员关系非小【臣】初到浙江惟恐知之未深俟【臣】再加试看一两月果系实心任事不致改操之人方敢据实保奏【臣】谨
　　奏
　　此人声名既优居官必有可取汝当留心斟酌如堪保荐即具本题奏
　　同日又
　　奏为遵
　　旨访问事窃【臣】到浙后访问杭州各官民将军鄂弥逹织造孙文成等在杭行事若何据云俱无放纵扰害之处至宁波提督杨长春杭州官民皆云待兵虽寛而兵丁亦不敢纵肆九月十二日杨长春到杭州恭请
　　圣安【臣】因恭传
　　圣谕教训杨长春敬谨领
　　旨自必倍加小心整饬营伍再温州总兵边士伟据众论云素性不好但居官亦无劣迹湖州副将穆廷弼【臣】亦未见其人访得汉仗弓马好居官平常理合据实回
　　奏【臣】谨
　　奏
　　知道了所奏皆公闻得穆廷弼人甚平常再加访察的确更奏以闻
　　同日又
　　奏为清查浮派等事窃【臣】于九月初八日遵例放告有盐商汪与韩等呈前事内称甲商浮派盐规银三十余万两等语【臣】未即究理先传杭州府县官问明缘由据钱塘县知县杨梦琰禀称本年六月间巳有商人方东升等告发此事经前抚院法海批发布政司转发仁和钱塘两县问供据原告方东升坚称甲商吴文啓等强派盐规银三十万两据吴文啓供认只派银二十七万两零是实其二十万两零系盐政衙门使费等供在巻时值法抚院奉
　　旨进京后闻盐院谢赐履与各商人讲明又闻人言谢盐院巳具折奏明是以此案未结等语今又据呈告前来未知从前盐臣曾否
　　奏明【臣】无从查照理合奏
　　闻伏乞
　　皇上睿鉴【臣】谨
　　奏
　　此事谢赐履并未奏朕所告浮派盐规三十万两系何年分某盐臣任内之事详查奏闻
　　同日又
　　奏为遵
　　旨回奏事窃【臣】蒙
　　皇上面谕闻浙江火耗加重须查明是何缘由或有司自行加增或奉上司之命可明白奏闻钦此仰见我
　　皇上念切民依无逺弗照【臣】到任后即钦遵查访皆云浙省火耗向与各省不同各省有至加一加二者惟浙江向例大县每两六分小县八分前署抚【臣】石文焯提解火耗银二分有司各官遂有借名增加者今细访各州县虽名为八分一钱实则巳在一钱之外甚至有一钱三四分不等【臣】现在严行查禁外理合据实回奏【臣】谨
　　奏
　　不可存代庖之念推诿泛视亦不可过为裁减无余致令后之实授其任者诸事难办酌中合宜而为之雍正三年十月十七日署理浙江廵抚印务吏部侍郎【臣】福敏署理杭州将军印务长史【臣】鄂弥逹谨
　　奏为请严挐逆党以彰
　　国法事九月二十八日申刻
　　钦差闲散内大臣都统拉锡到杭州赍捧
　　上谕鎻挐年羮尧钦此钦遵【臣】等即于是夜同都统拉锡传唤年羮尧到【臣】弥逹衙门【臣】敏宣读
　　上谕即时鎻挐看守【臣】敏恐伊家财产有藏匿遗漏之处立即亲自同内监二人赴年羮尧家内查点将内外各房门一一封闭守至天明与拉锡等面同逐件查点攒造总册会疏具
　　题外又【臣】等公同搜查年羮尧内室并书房橱柜内书信并无一纸随将伊家人夹讯据供年羮尧于九月十二日将一应书札尽行烧燬等语及问年羮尧供词无异至拉锡起身之后【臣】等再加细搜粗重家伙于乱纸中得抄写书二本书面标题读书堂西征随笔内有自序系汪景祺姓名【臣】等细观其中所言甚属悖逆不胜惊骇连日密访其人至十月十六日始知汪景祺即钱塘县举人汪日祺【臣】等一面饬令地方官将伊家属封鎻看守一面唤伊近房族弟翰林院编修汪受祺问其去向据称汪日祺现在京师礶儿胡同居住我若欺妄不行实说甘与日祺同罪等语取具亲笔供单存案【臣】谨将逆犯汪日祺所撰书二本封固恭呈
　　御览伏祈
　　皇上立赐严挐正法以快天下臣民之心以褫将来恶
　　逆之胆【臣】等受
　　恩深重义不与逆贼共戴天日为此缮折密
　　奏伏乞
　　皇上睿鉴施行【臣】等合词谨
　　奏
　　若非尔等细心搜检几致逆犯漏网其妄撰妖辞二本暂留中摘欵发审尔等凡经目睹之人当密之勿得泄露
　　雍正三年十月二十四日署理浙江廵抚印务吏部侍郎【臣】福敏谨
　　奏为恭报通省年成米价事窃【臣】查浙江通省年成米价其杭嘉湖三府早稻丰收前经缮折奏
　　闻外至九十两月天气晴明晚稻收成更好目下米价每石一两内外又宁绍金台衢等府收成俱好米价亦只一两至一两一钱不等温处等府收成尤好米价只八九钱现今百姓安和地方宁谧理合据实具
　　奏【臣】谨
　　奏
　　阖省丰穰时和民安朕懐曷胜忻慰
　　同日又
　　奏为遵
　　旨回奏事窃【臣】面奉
　　上谕命【臣】试看防理湖州府印务之钱塘县知县杨梦琰居官如何之处据实回奏钦此【臣】前以初到浙省惟恐知之未深不敢冒昧保荐巳经折
　　奏容【臣】再加试看今【臣】细看该令实系操守廉洁实心办事之员【臣】到浙两月以来凡有差委事件皆能料理清结均无错误人实可用不敢有负
　　圣恩再此外各官或有才无守或有守无才惟杭州府知府魏定国操守好办事勤敏询之合属官民皆无异论此二员者【臣】所深信不敢隐蔽理合据实具
　　奏伏乞
　　睿鉴【臣】谨
　　奏
　　杨梦琰朕原有旨命尔保题实授今其时矣其钱塘县缺若有人地相宜之员亦一并题奏
　　雍正三年十一月二十七日署理浙江廵抚印务吏部侍郎【臣】福敏谨
　　奏为奏
　　闻事窃查藩库钱粮例应亲身盘查【臣】于十月中饬取欵册查核据布政使佟吉图册开地丁关税等欵正项钱粮旧管银六十九万四千二百二十五两新收银四百二十一万二千八百六十六两开除银二百七十六万四千一百三十一两实在存库银二百一十四万二千九百六十两又册开杂项钱粮共存银六十五万三千四百一十六两以上正杂钱粮通共存银二百七十九万六千三百七十六两【臣】随于十月二十日亲到司库按欵抽兑俱系照数实贮并无缺少所有盘过藩库实在钱粮理合奏
　　闻再前抚【臣】法海
　　奏明抵充公用之盐规马械等银据藩司呈报本年盐规银七万八千九十两巳经盐道收过银一万八千三百两现在催解司库又本年马械银七千一百九十八两内据完解银二千八百七十两零除动用外实存库银一千四百五十两零又雍正二年提解二分耗羡银六万一千四百四十八两零内巳完银四万一千五百四十一两零除动用外实存库银一万八千七百九十五两零又雍正三年二分耗羡银六万一百六十三两原请为积储僃赈之需今据报仅收存库银六千八百八两余俱现在严催未据完解以上各欵亦经验兑无亏合并陈明伏乞
　　皇上睿鉴【臣】谨
　　奏
　　尔自抵浙以来所奏数事暨料理一切案件俱中肯綮朕甚嘉悦特晋德一事应如是奏因朕另有所见故降严旨实无责尔之意接到部文不必疑惧也赍奏数折除发部议外余留中矣行将召尔回京相见匪遥知之雍正三年十二月二十二日署理浙江廵抚印务吏部侍郎【臣】福敏谨
　　奏为奏
</div>
    <div class="pagination">
<a href="世宗宪皇帝硃批谕旨_page206.html">上一页</a><span>...</span><a href="世宗宪皇帝硃批谕旨_page202.html">202</a><a href="世宗宪皇帝硃批谕旨_page203.html">203</a><a href="世宗宪皇帝硃批谕旨_page204.html">204</a><a href="世宗宪皇帝硃批谕旨_page205.html">205</a><a href="世宗宪皇帝硃批谕旨_page206.html">206</a><span class="current-page">207</span><a href="世宗宪皇帝硃批谕旨_page208.html">208</a><a href="世宗宪皇帝硃批谕旨_page209.html">209</a><a href="世宗宪皇帝硃批谕旨_page210.html">210</a><a href="世宗宪皇帝硃批谕旨_page211.html">211</a><a href="世宗宪皇帝硃批谕旨_page212.html">212</a><span>...</span><a href="世宗宪皇帝硃批谕旨_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
