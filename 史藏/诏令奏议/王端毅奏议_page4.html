<!DOCTYPE html>
<html>
<head>
    <meta charset="UTF-8">
    <title>王端毅奏议 - 第 4 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王端毅奏议 - 第 4 页/共 7 页</h1>
    <div class="content">









　　王端毅奏议巻六
　　钦定四库全书
　　王端毅奏议巻七　　　　　明　王恕　撰吏部
　　老疾不能赴召奏状
　　成化二十三年十一月十一日节该钦奉勅勅至尔即驰驿来京钦此伏念臣愚昧寡学无所知识仰荷列圣之恩叨由科第初授大理寺评事厯陞至太子少保南京兵部尚书防赞机务去年先帝以臣年老赐臣以尚书致仕使臣得优游田里茍全余龄恩莫大焉今皇上新即大寳念及旧物遣使赍勅召臣臣亦欲跃然而起以覩道徳之光第臣年巳七十有二不时疾作闻命之初即欲辞避而来使不从乃于本月二十五日上道一程而至西安府遂感痰呕之疾肠胃疼痛一日一夜不止自臣原籍至京计四十三站今止行一站疾作不能前进若待调理痊可方进不无迟滞傥若前途其疾复作岂能保其安全况臣素无经济不堪任使伏望圣慈容臣仍前致仕庶得老年不致失所不胜感戴陨越之至成化二十三年十一月二十七日具奏十二月二十二日奉圣防卿老成重望特兹起用所辞不允偶有微疾还着所在有司好生拨医调治痊可即便前来钦此
　　辞吏部尚书奏状
　　臣原任太子少保南京兵部尚书参赞机务去年以尚书致仕在尚书第四考之间遇蒙今年四月十七日覃恩诏例进从一品散官一阶书生至此荣幸巳极感激无涯莫知所以为报近蒙圣恩遣使赍勅召臣臣谨遵严命啓行至于西安府贱体不安已尝具本奏乞仍前致仕稍安前进以俟俞旨十二月初一日至于华隂县复奉改臣吏部尚书之命续蒙圣恩不允臣辞令臣前来今臣已到臣窃惟今之吏部尚书即古冢宰之职也古之冢宰掌邦治綂百官均四海伊尹傅说盖尝以冢宰兼师保左右厥辟矣今之吏部尚书虽曰専主铨选而铨选一事治与否之攸系铨选得人则治不得人则不治其责任亦不为不重非才徳出众明哲过人者不足以当之臣素无才徳今益昏塞耄倦而滥膺是寄大惧不协时望有忝休命非臣之福也伏望圣恩收回新命另择人以授之赐臣仍以旧职致仕如此非惟天工可以寅亮而臣亦可以免羞吝矣臣下情无任感戴之至成化二十三年十一月二十七日具奏次日奉圣旨卿年徳老成久为人望特兹任不允所辞钦此
　　辞太子太保奏状
　　该司礼监太监覃昌节奉圣旨吏部尚书王恕加太子太保钦此伏念臣先任南京兵部尚书荷蒙先帝怜臣年老赐之归休感激未巳图报无由误防皇上特赐玺书召臣到京改为吏部尚书俾之职掌铨衡臣自惟年耄徳衰不称厥职巳尝具奏恳辞未蒙俞允本欲再辞恐负厚眷是以姑且就职另图陈乞不意圣恩又以前官加臣使臣闻命惊惧益增汗顔窃以太子太保乃三公之一所以论道经邦燮理隂阳者也责任视尚书尤重非才徳兼备之人不足以当之昨改臣吏部尚书臣尚不克堪今又加臣以是官臣又何敢当所有新命臣不敢只受伏望圣慈容臣且以尚书供职图惟报称使非分之恩不及臣身不称之讥不出众口实莫大之幸也臣无任战兢恳切之至成化二十三年十二月二十九日具奏次日奉圣旨吏部重任朕特起卿用典铨衡以图治理加陞职事卿不必辞钦此
　　议左监丞郭镛建言选法奏状
　　文选清吏司案呈奉本部送准礼部咨仪制清吏司案呈奉本部送于内府抄出御马监左监丞郭镛题云云等因具奏奉圣防该部看了来说钦此钦遵移咨送司案呈到部看得左监丞郭镛题称近年以来専以科甲取士中间未必皆贤国子监生未必无所取材山林隠逸懐材抱徳之人少见録用蓟州知州丰润学官经年不除务将选法疏通毋使阻塞贤路一节照得我朝自洪武永乐以来养士于学校取士于科贡铨选内外官员则于办事进士歴事监生之中挨次相兼取用未尝専一甲科而不用国子监生自景泰天顺以来乡试防试所取士子视昔数多国子监生除嵗贡生员之外又有纳粟纳马四十以上等项入监者吏员之中亦有纳粟纳银免其考试办事就行冠带者是以听选之人日增月益用之不尽其于山林隠逸懐材抱徳之人未及举用去年十月皇上诏告天下令府州县正官举懐材抱徳堪为任用者送部核实考用如有举到之人臣等谨遵明诏即当核实考用不敢有违及查得蓟州知州丰润县学官员缺巳于成化二十三年十月日期不等选补去讫所言务将选法疏通毋使阻塞贤路臣等查得成化二十三年二月到今急选并大选官员通有六千三百余员两月一选巳是定例如遇急缺又行急选随补随缺岂能得完臣等职司铨衡固欲疏通选法亦欲为官择人且如知州知县俱是牧民正官府佐之官亦系紧要职事茍非其人鲜不废事殃民况入选进士监生吏员俱是挨次取用一选之中所取之人有堪任前项官员者数多则多选几员数少则少选几员是乃圆融之道非固执之法此等之事人多不知所以各据巳见而言之臣等旣任是事敢不尽心以副圣明用人图治之意縁奉钦依该部看了来说事理治元年正月十九日具题二十一日奉圣防是钦此
　　覆给事中韩鼎公选法奏状
　　文选清吏司案呈奉本部送礼科抄出礼科给事中韩鼎题云云等因具题奉圣防该衙门看了来说钦此钦遵抄出送司案呈到部看得给事中韩鼎所言考选监生出论有请客之名要行出判语及令亲供一节臣等议得考选监生出以论题观其作文以第高下此旧规也奈何所考监生贤愚不一能者依经傍注一篇可成不能者阁笔张眸一辞莫措却乃不依本题别写他作故人谓之请客此等之人固不当取但人材难得是以或观其写字或观其人物而次第之以备下僚末职之用未尝有弃材也若与能者出论题与不能者出判语是使学者皆记判语而不学作文非法之善也合无今后考选监生听本部出题取其文理平顺者为一等文理颇通者为二等文理不通若写字人物有一可取姑以入选如此则考选有方而高低自别矣其言各衙门主事等官有歴俸三年二年或未及二年而骤陞者有七年八年或九年将满而陞者拘于各部似乎不公要照郎中林防等调改复除事例不分本部别部以歴俸年深者陞用一节臣等查得往者各部缺官若本部有相应人员就于本部陞用无相应人员方于别部陞调此见行事例若户部郎中林防员外郎吴裕调吏部是也若但以歴俸年深为主不分清浊勤惰一槩更调如岁贡例不无贤否混淆纷更太甚合无今后转陞官员如某部缺郎中员外郎先尽本部年深相应员外郎主事铨补如无相应者则于别部年深相应员外郎主事调补如此则选法公而人心劝矣其言旌异推举有举取未成而问发为民有旌异方毕而问发充军有行取到部调除原职者要行连坐举主一节所言有理合无今后在外官员果有廉能公正政迹卓异听巡抚巡按等官从公旌举各注举主于旌举官员之下日后犯连坐举主如是庶几举能其官用得其人矣縁系陈言公选法及奉钦依该衙门看了来说事理未敢擅便治元年正月十九日具题二十一日奉圣防是钦此
　　论致仕为民丁忧官吏引奏状
　　考功清吏司案呈伏覩大明律内一款若内外大小官员但有不便事件许令明白条陈实封进呈取自上裁钦此钦遵照得本部见行事例两京堂上官丁忧并内外官九年给由到部年老愿告照例陞职致仕者俱具题请防放囘其公差等项年老有疾例该致仕闲住官员与夫告疾等项例该为民吏典及在京科道部属以下官员并医士丁忧者却令听引奏请然后放回如遇人多听一月止可引一次若是人少听两月之上方可引一次有此事体不一下人不便呈乞施行等因到部臣等切详致仕为民丁忧官吏医士俱系失意可矜之人使其就行回还心尚不安却又令其听累月方引奏放回何以慰其羇旅忧思之心兼且日费艰难人情实有不堪合无今后遇有前项致仕为民丁忧官吏医士到部照依两京堂上官丁忧并年老愿告陞职致仕官事例具题请防就行放回如此则可矜之人不致羁留朝廷之上亦免烦渎实为两便縁系定夺引奏官吏人等事理未敢擅便治元年正月二十日具题奉圣防是钦此
　　调用南京堂上官奏状
　　文选清吏司案呈照得南京吏礼二部尚书侍郎俱缺合行照例具缺推举等因到部臣等看得去年朝廷进退两京堂上官并各处巡抚都御史及在外方面数多前项员缺须得老成重望练达政体之人方可推举今各处方面多系近新陞用歴任年浅似难推举南京各部颇为事户部见有尚书王防左侍郎侯瓒工部见有尚书黎淳右侍郎黄孔昭合无于内调一员于吏部一员于礼部管事姑待一年半载各处方面歴练颇熟然后推举如此则任用不茍事体允当縁系急缺南京堂上官员事理臣等未敢擅便定夺治元年正月二十日具题当日奉圣防王防调南京吏部黎淳南京礼部钦此
　　议都御史边镛保治奏状
　　文选清吏司案呈奉本部送准礼部咨该都察院左副都御史边镛奏云云等因具本奏奉圣防这本所言该衙门看了来说钦此钦遵抄单移咨送司案呈到部当将本官所言任贤以逺奸谀等六事逐一看议明白各开前件伏望圣明裁处縁系节该奉钦依该衙门看了来说事理未敢擅便治元年正月二十一日具题奉圣防准议钦此　一议得君子小人迭为消长君子进则小人退小人进则君子退自古未有用君子而不治用小人而不乱者也且执徳守义正直中和者君子也巧言令色便僻侧媚者小人也但君子难亲而易疎小人难疎而易亲陛下新服厥命固尝用君子而退小人矣今都御史边镛拳拳以是为言者第恐君子虽用而信任不専使小人得以间之终不能成其治小人虽退而屏逐不逺后将夤縁复进终有以害其政旣知其为君子而任之则不必致疑知其为小人而去之则不可复用如是则正人立朝而万邦咸休矣　一议得都御史边镛所言纳谏以广言路一节诚人君为政第一事也陛下嗣位之初嘉言无不纳善政无不举弊政无不革臣民无不恱服若李文祥之奏疏其意虽忠直其言则逆耳陛下畧不加罪但除事繁县佐使之歴练以成就之恩莫大焉不知者以为贬李文祥以箝言者之口此边镛所以为陛下言之合无准其所言行取李文祥前来照依甲第资格改除在京事繁衙门使之歴练以成其徳器一以释众人之惑一以全纳谏之美不亦善乎　一议得劝惩者人君之大柄所以歆动人心而警惧天下者也今都御史边镛所言别善恶以昭劝惩一事诚为有理臣等又闻古人有言赏必自疎逺始罚必自贵近始赏自疎逺则赏一人而千万人劝罚自贵近则罚一人而千万人惧陛下若纳边镛之言用古人赏罚之法则善无不劝恶无不惩而天下治矣　一议得名器者人君之至寳所以彰有徳而别有能若不择其人而授之则奔竞之风起而廉耻扫地矣其何以为国乎陛下新服厥命摈斥奸佞惟贤是用固未尝以名器假人矣今都御史边镛犹以是为言者但恐寡廉鲜耻之人尚在投间抵隙之念未絶惟愿陛下始终此心始终此政杜絶先容之私言自无幸进之妄人夫如是又何患名器之不重而朝廷之不尊乎　一议得都御史边镛所言乞勅巡抚巡按等官严加访察守令务致的实名著循良者指实具闻即便擢用而无拘乎资格政果贪酷者据实讯问即便罢黜而无待于朝觐其守令之中尤有循良之最者书于御屏或锡车服以彰其能一节查得节次诏书与夫巡抚都御史勅谕并本部奏行事理其于守令之贤否俱有旌擢黜退之典今边镛复以是言之者盖是巡抚巡按等官奉行未至合无通行各处巡抚巡按官查照节次诏书并勅谕及本部奏行事理严加访察知府知州知县等官某人廉能公正某人贪酷害民某人罢软无为某人年老有疾当旌擢者具其政迹奏闻当奬劝者量为奬劝当拏问者就行拏问当黜退者就行黜退当致仕者行令致仕务在至公无私不许颠倒是非致失劝惩之道自取失职之讥一看得都御史边镛所言陛下于文武大臣之中留
　　神俯察先识其言语动静次察其才能性行孰可宰铨衡孰可总风纪孰可为大将孰可为副参孰可抚安一方孰可守镇要地旣即事以验其才再因才以授其职不因瑕以掩瑜务舍短而求长一节诚为任大臣之良法但自正綂年间以来每日止设一朝或两朝每一朝臣下进见说事不过片时圣主虽聪明岂能尽识尽察不过寄聪明于左右之人大臣与左右之人相见者不多左右之人亦岂能尽察识诸大臣之贤否亦不过寄聪明于门客门客之识见未必尽合公论或得之毁誉之言或出于好恶之私是以以直为枉以枉为直者多欲察识之得其真必须陛下日御便殿宣召诸大臣与之讲论治道谋议政事或令其转对或阅其章奏如此非惟可以识大臣而随材任使亦可以借收启沃之助
　　议郎中李谅以进士举人知县相兼选御史奏状
　　文选清吏司案呈奉本部送准礼部咨仪制清吏司案呈奉本部送礼科抄出南京礼部精膳清吏司郎中李谅奏云云等因具奏奉圣防该衙门看了来说钦此钦遵移咨到部查得旧制御史给事中员缺多是进士除补进士或少间以听选教官举人监生补之至成化六年以来除授御史拘于宪纲不用新进初仕之说一向不用进士止于进士出身推官知县行人内选用奈何行之年久不能无弊案呈到部切详推官知县进士俱读圣贤书俱由科目出身岂进士无练达老成之人推官知县皆不才奔竞之士顾择而用之何如耳茍择得其人则皆可用用匪其才则皆不称此必然之理不易之论也今南京礼部精膳清吏司郎中李谅奏要仍照旧例于进士中年貌相应学行优长及听选举与在外进士知县儒学官员相兼任用御史一节诚为得宜合无准其所言今后选用御史于在京各衙门办事进士与夫曾经一考称职行人博士及进士举人出身推官知县内选年三十以上五十以下人物端庄言语正当操行廉谨才识优长者送都察院理刑半年满日听本院考察各注考语连人送部谙晓刑名堪任御史者本部奏请照缺选用不谙刑名不堪为御史者别用但知县推官系在外官员本部虽尝访察知之未详合无通行各处巡抚都御史各于按属进士举人出身知县推官内从公推举如前相应之人备开脚色政绩具奏以凭遇缺行取相兼进士行人博士选送理刑不许举非其人如此则选择得人风宪克称其职矣縁系考选风宪及奉钦依该衙门看了来说事理未敢擅便定夺治元年正月二十日具题二十七日奉圣防是钦此
　　议尚书余子俊均选法奏状
　　文选清吏司案呈奉本部送兵科抄出太子太保兵部尚书余子俊题云云等因具奏奉圣防该衙门看了来说钦此钦遵抄出到部谨将本官所言议拟开立前件縁奉钦依该衙门看了来说事理未敢擅便治元年正月二十五日具题二十八日奉圣防是选法只照旧钦此　一看得太子太保兵部尚书余子俊所言近年以来铨衡之司公天下以为心者絶少美官多私于所厚以致正人君子每每垂首丧气莫展平生所志一节此臣等吏部官受病处今旣有以发之臣等即当自怨自艾图惟厥新务要铨法公平好官不私于所厚君子不怨乎不以其言若选两京官员若六部额设属官各若干都察院额设属官各若干六科总纽额设各若干以防试三等之数为则均平铨除如吏部大约南数该几员北数该几员中数该几员着为定例间有一二员不甚相当非出于私意者置之勿论其他衙门一如此例其不该铨除户部者均平于两京衙门用之各不许胶固使南北中数常在此一司此一科此一道一节此诚自古所无之法须得天下竒才方可拟议而行若使臣等浅见薄识者议之设或向后分配不停当用人不称职徒自纷更致壊选法罪将焉归且如一方有乡谈之人均选于通政司鸿胪寺使之祝赞说事不识可乎一方寡词藻之士均选于翰林院詹事府使之脩史作文亦不识可乎然而此事所系甚重臣等岂敢轻议伏乞圣裁
　　论王府保举官员奏状
　　文选清吏司案呈奉本部送内府抄出淮王奏云云等因具奏奉圣防吏部知道钦此钦遵抄出送司查得刘奎前项府县人由生员成化二十一年七月遇例纳银送南京国子监放回依亲读书至今方二年有余及查本部听选监生自入监歴事以来守十八九年方得除授今刘奎之为监生未及三年辄便希求保举图任伴读若准所保不无遂其侥幸之计阻滞年深之人及查得天下王府二十五处额设官员不为不多除良医典膳典乐外其余俱系常选官员近年以来遇有员缺往往奏保或称妃兄妃弟或称仪宾亲属与凡相熟之人不论可否一槩奏保任用实是有壊选法阻滞常选之人案呈合无今后王府官有缺该长史司即便呈报各该布政司转达本部照缺于监生吏员内相应人员铨补不许仍前奏保越仕籍阻壊选法如此则奔竞者不得幸进守正者免其嗟怨仍行各该布政司啓王知防縁系乞恩举保官员及奉钦依吏部知道事理未敢擅便治元年闰正月初一日具题次日奉圣防是钦此
　　议佥事林淮愿就教职以便养亲奏状
　　文选清吏司案呈奉本部送吏科抄出云南按察司佥事林淮奏云云等因奏奉圣防吏部知道钦此钦遵抄出送司案呈到部看得云南按察司佥事林淮奏称云南路逺母老不堪就养辞官则家贫难供朝夕置亲则无人可托乞要授以本处或附近府县学教授教谕以便养母一节情实可矜况本官辞尊居卑辞富居贫岂得巳哉合无俯顺其情授以附近地方府学教授职事令其到任以便养亲亲终仍除佥事职事一以慰本官母子之情一以为臣下忠孝之劝等因具题奉圣防是钦此钦遵今查得直常州府儒学见缺教授一员欲遵奉钦依事理将林淮除授直常州府儒学教授顺赍文凭令其到任管事未敢擅便治元年闰正月初四日具题次日奉圣防是钦此
　　议按察使雍泰犯罪乞从轻宥免奏状
　　文选清吏司案呈准刑部山西清吏司手本开问得犯人雍泰由进士任山西按察司按察使犯该除监临官因公事于人虚怯去处非法殴打至死等罪不坐外合依各衙门收支钱粮等物监临主守不正收正支那移出纳还充官用者计准监守自盗论四十贯罪止律尹珍依奏事诈不以实者律各减等徒罪俱职官各还职内雍泰送吏部收查发落查得先该锦衣卫镇抚司防称雍泰旣居风宪之职自合存心公恕为当却不合拟罪失于出入鞫问过于用刑虽是因公致伤人命又乃那移钱粮擅打四品官员尹珍不合傲慢上司致罪取辱又出恶言毁骂及揑虚词奏扰等因该大理寺官奏节奉圣防这各犯虽遇革雍泰致伤人命送吏部查例来说尹珍奏事多虚复职了还罚俸三个月钦此钦遵抄招连人送司除知府尹珍复职罚俸另行外随于本部见行事例内查无因公致伤人命之条止查得朝觐考察官员内有贪酷者为民事例案呈看得抄招内雍泰所犯委的只是因公用刑致伤人命比之贪酷害民者颇有不同况又犯在革前罪旣宥免比例发落亦宜从轻且知府尹珍系按察使雍泰属官上下体统岂可紊乱尹珍越礼犯分傲慢上司雍泰若不惩治有失体统何以管人尹珍又出恶言毁骂及揑虚词奏扰今尹珍复职若将雍泰别作发落但恐今后彊梁属官逓相效尢因而违抗上官上官惧其奏告不敢管摄纪纲自此紊乱而法令不行于部属所系匪轻縁系节奉钦依雍泰致伤人命送吏部查例来说事理臣等愚见如此未知是否治元年闰正月初二日具题初四日奉圣防雍泰旣犯在革前从轻降一级调方面别用钦此钦遵查得雍泰原任按察使系正三品今降一级该从三品与在外布政司参政品级相等今查得湖广布政司见缺右参政一员欲遵奉钦依事理将雍泰降补前缺给凭令其赴任管事未敢擅便本月初十日具题当日奉圣防是钦此
　　选用新旧进士兼惩规避奏状
　　照得旧例进士登科之后自本年至第三年第二甲进士内则选主事等官外则选知州第三甲进士内则选评事行人等官外则选推官知县至第四年不分二甲三甲俱选主事等项京职以其办事年乆故也成化二十年取进士三百名存留一百名在各衙门办事余皆放囘依亲读书已经二次行取除巳到选用及见在外尚有四十余员未到即今在外缺知县推官共七十余员欲将见在二十年旧进士拟除补缺縁系旧年进士去年巳不选外任俱授京职今见在旧进士比之先授京职者办事听选又多一年若选外任揆之人情实有不堪比之旧例亦不相同合无将二十年见在旧进士照例挨次俱除京职将二十三年第三甲新进士除在外知县推官并在内行人待旧进士选尽却将第二甲新进士于内外相应员缺内相兼选用所据旧进士除巳到外其行取不到者似有躱避外选情弊合无除丁忧事故外其余无故至今不到以后到部之日俱除外任庶几铨法无私人心有警縁系斟酌选用新旧进士事理未敢擅便治元年闰正月十五日具题当日奉圣防是钦此
　　疏通选法奏状
　　照得本部见行事例原考中二等该杂职出身未任吏员俱选各处周嵗衙门大使副使间或兼选九年衙门职事缺少人多不得疏通即今天下各县典史共缺二百余员例该原考中一等杂职出身并未任从七正八从八正九品告愿杂职官员及仓官巡检该陞正九品考验不称降杂官员考选除授其原考二等杂职吏员中间亦有相应之人因不预考选不得除授典史只得守周嵗员缺以此二等杂职往往告称壅滞而典史员缺却又少人选补合无量为疏通除于例该选典史人员外将在部守选二等杂职吏员考选文移颇通年貌相应者除补典史今后遇有典史员缺照例斟酌多寡选用庶使二等杂职得以疏通各县首领不致久缺縁系疏通选法事理未敢擅便治元年闰正月十七日具题十九日奉圣防是钦此
　　乞休致奏状
　　臣以庸材叨登正綂戊辰科进士十有九转而至今官荣幸可谓极矣年巳七十有三来日无多宁不惧乎古人云知足不辱知止不殆可以长久今臣官巳如此年巳如此若复贪冒持禄固宠人将谓臣何如仰惟陛下嗣位之初误听人言起臣于旣退之余进之以美官付之以重任今巳供职将两月矣其所尽心者不过铨选之常事别无嘉谋嘉猷之敷陈而于保傅之职殊未之尽也焉能满众人之望保后日如今日乎矧臣昔在南京之时节次陈乞休致俱蒙先帝厚恩勉留其后不因臣陈乞却令臣致仕相知者皆为臣惜臣亦不能不为之羞愧也今臣已衰朽作止蠢拙陛下虽不厌弃臣自不安傥有人言及之陛下若固留臣则拂言者之意若令臣去则为臣无穷之羞何若臣今日自求而去之为愈乎伏望圣恩怜臣衰老赐之归田实莫大之庆幸臣犬马之心不独在于今日为臣子孙者亦当捐生以图报也臣情发于中言不能巳无任悚惧之至等因具本治元年闰正月二十一日奏奉圣防卿职典铨衡方隆委任毋为过虑遽欲退休所辞不允钦此
　　再乞休致奏状
　　臣本陜西民间子弟少游邑庠从师讲学剽窃经籍之章句叨由科目以发身歴官十有九任食禄四十余年报徳无能扪心有愧年逾七十谢事西归虽居畎畂之中不忘君父之恩向蒙圣慈眷念遣使起臣前来命为冢宰加以宫保盖欲臣为国进贤辅成太平臣以衰朽受任两月殊无劳效虑恐向后不为公议所容岂若先事求退为愈是以昧死陈乞休致伏奉圣防卿职典铨衡方隆委任毋为过虑遽欲退休所辞不允钦此臣仰荷圣防且感且泣虽殒首捐躯何以报塞万一但今内外臣僚未及七十致仕而去者比比今臣七十有三苍顔皓首衰頽无似且乏通变之才无补圣明之治尚在班行旅进旅退人虽不言岂能自安伏望圣恩容臣致仕庶免后艰非惟不失臣子进退之义抑且克全君父始终之恩臣干冒宸严无任战惧之至等因具本治元年閠正月二十三日奏奉圣防卿朝廷老臣未可轻退宜勉副任用事有当言的尽心来说毋再固辞钦此








　　王端毅奏议巻七
<史部,诏令奏议类,奏议之属,王端毅奏议>
　　钦定四库全书
　　王端毅奏议巻八　　　　　明　王恕　撰吏部
　　议左都御史马文升陈言禆益治道奏状
　　文选清吏司案呈奉本部送准礼部咨仪制清吏司案呈奉本部送礼科抄出都察院左都御史马文升奏云云等因奏奉圣防这本所言多切时弊该衙门便看了来说钦此钦遵移咨送司案呈到部看得都察院左都御史马文升所奏选贤能以任风宪等四事诚如圣谕谨用议拟开立前件伏乞圣裁縁系节奉钦依该衙门便看了来说事理未敢擅便治元年二月初七日具题初九日奉圣防准议钦此　一查得旧例御史员缺于各衙门办事半年以上进士及本部听选举人监生并行人博士推官知县教官内选补至成化六年以后拘于正綂年间颁降宪纲新进初仕不预选任近该南京礼部精膳清吏司郎中李谅陈言本部议拟今后选用御史于在京各衙门办事进士与夫曾经一考称职行人博士及进士举人出身推官知县内选年三十以上五十以下人物端庄言语正当操行廉洁才识优长者送都察院理刑半年满日听本院考察各注考语连人送部谙晓刑名堪任御史者奏请照缺选补但知县推官系在外官员访察未详合无通行各处巡抚都御史巡按御史各于按属进士举人出身知县推官内从公推举如前相应之人备开脚色政迹具奏以凭遇缺行取相兼进士行人博士选送理刑不许举非其人已经题准钦遵外今左都御史马文升又奏前因诚为选用风宪之良法但恐遇有御史缺多六年以上知县二年以上进士内相应之人数少必待其有然后选用不无误事合无通行各处巡抚都御史巡按御史并布按二司官各于所属曾经一考称职进士举人出身推官知县内推举年三十以上五十以下人物端庄言语正当操行廉洁才识优长者备开脚色政迹具奏籍记在部遇有御史员缺先尽六年以上行取前来相兼二年以上进士并一考行人博士选送理刑半年满日听本院考察各注考语连人送部以凭奏请选用如无相应六年以上知县推官二年以上进士仍依本部议拟奏准事例于半年以上进士曾经一考称职推官知县内选用如此则选用亦可以得人风宪不至于久缺　一查得旧例按察司官有缺于法司属官内推补其知府同知推官知州知县有原系法司出身及曾在法司办事者亦得推补如苏州府知府林鹗推补江西按察使寳坻县知县叶淇推补广西佥事是巳至于断事理问推官有缺本部临时斟酌选用而法司办事进士歴事举人监生居多但进士及举人监生俱是挨次取选而举人监生又系临选考校或前或后人缺有不相当难以一一照缺对人除补今左都御史马文升奏称前因合无今后按察司官有缺先尽法司相应属官推补其知府同知等官果有谙练刑名政声卓异者亦得量才推举断事理问推官有缺先尽法司办事进士歴事举人监生除补次及相应人员所言不许差占断事理问推官有误问刑一节系是见行事例但各该官司奉行未至或遇紧急公务往往差遣委的有误问刑合无行都察院转行各处巡抚巡按及布按二司今后不分大小公务俱不许违例差遣断事理问推官妨误问刑如此则司刑得人刑不枉滥矣　一查得旧例知州知县缺少本部于常选内将该选进士监生及该陞官员除补如遇缺多照依大学士李贤奏准事例将听选监生举人不分年月逺近拣选考补近该成化二十三年朝觐考察黜退天下知州知县数多本年四月内于常选外将听选举人监生照例拣选考试除补知州知县共一百九十五员给凭赴任去讫余有员缺常选陆续除补但州县数多随补随缺未能得完而人民繁伙钱粮浩大去处知州知县实难其人本部已经题准将成化二十三年第三甲进士取选兼同举人监生及该陞官员通行除补外员缺数多仍照前例拣选除补所言四川云南广西福建路途险逺若待缺到除官不无太迟要行先期除官顶补固为有理若不查勘应否一槩扣缺除补恐前官中间亦有事故一年之上未满后官将带家小守日久不得支俸管事衣食不足求其不为奸民猾吏所饵斯亦难矣合无通行各该巡抚巡按官将所属州县正官二考之上九年将满者按季查奏开具各官歴俸及该满年月以凭斟酌逺近除补及将新除官员访察敢有过家留连不即到任者查照成化六年三月内本部奏准选授外任官员过违凭限半年之上不到任者虽有中途患帖不准照例问罪过一年之上者不许到任起送革职为民事例施行若在中途及任所事故去任者所在官司并原任衙门即时具由通行合干上司及径申本部知防以凭作缺铨补其言布政使按察使知府所系甚大尤宜慎选一节本部遇有前项正官员缺未尝不广询博访慎择其人二司正官每员推举二员请防命一员知府亦精择一员请防陞用自今以后益当尽心推选以求无负委任如此则正官亦可得人庶务不至废坠矣　一查得旧例两京各衙门属官三年六年九年考满先从本衙门堂上官考覈送都察院覆考又送本部覆考从而黜陟以示劝惩近年各司因循茍且所出考语不辩淑慝虚应故事及至覆考得实其平常官员辄便造谤摭拾以致考覈不行无所劝惩诚如左都御史马文升所言合无通行两京各衙门知防今后属官考满堂上官务秉至公询访得实出与考语善善恶恶定为确论送都察院并本部覆考如原来考语平称得当续出考语不嫌雷同若有不当听覆考官从公考覈其被考平常之人敢有仍前造谤摭拾许御史等官指实劾奏拏问平常者降调外任有者罢黜为民若覆考挟私不公一体治罪其有前考平常后考中间能深自惩艾勉于为善者亦宜书称前考称职后考中间放肆改节者亦书平常以凭黜陟如此则劝惩无私而官僚知儆矣
　　严考察以励庶官奏状
　　考功清吏司案呈奉本部送吏科抄出南京河南道监察御史吴泰等奏云云等因具本奏奉圣防这考察事吏部看了来说钦此钦遵抄出到部送司查得成化四年该科道官魏元等奏要考察两京大小衙门官员本部奏奉宪宗皇帝圣防是有堂上官的还防堂上掌印官公同考察钦此巳经防官考察外成化十三年又该御史戴缙奏要考察两京五品以下官员本部查照前例具题节奉宪宗皇帝圣防还照例防官考察钦此钦遵又经防官考察讫案呈到部看得南京河南等道监察御史吴泰等奏称两京堂上官并在外司府州县官巳经考察独两京各衙门五品以下官员年久未经考察其间才行可称者固多而贪冒茍容者亦有要行两京吏部防同两京都察院公同各衙门堂上掌印官从公逐一考察一节臣等窃惟两京堂上官并在外司府州县官节经纠劾考察黜退惟两京五品以下官委的年久未经考察不无贤否混淆诚如吴泰等所言合无准其所奏照依前例在京者本部防同都察院并公同各衙门堂上掌印官将五品以下现任带俸并丁忧公差养病省祭等项官员从公逐一考察除廉干公勤才行超卓者遇有内外相应员缺另行具奏擢用职业颇修操履不失者存留办事外其贪淫酷暴罢软老疾素行不谨浮躁浅露者开具职名奏请定夺如考察不公仍听科道纠举其被黜之人若有造言生事摭拾妄奏者治以重罪发遣为民仍行移南京吏部防同南京都察院等衙门一体考察径自具奏定夺其言要严立嵗考之法在京诸司堂上掌印官及在外布按两司并各府掌印官毎遇年终各将本衙门及僚属官员廉贪能否勤惰得失縁由斟酌的确考语造册三本一本奏缴一本送吏部一本送都察院查照一节仰惟国朝定制内外官员巳有三载考绩三考黜陟之典外官又有朝觐考察之例若再更立嵗考之法不无事体纷更难准所拟合无仍照旧例通行在京在外前项衙门堂上掌印官如遇所属官员三年六年九年考满之日务要从公严加考覈所出考语亦要允协公论不许狥情虚应故事以致贤否混淆黜陟不当事发连坐以罪縁系考察官员及奉钦依这考察事吏部看了来说事理未敢擅便治元年二月十九日具题当日奉圣防是钦此
　　论释奠礼奏状
　　近该礼部仪制清吏司手本内开皇上于今年三月三日幸太学释奠先师孔子以臣为分献东哲官荣幸莫大焉窃观仪注内一段开称导引官导上诣大成殿陛上典仪唱执事官各司其事执事官各先斟酒于爵导上至拜位赞就位百官亦各就拜位四配十哲分献官各诣殿陛东西阶下两庑分献官各诣庑前俱北向立赞迎神乐作乐止赞上鞠躬拜兴拜兴平身通赞百官行礼同赞搢圭上搢圭执事官跪进爵乐作上受爵献毕复授执事官奠于神位前乐止赞出圭上出圭四配十哲两庑分献官以次诣神位前奠爵讫仍以次出殿门外东西向立典仪唱送神乐作乐止赞上鞠躬拜兴拜兴平身通赞陪祀官行礼同导引官导上由中道出分献官以次退若依此仪注则分献官始终不拜矣皇上拜陪祀官俱拜独分献官始终不拜恐非礼也臣愚以为分献官拜位当在殿陛之下列于陪祀官之前赞迎神上在殿陛上拜分献官陪祀官俱在殿陛下拜上献爵毕分献官以次诣神位前奠爵讫复退于殿陛下原拜位立定赞送神上拜分献官陪祀官俱拜似为近礼臣读礼记文王世子篇有曰凡学春官释奠于其先师秋冬亦如之此言春官之释奠主于行礼非报功也故无币又曰凡始立学者必释奠于先圣先师及行事必以币此言立学事重故释奠必以币今皇上嗣登大寳初幸太学即所谓始立学也臣愚以为释奠当用币爵亦当三献今仪注内无献币之礼是行春官释奠之礼非始立学释奠之礼也似为未安或以为旧仪注如此臣以为旧仪注是则当从之或有差误亦当更之以求合乎宜似不可以讹承讹也如防乞下臣言于礼官防同翰林院官议之然后行事则圣明幸学释奠之礼庶几合乎宜而可以之于后矣臣向奉圣防事有当言的尽心来说钦此臣隅有所见不敢不言言之当与不当有不遑计也具本治元年二月二十五日奏奉圣防礼部看了来说钦此次日礼部覆奏奉圣防分献官拜礼准行其余只照旧钦此
　　论吏典丁忧奏状
　　稽勲清吏司案呈该刑部陜西清吏司办事吏姚仲良成化二十一年八月二十三日闻母李氏在家病故告要依例守制该司恐有诈冒拘留不放行本吏原籍河南查勘来报本吏又行具奏奉宪宗皇帝圣防吏部知道钦此钦遵抄出送司为无办事衙门公文送到连人送去该司查理该司又行查催未报间本吏办事巳满告拨外考去讫今河南布政司方才勘报前来案呈到部查得诸司职掌内凡内外官吏人等例合丁忧者仍以闻丧月日为始不计闰二十七个月服满起复今办事吏姚仲良成化二十一年八月二十三日闻丧具告刑部该司要回原籍守制该司恐有诈冒行原籍查勘至今三十个月有余才方回报以闻丧日为始扣至成化二十三年十一月二十三日巳该服满查得本吏于治元年正月二十一日愿拨外考去讫若不令本吏守制则恐自此废守制之典是使人以不孝也合无自文书到彼日为始就令见役官司给与文引照回原籍依例守制满日起复仍通行在京各衙门知防今后遇本部该司行查丁忧吏典查无粘带等项违碍即便送部照例放囘本部径自行查勘定夺不许似前拘留行查以致迁延嵗月不得依例守制非惟不近人情抑且有伤风化縁系吏役守制事理未敢擅便治元年二月二十四日具题次日奉圣防是钦此
　　再论释奠礼奏状
　　昨见礼部行来皇上幸太学仪注内开释奠先师孔子迎神皇上两拜陪祀官亦两拜分献官却各诣大成殿陛东西阶下向北立不拜送神皇上两拜陪祀官亦两拜分献官却出殿门外东西向立亦不拜臣以为皇上拜陪祀官亦拜独分献官不拜恐非礼也臣又见礼记有曰凡始立学者必释奠于先圣先师及行事必以币注云行事谓行释奠之事必以币必奠币为礼也言始立学而行释奠之礼则用币四时常奠不用币也今释奠仪注止开献一爵而不奠币故臣以为释奠当奠币爵亦当三献乞下礼官防议该礼部议奏奉圣防分献官拜礼准行其余只照旧钦此且臣言用币者是据礼经而言非无稽之言也或以为天子视学不为祀先师孔子只可行释奠礼不必用币爵亦不必三献臣又以为我朝列圣即位各止耕耤田一次幸太学一次若于礼文少有未备后欲更定而行之不可复得虽悔无及臣欲再为陛下言之因见日期促近巳有成命不敢复言心实不安今旣阻雨另行择日行事臣若不言是为自欺非忠也夫释奠之礼旣用牲用乐而独不用币旣行分献礼而于先师孔子前止献一爵岂非缺典又且差官取孔顔孟三氏子孙前来使之观礼赐纻丝衣每人一套又赐宴又赐国子监祭酒司业纻丝衣罗衣各一套学官三十余员每人纻丝衣一套又赐在廷大臣宴于奉天门所费颇多何独于先师孔子而吝币哉若谓此举只为幸学不为祀先师孔子且如耕耤田亦只是为耕耤田非为祀先农也如何祀先农奠币行三献礼而独于幸太学释奠之礼不然况祀先农行各衙门官斋戒太常寺光禄寺又奏省牲而释奠之礼旣不斋戒又不奏省牲何其详畧之不一如此岂未之思乎臣窃惟皇上即位劝农劝学之礼止行一次而不至再至三者惟耕耤田幸太学二事而巳其礼皆当从厚不可有所偏重以贻日后之悔昔太宗皇帝将幸太学命礼kao部详议礼仪尚书郑赐言宋制谒孔子服靴袍再拜太宗皇帝曰见先师礼不可简必服皮弁行四拜礼其事载诸五伦书人以为太宗皇帝尊师重道之意超越宋之诸君逺矣今陛下释奠先师礼比祀先农之礼而行之似不为过异日载诸史册之千万世岂不为盛美之事哉如蒙乞勅礼部集议明白奏请定夺而行之以成万世不刋之典不胜幸甚若臣言妄诞甘受显戮烦言如此尘渎圣听岂胜惶怖之至治元年三月初三日具题次日奉圣防这本礼部便防詹事府国子监翰林院春坊官详议来说钦此该礼部等衙门官防议具题奉圣防是尊先师当以礼旣成化初年有所举只孔子前加币用太牢改分献为分奠其余仪物俱照永乐年例行钦此
　　议知府王衡陈言停止纳财充吏奏状
　　验封清吏司案呈奉本部送吏科抄出直广平府知府王衡等奏云云等因具本该通政使司官于奉天门奏奉圣防吏部知道钦此钦遵抄出到部送司查得成化三年十月内该浙江嘉兴府知府杨继宗奏称纳米农民俱系奔竞无借之徒营求请托借债纳米若得防充瞒官作弊要乞革去照依洪武年间旧例着落里老呈报相应识字农民防补等情本部已经依拟题准通行天下遵守去后又查得成化二十一等年该陜西山西宣府江西等处巡抚右副都御史等官郑时等各因地方灾伤赈济军马粮草缺乏节次奏准定与则例生员上纳银米入监读书在京在外吏典承差知印上纳银米草束或免办事考试就拨当该或免当该考试就与冠带各照资格出身或听选不拘年分不次选用除生员事例停止外其余俱各见行及查得自成化二十一年起至治元年二月终止吏典人等纳过粮草等项巳到部者共二千一百五十余名生员纳过银米巳入监者共六千余名通查案呈到部访得永乐宣徳正统年间天下亦有灾伤各边亦有军马当时未尝举行纳粮草纳银两为监生为吏典等项事例粮草不闻不足兵民不闻困毙近年以来各边并腹里小有灾伤所在守土等官止图目前分寸之利不为国家长久之谋辄便奏开生员吏典人等纳粮草银两等项事例彼此效尤遂为长防殊不知祖宗教养生员防充吏役良法美意各有攸在且如生员选于民间俊秀子弟教养于学校成材者科贡入监不成材者充吏为民未尝不别贤否一槩滥进也其吏役亦必于农民之中选其识字能书者充之令其书办文案及其两考役满赴部办事数年才拨京考京考满日考中才得冠带不中者发回为民亦未尝不论能否一槩入选也近来因有前例是以在学无志生员及未入学富家子弟揑作生员名色不分贤否有无学识一槩入监以图出身将来入仕不知为政之道岂不误事殃民一切小民不分能书与不能书不论市民与农民一槩听缺充吏不惟官司不得伊书办文案且于旧制有违及其三考役满又免考验一槩照依资格出身所以多不称职比先年间监生止由科贡吏典亦循年资别无杂进之途是以听选之人不多选法不致壅滞任用亦多得人自有此例杂进者日多一日以致正途监生吏典因而壅滞不得出身多者十七八年少亦不下十五六年才得选用年已向衰谁肯尽心干事不谋归计甚至听选年老例不入选只与冠带闲住又况此等杂途所进中间多负债破产顽钝无耻之辈今日旣知以财进身他日岂肯以廉律巳欲不贪财害民天下治安何由可得若不早为处置日复一日不但有壊选法而正途有壅滞之苦抑恐官授非人而小民遭无穷之殃诚不可不虑也今广平府知府等官王衡等奏要今后遇有灾伤凡百长防任其施为不许再拟纳财充吏永杜贪利之门一节实端本澄源之论深为有理方今皇上嗣位之初万化维新凡此弊政正当除革合无准其所言通将前项陜西山西宣府江西奏行纳粮纳草等项事例限本年四月以里通行停止仍行户部并各处巡抚巡按镇守等官先时预虑多方储蓄务使缓急有备不致临期告乏今后遇有灾伤及边方粮草不足不许再行奏开前项生员吏典人等纳草等项事例贻患将来其在外补充吏典仍行天下司府等衙门各遵旧制于农民内选充不许一槩滥收如此则非才不得幸进而选法自通任用可以得人而民生自遂实为便益縁系停止纳粟等项事例以防后患及奉钦依吏部知道事理未敢擅便治元年三月初四日具题当日奉圣防是钦此
　　议评事鲁永清均官审録奏状
　　文选清吏司案呈奉本部送刑科抄出大理寺右寺右评事鲁永清奏云云等因具奏奉圣防该衙门知道钦此钦遵备抄送司案呈到部窃惟官因事设事繁则官多事简则官少理固然也在前大理寺左寺分管在内文武衙门有犯官吏及各卫所并北直军旗南直军民罪囚以其事简故设评事四员审録右寺分管北直及天下司府州县卫所官吏军民罪囚以其事繁故设评事八员审録今右寺该管天下罪囚例不解审而评事员数仍旧委实过多一向无人言及所以未尝裁减此右评事鲁永清所以言之也及查得南京大理寺左右寺寺正寺副评事员数俱与在京大理寺相同其后南京大理寺因是事简左寺裁减寺副一员评事一员右寺裁减寺副一员评事五员今在京大理寺所审罪囚视南京大理寺颇多合无将大理寺左寺寺正寺副评事照旧不动将右寺评事裁减四员如此则官无冗员事宜不误似为允当但今右寺评事八员俱全若就裁去四员縁两京与评事相等七品官员缺数少令其住俸听选于人情又似不堪合无俱暂留在任管事待其陞除事故等项去任四员再不除补似于公谊人情两不相失縁系裁减官员及奉钦依该衙门知道事理未敢擅便治元年三月二十一日具题二十三日奉圣防是钦此
　　议右给事中王珦陈言时务奏状
　　文选清吏司案呈奉本部送准礼部咨户科右给事中王珦奏云云等因具奏奉圣防该衙门知道钦此钦遵抄出移咨送司案呈到部查得见行事例监生取选考试举人监生文理平顺者多相应多除府佐知州知县等官职事嵗贡应例监生文理平顺者少相应多除以县丞主簿等官职事嵗贡应例监生视举人监生数多但上选之时不得均匀举人监生有接连五七十名者亦有百十人中举人不下十数名者若前项府佐州县正官缺多举人该选者数少未免将嵗贡应例监生除以府佐州县正官若前项缺少举人该选者数多不免将举人除授县丞主簿等官例此而行似未停当及查得成化十五年上选南监监生余绍夔起至路魁止百人中有八十二人俱是举人若欲一例取选一时岂有许多府佐知州知县不无亦选县丞主簿等项职事未免有枉才小用之诮今右给事中王珦要将举人遴选另置一簿遇州县正官府佐贰员缺挨次铨补似为有理但嵗贡应例监生内亦有可用之人若将举人另置一簿不惟立法太拘抑恐起人争竞况前项选簿资次巳定相年逺遽难更动合无将听选举人监生照缺斟酌取用如相应员缺数多则量为拣选多取几人相应员缺数少则少取几人余者存留以待下选所取举人与同嵗贡应例监生一体考试其嵗贡应例监生若有文理平顺考在优等者亦授以府佐州县正官举人如或文理不通考在中下者亦授县佐等项职事拟除如此庶几选法公而得器使之宜人心平而无咨嗟之声縁奉钦依该衙门知道事理未敢擅便治元年五月初十日具题十二日奉圣防是钦此
　　调除官员奏状
　　文选清吏司案呈照得大理寺缺左少卿一员合行照例具缺推举等因到部臣等看得前项员缺须得法司出身练逹刑名识见老成之人方可铨补今有南京太仆寺少卿唐章起复待缺论品级相应铨补但唐章不系法司出身体得太仆寺少卿杨谧系御史出身练达刑名堪任大理寺少卿若将杨谧改大理寺少卿将唐章铨补杨谧太仆寺少卿员缺似为允当縁系调官补缺事理臣等未敢擅便定夺伏乞圣裁治元年五月十三日具题十五日奉圣防大理寺右少卿李介陞本寺左少卿杨谧陞大理寺右少卿唐章改太仆寺管事钦此
　　议给经歴张黻诰命奏状
　　验封清吏司案呈奉本部送吏科抄出南京左军都督府经歴司巳故经歴张黻男张琳奏云云等因具本奏奉圣防吏部知道钦此钦遵抄出送司案查治元年四月十四日该张琳奏要请给故父张黻诰命为因查无事例已经立案讫今又奏前因查得张黻由进士先任直凤阳府宿州知州该巡抚南直左副都御史张瓒奏保本官持身端谨办事公勤乞要量加旌异为照本官未曾给由到部考覈案后本官陞任后军都督府经歴司经歴成化二十年九月内刑部署员外郎事主事林俊为劾奏梁方等拏送锦衣卫问降调云南姚安军民府姚州判官张黻进本解救林俊亦蒙拏送锦衣卫问调除云南师宗州知州后蒙宪宗皇帝特防复林俊张黻之职张黻改除南京左军都督府经歴司经歴及行准考功清吏司付查得成化二十二年六月内该南京吏部咨开南京左军都督府经歴司经歴张黻三年考称縁由前来案间本官病故未曾引奏复职又查得成化十九年十二月内该太医院巳故院使张福兴男张琰奏称有父由医士歴陞院使不期身故虽三任京职因未考满应得诰勅俱未请给等因具本奏奉宪宗皇帝圣防准他应得诰命给与该衙门知道钦此钦遵本部已经钦遵覆奏给与诰命讫案呈到部看得南京左军都督府经歴司经歴张黻始由进士任知州任内曾经奏保旌异例该给与诰命为因不曾考满未得请给后任经歴三年考称亦该给与诰命为因不曾引奏复职亦未请给今伊男张琳奏要比照院使张福兴没后给授诰命事例请给本官应得诰命切縁张福兴系一时特恩难以为例但张黻存日只因救林俊得罪林俊之劾梁方自分必死张黻亦以死自处解救林俊皆可谓直言忠谏不畏死难之臣今林俊已蒙圣恩陞用天下称快张黻未防陞用而死情实可怜况张黻三年经歴已满又经考称当给诰命止因未引复职未曾得请今张黻已死而其父现在欲乞圣恩怜悯合无不为常例特赐本官应得诰命使其父受封于生前而张黻亦瞑目于地下庶可旌忠谏之臣而为天下劝矣縁奉钦依吏部知道事理臣等未敢擅便定夺伏乞圣裁治元年五月十七日具题次日奉圣防张黻应得诰命与他钦此

　　王端毅奏议巻八
　　钦定四库全书
　　王端毅奏议巻九　　　　　明　王恕　撰吏部
　　议封赠继母奏状
　　验封清吏司案呈奉本部送准南京吏部咨开南京太仆寺寺丞文林照例请给故父文洪故母陈氏故继母顾氏现在继母吕氏勅命等因到部送司照得成化二十三年四月十九日钦奉诏书内一款两京文武官员未闗诰勅者七品以上至四品若父母现在先与诰勅封之三品以上俱与应得诰命不为常例钦此续该本部查照天顺年间钦奉诏书恩例节比题准各官父在兼赠其母母在兼赠其父共给诰勅一轴以省多费事例具题奉宪宗皇帝圣防照天顺年间例给与钦此钦遵又查得本部现行事例凡子应封父母者继母亦该受封诸司职掌内不曾开有继母二人三人俱封赠亦不曾开有继母止封一人止有应封妻者继室止封一人之说今该前因案呈到部看得子之于继母礼有斩衰三年之服继母或一人或二人三人遇有大故为之子者皆当依例守制遇有恩典似不可止及一人今寺丞文林请给父母并二继母勅命揆诸天理民彜似合给与但往时未见有二继母并受封赠者所以再三踌蹰未敢轻易与之奏请若照继室止封一人例不与之奏请不审今后见在继母奉养有缺及有所违犯宜何如治罪而其服制宜何如守也今因文林照例请给勅命若不与之讲究陈请定夺非惟有孤恩典且使为继母者自分彼此而意有厚薄而其子之于继母虽欲同一孝心而不能尽非所以均仁恩而劝慈孝也合无准寺丞文林封赠父母并二继母共给勅命一轴以后遇有应请诰勅官员或有二三继母者亦照此例一体请给庶几恩典均及而母子之心安矣縁系恩典及系事例可否臣等未敢擅便定夺伏乞圣明裁处治元年五月二十三日具题二十五日奉圣防诸司职掌原无封继母之文后来许封一人巳是加厚了文林勅命只照现行例与他钦此
　　议丁忧起复官补任奏状
　　考功清吏司案呈奉本部送据直扬州府批申开送吴杰年四十九嵗系本府江都县人由进士成化七年九月十九日除南京兵科给事中本年十一月初二日到任成化八年正月二十六日歴俸二个月零二十五日丁父忧起复间为收放粮斛不法等事成化十一年二月十一日调除湖广沔阳州判官本年八月十七日到任成化十四年四月二十一日歴俸三十三个月零五日辏前给事中三年考满布政司批委管解秋粮南京户部交纳成化十七年三月二十一日歴俸三十六个月六年考满赴部给由成化十八年二月初一日复任扣至成化二十年十二月终歴俸三十六个月九年考满本月二十四日丁母忧起复到部备付到司查得判官吴杰初考公差不曽给由次考给由复职俱有三十六个月第三考内丁忧去任止少歴六日未满三十六个月今起复到部例该复除补任六日方满九年以定黜陟案呈到部参看得判官吴杰三考任内因是丁忧去任少歴六日未满九年若照起复官员事例复除各州判官补任六日之间人事往返尚未得周干办政务岂能成功徒自劳扰无益公私合无免本官补任六日就作九年考满照例考覈另行查照选用以后丁忧起复官员少歴一月以上未满九年者复除补任满日方许给由未及一月者亦照此例免其补任就与照例考覈选用如此非惟官免跋涉之劳抑且民免迎送之费实为两便縁系定夺九年将满丁忧起复官员事理未敢擅便治元年六月二十七日具题次日奉圣防是钦此
　　乞命官署管印信奏状
　　臣于本月初三日得患痢疾肚腹疼痛两腿酸輭神思昏倦不思饮食伏望圣恩怜悯容臣暂舍部事専一调理乞将本部印信简命侍郎一员署管庶不误公务便益等因治元年七月初六日具题次日奉圣防准卿调理印照旧掌钦此
　　议给事中林廷玉陈言翊治奏状
　　文选清吏司案呈奉本部送吏科抄出吏科给事中林廷玉题云云等因具题节该奉圣防这本所言该衙门看了来说钦此钦遵抄出送司案呈到部除明赏罚以振军旅等六事系户兵等部掌行外今将本部合行革宿弊以清吏治等四事逐一议拟各开前件伏乞圣明裁处縁系节奉钦依该衙门看了来说事理未敢擅便治元年七月初六日具题初八日奉圣防准议钦此一查得成化十四年该办事吏吴鹏奏称近年以来
　　有等无借之徒遇该两考役满指以清巻为由潜住公廨营谋听缺农民或考退生员顶补希求贿赂要银一百五十两名曰顶头房钱设有贫难无钱者逼迫无奈尽将产业变卖或掲借钱财辏数出与顶头以致逓相仿效习以为常此等之徒着役之后甚至壊法害民以偿私债迨有堪充无碍之人惧法不服出银者反被揑造过名赴堂执禀官不知情就行黜退若此之不可枚举乞行禁约今后吏典役满即将现行文巻交与同房书典当日起送出司如再托故延住取讨顶头房钱者通将受财并出钱过付之人各论以枉法赃罪永为遵守本部巳经议拟题准通行禁约去后今给事中林廷玉又题前因合无准其所言通行内外大小衙门如遇防充吏典该管官员务要严加禁约随用新防吏典防充替役不许旧役吏典夤縁交通索取顶头钱银敢有不遵仍蹈前非事发与者受者及过付之人俱依律究治其该管官员知而故纵一体治罪在内令锦衣卫巡捕官校严加缉访在外听巡按御史纠察如此则宿弊革而吏治清矣　一看得给事中林廷玉题称近来纳粟监生数多彼旣以财出身得官岂不拔本生民被其鱼肉要预先立为上中下三等于临选之时吏部出题严加考试以文理通畅者为上文理稍通写字端楷非请客者为中不谙文理写字麤拙请客者为下上中二等量其高下与科贡一体选用下等者填注衙门职名令其冠带闲住行移国子监及天下学校省谕各生知防使知及时进学毋致后日追悔一节深为有理合准所言除往年纳马纳粟挨选已到者照旧选用外其近来纳粟纳银等项监生合无照依本官所议本部于临选之时严加考试分作三等如前所拟选用及冠带闲住先行国子监及天下学校省谕各生知防使知各加勉励奋志进学以收后效如此庶几临时不悮士子而将来官亦得人矣　一看得给事中林廷玉题称教官陞用太拘以致豪杰不就贡途充位生员无所取効要将天下教官今后俱于举人除授六年有功迹照例防试九年考满若无功迹依旧铨选但有功迹者俱量陞有司相应职事其嵗贡出身之人不必除授教职一节除六年有功迹许令防试九年有功迹者量除有司职事俱系现行事例别无定夺查得天下教官五千有余逓年取中副榜举人虽有千余其间有例不该就教职者十有六七该就教职者不过二三百名岂能完补前项教职员缺其言九年无功迹者依旧铨选有功迹者俱量除有司相应职事切縁祖宗旧制教授举人五名该陞举人三名四名本等用举人二名以下降学正举人全无考通经降训导学正举人三名该陞举人二名本等用举人一名降训导全无举人考通经降训导教谕举人二名该陞一名本等用举人全无考通经降训导训导举人一名该陞举人全无考通经降边逺学校训导其教授以下若考不通经俱降河泊所等官百有余年率用此道若将无功迹教官依旧铨选不惟有碍旧制抑且人心无警且各王府审理纪善伴读教授及国子监博士助教等官各府州卫儒学教授旧例俱该九年考满有功迹教官陞用若将前项教官俱量除有司职事苐恐各王府并国子监前项教职员缺无从铨补况教职中间虽有功迹而年貌才调未必皆堪任有司之职合无今后教官九年考满仍遵旧制第为陞降其该陞之中学行超越者授以知县其次授以审理博士等官嵗贡等项监生愿就教职者本部及翰林院严加考试务要精通三伤者授以训导其文理生澁者不得滥竽其间如此则教官亦可以得人生员不至于无教矣　一查得成化二十一年五月该本部题为缺官事当将刑科都给事中卢瑀陞除湖广长沙府通判给事中秦升陞除四川顺庆府广安州同知工科给事中童柷陞除湖广武昌府兴国州同知及查得成化二十二年九月为急缺绫纱纸劄事将御史刘俊调除福建邵武府光泽县知县讫近该本部题内开给事中御史调外任该陞一级降外任该对品调任者有相应员缺就行除授知县州判官职事无相应员缺者陞俸一级仍令照旧管事其前项两京给事中御史并文职奉特防调任降级者内果有才识超卓遇有相应员缺陆续量材举用已将刘俊陞俸一级仍旧管事有相应员缺量材举用外为照府通判卢瑀州同知秦升童柷又有原任礼科都给事中成实陞除四川顺庆府通判兵科给事中萧显陞除贵州镇宁州同知浙江道御史汪奎陞除四川夔州府通判俱系先年陞用官员比之因事降调者不同以此未及举用今给事中林廷玉言卢瑀童柷秦升虽系陞迁但当时欲斥逐而难为名故假此以隂寓意耳要将各官量为陞用合无准其所言将各官并成实萧显汪奎仍照本部题准事例再行访察如果才识超卓遇缺量材陆续举用如此庶几屈者以伸而下无遗才矣
　　陈言辅治奏状
　　今年闰正月臣以年老奏乞休致奉圣防卿朝廷老臣未可轻退宜勉副任用事有当言的尽心来说毋再固辞钦此臣有以见陛下不欲臣去者非徒欲富贵臣也盖欲臣竭耳目之所见闻尽此心以匡辅圣政也近因痢疾陈乞容臣调理将印命侍郎署管奉圣防准卿调理印照旧掌钦此臣又有以见陛下眷爱之深信任之専也有君如是何忍负之伏覩祖训条章内府各监局等衙门内官俱有定员各有职掌洪武永乐年间未尝额外滥设其太监等官非歴练老成纵有聪明才俊亦不轻授近年以来则不然矣前者陛下将内官论年逓降盖矫往年滥陞之弊欲复祖宗之旧制诚是也臣于病中风闻近日又陞一起内官其数颇多不知是日前逓降者不知另是一起也前旣以为滥而逓降之今何不以为滥而复陞之似乎不可举措如此其何以示天下陛下嗣位之初人心归向如古之二帝三王本朝太祖太宗复见于今日莫不称颂而爱戴之盖闻陛下在青宫时存心正大不喜声色不贵货利及登寳位又罢贡献织造屏去一应珍竒玩好之物治近习蠧国乱政邪术欺君罔上之罪迸逐剌麻番僧法王佛子国师革罢奉冗员追回滥赏庄田蟒衣等项裁抑奢侈奔竞凡此数事皆壊名器损国体伤民财臣民所不欲而不能革非一日矣陛下一旦而尽革之此天下臣民所以称颂而爱戴之也夫何未久而又滥陞内官如此若复滥赏庄田蟒衣将见前数事不数年复如旧矣欲天下臣民称颂而爱戴之如今日恐不可得此天命去就人心离合之几也可不慎与况今边患未宁灾异迭见此正君臣上下同加修省之时而国政如此其何以服逺人而弭天变伏望陛下自今伊始于出入起居之时发号施令之际务要惟精惟一允执厥中逺宗尧舜之道近守祖宗之法决不可为巧言所惑蹈袭前事上拂天意下失人心而为社稷忧臣诚激于中词不能婉干冒天威无任战栗陨越之至等因具本治元年七月十二日具奏十四日奉圣防这起内官随侍春宫年久因遇节日各量陞一级了罢钦此
　　覆大理寺右寺丞杨澄鍳别大臣奏状
　　文选清吏司案呈奉本部送准礼部咨礼科抄出大理寺右寺丞杨澄奏云云等因具奏奉圣防这本所言该衙门看了来说钦此钦遵抄出将専委任以礼大臣一事移咨送司案呈到部臣等看得大理寺右寺丞杨澄所言乞要陛下将内阁并在廷文武大臣一一重瞳鍳别果有年力衰惫庸庸保禄不堪任事者以礼罢去其老于阅歴明达世故可备顾问计大事决大疑者亦宜曲加庇覆而优容之少赐宣召而宠异之勿因小嫌而阻其志勿以小过而挫其节一节经载之而有成说歴代行之而致成效非无稽之言弗询之谋可比也然所以体而行之在人君而非臣下之所敢言也伏乞陛下因杨澄之请将见任大臣再加鍳别可者任之其不可者罢去之旣任之将以计大事也则小嫌宜在所畧将以决大疑也则小过宜在所容人言当恤报私讐而排陷之者不可不察众论可采执偏见而非毁之者不可不辨机宻之事赐以手诏激切之情许之面陈必如朱熹所谓任则勿疑疑则不任此圣君贤相所以诚意交孚两尽其道而有以共成正大光明之业也书曰任贤勿二去邪勿疑愿陛下大书于座右时加省览縁系陈言修省及节该奏钦依该衙门看了来说事理未敢擅便治元年七月二十八日具题三十日奉圣防是钦此
　　议郎中陆容陈言杜幸门奏状
　　文选清吏司案呈奉本部送准兵部咨该兵部武选清吏司郎中陆容奏云云等因奏奉圣防该部看了来说钦此钦遵抄出到部除武官本部覆奏外照得文职系吏部掌行移咨案呈到部臣等窃惟朝廷庶务各有攸司铨选人物乃本部所司凡遇庶官有缺本部于该选该陞人员内考选推举量其才器拟奏除授尚未尽得其人若不经由本部止凭一人所保辄便授以职任欲其得人而不废事岂不难哉故用人当如孟子所谓左右诸大夫国人皆曰贤见贤焉然后用之斯可矣不当似晋文公独谋于勃鞮而用赵衰得人如衰之贤桞宗元犹且讥之况不如衰乎今郎中陆容乃欲将伊所言斟酌上请乞着为令以善其后一节不为无见合无准其所言通行内外各衙门知防今后凡遇大小官员缺即为照例开报从本部铨选或推举拟奏定夺果有大才大智之士屈在下位许在廷大臣及在外巡抚巡按等官从公指实具奏荐举从本部访察其人果如所举然后奏请量材任用一应人员不许营求内外权要之人奏乞陞职其内外权要之人遇有书办等项官员有缺听本部于资格相应人员内拟奏除授不许坐名奏讨其书办等官三年六年考满务要照例赴部给由考覈以凭黜陟不许奏乞量陞职事违者并听本部防奏就将所举之人拏送法司问罪不分原有官无官俱发回原籍为民当差举主一体治罪若本部容情不防致有违枉亦听言官纠劾如此则人知警惧而奔竞自息官得其人而政事修举矣縁系杜幸门以端圣本及奉钦依该部看了来说事理未敢擅便治元年七月二十八日具题三十日奉圣防是今后一应人员不许营求内外权要冒滥陞职违了的治罪不饶钦此论推堪任刑部侍郎官员宜简用奏状
　　该本部题刑部缺左侍郎一员例该具缺推举相应官两员请防简命等因具题奉圣防是推相应的来看钦此钦遵照例推举得巡抚甘肃等处地方都察院右副都御史罗明广东布政司左布政使熊懐俱堪陞任伏乞圣明简命一员等因具题奉圣防另推相应的两员来看钦此钦遵除另推相应两员另行具题外臣等仰见陛下进用大臣不偏听独任必欲合众论之公然后用之即书所谓其难其慎惟和惟一也第臣等职司铨衡但凡推举官员无不尽心岂敢举非其人以辱显命若罗明熊懐者臣等再三询访咸谓二人学行才识体貌皆可俱系法司出身俱堪前职而罗明尤有风力是以写罗明在前而熊懐次之今皆不蒙简用窃恐为陛下言之者误也臣等欲再推两员连罗明熊懐通写进呈伏望陛下再加访察裁择而用之幸甚等因治元年九月十五日具题次日奉圣防罗明甘肃紧要用人且不动熊懐待巡抚有缺酌量推他钦此
</div>
    <div class="pagination">
<a href="王端毅奏议_page3.html">上一页</a><a href="王端毅奏议.html">1</a><a href="王端毅奏议_page2.html">2</a><a href="王端毅奏议_page3.html">3</a><span class="current-page">4</span><a href="王端毅奏议_page5.html">5</a><a href="王端毅奏议_page6.html">6</a><a href="王端毅奏议_page7.html">7</a><a href="王端毅奏议_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
