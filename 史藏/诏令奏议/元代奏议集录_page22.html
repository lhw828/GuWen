<!DOCTYPE html>
<html>
<head>
    <meta charset="UTF-8">
    <title>元代奏议集录 - 第 22 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元代奏议集录 - 第 22 页/共 25 页</h1>
    <div class="content">曹元用
　　　论应天以实不以文 【篇名系编者所加。】 
应天以实不以文，修德明政，应天之实也。宜撙浮费，节财用，选守令，恤贫民，严禋祀，汰佛事，止造作以纾民力，慎赏罚以示劝惩。(录自《元史》卷一百七十二《曹元用传》)
许有壬
　　　风宪十事
照得延佑三年六月，钦奉圣旨作新风宪一款：监察御史廉访司官，凡利害可以兴除、军民休戚切于时政者，各宜尽心敷陈，以凭采择。又至治改元诏书：天下之大，机务惟繁，博采舆言，庶能周悉。自今内外七品以上官有伟画长策可以济世安民者，实封呈省。伏念卑职一介寒微，屡叨甄录。凡伟画长策之可采，岂浅才末学之所知？既博采于舆言，且下询于百职，叨言责，敢竭愚诚。尝谓天下之事非一，设官分职，各有攸司。而官职之中，风宪尤重。所以纠百官之非违，示百官之轨范。故其用人也，必当极天下之选；而于行事也，必当尽天下之公。奉法持衡，毫发无间；然后可以责人，未有己所不能而责人之不至者。迩来风宪之司，或已有成法，而不能奉行；或虽有旧规，而事当损益。庭荒田治，盖所未闻，故不敢他及，而以风宪十事具陈如左。
取补书吏
书吏名役至轻，所系至重，补用之法，屡有变更。所以不惮烦者，必欲得人而后已也。然而改法愈密，得人愈难；事壅法毁，其弊益甚。至使外而郡邑，内而朝廷，语及此徒，无不颦蹙。岂天下果无其人而立法终于不善邪，盍不究其所以然者？夫天下之才本难，而宪司之事权实重。事重则庸人力不胜任，权重则小人挟以营私。纪纲之废，职此居多。苟能依例，令管民文资正官从公保举，廉访司官覆察相同，面试中程，然后补用；如有不应，元举覆察考试正官首领官黜退，该吏断罪勒停，则亦何患其人哉？今则所举，大率非强有力者不得，覆察者符以虚文，甚无谓者。面试之日皆与符同，公堂秉笔、落纸成文者，盖百无一二也。考试之官初亦岂有私意，不过谓人身事辛苦至此，忍使流离奔走不遂而归，意则佳矣，奈国事何？后来者又复如此，久久相因，是使宪司不终于得人也。使其对面依例必试，虽元举覆察已完，而其不实者，则皆不逐而自退矣。岂不革一切之弊哉？至于败缺，往往有之，而所谓黜断者，绝未闻也，人亦何惮而不因循故常哉？补用之法，以此为纲，始终相维，但必行之，人自得矣。若夫节目之损益，亦有不容不及者。岁贡儒人，虽有明敏之资，而遽为未试之事，殆未易也。今后须要年三十以上，覆察完备，先历路吏一考。三台典吏，虽案牍素所习学，而资质既有不同，工拙遂致迥异。其应充书吏者，亦合先历路吏一考，然后试补。官既获用，彼遂达材，亦将乐于趋事也。奏差名役，虽又稍轻，今皆转补。书吏始由州吏取充，较之路吏，所历既浅，所进亦优，合于岁贡不尽路吏内举察取用，依例试补。书吏若是，则曰纲曰目，交相维持，申明旧纲，参酌新目，补用之初，责以必试。若有败缺，将元举官吏必罚无恕。人各有警，而人才自得矣。
会议还司
照得作新风宪诏书：各道分司，若不遍历百姓利害，官吏贪廉，岂能周知？除廉访司使守刷按置司去处，余拟每年八月中分巡，至次年四月中还司。如不依期出巡，及巡历未遍，托故回还，或依期还司，不曾遍历，及应结绝之事而不结绝者，听总司申台区处。窃惟外郡远邑，小民茹苦含悲而不能赴愬，污吏窃时肆暴而恬然自安者，宪司之官非身践其地心诚求之，盖未易周知也。朝廷立法，谓旧制月日拘迫，不能遍历，改拟八月中分巡，四月中还司，所以责其郡邑必遍，而事务必办也。今则每至分司之时，总司依时分道发印，而各官因循宿留，非半月两旬不能出户。总司未免催促，遂至构怨生隙，妨害公事。至于文移之往来，自有递铺，必曰重事，亦自有额设差乘驿往来。或者又有必须议论面相可否之事，须要经手谙知首尾之人，则书吏固其人也。今则每遇会议公事，司官必领吏属躬自还司，驿马祗应之劳费，郡邑官府之送迎，岁月因循，事务废弛，一行之间，所失若是之多也。又每遇诏赦，不问条款拘该如何，指称未奉通一，例回还直候，申明降，方行出司。虽有明白赦前应追会者，亦漫不省视。至于体覆体察之事，与赦文了无相干，一切付之不理，此尤不可不论者。且以已往通例，考之即可见也。今次遇赦，不过照出先奉例文，称说合无比依前例一体施行。省部拟议，大率皆准旧格，至于再四，重重相因。岂有假此为名，遂谓无事？设若一二新事，旧例所不该者，候奉明降至日施行，与其余盖无相妨也。推其所由，一则妻子在家，急于看视；二则辞难避事，翫废岁月，因循苟且，培养资品而已。百姓之利病，官员之贪廉，盖漠如也。夫外郡远邑，望司分之来，若饥渴之待饮食。一事未毕，飘然而归，其失望为何如哉？有已经论告之人未曾究问者，挟恨报雠，适足以重吾民之害耳。彼得以为辞者，止谓无事，而虚费祗应。使其果无一事，但监临州郡，所以消贪邪、护疲瘵者，不能尽言，祗应之费，其有几何？会赦而可行者，不可胜计。除出司不依期及不曾遍历已有明文外，今后凡会议公事，重者止许差书吏还司，其分司官理宜禁止。若遇诏赦，亦合止于所分州县听候通例按行。其余合办公事，至四月中依例回还，庶免旷弛。
文案稽迟
风纪之设，振肃纲维，宣明风化，镇遏奸邪为重。至于刷磨案牍，特簿书期会之末。然而刑狱之重轻，金谷之出纳，舞弄于巧密之内，包括乎繁冗之中，故照刷之时，尤宜介意。且诸司文案，宪司得以治之。迟者督之使行，错者厘之使正，随其轻重而施其罚。虽一检一札之失行，十日半月之稽缓，盖必较而不恕也。至于宪司之事，错者迟者何限？首领官虽有检举之名，分司回还亦有照刷之说，而常人之情，无所警畏，习于故常，狎于情好，终于付之不问而已。苟以照刷有司之法待之，将何所措手足耶？有总司立案，候分司出巡施行之事。分司回日，或以还司日近，或以巡历不曾到彼，或转行委官行卷连回牒总司。明年出司，又复如此。搬卷往来，有至二三年者。本司如此，而欲责有司之迟慢，可胜叹哉，夫书吏权重，上下之所共患，而莫究其所以然者，请因是论之。夫分司之出也，官吏三四人而已。为之官者，使皆熟于案牍，精于事情，则为之吏者，虽欲高下其手，舞智作奸，其可得乎？其有高坐堂上，大小事务一切付之于吏，可否施行，漫不省录，事权之重，虽欲不归之于吏，不可得也。为吏者虽欲避之，亦不可得也。有所见之不同，书吏所执虽是，而不能抗官长之势，其不诡随者鲜矣。窃照按察司设立书吏，当时议论，事事周悉，但用非其人，不能无弊，遂以为冗员革去。今欲去事务之稽违，削书吏之权重，莫若每道依旧设立书吏四名，巡行之时，分道而出，赞画公论，扶持纪纲。还司专一，分轮检举，照刷文案。其三台察院，亦合各设一员，并于各道并行。台察院考满书吏，应任提控案牍，及儒贡书吏两考之上，选充一考之后，依例入流。如此，则案牍免稽迟之患，而书吏之权不削自轻矣。
荐举官员
为治之要在乎得人。取人之道，必当极天下之公论，而后能尽天下之人才。荐举之法，固取人之急务，然举之苟不以道，恐复有遗才之恨。今日之事，试以四事论之，举之未尽善者有三，而导之使竞者则有一焉。所谓未尽善者，一曰五事举人之弊。五事之目，因循虽古，实则虚文。户口之增，不过析居、放良、投户、还俗，或流移至此，彼减此增之数，夫何能哉？江南之田，水中围种；齐鲁之地，治尽肥硗，虽有真才，五终不备。辽海之沙漠莽苍，巴蜀之山林溪洞，龚黄继踵，能使田野辟乎？欲盗贼之息者，有盗匿而不申；求讼词之简者，将应理之事亦付不问。至于赋役，则上下贫富，品答科派，自有定规。尽能奉行亦分内事，实效茫然，凋瘵日甚。惟其必以五事全备取之，则谁不巧饰纸上？且例文明谓所举但有败阙，罪及元举察官。今败阙者何限，而黜责未闻。宜其翫习苟且，非恩不举也。今后莫若令监察御史、廉访司官，凡路、府、州、县官，各举所知，不必拘以五事，明言其才能事政，着明实迹，以备采择，严其同坐之科必罚无恕，则人才将自得也。二曰不明所长之弊。夫人才古今所难，人各有能有不能，不可强其所短而废其所长也。比年以来，每见所举之文，一概无非可居风宪言路之人。若夫治民、用兵、理财、听讼、主文、参幕、考工、明术者，世岂无之，见于荐剡者，盖百无一二也。今后拟合各言所长，至省部籍类，以凭采择，庶铨用之际，各适其材。三曰连名举同之弊。监察御史举人之际，多挽同列，联署满纸。同署之人，复有论荐，亦复要之。虽有素不相知之人，未免委曲顺从，殆如答礼，盖以平日往复之有素也。夫人之相知，各有深浅，必欲同衔，实乖公论。今后拟合令单名荐举，果有同识其贤，亦合别具荐状，庶革牵联之弊。其一事导之使竞者，比见荐到五事备廉能官员，宪台既已除擢，后又与之呈省，遂营求升等减资。且始言荐之，以其可居风纪，激励贪浊，俾居清要，则是已赏之矣。又图升减，不惟有碍选法，实导之使竞也。今后拟合将已经台除者再不升减；其已经省部升减之人，宪台若欲除用，须待再举无瑕，然后甄录，庶少抑奔竞之风。
廉使频除
分职之在外者，莫重于宪司。用得其人，则一道之间功效有不可胜言者。廉访使职长一道，权总副佥，分司总司，皆听处，是以其职尤难其人。苟得其人，可不假以岁月使之尽展其长乎？今天下二十二道，阙者盖十常六七。遍历精选仅得几人，而到任未几，寻复改授。夫天下之事，非责之专任之久，未易有成也。朝廷定制，内任以三十月，外任以三周岁为满，虽有明敏过人之才，至于本末之后先，轻重之缓急，布置施为，各有条序，固非急遽之能尽也。《语》曰：「苟有用我者，期月而已可也，三年有成。」夫子大圣，周岁之月但能仅布纪纲。至于治功，必三年而后成。子产相郑，一年而谤之，三年而颂之。今之所用果何人哉？苟得其人，则又或一年、或半年、或数月，纷纭改易，席不暇暖，家赀尽于迁移，筋力疲于道路。公务益毁，纪纲不振，职此故也。夫省台所职，虽有不同，机务重轻，亦未易别，大抵事体相需同欲致治而已。今宪台选用官员，所至之处，吏属尚未尽识，而省部论择，复与改除。其省用者，台亦如之，遂使一人之身一岁数迁，一或不除，皆置不用。人才固难，而用之如此，将何以责其成效耶？今后廉使既得其人，部省不请改用，须待将满听选除。庶三年之间，一道之事得以尽其所施也。
远道阙官
天下之大，生民之，抚之以郡邑，纲之以宪司，可谓治具毕张矣。而远迩之间，有不容不辨者。各道司官，除廉使守司刷按置司去处，其副使佥事分道出巡，所至词讼填塞，公务纷纭，推问不公，审断狱刑，照刷文卷，点视仓库，及体覆体察一切公事。一有缺员，则巡历未至之地，必有受其弊者。今所至阙官，或令副使佥事守司，而按治州郡皆不暇及。腹里边远，事势不同。腹里时有阙官，郡邑官吏犹或有所忌惮。设有纵恣不法，而礼法之民有苦而已。若夫边远地面，山川溪洞之险阻，猺黎夷獠之冥顽，抚字或乖，利害不浅。官吏凭恃险远，率多贪污，渔猎茧丝，无所不至。非持宪之人监临弹治，使之有所警畏，殆未易靖也。今年广西一道，至今阙官，令经历权摄司事。广东、海南、福建悉皆阙人，盖是已除者托故不来，而到任者不久即去。其所由，亦各有说。人情孰不欲身之安逸，以遂其仰事俯畜之心哉？今则不择其地之远近，人之便否，一概授之。虽严其不赴之罪，亦无以作其必往之心也。江南三省接连及广海地面，二品至七品官员可任风宪者，岂无其人？若将各道分相近地面，官员有政绩昭著曾经荐举者，遴选铨除，庶人皆知劝，可无阙官之患。
冗食妨政
宪司设官置吏，虽大小不同，而人各有职，岂有无事安坐，赘员冗食，不能少裨治理，又复有蠹于政事者哉？且司官、首领官责任之重，固不具言，译史则标译文字，译表章；书吏则按行照刷，审理推问；奏差则往来传达，实为行人，以至典史之微亦各有事。而通事之设，本为蒙古、色目官员语言不通，俾之传达，固亦切用之人。然而今日各道监司，大率多通汉人语言，其不通者虽时有之，而二十二道之中，盖可屈指而知也。则是所用之时常少，而无用之时多。虚靡廪禄，又与出身，日无所事，不过挟司官之势，凌侮吏曹，俯视官府，擅立威权，恐喝有司，嘱托公事，附带买卖，影蔽富民。诚以安坐而食，无所用心，故其为己营私既专且精也。举世皆知书吏握事权重之弊，而不知此曹虽不握事而事实由之，故其为害若轻而实重。弊难尽除，去其太甚。今后莫若令译史兼之，各路亦合一体。照磨虽曰职官，皆重廉，架阁承发，付以典吏，纸札祗候，遂为专司，余则无所事而安坐冗食，亦合减去，令知事兼之。今各道照磨阙处不少，未闻兼之而有失惧者也。或谓寺监三品，清闲衙门，皆设照磨、通事，此可减乎？曰：风纪之司，一事之微，皆当极天下之公论。天下冗员，不知其几？风纪之司，皆当建白整顿。纵不能此，忍自畜之？或者又谓欲此阙安置人员，尤非公论。孰谓风纪之司而有为此论者乎？倘蒙详酌议行，亦有补于风宪。
铨除御史
监察御史，前代八品之职，国朝官制为正七品。选格内任一考与升从六；外任两考方进一等。握等计资，毫发不贷。至于宪台除用历御史者，即除各道佥事正五品职内转台为都事，必授副使正四品级。非戾于选法也，诚以御史非百职之可比，庶务之利病，皆得而敷陈，百官之奸邪，皆得而纠劾，朝廷使之位卑而言者，盖御之有道也。人之常情，望其所未至，则必奋发激励，勇于趋事，刀锯在前，有所不顾。位卑禄轻，则易于弃去，无患失之心。去就既轻，作事必勇。若厌其所望，满其所欲，则必委曲周旋，保全遮护。今也四品五品，率皆除之，甚有资历已及三品而浮沉其中。彼果何望而奋于立事耶？故事之来也，含糊模棱，目曰老成；钤口缩头，号为持重。迫晚景者顾影而自惜，计子孙者留意于将来，因仍改除，遂为得计。今后莫若先尽县达鲁赤、县令，令有治，次及内外六品七品才德堪充之人，其资品高者，不必铨用，庶无患失之心。又比年以来，每将怯薛之人除充是职，夫聪明敏达者，固亦不少，而事务生疏者，不能无焉。亦合精选上等知识而明敏刚直能胜其任者为之，庶几适用于宪纲，不为小补。
赃罚赈济
近承奉台札：淮西河南廉访司，将赃罚钱赈济饥民，奏准今后若有赈济，没俺文字，休交动支。窃谓民以食为天，遇时有阻饥之患；国以民为本，救荒实为政之先。圣朝子育黎元，鳏寡孤独给粮养赡，伤水旱蠲税赈恤，德音謞謞不一而足。又令所在存留义粮以待凶岁，勤恤至矣。然而州县非才，奉行不至，不幸有水旱之不时，细民实获其惠者，未之见也。而经费不赀，帑藏有数，嗷嗷仰给，卒无以应之，遂至鬻子卖妻，轻则为道路之流民，重则为原野之饿莩。救之之道，当如拯水火中之焚溺也。夫廉访司所收罚钱物，始则实出于民，皆滥污官吏掊聚敛之物，与其它用，不若归之。且各处人民，必见已饥而后陈报，未有逆料将来而敢预为申请者也。若待明文，恐有不及。如蒙详酌，若有赈济附近道分，拟候明降。其余远道有司，钱谷果有不敷，许令支用，庶望饥民不至失所。
农桑文册
农桑，生民之所天，有国之大计，人无智愚，皆知其为重且急也。世祖皇帝内立大司农司，总挈天下农政。各处正官，岁时劝课。无成效者，御史台、按察司纠察究治。又立行司农司、劝农司，分地管领。为是农桑已见次第，并入按察司，添设佥事二员。后欲减省，台官一同奏准：廉访司事多，依旧存设。在后节次奏准：管民官提调，廉访司体察，未闻废弛。延佑七年四月，大司农司奏奉圣旨节该：廉访司为农桑两遍添官，交依旧管行，每岁攒造文册，赴大司农司考较。夫责之廉司者，盖以劝课官知所警畏，初不系文册之有无。文册之设，本欲岁见种植、垦辟、义粮、学校之数，考较增损勤惰，所以见廉访司亲为之。然养民以不扰为先，而害政惟虚文为甚。农桑，所以养民也，今反扰之；文册，所以责实也，今实废之。各道比及年终，令按治地面依式攒造，路、府行之州、县，州、县行之社长、乡胥，社长、乡胥则家至户到，取勘数目。幸而及额，则责其报答之需；一或不完，则持其有罪，恣其所求。豚尽于供饷，生计废于奔走。人力纸札一切费用，首会箕敛，因以为市。卑职向叨山北宪幕，盖亲见之。而事发者亦皆有按可考。以一县观之，自造册以来，地凡若干，连年栽植，有增无减。较其成数，虽屋垣池井尽为其地，犹不能容，故世有纸上栽桑之语。大司农岁总虚文，照磨一毕，入架而已，于农事果何有哉？分司所至去处，公事填委，未毕，已迫程期，岂能一一点视盘量？兼中原承平日久，地窄人稠，与江南无异。若蒙详酌奏闻，依旧巡行劝课，举察勤惰。籍册虚文，不必攒造，民既无扰，事亦两成。(录自《至正集》卷七十四，清石印本，收入《元人文集珍本丛刊》，下同)
封赠
照得延佑七年改元诏书：封赠之制，本以激劝臣下，比因泛请者，遂致中辍。今命中书省从新设法议拟举行，毋致冗滥。窃谓劝善惩恶，有国之大经；宣力输忠，人臣之常事。然必劝之有道，惩之有法，而后可以使之身无遗力，心无遗忠。苟为不然，虽刑罚日严，终无以格其为恶而进其为善也。朝廷举行封赠，使为臣者一身之贵，上及祖父母、父母，下逮妻子。天下臣僚，孰不感激奋发思报万一？劝之之道，可谓尽矣。至于但犯取受之赃，并行追夺，虽有至愚无知，见其父母已受之恩一旦夺去，苟有人心，岂不惭痛？惩之之法，不已至乎？则是劝善惩恶未有逾于是者也。朝廷此制初行，在京官员七品以上，就任申请，悉被恩荣，普沾存殁，至于亟升亟请再赠再封者有之。而外任职官，例皆任满给由方得申请，适遭中辍，不及沾被。钦承诏旨，再许推恩，中外臣邻，莫不欣戴。延望逾岁，未蒙举行。或亲衰耄，虑不及于生荣；或身迫暮年，恐莫于孝思。希望之情，固不能已。如蒙仰遵明诏，俯悯下情，早赐颁行，不惟臣下普被天恩，抑且励忠劝孝，其于政化，实非小补。(录自《至正集》卷七十五)
丁忧
至大四年三月，钦奉诏书：官吏丁忧，己尝着令。今后并许终制，以厚风俗。朝廷夺情起复，蒙古、色目管军官员，不拘此例。窃惟治道必以教化为大经，人道必以孝忠为大本。教化不施，虽有刑政不能为善治；孝忠无取，虽具形体不足为全人。而忠出于孝，则是孝又百行之大者焉。钦惟圣朝以孝理天下，稽考典礼，除蒙古、色目各从本俗，其余居官，着为丁忧之制，将以美教化厚人伦，为治之要道也。所谓夺情起复者，盖有道德行艺可以范世，谋猷材画可以经邦，天心简眷，人望素服；或边臣宿将，久谙军政，智谋韬略，可任边寄。似此必用之人，谓之起复，谁曰不然？其或碌碌凡庸如冯翼霄，才无过于常人，行每乖于清议，徒以谄佞憸邪，亦复冒膺起复，实玷风教。宜明白奏闻，除上位知识必用之人，取自圣裁，其余人员，并遵旧制。其于治道，不为小补。(录自《至正集》卷七十五)
吏员
钦奉圣旨节该：汉儿吏道，从七品以上休委付者；教授秀才并职官内取的令史，依旧例委付者。又宪台奏准，监察御史、廉访司，依保守令例，每岁各举谙练刑名者一人，注充推官。窃谓一统万邦，治虽多术，大经要道，首在得人。论材有长短之不齐，立法贵变通而无弊。故求贤择善，必自多门；而趋事赴功，庶臻成效。钦惟我朝建元以来，百度修举，惟科举条目，议而未行。出官之制，大率由吏；而贡吏之法，必以儒通吏事，吏通经书，然后补用。在后奉行不至，试补之间，多不依法，遂使贤愚混淆，政事败阙。仁宗皇帝励精图治，痛惩其弊而一新之。由吏出身者，限以从七，不使秩高权重，得以纵恣。设立科举，取人以德行为首，试艺以经术为先，求贤之方，视古无愧。但科举未行之时，以吏取人，实学之士，亦未免由此而进，一概限之，不无同滞。且名器之设，所以陶铸人才，鼓舞为善者也。各衙门通事、知印、宣使、奏差之类，劳逸悬绝而出职反高，又得升转；独于吏员，待之既殊，遏之又甚，自非特立坚守之人，亦何劝而为善耶？目今中县以上，铨衡有乏材之叹，郡邑多阙官之所。又钦奉圣旨，岁举推官一人。推官从六品职，必精晓刑名，洞达事理，慈祥恺悌，历练老成之人，方可任此。不广其途，亦难选举。夫吏弊政蠹，固不为少。但科举未行之前，儒皆为吏，其贪虐鄙俚之徒，限之固宜，而廉慎儒雅之才，恐遂并弃。合无自颁行科举诏书日为始，以前该降吏员，量许陛至三品；以后入役者，从五品止。庶贤愚无同滞之患，官府有得人之效。(录自《至正集》卷七十五)
纠副使哈只等
士居下位，尤殚心力于公忠；权贰一司，已极班行之清要。苟守己或乘于彝宪，则原情尤重于常刑。郡邑毫厘之私，莫不抵法；而奸邪什百，其害乃欲治人！论劾不明，劝惩何在？近奏台札：江西省守体覆各道，声迹至海北广东道，体察得本司副使哈只、蔡衍不公等事。谨案：哈只者，心本贪邪，才兼诡谲，败事何限，黩货无厌，风闻肆威，垄断罔利，有司之所罕见，邑胥之所不为。先任海南道副使，延佑三年十一月到任；随时出司，照刷石康盐课提举司文卷。所欲既厌，将分司印信分付随行书吏，于延佑四年二月称病径归。今除本道，于至治元年二月到任。至治二年七月二十日遽尔托病出广。其蔡衍者，腐儒散材，凡庸小器，素无令望，屡玷清班。至治元年十一月到任，奉公守法之微效未见，营私违禁之实迹已明，于至治二年闰五月十一日亦行称病出广。若候声通行具报，缘各官俱已离职，诚恐宪台不知，或加选擢，实玷公论。伏乞显示黜斥，用肃宪纲。(录自《至正集》卷七十五)
辨平章赵世延
伏以公论昭明，见朝廷之政治；正人伸雪，乃风宪之振扬。苟有见闻，岂容缄默？窃见光禄大夫前四川行省平章赵世延，先任御史中丞，倡率监察御史，奏劾奸臣帖木迭儿不法一十余事。及中丞朵儿赤等按问帖木迭儿下总领蔡云，因冯开平身死，公事过付张五十三，许与帖木迭儿中统钞一千锭，本人受要说事钱二百锭，招证明白，征赃到官。其帖木迭儿幸得脱免，追印罢职，因此怀蓄忿怒。至延佑七年，复入中书，盗弄威权，专务报复，陷害忠良，无所不至。将中丞朵儿赤并萧拜住织罗诛杀；又以温迪罕尝赞其事，坐以减死之罪。为平章赵世延远任蜀省，令人诱说伊房弟胥益儿哈呼，将赦前干名犯义虚妄事情，排陷陈告，差人勾唤，赴都对问，行至中途，遇诏赦释免。又行差官催促到部，令伊门下心腹人尚书答里马失里，非法锻炼，勒要招服，锁发前去。三不剌复还大都，凌虐枉禁，前后三年，意逼自裁。本官刚明自负，不为匹夫自经沟渎之事。其原告人自知诬妄，不敢面对，因此在逃，根勾不获。为本官患病，奏奉圣旨，保管在外。刑部议拟：胥益儿哈呼讦告房兄赵平章，逐项事理，俱在革前。原告人在逃百日之上，依例革拨改正。蒙中书省闻奏，令还家养病。兹者钦遇圣天子登极之初，眷念忠良枉罹刑害如朵儿赤、萧拜住、温迪罕等，首降德音，特与昭雪。其平章赵世延，即与中丞朵儿赤等一体，中外共知，理宜辨正。本官庙堂伟器，柱石良材，省台出入垂三十年，劬瘁焦劳，幸脱虎口，似此老成，盖未易屈指也。江南行台已尝辩明，如蒙奏闻擢用，允惬舆情。(录自《至正集》卷七十六)
辨廉使刘藻
绳愆纠缪，固为宪治之常；美化移风，尤系人伦之重。故经典着子为父隐之训，而法律有许相容隐之文。诚以教化乃刑政之原，而名义又教化之本，使其干名犯义，讦证皆实，其于治体，所伤已多。有是非未分，曲直不辩，抱没齿之究者乎？圣朝明诏天下，着为定例。承宣奉行者，其可忽耶？伏见前淮东道廉访使刘藻，皇庆元年因扬州路包办酒课不便，本官力言议减瓶花价钱，遂忤意。本道蛮子监司受讫酒户赵胜中统钞三百锭，经宿行，至公厅，唤到与钱人赵胜等取问，指出上下官府钱一千五百五十锭内，刘廉使下家口周来安钞五十锭，就令赵胜等具状首告。此时并无刘廉使名字，为周来安出外，本官自行根唤送官。省台委官追问，状外逼问供指，曾令周来安将钞一百锭过付本使收受，未见虚实，将刘廉使监收，之后纔将周来安勘问，勒指伊使。本人不禁苦禁，符同强正，将刘廉使抑勒招承，追赃到官。事未结正，钦遇原免。延佑三年，奉使宣抚，巡历淮东。耆老士庶并赵胜等列名陈辩，及淮东宣慰使孙通奉等洞知情伪，皆为辩白，于今十有余年尚未改正。窃惟刘藻历有年，报效无愧，凡平居之自守，亦人之稔知；不幸枉被赃诬，名节扫地，含冤无诉，垂老可怜。假使原赃果有，即系奴证其主，不惟有伤风化，抑且违别诏条，甚非朝廷美教化、厚风俗之初意。兼原状初无本官名字，即系节次状外展转供指数目。即此二端，则是非判然矣。如蒙悯其无辜，特与照勘改正，庶几诬构得明，而公论有在也。(录自《至正集》卷七十六)
纠中丞等
人臣之恶，莫大于无君；春秋之讥，尤严于与国。故汉诛梁冀，而其故吏宾客免黜者三百余人，朝廷为空。诚以恶逆之人，无罪可拟，其恶人之徒，虽有轻重不同，而在所必论者也。先王立法，坏其室、污其宫而焉。宫室何知，必坏必污而后已，以逆恶之所尝居也。居且若是，而官为台察出其门下者乎？原恶帖实，其罪弥天。今虽诛戮，门下人数在百司且不可。其在风宪，如中丞某者，自宣徽院与之周旋，继而援引入台，由侍御递升是职。比者本贼为恶之后，将本官呼召驰驿，前赴上都，盖亲闻其事矣。本贼既为知院，幸而出台，又于九月廿一日盛其鼎烹，赴宅相贺。恶逆如此，忍犹媚之。经历某谄谀轻薄，素非历练，阿附进用，遂掌宪幕。监察御史某某某皆非风纪之才，徒为本贼牙爪而已，其为门下，所共知。具呈闻奏，区处施行。(录自《至正集》卷七十六)
辽王
尝闻《书》曰：「惟辟作福，惟辟作威。」言天子可以作此也。朝廷仁厚相承，匹夫但犯死罪，有司再三详谳，必待奏可，乃敢施行。宗主同姓，为国藩屏，任之固重，至于生杀之柄，虽匹夫有罪，亦不敢僭，而亲族贵重出于匹夫万万者哉！近按忒不花太子等，尝与恶逆，此在圣上躬断者，尚且会集宗亲共议处置。比者脱脱辽王，擅杀亲族八里牙等，实违太祖皇帝大法，不闻有所处置，内外无不忧疑。若不早正其罪，则号令倒置，威权下移，祖宗法度，自所不行，启将来之衅，实关宗社之大计者也。卑职忝居言路，义不容默。(录自《至正集》卷七十六)
锁南
尝谓有功不赏，有罪不诛，虽唐虞不能治天下。如奸臣帖木迭儿蒙蔽先朝，专权政府，包藏祸心，离间宗室，妄作威福，诛害大臣，使先帝孑然宫中，以致贼臣帖实等乘衅为逆。其子锁南亦与其事，兼本人阴险狡猾，陷害台谏，附凶党恶，罪不容诛，已经纠呈闻奏。今奉命乃令杖，物议喧腾！非示极刑，曷伸邦宪！乞赐早正其罪，仍命辞臣声逆贼等罪恶，昭告天下，以快元元之心，天下幸甚！(录自《至正集》卷七十六)
班丹等
尝谓佞人不远，实妨日月之明；早办或亏，必致冰霜之渐。近者奸臣帖木迭儿之子班丹，因取受李文郁等钞锭事觉，奉旨追问，征赃到官，侥幸遇免。及刑部尚书不答失里、徽政院使哈散儿不花等，俱经断罢追夺，窜逐得罪。朝廷之人，理宜屏弃。班丹之兄八里吉思之欺君，弟锁南之为逆，俱已诛戮，籍没家赀；观音奴亦以赃杖一百七十。一门之内，父子兄弟险愎凶恶，无所不为。今班丹既以不叙，不答失里、哈散儿不花等各曾经断追夺流徙，当杜门不出，悔过思愆，兹乃出入宫禁，密近清光，偃蹇轩昂，腼然无愧。圣天子即位之初，亲贤论道，思致太平。而此等奸凶，岂宜在侧？其余似此犯赃经断之人，即系一体，宜从宪台照勘，闻奏屏黜，实防微杜渐之一端也。又班丹弟锁住见任翰林学士，同修国史。朝廷实录，理宜严密。其父子凶恶如此，岂不载纪？而令其弟在中亲与其事，甚非所宜。亦合明白奏闻废黜，及无令出入宫禁，天下幸甚！(录自《至正集》卷七十六)
帖木迭儿门下等事
窃谓刑赏者，人主之大柄，有国盛衰之所系也。故刑一人而天下服，赏一人而天下劝者，当其实也。苟有功不赏，有罪不诛，滔滔横流，日复一日，其祸有不可胜言者矣。《书》曰：「惟辟作福，惟辟作威。」此言天子之事也。臣而盗弄，所作虽当，犹至于害家凶国，颠倒错乱，岸然横恣者乎？圣朝混一区宇以来，言大奸邪，必阿合马、桑哥之徒，如帖木迭儿者，兼诸人而过之。今治化更新之日，其人虽亡，其流毒遗恶伤国体而妨新政者何限？无以变之，则其流害恐未易竟也。至若平章王毅、右丞高昉等，备位台辅，而以短少粮数仓官所职之事，追夺所受宣，尤公论之不惬者。其门下同恶之人，先因本官事发，一一斥逐；及其再入中书，朦胧奏启，一一征还。滥授骤升，非其才而忝要者有之。各人含其私恩，必不能尽忠于国。昔梁冀败，故吏宾客免黜者三百余人；朝廷为空，盖古今之共怒者也。帖木迭儿之恶，死有余辜，侥幸获免，虽是非邪正播告明白，而天下之愤，尚未少泄。拟合剖棺戮尸，将妻子家属迁徙远方，以谢天下。应被诛谴人数，从省台委官，一一照勘，有冤抑者即与昭雪，殁亡者加以褒赠。流窜者留京师，亦非所宜，合窜放远恶地面，女子分配彼中流囚，男子在彼居作，永不放还。帖实之妹系是祸根，勿令污染宫壶，即日逐出，从朝廷议拟区处。应系各贼门下人员尽数照勘，显示黜斥。如此，则刑法适宜，奸邪知畏，神人称快，国祚永康矣。圣上践祚之初，首宜以服人心安百姓为务。此事既行，则人心自服而百姓自安矣。(录自《至正集》卷七十六)
恶党论罪
近为帖实恶逆，狗彘之所不伍，枭獍之所不为，历代之所未闻，天地人鬼之所共怒，止戮其身，未快人意。合依古法，尽诛本族。坏室污宫，遣逐其妹。其余但犯知情贼徒，等第论罪，已尝论列。除帖实之弟并子已行诛戮外，其余一切未蒙施行。民心疑骇，不满所望。窃谓国家有非常之变，必以非常之法治之。如帖实者，身为台端，兼领数职，妹为君配，已正位次，先帝待之，情过骨肉。其余各贼，皆累世富贵，义同休戚。而怯薛官员，又腹心股肱之托。其赤子帖木儿，微贱匹夫，位极宰辅。子女玉帛，房室田园，不可胜数。荣遇眷养，无以复加。纵不报效，忍为寇雠？自古宫闱之变，未有若是之惨者！兴言及此，痛心陨绝，待以常法可乎？且寻常杀人，罪必处斩。各贼所犯，当何法以加之？若苟且如此，更无施行，不惟神人□望，威刑失宜，继今以往，何以为国？区区臣庶之心，亦知大臣必命圣上，而圣上英断，必有以处之，然而不可缓也。为今之计，当一震威怒，显示大刑。凡与帖实同谋之人，皆合尽诛其族，拆毁居室，为污池。其余不系同谋而但犯知情随从者，等第论罪。其家属籍没者即与征还，黜罢者即与收录，所追王毅等宣即与给付。门下之人在风纪者，其不可用，固不待言；其散在大小庶司职役者，合照节次纠弹姓名，并延佑七年取回各人文案内数目，及当时见在两都就用续用各人员取勘见数，明示黜降。其太师监修国史僚佐、通事、译史、椽史、宣史人等，无非以贿得之，拟不叙录。职官取充者，止理旧资本府□□□月日不与准算。则天下之人皆知公论之有在，天网之不漏。是非邪正由是益明，而奸邪之徒亦知所惩戒矣！(录自《至正集》卷七十六)
正始十事
窃谓《春秋》王即位大一统而谨始也，盖为政莫大于谨始，未有不正其始而能善其终者也。钦惟今上皇帝，以圣神之姿，嗣大历服。凡在有生，孰不忭跃，思见一新之治？夫继政之间，圣圣相承，帖然无事，犹必厉精更始，思有以耸动天下之视听，处大变之后者乎！自非举纲撮要，因事制宜，则必迂缓不切，何补于治。卑职忝当言路，不敢烦琐，谨以十事切于新政者，具列于后。
一曰傅翼太子。盖闻太子，天下之本，择人傅翼，实有国之急先务也。贾谊谓选天下之端士，使与太子居处出入，生而见正事，闻正言，行正道，左右前后皆正人，不能毋不正。
又曰太子之善在于早谕教。夫心未滥而先谕教，则化易成。此古今不易之至论，而治安长久之上策。钦惟今上皇帝春秋鼎盛，万年发轫之始，天地祖宗社稷之佑；太子金玉美质，天性聪明，泰山盘石之基也。当此嗜欲未开、心术未定之时，首宜选择正人端士以傅翼之，教之以祖宗宝训并汉人文书，使知创业之艰难，治乱之成，培养德业，习与性成，则本一正而天下定矣。
二曰选择长官。盖闻家之隆替，在于主家之人；官之废兴，系乎长官之责。如中书之总机务，枢密之握军政，台宪之司风纪，为之责者，可谓重矣，当于蒙古人内选择老成历炼、敦厚公忠者用之。苟得其人，又宜久于其任，责之以必成，则天下之事庶乎有济。世祖皇帝时，为台省官有终其身者，故当时之治，视古无愧。其六部、二品衙门、行省、行台、宣司为首官员，俱合一体委任。虽然，此特末耳，请以其本言之。国家每用大臣，未尝不难其人，盖以储蓄培养之无素也。深山之木，必参天而后胜大厦之栋梁，此岂一朝一夕之所致哉？若急于用，而以拱把之木为之，不惟摧折不堪，而倾覆被害者多矣。培养之道无他，在乎学校而已。世祖皇帝用许鲁斋为国子先生，当时蒙古生员教育成材者何限！至于怯薛鹰房，皆知所谓三纲五常。今之学者，不过粗识文字，又复废之，使乳臭之子骤膺重任，礼义廉视为何物？惟欲保其富贵，又安知君臣之义？堕事陨身，乃其宜也。今后拟合令蒙古人员子孙弟侄必须入学，培养教育，使之有成，而后量材授职。他日必有出类拔萃之才出，为国家之大用，其至下者，亦必知君臣之义。此似迂而实切于事者也。
三曰宫禁通籍。盖闻千金之子，坐不垂堂。万乘之尊，岂宜无备？故深居九重，宫室宿卫严肃周密者，盖以豫备非常，为祖宗社稷万年计也。《周官小宰》治宫禁之法，而《刑统》阑入，罪有等差。我朝立国，宽厚相承，凡有朝贺，虽臧获之徒皆得直至廊庑，纵观行礼。平居无事，大臣奏对之时，亲随吏卒皆得入内。虽恢洪无外，大示宽容，而小人何知，不可不谨。其司门禁者，惟视衣服之美恶而出入之。朝士恶衣，捶楚交下；卒隶鲜服，往来自如。贵贱无分，一至如此！且禁之为言，禁也，禁人而使之不得至也。今一切不禁，而禁卫之设果何为哉？拟合截日令省部约会合干衙门，参酌汉唐之制，立通籍之法，其于事体关系最重。
四曰削去兼领军职。盖闻总揽威权，乃人主之事。臣下责任，岂宜使之有出位过分者？故太平则注意宰相，有事则责成将帅。世祖皇帝立中书省以总机务，立枢密院以治军旅，治民者不与兵事，治兵者不与民事，其所以防闲之道，截然有不可犯者。迩来渐至紊乱，如元恶帖实，既为台端，又领军卫，虽包藏祸心固不易测，而恃威藉权实由乎此。常人之情，手有鞭杖则思棰击，无是物则无是心也。又如欲击人者，空拳赤体，虽欲奋作，人得以制；一旦被之以铠甲，授之以兵仗，则无所不至矣。拟合照勘各衙门官员，凡兼军职领各卫者，皆与削去，以消奸宄于未萌，且为无知小人之福。
五曰太平武备。盖闻有文事者必有武备，又曰有备无患。夫天下之患，莫大于无备。山居有虎狼之患，则高其垣墉；富家有盗贼之患，则坚其扃鐍，而为天下者乎？备之之道，若治兵尔。夫折冲御侮，使四海为一，亿兆晏然，虽大奸雄不敢轻发者，独系乎此而已。承平日久，恃其无用，卒日以惰，将日以钝。将帅袭其父祖，旧部例皆膏粱。乳臭之子，声色是务，朘剥是习，至有不能挽弓者。士卒非老病则幼弱，非影蔽则雇代，器仗之颠倒不知，所谓搏击刺之法？其军户消乏，奥鲁官不知存恤，管军官日复侵削，困苦疲弊，无以供军需、应屯戍者，滔滔皆是也。天下无事则已，一旦或用，则何以哉？拟合令枢密院讲究拯治教习之法，先自五卫，次及天下屯戍去处，必使官知调度，士知战，不可因无鼠而养不捕之。此太平之先务也。
六曰逆贼妻妾。盖闻有非常之变，必有非常之法治之。比者元恶诸贼，蒙朝廷恩宠，虽海岳不足以喻其高深，而怯薛之设，又腹心股肱倚托无疑者。一旦如此，赤其九族，未足以雪天下忿怒之万一。钦惟今皇上奋雷霆之断，尽歼枭獍，襁褓之子，殄灭无遗，京师万民鼓舞忭跃。但各贼妻妾尚未区处。各贼存日，同享富贵。其夫所犯，盖历代之所未闻，天地人鬼之所共怒。不以非常之法治之，譬犹被万斤重物之击而以寸莛报之。拟合将同谋诸贼妻妾一体论罪，或流窜远方分配流囚。其诸人索要为妻，仍享富贵，一旦又遇祸变，视夫家如传舍，狃翫诛戮，恬然自安，使纲常扫地，痛宜禁止。索者奏者俱坐以罪，庶几刑罚轻重适宜。
七曰颁诏以正前赦。盖闻令出惟行不惟反，此常道也。不得已而处天下之变，必欲泥于古而蔽于常，则亦不通之甚矣。比者各贼恶逆，传闻四方，震骇物听。既而诏告天下，除杀祖父母父母、妻妾杀夫不赦外，其余如谋反大逆、奴婢杀主皆与释免。百姓闻之，不得不为之疑也。岂知各贼雄据两都，或握兵权，或操省印，或在宪台，布满要地，号令百姓。乘舆远在数千里外，朝廷一有轻举，则居庸之关不守矣。当时危急之势易于反掌，虽恶逆授首在理可必，而两都生灵先肝脑涂地矣。圣上沈机远谋，宸断有待，不欲轻发，贻害百姓，故以宽恩而释其疑，使恶逆之徒有以自安，不至狂肆或生他变。及神机之发，诛殛元恶，特烦一介之使尔，此自古圣王之所不及也。然而先行诏书已遍四方，百姓不知，将谓谋反大逆、奴婢杀主皆可徼幸获免。拟合再诏天下，使知恶逆之授首，以大慰心，其有谋反大逆、奴婢杀主者，亦合复追入禁，为万世纲常之助。
八曰帖木迭儿家产。盖闻刑赏者人主之大柄，有国盛衰之所由也。近籍没帖木迭儿家产，生前所授诸王各人等钞物金银，不可胜数。其为奸恶，不待缕陈，故以刑赏大节论之。其杀失列门、也里失班当其罪者，矜夸为功。至于拜住、朵儿只、贺伯颜，天下皆知其无罪，盗弄威权，致之必死。监察御史琐玉儿、哈的迷失、观音保、李谦亨等，成珪虽以言事忤旨，而其子唆南适为治书，观音保又尝发其刘司徒事，是以父子表里媒孽，使四人竟坐诛窜，则嫁怨于上。又复阴党逆贼帖实，致先帝暴崩，皆帖木迭儿为之张本也。近奉圣旨，免其抄籍。圣上励精图治之初，刑赏大节，尤当得宜。拟合依旧断没其诸子家产。先因事发获免之后，分张别居，足见豫为三穴之计。合依哈散诸子例，一体籍没，仍将家属迁发远方，以谢天下。
九曰籍没以补经费。窃谓臣下奸邪既正诛戮，闾阎疾苦首宜讲求。迩者巨贪宿恶以次诛锄，籍没其家，动以万计。是为蒙蔽奏请，无补经费。监察御史建言明立卷册，拨付省部，以助经费。果有特奉赏赐，经由中书明白奏，然后放支，钦蒙允许。近为帖木迭儿恶迹败露，籍没其家。本人之恶，盖不待言，其家之富，又天下之所共知者，云南、吐蕃之杀夺，中书、宣政之掊克，卖官鬻狱，滥赏冒支，其目虽多，无非朘剥生民膏血而致之者。因是而行惠民之道，是亦惠而不费者也。圣朝富有四海，岂待区区盐价方得丰裕？旧价每引添至□□已极矣。本人要功言利，再添一锭，致令其价翔涌，百姓一日而不可无者，坐令艰食，盐课因而恢办不前。又江南无地人户科着包银，每户额纳二两，折至元钞十贯。虽曰验各家物力品答，均科解库。铺席殷实之家，固不为无，而贫下小户，何可胜数？所开铺席本钱有不及一锭半锭者，例以无田地有营运科约，实为不堪至治三年之数，钦蒙免征而其额故在。帖木迭儿及诸子，并已籍没失列门、也里、也班、黑驴、哈散、小罗也里牙、阿撒尔不花等家产。又至大四年三月十八日至今，应系赏赐臣下断没钱物、田土、房屋、人口，尽追还官。计其总数，共有若干，拨付省部收掌；将帖木迭儿续添盐课并科包银放罢，不惟民力少苏，又且各处盐课易办。昔梁冀败，收其财货，减天下税租之半，散其苑囿，以业穷民，古今称美。今化瑟更张之时，天下方拭目以待，此其大者也。
十曰撙节无益之费。盖闻去奢崇俭，乃能化民；节用爱人，可以裕国。朝廷之于财用，盖一日而不可阙者。虽自古极治之世，亦莫非取之于民，但取之有道，量入而出，故国无匮乏，民无疲困。中统至元之初，南供大军之需，北给防守之费，方且廪有余粟，帑有余财。江南既平，江淮之财用库藏之，蓄积暴露于外，未闻一毫无功之赏，一丝不当之费。至大以来，赏赐不赀，造作不节，与夫其余一切蠹财之事，不可枚举，而经费始有不足之患矣。故累年以来，每以银粮不敷为患，益求所以生财之道，至于囊括茧丝不遗毫发，亦复不足者何哉？特用之不节尔。民为邦本，本固邦宁；财用不节，害必及民。圣上践阼之始，当近年多费之余，承其弊而革之，诏告天下，但凡系官工役造作停罢，此蠹财之尤者而先去之，得节用之大者矣。天下生民，不胜幸甚。宜令中书省讲究，凡如造作之蠹财者，皆明白条具，逐项撙节。依世祖皇帝用财之道，则四海家给人足，此新政之最切者也。(录自《至正集》卷七十七)
马祖常
　　　建白十五事
窃惟古者建立言事之官，非徒擿拾百官短长，照刷诸司文案，盖亦拾遗补阙，振举纲维，上有关于社稷，下有系乎民人。礼文风俗，治体所存；名爵谥赠，政理斯在。教化有方，则善恶自别；设施有法，则缓急自明。重谷则农自勤，定制则官自守，修武则先恤兵，严事则可劝吏。事欲究其本末，言似涉于繁芜，统论难悉，条析易陈。所有建白一十五件，逐一开具如左。合行具呈宪台照详，伏请闻奏施行。
一、夫惟天子者，上承天地，下绍祖宗，社稷是寄，黎庶是戴，崇高尊大，无与比隆，奉养当极其精美，保爱当极其严密。大而一饮一食，小而一嚬一笑，若调摄圣体，凝顺中和，则清明在躬，淑善咸应。钦皇上仁心如尧，俭德如禹，伏愿重以承天地祖宗之鸿业，于进御之间，当以玉食宜乎荣卫者为先。至于酒醴，固是谷麦所酿，然更乞于进御之际，命近侍臣邻思一献百拜之义，则天下生灵不胜幸甚。
一、郊祀者国之大礼，在古所隆。钦惟圣上仁慈孝敬，度越百王，伏愿今后郊祀之日，大驾亲有事于南郊，亲裸于太室，则天地答贶，神明降禧，薄海内外，咸仰圣德太平之福，群生幸甚。
一、大内正衙，古之帝王朝百官之地，今大明殿是也。观阙盘郁，城雉缭环，祖宗之所御，黎庶之所瞻。今圣上谦德弥恭，尚居东宫之旧，窃虑民物观听，有所未喻。伏愿赐御大明正衙，镇服华夏，统体天地。何以言之？譬日月星辰，顺居次舍，则万物被光，群生仰明也。
一、百官朝见奏事，古有朝仪。今国家有天下百年，典章文物，悉宜粲然，光于前代。钦遇圣上文明之主，如科举取士，吏员降等之类，屡复古制。惟朝仪之典不讲而行，使后世无所监观，则于国家太平礼乐之盛实为阙遗。且夫群臣奏对之际，御史执简，史官执笔，缙绅佩玉，俨然左右，则虽有怀奸利、乞官赏者，亦不敢公出诸口。如蒙闻奏，命中书省会集文翰衙门官员究谓，参酌古今之宜，或三日二日一常朝，则治道昭明，生民之福也。
一、古之为治，盖有礼乐，非徒事刑法之末也。夫有道之世，措置施设，悉存礼乐之义。钦惟圣上君德昭然，孝慈纯备，向居潜邸，招致天下儒学之臣，延纳海内知名之士，礼乐文物，洽乎圣性。故践位以来，进儒术而抑吏道，珍禽而绝游畋，清心寡欲，民物丰阜，其用儒之效，固已验矣。独未闻今皇图左右，天下儒学之臣有几？海内知名之士有几？伏愿宪台闻奏，乞赐依准治古之法，命朝臣集议典制，请行皇太子视学齿冑之礼，明示天下教化之本。虽道德之躬，仁孝温文，固已笃至，然闻见习熟，又在熏陶。此实系国家万世之福。卑职先上章疏，特请选择师傅左右之人，至今未蒙施行。然区区之情，实念及此，不胜切至之甚。
一、中书省、枢密院、御史台三府椽史，虽职掌文书，亦日佐大臣理政务。伏请闻奏，设立律学、算学博士，命随朝二品三品正流衙门吏人，欲求转补三府掾史者，就其所业，于律学、算学博士之前应试，依科举，差监察御史监试，吏、礼部官知举。每一周岁试举一次，则三府有得人之实，下无躁进营求之私。试中之人，不必限以出身之高下。不中者，发下本役，考满不得过从七品。仍预照会施行，则立贤无方，公道不偏。
一、诸道宣慰司，除吐蕃、南诏、两广、福建外，如淮东、浙东、荆南、山东四道，并为无用，徒月费俸廪坐养官吏而已。如依准前代之制，就令一道重镇路分总管、达鲁花赤，带受本道宣慰使等职名，铃辖数路，上不烦朝廷虚设职官人吏，下不使数路官府牵制烦复，无益于事。
一、诸翼军官，自万户下至百户子弟，承袭父兄之职者，合参酌古今之宜，设立武举，并须习学兵法武艺。如蒙古、色目人，只试以武艺，如愿试兵法，中者陛阶。汉人兼试兵法武艺，中式者方许承袭。如布衣之士，愿试及中者，于各翼或不叙或户绝等歇空相因名阙内擢用。如此，庶使武备不弛，军政稍严。保大定功之事，为体不轻，必若今日难于更张，则四方宣力老将既已病死，承袭骄脆子弟，但知酒色裘马为华好，一旦真欲冒矢石报干戈以犯勍敌，不惟本人自取肝脑涂地，从军将吏死复何辜？卑职历观前古之，其祸患弊病，未有不生于太平之世。窃虑及此，伏乞施行。
一、司徒、司空，皆古三公之流，人臣名爵无与此位比者。圣上践祚之初，沙汰冗滥，尤慎此官。近岁屡有杂人等如沈宗摄、汪元昌辈亦受司空、司徒，窃虑天下后世传为口实非便。
一、亲民之官，守令为急。然守令者，缘系朝廷迁除之人，才或不良，心亦知惧。而行省所差，府、州、司、县提控、案牍、都吏、吏目、典史之徒，往往恃其名役之细微，纵其奸猾，舞文弄法，操制官长，倾诈庶民。盖此徒出自贴书小吏，数十年间，转充是役，卑职顷居田亩，尝闻此等言曰：「我等身无品级，孑无荫叙。」原此初心，谓之无赖。而今窃弄府、州、司、县之权，剥刻单弱，以肥其孥，良可悯叹。如蒙闻奏，命中书省除各路存留流官、经历、知事、照磨外，其余革去。请参酌古制，令各州判官、佥书、州事，各县主簿，勾稽本县文簿。实为官制不紊，体统稍均，人既有名，事自不苟，为系于民不细，伏乞施行。
一、命将守边，国之司命。然御将之方，当尽其道。毫铢一失，利害悬绝。要先知其艰难劳苦之情，平居使之顺其逸乐，略其深文密法，而不责其小廉曲谨，然后效死也易，是为御将之道。夫将，不可不择也，择而用之，勿疑。不疑则专，专则重，重则可倚。倚之而不效，则召而杀之。无轻召之理。今近岁连召北边大将，似涉轻易。古语云：「临敌易将，非策也。」窃虑及此，伏乞闻奏施行。
一、汉军征戍岭海之南，岁病而死者十率七八。其所属军官利在危殆之际，必用资财拟指军人北方本家，所有孳畜田产，厚息借贷，准折还纳，终致破产，不敢有词。夫以世袭军官，蚕食部下行伍，深可哀痛。今后如蒙将在岭海及漳、汀等数处征戍军人，果有病患，除官为看医外，其贫苦阙用之人，比及取发封装以来，宜令本处有司约量借放封装，到日拨除还官，并不收息。或应借贷而不借贷，不应借贷而借贷者，从本道廉访司体察究治。如此，庶不致中原军户日蹙，军官日富。
一、侍卫亲军，根本所系。宜令各卫指挥使立时教阅，练习武艺膂力，训养精锐，则万一仓卒得用。仍除镇卫守把外，一令与官员作工盖造，役使劳苦。幸甚。
一、太常定谥，古今美制，欲使奸人知惧于死后，善人有劝于生前。近岁谥号之称不公殊甚。如今后太常定谥不公，宜令监察御史纠弹，庶使舆情稍伸，国典不旷。
一、农谷，天下之本也。四民则以农为次，百货则以谷为首，操帛布之重轻，关生民之休戚者，谷为急焉！而近年工商淫侈，游手多，驱亩之业，就市井之末，盖为政者失劝农之道焉。令后乞将各路、府、州、县达噜花赤专管诸军，奥鲁、总管、知府、知州、县尹专劝农事。事既归一，功仍可就。更讲究重谷劝农之方，画一开出，行下有司遵守。如民有马、牛、骡畜递相食践田苗，并此彼争告田土疆界不实等罪名，及民间婚姻债负拖欠金银资财，许得以谷赎罪，准折轻之类。果有力田之人，县、州劝农官等，就于见在钱粮内，拨赏束帛豚酒，然后开申。不实者，许廉访司体察。如此旌异慰劳，行之数年，必有成效。(录自《马石田文集》卷七，明刊黑口本，收入《元人文集珍本丛刊》，下同)
请慎简宫寮疏
伏延佑三年十二月十九日皇太子正位，春宫百司上笺称贺礼毕。钦惟列圣继统，治功大洽，文恬武熙，百年于兹矣。圣天子高览古今军国之机，早建天下之本，日月之明，无以比德。皇太子殿下温文仁孝，天赋美资，急宜招延天下硕德雅望、文采博通之士，朝夕起居，以侍左右。辅养懿美，熏陶和，三代绍述，厥要惟兹。《传》云：成王始为太子也，太公为师，周公为傅，召公为保，伯禽、唐叔与游。目不阅淫艳，耳不闻优笑，居不近庸邪。及为君也，血气既定，游习已成，虽有放心，不能夺已成之性。今皇太子殿下春秋鼎盛，神明日强，道德之言，礼乐之事，当豫讲而速亲，其方不过求贤而已。伏乞今后议行建立宫寮之时，公集大臣，核求名实相副，端能调护羽翼储闱之才，以系四海之望。所谓下官臣仆，亦宜精择，而不可杂以商贾冗琐之流。天下休戚之源，实在于此。卑职草莱贱士，误被拔擢，敢不尽言，少纾重责。(录自《马石田文集》卷七)
论秦州成纪县等处山移事
伏见议遣大臣驰骋陕西，赈恤异，祈谢岳镇。卑职叨冒言路，敢有愚昧，谨用敷请：夫山移大变，实维天谴，是为不动之物而动。大臣以下各宜辞避官位，推让贤能，畏惧修省，表奏待罪，庶乎对越上帝，而为国绵延丕基，非但遣使祈谢、赈恤一方一隅而可弥也。窃又闻之，应天以实不以文。昔师旷对晋平公石言之语，载在方册，世世为监。今山移之谴，理无虚示。岂非在野有当用不用之贤，在官有当言不言之佞，所以感召不动之物而动，毒延庶民，甚可哀痛。且端本首善，在乎几微。万物咸遂，百职共宜，然后高下奠位，山川宅宁。伏乞宪台早为敷奏，任用贤才相应。(录自《马石田文集》卷七)
请量移流罪
礼乐刑政，治国之具。有一不修，则弛法度。钦惟国朝有天下以来，不嗜杀人，仁覆生齿，涵濡煦育，洽然太和。而于用刑，尤切慎重。然伏见近年颁降德音，中间屡无量移流徙之文。窃虑圣人爱物之仁，推恩未悉，有伤至化。夫大辟死罪，或被赦原释然归保妻子；而减死流罪，竟无宽宥，不得生还里闾，此岂法之平允哉？乞今后如有例合长流罪恶，别请定拟长流条例；其不应长流者，亦请验情轻重，度地善恶，每遇恩泽，辄行量移。如蒙检举典故施行，则天下生灵幸甚。(录自《马石田文集》卷七)
吴莱
　　　论倭
臣愚不佞，揆今之世，提封万里，东西止日所出入，南北皆底于海。边徼无烽燧之警，士卒无矢镞之费。外夷重译，乡风效顺，梯山航海，莫不来献方物。汉唐之盛，所未有也。然以倭奴海东蕞尔之区，独违朝化三十余年，奉使无礼，恃险弄兵，当翦其鲸鲵，以为诛首可也。而迄今未即诛意者，其有说乎？
臣切即前事观之，海东之地为国，无虑百数。北起拘耶韩，南至耶马台而止，旁又有夷洲纻屿，人莫非倭种，度皆与会稽临海相望。大者户数万，小者仅一二百里，无城郭以自固，无米粟以为资，徒居山林，捕海错以为活。汉魏之际，已通中国，其人弱而易制。慕容嵬曾掠其男女数千，捕鱼以给军食。其后种类繁殖，稍知用兵。唐攻百济，百济借其兵败于白江口，乃逡巡敛甲而退。今之倭奴非昔之倭奴也。昔虽至弱，犹敢拒中国之兵，今之恃险且十此者乎？向自庆元航海而来，艨艟数十，戈矛剑戟，莫不毕具，铦锋淬锷，天下无利铁。出其重货公然贸易，即不满所欲，燔城郭，抄掠居民。海道之兵，猝无以应，追至大洋，且战且。戕风鼓涛，汹涌前后，失于指顾，相去不啻数十里，遂无奈何。丧士气，亏国体，莫大于此。然取其地不能以益国，掠其人不可以强兵，徒以中国之大而使见侮于小夷，则四方何所观仰哉！唐太宗擒颉利而靺鞨来朝，太宗曰：「靺鞨远来，突厥既服也。」今倭奴不及于突厥远甚，若其内属，如靺鞨者又多，臣恐其有效尤于后也。
以臣度之，倭奴之国，去高丽、耽罗不远。今戍高丽、耽罗者，当不下数百万，戍庆元海道者，当亦不下数百万。比岁水教以作士卒之气，大舰数百，薄海上下，然迄未能以兵服之者，地绝大海险故也。以间往征之，三军之士，感激呜咽，誓不再见父母妻子。飓风连昼夜，大鱼跋扈，惊触篙柂，劲弩不暇发，囓舌相视，不幸而有覆舰之虞，衣衿结联，溺死枕藉，幸而一存，拔刀斫舷，手指可掬，虽亲戚不相救援，生死尚未能保，何暇较胜负哉？昔者隋人统五十二万人伐高丽，高丽终拒守不下，所恃者鸭绿一小江耳！今倭奴之强，固不如高丽，而大海之险，甚于鸭绿水者奚啻几十倍？其人率多轻悍，其兵又多铦利，性习于水若凫鴈，然又能以攻击为事。而吾海道之兵，擐甲而重戍，无日不东面望洋而叹。使其恃强不服，虽尽得而剿之，摧朽拉腐也，而彼乃肆然未尝一惧，非恃险也，何敢若是？吴尝浮海伐夷州矣，获其人三千，而兵不助强；隋尝浮海伐留仇矣，拔其城数十，而国不加益，何也？人非同我嗜欲，弗能生也；地非接我疆土，弗能有也。为今之计，果出兵以击小小之倭奴，犹无益也。古之圣王，务修其德，不敢勤兵于远，当其不服，则有告命之词而已！今又往往遣使臣奉朝旨飞舶浮海，以与外夷互市，是有利于远物也，远人何能格哉？魏文帝谓辛毗曰：「昨张掖献径寸大珠，今欲求之，曷若？」辛毗对曰：「圣王惟德之务。四夷毕献方物，求而得之，不足贵也。今不若罢我互市，从彼贸易，中国免徼利之名，外夷知效顺之实，计莫便于此。」彼倭奴者，心嗜利甚，我苟不以利徼之，虽不烦兵，犹服也。何以知其然也？汉建安中，鲜卑轲比能稍寇辽东三郡，其后来朝，则诘之，曰：「我虽外裔，亦人也。禽兽犹知择美水草以居，我人乎哉！前者守臣数徼我以利，使吾不得畜牧，吾故叛去。今反其法，吾故来。」又倭奴之人稍知文字，岂反不及轲比能耶？而独不知效顺者，此臣所以日夜扼腕切齿为朝廷惜也。
臣年长矣，每思傅介子、班超之所为，慨然叹息。使二子不自奋于绝域，未免为田里之匹夫，功或不成于汉朝，至老死亦无闻于后世。臣自揆不能如二子之智，而欲有二子之功，罪不容于死。幸而朝廷假臣一命，奉其告辞，得往喻之，亦一奇也。议者必曰：「向曾数遣使，犹不得要领。近自对马、绝景等岛渡大海，径趋太宰府，高丽、耽罗沮挠百出，留使臣不使遽见。中夜守护，排垣破户，喧呶叫号，兵燧交举。后虽仅得其使介来廷，终至渝平而不服意者，一泛使之遣未足以服之乎？」自臣观之，今则高丽、耽罗已服，所未服者，倭奴而已，然亦不胜其惧矣，故今遣使不可与向遣使并论也。臣必谓其王曰：「海东之地，曾不能当中国一大州，其兵之多寡，可料而知也。以今中国之盛，不即加诛于海东者，天子之德，不忍烦兵于远，非有爱于海东也。向者，王之航海而来，惊我海道之兵，且战且，王之辎重，丧失者太半，而我曾不损一毫。三军之士，忿然含怒，甚唯寐忘之。当庆元海道者，莫不被坚甲，跖劲弩，带利剑，飞舰蔽海而东，超足距跃，轻风涛万里之险，死生以问罪于王；兼之高丽、耽罗之，其识海道，习水性，与王国同，是王数面受敌也。然迄今未即加兵者，意王犹有人心，欲以礼义服之，又不忍烦兵以苦王，以故遣使臣来。今朝廷攻王之土地，非如伐夜郎，略朝鲜，可以置城守也，虽得之越海，弗能有也。宝珠金帛，积如丘山，不恃外夷之贡献也。殊方异物来献于廷，又不假王之重货也。罢我之互市，从王之贸易，是吾土地之所产，王反得而用之也。然王之名物，不译于舌人也久。边隙一开，市易且有禁，非王之利也。旦夕大兵且来，王必悔之。王若听使臣，是得效顺之美名，而免受敌之实患也。」此臣喻之之说也。(录自《渊颖吴先生集》卷五，《四部丛刊》本)
孔思迪
　　　请重夫妇之伦 【篇名由编者所加。】 
人伦之中，夫妇为重。比见内外大臣得罪就刑者，其妻妾就断付它人，似与国朝旌表贞节之旨不侔，夫亡终制之令相反。以失节之妇配有功之人，又似与前贤所谓娶失节者以配身是以失节之意不同。今后凡负国之臣，籍没奴婢财产，不必罪其妻子。当典刑者，则孥戮之，不必断付它人，庶使妇人均得守节。请着为令。(录自《历代名臣奏议》卷二百十四)
把的于思
　　　请停罢近侍诸臣奏请恩赐 【篇名系编者所加。】 
朝廷自去秋命将出师，戡定祸乱，其供给军需，赏赉将士，所费不可胜纪。若以岁入经赋较之，则其所出已过数倍。今诸王朝会，旧制一切供亿，俱尚未给，而陕西等处饥馑荐臻，饿殍枕藉，加以冬春之交，雪雨衍期，麦苗槁死，秋田未种，民庶遑遑，流移者。臣伏思之，此正国家节用之时也。如果有功必当赏赉者，宜视其官之崇卑而轻重之，不惟省费，亦可示劝。其近侍诸臣奏请恩赐，宜悉停罢，以纾民力。(录自《元史》卷三十一《明宗纪》)
盖苗
</div>
    <div class="pagination">
<a href="元代奏议集录_page21.html">上一页</a><span>...</span><a href="元代奏议集录_page17.html">17</a><a href="元代奏议集录_page18.html">18</a><a href="元代奏议集录_page19.html">19</a><a href="元代奏议集录_page20.html">20</a><a href="元代奏议集录_page21.html">21</a><span class="current-page">22</span><a href="元代奏议集录_page23.html">23</a><a href="元代奏议集录_page24.html">24</a><a href="元代奏议集录_page25.html">25</a><a href="元代奏议集录_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
