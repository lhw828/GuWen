<!DOCTYPE html>
<html>
 <head>
  <meta charset="utf-8"/>
  <title>
   潘司空奏疏 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   潘司空奏疏 - 第 5 页/共 5 页
  </h1>
  <div class="content">
   题为保留给由府佐官员事据江西布政使司呈奉臣批据九江府申详推官马贯年叁拾伍岁直隶苏州府吴江县人由进士除授今职万厯贰年拾贰月拾玖日到任扣该万厯伍年拾月拾捌日止连闰实厯俸叁拾陆个月叁年任满例应给由等因奉批仰布政司查报依奉查得本官任内转奉行委盘查清军及署徳化县印务问理过刑名等项俱各通行完报明白并无违碍议呈间又准本司分守南昌道左叅政郑一龙咨称本官呈奉抚按衙门批允委署奉新县印务縁由到司准此为照九江府属地当水陆交冲军民杂处词讼繁兴必须得人分理且本官职司理刑一应委办诸务正切倚頼今偶以地方缺官又委署掌奉新县印务似难离任相应保留呈乞照例考核等因备呈到臣据此案照先准吏部咨为酌议考课之法以肃吏治事内开在外官员除方面府佐照旧赴京有事地方照旧保留听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据该府申详前事就经批司查报去后今据前因该臣会同巡按江西监察御史赵从公考核得九江府推官马贯才本明敏用更沉潜推鞫慎而行法较若持衡谙练深而临事真同游刃允称厥职既经叁年任满似应给由但见奉明例府佐有事地方照旧保留今查该府地当孔道讼狱甚繁谳理全在得人且近因奉新县缺官见委本官署掌印务地方攸頼委应保留除令本官照旧支俸管事外伏乞勅下吏部再加查议如果臣等所言不谬将本官免其赴京照例造完牌册径自差人赍缴赴部覆核施行

　　考核县令疏

　　题为遵例考核给由正官事据江西布政使司呈称奉臣批据广信府申据上饶县申详本县知县王炳璇年叁拾伍岁直隶苏州府昆山县人由进士除授今职万厯贰年拾壹月拾壹日到任扣该万厯伍年玖月初拾日止吉安府申据万安县申详知县谭希思年叁拾伍岁湖广长沙府茶陵州人由进士除授今职万厯贰年拾壹月贰拾贰日到任扣该万厯伍年玖月贰拾壹日止永新县申详知县龚锡爵年贰拾玖岁直隶苏州府嘉定县人由进士除授今职万厯贰年拾壹月贰拾陆日到任扣该万厯伍年玖月贰拾伍日止临江府申据清江县申详知县郭惟贤年叁拾岁福建泉州府晋江县人由进士除授今职万厯贰年闰拾贰月初伍日到任扣该万厯伍年拾壹月初肆日止各连闰实厯俸叁拾陆个月叁年任满例应给由等因俱奉批仰布政司查报依奉行据各府县查得各官任内经管接管督征过各年一应钱粮俱已完解纳获批单附巻并无黏带未完违碍縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据各府申详前事就经批司查报去后今据前因该臣会同巡按江西监察御史赵从公考核得广信府上饶县知县王炳璇英标玉立雅操氷坚裁决不滞于冲繁抚摩能苏乎困敝吉安府万安县知县谭希思莅政无粉饰之文照事有担当之力恩威并着逺近咸称永新县知县龚锡爵清修雅志明练长才废坠举而百务改观惠泽流而四民共戴临江府清江县知县郭惟贤丰仪修爽志趣髙明褆身凛清白之操立政切苍赤之爱俱称厥职既经叁年任满相应给由但见奉明例正官免其赴京除令各官照旧支俸管事外伏乞勅下吏部再加查议如果臣等所言不谬行令各官造完牌册径自差人赍缴赴部覆核施行

　　报建完营哨疏

　　题为山冦寕息及时计处以防后患以图久安地方事据江西按察司分巡南昌兵备道佥事周思敬呈先奉臣案验行道依奉通详批允动支布政司库贮军饷银分发寜州造完铜鼓石守备衙门壹所哨兵营房壹百间用过工料银柒百两遵奉钦依行鄱湖守备邓子龙改任驻札本处讫武寜县造完黄竹洞哨衙门壹所营房贰拾间用过工料银壹百柒拾两叁钱肆分选委南昌卫千户郎光祖充本哨官奉新县造完百丈洞哨衙门壹所营房贰拾间用过工料银壹百伍拾柒两玖钱贰分选委本卫镇抚忻忠充本哨官靖安县造完双坑洞哨衙门壹所营房贰拾间用过工料银壹百伍拾捌两选委本卫百户唐复亨充本哨官新昌县造完黄冈洞哨衙门壹所营房贰拾肆间用过工料银壹百壹拾肆两叁钱陆分伍厘选委袁州卫千户李曽充本哨官并据分巡湖西兵备道副使吴从宪呈同前事督行万载县造完黎源洞哨衙门壹所营房贰拾间又増上坪营房伍间用过工料银壹百玖拾贰两陆钱肆分壹厘选委本卫千户陈道充本哨官本洞原有该卫屯田即令本哨官兼管约束催征以上备哨共拨过各县精兵柒百名各支原额工食招募土兵叁百玖拾名各支遣回原募浙兵工食共兵壹千零玖拾名分毫并无加泒百姓各营哨马共贰拾匹又动支无碍银陆拾柒两将寜州定江巡检司移置新昌县黄冈洞与本哨官兵相兼哨守守备官合用廪粮供应火药纸札及各衙门行移体式各官相见礼节俱经议处停妥各州县义总姓名选佥已定等项縁由册报到臣据此案照万厯肆年拾贰月拾捌日准兵部咨该臣会同巡按御史张条议前事本部议覆合于宁州铜鼓石地方添设守备壹员就以所举守备邓子龙调补定江巡检司改设新昌县黄冈洞地方合建营哨新添募兵并分布哨守更管屯田设立义总等件备行江西抚按衙门悉如所议着实举行等因奉圣旨是这弭盗条议着该抚按官督率兵备道着实行不许徒以建议了事钦此钦遵移咨到臣已经案行该道遵照督行完报去后今据前因该臣会同巡按江西监察御史赵看得前项营哨等事俱奉钦依创置完备即今官兵星布防御周严逾年以来地方寜谧此皆仰仗庙谟定筭致有成效如此臣等不胜感激今将工完縁由通行奏报

　　潘司空奏疏巻六

　　●钦定四库全书

　　潘司空奏疏巻七

　　（明）潘季驯 撰

　　○督抚江西奏疏

　　分理兵巡道务疏

　　题为仰遵明旨查议兵巡道务以专责成事据江西按察司呈奉臣并巡按江西监察御史赵各案验为残虐州官故违明旨枉道旷职恳乞圣明从重究斥以肃吏治以重民生事仰司即查该司各道官有职守混杂彼此牵制或偶因事奉勅兼管后遂相沿以为故事徒费文移闗白实于该司道无干者查议呈夺以凭会题施行奉此案照万歴伍年肆月贰拾日奉巡抚都御史潘案验据守巡南昌道呈称巡道原驻省城管理南瑞贰府巡务今奉钦依加以兵备职衔移驻宁州整饬戎务该州离省数百里尽伍日之力始可巡歴一往一来动輙半月巡道事务烦冗两院审録罪囚操练兵马出巡地方阅视城池事体关涉俱应相随宁州兵备有地方盗冦之责而复以巡道事务归之不免顾此失彼查得福建福州府巡道移驻泉州议将该道事务行清军道管理合无比照该省事例转与奏请令清军道带管分巡各依职掌遵照行事又据饶州兵备兼分巡九江道呈称饶南九叁府分巡原驻省会正徳末年以来因九江府濵临大江饶州府壤界鄱湖各添设兵备壹员驻札该府其南康府属肆县议将星子都昌贰县分属饶州兵备建昌安义贰县分属九江兵备各统辖至隆庆贰年将分巡道佥事裁革叁府巡务俱改并饶州兵备兼管今本道看得九江兵道仅止九江壹府伍县及九江壹卫而已惟本道所属饶州府鄱阳等柒县兼摄新建进贤建徳等县地方绵阔文移浩繁且如鄱阳之利阳镇余干之黄坵埠安仁之邓家埠浮梁之景徳镇素称盗薮连年失事前车可鉴兵备兼巡叁府未免有查盘审録累月经旬之妨一时地方有警势难朝闻夕回必至顾此失彼且九江府属与建昌安义去饶甚逺属官贤否止凭该府官开报素未识其面貌何缘定其妍媸况地方事务与册籍等项既申兵备又申分巡俱属繁费合无将分巡道事务饶州府属并星子都昌贰县听饶州兵备道九江府属并建昌安义贰县听九江兵备道各照管理似为妥便查得潼关兵备系直隶道分巡议带管同华拾州县分巡是西安壹府两分巡也广东惠州添设申威兵备即分巡惠州地方岭东兵巡道移驻潮州止分巡潮州地方是岭东壹道两分巡也今饶九地方均为要害兵备两员各任巡务揆之事体果与贰省相同乞赐会议题请施行各缘由到院备案行司即便会同布都贰司并清军守巡兵备各道从长查议具由通详等因依奉通行各司道查议间随准布政司照会蒙巡按江西监察御史许批据饶州兵备道副使郭孝呈前事蒙批布政司会同按察司守巡各道查议通详备照到司随该本司署印副使王象坤会同各司道看得宁州去省甚逺兵备职在诘戎若令照常回省巡歴汛地既难擅离而省会刑名鄱湖防御等项事务又系该道专责在彼遥制终属掣肘故分巡兵备贰道事务必须分督始便责成但清军道兼管驿传势难再兼查得屯田道先年兼管袁州兵备驻札彼地至隆庆贰年议并分巡湖西管辖屯田道回省止理原务即今事务颇简相应将分巡南昌道务并入该道兼理为便及查饶南九叁府分巡佥事于隆庆贰年裁革彼时以九江兵备兼管直隶安庆等处事体颇多故将巡道独并饶兵壹道今照饶兵道驻镇湖濵兼护藩封若令九江巡歴中有鄱湖间阻文移之往返不便民情之谘访难周亦属未妥况安庆等处近已改属徽宁兵备道专管九江兵备事务颇简今该道议将分巡事务饶州府属与南康之星子都昌贰县听饶州兵备道九江府属与南康之建昌安义贰县听九江兵备道各管理事体委果妥当具由于万歴伍年陆月贰拾贰日呈详奉巡抚都御史潘看得事干具奏务须详慎行令本司再会穏确通详依奉行间今奉前因随该本司按察使张大忠会同布政司左布政使刘继文右布政使徐中行分守南昌道左叅政郑一龙清军驿传道副使王象坤守巡九江道副使郭孝分巡南昌道佥事周思敬屯田带管九江兵备道佥事刘鲁都司署都指挥佥事朱家将覆看得巡道专理壹方岁当亲行周歴若地方寥阔不无跋履之难或权柄中分事多掣肘之虑所据南昌道巡务浩繁既不能越数百里而遥制兵戎汛地又不敢以案牍而擅离今议将分巡事务归并屯田道兼理该道专饬兵备控驭山乡庶事有责成官民两便至于省营会操鄱湖防御俱原属分巡先因巡道移驻宁州将省城操捕议行分守道管理今既议有巡道前项会操湖防仍合改令巡道专管及查饶州兵备道向因裁革九江分巡以道务属之总理但该府系藩封要地事剧民刁去九江道里颇遥更有鄱湖隔絶在饶兵道僻处该郡乃欲其迂回逺涉不免旷政劳民在九兵道坐制彼中每事复请决于分巡常致甲可乙否今议将巡道事务饶州府属并南康之星子都昌分隶饶兵道九江府属并南康之建昌安义分隶九兵道庶事体可无窒碍各属俱便奉行今奉明旨行查委当酌议合无呈乞题请将分巡南昌道印交付屯田道兼管南瑞贰府巡务并省城会操鄱湖防御原给屯田闗防壹颗仍存该道督理屯政之用宁州兵备道请给南昌兵备闗防壹颗管理南瑞贰府地方兵事饶州兵备道仍以原给分巡九江道印兼管饶州府属并星都贰县九江兵备道仍以原给兵备关防兼管九江府属并建安贰县各地方巡务并将南昌九江饶州叁道及屯田道各勅书照依今议分理职务添入各换给壹道以便钦遵行事斯职守不致溷淆政体可期画一矣等因并据江西布政使司呈称本司各分守等道见今职务并无牵制应议事理其南昌九江贰道兵巡职务又经会同按察司并守巡各道重复查议允宜题请等因各到臣据此案照先据守巡南昌道左叅政卢仲佃佥事周思敬整饬饶州兵备兼分巡九江道副使郭孝各呈前项缘由案行该司通行会议间万歴伍年玖月拾柒日准都察院咨准吏部咨该巡按山西监察御史田题本部复议节奉圣旨二司官有职守混杂彼此牵制或偶因一事奉勅兼管后遂相沿以为故事徒费文移闗白实于本职无干的都着抚按官分定画一具奏请夺务在明职守省繁文以称朝廷尚实责成之意你部里还通行与他每知道钦此钦遵移咨到臣又经案行布按贰司通行各道查议详报去后今据前因该臣会同巡按江西监察御史赵议照宁州聨络万山饶郡濵临巨浸俱系寇盗渊薮每每乘间窃发去岁宁州山贼白昼横行该巡按御史张叅题吏兵贰部复议节奉圣旨该省抚按官前已题奉钦依将兵备官専住宁州如何又纵令安坐省城不行移住以致失事且不查究钦此钦遵又饶州淮府建昌王被盗失印虏财亦该吏兵贰部议拟俱荷皇上大奋干刚特赐黜降葢诚洞见夫宁饶多盗之地兵备官应有専责不得擅离也然以南昌兵备而兼分巡则各属不免有巡歴之行固难専驻宁州以饶州分巡而兼管九江则九江不免有巡歴之行亦难専驻饶郡况道里之相去既遥而文移之闗牒不易以附省之讼而聴理于宁州穷民累疲于跋涉以江道之事而复详于饶巡批答每苦于异同凡此之类皆属掣肘今据各司道所呈在南昌道则欲分职而任析兵巡为贰途在饶州道则欲分地而治合兵巡为壹事所请虽若异形而要其専任之心则一葢会省不可无分理之官九江可无遥制之道南昌兵备以有分巡而得安心于兵防饶州兵备以无九江而得専力于职业官不益而自足政不扰而易行揆之事体俱属允当伏乞勅下该部再加复议如果臣等所言不谬将分巡南昌道印信交付屯田佥事兼管南瑞贰府巡务并省城会操鄱湖防御而屯田闗防壹颗仍存该道督理通省并池州府各屯政原务宁州兵备佥事另铸给南昌兵备闗防壹颗聴其専饬南瑞贰府戎事并照原议所辖瑞昌及兼制湖广兴国通城崇阳浏阳咸宁平江等陆州县盗情饶州兵备副使即以见领分巡九江道印信兼管饶州府属并星子都昌贰县分巡事宜及照原议兼摄新建进贤建徳等县地方兵戎原务九江兵备副使亦以见领兵备闗防兼管九江府属并建昌安义贰县分巡事宜及操捕船厂等项原务其南昌饶州九江叁兵备官及屯田官各勅书照依今议分理职务増入各换给壹道以便钦遵行事仍申谕各官専驻汛地凡越境叅谒陪巡等项一切禁止庶分理明而职守不致溷淆责任専而事体亦无牵制矣该部覆奉圣旨

　　报擒屡奉钦依擒拏首贼疏

　　题为擒获节奉钦依照拏首盗事据江西按察司呈详问得贼犯壹名李大鸾系南昌府武宁县人状招大鸾赋性骁勇惯使刀鎗兼谙法术星命素行不良嘉靖年间同不在官妻叶氏及前案监故父李显芬投住本县别案问徒陈健荘居与湖广获斩贼首罗朝广伊见获恩男罗壹保各不合不务生理伙同前案问斩詹孔舜王友约潘起鸾潘起鳯吴子明卢本江张足伍彭贤明杨汝珰孙贵柒杨鳯鸾卢尚巍陈青云杨汝章余俊耀李位袁福玖王井郑南壹罗贰保脱逃卢矮子未获罗朝旺罗朝友杨青山黄由贵等先在阵杀死长牙仔罗朝鳯曽寅牙仔刘麻子获故温守进卢尚孙卢尚崇等出没奉靖宁武新万及湖广平江兴国浏阳等处刦虏人财放火杀人肆无忌惮嘉靖肆拾叁年拾月内大鸾伙同杨鳯鸾等打刦宁州不在官梁尚端家财物大鸾又不合故违强盗杀人放火奸污人妻女枭首事例虏伊不在官女梁氏为妾隆庆元等年不等月内大鸾又伙同前党打刼宁州戴文利熊尚位熊廷善崇阳县谢廷春浏阳县汤清肆武宁县吉万明萧贤叁邹福陆邹拾伍杨宗仁胡克义靖安县汤栻失记名■〈石喿〉坑陈家罗壹保又不合跟同罗朝广卢尚孙等打刦浏阳县不知名周家金银首饰衣物大鸾等又违前例将杨宗仁父杨挺亲属杨班杨珏杀死并虏戴文利巳省发媳孝贞熊尚位妻张氏周家妇女叁贞辛贞各到彭贤明并别案监故窝主卢尚贵等家将赃分俵虏妇各奸占为妻妾隆庆肆年玖月内大鸾又不合纠合罗朝广罗壹保等捌拾余人打刼崇阳县胡进士家金银罗段布疋衣物肆拾余担挑至卢尚崇家分俵讫杨宗仁等将情具告武宁县缉获杨汝章到官招称杨挺等系大鸾杀死将杨汝章问斩招详批允监故大鸾等照捕间彼大鸾见得官司严缉及知靖安双坑洞烂草芜泥芜庵狗皮洞等处四壁山险官兵难剿又不合商同孙贵柒等啸聚四外亡命百拾余人占据本洞众推大鸾为头目大鸾就又不合僭称都督别号清潭竖起黄旗书冩姓号头戴金顶大帽身穿红段倚折坐镇寨中出入骑马调度众贼分投地方刦掠财宝回寨交纳俱聴大鸾分赏随于不等年月调拨别案监故张本葛瑞袭等领贼壹伙打刼崇阳县乡宦刘都御史家杨鳯鸾罗朝广等领贼壹伙仍与罗壹保打刼临湘县地名萧山李罗山李思炼等家余俊耀同别案监故胡守贵等领贼壹伙陆续打刼宁州乡宦邹知县刘楚刘大坤余金秀曽荣贡向东山熊梦祥等家孙贵柒袁福玖领贼壹伙打刼武宁县不在官林自盛漆肆柒家李位等领贼壹伙打刼万载县不在官王友善等家王井领贼壹伙打刼靖安县不在官舒世英家各金银财宝当将李罗山兄李虚中邹知县幼男柒仔俱杀死及虏带李思炼义女柒妹亲女福妹曾荣贡妻王氏向东山失记名女子壹口孙贵柒等虏縳林自盛王井等虏带舒世英母陈氏幼女金秀共柒名口骡马贰拾余匹回至通城县地名土坳别案监故窝主余懋学并卢尚贵等家歇脚俱仍搬运入洞交纳大鸾将赃分赏罗壹保等及将人口收寨索赎比曽荣贡赍银叁拾两林自盛家令不知名家人赍银壹百肆拾两李思炼赍银伍拾两入洞赎回林自盛王氏福妹其余虏妇大鸾发与新昌县别案问斩强盗胡正松领卖讫万歴元年捌月内罗朝广将伊在官妾庚姐即邓氏令罗壹保卢矮子送至万载县黎源洞投今监故窝主张志停家央伊为媒卖与新昌县在官傅荣明知贼妇不合用银捌两娶讨为妻万歴贰年拾贰月内蒙巡抚都御史杨访得大鸾等啸聚出没流刦两省为害牌行守巡南昌道移文湖广上江防道会剿大鸾与罗朝广等见得浏阳县有大沩山壹座周广高险可以潜踪随于万歴叁年叁月内各带家小器械同罗壹保等搬往本山占住不时下山刦掠罗壹保又不合与罗朝广罗贰保等打刦该县廖徳兴家财物仍回至大沩山分俵蒙分巡南昌道通行府州县巡捕官兵入洞擒剿大鸾又不合与孙贵柒等持鎗杀出被千户邓子龙奋勇直前擒获孙贵柒陈青云郑南壹等各巡捕官兵陆续捕获余俊耀李位袁福玖等共叁拾余名各先后解蒙司道拟斩招详本院批允监故讫大鸾等遯至新昌县札住别案巳问斩刘亦冲地名小源荘居剏立寨栅招集前党刦掠又蒙本院见得奉靖宁武等州县万山聨络皆可藏盗题奉钦依将分巡南昌道佥事加以兵备职衔専驻宁州剿除前党随蒙本道访得大鸾等札住前荘差发官兵冲寨擒剿间大鸾与杨鳯鸾等遯过宁州卢源洞仍投卢尚贵家窝住当止获大鸾母艾氏妻萧氏并李显芬解道发南昌府收问李显芬监故艾氏萧氏官卖讫又蒙本道分调名色把总戴素亮哨总艾春等带领精兵直抵卢源洞擒获杨鳯鸾卢尚巍王井等贰拾壹名解按察司拟斩照出贼首李大鸾严行缉报具招通详随该抚院题奉钦依将杨鳯鸾等会官处决大鸾等照捕复蒙院道徧给告示悬赏招拏大鸾见得江西难以安身诡名涂巢会同詹孔舜吴子明卢本江张足伍等遯往湖广平江地名中坪等处札寨调度詹孔舜为出阵先锋头领调拨罗壹保同罗朝广等各于不等月日陆续打刼平江各县地名排埠祯村等处胡茍伍徐衍张琏张朝志刘清贵喻廷鳯湛朝昞各家金银首饰段绢布疋衣服詹孔舜等虏带先案巳给领湛朝昞女伍姑秋姑刘清贵妻王氏喻廷鳯妻李氏张朝志妻赵氏回寨各奸占为妻妾大鸾将赃俵分不等万歴肆年肆月内大鸾与罗朝广等见得平江县陈典史不时督兵追捕要得计害就令罗壹保同别案未获杨天术假称报贼诱引陈典史前到不在官丘万珂门首将本官绑缚入寨及杀伤兵众随蒙荆南等道督兵追剿方将陈典史放回随捕获罗朝广温守进等到官供报大鸾并罗壹保等合伙打刼情由在巻罗朝广等拟斩招详湖广抚院题奉钦依会决讫又蒙该省上江防兵备道将大鸾与罗壹保罗贰保卢矮子等姓名移文南昌兵巡道缉拏罗壹保隠情投入新昌县天宝乡不知名糖铺做工卢矮子思得傅荣熟识投入伊家彼伊明知有名逋贼又不合不行捕告代为转送在官族人傅以信家伊亦不合知情藏匿罗贰保逃过宁州被哨兵捕获送州监问间大鸾见得彼中事发仍同詹孔舜等携带虏妇转到浏阳大沩山屯札蒙南昌兵巡道访知具由呈奉抚按两院督行各道整兵防御相机擒剿大鸾同詹孔舜等于本年陆月拾陆日带领各贼逸过宁州双坑强占不在官王正清家屯札及到不在官王萱芳家捉妇炊饭当有队长瞿廷器等探知转报官兵追剿大鸾又不合与詹孔舜吴子明等故违前例杀死精兵陈俊夏仪詹作王坤王子先张忠郷兵王竒芳王良本齐到■〈石喿〉坑打刦不在官陈宿陆家将伊家房屋烧毁官兵追敌詹孔舜等又杀死郷兵陈有余陈禄王正春杨隆及将捕兵舒元砍作捌块大鸾等见得官兵星布复转原路潜到宁州祯村经过分投先案问斩熊守清等家住宿本年柒月初叁日大鸾等躱入葫芦洞蒙本道督兵追捕大鸾与詹孔舜等持鎗出敌杀死兵刘忠艾时益大鸾等遯入金鸡坑哨总艾春义士吴鳯萧等领兵冲进当阵杀死长牙仔罗朝鳯曽寅牙仔刘麻子肆贼詹孔舜等杀死义士吴鳯萧及官郷兵叁名杀伤壹名彼蒙巡按御史张将山贼啸聚刦财杀人叅究失事官员等事题奉明旨将该道佥事王徽猷并州县巡捕把总等官黜革降调提问随蒙巡抚都御史潘入境见得贼势猖獗督行各道调发浙兵并委守备邓子龙等领兵追剿大鸾等众议分伙各携虏妇分投往湖广平江黄秆坪及醴陵浏阳等处潜住邓子龙察知踪迹带兵扮作平人日夜兼行前到彼地擒获詹孔舜张足伍王友约卢本江吴子明潘起鸾等各州县陆续擒获彭贤明杨汝珰等共伍拾余人惟大鸾与罗壹保等知风脱逃止获大鸾先在官亲男李庆牙并虏妇梁氏呈解本道转解本院批发按察司研审詹孔舜等供报歴年打刦情由在巻将詹孔舜等拟斩虏妇给各主收领具招通详随该抚院题奉钦依将詹孔舜等会决讫又因大鸾等未获恐为地方后患议将善后事宜会同巡按御史张题准于万歴伍年正月内案行南昌兵巡道佥事周思敬巡歴各该山洞建立守备并各哨基场及督行宁州知州石汉判官丁景方申饬保甲严督各乡义总人等稽察奸细及行守备邓子龙督行杉市巡检汪希贤并各哨官兵扵汛地不时巡逻但有面生可疑之人实时拏解并拏获窝主卢尚贵刘亦冲监问本年拾月内大鸾复要探听消息纠伙报复随从大沩山潜到宁州因见地方营哨布列周宻保甲义总稽察严谨窝主又多擒灭无处潜住随假称天文推相潜到安乡黄坳店地方买酒吃饮比有党正余从易保长萧训明识认大鸾未敢下手一面跟踪一面暗禀本州岛知州石汉星夜差兵郑子章等接应及行守备邓子龙判官丁景方巡检汪希贤点齐甲长黄守隆乡兵陈时育等追赶到彼将大鸾并力擒获并于身上摉获行盗腰刀壹把一并解州具由报道转报巡抚都御史潘奉批贼首李大鸾雄骋伍年流毒两省遽尔就缚大快人心若非该道平日布置周详严行保甲何以有此仰即审明招解缴蒙州审取大鸾前项歴年打刦口词押解赴道转解巡按御史赵蒙批李大鸾巨盗就擒面审无词按察司究招详报有功员役照格议赏缴本道吊取大鸾再三研审前情明白并将诡名涂巢情由供出覆吊南昌府各起照捕文巻互核相同问拟大鸾强盗得财斩罪照例枭示具招通行解详奉巡抚都御史潘批本院面审本犯慨然直认无词赳赳之状入柙尚能令人兴畏无怪其能倡乱一方也数年以来调设兵将布置营哨皆为此贼所苦今可安枕矣据招一死犹有余辜事当具奏不妨详慎仰按察司再审招详有功员役一并议夺缴巡按御史赵批叅详李大鸾巨盗穷凶死有余罪允宜正典以快人心按察司再勘招报覆审间又蒙南昌兵巡道佥事周思敬着令宁州哨兵卢潘源察知罗壹保等逃遯踪迹禀报守备邓子龙添差哨兵王华等拏获罗壹保押到傅以信家捉获卢矮子及邓氏起行间傅以信又不合呌同在官傅以忠并未到党正萧国弼各不合依聴将王华纽结以致卢矮子走脱止获傅荣张志停同罗壹保邓氏并买免银包头簪陆根银掠壹根送本官由解本道细审各吐前情取具口词连人巻发知州石汉鞫审与前无异招详间张志停在监病故问拟罗壹保强盗得财斩罪傅荣傅以信知情藏匿罪人各徒罪傅以忠不应杖罪具招申道覆详无异仍依原拟具招通详奉巡抚都御史潘批查得罗壹保原系李大鸾伙贼曽经湖广抚院题奉钦依移文本省擒拏者仰按察司查并李大鸾原招通详缴蒙司重复查吊大鸾与罗壹保等及各原行文巻到司逐一面审歴年同伙打刦前情是的各亦输服无词及看得大鸾枭张狙诈跋扈强梁啸聚成羣日流刦乎富室据险倡乱敢抗敌乎官兵擅称都督之衔智力足以鼓众名居各贼之首邪说易以惑人驰骋已伍年一方被其荼毒窜匿徧两省羣党互为窝藏即今设备更官増兵营哨孰非为此贼计也兹幸天夺其魄思为反噬之谋羣逐而攻遂为几上之肉观其体貌委与常贼不同及审口词悉与原招相合地方之隠忧顿释余党之观望潜消亟宜与罗壹保各正典刑以纾众愤其各有功员役除获从贼哨兵卢潘源等照议给赏外捕获首贼党保兵役余从易等伍拾肆名戮力剿擒委可嘉尚相应查照原悬赏格给银示劝及照铜鼓石守备署指挥佥事邓子龙宁州知州石汉同心协计力翦祸源或侦缉窝家法网素严于平日或聨络保甲风声响应于一时各効勤劳均应纪録再照南昌兵巡道佥事周思敬虑先羣策谋出万全窝党阴除孤贼人之羽翼虚声扬纵诱反侧之归巢申严保甲之规黥冦无门以遯素习团练之法剧盗不刃而擒所当特加优异者也将大鸾等取问罪犯议得李大鸾等所犯李大鸾罗壹保俱合依强盗巳行而但得财者不分首从律斩决不待时傅荣傅以信俱依知人犯罪事发官司追唤藏匿在家不行捕告及送令隠避者各减罪人卢矮子强盗得财斩罪壹等律减等各杖壹百徒叁年傅以忠依不应事重减等杖柒拾李大鸾仍枭首示众合照例奏请与罗壹保俱及时会决未获黄由贵卢矮子俱照捕未到提结具招到臣据此案查万歴肆年正月内为擒获两省剧盗乞遵明例正法典以靖地方事据江西按察司呈详问得贼犯杨鳯鸾等招称同未获贼首李大鸾等久倚洞巢流刦两省磔人焚虏备极惨毒将杨鳯鸾等拟斩照出李大鸾等缉捕该前任巡抚都御史杨题奉钦依将杨鳯鸾等会决枭示李大鸾等照捕万歴肆年拾月内又为山贼啸聚刦财杀人叅究失事官员以惩怠玩以靖地方事据该司呈详贼犯詹孔舜等招由该臣题奉钦依将詹孔舜等会决未获贼犯严行缉捕并将地方善后事宜欵列会同前巡按御史张具题兵部覆奉钦依备咨案行南昌兵巡道佥事周思敬亲诣各该山洞将要害处所建立守备并各哨营寨及申饬保甲查编义总多方防御续据擒获贼首李大鸾并从贼罗壹保招解前来批行覆问去后今据前因除将徒犯傅荣等批行发落外该臣看得贼首李大鸾骁勇絶伦狡诈百出聚徒凭险数年之荼毒巳深此逐彼奔两省之官民俱困兹当久遯之后仍懐报复之图所幸庙堂成算已周有司奉行惟谨一涉宁州之境即如入釜之鱼郷保云屯元凶就缚罗壹保虽为伙贼实系积酋相继成擒一方大快即有未尽之党亦必闻风骇散万一堤防未豫纵使潜藏收集旧徒复逞故志去岁之祸已在目前除有功人员分别奨赏外所据铜鼓石守备邓子龙宁州知州石汉协心经画久成宁谧之功毕力摉罗遂致凶残之获南昌兵巡道佥事周思敬官兵之防御固周地方之孚信亦久巨窝既殄贼无窜伏之区保甲素严人有赴功之志渠魁授首羣丑销魂壹贼之俘获甚微两省之隠忧可释似应纪録以励其后但诸臣皆有地方之责职分所宜难以功论臣不敢渎其贼首李大鸾伙贼罗壹保肆毒有年神人共愤合照问刑条例强盗杀伤人放火烧人房屋奸污人妻女俱随即奏请审决枭首示众及比照詹孔舜等事例即便处决枭示伏望勅下该部再加议覆如果臣言不谬将李大鸾罗壹保行臣会同巡按御史及时审决枭示庶奸徒知所警惕而地方赖以谧宁矣该部覆奉圣旨

　　报蠲免过并应征钱粮疏

　　题为钦奉圣谕事据江西布政使司呈缴造完查过隆庆贰年起至万歴贰年止蠲免过并应征钱粮各数目文册到臣据此案照先准户部咨该本部题节奉圣谕近又闻各有司官催征钱粮不分缓急一槩严并又畏纵富豪奸猾偏累小民致有流离失所者朕甚悯之今后除见年应纳钱粮不免外其以前拖欠着户部分别年月久近分数多少具奏蠲免万歴伍年漕运粮米暂行改折拾分之叁以寛民力各着实奉行钦此钦遵臣等备查内府内库光禄寺各项本色钱粮例难议免外其余起运京邉本折色各项钱粮通行查明江西自隆庆贰叁肆年起运解京各项折色钱粮除诏免叁分外应征柒分者臣等议得考成之法不为不严递年解过仅能完及壹分以上之数葢人情専力于见征而带征者势不能不至于延挨故虽励精有司严峻法纪亦有所不能行者伏乞圣恩特赐尽行蠲免又查得隆庆伍年陆年各项钱粮额该全征者通融计算各省府巳完拾分之玖臣等议得前项拖欠止壹分有余若非地方水旱灾伤必从来人民凋敝即使严行峻法势将徒毙棰楚而无禆于催科者再乞圣恩将拖欠壹分之数亦赐尽行蠲免又查得万歴元年贰年钱粮除完纳捌分有余其拖欠壹分有余今蒙圣谕亦在蠲免数内但年月颇近不敢槩请尽蠲容臣等咨行各处抚按官各查所属地方果有或因灾伤或原贫瘠拾分疾苦州县从实具奏请乞圣恩亦行寛免其余各处无大灾伤地方仍照例每年带征贰分又查得金花银江西递年全完其额编江南各省府征解南京府部钱粮事同一体恩望均沾容臣等移咨南京户部亦查照前项年分如例施行至于各处原系存留本处地方以备岁支者难以悬断本部亦咨各巡抚官查核有无拖欠斟酌地方盈缩应免应征并具本奏报又各项钱粮凡在应带征全征年分数目通行抚按衙门照依各处民风土俗分别上中下户次第追征完报又拖欠数内固有巳征在官而循环未报即抚按无由查考今议通行各抚按衙门一面先将已报循环者尽数即行起解仍一面查访如有未报循环者勒限速报亦行尽数起解又议严追侵欺发遣查究侵犯贴认赃罪催征见年钱粮漕运改折的数屯粮亦准折银逐一细开条列上请候命下之日通行各省直抚按衙门督同司府州县一体遵照施行仍备将蠲免过并应征钱粮各数目造册奏缴清册送部查考等因具题奉圣旨这钱粮逋欠的原非小民都是势豪恃顽奸猾侵欺以致亏损常赋今朝廷既于例外施恩各抚按官却要严督有司官仔细查核人户等则均数减免务使小民得沾实惠仍将减免及改折分数等项刋成书册广布晓谕俾穷乡下邑咸知朝廷厚下恤民之意其见年应征钱粮分毫不许拖欠如有司官因而怠玩及姑息市恩的比旧定降罚事例倍加处治其余都依拟着实行钦此钦遵咨刋书册并准本部咨覆礼科右给事中石题备查拖欠军饷年逺者或应除豁或量带征又准工部咨覆工科给事中刘题内开隆庆贰叁肆年拖欠四司料银军器弓箭弦条段价俱全蠲免隆庆伍年陆年者每年带征叁分限叁年内通完万歴元年贰年尽数征解俱奉钦依移咨到臣就经备行该司通行遵照续据呈称遵奉圣谕并部议覆奉钦依事理查德将隆庆贰年起至陆年止除内府内库光禄寺各项本色钱粮不免外其余起运解京各部各项折色钱粮悉行照例蠲免额编征解南京府部钱粮如例施行各项凡在带征全征年分数目照依民风土俗次第完报拖欠内有巳征在官者先将巳报循环尽数即行起解如有未报循环勒限报解未完数内侵欺者严追发遣监追侵犯不许贴认赃罪见年应征钱粮俱要尽数征完漕粮改折拾分之叁每石折银捌钱屯粮俱准折银每石叁钱备造刋布简明书册通详查阅该臣详批仰将验发书册上紧刋印徧给郷民务使穷郷下邑俱得捧诵以彰朝廷浩荡之恩毋容黠胥掯匿不发查访得出定将掌印官叅究该司仍照原行备查各州县各该年分各项额征钱粮或侵或欠及应征应免各细数造册送院以凭奏缴并该巡按御史张详批各项钱粮应征应免欵议明悉即照式刋布书册徧发各属遵照俾小民咸知朝廷浩荡之恩毋容奸胥及势豪人等作弊欺瞒仍候会题明示缴随据该司呈报刋完书册徧谕讫并称拖欠军饷候查明另行详报等因及查一原据该司呈详万歴元年贰年钱粮除已完壹拾壹县外其有逋欠系该灾伤贫瘠者共肆拾伍州县又虽非灾伤贫瘠而逋欠之数不多系该畸零下户穷苦难追者共壹拾玖县分别应征应免分数乞为题请等因该臣等覆核会题随准户部咨开查得本部原题谓万歴元年贰年钱粮年月颇近不敢槩请蠲免故欲先完纳捌分有余拖欠止壹分有余及又须重大灾伤或拾分疾苦州县凑合者方行议免今称肆拾伍州县灾伤贫瘠是矣而所欠分数有至柒分捌分玖分者与原题拖欠壹分有余者有间壹拾玖县止拖欠分厘是矣又与原题拾分灾伤贫瘠者背驰移行前来再查又经行据该司回称议得前项州县先经查报合而言之有灾伤贫瘠者有止欠分厘者今奉再查别而计之有灾贫者而分数未合欠分厘者又非灾贫通合仍照本部原题每年带征贰分一原据该司呈详本省京库折银即金花银部文内开江西递年全完查得原因钦限催解隆庆贰年肆年伍年京库紧急各府征解未齐借过库贮各年颜料银叁千柒百肆拾柒两零旧例棉布等银陆万陆千捌百玖拾捌两零代解完讫前项年分京库布政司之解部者已完而各府之解布政司者尚欠则前借之银应合征补但所借旧例等银系在蠲免数内天恩旷荡似应仰体庶使民沽实惠合将那借颜料银系例所不免者仍行各府查将续完前项年分在库未经起解京库或别项银两照数抵解其借旧例等银准作各府应解京库实数而各府拖欠京库准作旧例等银免征等因该臣等覆核会题本部覆奉圣旨该省金花银两既已那借抵解准照恩例作数免追以苏民困钦此一原据该司呈详本省存留钱粮系壹岁支费皆仰给于此且宗室蕃衍岁禄又无加泒每遇支放率多那借无从处补相应分别缓急酌量征免合无将大府禄米各府禄米改泒各禄庶仪禄米新封禄银司库泒抵各禄银三司俸粮银协济各府支给操运官军行月粮等项仓米银共捌项照旧征解其余各府州县仓米银各儒学仓米银各府州县库钞银钱钞银本司盐钞银共伍项自隆庆贰年起至陆年止小民拖欠者悉行蠲免用示矜恤万歴元年贰年者每年带征贰分以备支给等因该臣等覆核会题本部覆奉钦依一原据该司呈详本省四司料银原因各属追征不齐奉钦限严催隆庆贰年起至陆年止料银紧急查将库贮各属解到见征万歴元贰年分本部料银壹万叁千伍百贰拾伍两壹钱贰分零凑作隆庆贰叁肆伍陆年分料银解部完讫前借银两应合追补除伍年陆年分奉文不免每年仍带征叁分外惟贰叁肆年共该银捌千叁百肆两零在奉例蠲免之内即欲如例免征则前借万歴元贰年料银无从抵补若复追征则小民称有恩例不沾实惠合无呈乞题请将前借银捌千叁百肆两零准作万歴元贰年分应解料银正数其隆庆贰叁肆年小民拖欠者悉行蠲免等因该臣等覆核会题工部覆议得四司料银系専备内府各监局造办年例上供之需不可缺者合将该省拖欠隆庆贰叁肆年四司料银捌千叁百肆两零并其余未完之数分为叁限带征叁年内通完以便注销题奉钦依俱移咨前来又经备行该司查照征免分数再行刋布徧谕及遵照原行通查册报以凭覆核奏缴去后今据造缴前来该臣会同巡按江西监察御史赵覆查相同及照万歴元贰年分钱粮奉行再查与拾分灾贫事例分数未合巳照本部原题通行带征讫合并回报及据数查算得自隆庆贰年起至陆年止共蠲免过未完折色粮银肆拾叁万陆千壹百壹拾两伍钱叁分陆厘伍毫陆丝柒忽贰微柒纎捌秒贰尘捌埃仍应带征起运内府库寺本色并四司料陆年分颜料免叁征柒存留大各禄等银壹拾陆万贰千伍百肆拾叁两捌钱捌分壹毫陆丝捌忽肆微贰纎贰尘又带征万歴元年贰年未完起运本折色银壹拾肆万捌千玖百陆拾捌两壹钱玖分玖厘叁毫肆丝伍忽贰微玖纎肆秒捌尘贰埃存留银捌万捌千贰百肆拾壹两叁分玖毫伍丝陆微壹纎肆秒陆尘伍埃以上奉蠲并改折者皆系田野细民各执刋布书册捧诵皇恩普沾实惠应带征全征者悉系惟正之供自愿输纳与同见年应征钱粮各依限完纳外所据应征应免数目文册合照乞省繁文事例于臣衙门壹处造缴为此除军饷银两系该嘉靖肆拾叁年起另行奏缴外今将通省所属隆庆贰年起至万歴贰年止蠲免过并应征钱粮各数目备细造册进缴清册咨部查考

　　考核守令疏

　　题为遵例考核给由正官事据江西布政使司呈奉臣批据袁州府申详本府知府郑惇典年肆拾伍岁福建福州府侯官县人由进士除授直隶庐州府无为州知州升南京刑部广东司员外郎升本部四川司郎中升广西柳州府知府隆庆伍年捌月初捌日到任本月拾陆日丁母忧回籍守制服阕赴部复除今职万歴贰年闰拾贰月贰拾肆日到任扣该万歴伍年拾壹月拾伍日止通前连闰实歴俸叁拾陆个月广信府申详永丰县知县蔡国炳年叁拾壹岁福建泉州府晋江县人由进士除授今职万歴贰年闰拾贰月贰拾肆日到任扣该万歴伍年拾壹月贰拾叁日止连闰实歴俸叁拾陆个月吉安府申详吉水县知县江沛然年叁拾肆岁湖广武昌府江夏县籍黄州府黄冈县人由进士除授广东广州府阳山县知县隆庆陆年贰月贰拾日到任本年闰贰月贰拾叁日丁父忧服阕赴部复除今职万歴叁年贰月初贰日到任扣该万歴伍年拾壹月贰拾玖日止通前连闰实歴俸叁拾陆个月袁州府申详萍郷县知县黄台年肆拾贰岁湖广辰州府沅州黔阳县人由岁贡除授今职万歴贰年贰月贰拾壹日到任扣该万歴伍年正月贰拾日止连闰实歴俸叁拾陆个月各叁年任满例应给由等因俱奉批仰布政司查报依奉行据该府县查得各官任内经管接管督征过各年一应钱粮俱已完解纳获批单附巻并无粘带未完违碍缘由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京聴抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据各府申详前事就经批司查报去后今据前因该臣会同巡按江西监察御史赵考核得袁州府知府郑惇典端方有执亷洁无私政本实心而士庶蒙其抚育法先近习而吏胥惮其威严广信府永丰县知县蔡国炳丰资温粹事体周详清操不染乎一尘善政允孚于众志吉安府吉水县知县江沛然练达之才精明之政综核周至而百弊咸厘操履坚贞而叁年无改以上叁臣才品虽殊职守俱称所当久任责成以需擢用者也又考核得袁州府萍郷县知县黄台夙事弥文叨延虚誉顷缘久任遂肆贪心审词则滥取赎锾科罚不分原被征粮则多加火耗羡余尽入私囊纵盗扳民起罗织之狱而潜通贿赂有平民文素淡等可查奉文建库克工料之银擅泒里甲有老人彭学壹等可证情牵归计衙宇之匠作繁兴志懈闗防吏胥之纵横日甚此壹臣者秽迹渐彰职守不称所当亟行罢斥以警官邪者也缘各官俱系叁年任满相应给由但见奉明例正官免其赴京容臣等考核贤否具奏除各令照旧支俸管事外伏乞勅下吏部再加查议如果臣等所言不谬将郑惇典等行令造完牌册径自差人赍缴赴部覆核施行黄台照不谨例罢斥庶甄别明而官守知慎吏治严而民生胥赖矣

　　强人行刺疏

　　题为乡宦被杀事据南昌府丰城县申称万歴伍年拾贰月拾陆日据生员杜伯初执据家人杜书壹等信帖赴县报称原任工部侍郎杜拯因在地名港西修理坟茔于本月拾伍日夜半被强人后坟山上来至后享堂西壁掘墙进内杀死等情随据跟随轿夫余付壹等禀称拾伍日叁更时分被强人穵墙潜入卧房杀死杜郷宦彼付壹等在堂外小房歇宿有伊义男报说方知随起看视不知去向等情又据生员杜慎初具状告称父因修整祖坟不意拾伍日夜突被强盗贰拾余人蠭拥入享堂寝室杀死及据本生口称并无刦去分毫财物各就申报等因前来该臣看系郷宦被杀事干地方重情就经批行江西按察司并守巡南昌道严行查究及一面督令府县掌印巡捕等官上紧缉捕去后随据该司掲称行委通判陈子芳前去该县会同知县李国士亲诣港西查勘得本荘离县捌拾里四围树木前面仅有数家后面即系坟山本宦因修坟到彼拾伍日夜止留小仆杜长寿在享堂后作伴其余轿夫工匠家人杜书壹等共贰拾余人俱于东邉小房内宿歇是夜三更时分被不知名人穵开西邉土墙壹窟径入房内当长寿惺觉方欲走喊被砍一刀称说莫呌用衣包住头面遂将本宦刺杀贰刀在床身死事出雠家并未刦去分毫财物当各人匠俱不知觉无从救护及审杜慎初所告强盗贰拾余人恐称伊父被刺异日恤典有碍原为揑词具由呈司转报间又据通判陈子芳呈称差捕快杨清伍等拏获行刺凶犯陈富伍到官供称与脱逃陈元壹陈太壹陈祖伍俱系同房兄弟向为杜家种田佃户陈元壹原做火居道士素惯与人书符念呪上年因雷击杜家坟上樟树本宦疑伊符诅所致遂拘伊用铜锤责打伍拾逐出外境富伍因同已故弟陈富柒于本年正月内盗取坟旁小树壹株本宦将富柒徧体打伤送县死狱又将伊女孩沉水遗妻转卖富伍与兄富壹俱问摆站富伍逃回本宦访知出示晓谕地方有人拏获者赏榖伍拾石本犯思难容身因此懐恨遂与陈元壹主谋陈太壹陈祖伍亦俱恨本宦责打雠隙约同是晚先藏林中候至夜深富伍与陈元壹穵墙入内行刺陈太壹陈祖伍在外探望杀讫俱各逃走等情除行府县再审明确并严拏脱逃余党等因到臣行间续据该司掲报缉获陈太壹陈祖伍覆审相同具招另详等因该臣会同巡按江西监察御史赵看得郷宦侍郎杜拯本系大臣今在坟山黒夜被人穵墙进入卧内刺死各该地方官员巡儆不宻似当叅究但巡捕之力能施于刦掠之徒党保之人难防于诡秘之事今本宦居郷不善被雠家乘间刺杀虽伊僮仆工役在茔同宿尚不能知似难责有司以疎虞之罪也合无姑免查叅责令上紧缉捕陈元壹并将见获陈富伍等研审的确另行招详外缘系郷宦被杀事干地方重情合行题报为此具本谨具题知

　　考满疏

　　奏为给由事照得臣见年伍拾捌岁浙江湖州府归安县籍乌程县人由嘉靖贰拾玖年进士本年拾贰月内除授江西九江府推官嘉靖叁拾叁年正月内行取赴部选授江西道监察御史丁父忧至叁拾陆年正月内起复改河南道监察御史嘉靖肆拾贰年拾贰月内升大理寺右寺丞歴升本寺左寺丞右少卿左少卿嘉靖肆拾肆年拾壹月内升总理河道都察院右佥都御史肆拾伍年拾贰月内丁母忧回籍守制隆庆元年陆月内准吏部咨为新河工完遵奉勅谕分别効劳官员以励臣工等事节奉穆宗皇帝圣旨这河工告成有禆漕务潘季驯升右副都御史钦此钦遵未任隆庆肆年玖月内准吏部咨为缺官事奉穆宗皇帝圣旨潘季驯着以原官总理河道提督军务冩勅与他钦此钦遵以原职右副都御史扵本年拾壹月拾壹日到任至隆庆陆年正月内为奉勅勘明邳河工程等事奉旨闲住仍在地方理事候代至本年闰贰月初玖日与侍郎万恭交代离任实计歴俸拾伍个月零贰拾捌日万歴肆年叁月贰拾玖日准吏部咨为缺官事题奉圣旨潘季驯着以原职巡抚江西地方兼理军务冩勅与他钦此钦遵扵本年陆月贰拾玖日到任至万歴伍年拾贰月初拾日准吏部咨为缺官事题奉圣旨是潘季驯升刑部右侍郎钦此钦遵臣见在地方理事候代扣至万歴陆年贰月初壹日止又歴俸贰拾个月零贰日通前连闰实歴正三品俸叁拾陆个月叁年任满例应给由查得吏部职掌款开一在京致仕起用复任官近例前后歴俸俱准通理节该都御史俞谏等各以致仕闲住为民起用通查前例题奉钦依俱准通理又一款内开若巳升调候代者既尚在地方理事得准实俸离任之后截日住支等因臣系闲住起用及候代尚在地方理事揆之明例似亦相同伏望勅下吏部查议奏请定夺缘系给由事理未敢擅便谨具奏闻

　　更调县官疏

　　题为议处有司官员以安地方事照得赣州府属长宁定南贰县原为贼窟续因剿平诸酋建立县治设置官寮一方生民不胜大幸但近日以来据长宁县申称知县沈文渊沾染瘴气十分危笃随任家口病亡殆尽乞要休致又据定南县申详知县费价履任未几即患瘴病水土不服不能供职乞放还郷缘由各到臣随经批行守巡岭北道议官代署印务准令暂行调理去后今该臣查访贰县委系看南邉徼山谷丛深人烟稀少春秋之际岚瘴为多官兹土者必两广福建之人始能无患而知县沈文渊费价皆系南直隶人风气悬絶大不相宜则沾染瘴病固势之所必至也虽今各官病势稍愈而气体尚怯若仍委代署则民无定向易于为奸遽令致仕则年俱未衰不无可惜巻查先准吏部咨为重久任専责成以安民生以禆吏治事内开议得知县陆年上下乃得升取间有才不宜于官官不宜于地者聴抚按官查实具题量调处壹贰以更易之等因题奉钦依移咨前来通行遵照外今知县沈文渊费价苦于瘴疠与官不宜于地者例似相合均当议处该臣会同提督南赣右副都御史江巡按江西监察御史赵议照长宁县知县沈文渊当新造之邑极力猷为驭甫定之民多方绥辑乃今举室冐病情甚可怜及查本官补任瑞昌后调长宁通计歴俸已满叁年似当念其勤劳量加升叙俾得去其地以全其生者也定南县知县费价虽履任方新事尚未见然志向不茍才亦有为乃今瘴气染伤难以轻弃及查南康府建昌县知县邹兆阳才欠发扬不堪冲剧原籍广东先任崇义县教谕风土素习正与相宜似当随其才质互相更调俾得安其位以行其志者也伏乞勅下吏部再加查议如果臣等所言不谬将邹兆阳更调定南即以费价调补建昌其沈文渊量加升叙员缺另扵两广福建之人择其才力相应者铨补勒限前来任事实为便益再照贰县官员不独知县为然其佐贰教职巡司等官率履任未久相继病亡不惟旅榇可伤亦扵事体无补以后员缺乞赐俯从一例于闽广之人除补俟年久县治充拓人烟渐盛瘴疠殄消然后照常升除庶官俱得人而地方有赖矣惟复别有定夺缘系议处有司官员以安地方事理未敢擅便谨题请旨

　　给由疏

　　题为遵例考核给由正官事据江西布政使司呈奉臣批据吉安府申详本府知府张振之年伍拾岁直隶苏州府太仓州人由进士除授浙江处州府推官升浙江道监察御史降山东东昌府临清州判官升江西广信府通判升抚州府同知丁父忧升南京兵部职方司员外郎服满赴部复除南京兵部车驾司员外郎升南京吏部文选司署郎中事员外郎升今职万歴叁年叁月初拾日到任扣该万歴陆年贰月初玖日止连闰实歴俸叁拾陆个月广信府申详本府知府林梓年叁拾玖岁福建漳州府漳浦县人由进士除授南京刑部云南司主事升本部江西司署员外郎升本部河南司署郎中遇例实授本司郎中升广西梧州府知府隆庆伍年陆月贰拾肆日到任万歴元年贰月初伍日丁父忧服满赴部复除今职万歴肆年拾月拾贰日到任扣该万歴陆年正月初壹日止通前连闰实计俸叁拾陆个月泰和县申详本县知县唐伯元年叁拾柒岁广东潮州府澄海县人由进士除授江西饶州府万年县知县万歴贰年闰拾贰月拾贰日到任万歴叁年拾月初捌日更调泰和县知县本年拾贰月贰拾陆日到任扣该万歴伍年拾壹月拾贰日止通前连闰实计俸叁拾陆个月各叁年任满例应给由等因俱奉批仰布政司查报依奉行据该府县查得各官任内经管接管督征过各年一应钱粮俱已完解纳获批单附巻并无粘带未完违碍及查知府林梓知县唐伯元前后歴俸委与例合縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京聴抚按官从公考核贤否具奏先令就彼复职管事牌册差人赍缴等因又为邉官歴俸巳深偶因公务改调乞赐通理以便考绩以祈恩命事内开以后考满官员不论前后歴任年月多寡俱得通理等因俱题奉钦依移咨前来通行遵照外续据各府县申详前事就经批司查报去后今据前因该臣会同巡按江西监察御史赵从公考核得吉安府知府张掖之博大之才严明之政临事而解如迎刃论官而较若持衡广信府知府林梓清操雅量逺识通才一方之政教咸兴两地之声实并茂泰和县知县唐伯元存心恺悌制事精详循良不愧扵古人惠爱允孚扵众庶各官既经叁年任满似应给由除令各官照旧支俸管事外伏乞勅下吏部再加查议如果臣等所言不谬将各官准其照例造完牌册径自差人赍缴赴部覆核施行缘系遵例考核给由正官事理谨题请旨

　　宗室投贿疏

　　题为宗室无故暗投贿赂乞赐查处以全名节事据江西按察司呈前事内开犯人吴廷贵先年投充弋阳王府镇国将军拱■〈木豕〉下为家人近因本王薨逝本府辅国将军拱栻等保举拱■〈木豕〉管理府事具奏行勘未到廷贵思得此事必经南昌府勘结就故违投充王府作为家人事干拨置情重者问发邉卫充军事例向拱■〈木豕〉拨说何不将银送府预先笼络了他拱■〈木豕〉随说这様清正府官恐难行私廷贵却又拨置拱■〈木豕〉以新正交际为由将银壹百两用坛贰个装盛糟鸽糟蟹葢面泥封揑作金华酒隠情唤令家人彭春袁忠扛抬送赴本府知府王三锡处投下本官开见前银不胜惭忿会同同知顾其志通判张翼陈子芳将银封库备由通呈抚按衙门俱批按察司究报又该巡抚都御史潘看得宗室暗投贿赂必有棍徒拨置行司严提究详行间廷贵又拨置拱■〈木豕〉揑冩呈词内称不知被何雠家暗计私投苞苴在内彼此不知况府侯清名素着白玉无瑕贫宗无事干请毒遭暗陷等情具诉本院批司并行随拘廷贵等到官究出前情问拟廷贵军罪彭春等不应杖罪照出拱■〈木豕〉候行总理府纪过戒饬及查得见行事例先该礼科给事中王旋题为宪臣持法纪重名节恳乞圣明特勅该部登记优待以励臣工以杜鑚幸事该吏部复议以后凡遇有却贿之官便当记之善簿而不得反用为瘢痕列之荐剡而不得反指为瑕颣等因题奉钦依续又该都察院题为羣棍装诬风宪事覆山西巡按御史田乐本奉圣旨是田乐洁已奉公着照旧供职今后内外各文武官员但有奸徒扵原籍贿嘱弟男子侄有所营求者许本官从实举发或其弟男子侄有能拏获人赃送官的俱准自首罪坐营求之人仍纪録叙用若隠忍不举悉以赃论钦此钦遵俱经通行遵照今知府王三锡秉法甚公持身甚正于行贿之事明言而不隠藏行贿之人直指而不假借清修美节正与前例相符合应题请纪録以昭劝典等因并具招由到臣据此案照先据本官具呈前事已经批行及牌行该司查究去后今据前因臣恐中有隠情又经宻访得委因拱■〈木豕〉觊管府事乘以新正节令延请知府王三锡随将席上果殽并前揑酒坛投送本官看系银两会官验封举发别无他故除将犯人吴廷贵等批行该司查照拨定卫分发遣发落外该臣看得官常之壊必由扵宠赂之彰而法纪之乖每起扵夤缘之辈积弊浸淫非一日矣幸庙堂之上风纪肃清大小臣工皆知兢惕岂意复有懐私挟诈如拱■〈木豕〉者叅照弋阳王府镇国将军拱■〈木豕〉泒出天潢宜遵祖训乃因垂涎乎府事遂甘投饵扵郡衙心知长吏之亷曲聴小人之计冀其一时之忍以便后日之图岂意彰扬自干法纪即行戒饬犹有余辜南昌府知府王三锡防范素严操持甚厉却金扵人所不知之地全无暧昧之私发奸扵事所未形之时绰有光明之度即据本宗愬牒亦称白玉无瑕似应照例纪録但却金亦臣子职分之常臣不敢请再照宗藩为王室裔亲其分甚尊而府县为藩服有司其礼宜恪故扵节序之间宗藩每有相沿晏会之礼拒之少峻怨讟丛生至有匿名投谤者此夤缘请托之弊所由起也臣窃谓宗籓不当下交扵守土之官守土之官不当上交扵宗藩皆所以明分义而共臣节也欲清其流必须先絶其囮一切晏会问遗相应通行禁止伏望勅下该部再加查议如果臣言不谬将拱■〈木豕〉特赐戒饬王三锡议请上裁仍行申饬各王府并各衙门官员以后不得擅通交际违者聴抚按官指名叅奏如此庶奸慝不兴而士风益厉矣縁系宗室无故暗投贿赂乞赐查处以全名节事理未敢擅便谨题请旨

　　协济站钱疏

　　题为查处协济站银以昭圣恩以寛民力事据江西布政使司呈奉臣案验仰司会同各司道将本省各州县原泒编协济直隶山东等处驿马站银自应征年分起查照兵部近题事例坐委亷干官员逐一清查要见已完若干未完若干分别奸豪侵没者重究追纳小民拖欠者照例蠲免仍通融计算酌量应征应减分数并查南京马船水夫工食料银逐年完欠縁由一并查议明妥具由通详以凭会议等因并蒙巡按江西监察御史赵案验同前事依奉查得本省原泒编马价除两京会同馆马驴奉有部文照旧征解外其直隶等省府原额上马壹匹征银肆拾贰两中马壹匹叁拾捌两下马壹匹叁拾伍两叁钱叁分每年共该银壹万叁千伍百零叁两贰钱壹分俱扵各州县四差丁粮内通融征解除隆庆陆年以前拖欠银数候清查至日另报外今自万歴元年起至伍年止除徐州上马玖匹每年该银叁百柒拾捌两滁州上马叁匹每年该银壹百贰拾陆两俱巳全完其余府分除巳完外如顺天府上马叁拾捌匹每年该银壹千伍百玖拾陆两万歴元年未完银捌百玖拾伍两叁钱肆分万歴贰年未完银壹千贰百陆拾两万歴叁年未完银壹千零捌两万歴肆年未完银壹千叁百肆拾肆两万歴伍年全未完解真定府上马肆拾玖匹中马壹拾捌匹下马贰拾贰匹每年共该银叁千伍百壹拾玖两贰钱陆分万歴元年未完银壹千壹百柒拾玖两陆钱叁分万歴贰年未完银壹千陆百伍拾柒两陆钱叁分万歴叁年未完银壹千伍百柒拾叁两玖钱陆分万歴肆年未完银叁千零陆拾伍两贰钱陆分万歴伍年全未完解保定府上马叁拾玖匹中马贰拾匹下马壹拾伍匹每年共该银贰千玖百贰拾柒两玖钱伍分万歴元年未完银壹千壹百零肆两贰分玖厘捌毫陆丝玖忽万歴贰年未完银玖百伍拾两零陆钱陆分柒厘叁毫叁丝万歴叁年未完银陆百柒拾壹两叁钱陆厘贰毫万歴肆年未完银伍百叁拾壹两玖钱捌分万歴伍年未完银壹千肆百壹拾肆两陆钱肆分河间府上马叁拾匹每年该银壹千贰百陆拾两万歴元年未完银捌百捌拾贰两万歴贰年未完银陆百伍拾壹两万歴叁年肆年伍年俱未完解山东布政司上马陆拾陆匹每年该银贰千柒百柒拾贰两万歴元年贰年叁年分各未完银柒百两鳯阳府上马贰拾贰匹每年该银玖百贰拾肆两万歴元年未完银壹百贰拾陆两万歴贰年未完银贰百伍拾贰两万歴叁年未完银捌拾肆两万歴伍年未完银叁百柒拾捌两俱系人户拖欠今该本司左布政使刘继文右布政使徐中行会同按察司按察使张大忠驿传道副使王象坤屯田道佥事刘鲁都司署都指挥佥事朱家将张应科陈道议得前项马价银两原因各省直差支繁难故议本省编泒协济矧今驿递应付既奉新例裁革冐滥节省已多在彼地所编站银俱经议减则外省协济之数岂容全征况本省县驿走递马匹每匹编银不过拾贰叁两少者仅得捌玖两近又酌议裁减而前项省府每匹多至肆拾贰两少亦叁拾伍两有余虽系先年差繁之时泒额苐今差使既简多为有司占用复给全价不无冐滥及查前银均系驿传钱粮在江省节年逋负既可尽数蠲免则前项协济站银亦当照例寛减不然是驿递之应付虽省而协济之银数仍旧殊非南北一体寛恤之意且今本省地方连年水旱频仍闾阎困苦已极迩奉勘合带征歴年拖欠民穷财尽刑比无措近又奉文烧造瓷器抄造白榜等纸共该工料银壹拾叁万壹千陆百余两库藏空虚小民又难加泒虽节奉部文行催无从设处所据前项马价似应酌量寛减以苏民困呈乞题请将顺天等府马价银两自万歴元年贰年叁年并隆庆陆年以前拖欠之数聴本司委员清查除已征在官者照数起解奸豪侵没者严并追纳中间果系小民拖欠姑照本省站银一例蠲免以寛民力其万歴肆年伍年分银两以拾分为率除山东徐州滁州叁处已全完解无可议留外其余俱以柒分追补各驿领回协济余叁分聴本司催追留作烧造抄纸应用万歴陆年以后即照减定柒分数目编泒实计每年共该减编银肆千零伍拾两玖钱陆分叁厘备行各属查照免编改正书册永为遵守其应免银数仍候委官查明造册缴报再照江淮济川贰卫水夫工料每年共编银壹万肆千壹百叁拾两即今奉有部文差官督催似难议减但查来文内开自嘉靖拾贰年起至万歴伍年止拖欠之数俱要追解目今见征钱粮往往输办不前若将逺年逋欠一旦并征非惟世逺人亡无从追纳抑恐凋瘵穷民不胜拘扰徒烦催征无益扵事相应比照马价事例自隆庆陆年以前未完之数聴委官清查果系民欠一并蠲免万歴元年以后仍照原额编征完解庶钱粮易扵追征而小民可沾寛恤之惠矣等因到臣据此案照先准兵部咨前事欵开一议减免之实内称直隶各驿上马原额数多率从官司占用当量减编南马站银视各省议定本部亦量议通减庶南北均沾减编实惠一清征纳之实合将万歴元年以前各省逋负站银不分南北行各抚臣坐委亷干官一二员逐一巡行清查已征在官者截数起解各原坐地方充用奸豪侵没者重究追纳其余小民拖欠一体蠲免又准本部咨该巡抚应天都御史胡题本部议得合将苏松常三府原泒顺天保定河间应天鳯阳滁州山东等处各驿南马银两拖欠万歴肆年仍旧催征陆分解发各驿量留肆分以济织造之用通行各省直抚按查照本部近题事例通融计算酌量应征应减分数到日候本部覆请一体减编各等因俱题奉钦依移咨前来又准南京兵部咨为计处马船工食料价以图永久事内开查得江西合属司府州县自嘉靖拾贰年起至万歴伍年止共拖欠马船工食料价银陆万贰千肆百肆拾两零除具题本部武选司主事赵世卿查催外合咨前去转行布政司如数追解等因俱经备行该司会同各司道一并查议详报去后今据前因该臣会同巡按江西监察御史赵看得驿传之费滥觞巳极近赖我皇上留心民瘼锐意节省查革冐滥之勘合以清其源减免岁额之编银以节其流又虑积逋未贷徒费催科通行各直省将万歴元年以前侵欠银数委官清查分别征豁臣等有以仰见我皇上爱养元元之心真同文王视民如伤之念而海内贫民免死扵棰楚之下者万万矣但协济马价一项原因本处民力有限勉为裒益他省今两直山东等处站银既从编减而江西协济各处者乃复全额追征似非一体之义及查近为敷陈末议以仰禆圣治事该臣等议将本省站银免编减编事宜具本题请伏蒙特恩将隆庆陆年以前拖欠并万歴元贰叁肆年带征分数尽行蠲免通省小民欢声动地夫在本省者既蒙恩贷则协济别处者尤当照豁况江省素称贫瘠加以水旱频仍近又増添烧造瓷器抄造纸张约该増银壹拾叁万余两省贷无几而加泒又至闾阎之苦诚有不可言者臣又查得南京马船水夫工料委不可缺但该部开催自嘉靖拾贰年起时乆岁深人亡户易徒费敲扑无济于事所据该司会议前因委应酌处伏乞勅下该部再加复议如果臣等所言不谬将本省原编协济顺天山东等省府马价隆庆陆年以前拖欠者查照见奉部文万歴元年贰年叁年拖欠者比照近奉圣恩蠲免本省站银事例俱容催行原委官员清查已征在官者照数起解奸豪侵没者严并追纳果系小民拖欠者一体蠲免万歴肆年伍年未完银两比照苏松题准事例以拾分为率除巳全解外柒分追补各驿协济叁分聴留本省少资瓷器纸张之用万歴陆年以后年分比照本省题准减编驿传站银事例悉依减定柒分之数编泒使小民永享减免叁分之惠其南京马船水夫工料隆庆陆年以前未完之数亦照马价事例聴委官清查果系小民拖欠一体蠲免万歴元年以后仍照原额全征庶南北有均沾之恩而小民无重困之苦矣縁系查处协济站银以昭圣恩以寛民力事理未敢擅便谨题请旨

　　请恤典疏

　　题为比例陈情恳乞天恩俯赐恤典以励臣节以光泉壤事据江西布政司呈奉臣批据南昌府南昌县官生王时文呈前事内称故父王希烈原任吏部左侍郎乞照例题请给赐祭葬赠谥録荫等情奉批仰布政司查报依奉通行守巡该道并该府县查勘去后今据该府申据南昌县申准本县儒学牒呈据廪増附生员胡儒潘良策刘仕霖并该都里邻舒承袁尧等结查得本县郷宦食二品俸考三品满吏部左侍郎掌詹事府事兼翰林院侍读学士已故王希烈由嘉靖叁拾贰年进士选庶吉士初任翰林院编修贰任侍讲叁任左春坊左谕徳肆任国子监祭酒伍任礼部右侍郎陆任本部左侍郎柒任吏部左侍郎兼侍读学士掌詹事府事丁父忧回籍守制扵万歴肆年拾贰月内服阕蒙恩行取仍以原官掌管府事起程赴任间万歴伍年陆月贰拾壹日在家病故自束髪以至垂老士论攸归由筮仕以及宦成官箴罔愧伊男时文所呈一一是的等情连名结报到学备牒到县该本县查看得本官前项事迹覆行学校勘结无殊所据比例乞讨恤典查与例合等因到司并准本司分守南昌道左叅政郑一龙咨又准江西按察司牒呈准本司分巡南昌道佥事周思敬闗同前事覆查无异咨牒到司该本司左布政使刘继文右布政使徐中行看得本宦性资直谅问学渊源启沃之功允孚士望孝友之谊不愧郷评所据乞讨恤典既经按察司守巡道并该府县覆勘明实又查与例相合呈乞具题施行等因到臣据此查得条例内开为申饬恩例以杜滥冐事该礼部复议得今后两京大臣致仕养病给假在家病故扵例应得恤典者本处有司即与具奏止许直陈履歴聴候处分不得别加品题眩乱名实若系平生勲业隆重行谊超卓者抚按官不妨另奏等因又准本部咨为谥恤巨典请乞成风恳乞宸断杜幸觊以昭向劝事内开以后大臣在家病故者各地方有司即将本官履歴缘由及病故日期申报抚按衙门核实季终类奏其中果有行业超卓公论共推及罪过昭彰公论共弃者不妨据实开列以凭本部查例议拟题覆等因俱题奉钦依移咨前来通行遵照今据前因该臣看得已故起复吏部左侍郎兼翰林院侍读学士掌詹事府事王希烈温文直谅孝友忠贞行谊素重于郷评声华聿隆于朝宁今既沦谢似应优议但恩典出自朝廷合行遵例题请乞勅该部再加查议覆请施行縁系比例陈情恳乞天恩俯赐恤典以励臣节以光泉壤事理未敢擅便谨题请旨

　　报获盗犯杨青山疏

　　题为擒获节奉钦依照拏首盗事据整饬南昌兵备佥事周思敬呈前事内称擒获贼犯杨青山供称系宁州人自恃膂力骁勇惯使玖齿铁钯及鎗刀武艺兼晓梅花数先充本州岛应捕索取强盗月钱遂与各盗相识投入先案巳擒会决贼首詹孔舜罗朝广李大鸾等伙内出没宁武及湖广平浏等处打刦杀人放火虏妇索赎隆庆元等年不等月内青山与罗朝广伊今案见获弟罗朝武溷名笑和尚同詹孔舜李大鸾等陆拾余人陆续打刦先案巳省发失主戴文利等家财物并虏先案已给领妇女伍姑秋姑王氏等奸占为妻及虏平江县陈典史随蒙该省督兵生擒罗朝广等到官供报罗朝武伙合青山等打刦情由将罗朝广拟斩青山等照拏移行江西院道缉捕间青山罗朝武又同詹孔舜李大鸾等逸过宁州双坑靖安■〈石喿〉坑等处打刦陈宿陆等家杀死精兵陈俊等及将捕兵舒元支解当有官兵追捕各贼躱入金鸡坑哨总艾春等亲见青山当先出阵冲锋杀死义士吴鳯萧剜出心肝并杀死郷兵叁名随蒙巡抚都御史潘抚临见得贼势猖獗将各缘由题报一面督调官兵擒获詹孔舜等伍拾余名并夺回虏妇伍姑等发按察司并守巡道会审将詹孔舜等拟斩招详本院题奉钦依会决讫青山李大鸾等照拏万歴伍年正月内青山又伙合见获温定同别案问斩李尚坤等打刦本州岛安郷今不在官余胜其家虏伊在官媳徐氏到扵别案丁朝沂家奸宿余胜其状告守备邓子龙拏获李尚坤丁朝沂等解道发州审实将李尚坤等拟斩招详批允丁朝沂监故本年拾月内青山见得江省地方保甲严谨旧日窝家卢尚贵等俱蒙佥事周思敬陆续擒灭无处藏身就同温定携带徐氏逃往湖广通城县地名上河塘隠情投未到胡洞崖荘内潜住本月内蒙道捕获李大鸾罗壹保到官供报向与青山等伙刦情由招详抚院覆审题奉钦依将李大鸾罗壹保会决讫青山等照捕并蒙巡抚都御史潘巡按御史赵看得青山系节经题奉钦依有名与罗朝武俱虏官杀兵巨冦催行按察司闗行兵备佥事周思敬宻行守备邓子龙本州岛知州石汉判官丁景方巡检汪希贤各差兵郑子章等访知青山潜住前荘回报各官添差兵快并力擒拏青山持鎗出敌众兵奋勇直前将青山温定擒获连徐氏铁鎗解州吊取各起捕案查审输吐前情明白招解本道覆审无异看得青山与罗朝武皆积案巨冦伙刦多年流毒四隅残害两省罪恶滔天凶暴已极今幸就捕足快人心速宜正典以昭国法温定续与青山同伙打刦互执情真虏妇徐氏口证更确拟以重辟均无亏枉问拟杨青山罗朝武温定俱强盗得财斩罪合照詹孔舜李大鸾等事例题请及时会决枭示连人招解到臣据此案照先经擒获盗犯詹孔舜等续获盗犯李大鸾等俱供报同杨青山等为首纠伙打刦情由在巻及查先经具题兵部议覆节奉圣旨李大鸾罗壹保着便会官审决枭示未获的严行缉捕钦此钦遵巳将李大鸾罗壹保会决讫催行司道府州照拏杨青山等去后今据获问前来该臣面审杨青山等直认无词但干重辟除批行按察司再审通详题请会决外縁系擒获节奉钦依照拏首盗及奉明旨未获的严行缉捕事理为此具本谨具题知

　　荐举致仕藩臣疏

　　题为荐举卓异致仕藩臣以备録用事臣窃惟为天下得人者圣君之仁而以人事君者人臣之义臣伏覩我皇上登极以来求贤之急如渇与饥而用贤之广不遗岩穴天下之士茍抱寸长曲艺莫不延颈以望甄收而臣子茍有所知即当陈举以仰副我皇上惓惓盛心者而况亲履其经歴之地亲觏其行事之实而敢蔽之乎有原任江西左布政使今致仕秦钫者与臣同省又同郷会两试其人品才识臣所稔知者万歴肆年陆月间臣入江右之境乃钫致仕之肆月也臣接管以来见其同寮称之属官颂之士夫感之而扵百姓则无分贤愚老少皆思之矣凡语及壹事必曰此秦布政所立之良规也语及壹弊必曰此秦布政所革之积蠧也臣谛访之有谓其操持之洁毫髪无染每遇出纳必公必平若将凂焉者有谓其才猷之敏片言立解江藩事最繁琐而本官处之裕如者有谓其自奉之薄宛若儒生归家之日行李数肩相随僮仆贰人萧然之状至有令人挥涕者臣又访其致仕之故止缘一妻一子相继沦没忧思之过委有小恙先任都御史杨巡按御史张极力慰留褒美之词尚存案牍钫不得请乃自投疏而归者夫钫尽职扵地方者如此孚信扵上下者如此问其才足当壹面问其年方逾伍旬兹遇陛下急扵用贤之时钫当可用之日而乃令其无故而去舆论所以共惜之耳臣又思之钫为臣同郷同年今扵去任之后破格举荐其迹似为阿私然蔽贤之罪大而冐嫌之罪小古人以父举子以叔举侄葢爱君之诚不敢避亲也臣既以郷曲之故知之甚深今又扵其行事之地信之益笃乃缘小嫌曲谨不以告之陛下岂臣之分义哉伏望勅下该部再加查访如果臣言不谬将秦钫实时起用或循常例授以原职或因其资望已深破格简用如其不效臣愿承举主之罚则贤才不弃扵明时而士风益励扵自効矣縁系荐举卓异致仕藩臣以备録用事理未敢擅便谨题请旨

　　荐举方面官员疏

　　题为荐举贤能方面官员事臣奉命巡抚江西谬蒙升任其于方面官员例得荐举敢敬陈之扵藩得陆臣焉如江西布政司左布政使刘继文慨直中独存忠厚冲虚内雅有执持勤恪自将而丛脞之弊已絶寛严得体而屏翰之誉攸归右布政使徐中行不失赤子之心绰有长民之度扬歴久而风猷茂着性行纯而措处咸宜分守湖西道右叅政陶幼学心地如青天白日施为若利刃轻车事经整顿便入章程官属品题无逃臧否分守岭北道右叅政侯于赵言不出口惟事力行政不近名自多实绩文武皆得其济张弛允协其宜分守九江道左叅议王世懋清修宛若儒生明练有同老吏立清建昌飞诡之弊坐革叁郡科扰之私至舍彼文学専心治理尤其厉精处也分守湖东道右叅议王问臣声色不大而法自行吐茹罔形而事自集叁郡享宁一之福再朞严夙夜之懐扵臬得伍臣焉如管理驿传清军道副使王象坤文能饬治才可投艰执持甚确而无絶俗之形筹策罔遗而无深求之弊去岁调停驿传俱出其手臣不敢蔽也分巡湖西道副使吴从宪絶无依回腆■〈月忍〉之态卓有光明正大之休持身约而寮属皆仰其清风莅政平而大小咸蒙其渥泽饶州兵巡道副使郭孝胷襟豁达治体精明处多盗之郷而民安若堵当最繁之郡而剖决如流提督学校副使江以东力挽颓风坚持正气公明备至而妍丑心倾学行交修而菁莪化洽南昌兵备道佥事周思敬恺悌其心而持法必不假借公平其政而临事每有机缄暴客有卖剑之牛穷谷成坦夷之路以上诸臣均为藩臬之良俱当列荐内右布政使徐中行履任虽止逾拾个月但本官専理钱法曲尽机宜合省通行利民不小见今増建厂局采办铜料以为永久之计似应特荐以鼓其气仍乞稍缓其擢以终其事者也伏望勅下吏部再加查访如果臣言不谬将刘继文等或采其才望优以不次之迁或计其年劳待以循资之擢则臣工竞劝吏治益修而扵表率纪纲之司亦有禆矣縁系荐举贤能方面官员事理未敢擅便为此具本谨题请旨

　　举劾有司官员疏

　　题为举劾有司官员事臣叨抚江西谬蒙升任其扵地方有司官员例当举劾访得吉安府知府张掖之节槩清严才华练达明仁并济而民有父母之懐逺迩交孚而誉重循良之最九江府知府李得阳政体修明谟猷颕敏军民交扰而剂量各适其均江湖会区而经画悉多其绩袁州府知府郑惇典节可亷顽政惟务实威行夙蠧而左右无舞文之奸心切痌瘝而闾阎蒙寛恤之惠南安府知府陈诰操持皎皎器度恂恂折狱决于片言而庭无留牍驭吏严于壹芥而民有颂声饶州府知府黄思近禔身清慎驭下严明事事克举而地方永赖在在有备而水陆无虞广信府知府林梓才识恢弘操持贞确祛奸缩费而民乐其生饬武修文而人安其业南昌府知府王三锡夙负锋颕之才能坚氷蘗之守措注周而人人得所酬应裕而事事成章南昌府同知顾其志近人多平易之政持已俨孤贞之操令不挠而湖防钱法之皆行业惟勤而佐郡清戎之并美南昌府推官常居敬丰姿玉润操履氷清谳狱则奸蠧悉厘而心存平恕查盘则侵渔尽发而事鲜依违九江府推官马贯持身雅有夙裁与人絶无城府事不尽法以病民政尤严防于近习抚州府推官徐得祯才能脱颕节可茹荼理讼则人多质成之愿署篆则民有子来之归广信府推官陈跃潜处事切中乎机宜革弊必穷其径窦入觐囊无壹芥之携署邑民有贰天之恋都司经歴司经歴熊敦朴当屡挫之后而絶无怨尤处最畏之官而克勤职业学益宏于困衡之久事更练于悔悟之深宁州知州石汉才猷卓荦志节坚刚计擒元恶而狐鼠潜踪力抚灾民而黔黎欢附永新县知县龚锡爵英资卓识劲节清操井然有条而政自裕凛然难犯而民自懐万安县知县谭希思政先节爱法尚严明均赋役而人蒙画一之休崇学校而士沾可久之泽安福县知县倪涷缚逋冦而声色不动缉遗奸而城社为空恺悌父母之心正直神明之诵上饶县知县王炳璇文学本之家传廉靖得于天植贫民襁负以归巨猾敛手而避清江县知县郭惟贤守不染夫壹尘心惟凛乎叁尺当午道而丰约中节处穷邑而兴革适宜永丰县知县蔡国炳青年邃养雅志通才握管如驰而积案俱杜剖裁甚利而飞诡皆清新淦县知县陈竒谋节爱致黎庶之戴操持着素丝之风夙夜在公常如执玉痌瘝在念有若救焚南城县知县范涞性和而介才敏而详剖决如流而完报独速催科有序而输解无逋弋阳县知县程有守性本纯诚事尤详妥革耗例而每捐俸以助贫絶追呼而尤虚心扵谳狱铅山县知县陆梦熊恺悌宜民精勤律已门絶瓜李之嫌市屏游冶之迹策蹇应朝贫寒如士吉水县知县江沛然性资颕异政体通和刷积年冗蠧之奸而民膏可续发黠胥侵渔之弊而国计有禆泰和县知县唐伯元壹片赤心力行古道事惟尽其在我而宠辱不惊政实见其宜民而士人俱戴彭泽县知县雷时敏政崇体要用节浮华筑江堤而功垂保障新黉校而化洽弦歌南昌县知县李得佑智能发奸法罔移扵豪右廉能威下罚首及扵冥顽赣县知县陈一鲂存心缜宻行事冲和恪守条编之规而怨不避能行保甲之法而盗自弭徳兴县知县孙哲清操雅志粹质通才躬勤案牍而黠胥莫售其奸严刷恋衙而白役俱屏其迹以上诸臣均之为亷勤公谨一时有司之良俱应列荐内知府王三锡到任虽止壹拾壹月但郡当会省百责攸萃臣目击其劳寝食为废似应特荐使知鼓舞者也又访得按察司照磨所照磨蔡椿龄才识通明操持雅洁委署进贤而士民咸附承解物料而羡余不缁泰和县县丞吴大进气度安详才猷通敏审谳有法而四境之讼狱愿归持守无私而恋衙之奸狡俱屏吉永丰县主簿方可刚守已甚坚任事惟恪叁运南粮而丝粟无染两署县印而士民相宜以上叁臣节据司道开报复经谘访相同授以县令必效廉能所当并荐者也臣又查得前任江西抚臣荐举有司俱不越叁拾人臣因近奉明例迁谪官员并入壹疏及将幕职县佐亦行附列不免稍多伏望勅下吏部再加查访如果臣言不谬将张振之等以次擢取蔡椿龄等资升县令则贤否明而人心自服惩劝得而吏治愈肃矣縁系举劾有司官员事理未敢擅便为此具本谨题请旨

　　举劾武职官员疏

　　题为举劾武职官员事臣奉命巡抚江西兼理军务其扵地方武职官员例当举劾访得南赣叅将郭坚夙擅知兵之誉屡成平冦之勲征黄郷而渠魁授首镇赣郡而反侧回心铜鼓石守备邓子龙经画久着扵鄱湖智勇更彰扵宁武伍列貔貅而狙诈皆为心腹道无荆棘而险隘尽作金汤江西运粮把总戴应麟清雅颇类儒生沉毅有同老将夙蠧尽扫而粮有余盈额税早输而军无疲累建昌把总王接武熟谙兵机尤通文墨守无染指而行伍倾心技可穿杨而折冲允赖南昌卫指挥使李应诏丰仪爽朗干局疏通视篆有守有为而士心咸服承委克勤克慎而公务不弛以上伍臣俱为介胄之良所当荐扬其邓子龙年劳既久功绩颇多所当超用或照该部原议覆奉钦依事例加以都司叅将职衔仍管铜鼓石守备事者也鄱湖守备丘廷表奉已甚侈驭下寡恩鄱湖为奸盗之渊不思躬行巡歴守备有分疆之寄顾乃溺意宴安恣棰楚以作威而班头李尚春识字何应波得以行其胷臆尽锱铢以网利而挿铺月钱麻租渔利乃为尽入携囊纵家丁盘诘民舟致摉索其行箧任中军卖放奸犯竟暗匿其盐斤责山户之采薪每月折银数两勒精兵之常例总计约有百金浪逰常至浃旬巡湖官之禀可据诛求下逮贫户兵备道之状未销部曲颇有怨言日久恐生他衅此壹臣者职守已乖年力方茂所当降调以责后效者也其指挥以下不职者臣访究得实径自处分不敢请渎伏望勅下兵部再加查访如果臣言不谬将郭坚等量才擢用丘廷表降调庶劝戒不慝而武弁思奋矣縁系举劾武职官员事理未敢擅便谨题请旨

　　荐举教职疏

　　题为荐举教职官员事臣叨捬循之职亦尝留心扵学校之事兹者蒙恩升任谨摘教官之贤者疏列上请以备録用访得吉安府儒学教授梁有贞诗词尔雅足征家学之相承行谊清修尤见师模之克正新昌县儒学教谕陈应隆守不移贫学能待问志行素孚扵郷曲端方允洽扵士心以上贰臣学行俱优可充六馆之选者也广信府儒学教授蒋时极气度温文性资敏慎署邑絶无訾议迪人雅有规条武宁县儒学训导丘兰清标雅志敏质通才取与不茍而士子归心表率克端而儒绅推毂以上贰臣才识通明可备县令之选内蒋时极原系知县改教但志向不衰年资方茂仍宜升授或任以府佐之职者也伏望勅下吏部再加查访如果臣言不谬将梁有贞等分别録用则儒官知所向往而风教不无少禆矣缘系荐举教职官员事理未敢擅便为此具本谨题请旨

　　荐举人材疏

　　题为荐举境内人材事臣叨抚江西兹蒙升任其于地方人材例应列荐谨摘其尤者为皇上陈之原任南京刑部尚书今告病李迁涵养深而徳性粹扬歴久而事体精已絶公庭之迹实堪枢府之姿原任兵部左侍郎今聴用万恭高明爽朗之度雄伟特达之才论事真如指掌投艰尤可断犀原任广东按察司副使今致仕李材学有本源才堪肩巨政绩久称于东粤行谊首重于西江原有目疾今已就愈原任尚宝司司丞今告病杨时乔昔居易染之地而羔羊之节不污继陟膴仕之阶而冥鸿之志可尚自娱文史屏迹公庭原任福建按察司副使今告病蔡国珍夙称博洽雅着清修闽海校文卓有操持之誉江郷养重曽无非僻之干原任湖广布政司叅议今聴调万虞龙居官则自县令以陟铨司皆有方问居家则惟明农以及教子絶无营为至其孝行之纯尤为乡评所重原任浙江按察司佥事今告病周寀负经时之才而善自韬晦贞励俗之行而每抱冲虚年富学优可司文教原任太仆寺少卿今降调高应芳性资质直心地光明风裁夙着扵霜台行谊尤隆扵月旦以上捌臣品格不同才识亦异然考其素履询诸郷评皆为江右杰出所当荐扬者也伏望勅下吏部再加查访如果臣言不谬将李迁等及时起用则才识或可以济时志行或可以励俗而于圣治不无少禆矣缘系荐举境内人材事理未敢擅便谨题请旨

　　潘司空奏疏巻七
  </div>
  <div class="pagination">
   <a href="潘司空奏疏_page4.html">
    上一页
   </a>
   <a href="潘司空奏疏.html">
    1
   </a>
   <a href="潘司空奏疏_page2.html">
    2
   </a>
   <a href="潘司空奏疏_page3.html">
    3
   </a>
   <a href="潘司空奏疏_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
