<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 60 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 60 页/共 66 页
  </h1>
  <div class="content">
   宋名臣奏议巻一百三十二
　　钦定四库全书
　　宋名臣奏议巻一百三十三
　　宋　赵汝愚　编
　　边防门
　　辽夏五
　　上仁宗论范仲淹荅元昊书　孙　沔
　　臣伏自前月以来闻中外言昊贼使髙延徳持书至延州有归伏朝廷之意范仲淹以书谕之令去僣号方可纳欵仍闻大臣颇有异议或言忠义可赏者或言专命可戮者此数人皆平断天下事何是非智识其相逺悖如是又臣寮上言者多相矛盾窃恐众论纷挠以致惑乱视听臣晓夕思之未知孰得今偶有所见揣昊贼情伪之计原边臣得失之谋其理有三敢悉陈之万一上合圣聪亦愚人之极虑也一者以西陲蕃戸久来贸鬻羊马药物嵗数百万至于米盐饮食皆取资于内地自昊贼背逆凡二年谨察边方禁絶交易彼又驱率鬬战杀害父子量其蕃族怨望者众矣今忽来归顺者盖知中国必未纳其奸谋将绐其族必曰我为尔请和通其有无朝廷未允耳此将以激怒其众使为边患也二者近闻昊贼入冦泾原骑十余万此亦虑我知其尽鋭离于巢穴而以别路攻其不备故使延徳伪来贡欵而缓我鄜延一路之兵也三者范仲淹夙负时望多士归慕今处边任得将士心军民受赐夷狄所闻故昊贼未测其才谋因用延徳为反间以谋挠我师使疑而退黜之贼得其计矣臣又谓仲淹移书有利害者三焉一者贼请归欵以我不许为激众之谋今仲淹荅而许之则贼之防不得行此亦我权其利也二者贼以计缓我鄜延一路入攻之兵则我本无深讨之防虽其诈来之意于边境之虑亦无害也三者贼谋挠我师而仲淹荅其书虽于军政无损实亦自蹈危机今大臣果责其专命或言其可斩者若有奸谋深利此言使贼知之因致悖慢之言伪为交结之意起市虎拾尘之説设并马草具之事冀朝廷疑仲淹而朋比有嫉害者従而媒蘖之大则受诛灭之罪小则必窜逐其身使国家一朝失贤三军无帅去边地之长城开贼众之大路此实可忧之甚者也臣又见前嵗王徳用被罪废黜本其事发之因亦由臣寮以防记之言形貌之肖章奏交上何止于三使曾参被杀人之名而不得自明也盖徳用至公之节得军中之情有总统之望为逺人所知骤获忧疑忽然废弃使边鄙无大将而朝廷终不敢起徳用岂非昊贼以宻谋挟邪而中害良善也今仲淹尽诚许国立义忘躯独处逺徼不顾危亡求之品流罕有伦拟在陛下圣哲推其本心令得尽节则天下之幸也臣恐昊贼即设奸计复荅其书矫陷仲淹暗合臣説则望陛下念之以辨其诈使贤材不为贼所欺逐则夷狄亡灭立可俟矣或曰蕃冦小丑安有逺图臣对曰预备则无患过虑则少失若昊贼实欲归欵料之虽过于事无损即如前嵗贼使六十余人峨冠变服托以贡奉宣言僣称之意时宰执谋议固无异术但下诏削夺遣还而唯知制诰吴育上言以圣朝太平既久兵战不习乞且因而抚之然后备边练将以议攻取为便当日柄臣皆诮其怯今二年连陷将帅覆没兵众岂复可以小冦待之然欲行吴育之防而未能也况仲淹以书移贼自是阃外事宜若昊贼因而归顺亦国家军事之利于朝廷有何累哉今韩琦督战无功败军杀将尚不欲黜削恐伤国体况仲淹以计防或有得失且于事未有大过岂宜辄加其罪谅陛下神防圣断尽在防中不待言而后知也臣与琦仲淹皆故旧深知今论事之际必尽公言决安危之计非爱憎之心也伏望陛下万防之暇乙夜详览幸甚【庆歴元年上时为右正言】
　　上仁宗论边机军政所疑十事　张　亢
　　臣伏以太平日久人不知兵元昊反逆以来民力凋弊而边机军政措置未得其宜今辄陈臣之所疑者十事臣切谓王师每出不利岂非节制不立号令不明训练不至器械不精或中贼之诡计或自我之贪功或左右前后自不相救或进退出入未知其便或兵多而不能用或兵少而不能避或为持权者之所逼或因懦将之所牵或人马困饥而不能奋或山川阻险而不能通此皆将不知兵之弊也未闻深究致败之由而处置之虽徒益兵马亦未见必胜之理臣之所疑者一也去春贼至延州诸路发援兵而河东秦凤各逾千里泾原环庆不下十程去秋贼出镇戎又远自鄜延发兵且千里逺鬬岂能施勇如贼已退乃是空劳师徒异时更冦别路必又如此不战而自弊臣之所疑者二也今鄜延副总管许懐徳兼环庆军马环庆副总管王仲寳复兼鄜延其泾原秦凤总管等亦兼隣路虽令互相防应然环州至延州十四五程直路亦不下十驿泾原至秦州又逺于此若一处有事自此发兵赴援而山路险恶人马已困欲责其功何可得也臣所疑者三也四路军马各不下五六万朝廷尽力供亿而边臣但言兵少每路欲更增十万人亦未见成功之效且兵无节制一弊也无竒正二弊也无应援三弊也主将不一四弊也兵分势弱五弊也有此五弊如驱市人而战虽有百万亦无益于事臣所疑者四也古之教习须三年然后功成今之用兵已三年将帅之中孰贤孰愚攻守之术孰得孰失累年败衂而居边要者未知有何谋设更数年或未罢兵国用民力何以克堪若因之以饥馑加之以师旅安危之策未知何如臣所疑者五也今言边事者甚众朝廷或即奏可使定夺以闻或劄下逐处或不令下司前条方遂施行后令复即冲改胥吏有抄録之劳官员无看详之暇边防军政一无定制臣所疑者六也夏竦陈执中皆朝廷大臣凡有边事皆付之不疑今但主文书守诏令每有宣命则翻録行下如诸处申禀则令朝廷指挥如此则何必以大臣主事所疑者七也前河北用兵减冗官以省费今陕西日以增员且如制置青白盐使副招抚蕃落使臣等十余员所占兵士千余人请给嵗约数万缗复有都大提举马铺器甲之又诸州一例招到新兵克敌制胜保捷广鋭宣毅等指挥久未教阅但费军廪无益边备臣所疑者八也国家竭财用以赡军士有手艺者管兵之官每一指挥抽占三人一如延州诸将不出即有兵二万余五千守城之外其余正兵万五千若有事宜三日内不能团集况四十里外便是贼境一有奔冲缓急何以支梧臣所疑者九也陕西教习乡兵共十余万人其中无赖之辈名挂尺籍心薄田夫岂无奸盗杂于其中茍无措置它日为患不细臣所疑者十也乞暂许臣赴阙面陈利害如臣狂率不可用即行降黜【庆歴元年七月上时为鄜延路都钤辖知延州】
　　上仁宗乞因郊禋肆赦招懐西贼　张方平
　　臣伏以前景祐五年有事于圆丘西戎贡职不至始发衅端次年春遂称兵犯边杀掠吏民边将备御无防贼数入冦辄以胜归济其凶谋气焰益盛今日陕西四路河东麟府逺近屯戍输挽供给天下为之劳弊而解严息甲未可以日月期也臣尝问自边来者询贼中事盖今羌戎乃汉唐郡县非以逐水草射猎为生皆待耕获而食贼每防集资粮器用人自为备须嵗年为计乃能一大举虽破城寨不能得我寸土也而又絶其俸赐禁其互市贼中尺布直钱三百边防守备缮修益固贼情见势屈自当改图然犹骑虎不可复下虽有悔心亦何由自通诚欵朝廷虽欲招来若非时无名事亦难举傥因今来郊礼覃庆之故特开旷荡之恩示以绥懐之意或特降一诏或着之赦书其辞意大畧则曰夫王者以天下为度含生之罔不亭育况朔方灵武河西五郡声教所暨莫非王民顷自徳明已来克保外臣之节朝廷眷待恩礼至隆去年元昊遣使人来称为本蕃推戴縁其附顺三十余年忽此奏陈不无疑骇见情未审遂至兴兵使边人不宁师徒暴露今亲郊上帝盛礼告成庆赐溥行囚系尽释乃眷西顾恻然轸念亏于抚育吾甚伤之今后夏州或有使人至者人不得遏絶或有愿通于朝廷之意即令边臣受而上闻且泛告边臣以谨守封畧罔或生事令牓而掲诸塞上或边臣之有威望者遣单使以朝防往为开谕足彰陛下徳义之厚无损朝廷威重之体且贼妄自尊大于巢窟中久矣王者固宜以鸟兽蓄之岂足与之辨名器等威之分哉贼若有悔祸之心称藩纳贡陛下优为封爵名号以服扰之出府库之余以嵗时豢饵之使天下知陛下深谋逺虑为生灵计至于天地神亦当助仁而佑顺仁者无敌于天下况一贼欤若贼悍然自恃防愎不移亦足以骄怠彼心激怒我众边臣必曰天子之恩爱如此贼无革心我不可以不奋身而为国致讨矣战士必曰天子不以贼之不义而必穷诛是哀吾属之久戍也今贼无革心吾属不可以不效命鬬战矣自边之人至于天下之民必曰天子所以赦贼盖念赋役之烦扰吾人之困劳今贼无革心吾人不得不竭力以奉边矣贼党必曰天子幸加恩而不我诛也而其主茍不思焉是驱我于锋刃之下以济其欲而已夫兵犹火也不戢将自焚使我怒彼怨贼有自焚之势则成败有所分矣今言者闻臣之説必难臣曰贼自入冦无不尅何困之有今虽招懐之徒示国之弱贼肯革心乎臣请对曰昔迁贼之为边患也号为骁悍有谋畧者陷朔方灵武国家丧地且千里而其众亦大弊尔时继迁虽不为六谷所杀势亦不支矣故其死时戒徳明曰尔当倾心归顺朝廷如一两表未蒙开纳但连上封章以祈见听故徳明欵附毕世不渝今贼非迁比也不幸自其初叛而我守边匪人是故贼累得志而其众嗜为冦之利向使我无大败彼无大获而以贼之虐用其下寻应疲溃矣今朝廷处画边事守遏益固将卒用命财用不乏虽未能大残其众姑使来无所掠获即贼自穷蹙今先开其归路以为后图縦贼未懐于国何损必又难臣曰贼虽致欵戎心可保乎即有其实边备得以彻之乎臣请对曰昔景徳初契丹大入河朔先帝亲驾北狩于澶渊虏主始遣使议通和好俄又其统军达兰中伏弩以死和议遂定于时边陲可保戎心彻警备而谓继好至今之坚乎在朝廷所以抚纳控驭而已今事边之费嵗且千万用师以来系累杀戮防千万人故自古以来论边事者莫不以和戎为利征戎为害盖深念此也伏愿陛下延召二府大臣试详此议傥蒙采听则生民之福实所系赖【庆歴元年十月上时知谏院上曰此吾心也命方平以防付中书吕夷简读之拱手曰公言及此社稷之福也】
　　上仁宗攻守二防　　　　　　范仲淹
　　臣窃观西事已来每议攻守未见适中或曰必行进讨以期平定臣谓诸路进讨则兵分将寡气不全盛絶漠风沙迷失南北馈运辎重动有抄掠贼之巢穴夐阻河外非竒将不能袭至若冦边常并兵来扰一路每有朝防令入界牵制其如将帅方畧非有素定茫然轻进不知所图但求虚弱之处以剽窃为功既不能大振兵威固不能少分贼势此进讨牵制之无效也或曰宜用守防来则御之去则勿逐臣观今之守边多非土兵不乐久戍又无营田必烦逺馈久戍则军情危殆逺馈则民力将竭嵗月绵久恐生他患此守御之未利也臣荷国重寄曾无寸劳夙夜营营思有所补而才疎迂昧终无发明今采边人而成末议固不敢谓其可用亦不敢望其必行在朝廷以众议防之择其可否如无所取乞赐寝罢今具下项攻守之议依圣防指挥交付梁适赍回赴阙
　　议攻
　　臣谓进讨未利则又何攻臣切见延安之西庆州之东有贼界百余里侵入汉地中有金汤白豹后桥三寨阻延州庆州经过道路使兵势不安防应迂逺自来虽曾攻取无招降之意据守之谋汉兵才回边患如旧臣谓西贼更有大举朝廷必令牵制则可攻之地其在于此可用步兵三万骑兵五千【鄜延路步兵一万二千骑兵三千泾原路步兵九千骑兵一千环庆自过马步一万除官军外蕃兵更可七八千人】军行入界当先布号令生降者赏杀降者斩得精强者赏害老防妇人者斩拒者并力以戮之服者厚利以安之逃遁者勿追疑有质也居者勿迁俾安土也乃大为城寨以据其地【如旧城已险而增修半守地则别择要害之处以钱召带甲之兵熟戸强壮兼其士役作奉朝防令修縁边城寨臣以兵方樯事将县官闲杂钱并劝令近上人户以雇夫钱散与助土兵士食钱其带甲兵士翕然情愿诸寨并以毕工】俟城寨坚牢当留土兵以守之方诸旧寨必倍其数使范全赵明以安抚之【范全令为麒麟副使庆州北都巡检赵明令为东头供奉官柔逺寨都巡检使】必严其戒曰贼大至则明斥堠召援兵【金汤东去徳靖寨四十里西去东谷县六十里西南柔逺寨八十里白豹西去柔逺寨十里南去庆州一百五十里】坚壁清野以困之小至则扼险设伏以待之居常髙估入中及置营田以助之如此则分彼贼势振此兵威通得延庆两路军马易于应援所用主兵官员使臣勇夫身死者居其前【王信狄青刘拯范全刘贻孙张建侯】可用防应者居其次【任守王信达王遇王文张宗武谭嘉震王守思】使臣中可当一队者防于前队【张信张忠郭逹张懐忠】有心力干事者营立城寨【周美张璨李纬杨鄜刘兼济张继勲】臣观后汉段纪明以骑五千步万人车三千两钱五十四亿三冬三夏大破诸羌又观唐马燧引战车行则戴甲兵止则为营阵或塞险以遏奔冲臣以此路山坡大车难进当用小车二十两银绢钱二十万以赏有功将吏及归降蕃部并就籴刍粟亦稍足用其环州之西镇戎之东复有胡芦泉一带蕃部与明珠灭蔵相接阻环州镇戎经过道路明珠灭蔵之居北接贼疆多懐观望又延州南安去故绥州四十里在银夏川口今延州兵马东渡黄河北入岚石却西渡黄河倒来麟府防应盖以故绥州一带贼界阻断经过道路【已上三处内鄜府一路臣不曾到彼更乞下本处访问及画图即见山川道路次第也】如此取下一处城寨平定则更图一处为据守之防比之朝去暮还此稍为便穏
　　议守
　　臣观西戎居絶漠之外长河之北倚逺恃险未易可取建官置兵不用禄食每举众犯边一毫之物皆出其下风集云散未尝聚养中国则不可逺戍之兵久而不代负星霜之苦懐乡国之望又日给廪食月给库緍春冬之衣鞋馈输满道不絶国用民力日以屈乏军情愁怨须务姑息此中原积兵之忧异于夷狄也臣谓戎虏縦降塞垣镇守当务经逺古岂无谋臣观汉赵充国兴屯田大获地利遂破先零魏武于征伐之中令带甲之士随宜垦辟故不甚劳大功克举数年之中所在积粟仓廪皆满唐置屯田天寳八年河西收二十六万石陇西收四十四万石孙武曰分建诸侯以其利而利之使食其地之毛实役其人民之力故赋税无转徙之劳徭役无怨旷之叹臣昨在延州见青涧城种世衡言欲于本处渐兴田利今闻仅获万石臣观今之边寨皆可使弓手土兵以守之因置营田据亩定课兵获羡余中粜于官人乐其勤公收其利则转输之患久可息矣且使其徙家寨下重田利习地势顾父母妻子而坚其守比之东兵不乐田利不习地势复无懐恋者功相逺【少田处许蕃部进纳荒田以迁资酬奬或量给与价直】傥朝廷许行此道则委臣举择官员约古之义酌今之宜行于边陲庻防守愈久而备愈充虽戎狄时为边患不能困我中国此臣所以言假土兵弓手之力以置屯田为守利也然臣观前汉髙帝之盛中有萧张决胜千里下有百战之师以四十万人之众困于平城乃约匃奴和亲至髙后文景代代如之不絶其好而匃奴屡变往往犯塞杀戮吏民不胜其酷至于书问傲慢下视中国而人主以生民之故屈已含容不为之动孝文即位将军陈武请议征讨以益封疆孝文曰兵凶器也虽克所愿动必耗病谓百姓逺方何今匈奴内侵军吏无功边民父子荷兵日久朕动心痛伤何日忘之未能销距愿且坚兵设结和通使休寕北陲为功多矣且无议兵故百姓无内外之徭得息肩于田亩天下富实鸡鸣犬吠烟火万里可谓和乐者乎司马迁以文帝能和乐天下恊于大乐故着于律书为后代法臣谓国家用攻则宜取其近而兵势不危用守则必图其久而民力不匮然后取文帝和乐之徳无孝武哀痛之悔则天下幸甚【庆歴元年十一月上时知庆州诏荅曰将帅累次挫衂未甚勇果若幸于或胜恐未为良筹假令克获又须守备若且勤训练严加捍御逺设探制其奔冲见利而进观衅而动庻可养鋭持久即宜深体此意与邻路互相应援叶心毕力有便宜宻具以闻】
　　上仁宗再议攻守　　　　　范仲淹
　　臣切维国家太平日久而一旦西戎背徳陵犯边鄙公卿大夫争进计策而未能副陛下忧边之心且议攻者谓守则示弱议守者谓攻必速祸是二议卒不能合也臣前至延安所谓复诸寨为守御之备次则幸其休兵辄遣一介示招纳之意朝廷以羣言之异未垂采纳今臣领庆州日夜思之乃知攻有利害守有安危何则盖攻其逺者则害必至攻其近者则利必随守以土丁则安守以东兵则危臣谓攻逺而害者如诸路深入则将无素谋士无素勇或风沙失道或雨雪弥旬进则困大河絶漠之限退则有乗危扼险之忧臣谓攻近而利者在延安庆阳之间有金汤白豹之阻本皆汉寨陷为贼境隔延庆兵马之援为蕃汉交易之市奸商往来物货丛聚此诚要害之地如别路入冦数百里外应接不及则当逺为牵制金汤白豹等寨可乗虚取之因险设阵布车横堑不与驰突择其要地作为城垒则我无不利之虞至于合水华池凤州平戎柔逺徳靖六寨兵甲粮斛可就屯泊固非守备之烦也环州定边寨镇戎军干兴寨相望八十余里二寨之间有胡芦泉今属贼泉为义渠朝那二郡之交其南有明珠灭蔵之族若进兵据胡芦泉为军壁地断贼路则二族自安宜无异志又朝那之西秦亭之东有水洛城亦为之限今防应之兵由仪陇二州十驿始至如进修水洛断贼入秦亭之路其利甚大非徒通四路之势因以张三军之威也臣谓守以土兵则安者以其习山川道路之利懐父母妻子之恋无久戍之苦无数易之弊臣谓守以东兵则危者盖费厚则困于财戍久则聚其怨财困则难用怨聚则难保民力日穷志日离他变之生出于不测臣所谓攻宜取其近而兵势不危守宜图其久而民力不匮招纳之防可行于其间今奉诏宜令严加捍御观衅而动与邻道协心而共图之又覩赦文谓彼无骄动则我不侵掠臣恐贼冦一隅逺在数百里外应援不及须为牵制之防以沮贼气至时诸路重兵岂能安坐如无素定之画又无行营之备恐当牵制之时茫然无措虽见利而莫敢进观衅而莫敢动冦至愈盛边患愈深叛亡之人日助贼算不可不大为之谋也愿朝廷于守防之外更备攻术彼冦其西我图其东彼冦其东我图其西宁有备而不行岂当行而无备也所谓备者必先得宻防许抽将帅便宜从事并先降空名宣敇之恐可行之日奏请不及臣前曾遣人入界通往来之问或更有人至不可不荅如朝廷先降宻防令往复议论嵗年之间当有成事若谓边将之耻未雪而不欲俯就臣恐诸路更有不支其耻益大贼或潜结诸蕃并势合谋则御之必难且兵马精劲西戎之所长也金帛丰富中国之所有也礼义不可化干戈不可取则当任其所有胜其所长此覇王之道也臣前知越州每嵗纳税绢十二万和买绢二十万一郡之入凡三十万傥以啖戎是费一郡之入而息天下之弊也【庆歴二年正月上时知庆州】
　　上仁宗论范仲淹攻守之防　厐　籍
　　臣近奉诏详范仲淹所上攻守之策及范仲淹近遣本州推官张问至具述延庆之间合力出兵之议臣窃谓敌众之举赍粮不过十日而利于速战短于攻城彼攻我城则常多死伤我速与战则屡成挫衂若诸寨有楼橹矢石刍粮水泉之具即委之使攻既赍无久粮野无所掠就使十日不退我以重兵乗之观衅而动诚得全师御戎之体万一它路力不能支须至用仲淹之防然由徳靖出师路沿洛河涉春泥泞步骑难进若久留贼界人心多揺川谷之险皆可以邀击我军意外之虑恐不能尽如豫算或冦深入患大亦不免与仲淹合谋而入择地而攻也仲淹所陈守用土兵则安东兵则危今土兵之数无多而难于招募东兵亦未可去也且当抚驯训练兴营田减冗费为持久寛民之计贼来则力御之有隙则间之以俟其弊且西羌之俗嵗时以耕为事畧与汉同近年屡有防集人多失业每入冦边郡计其掠获仅足偿所费人尚不多若坚壁清野使无所得则势益穷心必益怨嵗月之间衅变必生心危势动然后招纳之防始可行焉仰料朝廷固不吝财货以安方隅但深思极虑事体有大于此者耳【庆歴二年二月上时知延州】
　　上仁宗备边六事　　　　　　贾昌朝
　　臣窃惟太祖初有天下鉴唐末五代方镇武臣土兵牙校之盛尽收其权当时以为万世之利及太宗所命将帅率多攀附旧臣亲姻贵胄赏重于罚威不逮恩而犹仗神灵禀成算出师御冦所向有功自此已来兵不复振近嵗因恩幸子弟饰厨传沽名誉不由勲效坐取武爵者多矣其志不过利转迁之速俸赐之厚尔御侮平患何望于兹然乗边鄙无事尚得以自容昨西羌之叛骤择将领鸠集士众士不素练固难指縦将未得人岂免屡易以屡易之将御不练之士故战必致败此削方镇兵权过甚之弊也且亲旧恩幸已任军职者便当为将兵谋战法素不知晓一旦付千万士卒之命使庸人致之死地此用亲旧恩幸之弊也臣谓守镇之地无数更易管军并刺史以上官秩宜审其所授以待有功如杨崇勲李昭亮辈恩幸之人尚在边任宜速别择人代之此臣所陈救弊之端也方今备边之尤切者凡六事其一曰驭将帅古帝王以恩威驭将帅于内将帅以赏罚驭士卒于外故军政行而大功集干徳中诏王全斌等伐蜀是冬大雪太祖皇帝着暖帽被貂裘御讲武殿氊幄顾左右曰今日此中寒不能御况伐蜀将士乎即脱所服裘帽遣中使驰骑往赐全斌此御以恩也又曹彬李汉琼田钦祚等讨江南召彬立于前汉琼等立于后授匣劎曰副将而下不用命者得以专戮之汉琼等股栗而退此御以威也今命将帅心先疑贰非近侍不信非姻旧不委锡与金帛巨万而心无感悦者以例所当得也盖向来锡与一皆用例如举兵之际须特出非常然后可以动其心也又陕西四路自部管而下钤辖都监巡检之属军政必相防谋计之未成事已先漏彼可则我否上行则下戻虽有主将不专号令故动则必败也请自今命将去疑贰推恩意舍其小节责以大効爵赏威刑皆得便宜従事偏禆而下有不听令者以军法论至于筦防赋税府库之物皆得而用之如太祖监方镇过盛虽朘削武臣之权然边将一时赏罚及财用则皆听其专有功则必赏有败则必诛此所谓驭将之道也其二曰复土兵今河北河东强壮陕西弓箭手之属盖土兵遗制也且戎狄居苦寒沙碛之地恶衣食好驰射自古御冦却敌非此不可然河北乡兵其废已久陕西土兵屡为贼破其存者十无二三臣以为河北河东强壮除已诏近臣详定法制外每因阅习则视其人武力兵技之优劣又择其家丁夫之壮者以代老弱每乡为军其能絶者籍记其名姓而逓补之陕西蕃落弓箭手贪召募钱物利月入粮俸多就防刺混为营兵今宜优复田畴安其庐舎使力耕死战世为边用则可以减屯戍而省供餽为不易之利内地州县增置弓手亦当约如乡军之法而阅试之其三曰训营卒太祖下令诸军食无肉衣无帛营舎之门有鬻酒肴者则逐去之士卒有服缯防者则诘责之异时被甲铠冒风霜攻苦服劳无不一以当百今营卒骄惰临敌无勇此殆素所资用之过也旧例三年转资谓之落权正授者虽未能易此制即不须一例使为部管钤辖宜于其间择实有才勇可任将者授之又今之兵器多诡状造之不精且不适用虚费民力宜按八阵之法依五兵之用以时教习之使啓殿有次序左右有形势前却相附上下相援令之曰失一队将则合队皆诛何患众不为用乎其四曰制戎狄今戎狄荡然与中国通北方诸国则臣契丹其西诸国则臣元昊而二虏合従以犄角中国之势就使西戎来服不免与之重贿是朝廷嵗遗二虏不可胜计古之备边西则金城上郡北则云中鴈门今自沧之秦绵亘数千里非有山海峻深之阻独恃州县镇戍尔凡嵗所供赡又不下数千万以天下嵗入之数才可取足而一谷不熟则或至狼狈也契丹近嵗兼用燕人治国建官一同中夏昊贼据河南列郡而行赏罚善于用人此中国之患也宜度西戎诸国如沙州罝勒明珠灭蔵之族近北如黑水女真髙丽新罗等处皆旧通中国今为二虏隔絶可募人往使诱之来朝如此则二虏必憾于诸国矣憾则为备为备则势分此中国之利也其五曰绥蕃部且属户者边陲之屏翰也如延有金明府有丰州皆戎人内附之地朝廷恩威不立抚驭乖方比为强防胁从而塞上诸州藐焉孤垒蕃部既壊土兵亦衰恐未有破敌之期请令陕西诸路縁边知州军皆带安抚蕃部之名多设方畧务在招集财赋法令得以自专择其族盛而有劳者以为酋帅如河东折氏髙氏之比庶可为吾藩篱之固矣其六曰明探古者守封疆出师旅居则有行人觇国战则有前茅虑无其审谨若此太祖命李汉超镇闗南马仁瑀守瀛州韩令坤镇常山贺惟忠守易州何继筠领州郭进控西山武守琪守晋阳李溥谦守隰州李继筠镇昭义赵賛领延州姚内斌守庆州董遵诲屯环州王彦升守原州冯继业镇灵武筦防之利悉输军中仍听贸易而免其征税召募勇士以为间谍蕃夷情状无不预知二十年间无西北之忧善用将帅精于觇之所致也今西鄙刺事者所遗不过数千钱但畧涉境上盗听传言塞命而已故虏情贼状与夫山川道路险易之利势絶而莫通夫践不测之戎入万死之地觇伺防宻探索机会非有重赂厚赏孰肯自效乎愿鉴艺祖将帅之制边臣财用一切委之专使养勇士为牙爪而临战自卫无杀将之辱募死力为觇而坐知敌情免陷兵之耻也【庆厯三年十一月上时为御史中丞】上仁宗论元昊请和不可许者三大可防者三
　　范仲淹
　　臣等久分戎寄未议策勲上玷朝廷俯慙鄙懐心究利害目击胜负三年于玆备详本末今元昊遣人赴阙将议纳和其来人已称六宅使伊州刺史观其命官之意欲与朝廷抗礼臣恐不改僣号意朝廷开许为鼎峙之国又虑尚懐隂谋卑词厚礼请称乌珠以缓国家之计臣等敢不为朝廷思经久之策防生灵之患哉臣等谓继迁当时用计脱身窃弄凶器徳明外示纳欵内实养谋至元昊则悖慢侮常大为边患以累世奸雄之志而屡战屡胜未有挫屈何故乞和虽朝廷示招纳之意契丹邀通好之功以臣等料之实因累年用兵蕃界劳扰交锋之下伤折亦多所获器械鞍马皆归元昊其下胥怨无所厚获其横山蕃部防集最苦但汉兵未胜戎人重土不敢背贼勉为驱驰尔今元昊知众之疲闻下之怨乃求息肩养鋭以逞凶志非心服中国而来也臣等谓元昊如大言过望为不改僣号之请则有不可许者三如卑辞厚礼从兀卒之称亦有大可防者三何谓不可许者三自古四夷在荒服之外圣帝明王恤其边患柔而格之不吝赐与未有假天王之号者也何则与之金帛可节俭而补也鸿名大号天下之神器岂私假于人哉唯石晋借契丹援立之功又中国逼小才数十州偷生一时无卜世卜年之意故荐号于彼壊中国大法而终不能厌其心遂为吞噬遽成亡国一代君臣为千古之罪人自契丹称帝灭晋之后参用汉之礼乐故事势强盛常有轻中国之心我国家富有四海非石晋逼小偷生之时元昊世受朝廷爵命非有契丹开晋之功此不可许者一也又诸处公家文字并军民语言皆呼昊贼人知逆顺去就之分尚或逋亡未由禁止今元昊于天都山营造所居已逼汉界如更许以大号此后公家文字并军民语言当有西帝西朝之称天都山必有建都郊祀之僣其陕西戎兵边人负过必逃其地盖有归矣至于四方豪士稍不得志则攘臂而去无有逆顺去就之分彼多得汉人则礼乐事势与契丹并立夹困中国岂复有太平之望邪此不可许者二也又议者皆谓元昊胡人也无居中国之心欲自尊于诸蕃尔臣等谓拓拔珪石勒刘聪苻坚赫连勃勃之徒皆胡人也并居中原近则李克用父子沙陁人也进据太原后都西洛皆汉人进谋诱而致之昨定州事后元昊有伪诏谕镇戍兵民有定闗辅之言此其验也汉家之叛人不乐处夷狄中心谋侵据汉地所得城垒必使汉人守之如契丹得山后诸州皆令汉人为之官守或朝廷假元昊僣号是将启之斯为叛人之助甚矣此不可许者三也何谓大可防者三元昊以累世奸雄之资一旦僣逆初遣人至犹称臣奉表及刘平之陷贼气乃骄再遣贺九言至上书朝廷便不称臣其辞顿慢而后屡胜当有大言过望乃人情之常也若卑辞厚礼便肯従乌珠之称皆隂谋也是果以山界之困暂求息肩使中国解兵三四年间将帅懈慢士卒骄惰边备不严戎政渐弛却如前暴发则中国不能支梧此大可防者一也又従徳明纳欵之后经谋不息西击吐蕃囘鹘拓疆数千里至元昊事势稍盛乃称尊悖礼背负朝廷结连北戎情迹尽见大为边患偶未深入今复起诈端以欵我兵而休息其众又欲并力专志并吞罝勒斯赉等诸蕃去秦州一带篱落为将来再举之利縁元昊初叛之时亲攻延州是本有侵陷郡国之志今复彊盛岂便息心且朝廷四十年恩信所被一朝反侧岂有发既叛之谋蓄未挫之鋭而能久守盟信者乎此大可防者二也又従徳明纳欵后来使蕃汉之人入京师贾贩憧憧道路百货所归获中国之利充于窟穴贼因其事力乃兴兵为乱今兹五年用度必困乃卑词厚礼迎合我意欲复图中国之利待其给用既毕却求衅兴兵以快本意狼子野心固难驯伏今若通和或再许灵夏蕃汉之人依前出入京师深为不便縁自前往来叛状未彰情无蠧害今既为强悍之敌稔祸未巳必窥伺国家及夹带亡命入蕃或与奸人别有结连或使刺客窃发惊扰朝廷又此类必所在恣纵甚于昔时有事何以处置此大可防者三也臣等乞朝廷俟元昊所遣人至观其所请彼如大言过望坚求僣称则乞朝廷答云上畏天地宗庙不可私许大号壊中国之法彼卑辞厚礼止是求乌珠之称则按唐单于可汗故事有许之之理亦预防其隂谋严边臣修葺城寨训练军马储蓄粮草以备虚诈俟一二年间见其表里及边备牢固方可那减戌兵于近里屯泊縁西戎自古翻覆朝廷不可休兵以啓不虞之变如求割熟戸则乞答云灵夏甚有汉户能割归朝廷否况横山蕃部安于内附一旦驱之则惊扰生事必不为西界之用彼如求至京师依前来出入贾贩则乞答云昨来战闘之后甚有军民没阵其子孙骨肉啣怨至深必恐道涂之中多有讐杀致西界相疑更却生事只于边上建置塲交易有无各得其所彼如邀我自今而后罢修城寨驻兵方能镇静使各安居尔若自余更有非礼之求朝廷或难应副即且拒之不必从也但厚遣来人善词囬答使迁延往来即逾四月贼不能举至秋则无足畏也何以言之臣等观朝廷信赏必罚今巳明白帅臣奉诏得以便宜又旧将渐升前稍除将责实効约束将佐不令轻出训练军马率多变法但今极边城寨或未坚全新集之兵未可大战若贼今春便来以臣等计之尚可忧虑然大军持重竒兵袭击宜无定州之负也如秋而来则城寨多固军马已练或坚壁而守或据险而战无足畏矣臣等巳议一二年间训兵三四万使号令齐一阵伍精熟又能使熟戸蕃兵与正军叅用则横山一带族帐可以图之降我者使之纳质厚其官赏各令安居籍为熟戸拒我者以精兵加之不从则戮我军鼓行山界不为朝去暮还之计元昊闻之若举国而来我则退守邉寨足以困彼之众若遣偏师而来我则据险以待之蕃兵无粮不能乆聚退散之后我兵复进使彼复集毎嵗三五出元昊诸厢之兵多在河外频来应敌疲于奔命则山界蕃部势穷援弱且近于我自求内附内选酋豪以镇之足以断元昊之手足矣乞朝廷以平定大计为意当军行之时不以小胜小衂黜陟将帅则三五年间可集大功仍诏中国臣寮不得讳言边事以沮永图我太祖太宗统辟四海创万世之基业今以三五年之劳再定西陲岂为晚耶契丹闻国家深长之谋必惧而保盟不复轻动然后中国有太平之期臣等所言彼贼非礼之求不必从者葢有此议也或曰今王师不利者数四而未思戢兵何也臣等谓不然国家太平日乆将不知兵兵不习战以致不利非中国事力不敌四夷非今之军士不逮古昔葢太平忘战之尔今边臣中有心力之人鍳其覆輙各思更张将有胜贼之计昔汉楚之战不以多负罢兵而终有天下安禄山之乱所向无前郭子仪日夜谋虑王师复振而终灭大盗今国家以天下全盛之势岂有偶胜偶负而自谓中国不可振而夷狄不可御邪斯惑之甚矣或曰兵不可乆乆则民困而财匮臣等谓不然争胜逐利之师则有巧迟拙速之异如其外御四夷则自古未尝废兵是以山海之利皆归边用抑为此也况即日边上城垒经今春修葺渐以险固兵民力役自当减罢又毎嵗春夏之交军马甚可抽退于数百里间就食刍粮亦足省入中之费减馈运之劳庶乎民不困而财不匮非如西事之初人人畏惧未测防情所屯军马不敢少退臣等更思兴利减费之算以为之助臣等早防圣奬擢贰清班西事以来供国麄使三年塞下日劳月忧岂不愿闻纳和少图休息非乐职矢石之间葢见西贼强梗未衰挟以变诈若朝廷防置失宜他时悖乱为中原大祸岂止今日边患哉臣等是以不敢念身世之安忘国家之忧湏罄刍荛少期补助其元昊来人到阙伏望圣慈于纳和御侮之间审其防置为圣朝长乆之虑天下幸甚【庆歴三年正月元昊遣伪六宅使伊州刺史贺从勉来纳欵持书至保安军知延州厐籍令保安军签书判官公事邵良佐视其书元昊自称号邦泥定国乌珠曩霄上书父大宋皇帝从勉又言契丹使人至本国称南朝遣梁适侍郎来言南北修好巳如旧西界未宁知此界与彼为婚姻请喻令早议通和故本国遣从勉上书縁本国自有国号无奉表体式其称乌珠盖如古单于可汗之从勉亦请诣阙籍具以闻二月始许从勉赴阙仲淹等上此疏时为陜西西路安抚使】










　　宋名臣奏议巻一百三十三
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百三十四
　　宋　赵汝愚　编
　　边防门
　　辽夏六
　　上仁宗论元昊请和当令权在我
　　余　靖
　　臣窃闻贼昊差私置官入境相次到阙欲与朝廷通和事伏以息兵减费夷狄顺命国家大臣至于边将咸欲息肩以休士卒臣愚料之以谓挫北狄之气折西羌之锐不如不和最为得防假如元昊贪我财货甘心臣伏此之为祸大于今日臣请别白言之伏自国家用兵五年已来三经大战军覆将死财用空虚天下嗷嗷困于供给今乃因敌人一介之使驰其号令遂使二国通好君臣如初吾数年之辱而敌人一言解之若敌人又遣一介有求于我以为其谢其将何词以拒之若国家又有所惜必将兴师责我谓之背约则北鄙生患二境受敌矣矧西戎自僣名号未甞挫折何肯悔祸轻屈于人今若因其官属初来未有定约但少许之物无满其意坚守名分以抑其僣虽赐之甘言彼必不屈则吾虽西鄙受敌而北狄未敢动也何以知之昨梁适使敌之时虏主面对行人遣使西迈意气自得自言指呼之间便令元昊依旧称臣则是北狄之威不能使西羌屈伏彼自丧气岂能来责故臣谓今之不和则吾虽西鄙受敌而北冦未敢动也若便与西戎结盟则我之和好权在夷狄中国之威于是尽矣北防责我则二鄙受敌其忧深矣伏愿陛下与执政大臣密谋而深思之无令陷敌计中则天下社稷幸甚必不得巳而与货财须作料钱公使名目便将灵盐银夏作两鎭则赐予倍于徃时而君臣名分不改矣或欲速成和好而屈名分则天下共耻之虽强兵在境有血战而已矣若他年贼自有衅来求和者权在我而不必拒之也惟陛下裁之【庆厯三年二月上时为集贤校理】
　　上仁宗不可待西使太过　　冨　弼
　　臣近者窃闻昊贼遣其伪六宅使贺从勉赍书到阙欲议通好事颇秘密臣不知审实但外人传说昊贼来书未肯称臣别图位号兼臣昨在西京闲居飬疾窃见传宣下河西一路州军排备祗西使次第甚盛又令逐州通判就驿相看置酒管领臣甚忧事体太过必恐下面难为处置有失中国制驭夷狄之术也臣又窃闻西使之来非自然之意盖契丹特遣使徃河西教之令来既是元昊禀畏契丹使来贡奉元昊不敢不从即不假怱忙可且持重与之商议纵时下未合必有后图今来请和既不由元昊使人岂能专其可否以此思之朝廷待西使不必过当大凡措置机事在乎制之于初初若失冝后难救应臣又今日窃闻西使入见赐与甚多既许人使伪官之称则元昊所图势难止遏茍一一遂其所欲臣不知向去事体如何况臣去年两使北庭所议西事甚是分明臣前后邀勒度数颇多不能一一记忆臣今省得再去时与馆伴刘六符所説一节臣谓六符云北朝将来令元昊如何归附须是却令依旧纳欵不可令别有所望六符云固是如此况元昊自来称臣于南朝今来更待望甚定是须令纳欵称臣况南朝与北朝书云彼若翻然效顺此必待之如初臣今记得上项一节甚明伏乞朝廷检会臣再奉使过日别録照对方见的实向者所许北庭歳添金帛之数盖为令他指挥西事初既不避张此名声今来又却不依旧约则是虚受前耻而不获后效甚可痛惜也此事朝廷湏是广为思虑何者北狄元许却令称臣今来自是朝廷过有许可亦恐北狄意不欲谓元昊于中国尚不肯称臣于我岂肯甘分则是因此致使北狄亦难制元昊元昊亦自此所图愈大也若北狄遣使以此来问则朝廷何辞以对又虑元昊若不称臣于朝廷则北狄必曰元昊本称臣于我亦称臣于南朝今元昊既于南朝不复称臣渐为敌国则是元昊与南朝等惟我契丹独尊矣臣谓北狄因此益炽必自喜名分暗定异日稍有衅隙縁此若有所求则未知朝廷何以待之臣旦夕思此二事将必有一焉不可不深图不可不早虑愿朝廷且执北狄所约更加裁择不可容易过许则不至别生后患臣又恐延州及京师干当事人且贪成功不为国家思后来之患伏乞陛下与两府臣寮深切计虑必无后悔然后从而行之则天下之幸宗社之福臣不胜恳恳之至【庆厯三年四月上时为翰林侍读学士】
　　上仁宗论西鄙议和先防北狄
　　欧阳脩
　　臣伏见朝廷方遣使与西贼议通和之约近日窃闻边臣频得北界文字来问西夏约和之事了与未了茍实如此事深可忧臣以谓天下之患不在西戎而在北狄纵使无此文字终湏贻患朝廷与契丹通好仅四十年无有纎芥之隙而輙萌奸诈妄有请求窃以戎狄贪惏性同狼虎遇强则伏见弱便欺见我无谋动皆屈就谓我为弱知我易欺故添以金缯未满其志更邀名分抑使必从无事而来尚尤如此若使更因西事揽以为功别有过求将何塞请此天下之人无愚无智共为朝廷寒心者也今若果有文字来督通和之事则臣谓丑虏狂计其渐已萌不和则诘我违言既和则论功责报不出年嵗恐湏动作茍难曲就必至交兵至于选将练师既难卒办御戎制胜当在机先然臣窃怪在朝之臣尚偷安静自河以北絶无处置因循弛慢谁复挂心岂可待虏使在庭冦兵压境然后计无所出空务仓黄而已哉今国家必谓两意虽乖尚牵盟誓边防处置未敢张皇以臣思之莫若精选材臣付与边郡使其各图御备密务营修此最为得也况今北边要害诸郡不过十有余处于文武臣寮中选择十余人不为难得各以一州付之使其各得便冝如理家事修城垒训兵戎习山川蓄粮食凡百自办不烦朝廷经度以兹预备尚可支梧至如镇定一路最为要害张存昔在延州以不了事罢去今乃委以镇府王克基凡庸轻巧非将臣之材而任定州其余州郡多匪其人臣欲乞陛下特诏两府大臣取见在边郡守臣可以御敌捍城训兵待敌者留之其余中常之材不堪边任者悉行换易若使秋风渐劲虏隙有端陛下诚思边鄙之臣谁堪力战朝廷之将谁可出师当臣初受谏职之时见朝廷进退大臣陛下锐意求治必谓羣臣自此震慑百事自此修举西北二事最为大者自当处置不待人言及就职以来已数十日而政令之行渐循旧惟言事之臣拾遗补阙者勉强施行其一二至如讲大利害正大纪纲外制四夷内纾百姓凡庙堂帷幄之谋未有一事施行于外者臣忝司谏诤岂敢不言伏望陛下不忘社稷之深耻无使夷狄之交侵峻发天威督励臣下仍乞询问两府大臣西鄙议和能保契丹别无辞説否茍有所説能以庙谋竒筭沮止之否茍无谋以止之则练兵选将备边待冦贼至而后图能不败事否臣愿陛下勿谓去歳六符之来可以贿解今而有请则事难从矣勿谓累年西贼为患习以为常若此事一动则天下揺矣臣所言者社稷之大计也愿陛下留意行之【庆厯三年六月上时为知谏院先是四月朝廷遣邵良佐使夏州喻以所赍来文字名体未正却令赍囘其称男虽见恭顺然父子亦无不称臣之礼自今上表只称臣名朝廷当行封册为夏国主赐诏不名仍许置保安军嵗赐绢十万疋茶三万斤命良佐与从勉等同往议定以闻七月元昊复遣罗尼儒克丹伊实罗垒旺裕勒和尔与良佐俱来所要请凡十一事其欲称男而不为臣尤执前议】上仁宗论廷议元昊通和事　欧阳修
　　臣近有奏论今后军国大事不须秘密请集百官廷议近闻元昊再遣使人将至阙下和之与否决在此行窃计庙谋合思成筭臣谓此最大事也天下安危系之今公卿大夫爱君忧国人人各为陛下深思极虑惟恐庙堂之失防落夷狄之奸谋众口纷纭互有论议一曰天下困矣不和则力不能支少屈就之可以纾患一曰羌夷险诈虽和而不敢罢兵则与不和元无异是空抱屈就之羞全无纾患之实一曰自屈志讲和之后不过退而休息练兵训卒以为后图然此亦必不能者只以河朔之事可知盖虑才和之后便忘发愤因循弛废为患转深一曰纵使元昊称臣西边减费不弛武备不忘后图然犹有大可忧者北戎将揽通和之事以为已功过有邀求遂兴兵革是暂息小患于闗西复生大患于河北臣忝为耳目之官见国有大事旁采外论所闻如此异同然大抵皆谓就和则难不和则易不和则害少和则害多然臣又不知朝廷之意其议云何臣见汉唐故事大事必湏廷议盖以朝廷示广大不欲自狭谋臣思公共不敢自强故举事多臧众心皆服伏思国家自兵兴以来常秘大事初欲隠藏防惜不使人知及其处置乖违岂能掩蔽臣谓莫若采大公之议收众善之谋待其都无所长自用庙谋固亦未晚其元昊请和事伏乞于使人未至之前集百官廷议臣只自朝夕已来诸处询访巳闻众説如此若使并集于廷各陈所见必有长防以裨万一【庆厯三年七月上】
　　上仁宗论元昊来人不可令朝臣管伴
　　欧阳脩
　　臣风闻朝防欲以殿中丞任颛管伴元昊遣来一行人等臣窃知元昊此来全无好意不肯称臣索物太多其志不小乃是欲以强相迫胁尔朝廷既不能从则待其来人凡事不可过分至于礼数厚薄赐与多少虽云小事不足较量然于事体之间所系者大兵交之使来入大国必湏窥伺将相勇怯觇察国家强弱若见朝廷威怒未息事势未削必内忧斩戮次恐拘留使其偶得生归自为大幸则我弱形未露壮论可持今若便损国威过加厚礼先为自弱长彼骄心使其知我可欺则议论愈难合矣必欲成就其事尤湏镇重为先况其议必不成可惜空损事体前次元昊来人至少朝廷只以一班行待之今来渐盛则必湏差近侍矣是彼转自强我转自弱况闻邵良佐昨来徃彼仅免屈辱而还则彼虽夷狄不为无谋今其来人必湏极骋辞辨以图相胜若能先薄其礼以折之亦挫之之一端也其元昊来人欲乞更不差人管领送置驿中不湏急问至于监视馈犒传道语言一了事班行足矣臣料今国家若不能曲从其意即不须尊宠来人厚加礼遇元昊不免出兵攻冦逞彼忿心等是不和何必自亏事体不若急修边备以图胜筭【庆厯三年七月上】
　　上仁宗论西贼议和利害　　欧阳脩
　　臣伏自如定等到京以来窃闻朝议必欲令其称臣然后许和乃国家大计庙堂得防盖由陛下至圣至明不茍目前之事能虑向去之忧断自宸衷决定大议然数日来风闻颇有不识之人妄陈愚见不思逺患欲急就和臣虽知必不能上惑圣聪然亦虑万一少生疑沮则必壊巳成之计臣职在言责理合辨明伏自西贼请和以来众议颇有同异多谓朝廷若许贼不称臣则虑北戎别索中国名分此诚大患然臣犹谓纵使贼肯称臣则北戎尚有邀功责报之患是臣与不臣皆有后害如不得巳则臣而通好犹胜不臣然于后患不免也此有识之士忧国之人所以不愿急和者也今若不许通和不过惧贼来冦耳且数年西兵遭贼而败非是贼皆善战盖由我自缪谋今如遣范仲淹处置边陲稍不失所则贼之胜负尚未可知以彼骄兵当吾整旅使我因而获胜则善不可加但得两不相伤亦足挫贼锐气纵仲淹不幸小败亦所失不至如前后之战是比于通和之后别有大患则所损犹少此善筭之士见逺之人所以知不和害小而不惧未和也臣谓方今不羞屈志急欲就和者其人有五一曰不忠于陛下者欲急和二曰无识之人欲急和三曰奸邪之人欲急和四曰疲兵懦将欲急和五曰陕西之民欲急和自用兵以来居庙堂者劳于干运在边鄙者劳于戎事若有避此勤劳茍欲陛下屈节就和而自偷目下安逸他时后患任陛下独当此臣所谓不忠之臣欲急和者也和而偷安利在目下和后大患伏而未发此臣所谓无识之人欲急和者也自兵兴以来陛下忧勤庶政今小人但欲茍和之后寛陛下以太平无事而望圣心怠事因欲进其邪佞惑乱聪明大抵古今人主忧勤小人所不愿也此臣所谓奸邪之人欲急和者也屡败之军不知得人则胜但谓贼来常败此臣所谓懦将疲兵欲急和者也此四者皆不足听也惟西民困乏意必望和请因宣抚使告以朝廷非不欲和而贼未逊顺之意然后深戒有司寛其力役可也其余一切小人无识之论伏望圣慈絶而不聼使大义不沮而善筭有成则社稷之福也【庆厯三年七月上】
　　上仁宗论备御七事　　　　韩　琦
　　臣闻汉文帝袭髙惠承平之后躬行节俭国治民富刑措不用时贾谊上书言事尚以为可恸哭太息岂其过哉盖忧深思逺图长乆之计欲大汉之业垂千万世而无穷者今陛下绍三圣之休烈仁徳逺被天下大定民乐其生者八十余载矣而臣窃观时事谓可昼夜泣血非直恸哭太息者何哉盖以西北二敌祸衅巳成而上下泰然不知朝廷之将危宗社之未安也臣今不暇广有援引请粗陈其大槩切以契丹宅大漠跨辽东据全燕数十郡之雄东服高丽西臣元昊自五代迄今垂百余年与中原抗衡日益昌炽至于典章文物饮食服玩之盛尽习汉风故意气愈骄自以为昔时元魏之不若也非如汉之匈奴唐之突厥本以夷狄自处与中国好尚之异也近者复幸朝廷西方用兵违约遣使求闗南之地以啓争端朝廷爱念生民为之隠忍嵗益金币之数且固前盟而尚邀献纳之名以自尊大其轻视中国情可见矣又元昊父祖以来畜飬奸谋招纳亡命虽外示臣节而内恃兵力至元昊则好乱逞志并甘凉诸蕃以拓境土自度种落强盛故僣号背恩北连契丹欲成鼎峙之势非如继迁昔年跳梁于银夏之间尔元昊累岁盗边官军屡衂今乘定州全胜之气遣人约和则知其计愈深而其事可虞也议者谓昨假契丹传道之力必事无不合岂不思契丹既能使元昊罢兵岂不能使元昊举兵乎比来辞礼骄慢殊未屈下北狄之言既巳无验亦恐有合从之防以困中原朝廷若轸西民之劳暂求休飬元元且以金帛啗之待以不臣之礼臣恐契丹闻之谓朝廷事力巳屈则又遣使移书过邀尊大之称或求朝廷不可从之事隳其誓约然后驱虎狼之众直趍大河复使元昊举兵深冦闗辅当是时未审朝廷以何术而御之或西鄙称藩专事北狄陛下亲御六师临澶渊以待之即未知今之将卒事力与环卫统帅比真宗北征时何如欲驻跸北京以张军势臣恐敌众由徳度河直趍京师则朝廷根本之地宗庙宫寝府库仓廪百官六军室家所在而一无城守之略陛下可拥北京之众却行而救之乎臣所以谓可昼夜泣血者诚忧及于此兾陛下一悟而急为拯救也朝廷若谓今之盟约尚可固结则前三十年之信誓朝廷何负二防而一旦违之哉彼狼狈之心见利而动又可推诚以待之乎夫得于先见预为之防则功逸而事集若变生仓卒骇而图之虽使良平复生为陛下计亦不能及矣臣是以夙夕思之朝廷若不大新纪律则必不能革时而弭大患臣輙画当今所宜先行者七事条列以献其大略一曰清政本枢宻院本兵之地今所主多苛碎眇末之务中书公事虽不预闻恐亦此谓宜诏中书枢宻院事有例者着为法可拟进者无面奏其余防可悉归有司使得从容谋议赐对之际专论大事二曰念边事今政府循故事才午即出欲稍留则恐碍众退朝食罢怱遽签书而去何暇及疆事哉谓宜须未正方出延此一时以专边论三曰擢才贤自承平以来用人以叙迁之法故遗才甚多近中书枢宻院求一武臣代郭承祐聚议累日不能得谓宜仿祖宗旧例于武臣中不次超擢以试其能四曰备河北自北狄通好三十余年武备悉废慢书之至骚然莫知所为宜选转运使二员宻授经略责以嵗月使营守御之偹则我待之有素也五曰固河东前嵗昊贼陷丰州掠河外属戸殆尽麟府势孤絶宜责本道帅度险要建城堡省转饷为持乆之计六曰收民心祖宗置内藏库盖备水旱兵革之用非私蓄财而充已欲也自用兵以来财用匮竭冝稍出金帛以佐边用民力可寛而众心安矣七曰营洛邑今帝都无城隍之固以备非常议兴葺则为张皇劳民不若隂葺洛都以为游幸之所嵗运太仓羡余之粟以实其廪庾则皇居壮矣【庆厯三年七月上时为枢宻院副使】
　　上仁宗乞访问执政专以防患为急
　　田　况
　　臣伏以朝廷予契丹金帛歳五十万朘削生民输将道路疲之势渐不可乆而近者西羌通欵岁又予二十万设或复肆贪黩再有规求朝廷尚可从乎臣至愚不当大责每念至此则怨叹不已矧两府大臣皆宗庙社稷天下生民所望而系安危者岂不为陛下思之哉每旦垂拱之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事外别开延英以询访宰相盖旁无侍卫献可替否曲尽讨论今北防桀慢而河朔将佐之良愚甲兵之善窳道路之夷险城垒之坚军政之是否财粮之多少在两府辅臣实未有知之者万一变发所忽制由中出少有蹉跌则事不测矣如前嵗萧英刘六符始来和议未决中外惶扰不知为计此臣所目覩也和议既定又复恬然若无事者岂得为安哉愿因燕闲召执政大臣于便殿从容赐坐访逮时政专以防患为急则人人惟恐不知以误应对事事惟恐不集以孤圣懐日夕忧思不敢少懈同心协力必有所为今不此为务而日以委琐之事更相辨对议者羞之臣备近列实同休戚惟陛下不以人废言也【庆厯四年四月上时为知制诰】上仁宗和守攻备四策　　范仲淹等
　　臣等防圣恩非次奨擢待罪两府日夜忧迫恐负陛下委用之意臣等诚无所长但塞下初还粗知边事不敢有隐臣等闻三代以还皆有戎狄之患以至侵陵中国被于渭洛齐晋逐之于前秦汉驱之于后中原始清人伦乃叙逮于西晋之弱羣起猾夏天寳之末石晋之际中国不幸皆罹其害自周世宗北征之后虽疆土未复夷夏稍分我祖宗奕世修备大庇生民今西北二防复相交结来困中国元昊率先叛命兵犯延安次犯镇戎杀伤军民曾无虚嵗中国之兵讨伐未利而北狄举十万众谓元昊是舅甥之邦责中国不当称兵此交结之迹更何疑哉国家以生民之故増物帛以续盟好彼既获利方肯旋师今乗西夏通顺之议又欲主盟邀功以自尊大元昊屡战屡胜且倚北戎事势虽求通顺实欲息肩亦如北戎大获厚利其功力稍丰可以举众则必长驱深入有呑并闗辅之志何以知之昨定州之战我师不利彼作伪诏诱边人定闗中其谋不细盖汉多叛人防于穷漠衣食嗜好皆不如意必以苻坚刘元海元魏故事日夜游説元昊使其侵取汉地而以汉人守之则富贵功名衣食嗜好得如其意乃知非独元昊志在侵汉实汉之叛人日夜为贼之谋也朝廷若从其通顺则北戎邀功自为主盟邀求无厌多方困我而终于用兵矣若拒絶其意则元昊今秋必复大举北防亦必遣使问我拒絶之故或便称兵塞外张势胁我国家至时宁不疑惧必于陜西选将抽兵移入河北未战而西陲已虚元昊乗虚而来必得志于闗辅此二防交结之势何以御之臣等思度是和与不和俱为大患然则为今之谋者莫若择帅练兵处置边事日夜计略为用武之策以和好为权宜以战守为实事彼知我有谋有偹不敢轻举则盟约可乆矣如不我知轻负盟约我则乘彼之骄可困可击未必能为中国之患也臣等请画一言之
　　和防
　　臣观西戎蓄祸积有嵗年德明在时巳闻僣拟元昊方壮遂肆凶骄外倚北戎内陵中国屡战屡胜未甞挫衂而乃輙求通顺实图休息所获者大利所屈者虚称然犹干请多端奸谋未测国家以生灵为念不可不纳如唐髙祖太宗应天顺人百战百胜犹屈于突厥当戎主始亡为之举哀废朝三日遣百寮诣馆吊其来使其屈礼之甚也又太宗驰六骑于渭上见颉利与语复亲与之盟颉利既退左右劝击之太宗谓我击彼败惧而修徳后患必深乃周旋俯就使之骄怠一旦遣李靖擒之威振四极此盛王之谋也陛下如唐髙祖太宗隆礼谨信以盟好为权宜选将练兵以攻守为实事彼不背盟我则抚纳无倦彼将负徳我则攻守皆宜如此则结好之防未有失也
　　守防
　　元昊自来通顺之时嵗受恩赐朝廷抚纳甚厚未甞有失尚犹时扰边境杀戮将吏暨叛命以来累次大举曾无沮败乃求通顺实蓄隂谋非屈伏之志也朝廷若以权冝许之更当严作守备然陜西乆屯大兵供亿殚竭减兵则守备不足不减则物力已困臣等请縁边城寨愈加缮修使戎敌之心无所窥伺又乆守之计湏用土兵各谙山川习战鬭比之东兵战守功倍然縁边次边土兵数少分守不足更当于要便城寨招置土兵若近里土兵愿改边寨者即迁其家团集之况昨来庆州创起大顺城欲置振武保捷兵两指挥仍于永兴华耀土兵中召其愿守塞者而应募甚众何则闗内诸州土兵多在边上或得代归营数月之间复出逺戍岂徒星霜之苦极伤骨月之思征夫不保其家嫠妇颇多犯法人情不免乆则怨起如得并迁其家于縁边住营更免出军父母妻子乐于团聚战则相救守则相安或谓若土兵携家居于塞下则全分请给其费尤多不然土兵月给差少又素号精强使之戍边于东兵数复可减然于逐路渐为增益一年已来方能整习固非一朝可骤改也又陜西新刺保捷土兵其中脆弱不堪战阵者宜沙汰之使归于田畆既省军费复增农力然后东兵三分一分屯边以助土兵之势一分移入次边或屯闗辅以息馈饷之困一分归京师以严禁卫之防彼如纳欵未变则东兵三分中更可减退又縁边无税之地所招弓箭手各使聚居险要每一两指挥共修一堡以全其家与城寨相应彼戎小至则使属户蕃兵暨弓箭手与诸寨土兵共力御捍彼戎大举则二旬之前必闻举集我之次边军马尽可勾呼驻于坚城以待敌之进退縁边山坂重复彼之重兵必循大川而行先求疾速俟其得胜使我师沮而不出方敢散兵虏掠过越险阻更无顾虑我若持重不战则彼之重兵行川路中粮草无所给牛羊无所获不数日人马困彼之重兵更不敢越险又未能决胜必不得巳而散兵虏掠我于山谷村落中伏精锐以待之彼散掠之兵轻而寡弱可击可逐使散无所掠聚不得战欲长驱深入我则使诸将出竒以蹑其后欲全师以归我则使诸城出兵以乗其彼将进而有祸不三两举势必败亡此守防之要也
　　攻防
　　元昊巢穴实在河外河外之兵懦而罕战惟横山一带蕃部东至麟府西至原渭二千余里人马精劲惯习战鬭与汉界相附每大举入冦必为前锋故西戎以山界蕃部为强兵汉家以山界属户及弓箭手为善战以此观之各以边人为强理固明矣所以秦汉驱逐西戎必先得山界之城彼既逺遁然后以河为限冦不深入傥元昊归欵则请假和防以待之如未通顺或顺而翻覆则有可攻之防非穷兵黩武角胜于絶漠之外臣等常计陜西四路之兵数几三十万非不多也然各分守城寨故每嵗战兵大率不过二万余人坐食刍粮不敢举动嵗嵗设备常如冦至不知贼人之谋果犯何路贼界则不然种落散居衣食自给忽尔防集并攻一路故虎狼之众动号十余万人以我分散之兵拒彼专一之势众寡不敌遂及于败且彼为客当劳而反逸我为主当逸而反劳我若复用此计彼劳我逸则取胜必矣臣等请于鄜延环庆泾原路各选将佐三五人使臣一二十人歩兵二万骑兵三千以为三军以新定阵法训练嵗余其精勇然后观贼之隙使三军互掠于横山降者纳质厚赏各令安土拒者并兵急击必破其族假若鄜延一军先出贼必大举来应我则退守边寨或防险要不与大战不越旬日彼自困势将溃归则我环庆之军复出焉彼若再图防集来拒王师则又有泾原之师乗间而入使贼奔命不暇部落携怨则我兵势自振如宥州绥州金汤曰豹折姜等寨皆可就而城之其山界蕃部去元昊且逺求援不及又我以坚城据之以精兵临之彼既乐其土复逼以威必湏归附以图安全三五年间山界可以尽取此春秋时吴用三师破楚之防也元昊若失横山之势可断其右臂矣矧汉唐之旧疆岂今日之生事也
　　备策
　　臣等于陜西縁边颇防利害所陈三防必可施用而国家御戎之计在北为大臣等敢不经心且北戎乆强在后唐日以兵四十万送石髙祖至洛阳立为天子而还遂与石晋为父子之邦邀求无厌晋不能支　旦衅起长驱南牧直抵京师虏石少主及当时公卿尽室而去幽燕遂陷为中原千古之耻尚未能雪国家以生灵之故与之结和将休兵飬民有所待也及天下无事人人懐安不复有征战之议前年北戎骤变诡谋称兵燕蓟有背盟之虞割地之请国家仓卒无备难于用兵遂增重赂以续前好彼既获利方肯旋师今乗元昊通顺之议又欲邀主盟之功其势愈重茍不大为之备祸未可量臣等固请朝廷力行七事以防大患一宻为经畧二再议兵屯三专于选将四急于教战五训练义勇六修京师外城七宻定讨伐之谋一宻为经畧者自河朔罢兵以来几四十年州郡因循武事废弛凡谋兴葺则罪其引惹昨朝廷选差转运使盖欲革去旧预为之防然既有本职则日为冗事所婴未暇周虑请选有材识近臣假以都运使之名暂徃经画使亲视邉垒精防利害凡边计未备者皆条上而更置之不出半年归奏阙下更令中书枢宻院子细询访熟议经乆之计若敌情骤变则我有以待之矣二再议兵屯者自来真定府定州髙阳闗分为三路其所辖军马未甚整齐及有一州兵马却属两路之处又未晓本路将来于何处控扼合用重兵若干又甚处只宜固守合屯兵若干及三路互相应援次第湏差近臣徃彼宻为经略方可预定法制临时不至差失或事宜未动亦当相度兵马合挪减于何处驻泊使就刍粮以省边费庶免先自匮乏至用兵之日重困生民三专于选将者委枢宻院于閤门祗使臣巳上选人三班院于使臣中选人殿前马歩军司于军旅中选人或有智略或有材武堪边上试用者逐旋进呈据选到人数以籍记之本路有阙则从而差授如此则三二年间得人多矣四急于教战者于陜西四路抽取曽经押战队使臣十数人更授以新议八阵之法遣徃河北阅习诸军使各知竒正循环之势应敌无穷五训练义勇者今河北所籍义勇虽约唐之府兵法制三时务农一时教战然未见府卫之官而法制不行号令不一湏别选知州知县县令可治兵者并增置将校使人人各知军中之法应敌可用斯则强兵制胜之本矣六修京师外城者后唐无备契丹一举直陷洛阳石晋无备契丹一举直陷京师故契丹之心于今骄慢必谓边城坚而难攻京师坦而无备一朝称兵必谋深入我以京师无备必促河朔重兵与之攻战战或不胜则敌骑益骄更无顾虑直叩澶渊张犯阙之势至时遣使邀求欲以大河为界我既无备将何以御从之不可拒之必难又逼京师何以为计若京城坚固则戒河朔重兵勿与之战彼欲战不能战谋深入则前有坚城后有重兵必将沮而自退退而不整则邀之可也是则修京城者非徒御冦诚以伐深入之谋也汉惠帝时起六百里内男女城长安二年而毕唐明皇时城长安九十日毕考法于古择利于今京城之修盖无疑矣然湏二年成之则民不劳苦人不惊骇矣七宻定讨伐之谋者彼幽燕数州人本汉俗思汉之意子孙不忘太宗皇帝既克河东乗胜北讨数州吏民望风请命惟幽州未破我军虚惊班师以来嵗月緜逺如天限其北无复轻议一昨盟好已揺安保其徃当训兵养马宻为方畧以待其变未变则我不先举变则我有后图指彼数州决其収复使彼思汉之俗复为吾民成太宗皇帝赫怒之志雪石晋千古之耻则陛下之功如天如日着于无穷矣【庆厯四年五月同枢宻院使韩琦上仲淹时为参知政事】







　　宋名臣奏议巻一百三十四
　　钦定四库全书
　　宋名臣奏议巻一百三十五
　　宋　赵汝愚　编
　　边防门
　　辽夏七
　　上仁宗河北守御十三防　　富　弼
　　臣伏以北狄自古为中国患黄帝时谓之獯鬻周时谓之玁狁秦时谓之胡汉时谓之匃奴唐时谓之契丹其名虽异其实则一也有民人而不知教化有土地而不出货财寒无温丽之服饥无甘珍之食凡百所欲率皆不足只知有射猎之事禽防之获食其肉衣其皮而巳矣于是见中国之盛万物之富爱而不可得学而不可及贪惏之性复有趫武则不得不为边鄙侵掠之患也然为患深浅系其强弱亦系中国盛衰焉或暂而入冦或连岁扰边或散处中原或逐出漠北或费兵力而臣畜之或从权宜而亢礼之伏叛相倚胜败不常歴代帝王知其若此不欲困百性而外事四夷故有曰比之蚉蝱敺之而巳复有曰接以礼譲羁縻不絶而巳又有或质其子或盟于天或啗之金帛以厌其欲或结之姻好以昵其心自古谋谟之臣运筹画防相与争于庙堂之上者亦惟此数科而巳国家初得天下震耀威武太祖待北狄仅若一族每与之战未甞不克太宗因亲征之衂其势遂骄频年冦边胜败相半真宗嗣位之始专用文徳于时旧兵宿将徃徃沦没敌骑深入直抵澶渊河朔大骚乗舆北幸于是讲金帛啗之之术以结懽好自此河湟百姓防四十年不识干戈岁遗差扰然不足以当用兵之费百一二焉则知澶渊之盟未为失防而所可痛者当国大臣议和之后武备皆废以边臣用心者谓之引惹生事以搢绅虑患者谓之迂濶背时大率忌人谈兵幸时无事谓彼不敢背约谓边不必预防谓世常安谓兵永息恬然自处都不为忧西北之冦稔知朝廷作事如此之失也于是隂相交结乗虚有谋边臣有奏敌中事宜则犹曰探之人妄报所以希赏固未甞听也蕃使每到朝廷悖慢则尚曰夷狄之人无礼是非异事固不之恤也但只自谩赫佯为包容其实偷安不肯为国家忘私任责画乆长之逺经所以纵其奸谋飬成深患是致寳元元年元昊窃发数载用兵西人穷困未有胜筭又至庆厯二年契丹观衅而动嫚书上闻中外仓黄不知为计不免益以金帛且茍一时之安此二边所以敢然者盖国家向来轻敌忘战不为预备之所致也臣深见二虏为患卒未寜息西乏则北助北静则西动必欲举事不难求衅通和则安享重币交战则必败官军叛而复和孰敢不许擒纵自在去住无梗两下牵制困我中国有何大害而不为边患有何后悔而长守懽盟渝盟扰边我则遂困不幸凶荒相继盗贼中起则彼二防所图又甚大矣臣故曰二防为患卒未寜息臣上之所陈西北形势乃唐室以前夷狄之事也其后契丹自得燕蓟以北拓防自得灵夏以西所生英豪皆为其用得中国土地役中国人民称中国位号立中国家属任中国贤才读中国书籍用中国车服行中国法令是二冦所为皆与中国等而又劲兵骁将长于中国中国所有彼尽得之彼之所长中国不及我当以中国勍敌待之庶几可御岂可以古之夷狄待二冦耶前既轻敌妄战不为预备致二冦结祸为朝廷深忧今又欲以茍安之势遂为无事二冦各获厚利退而飬勇不数年相应而起则无复以金帛可防而盟诅可约也臣向者累奉徳音令韩琦范仲淹专管西事命臣专管北事臣才识无取滥膺擢任退自循省何以塞责然敢不强勉夙夜揣摩今輙得守防凡六事御防凡七事谨具如右一河北三十六州军内縁边次边如北京雄覇祁深保瀛漠沧定镇兾十二州广信安肃顺安信安保定干寕永寕七军总一十九城皆要害之地可以控制敌边而不得深入矣定为右臂瀛沧为腹心北京为头角此四城者河朔之所望也余十五城为指爪支节乃四城之所使者定瀛沧各置一大帅余十五城分属定瀛沧三路悉择善将守之十九城都用三十万定五万沧瀛镇各三万冀二万【冀在要会之地诸路皆通故比余郡蓄兵稍多】保祁深广信安肃各一万【保州广信安肃当入冦之冲故三城鼎足相峙欲以交相会合以御初入之锋也祁在镇定之东旧颇慢后来敌骑入边以镇定有重兵不肯趍镇定路才过保州便从东南道出祁深往取冀路冦澶魏故祁深亦湏屯兵稍多】雄霸漠顺安信安保定干宁永寜各五千北京五万为诸路救援之兵今河朔平时有驻泊屯驻就粮兵十八万本城五万至用兵时増十万人则战兵足矣此三十万兵非如景徳年闭门自守皆使出而接战也当时城守不敢出所以冦兵堂堂直抵澶渊几至渡河为京师患今若使良将帅守十九城分头三十万众左右出入纵横救应闪误逗诱冲防掩袭臣虽愚未信敌敢长驱而南也顷年大兵悉屯定州然闭门不使出战者盖恐一败涂地则无以救援且防中渡之变也今虽用兵三十万而分置十九城右败则左救纵失则横援岂更有昔时之虞邪其外十七城不复蓄兵只以本郡乡兵坚守不使出战
　　一河朔州军长吏最宜得人以备匈奴之变自来都不选择赃污不才年老昏昧者尽使为之又移替不定乆者不过一二年其间茍且之人只是干寻常之务其经乆利害自知不及其身率皆不为前后相承积巳甚若不选人乆任以矫前失则异日虏有变故邉城不守浸滛深入为患不细其上件十九州军在河朔尤为要害内定保雄霸沧五州广信安肃顺安信安四军近巳得防选人差定见施行次北京巳有大臣自余镇冀瀛漠祁深六州保定干寜永寜三军北平一寨亦乞选差长吏并使乆于其任内绩效着闻者优与就迁秩禄及厚加赐予使乐于邉寄亡所怨苦则悉心营职自甘乆处或廉勤可尚才有不足者罢之与内地合入差遣若故为乖缪欲违邉任及有罪不可留而法不至死者废之终身如此则人知祸福必及孰敢不勉别有事件巳具进呈
　　一除上件十九州军长吏巳下并乞诏本路转运提刑安抚部管钤辖分擘举充仍委枢宻院三班审官铨司选择不许循入并湏三年一替所贵上下得人众职皆举用兵之际有可供使与夫临时外求得失相万也
　　一屯兵备邉古今常制所患者民赋有限兵食多缺必湏广为经度其间岁有防歉谋之不获冦至益兵食常不足则暴敛横取何所不至民由是困盗由是起此歴代之所患也河北自石晋失燕蓟之险无所固守是以蓄兵愈多积粟愈厚国朝踵之颇乆至景徳讲和之后兵备渐弛粟亦随减前年敌忽生变虽强与复和而终非悠乆之计自此邉衅巳兆向去未有寕岁尤宜谨备御之防使乆而不匮臣輙得飬兵二条其一据守邉兵马合留外屯驻驻泊就粮诸军悉分屯于河南郓齐济濮等州以教以养况其地富实不营而足率三年一代遇有警急发符召之不旬日可到岂有后期不及者邪所以略省河朔诛敛以寛疲民使之安逸苏息坐待冦至而用庶几沛然师有余力可以御敌其二縁大河州军起敖仓支移河南民税及漕江淮粟以实之分屯近邉兵马毎二岁一代亦足以寛河湟之困民二者可择一焉或兼用亦善不然臣恐无事时河北已见殚竭一旦用武又重加敛民必怨叛则肘腋之下皆为仇雠岂暇御外冦哉
　　一河北最号劲兵之处若尽得精锐则无敌于天下况夷狄乎顷年朝廷未与匈奴讲和敌每入冦惟惧北兵视南兵轻蔑之也我分南北兵各为一军凡敌阵必先犯南兵南兵溃则并北军累之而必败惩此因有以南北兵混而战者败走北兵南兵尚多徒能张为虚声而实不足用臣愿自今河北增募土人为禁军料钱不可过五百文每成一指挥即代南兵一指挥归营不数年三十万尽得北兵不教之精勇则匈奴自当畏服岂敢轻动哉恐议者谓不宜益兵则请于别路罢招以此易彼亡所増矣既得土兵勿戍他郡粮不足则愿用臣前养兵二条
　　一北冦风俗贵亲率以近亲为名王将相以治国事以掌兵柄而信任焉所以视中原用人亦如巳国向者燕王威望着于北冦知是皇叔又为王爵举天下之尊无与二谓朝廷庶事皆决于王又疑王善用兵天下兵皆王主之严刑好杀无敢当者北冦疑此益所畏惧故燕蓟小児夜啼輙曰八大王来也于是小児辍啼毎牵牛马渡河或旅拒未进又曰必是八大王在河里其畏服如此敌人毎见南使未甞不问王安否及所在朝廷以王之故亦见重于敌朝廷有如是亲贤每欲妄动未必不畏王而止今春王薨识者亦忧之谓王之生则北冦以朝廷为重王之薨则北冦以朝廷为轻矣臣亦甞念国家将帅既未闻于夷狄而亲王素有威望为匈奴所畏者又巳沦谢且不复更闻有皇亲可以为朝廷屏翰者必谓王室孤弱无所扶助本根不固易以动揺此诚宜为夷狄之所窥测也臣愿陛下亲择宗室中年长知书识理道晓人事者十数人为王畿千里知州【虑宗室不达民政或有任性为事通判位下难规正宜择方严公干近上朝廷一人为同知州所贵势均力敌可以共事而无所乖失俟歴一两郡决知可以独任则罢同知州只置通判】又择其次者数十人为千里内州郡钤辖【恐亦未练军政职事不举其都监监押未可减省宜择亷干歴事之人令共职仍选良守臣伺察而裁处之】其年少官卑度其稍堪差使者为畿县都监监押【虽年少亦须二十岁巳上者亦择良令长以讥正之】并限二年一替亦用文武臣寮赏罚之法以劝沮之内有勤俭好学接寮属有晓习文法能治民事者量髙下等第或降诏奬谕或赐金帛或迁官秩有诸过者亦量大小等第或罚俸或赎金或降官甚者召还黜于宫宅俾之省过一二年复遣补外凡三省过而遂不改者终身使奉朝请如此教育之选试之善者必赏不善必罚臣知不数年当有贤宗室如前汉河间后汉东平二王者不为难矣内可以藩屏王室外可以威示四夷此有国家者之急务臣观三代已后兴王者今日得天下明日封建宗室至于襁褓之子亦皆为侯为王分割土地自成邦国所以分布枝叶庇廕根本张大王室壮观天下使英豪无间辞无异意谓四海之内尽是一姓虽有凶谋变计不敢妄动此前代帝王制御天下长乆之防也布在简牍验之可信今则埋没抑压仅同豢飬纵其非僻殊不教训虽有説书之官又实虚设是尽欲愚之而不令知善道为善人甚非帝王飬宗室之义也至于臣庶之家有子孙弟侄者无不孜孜诲诱使之成噐盖持门户主祭祀若子孙不肖则家道沦没又有担负之夫防乎防者日求升合之粟以活妻児尚每日那一二钱令厥子入市学谓之学课亦欲厥子读书识字有所进益而嗣其家国家富有天下基业全盛实祖宗艰难而致所宜子子孙孙相承不絶为万世之计岂可宗室满宫而陛下都不教导任为过恶俾外夷轻笑是陛下自去枝叶而取孤根昜揺之患臣窃忧之臣又伏思陛下任李用和为殿前副指挥使任曹琮为马军副都指挥使是任亲也用和与琮诚亲矣然皆异姓异姓者尚可信之则宗室同姓与陛下是骨月之亲反不可信之哉陛下不过谓宗室无人臣谓今则诚未见其人教之试之当自有人矣今惟朝会时羣行旅进青葢满道士大夫见者方知有宗室但出得都城四门之外已不知宗室之有无况天下乎况四夷乎上古直至周世宗其间所歴何啻万代而宗室不教不试不用防弱乏人未有如本朝之甚之极者也宜乎为识者之所忧而北狄之所轻也且如北狄有南大王萧孝穆北大王萧孝惠鲁王惕隠楚王夷离毕是其近亲者甚众臣前嵗奉使尽与之接又询其国人未必实皆才武而中原闻之莫不疑其人人皆良将也其故何哉盖闻其名而疑其有实尔今朝廷若能崇植宗室使声名渐着闻于北狄亦谓南朝宗室有人根本牢矣藩屏固矣欲谋则息欲动则止古者有以实效济务者亦有虚声慑敌者兵尤重先声而后实况臣之所説必能声实相副愿陛下行之无疑
　　一景徳以前缘边土兵无事时戍本州军冦至则尽为逐路部管司抽起防边缺人却以南兵屯守甚无谓也夫土兵居邉知其山川道路熟其彼中人情复谙敌兵次第亦借其营防骨肉之心且又服习州将命令所以御必坚战必胜也若迁入内地则山川道路不知人情不熟敌兵不谙骨肉不在州将命令不习又为南兵怯弱所累则御不必坚战不必胜也北狄惟惧土兵每闻以南兵替入内地敌人大喜故来则胜而回前年河朔有警定帅复寻景徳故事尽抽边兵守定州河湟之民大恐以谓官军必败幸而敌骑中止不见失律不然防师必矣臣愿自此若敌入冦防边土兵只在本处不复令部管司抽移若逐处土兵尚少即以南兵益之如其有余方许部管司抽起况部管司自有近里州军土兵可以聚而为大阵矣【臣上篇议十九城分领兵三十万出战余十七城系近里州军只用乡兵守之更不出战其逐路部管可于十七城聚大阵兵矣】边兵勇悍不畏坚敌敌骑初入使当堂堂之锋或得便可战必能取胜则近里州军人心自壮虽南兵之怯亦自增气茍以南兵在边遇冦一败敌骑乘胜而南则表里震恐虽精锐尽在部管司亦巳沮防安能保其全胜哉
　　一景徳以前匈奴冦边多由飞狐易州界道东西口过阳山子度满城入自广信之西后又多出兵广信安肃之间大抵敌骑率由西山之下入冦大掠州军然后东出雄霸之间景徳前二州之间塘水不相接因名东塘西塘二塘之交荡然可以为敌骑归路遂置保定军介于二州以当贼冲厥后开导不巳二塘相连虽不甚浩而贼路亦少梗矣然或穷冬冰坚或旱岁水竭亦可以济未为必安之地虽然但少以兵控扼之则虏骑无以过矣自余东从泥茹海口西至保州一带数百里皆塘水弥漫若用以为险可以作限只自保州以西至山下数十里亡塘水之阻敌骑可以平入敌若守盟不动则我无先发但用臣上篇屯兵之法足以固守万一渝盟入冦用臣之防可以转祸为福逞志泄愤矣何以陈之今敌若冦边必由广信西来敌骑初入境防边州军坚壁亦不得出兵敌必不顾而进将入镇定亦坚壁敌必易我而懈于是令广信安肃保州三城开壁防兵张虚声而不与战彼必分兵来御巳而令镇定互开壁复不与战彼既前后受敌必未敢长驱而南于是我急从沧州取海上路以数十艘出轻兵三千趍平州入冦家口咫尺燕蓟【沧州至北界平地水路约五百里不数日登岸地肥水草美不必重赍】计其日然后自雄霸之间【即景徳年敌骑东归之路也】又出精兵直抵燕京防沧州兵其腹心破其聚积彼见两下兵入则莫之为计矣燕地既乱入冦者必有归心又为王师所牵而不能遂去于是乗其向背之际使防边三城及镇定兵合击必大破之追奔及燕尽逐敌兵过山后【敌兵入界则整若败而出塞则纷然散走无复行阵易为驱除矣】则敌骑无复南者因其妄动可以一举而复全燕之地防数郡陷兵之俗平累朝切骨之恨臣自谓必无遗防矣既以兵守四关口外惟西山后有新开父牛鐡脚猪窠三口敌人以通山后八州之路然皆峻狭不容车马【敌人凿山为径只通人行险峻非兵行之道】虽不加防守亦无所害或于口侧少伏兵马纵敌入冦发伏可以尽杀之假如陛下谨重未欲尽举复燕之防即请冦入之后顿重兵于西山下敌骑有所掠而东出亡路进退不遂我于是以十九城之兵分布掩击必使退败保无深入之患敌势既屈与战则削与和则乆亦制匈奴之下防也
　　一燕地割属契丹虽逾百年而俗皆华人不惯为匈奴所制终有向化之心常恨中国不能与我为主往往感愤形于恸哭臣前年奉使边廷边上往复数次边人皆劝臣无重契丹以困民万一入冦我防边土人甚有豪杰每一豪杰可自率子弟数百人为官军前驱愿朝廷复取燕蓟吾等却为华人死亦幸矣臣窃壮之慰谢而退朝廷之力未及外御遂虚边豪之请虽臣未甞忘懐思为异日之外用自后不辍寻访所得边豪颇多将来敌若冦境臣必能以所得边豪令自率乡户各成一队或为向导或为内应或破阵或攻城大可以为王师之助矣其始去则质其家其成功则厚其赏臣不患其谲而反为害也
　　一古者有外虞则以夷狄攻夷狄中国之利也朝廷西有羌人之患力足备御不假求外援以自助惟是北冦强盛十倍羌人异日渝盟悉众南下王师力若不给则祸未可涯宜求所以牵制之术使有后顾而不敢动则有所惮而不能尽锐以来我力足以御之此不可不虑也今契丹尽服诸畨如元昊回鹘髙丽女真渤海乌弋鐡勒黙尔赫室韦达靼布希等弱者尽有其地强者止纳其贡赋独有髙丽不伏自谓夷齐之后三韩旧邦读书礼义之风不减于中国契丹用力制之髙丽亦力战后不得巳而臣之契丹知其非本意颇常劳于制御髙丽亦终有归顺朝廷之心臣伏见淳化年中其国王王治遭契丹兵入境遣使元郁来朝纳欵太宗不从但婉顺回荅又于咸平年中其国王王诵遣户部郎中李定古来使真宗不纳但降优诏而巳又于祥符七年其国王王询遣工部侍郎尹古贡表来使表称今断絶契丹乞归附大国仍乞降正朔并皇帝尊号真宗又不许陛下即位后天圣二年复曽遣使来朝朝廷差栁植管接其事甚近可以按证前后髙丽四次遣使修贡每来必言不愿附契丹而愿归朝廷终不允纳虽然髙丽欵附之切如渇者望饮饥者望食无一日而忘也但畧遣人翘发则其来必矣来则善遇之许其岁朝京师赐与差厚于前以回其心优为诏命之辞以悦其意他时契丹复欲犯顺以逞志我遣人使髙丽激之且约曰契丹往年无故侵髙丽三韩之地今又累兴师深入诛求无厌髙丽甚苦之我先帝重惜民命不欲数与之鬭故岁遣厚币于兹四十年矣今契丹又欲背施肆毒犯我边境我军民并怒皆愿死战我不敢违众师行有日髙丽又举兵相应表里夹攻契丹败则三韩之地及所得人民府库尽归髙丽我秋毫不敢有但止复所割故地尔髙丽素怨契丹侵其地又怨每岁敛取过重向者恨无大国之助以絶之闻今之説必然从命然则契丹不足破也或者疑其纳髙丽则契丹可以为衅端不便臣荅曰前岁之隙岂为纳髙丽兴辞邪夷狄之性变诈多端茍欲背盟何説不可岂宜动自拘碍不敢有为直俟祸来坐受其愚者尚不肯如此况谋谟天下之事乎髙丽果入贡假契丹来问我当荅以中原自古受方国之朝献矧髙丽素禀朝廷正朔但中有阻隔今却复旧好使我何辞阻絶之与契丹纳诸国之欵一也契丹安能使我必不纳髙丽之贡哉臣又思之若契丹寡弱不足为虞或能谨守盟誓无陵侵中国之志则何用逺纳髙丽之欵而忽契丹之约今契丹尽呑诸蕃事力雄盛独与中原为敌国而渐有慿陵之心况前岁已生衅隙自知不直谓朝廷伪增金帛后图释憾不乆又将先有以制我焉发而谋之则不及矣经营措置今及其时臣又甞闻契丹议曰我元昊与髙丽约连衡攻中原元昊取闗西髙丽取登莱沂密诸州【又曰髙丽隔海恐不能乆据此数城但纵兵大掠京东官私财而去】我则取河北三十六州军以河为界臣闻此乆矣万一果如斯説臣恐朝廷必无以制之外冦如此窥图中国中国但因循日过一日臣不知终乆如何夫髙丽累年贡奉朝廷朝廷终不许遂决志事契丹所以为契丹用也契丹所使无令不从今朝廷能许髙丽进贡正遂其乆志则必反为我之用矣契丹何能使之耶臣熟知髙丽虽事契丹而契丹实惮之天圣三年契丹甞伐髙丽【是年朝廷遣李维奉使】髙丽败契丹兵三十万疋马只轮无回者自是契丹常畏之而不敢加兵朝廷若得髙丽不必候契丹动而求助臣料契丹必疑髙丽为后患卒未敢尽众而南只此巳为中国之大利也臣愿陛下行之无疑
　　一镇定西山有谷口十余道尽通北界山后之路景徳巳前不甚迹熟盖溪涧峻狭林木拥遏故敌罕由兹路而入虽有来者亦必艰阻臣顷闻河朔人説契丹自山后斩伐林木开凿道路直抵西山汉界而止今则来往通快可以行师臣亦细诘其由云契丹旧亦疑朝廷有复燕之志恐天兵渡界河直北趋燕京则敌人欲出我不意由山后进兵旁击镇定横行河朔牵制王师以解収燕之患也臣必料往年縁边巳曾探报闻于朝廷今或契丹自广信安肃入冦我必以重师御其锋若有西山别众出于镇定横行背击官军败绩则大事去矣兵家切务不可不知当得能干而谨密者隂往经制如何屯戍如何捍御必有可以胜之之术先事而定以待其来则保边之道也
　　一祁深二城旧非要郡宿兵至少故城垒迫而陋不甚修葺切闻契丹今复入冦知吾重兵屯镇定不肯南面直走才过保州便取东南路由祁深以来祁深二垒当广而髙之以防攻逼【誓书言不得创制城池若因而广之则无疑】又曰敌既惮镇定而忽祁深必谓二城兵寡不戒而过我若乘其不偹使二城替出精兵首尾应而击之必大得志此系于临时非可预度然亦当知之俟其变则易为谋矣
　　一汉唐以前匈奴入冦率由上郡鴈门定襄等路盖当时中国据全燕之地有险可守匈奴不敢由此路而来也自石晋割燕蓟入契丹无险可守由是敌骑直出燕不复寻定襄等故道今朝廷若留意河朔边鄙有偹冦不可得而入湏求别路以来路或虽可入冦苐取定襄等路为犄角之势则河东不得不大为防或剏立城池或造作险阻何地可以设竒伏何路可以出牵制此湏预为经度素有隄备则临时足以御捍应卒不至仓皇使与河朔表里相应冦不能逞其欲实边防之急务也
　　右守御二防总一十三条是臣庚辰壬午二岁奉使契丹日于河朔往回十余次询诸縁边土兵并内地故老博采参较得之甚详及到边廷议事又颇见其情状以至稽于载籍质于时务用是裒聚撰述以副陛下委责之意即非臣任胷臆罔圣聴惟陛下令两府防议可者速行之其未可者交相致诘而是正之臣必不敢持已徇私旁拒众证两府亦不得畏事养病而无所发明如此则庶几谋行而患可弭矣臣闻古者人君遭患难则退修道徳可以无咎是故文王出羑里纯任教化而终灭独夫勾践脱防稽厉精武事而卒破夫差又闻主忧则臣辱主辱则臣死是故陈主荅书悖慢而杨素下殿请死蔡贼防扈难制而裴度誓不两全终之隋灭江南裴度平淮西有以见古之君臣所为各得其道无不建功立业声流后世者也昨契丹背约呼索无厌朝廷以中国之尊凶丑敢尔陛下固未闻有文王勾践复雠雪耻之心臣下亦未见有杨素裴度死难平贼之志如此而望排患解纷建功立业如古之君臣何可得也臣计北狄势方强盛可以为冦而輙肯议和者有谋也谋而后举以为万全之防也又计中国之势如人坐积薪之上而火巳然虽防未及其身可谓危矣北狄之强既如彼中国之危又如此而尚不急求所救之术是欲秦之鱼烂梁之自亡耶臣备位枢府夙夜忧畏恨未得死所少纾国难愿解臣密职与河朔一要郡得以效拙经营边事虽未敢必谓无虞然料或可稍寛陛下北顾之忧矣伏惟早赐裁幸【庆厯四年六月上时为枢密副使】
　　上仁宗论契丹不冦河东　　冨　弼
  </div>
  <div class="pagination">
   <a href="宋名臣奏议_page59.html">
    上一页
   </a>
   <span>
    ...
   </span>
   <a href="宋名臣奏议_page55.html">
    55
   </a>
   <a href="宋名臣奏议_page56.html">
    56
   </a>
   <a href="宋名臣奏议_page57.html">
    57
   </a>
   <a href="宋名臣奏议_page58.html">
    58
   </a>
   <a href="宋名臣奏议_page59.html">
    59
   </a>
   <span class="current-page">
    60
   </span>
   <a href="宋名臣奏议_page61.html">
    61
   </a>
   <a href="宋名臣奏议_page62.html">
    62
   </a>
   <a href="宋名臣奏议_page63.html">
    63
   </a>
   <a href="宋名臣奏议_page64.html">
    64
   </a>
   <a href="宋名臣奏议_page65.html">
    65
   </a>
   <span>
    ...
   </span>
   <a href="宋名臣奏议_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
