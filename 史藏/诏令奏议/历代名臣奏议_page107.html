<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 107 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 107 页/共 136 页</h1>
    <div class="content">　　理财
　　末孝宗时提举浙东常平茶盐公事朱熹上奏曰臣闻欲救巨患者不可惜小费欲除实弊者不可徇虚名臣等叨防圣恩备数东浙窃见绍兴和买之患民所不堪巧诈之徒奸弊百出前此议者非不欲救而除之而往往过为国家顾惜小费下比流俗茍徇虚名是以因循终莫能革臣等不肖诚不足仰窥圣徳之万分然有以知陛下爱民之心烛理之明于此必有所不屑者是以敢昧万死而一言之伏惟陛下留神财择臣等契勘浙东七州除温州无和买外其余六州共管和买二十八万一千六百四十匹二丈二尺绍兴一州独当一十四万六千九百三十八匹乃占诸州一半以上縁此重困人不能堪所以子戸诡名巧为奸弊虽有重法终不能禁且如防稽一县经界之初旧例虽是物力三十八贯五百以上起科和买然以通数计之实及四十七贯方满一匹今亦自三十八贯五百起科以通数计之乃自十八贯六百单一文已科一匹则是向来科纳一匹者今增为二匹半矣官之所入不加赢田之在民不加损止縁人苦其重避免者多以故奸伪日滋以至此极向来官吏之有意于民者莫不知有此弊亦未甞不为之恻然动心评议措画亦既多端而利害相形终无定说如欲首并诡戸则惧其告讦成风徒败风俗而暂并复分终不能禁欲以亩头均纽则纵舎防末重困农民轻重之间亦未为允欲科有产无丁之戸则彼能立诡戸者固不惮更立虚丁而寡妻弱子实无丁籍者反受其弊如欲减退物力等则或作鼠尾推排则彼昔者既能析而为三十八贯五百以下之戸矣今岂不能再析而为若干钱以下之戸乎故甞叅酌前后众人之论而折衷之独有通讣家活浮财物力贯头均纽之说稍为无弊虽第五等户昔无今有者未免有言然于其间真伪亦复相半若真贫民输一户之和买不过丈尺彼自不较惟是子户诡名之奸顿输数户积计甚多故尤不以为便而必争之其力又足以挟下户唱浮论以揺众听故不察其实者遂以自疑而莫能复措其说此和买之议所以汹汹累年而和买之害固未甞有一毫之损也然窃甞深究其受病之原则无他焉直以元额之太重而已故今臣等相与熟议輙陈此说欲望圣慈先发徳音痛减嵗额然后用贯头均敷之说以定其制惟虑所敷第五等户之中真下户者或受其弊则请叅用髙下等第均敷及减免下户丁钱之说以优恤之但使真下户者审知此法之行不为厉已而无他辞则彼奸民之浮论亦可以置而不问矣谨画一条具如后
　　一所以先裁减嵗额者臣闻祖宗初立和预买法先支见钱后纳防绢民间实赖其利至有形于歌謡者而当是时本路漕臣有私于越州者其吏复私于防稽故此郡县所抛独多其后请本之数遂为岁额而钱不复支绢日益贵以至今日而白着之科遂反为一州无穷之害故建炎元年五月一日光尧夀圣宪天体道性仁诚徳经武纬文太上皇帝登极赦书有曰和预买法本支实价访闻官司立价甚低或高擡他物价直准折或以无实虚劵充数甚者直至受纳未支本钱不遵条限前期起催急于星火今来上供之欲依祖宗法其和预买有前项违戾守令并转运司并以违制论加二等仍委提刑司觉察毎岁于依限后一月内具有无违戾闻奏不以实闻与同罪仰味大哉之言则是太上皇帝再造之初圣虑之深固已及于此矣而两圣相承于今五十余年迫以军国之须所资至广卒未能有以仰称睿谟预支实价以复祖宗之旧者臣等窃思其次独有择其甚处如绍兴府者有以少解其倒垂之急为庶几焉尔然今欲去绍兴和买之害使无奸弊稍得均平而不先减其当日请本之额譬如负千钧者背膂之力既已不堪乃不知减其所负之物但欲移而寘之懐袖亦必无益于事矣故今臣等于此首陈减额之说而议者顾以为有亏经费无所从补徒然奏陈必不听许则臣等虽愚有以知其必不然也臣等仰观陛下爱育黎元如亲父母有以病告如切其身如顷年四川之虚额饶州之金徽州之绢汀州之银青阳星子之税放免蠲除不可胜计而连年水旱施舎贷给何啻数十巨万何独于此知其为害之甚而不出捐数万匹者以纾之乎又况近者已防圣恩减免天庆櫕陵等处和买二千余匹固已渐示救患除弊之端矣然通而计之人户所减毎匹才及一尺有竒而坊本煎盐坍江放生四色所放尚未除免则臣等所以望于陛下者不但如此而已也臣等窃见浙西和买最重去处无如临安府者而其数才及八万余匹欲望圣慈将绍兴府且依此例为额而蠲其余数至扵版曹经费或有所阙则乞量拨内帑之蓄以补其数盖如本路坊课利出剰钱数岁输内帑者至若干万贯皆是近嵗曹泳创置窠名即非旧法所当供者如此之傥捐一二归之版曹还以补填本路上供蠲减之数则圣泽下流人知徳意旧弊庶乎其可革矣
　　一所以谓贯头均纽之说为无弊者盖今和买之重人悉规避诡为下户长奸滋弊莫可关防如经界之初防稽一县凡为物力钱一百二十六万余贯而四等以上科纳和买者当一百一十万余贯今来四十年所谓四等以上止有物力钱三十七万九千四百六十贯六百文而转入五等者乃至七十二万五百余贯皆縁和买之重奸猾之民争为子户诡名以避均敷而其淳谨畏法不敢为者顾乃为之代受所免之数几再倍于其旧政之不平莫甚于此従来为州县者灼知其弊非不严诡户之禁往往随并随分终莫能革今若防恩先次痛减嵗额却以贯头均敷自物力一文以上并纽寸尺则髙下多寡其数一定而奸弊无所従出矣若犹以真实下户创科为虑则所谓髙下等第科敷以及减免下户身丁之说臣等请得而备陈之
　　一所谓髙下等第均敷者上户旧科和买数多今用贯头均敷则其数却须少减下户旧不曾科和买今用贯头均敷则其数乃是顿增若使顿増数中皆是子户诡名则固不足恤第其间却有真实下户不能无咨怨者故今复为此法以优恤之如第一等物力四十贯当科和买一匹则第二等四十五贯乃科一匹等而下之至扵五等则户愈卑而科愈少矣如此施行庶几下戸所增不多不至反有重困
　　一所谓减免下户丁钱者大率第五等中有丁者多是真实下户无丁者多是子户诡名今若将第五等户所纳丁钱特与除放则真实下户虽増和买而得除此色官物其乗除之间亦略以相补矣
　　右谨件如前欲望圣慈特赐省览直降睿防悉与施行则不惟臣等之幸实绍兴阖境百万生灵数十百年永永无穷之幸
　　熹又奏盐酒课及差役利害状曰臣窃见本司所管盐酒课利国计所资为甚广而民情所患为甚深若不根索弊原别行措画窃恐民力日困亦非国家乆逺之利臣虽书生不晓钱糓然其大体亦窃讲求乆欲条奏以闻顾以救荒方急有所不暇今以罪疾力请投闲惓惓之私懐不能已輙有已见冒昧奏陈如有可采欲乞别选忠厚通敏之臣付以其事令其详细稽考因事制冝使民情亟得去其所患而国计永不失其所资实为利便至于差役一事亦属本司所管今亦有少利害并具其说如后须至奏闻者
　　一浙东所管七州而四州濒海既是产盐地分而民间食盐必资客钞州县又有空额比较增亏此不便之大者夫产盐地分距亭场去处近或跬歩之间逺亦不逾百里故其私盐常贱而官盐常贵利之所在虽有重法不能禁止故贩私盐者百十成群或用大般载廵尉既不能诃州郡亦不能诘反与通同资以自利或乞觅财物或私收税钱如前日所奏台州一岁所收二万余贯是也以此之故除明越两州稍通客贩粗有课利外台温两州全然不成次第民间公食私盐客人不复请钞至有一一监累月之间不收一袋不支一袋而官吏糜费吏卒骚扰有不可胜言者然已有比较之法州县恐有殿罚则不免创立盐铺抑勒民户妄作名色抑令就买出入暗昧不可稽考大略瘠民以肥吏困农民以资防手为州县为提举主管者非不之知然皆以国计所资不敢輙有陈说日深月乆民愈无聊若不变通恐成大患臣生长福建窃见本路下四州军旧行产盐之法令民随二税纳产盐钱而请盐于官近嵗官盐虽不支给而民间自食私盐官司既得产盐税钱亦不复问其私贩虽非正法然实两便欲乞圣慈特诏本司取防福建路转运司下四州军见行产盐法将本路地里逺近盐价髙低比附叅考立为沿海四州盐法其余州军自依旧法施行则亦革弊救民之一事也伏乞圣慈详酌施行
　　一酒坊之弊其说有四一曰官监二曰买扑三曰拍户抱额四曰万户抱额臣窃以为莫不便于官监莫便于万户其他则亦互有利害而万户之中亦不能无少利害要在讲究详尽然后施行则庶乎其弊之可革矣今官监之害朝廷既知而罢之矣然州郡占吝多不遵禀户部漕司所扑仍不废罢此则害虽除而未尽者也买扑之害在买人有消折本柄破壊家产之患在众人有挜托抑勒捕捉欺淩之扰虽加禁防法式眀备然势之所在终不能革拍户抱额则庶几矣然或额重而抱纳不前或籍此而挜托骚扰则其弊亦不异于买扑唯万户抱额最为简便然须以一州或一县通计田畆浮财物力而均出之使无官户民户之殊城居村居之异一防均敷立为定籍乃为尽善若舎官户而敷民户舎城居而困村居不立官簿而私置草簿使吏得以隂肆出没走弄于其间则又病矣此法本路处州见已施行四五十年民无争讼官省禁防虽其小害尚不能无然入其封境观其气象宛然乐国与诸州不同今欲便取其法行于诸州则恐本州课额素轻或非他州之比未可遽议然他州课额虽多从来拘催少曾登足皆是虚名徒挂空簿若防圣恩深诏有司取淳熈六年七年八年三嵗实催到库之数叅校取中立为定额然后以此科敷俾为万戸则亦庶几安民省事之一端也伏乞圣慈详酌施行
　　一臣于今年二月内曾具差役利害事申尚书省几数千言内有徐诩所画歇役年限一条最为详宻而近准户部行下乃无一言见施行者臣生长田间颇谙鄙事窃谓其言若得圣明一赐观览决须有可采者欲望圣慈特赐宣索观其大槩然后付之爱民晓事老成详细之臣令其看详择可行者具为条画别降指挥施行庶于陛下爱民之意少有裨补臣不胜万幸
　　叶适上财緫论曰财用今日大事也必尽究其本末而后可以措于政事欲尽究今日之本末必先考古者财用之本末盖考古虽若无益而不能知古则不能知今故也夫财之多少有无非古人为国之所患而今世乃以为其患最大而不可整救此其说安从出哉盖自舜禹始有贡赋之法以会计天下之诸侯比于尧喾以前为宻矣今禹贡之所载是也然□秸米粟不及于五百里之外九州之贡入较于今世乃充庭之仪品盖千百之一二耳周公之为周治其财用视舜禹为已详然王畿千里之外法或不及千里之内犹不尽取盖三代之所取者正天下之疆理而借民力以治公田为其无以阜通流转则作币铸金以权之当是之时不闻其以财少为患而以财多为功也虽然此其事逺矣盐防末利起自春秋鲁之中世田始有税然诸侯各以其国自足而无煎熬逼迫之忧盖汉兴文景之盛而天下之财不以入关中人主不租税天下而诸侯若呉人者亦不租税其国光武明章未闻其以财少自困而中年常更盗贼夷狄之难内外征讨亦不大屈惟秦始皇豪暴有头防箕敛之讥汉武帝奢侈有均征筭之政而西园聚钱大鬻天下之官爵以致之盖两汉虽不足以言三代而其以财为病非若今世也虽然此其事逺矣分为三国裂为南北无嵗不战无时少安且其运祚迫蹙祸变繁兴至于调度供亿犹日有序而亦岂若今日之贫窘漏底哉此皆具载册书可即而见者虽然此其事逺矣隋最富而亡唐最贫而兴唐之取民以租以庸以调过此无取也而唐之武功最多辟地最广用兵最乆行师最胜此其事则差近而可言矣致唐之治有唐之胜其不待财多而能之也决矣然则其所以不若唐者非以财少为患也故财之多少有无非古人为国之所患所患者谋虑取舍定计数必治功之间耳非如今世以一财之不足而百虑尽废奉头竭蹙以较锱铢譬若惰夫浅人劫劫焉徒知事其口腹而已者也以财少为患之最大而不可整救其说稍出于唐之中世盛于本朝之承平而极甚乃至于今日其为国之名物采章精神威望一切消耗内之所以取恱其民外之所以示武于敌者一切无有习为寛缓迂逺之常说以文其无用而尽力于茍且督迫鞭挞疲民舞役小吏而谓之有能陛下回顾而加圣思必有大不可安者故臣以为不究今日财之本末推古之本末循而至于本朝以去其错缪而不合于常经者则无以知财之多少有无不足为国家之患此而不知则天下之大计皆不可得而预论而况望其有所施行以成效哉
　　适又上论曰唐末藩镇自擅财赋散失更五代而不能收加以非常之变屡作排门空肆以受科敛之虐而财之匮甚矣故太祖之制诸镇以执其财用之权为最急既而僭伪次第平一诸节度伸缩惟命遂强主威以去其尾大之患者财在上也至于太宗真宗之初用度自给而犹不闻以财为患及祥符天禧以后内之蓄藏稍已空尽而仁宗景祐明道天灾流行继而西事暴兴五六年不能定夫当仁宗四十二年号为本朝至平极盛之世而财用始大乏天下之论扰扰皆以财为虑矣当是时也善人君子以为昔之已取者固不可去而今之所少者不可复取皆甘心于不能所谓精悍驵侩之吏亦深自藏抑不敢奋头角以裒敛为事虽然极天下之大而无终嵗之储焦劳苦议乎盐茗货之间而未得也是以熈宁新政重司农之任更常平之法排兼并专敛散兴利之臣四出望而市肆之防关津之要防至于小商贱十百之获皆有以征之盖财无乏于嘉祐治平而言利无甚于熈宁元丰其借先王以为说而率上下以利旷然大变其俗矣崇观以来蔡京专国柄任以为其策出于王安石曾布吕惠卿之所未工故变钞法走商贾穷地之寳以佐上用自谓其蓄藏至五千万富足以备礼和足以广乐百侈并鬭竭力相奉不幸党与异同屡复屡变而至王黼又欲出于蔡京防画之所不及者加以平方腊则加敛于东南取燕山则重困于北方而西师凡二十年关陜尤病然后靖康之难作矣方大元帅建府于河北而张慤任馈饷之责者盐钞数十万缗而已及来维而黄潜善吕頥浩叶梦得之流汲汲乎皆以货自营而收旧经緫钱之议起矣况乎大将殖私军食自制无复承统转运所至刬刷攫拏朝廷科降大书文移守令丞佐持巨校将五百追捉乡户号痛无告贜贪之人又因之以为已利而经緫制之窠名既立添酒折帛月桩和籴皆同常赋于是言财之急自古以来莫今为甚而财之乏少不继亦莫今之为甚也自是以后辛巳之役甲申之役边一有警赋敛輙增既增之后不可复减甞试以祖宗之盛时所入之赋比于汉唐之盛时一再倍于熈宁元丰以后随处之封桩役钱之寛剰青苗之结息比治平以前数倍而蔡京变钞法以后比熈丰又再倍矣王黼之免夫至六千余万缗其大半不可钩考然要之渡江以至于今其所入财赋视宣和又再倍矣是自有天地而财用之多未有今日之比也然其所以益困益乏皇皇营聚不可一朝居者其故安在夫计冶道之兴废而不计财用之多少此善于为国者也古者财愈少而愈治今者财愈多而愈不治古者财愈少而有余今者财愈多而不足然则善为国者将従其少而治且有余乎多而不治且不足乎而况于多者劳而少者逸岂恶逸喜劳而至是防故臣请论今日财之四患一曰经总制钱之患二曰折帛之患三曰和买之患四曰茶盐之患四患去则财少财少则有余有余则逸有余而逸以之求治朝令而夕改矣何谓经总制钱之患昔李宪经始熈河始有所谓经制财用者其后童贯继之亦曰经制盖其所措画以足一方之用而已非今之所谓经制也方腊既平东南残破郡县事须兴复陈亨伯以大漕兼经总使移用诸路财计其时所在艰窘无以救急故减役钱除头子卖糟酵以相补足靖康召募勤王兵翁彦国以知江宁兼总制强括民财以数百万计已散者视若泥沙未用者弃之沟壑维扬驻警国用益困吕頥浩叶夣得实总财事四顾无防扵是议用陈亨伯所收经制钱者其说以为征商虽重未有能强之而使贩卖酒虽贵未有能强之而使饮若头子之特取扵州县之余而可供猝迫之用梦得号为士人而其言如此盖办目前者不暇及逺亦无恠也然而其所取止扵一二百万而已其后内则为户部外则为转运使不计前后动添窠名黄子防栁约之徒以造运船或以供军兴逓添酒税随刻头子赵鼎张浚相继督师悉用取给而孟庾以执政之重当总制之名耆户长壮丁雇钱始行起发役法由此大壊二制并出色额以数十计州县之所趂办者不过数条剖棊布皆以分一州则通判专之一路则提刑狱督之胥吏疲扵磨筭属官倦扵催发酒有栁运副王祠部都督府二分本柄亏折官本茶有秤头篰息油单靥面商税有増添七分免役有一分寛剰得业有勘合典卖有牙契至扵后也僧道有免丁截拨有糜费故酒之为胜也几至扵二百头子之法贯也至于五十六而其所收之多也以贯计者至于千七百万凡今截取以畀緫领所之外户部经常之用十八出于经緫制钱士方其入仕执笔茫然莫知所谓老胥猾吏从旁而嗤之上之取财其多名若是于是州县之所以诛求者江湖为月桩两浙福建为印板帐其名尤繁其籍尤杂上下焦然役役以度日月者五十年于此向之学士大夫犹有知其不善叹息而不能拯今之新进后出有智者矜有力者奋视两税为何物而况逺及先王贡赋之法乎臣甞计之自王安石始正言财利其时青苖免役之所入公上无所用坊场河渡免行茶汤水磨堆垜之额止以给吏禄而已前有薛向后有呉居厚可谓刻薄矣蔡京继之行钞法改钱币诱赚商旅以盗贼之道利其财可谓甚矣然未有收拾零细解落贯陌饮人不赀之酒其患如经緫制之甚者盖王安石之法桑羊刘晏之所不道蔡京之法又安石之所不道而经緫制之为钱也虽呉居厚蔡京亦羞言之矣至其急迫皇骇无所措其手足则虽绍兴以来号为名相如赵鼎张浚者皆安焉又以遗后人而秦桧权忮劫胁一世而出其上及其取于弃余琐屑之间以为国命者是何其无耻之至是也哉故经緫制钱不除一则人才日衰二则生民日困三则国用日乏陛下诚有意加惠天下以图兴复以报仇怨防才养民以报国用在一出令而已且何谓人才日衰本朝人才所以衰弱不逮古人者直以文法繁宻每事必守度程按故例一出意则为妄作矣当其风流之成名节之厉犹知利之不当言财之不当取盖处而学与出而仕者虽不能合而犹未甚离也今也不然其平居道先古语仁义性与天道者特雅好耳特美观耳特科举之余习耳一日为吏簿书期防迫之于前而操切无义之术用矣曰彼学也此政也学与政判然为二县则以板帐月桩无失乎郡之经常为无罪郡则以经緫制无失乎户部之经常为有能而已矣夫置守令监司以寄之人民社稷其所任必有大于此者而今也推是术以往风流日散名节日壊求还祖宗盛时岂复可得是则人才日衰者经緫制钱使之也又何谓生民日困俗吏小人之说必曰经緫制钱者朝廷所以取州县之弃余而板帐月桩各自以力趂办其于民固未甞明加之赋敛也赢缩多少惟人而已臣请以事验之知州去民尚逺而知县去民最近者也月桩板帐多者至万余缗少者犹不下数千缗昔之所谓窠名者强加之名而已今已追之所以通融收簇者用十数爪牙吏百计罔民日月消削盖昔之号为壮县富州者今所在皆不复可举手今之所谓富人者皆其智足以兼并与县官抗衡及衣冠势力之家在耳若夫齐民中产衣食仅足昔可以耕织自营者皆令转徙为盗贼冻饿矣若经緫制钱不除州县破壊生民之困未有已也又何谓国用日乏今嵗得缗钱千五百万昔三代汉唐不能进焉所以裕国也而何乏之敢言陛下知夫博者乎其骤为孤注与不博而丐其赢之一二者皆其本先竭者也为国有大计自始至末必有品节条章岂有左右望而罗其细碎不收之物且均之为朝廷出纳也又从而刻削其头子卖酒取数倍之息若此者犹可以为国乎使国不贫宜不至此既至此矣何以能富故经緫制不除则取之虽多敛之虽急而国用之乏终不可救也今欲变而通之莫若先削今额之半正其窠名之不当取者罢去然后令州县无敢为板帐月桩以困民黜其旧吏刻削之不可训诲者而拔用恻怛爱利之人使稍修牧养之政其次罢和买其次罢折帛最后议茶盐而寛减之若此则人才不衰生民不困矣夫财用之所以至是者兵多使之也财与兵相为变通则兵数少而兵政举若此则国用不乏矣陛下岂有爱于多财多兵哉直未得其所以去之之道耳一举而天下定王业之所由始也又何谓和买之患经緫制钱之为患也自州县而后至于民民犹怨州县而后及于朝廷和买则正取之于民而已国以二税为常赋也岂宜使经用有不足于二税之内而复有所求哉经用不足则大正其名实可也承平以前和买之患尚少民有以乏钱而须卖官有以先期而使民今也举昔日和买之数委之于民使与夏税并输民自物力钱之外浮财营运生生之具悉从折计且若此者上下皆明知其不义独困于无防而莫之敢蠲耳陛下断然出命以号天下曰自今并罢和买取和买之为上供者所用防绢惟军衣未可裁损其他宫禁官吏时节支赐格令之所应与者一切不可行也和买既罢取民之名正义声畅于海内矣又何谓折帛之患支移折变昔者之弊事固多矣而今莫甚于折帛折帛之始以兵兴绢价太踊至十余千而朝廷又方乏用于是计臣始创为折帛其说曰寛民而利公其后绢价既平而民之所纳折帛钱乃三倍于本色既有夏税折帛又有和买折帛且本以有所不足于夏税而和买以足之今乃使二者均折于事何名而取何义乎其事无名其取无义平居自治其国且不可而况欲大有为于天下乎虽然折帛之为钱多矣所资此以待用者广矣陛下必钩考其凡目而后可以有所是正若经緫制钱不减和买折帛不罢舎目睫之近而游视于八荒此方召不能为将良平不能为谋者也又何谓茶盐之患之太甚利之太深刑之太重此其事已在于建炎绍兴之先今用度既繁经制未能一一复古减经緫制罢和买折帛而舍茶盐则无以立国故最在后虽然之不寛取利不轻制刑不省亦终不可以为政于天下使措置诸事有绪二三年之后臣请言之
　　敷文阁待制周必大上奏曰臣窃观近世理财之术殆无余蕴加之陛下天性节俭丝毫不以轻用盖甞损已以裕民未甞瘠民以供已然中外廪廪尚以阙乏为忧安得不为之制且如两浙所部旧皆富州故转运司最号财赋之渊薮比闻储蓄颇罄不免遣官假贷于诸郡仅有应副一二千缗者漕臣近在毂下非敢妄费直以用度浸广无所从出耳两浙尚尔外路可知陛下方戒有司务寛民力所谓茶盐之法酒税之利又已数倍于承平之日不复可增加矣惟有一防臣试妄言之谨按仁宗寳元二年因天章阁侍讲贾昌朝上书乞罢省不急之用诏枢宻直学士张若谷谏议大夫任中师右司谏韩琦与三司详所奏定夺减省庆厯二年再命御史中丞贾昌朝直集贤院田况知谏院张方平入内内侍省都知张永和同三司议减浮费四嵗之间两降诏防于是上自内廷下逮百司不急之用悉加裁减臣愿陛下举此成宪委官力行之然后徧谕诸道帅守监司体上徳之恭俭思邦用之未裕茍可约已便民悉意奉行下逮将迎之侈费馈送之违制毋得复遵旧例曲徇私情又择防清公正之人身为之帅而擿其不如诏者显黜之斯救弊之要术也
　　左司李桩奏减茶引价钱防曰臣窃见累年以来茶寇滋盛动輙百十为羣多至数百人或相雠杀或恣刼掠前年鄂州武昌县黄州兴国军界茶寇两次雠杀官司不能谁何臣备员湖北漕臣日曾具奏闻去年湖南比界首茶寇数百人雠杀者数十人帅司遣兵收捕捉获百余人方始稍戢至茶出之时又复前来臣赴四川任至潭州益阳县界正是茶冦出没去处因询问土人多称自茶引增价以来客旅艰于兴贩所以私贩公行莫能制遏或行刼掠居民或夺取客人买下茶货或彊掠妇女或押铁匠打造器甲以致民不奠居臣契勘得长引每道贩茶一百二十斤价钱二十四贯有竒短引每道贩茶百斤价钱二十三贯有竒长引又有两淮京西路畨引钱又有过淮钱共十五贯有竒臣累任湖南州县差遣备见官司抑勒牙铺承买茶引亦有违法科于税户者提举司亦甞按发可见茶引价髙愿买者少窃縁茶与其他货不同如盐矾乳香铅锡酒皆有所之物唯有茶止是空引客人自行买茶置篰搬担费用固多计其每引不下四五十千委是引钱太重商旅难于图利遂致私贩日广本为商贾变而为盗至于民被其害若不改革以救之其患不可胜言臣愚欲望出自宸断将茶引价钱痛行裁减以救其弊窃縁湖南北所产之茶江浙不食臣欲乞将湖南北路茶引每道贩茶六十斤引价钱三贯文是长引元贩一百二十斤今减其半价钱元系二十四贯其半当一十二贯今减作三贯是四分之一却计每年两路茶额科降引数以四倍给之付逐处官司纸墨之费不多招邀筭请必不更有科抑之弊防手失业之人有三千便可兴贩官茶况今来私贩之多百倍于有引贩茶之数今来茶引价轻公贩有利则私贩日消将不止可补四分之数臣愚谓因此可变盗贼为商贾化凶恶为良善若直待遣兵捕杀仅能胜之所损多矣其两淮京西畨引过淮贴纳更不增减畨引钱于沿江税务送纳贴纳钱于近税务送纳其不经畨引欲过淮者一倂送纳沿淮关防稍加紧宻则无透漏其有江浙所产茶乞从逐路监司相度茶事虽提举司縁臣备员职司亲见民间疾苦不敢缄黙
　　椿奏折钱之弊防曰臣闻古者四民而士也工也商也皆食于农又兵寓于农也故曰国以农为本自释氏之教入中国生僧以食于农自张说相唐募兵而兵农分又生兵以食于农自改差役为募役又生役人以食于农古者四民而食于农者三今有七民而食于民者六则所谓农者劳苦可知矣加以兼并之家责债役使终年力田而所得无几及至收获之时仅能偿其欠负卒嵗之计茫然往往典卖失业大抵农家皆为有力之家坐享其利且农家之所出者布帛五谷也而使之输帛乃其职也今多折变而输钱且钱非农所出而输钱不已安得不致其困穷未有民困穷而能足国用者也传曰百姓不足君孰与足非虚语也仰惟陛下励精求治躬行俭约矜恤黎庶遴选监司守臣岂不以斯民穷困上勤圣虑乎抑岂非未得救之之理乎救之之理唯重谷帛而轻寳货抑兼并而寛农民导之复业勤于耕桑二税惟征谷帛不使输钱则民渐富庶民富庶而国用不足者未之有也议者必谓二税不征钱则官兵俸给愈不足是未之思尔且钱者出于官者也使能禁出异域及销毁鼓铸如法毋省铜毋吝工毋铸当二毋杂铅砂毋纵私铸又何患钱之不足也哉臣愿讲明而亟行之天下幸甚伏乞睿照
　　椿奏二税输本色别定禄令防曰臣闻古者卿大夫士禄各有差士禄足以代其耕也汉禄自百石至二千石茍有谷帛以谷帛为俸禄何为不可今荆襄湖北两淮荒田迷望土皆膏腴果能导民耕布裁种嵗收谷帛不知几千万亿乃是生财之实也今上下交急于钱故钱愈阙官私不务于谷帛谷帛益贵阙钱而谷帛贵上下何得不困穷乎谷帛所以养人者也使谷帛足则人无饥冻之忧虽乏钱缓之可也无谷帛则虽吏不免饥冻守钱何益也古人欲令黄金齐土价者岂非知务本者乎今日转运使下至县令俱带劝农有劝农之实者未之见也古者课民植桑嵗户植五十株十年则户五百株丝绵不可胜用矣今惰农蔬茹亦多用钱买而不自种似此之岂非劝农者失职乎张全义乱世之一夫也守洛阳于荒残之后委十数人招诱流移之人以事农桑不数年遂为盛藩况圣君在上择人而任之岂无全义之才以牧斯民乎臣愿陛下诏有司乆任守令责劝农者课桑植劝牧养视其田野荒辟农民勤惰为之殿最毋为虚文二税免输钱惟赋地土所出虽头脚縻费皆不得收钱止输本色别定禄令多给谷帛少给见钱或尽用谷帛庶几民渐务本安其家业盗贼消弭有以称陛下求治之意伏乞睿照
　　椿通判亷州未赴召对奏曰臣仰惟国家养兵禄士固当以理财为务臣愚谓理财宜务于本而不宜急于末何谓本谷帛是也何谓末钱是也谷帛出于民而所以济饥寒者也使民着农桑之业尽地之利而不夺其时则谷帛不可胜用谷帛丰余则人无饥寒之患矣钱不出于民而所以平百货者也饥不可食寒不可衣今谷帛之税多变而征钱钱既非民之所自出不得不逐一切之利以应官司所需既逐一切之利则不专于农桑不专于农桑则谷帛不足谷帛不足故其价髙征钱愈急故钱愈少钱少而谷帛贵上下困弊必然之理也况国家嵗入之钱十倍于唐之最盛时数倍于祖宗之时而用度犹且不足者盖用其末而不用其本故也今也茍不务丰其谷帛而上下交急于钱不以济饥寒为急臣虑将见其弊有不可胜言者臣窃见两淮襄汉湖北州郡荒田甚广湖南江西陆地亦多荒芜是皆可以出布帛谷粒之原理宜使民尽力况自转运守倅县令皆带劝农职事非无任责者从来但为文具而已臣愚欲望陛下诏有司先责劝农之实戢游手之民以开垦为劝农者殿最务在必行期于野无旷土然后正征赋之法更俸赐之制用谷帛以省用钱之原庶几上下免困穷之弊宗社享无疆之休天下幸甚
　　椿为司农卿又奏措置支遣米斛防曰臣窃以行朝天下之根本赡养诸军百司月用米十四万五千硕嵗用百七十万硕有闰月百八十八万余硕若有非泛及截用便费二百万硕今来仓廪空乏至于每月旋营支遣臣到官之初防计所有至防为之寒心寻具劄子申户部及申朝廷讫及每五日约度申部窃縁司农寺职事止当出纳及约度所有科拨合从省部将有指准米料拨降施行候纲运到岸即时拘收方属本寺今来阙乏如此其责虽各有司存若不申乞措置万一阙食实系国家重害之事岂宜相视不言或以谓见有桩管米斛然桩管米斛不满百万止可为七月之计岂可恃以为足且如今年两浙江东路上供米数多有灾伤检放又有截使则省仓指准支遣之数皆是欠阙臣甞约今年嵗计未有半年指准虽是见今和籴而米价既腾籴本絶少臣若不以实告陛下深虑阙悮事体非轻臣欲望圣慈作访闻委省部速行措置未能为三年之储且约一年之计常当有二百万硕在仓才有不及即须措置补足亦不必以桩管为名但通有二百万硕庶不阙悮椿轮对奏劄曰窃闻独木桥之谓货者谓有以导之使商旅必行不得而他之此货所以归公上今也重取其利又于不可取之地而取之而民不从如人过水桥断而不可履舟漏而不可济则必渉水而渡不可禁遏茶法之弊正乎此使民不知履桥之安乗舟之济而不畏渉水之险甘于陷溺而不悔岂可不思有以救之救之之道在导民于安平而脱乎陷溺也货皆有其物惟茶之也乃无其茶自数十年来每随盐而增其价盖未察有无不同茶不可同盐价增长罪赏益严愚民逐利是一切不顾其罪而犯之既负重罪则轻其生所以敢抗拒官司不畏其死以成近日之患所损多矣而尚欲守其断烂之桥破漏之舟驱民而济将见民之渉水陷溺未有止期也
　　椿又奏曰甞闻之经曰何以聚人曰财窃见朝廷养兵禄士以钱谷为急今来仓庾所用每月旋营帑藏支遣逐旬那兊则钱谷可谓匮之矣而米有丰储仓之积钱有南上库之桩则钱谷固自在也所谓积者桩者本非有余移东就西夺彼与此尔数年以来朝廷户部遂分彼此贷借索还有如市道殊非国体此阳城所以切齿于裴延龄者以其欺诞冐宠诳君误国为万世罪人今观史者恶其所为也仰惟主上刚明大臣方正而于予夺移就之弊未能革而正之识者咸知其非莫敢有言者委靡之风未振惟恐言出祸生故士夫相与俛仰度日但为身谋而不谋国事椿衰老庸陋加以疾病缠绵三年之乆未能脱然无望于世矣误防君父异知朝廷擢用茍有欲言而不吐露则含恨就死岂不辜负天地父母之恩用是不敢有隠伏望朝廷监前代之失惩佞臣之欺凡百政事不止于钱谷各付所司委任责成勤劳者赏之诚实者信任之贤能者奬进之庸谬者免之有过者罚之慢易者责之党私者逐之欺罔者诛之则举无不治之事矣圣君大臣图治人材教化政令军国大事坐而论之收支细事桩拨借还有如市道岂宜上渎圣君而浼烦大臣耶伏乞钧察
　　椿又上奏曰甞读易之谦象曰君子以裒多益寡称物平施节之彖曰节以制度不伤财不害民盖谦居大有之后如山居地中谦之至也圣人以有余补不足为训谦虽美徳而不可过也故杂卦戒之以轻节居涣散之后如水在泽上所以节止之也圣人虑后世不节也故于六三着谁咎之戒又虑后世节之过也故于上六着苦节之训又丁宁于彖曰节以制度不伤财不害民圣人之意惟恐不得其中也窃见监司郡守有以羡余为献助者果有余而合乎裒多益寡之义耶果有制度不伤财不害民耶愚素贫贱流落颇知闾阎之甘苦乆在州县备见州县之窘乏窃料今献羡余者但见大农之不足竭力以奉上则有之未必合圣人之中道况未足以济国计百分之一愚又虑其献者被褒则希进者喜于聚敛畏罪者勉为诛求斯民有不堪其害者矣共惟主上执谦徳之柄居甘节之中宵旰求治轸念斯民听献羡余决非主上及朝廷之意是必有司之未察也亘古以来有天下者地广无过于唐唐之言财计者无过于刘晏晏之能今犹称之其长于财计可知而考其所入较之于今今所入逺过于晏之时数倍国家理财之术不为不尽晏能使天下无甚贵甚贱之物兼并之家不能肆其欲百姓富实今所未及耳欲望朝廷明告献羡余者所献之钱非横敛别科乎非减克移用乎后可以继乎监司献则并访之于州州献则并访之于县具奏其来歴庶几朝廷不为人欺罔生民不被其诛剥仍诏有司防计天下实有所入之财量入为出去冗食崇节俭重谷帛轻寳货不在増聚敛之术大农无不足之患矣
　　广西提刑狱林光朝奏广南两路盐事利害状曰臣窃闻广南路钞盐行之三十年而利害常相反今西路日不足而东路嵗有増羡两路利源出于一本岂西路官每每不办事而东路多能吏耶盖不求立法之意而欲利害多寡出于一体无时而可也臣所领惟一路刑狱至于盐课似非臣所当议然财屈人贫用度不继则有盗贼之虞盗贼不能禁所责在臣此臣于受君命之日便如是过计臣生长闽峤闽之父兄官于岭海者不为不多耳目所接乃如乡井今广南盐事提举官初无东西路之别即利害多寡宜出一体不应东路常有余西路常不足如梧藤柳象去处粒米狼戾嵗上熟米斗三十钱中熟下熟以是为差大率不过五六十钱是西路终嵗劳苦米价常低小东路盐船别无回货其所得米如泥沙广东贩盐上西江多是小客未及数嵗即为富商西路农人日以贫东路商人日以富东路一箩盐至西路或得米十四五石其伤农也如是而有司不以为意今之领一郡则不恤他郡领一路则不恤他路领一州一路度其事可用之一二年即断然行之于一二年之外有所不暇恤悠悠海内相习成风虽丁宁告戒无虚日而此风未易言也仰惟陛下相传一道髙视百王必择部使者分布诸路必于临遣之日锡之话言其于数千万里何甞有此疆尔界限隔之殊广南路钞盐此特一细事尔若精白体国之人与之谋利害可以数语而定也今东路卖官钞官钞不足而盐率有余乃至给由子候官钞到日比折是东路盐流通每如是西路所运乃石康盐石康盐到他处须官中自运前此可以茍嵗月盖縁厚赋有所谓折苗钱米一石不过四五百钱纳折苗钱至十倍其数是合纳一石乃费十石安得不困僻逺州县虽县有愁叹无从上闻昨者漕臣乞罢休折苗钱取广州石康盐散卖本路界内人食本土所有之盐而东路盐势须隔断东盐不出即西米常有余是以漕计自足民力自纾此为西路之计莫善于此然东路钞盐别无发泄处东路州县多是濒海海上之人岂可抑配令卖钞盐此东路官吏又不得不力争欲其仍旧何暇为西路计也今西路已罢折苗钱又听东路盐依旧来西江每钞面虽有定额然嵗额常不足嵗额不足乆之转甚今柳州象州去处俸给多阙沿边一带每费支吾嵗一不登盗贼间作则有足深忧者臣窃听前后有言广南两路盐事不便者亦可数陛下必洞见其利害若广南盐事初无东西路之别自合通融认嵗额今以西路为贸易之场而息钱尽归东路西路所入惟钞面一件耳东路嵗额五十万而西路四十万所入多寡有此相逺而所定嵗额其不相逺如是今若使两路同办嵗额除盐本钱照两路旧例合用之数其余息钱于米贱之时自可于所在招籴以为水旱振恤之备闽中仰食于二广闽人足食则其余米船或可以到浙东此其为利自不少也又广南西路从来不立义仓若嵗一不熟沿边州县及羁縻溪洞仰食于我岂可无备臣素不更事以利害切心乃有此喋喋前后论此者章防具在欲望陛下皆作圣意行下令两路共认嵗额仍令两路帅臣监司条具经乆可用之法即骆越之人防被朝廷均一之泽不胜幸甚
　　唐仲友上奏曰臣闻理财之道中正为主茍过与不及必有偏受其患者令出于朝廷而行乎郡邑虽小大之不同然贵乎中正则一而已上有督责之令则下有暴吏上有姑息之令则下有猾民故出令不可以不中正也行令苛急则伤民民伤则本蹷行令弛慢则纵吏吏纵则用匮故行令不可以不中正也臣窃惟国家自祖宗以来建立法度以经理天下之财赋明白周备无非中正傥能上下同心谨守勿壊岂惟仅足虽致富可也然出令者惑于浮议则法有时而变行令者牵于私意则法有时而壊变数而壊多则胥吏因縁为奸而斯民深受其弊公家之用亦从而乏矣臣愿陛下内饬朝廷谨守祖宗之法度毋数以浮议而变外戒郡邑谨守朝廷之法度毋輙以私意而壊内外逺近精白一意共由中正之道庶几奸猾无所容而善良均受其赐足国裕民可以兼得少副陛下培固基本规恢治功之意仲友又上奏曰臣闻政事财用初非两涂故孟子曰无政事则财用不足此理盖灼然也且以郡邑财用言之不过夏秋两税酒征商之属尔若词讼淹延追呼烦扰则农桑必至妨废差徭不公豪猾放纵则戸口必有逃移理索不得其中则贫富无以相资过割不及其时则版籍至于贸乱若是而欲夏秋两税之及时可得乎寇攘不禁则道路充斥质剂不信则商旅留滞醖酿不善则人不乐酤渗漏不检则利归私室若是而欲酒征商之登羡可得乎若乃吏奸不柅文书不明人情不通法守不谨则又百弊之所由生难以厯数无政事而欲财用之足臣不敢信也臣观比年监司之于郡守之邑茍财赋倚办其他率多阔略假借而又守令权任浸轻傥有奉公恤民之心则猾胥豪民之所不利多方中伤有不幸罹于罪者而含糊不断以茍嵗月获善罢更相惩创务为茍简趣办之计但得官物不欠则庆以为职举至于民事不经意词状有弥旬而后受者追呼有累月而不到者狱讼版图契劵要防视为不急胥吏因縁为奸豪猾得志善良抑塞催科既急勾稽不明形势鲜或谁何下户重并追扰户长破产代纳数年未免监系虽财计目下取办其于中产良民寖就朘削财用之源日以耗竭非所以仰承陛下爱恤斯民培植本根之意愿降睿防戒敕郡邑之吏使以政事理财用无以财用废政事凡监司察举守宰郡守察举县令并其政事修举财用兼足者若专务趣办缓于民事者毋得荐举其刻剥偷惰取怨于民必加纠劾庶使守宰奉法循理兼尽抚字催科之能两得保障茧丝之利不为小补







　　厯代名臣奏议卷二百七十一
　　钦定四库全书
　　厯代名臣奏议卷二百七十二
　　明　杨士竒等　撰
　　理财
　　宋孝宗时王质论州郡财赋殿最赏罚劄子曰臣窃谓方今天下之财患在于散而不能收隠而不能出能收其散出其隠据度内之财自可了目前之事臣愚不知生财大计独以为禁奸惩慢谨藏啬出犹为庻防且一州之中奸欺逋慢渔取有司之利蚁漏公上之财者不知其防精神思虑一有不到则财赋随去臣尝窃喻如手中抟沙放手即散隙中观骋转眼即失此物一去则百事尽废今陛下郡国布在宇内臣窃料其间上下煎支吾不前者居其太半此其财赋亦未尝无或逋滞不集或渗漏不见逋滞不集者促迫不得其法则逋滞无可集之期渗漏不见者捜索之不得其处则渗漏无可塞之理因仍而不救则至大壊凡今陛下郡国其已壊者不知其防其将壊者又不知其防恐迟数年不复有可为之地其于陛下国事所系非轻臣所管州最为鄙陋穷薄之处又适当倒废败壊之余陛下溥愽髙明固所具知而臣二年之间补发旧欠十万有竒纲运上供州郡支遣五十万有竒而终任见在又二万有竒以此知世不可谓无财而散漫不收隠匿不出者以嵗计之不知其防何以天下计之又不知其防何方其散且隠也则此物或隂落奸欺之便或委为废弃之物及其收且出也则一物成一用一用济一事以嵗计之其所济不知其防何以天下计之其所济又不知其防何臣蠢愚寡陋安知为政徒悉臣之心穷臣之力收拾一郡之财粗办二年之事而况郡国之大有什百于此人才之能有千万于臣者乎近时一二儒臣所至之处輙称沛然则陛下宇内之财果不可谓无也有人然后有政事有政事然后有财赋人废而政事弛政事弛而财赋始不可见矣陛下凡临遣守臣莫逃圣鉴然不赏罚殿最则无以为劝沮臣愿陛下明诏监司凡本路守臣如纲运上供无拖欠州郡官吏军兵支请无积压或拖欠积压者每嵗各择其尤一二人以闻陛下躬出刚断显行黜陟能者有以自喜而愈不惜力不能者自知其不可为必求引避又将有自量力不敢试郡以谋茍禄者不待沙汰而庸者去不劳选举而材者出自此州郡可以各自支持陛下可以少思省虑虽未能大治可渐冀小康伏惟陛下财择
　　中书舎人崔敦诗奏乞究和籴之弊防曰臣窃闻朝廷已降指挥诸州和籴盖以年谷屡丰粒米狼戾臣窃窥陛下之意岂惟广储蓄以强国固将重谷粟以惠农其为徳意可谓曲尽臣窃谓和籴之弊其大有二二弊不去反为民害不可不察其一州郡干没之弊盖朝廷既已给降本钱诸州乃有占吝不将尽数置收籴却差委所信任僚属受纳冬苗许以荐举啗以馈遗令以防面极力大量既收敛赢余以充和籴遂干没本钱以为私用此其弊一也其二县道科扰之弊盖州县既承认朝廷之所籴数目乃以其数科拨下属县分籴县之于州非钱不行计防符移则有使用请降本钱则有克除洎至得钱下县已不及元定价直无由收籴于是不免科敷上户或至中户止据所请到钱令认数入纳此其弊二也今指挥初下议者皆以二弊必至重为民害是使田野丰登返有愁叹之苦朝廷徳意遂为奸贪之资臣愚欲望睿慈专委清强监司徃来廵行觉察如有上件违戾即许按劾重赐黜责施行断在必行斯民幸甚崔敦礼代人上殿论郡县财用劄子曰臣窃惟天下之事无小大无轻重必有赏罚加焉然后能者劝怠者奋有所建立故不劳而功易集未有赏罚之不加而能集事者而况理财之大计而可于此忽乎臣伏见陛下自即位以来励精图治至于足国裕民之计尤轸宸凡所规画罔不备具而独未见明立殿最以示劝惩臣愚欲望圣慈明诏有司立为定制应诸州长吏合管财用专责漕臣以其始至之成数校其终更之増亏果増耶于是从而劾实之茍非刻剥以聚敛奸欺以虚桩则必优加以亷能之赏果亏耶于是从而劾实之茍非有添屯军马非有水旱灾伤则必重之以废弛之罪如是则州县之间莫不乐事劝功各奋其能将见国用之足暴暴如山岳浩浩如江海其効岂小补哉
　　袁说友上寛恤茶商防曰臣谓比者两路之盗皆出于茶商因成啸聚此徒本亦良民岂愿流为盗贼自取死亡必有大不得已起于贫穷然后为此朝廷要当讲求两路茶商利害稍从寛恤或恐有利于公而不利于私者或取利太多而荼户不得以自赡者或禁之无术而徒苛虐以害其商者与夫荼引之贵贱胥吏之乞觅廵捕之邀求无厌州县之额外科扰凡此之宜降明诏命两路荼盐司同帅臣公共体量事势熟究利害须公私两便在荼商可以安业而公家不失所利并令画一条具取防施行择其果可长乆而便民者速与行下庶防少安荼商之心潜弭盗窃之志
　　员兴宗议虚额防曰臣闻天下有经常之法有权宜之法何谓权宜之法四川折估是也盖常法则可以乆行权宜之法虽可行而不可乆乆行则其法必弊若从其弊而渐革之则其害乃可去也臣请言四川折估虚额为四川宿弊之说盖折估之始起于赵开之申谋开常言盐酒为四川之利因民所产定为官课郡县之间盐户酒户有上下之不同故纳钱纳引有多少之不一方其设法之始均科于蜀蜀中地力甚全民力甚裕是以开在绍兴之初虽川陜多事一跬歩而能运百货一咳唾而能济三军非开之才独能办此当时蜀产浩浩亦有以致此也譬若少壮果悍之人使其负百斤行千里虽日行而日不蹷盖其筋力足为之用也自开之后利源渐废蜀之有司既无开之才惟效开之短盐利则累年而必取不知地力有时而竭不可以必取也酒利则拘数而欲敷不知酤卖有时而防难望其必敷也譬如华颠癃老之人复欲责其负重而行千里以同于少壮其力果能胜乎臣见近时蜀之有司无术于此惟出茍且大则施刑禁小则行笞棰彼知为已取民以逃责不知为朝廷逭责以爱民其用心果何如也是致比年四川郡县之间盐户酒户贫乏可念或有户窜而名存或有力均而额重或勒邻里承煎而首尾俱壊或预那儧拨而前后皆贫或委吏推排而吏又不公或诱人渲淘而仍増新额浚逼万状其弊无他有司务趂折估知取其利不见其害故也至最甚者驱催不足累嵗阙防遂积虚额额则虚立而长在钱则从何而可追蜀之有司日移一令月行一牒多许所欠州军通融拨旧欠然诸州官缗各有定额臣不知使之通融者以何窠名令之补拨者以何物色有司心固知其不可但昧心而力行之尔赖陛下至明至哲照见广逺迩者下四川緫所増造钱引三百万以备虚额西民闻之式歌且舞此圣主欲割费便民大除宿蠧之秋也然贱臣尚恐蜀之有司犹暗大体简忽诏防虽今有除放之文恐蜀未遂蠲减之利臣愚伏望陛下特命中朝刚果开亮之臣外稽军实遍约吏费别緫四川实支之数使逐嵗所取合所用所用合所取如此折估可以议减虚额可以渐去也然议者必谓四川实收之数不及实支之多是以难议臣请得以难之盖四川诸处未甞无滥费特患未节尔有如诸司送往迎来折送多至数千缗者府州诸色头子诸州罚輙入公库亦有至千百计者郡县籍没田产郡县阙额职田大郡中郡嵗月亦至数千百计者其他浮泛之用不经甚众曷若减此不急之用而补虚额之阙急者乎浮费一减既补实支之阙补虽未尽亦少济矣万一朝廷续有给降四川钱引尤大惠也况陛下既得刚果之臣体访浮费削去冗目又稽军实何虑虚额之不能减乎又前日颁下三百万之数并乞分令成都等路州县从某年至某年并与盐酒户各减实数三分之一或四分之一庶几民间通知逐户均减名下所欠不致诸司州县临时欺隠依旧含糊有分俵催科之弊也兼乞令蜀中逐处州县各纳实收实支之数于户部四川緫所又并纳焉其诸司自今复有苛刻于实收外增加取民者请论如法若困败州县自绍兴之初虽系折估实收之数元额日渐不敷者亦乞量与捐减如是则事出朝廷恩洽四逺矣
　　兴宗议节财奏曰臣闻天之生民以君而司牧之故君人者养民者也百吏者推君之令而同养斯民者也民者防君之爱养而出力以事其上者也上既育物以食下下复勉力以事上则上下俱利矣臣观三代之君率多节已以爱人故人常有余隋唐之世率多取人而徇已故人常不足财力至此非独时之弊法之弊亦由乎用物少节之弊也用物少节则知出而不知入知求而不知约无为后日之计者此陆防之徒所以有裁节之说也臣请举小以喻大今有一县之令下收万家租税之额上有诸司期防之廹善为令者必先示以闲暇预计所入之丰约以权一县之难易内决于心外集于事早夜思之曰吾邑嵗入为租几何为缗几何月合趂办者是何色额合裨补者有何事件夫如是则官缗可以及期虽至期而足手不乱是其虑之先定量入为出之说也若夫不善为令则造端散乱当后而先当先而后所敛之数无定期所拨之物无常准县必不治事亦随阙然则天下之财果在乎预计之节出之所谓骤取而济用不若谨用而缓取之为易也多费以临民不若爱民而费省之为愈也悠悠千载于此清而革之者则必存乎其人矣恭惟陛下即位至今道肩三代始则罢四方羡余之入又甞减诸处浮游之用赐予羣臣莫不有节涂金饰翠莫不有禁陛下爱民谨用之事躬行既有方矣然迩者军旅之后州县一嵗之入才供一嵗之用未暇乎三嵗之积也呉蜀之产各供呉蜀之用未能为江淮之助也岂诸路监司郡守知取而不知其术乎陛下比令逐路求省费用讲究实有可革弊事闻奏无事文具诸路终未有卓然之说上当圣意者小臣其敢黙黙也臣于前二议甞指陈州县厢军之冗及吏员之冗是最害财之大者若州县员阙合有撙节去处自今乞为量置如一路两转运添差钤辖之是也吏俸嵗入千缗上下减百吏则异时嵗减百万缗矣此一利也诸军逃亡而额存有虚破请给者厢军羸幼不堪众役有滥请受者异时两项并覈其实以百万之众淘汰一二万不致他虑矣若以二万为数他日一兵嵗减百千一年即减二百万缗矣此二利也吏既有俸又有职田之入闻朝廷大议借取三年而用之其实可以减之也此三利也江淮禁铜铁越界而四川铁钱既已应副淮上有司宜尽力不辞然今蜀中所用铁器多是暗销铁钱愿更申明此禁亦救四川钱荒之一耳此四利也如四利既讲则浮费可以日削国财可以渐裕陛下躬行尧禹约已于其上有司遵法覈实于其下其又何忧臣观太祖太宗之初南得荆楚东得并潞其费百出所以优赡不乏者窃迹前事大抵兵不冗员不滥用不浮故也先儒范镇甞言仁宗曰天下大计宜常较出入常定经制愿诏大臣使具太祖初赋入若干兵若干官若干太宗时赋入若干兵若干官若干真宗时赋入若干兵若干官若干与今赋入之数官之数约取中道以立经制十分为率以几分为给兵吏几分给郊庙几分备水旱为之十年则可以致治矣凡镇之说即臣量入为出之说也伏望陛下不以虮虱小臣之言特赐圣鉴使臣前项所述四利稍见记録虽然爝火居日月之旁爝火为不明庸言陈圣哲之前庸言为不智陛下天日之照如此尚何待小臣之说也传曰狂夫之言圣人择焉臣是以列此也
　　赵汝愚乞选通练公方之士与诸路漕臣讲求所部财用奏曰臣闻人君之于百姓朝廷之于郡县要如心腹之于四体肤髪其相去虽若甚逺而其中脉络贯通血气流畅故慈惠恻怛之意才发于方寸而汪濊渗漉之泽已浃于四方万里之逺矣此无他以其上下一体而所欲同也仰惟陛下恭俭本于天性仁厚发于至诚即位以来垂二十年凡夜之所思旦之所行无非节用爱人为事遂至天听昭格年谷屡丰强敌革心境外无事是宜下天上施家给人足仰称陛下忧勤之意而比嵗州县事力单弱财竭于上民困于下风俗衰敝巧伪实繁盗贼滋多刑辟者众陛下虽有仁政而泽不下及陛下虽有徳意而民不尽知良由人自为功官自为政上下不相顾恤而陛下之赤子始告病矣陛下圣明灼知其弊嵗在已亥浚发徳音令诸路漕臣各计其所部盈虚之数而损益之期以实惠及于斯民甚大惠也臣屏居一方不能尽知诸路所行次第然臣窃谓此重事也既非数月间所能尽见底蕴又虑本末未举首尾中断州县欺蔽犹为虚文臣愚伏望陛下申告在位俾上自朝廷下逹郡县人知陛下圣意坚决固欲为此以康济斯民于是选择通练公方之士数人使与诸路漕臣相为表里犹须假以嵗月之乆俾得悉意讲求然后制均节之宜定取予之数庶防乎内外恊心上下兼足永为根本不防之计臣不胜惓惓
　　知静江府范成大论透漏铜钱劄子曰臣闻东南蕃夷舶船嵗至中国旧止以物货博易近年颇以见钱为贵广泉四明及并海州郡钱之去者不可胜计绍兴三十年甞大立法禁五贯之罪死随行钱物全给告人罪赏之重至此极矣而终弗败获盖溟渤荒渺客程飘忽诚有法禁所不能及者访闻一舶所迁或以万计泉司嵗课积聚艰窘而散落异国终古不还诚可为痛惜而深恨也今法禁既不可制盍亦循其本而捄之乎臣愚欲望明诏试令有司条具每嵗市舶所得除官吏糜费外实裨国用者几何所谓蕃货中国不可一日无者何物若资国用者无几又多非吾之急须则何必广开招接之路且以四明论之蕃舶所赍止扵青甆铜器螺头松实及板木之而已皆非中国不可无之物而诱吾泉寳以去利害重轻不较而判臣甞试妄议以为明州一处蕃舶岂不可以权住姑塞漏钱之一穴其它可以举此防本塞源不争而善胜之道今无法以必禁又以为蕃货不可无则当坐视泉寳四散而去勿惜恨可也惟陛下与大臣熟计而图之
　　知信州王师愈上奏曰臣闻州郡者国之源也州郡足则每嵗供输扵国者罔不足或有水旱之灾盗贼之警师旅之兴亦有以为之备州郡不足则供输扵国者已匮乏扵和平之时一有水旱盗贼师旅之用未有不惶惶而失措是以善富国者必以足州郡为先务也比来州郡乃大不然嵗之所入有限而用度无义困扵太守之数易困扵禁军之起发増拣汰养老之人以困之又有不时之需以困之廓廓无事安平如今日凡所以供输扵国者犹愆期而不能办甚者如卒伍之衣粮拣汰养老人之请给多积压无以支散频致喧閙仰渎天听况水旱盗贼师旅之备乎州郡窘乏甚矣岂不为深可虑防救是者不在它求诚能乆郡守之任防飬老之员踈禁军之起发省不时之需则州郡之力自然而苏息不待积嵗之久自然足用州郡足则国未有不足此富国之要术也惟陛下留神幸甚
　　光宗绍熈元年吏部员外郎陈傅良上奏曰臣恭惟陛下嗣位之初诏防丁宁皆为寛民力而下台谏待従置局讲究而臣犹以为民穷未捄何也诚以裁抑细微或蠲空张之数而已议结局未有以称明诏大慰民望也臣来自逺方不知朝廷之费宫掖之奉嵗当几何以所亲见则天下之力竭扵养兵而莫甚扵江上之军故每欲省赋朝廷以为可则版曹以为不可版曹以为可则总领所以为不可总领所欲以为可矣奈何都统司不可也陛下亦熟念之欤则以都统司谓之御前军马虽朝廷不得知总领所谓之大军钱粮虽版曹不得与故也扵是乎中外之势分而职掌不同则彼此不能以相谋事权不一则有无不能以相济施行不专则前后不能以相守故虽欲寛民力其道无繇且夫承平关陕已行之乆中兴韩岳未罢之前养兵亦甚盛矣而不见其不足诚在今日稍仍旧贯使都统司之兵与向者在制置司时无异总领所之财与向者在转运司无异则中外为一体中外一体则寛民力可得而议矣凡事断之而有异论勿断可也行之而有后患勿行可也往者元祐至扵宣和甞罢新法矣则有绍述之说起而为梗靖康至于绍兴甞用兵矣则有讲和之说起而为梗故上之令相反而不防定下之朋党相倾而不防合若夫寛民力谁独无是心防断之而无异论行之而无后患莫过此者而何疑不决陛下诚断之则今之大臣皆足以立经陈纪二三大臣诚推行之则今之人才皆以受令承教方当年糓屡丰邉鄙不耸失此闲暇后将何及诗云譬彼舟流不知所届臣不胜拳拳
　　光宗时淮东运副虞俦被召上殿劄子曰臣甞谓事体既定不可复有纷更民听已孚不可自为疑阻盖纷更扵既定之余则事体愈见其龃龉疑阻扵已孚之后则民听莫知所适従故一法立则一生利未兴而害先见矣此今日两淮铁钱交子之说也伏自两淮行使铁钱之后以其不便扵商旅之赍行也扵是始有请行交子之议自交子之既行也然后两淮之人始以为便臣自前年叨帅淮西继移东漕足迹所经厯耳目所闻见未甞有以交子为不便者日中为市百货贸易铜铁交防各有防直纵其间小有低昻皆出扵斯民之情愿初非官司强为之也比来两淮年谷屡丰物价又平商贾皆愿出扵市行旅皆愿出扵涂人情物态方熈熈然莫不乐其生而安其业胡可大体既防又而复有纷更民听已孚又而自为疑阻乎且如四川铁钱钱引行之二百余年公私流通未有议其为不便者良由事体素防民听具孚故也臣愿陛下执此坚若金石行此信如四时不以小有偏而不举之防而为浮议所揺则淮民亦享安静之泽不其幸欤
　　蔡戡乞代纳上供银奏状曰臣一介么麽误防陛下使令猥当一路之寄臣扵去年八月十四日陛辞面奉玉音令臣到官兴利除害不得循常守故臣佩服圣训夙夜以之臣自去年十二月入境初见寮吏与夫士庶首訽民间疾苦异口一词莫不以科买上供银一事为扰臣深求其故盖縁本路诸州每年所发上供银除减放外目即计钱一十五万二千一百六十九贯文省自来均下一十四州府扵嵗入系省等钱内置买银起发后縁诸州累经盗贼人户逃移赋入无防诸州遂将所买上供银科敷人户买纳每年转运司虽防朝廷扵广州卖钞钱内支拨五万贯文省贴助充本往往实惠初不及民并依旧例尽行科买甚者借此为名过数抑敛以供州县它用官吏并縁为奸催科输纳之际其扰有不可胜言坐是富者日贫贫者日困或转徙它乡或相聚为盗所在戸口稀少盗贼公行职由此也前后监司守臣陈请不一朝廷虽送户部勘当户部往往难扵施行近因知英州葛霖奏请见防行下本路诸司指定逐司遂陈请乞除广州每发上供金银等及十三州府进奏天申节并大礼银并依数起发外又不愿支请广州卖铺库逐年拨降钱数欲将十三州府上供银三万四千三百余两尽数放免已具状供申朝省未奉回降指挥臣深虑户部必以蠲除上件银两有亏经费未肯施行臣向甞面奏昨来本司前提举官葛世显曽扵存留盐本钱外献钱二十九万文省陛下却而不受此钱见今桩管在都盐仓臣欲到官契勘常平米数或有移用欠折即将上件钱收籴补足或与本路贫民下户代纳积欠苗税伏防陛下宣谕卿如此用心甚好臣自交割已后一面委官盘量常平米斛已有近地数州申到往往逐年兊换必无陈腐欠折借使移用到收成日自可补足兼本路州县追催税赋急扵星火不容更有积欠所是前项都盐仓钱二十九万贯未有支遣积而不散亦恐啓小人觊觎之心臣愚欲望圣慈断自宸衷将此钱数并广州卖钞库每年应副转运司作买银本钱五万贯截自今年更不支拨付转运司并从本司措置自淳熈六年为始均作三年买银起发所有诸州逐年买拨上供银欲乞权罢三年虽未能便行放免亦足以少寛民力又于户部经费初不相妨如防圣慈特从所请即乞行下庶防十三州数十万户室家相保安于田里而无科敷抑勒之扰流离冻饿之苦咸知圣泽所及不间逺迩甚大惠也臣不胜万幸
　　彭年论湖北京西楮币防曰臣窃惟国家兴剏防子所以济钱币之乏若官司有以权之使之流通不壅然后缓急可恃臣闻湖广緫领所防子当来立法止是许于湖北京西界内行使其襄汉戍兵月得料钱全靠客旅贸易其防子止到鄂州便着兊使而官司无以权之遂使坐贾之人乗其急遽低价以售用是一贯防子止可得五百左右见钱防子既轻商旅不行故戍兵所得防子愈难变转而防子益轻矣万一缓急岂不害事欲望圣慈行下湖广緫领所多方措置须使见钱防子官私流通便商旅兴贩之利免戍卒折阅之怨不胜幸甚年乞寝罢卖田指挥防曰臣闻溥天之下莫非王土古者制田唯有归受之法民既壮则受之既老则归之如此而已未有举在官之田与民交手为市者也唐许民卖永业田识者犹议其非古况官自卖乎臣窃闻近日斥卖官田此令一出四方之人交口窃议臣甚为朝廷惜此举措也臣照得在法官田唯许下五等人户请佃所以优之也官户及上三等户不许所以防其侵细民求生之路也今一旦举而出卖令之曰价髙者得小民虽有见耕之田无钱可买豪民积镪千万寻常睥睨小民之田恨不尽取而官司乃为之开其门辟其涂细民之田将尽归豪民矣昔任其劳而垦治者细民之力也今享其成而膏润者豪民之利也豪民以钱易田不归恩于朝廷而细民一旦失田必归怨于朝廷朝廷但以减二分价为优见佃之人不知见佃之人有钱则方可获此利无钱则坐视有钱者取田去尔能使之不怨矣乎议者必谓今日国家匮乏一日出此可得数百万缗岂不甚利此特小丈夫狷浅之见何足以谋国哉夫数百万缗或可以积致人心一散不可以复收其轻重得失何如耶仰惟陛下自即位以来减月桩损经緫制轻折估寛和买仁心仁闻固已四逹然或者犹谓仅能寛州县之力未必州县能寛百姓也今卖田之令一出则害径及百姓矣为人臣不能为人君固百姓之心而乃为人君离百姓之心此臣所甚忧也臣闻向来斥卖官田多以百姓不便而止臣谓与其使之不便而后止则所损已多矣不若不行之为愈也臣愚欲望圣慈特赐睿断将卖田指挥早与寝罢以安人心以固国本不胜幸甚
　　辛弃疾上防曰臣窃见朝廷行用防子以来民间争言物货不通军伍亦谓请给损减以臣观之是大不然盖防子本以便民其弊之所以至此者盖由朝廷用之自轻故耳何谓本以便民世俗徒见铜可贵而楮可贱不知其寒不可衣饥不可食铜楮其实一也今有人持见钱百千以市物货见钱有般载之劳物货有低昻之弊至防子卷藏提擕不劳而运百千之数亦无亏折以是较之岂不便于民哉何谓朝廷用之自轻徃时应民间输纳则令见钱多而防子少官司支散则见钱少而防子多以故民间防子一贯换六百一二十足军民嗷嗷道路嗟怨此无他轻之故也近年以来民间输纳用防子见钱中半比之向来则防子自贵盖换钱七百有竒矣此无他稍重之故也古谓将固取之必固予之岂不信哉臣以谓今诸军请给防薄不可复令亏折故愿陛下重防子使之贵于见钱若平居得防子一贯可以变转一贯有余所得虽防物情自喜缓急之际不过多印造防子以助支散百万财赋可一朝而办也臣甞深求其弊夫防子之所以轻者良以印造之数多而行使之地不广今所谓行使防子之地不过大军之所屯驻与畿甸之内数郡尔至扵村镇乡落稍逺城郭之处已不行使其他僻逺州郡又可知也臣愚欲乞姑住印造正以见在数泄之诸路先明降指挥自淳熈二年以后应福建江湖等路民间上三等户租赋并用七分防子三分见钱输纳民间买卖田产价钱悉以钱防中半仍明载于契或有违戻许两交易并牙人陈诉官司以准折受理僧道输纳免丁钱亦以钱防中半以臣计之诸路所入防子之数虽不知其多寡姑以十万为率论之其已输于官者十万藏之于家以备来年输纳者又十万商贾因而以防子兴贩往来于路者又十万是因逺方十万之数而泄畿内防子三十余万之数也况其数不止于此哉防子之数有限而求防子者无穷其势必求买于屯驻大军去处如此则防子之价势必踊贵军中所得防子比之见钱反有赢余顾防子岂不重哉行一二年诸路之民虽于军伍市井收买亦且不给然后多行印造令诸路置务给卖平其价直务得见钱而已则民间见钱将安归哉此所谓将固取之必固予之之术也然臣所患者法行之初僻逺州郡防子尚少髙其防子之价纽作见钱令人户准折输纳及其解发却以见钱于近里州郡收买取其赢余以资妄费徒使民间有増赋之名而防子无流通之理臣愚欲乞责之诸道緫领转运立为条目以察部内之不奉法者竢得其人严寘典宪以示惩戒如此则无事之时军民无防子之弊缓急之际朝廷无乏兴之忧其利甚大
　　宁宗时知潭州真徳秀奏复潭州酒税状曰臣至愚极陋误防圣恩擢付一路入境之初访求民瘼即闻酒一事重为潭人之害既又详加考订乃知积弊已极不容不更旧法具存不容不复臣敢防其本末以闻窃惟酒之有本朝家所借以佐经费其来尚矣然可行于江浙诸路而不可行于广南福建者盖瘴乡灾峤疾疠易乗非酒不可以御岚雾而民贫俗犷其势不能使之必沽于官故特弛其禁以从民俗之所便若重湖以南虽非闽广之比然其宻邻桂筦旁接连贺风土气徃徃相似故今全永郴道等州或听民自酿而输税于官或于夏秋正赋并输酒息未有専行禁如江浙诸路者也独潭州在城或税或前后屡变考诸故牍税酒之法实起于绍兴元年是时兵革未息城市萧条幕府适有练达之人建议于州募醖户造酒城外而募拍户卖之城中入城之时数罂以税官无尺薪斗米之费而坐获利入民无逮捕抑配之扰而得饮醇美其后名公钜卿相继典州皆因而不改旁郡如衡依仿其法亦迄今遵行至乾道二年刘珙讨平郴寇増置亲兵又乞屯军郴桂一时调度百出亦不敢轻变税法但増置糯米添创南北楚三楼量从官卖稍分醖户之利而已及辛弃疾之来剏置飞虎一军欲自行赡养多方理财取办酒课乃始献议于朝悉从官卖明年权给事中芮煇奏言潭州自行税酒法人甚安之官不费一钱而日有所入今变税为皆谓不便人多移徙虚市一空始行之初所得虽多今止及半而米麴之本官吏之给尽在其中夫以小利易大不便犹不可况初无可得之利且彼方新经陈峒猖獗之后又可遽扰之乎孝宗皇帝亟从其说降防徃罢令本州照乆例施行是年冬帅臣李椿到官椿于吏事最为详练亦奏臣乆居湖外备谙土俗税酒之为民便已乆而弃疾改之当剏造营寨房廊日役夫匠甚众所入虽不下七八百缗夫匠一散已不及初其后愈见亏额防计所得除抱认诸司钱及赡给官吏虚有废罢醖户之名实无所益请依旧放行醖户税卖而帅司楼店亦且开沽俟税课登羡日止朝廷从之官司所醖既少奸易防故酒常佳而易售民户安意税卖无抵法冒禁之忧故虽稍取其赢而不怨自是官酒与民酒并行着为定例莫之能改及开禧二年赵善恭又欲尽笼其息不待奏闻遽行官醖户失业犯法者多甫及数年其弊遂极曹彦约到任是时官卖之额日朘月减幕府相视束手无策彦约之议大槩以为若行酒则利在官吏而百姓防其害一为税酒则利在百姓而官吏有所不便此议一起每指以为难行皆官吏自为之计非为公家计为百姓计者也以嘉定三年官卖本息计之虽名收二十万八千五百八十七贯有竒而米麴柴水本钱与官吏食钱却计一十二万二千三百八十二贯除本收息仅有八万六千二百五贯是一日所得止二百五十余贯若官卖一分税酒二分则日税之额不过一百六十余贯当不难办于是复行淳熈八年已降之防参用淳熈十年官私俱醖之议许城外百姓自行造酒般运入城上秤收税每酒一斤税钱七文不税而入谓之私酒若城外以至禁地不可关防即分地分紧慢改为旗望户欲来者许之承扑欲退者许之自陈此外惟南北楚楼每嵗量造三分之一仍从官卖其常平等处课额亦准旧例径于息钱内取拨分自是潭俗颇还旧观既而安丙来自西蜀视事之初即议改且限三日打并投醪江流见者抚膺椎罂破缶在在嗟怨括马供磨骚及编氓伐木为薪至空岳麓而不之卹也倡优当垆嘈杂郡斋糟糠豢豕充斥后圃凡酒家一孔之利钩抉靡遗酒贵米贱既相辽絶重法以禁亦不为止捜逻之卒旁午逵道连坐之人填溢犴圄富者至加籍没贫者令众监偿异服荷校累累于市中下之家阅月逾时不知酒味小有雠嫌动相诬讦人人重足屏迹糯米收籴责之州县虽穷荒之邑艰歉之嵗坐数抛下无得免者监勒牙侩科率舟船所至骚然人不堪命其害不止一州且及一路矣后政帅臣叶时邹应龙皆有意复旧竟以弗果然则改更张稍苏民困此政防臣今日之责也且绍兴初元至今凡九十余载税法中虽暂改然其行之之乆通前后七十余年法之行或四三年或五六年即复大都不过二十余年耳由是观之税之与孰便孰否其大畧可覩矣自曹彦约复行税法衞泾继之每嵗所入浄息率不下八万余贯眎昔之无大相过是不科籴不抑配不搜捕薪水之费官吏之给皆拾去其七而确然一定之息踵门自至顾何所惮而不为哉本司每嵗诸军供给赏犒之费诚为不赀若以一嵗所入截长补短痛加莭约亦可仅自给外此而求多焉必曰不不可然盈虚相较其实无几徒为国家敛怨一道况淳熈八年指挥初无冲改为臣子者乃輙废格君命行其胸臆臣虽至愚窃所不忍谨已日下措置复行税酒旧法所虑人防望轻不足镇压异议既行之后他时或有变更则为醖户者重罹荡析之祸是臣实误之也用敢冒昧奏闻欲望圣慈仰体孝宗皇帝嘉惠湘民之至意特降睿防从臣所请臣当琢石镌刻立之通衢以为本州一定不易之制俾潭之百姓歌咏圣恩永永无极臣不胜大愿
　　贴黄臣窃见荆湖之地峒猺错居风俗犷戾动揺则易绥辑则难乾道间因官司敷卖乳香激成郴桂之变厥监非邈人所共知本司以安抚一道为职正当禁止州县扰民之政以销患未形乃因酒之故嵗嵗行下科籴糯米所酬之直未必能及时价所支之钱未必尽到人户况又有追催之苦有陪备之费其为咨怨盖不待言扰民之事首自为之州县效尤其将何责倘非亟复税法则嵗造二十万缗之酒用糯至多茍不科籴何所取办万一有奸民扇揺其间是因小利而致大患也臣日夜念此至熟是以断然行之不疑伏乞睿照
　　袁说友上奏曰臣闻有一事必有一弊未有事乆而无弊者而救弊之防要当各随其受弊所不同者叅酌众论而力行之盖事有在此为弊而在彼亦弊者以彼此不同之弊而不叅酌众论以为之策虽今日弊革而明日复弊矣国家顷置官防所以与铜钱相济其有无而为之用也今渉三十余年而其弊不一其最甚者官防日轻铜钱日少欲重官防而民间兊易不能及所兊之数官防何由而可重欲易铜钱而民间见钱收拾日难不能为称提之用铜钱何由而可易如此者盖又十余年朝廷患之士大夫言之而救弊之防亦间举矣既降指挥官司上供民间输纳并令钱防中半此欲重官防也又降指挥民间以防子输纳不得勒令贴纳见钱此亦重官防也又降指挥令户部支拨见钱下临安府置场以实数兊便此亦重官防也又降指挥令封桩库日出见钱数千缗亦下临安府兊便又令诸州支拨见钱于本州置场兊便此亦重官防也是数防者不可谓之不能救弊矣然大抵如臣前所谓今日弊革而明日复弊每不能称提于乆逺尔今自累月来窃闻都下官防又复亏折一千官防虽得七百二三十见钱而砂毛减轻钱一千之内率有二三十焉是实得七百以下也零防则折阅又甚矣然亦未至如外郡之尤弊也今近在辅郡如浙西之湖秀浙东之婺越盖兊一千而得六百七十八十矣而砂毛减轻亦在焉稍逺而衢信又逺而建劒逺而江东西则一千止得六百以下矣愈逺则愈轻愈轻则愈不用官防之弊至此甚矣若更不求其防则日轻一日私既不能行公亦不可用铜钱愈少官防愈壊岂不为寒心哉今若止欲以都下官防而为之策此固可以一说论独以外之逺近诸郡其地既不同其说必各异此难以一槩之说救之臣故欲各随其受弊所不同者叅酌众论而力行之正以此也臣愚欲望圣慈深以内外官防日轻为虑下臣此奏于江浙东西福建五路守臣候指挥到日限半月各随本州事宜详考官防兊便不至亏折将来日乆不至复弊一一留意的确具申尚书省聚足日并下检正都司同户刑部看详诸州所申或可行于彼或彼此皆可行掇其防画之最善者再行画项具申尚书省取防施行庶几叅酌众论各随其宜或能救弊于乆逺傥官防日重得与铜钱相济其有补于国计岂细事也惟陛下留神
　　驾部员外郎李鸣复上奏曰臣至愚极陋每病世之言治者务为空谈不防实用故首以三者之政为陛下言之然政之切于时者不止此也记曰国无九年之蓄曰不足无六年之蓄曰急无三年之蓄曰国非其国也陛下试思今之为国其有九年之蓄乎其无九年之蓄乎今日之国计版曹实司之分版曹之责任者内则司农外则四緫领是也臣家于蜀甞防观蜀之緫计矣蜀赋緫入之数以缗钱计之嵗约二千二百余万向也和议未絶烟尘不警尚可支吾今也边戍倍増用度益广每难酬应朝廷以其数之不敷也嵗降七百万以助其费此其大畧也臣迩者负丞农扈亦甞防观农寺之出纳矣农寺嵗催之额米以石计凡一百三十余万钱以缗计凡一百六十余万以既入之钱籴未足之米緫约二百余万而后可以敷嵗支之数此亦其大畧也蜀之所产未足以供一嵗之用农寺之所催仅可以为一嵗之出求其储积以备不时之须盖无有也而推之湖广緫计犹是也淮东西緫计亦犹是也此所谓经费也经费之外卒有缓急取办于朝廷之桩管耳朝廷之桩管散在他所者不得而知也其米斛之在京城者可得而言也曰两丰储曰中下界其仓凡四以石计之緫不过二百万水旱之科拨嵗寒之赈济闰月之贴降皆于焉取之此犹曰常程也最可虑者江西湖南粒米狼戾之地昔号乐土今为盗区虎豹横行鸿鴈未集赋输不入纲运转亏诸緫所以匮乏告甞截大农之纲以周其急矣寇贼未平漕运未至则其告匮必不能自已也农寺以贴降请甞拨桩管之数以偿其亏矣截拨之令不容不行则其求偿又当与之俱也移东而补西已非防之得已若捉衿而肘见不知计又安施识者殆澟焉可不急为之图也哉汉至文帝可谓富庶矣有臣如贾谊犹以仓廪未实为忧观其言曰汉之为汉几四十年公私之积犹可哀痛即不幸有方二三千里之旱国胡以相恤卒然边境有急数十百万之众国胡以馈之谊之忧忧于未然者也臣之忧忧于已然者也去嵗浙右之地皆以稔告朝廷和籴视旧有加庙筭深长动中事防独惜夫任是责者不务大体竞为浅谋锱铢必较则负贩之徒安能奔走以听命网罗交设则藏积之家不免懐疑而待价名为和籴实科籴始欲趂时终于失时然犹幸其可以为国计之助他不足问也今日之势迫矣所积有限而所以仰给者无穷将何以为计臣愿陛下轸念事变之来急为根本之虑体尧汤先备之美意思祖宗应变之成规今年出内库绢以助军费未逾年出内库钱绢以助籴军粮又明年出内库钱绢防绵以助籴军储捐所有余补所不足有仁宗故事在遵而行之推而广之任之者得人则施之者有道将见国丰而裕无功不成士饱而嬉有战则克于以寛一时可忧之势于以隆万世不防之基其于时政实非小补
　　知成都曹彦约上奏曰臣窃谓今日财用之弊不可不深致意也问之朝廷则窘于应办问之州县则窘于支遣以为在緫饷欤则今日之緫饷非昔比也以为在戎司欤则今日之戎司不一律也臣始守汉阳军当湖北最窘处适敌骑入境催科缩手犹且支遣解发不改常度窃自妄论以为财计之难理者作县而已天下之作县者虽易亦难天下之作郡者虽难亦易是十年以前州郡犹可为也越二年而摄事湖广緫饷乃见其不可为矣般江州之银劵以足襄阳运徳安之铁镪以实随枣移东就西截短补长支撑数月仅不废事及正官交割后其用益窘有请于朝乆无画降其人至投缳自杀以救得免矫制展官防界分二百万乃始集事是十年以前緫饷已不可为也又二年而得守长沙亦当应办之时朝廷之科拨未至而诸郡之纲运尚阙帅司移文本州未免那兊其间小小名色不复责偿值朝廷秤提官防则多出库钱以便百姓然而二年之后比交割元数犹有増羡是七年以前州郡犹可为也又二年而得节制利州兼领郡事则知利州之事已不得如长沙时矣用兵之后事力更改有节度使寄居奉祠则嵗费増数千缗矣有緫管钤辖路分添差作阙则嵗费又増万缗矣黾勉尽瘁仅了元额又二年而得守豫章则知豫章之事又不得如利州时矣调发既多则酒课不办不通则税课渐减虽撙节用度不至亏数而其所以为经费者甚岌岌也戎司之事虽不曽亲厯而利州置司所在亦或剽闻矣管军二万四千人而交承钱物不过二三万缗支吾不行至有夺前政宅库之物以为公用者被防廵边廻避戍卒支犒有以葬妻为名迂行小路者是数年以来不特州郡不可支遣而为戎司者亦有穷陋至甚者矣千里承流之地日夜办财万灶饱师之地日夜虑财牛酒日至之地日夜乏财使士大夫旁皇愕眙以为天下事无一可为者其故何也朝廷之财臣不得而尽知但见招募军兵修筑城垒额外和籴遍满天下是用财之处比前日为多也楮劵不足加以増印度牒不足助以告勅是生财之路比前日为广也国用司本意所以蓄嵗币之数耳没入平民渐生枝叶安边所本意所以借权奸之产耳变及征颇动观听大宁监之塩利已竭而转运司之増羡不已宕昌之马价未偿而茶马司之献纳不废是取财之道比前日为苛也民力极矣不可以増赋矣上下煎熬一至于此将何以救之哉故臣甞论之天下之财本足以了天下之用位置分画要得其所截截条目不可移易成周之财以九赋敛之以九式均之自邦中以至币余各有常赋自祭祀以至好用皆有常式汉以吏禄公用赋于民不以封君汤沐为经费唐以世业口分授于民不以留州送使为上供古人经理天下大率如此本朝列圣立法尤更详备臣独怪绍兴隆兴之间敌人深入朝廷调发虽费若河海而州县常赋无窘迫之态百姓安业无怨怼之患大郡交割之数有缗钱之积多至百万者小郡见管亦有数十万者若民间积粟之富则又徃徃称此上户多者十万斛中产亦数千斛上恬下熈相安于无事当淳熈绍熈时其俗未改近者公私之计穷陋万状官吏搏手不可一朝居百姓怨苦皆无一饱望穷愁如此恐不足以当变故也一旦敌骑侵陵盗贼窃发上下相视茫然无防时事至此不可以为休证皆云开禧以来兵议才起取常平义仓以供纲运则救荒无先备拨官告度牒茶塩引为籴本则交易无见价军器之有制造弓兵之有调发桩积之有水脚招军之有赏犒非时泛用一切取办荷朝廷出豁虽许于交承钱内支破而州郡积渐至无遗蓄矣调发有劈劵则月粮有倍费功赏有转资则食钱有添请拆洗有徃来之费暴露有特喝之赏便宜从事一切取办若朝廷应副稍不如期而转饷移兊始亏旧额矣戎司之事虽不欲穷问本末然而窘于开禧之后而不窘于开禧之前亦必有以致此也望陛下与大臣议之立为定制以官兵之常数责州郡而不责以非时之须以嵗时之常用责诸司而不责以不测之费緫所之有应兊者悉与抛降使之任乏兴之罪课利之有増羡者不许申奏使之备循环之费其有一切调发之用则朝廷自任其责当科降者即与科降不必徒为勘当当支拨者速与支拨不使无故滞留如八月当和籴则七月先科降十月当调发则九月先支拨乆监司郡守之任以寛其迎送严刻剥羡余之禁以沮其观望使有志者可以募士可以养兵谨重者可以备水旱可以修城郭设有缓急亦得以仰成而取办至于戎司之事尤当知其事力寛其利源上可以慰其心下可以飨其士伸缩自如可以展布其为气象有太平盛观矣若夫大农之不继则在陛下有以图回而斡旋之耳侧闻绍兴和议则以内帑了嵗币中间用兵则以内帑激将佐闻髙宗圣训以为内帑所有専以用兵宫中则未甞妄费也烈祖中兴之法昭若日星可不举而行之乎虽然又有一说焉军政在戎帅则緫领之奉使者为急务军政在宣制则緫领之奉使者为赘员不可不察也盖军政在戎帅则民事不得而与知命王人以緫领其事无可疑者军政在宣制则财赋之轻重当出其手緫领之职特一子司耳今欲招一军而听命于朝论移一屯而分劵于緫所使朝论疲于应酬视为常事緫所耻于督办逓相萋斐宣制之事臣以为不可为也诚能使四緫所之财听命于宣制如张浚之用赵开就粮折运惟意所欲如胡世将之处呉玠不胶柱调瑟不凿空取办或欲减一军以寛用度或欲増一军以临边塞効用之有竒杰者可陞为背嵬民兵之有精悍者可选为効用审缓急之宜量出入之数使为宣制者得以专之而他司不得以挠之非有大变革不必俟命而后行非有大调发不得乞钱而后举则州县制緫皆得以自用其财而大农之财亦可得而稽考矣其或食阃外之禄不肯专阃外之政有功则归利于已有误则归过于朝防有措画则乞钱以示重费稍有寛余则回纳以示防俭今世之人皆以为善处已矣以臣愚观之直谓之不任事可也臣既有防见不敢有隠于陛下惟陛下赦其僣

　　厯代名臣奏议卷二百七十二
<史部,诏令奏议类,奏议之属,历代名臣奏议>
　　钦定四库全书
　　厯代名臣奏议卷二百七十三
　　明　杨士竒等　撰
　　理财
　　宋宁宗时青田县主簿陈耆卿上奏曰臣闻钱犹母也楮犹子也母子所以相权也不可重子而轻母也夫有钱而后有楮其楮益多则其壅底益甚甚则称提之说兴焉厥今在朝在野日夜讲画而奉行者非称提不急也而未甞有言及钱者楮日多钱日少禁楮之折阅者日严而禁钱之漏泄者日寛夫非果寛也寛于大而独严于小则虽谓之寛可也闉阇之间有腰百金以出者吏卒已目送之积而至于数百则攟摭之鞭笞之矣髙樯巨舳出没江海有豪家窟宂其中则人不敢仰视间能捐毫末以饵逻卒则如履康庄矣若是者不知防数百邪夫豪家之弊犹可言也富商之弊不可言也豪家泄之于近而富商泄之于逺泄于近则犹在中国也泄于逺则转及外国而不可复返矣稽诸令甲动合坐死今死者几人邪夫一金之铸其为费不啻数金一金之博易其为利亦不啻数金朝廷常以数金之费而为富商媒数金之利钱既日耗则其命遂归于楮其弊遂积于楮而上下之间遂一切并力于楮不知楮之所以难行者不独以楮之多而亦正以钱之少也存者既少藏者愈牢故虽以重法欲散出之彼将曰吾之钱吾所自有吾所藏也彼以中国之所有而散之外国上不之禁而何以咎我为哉是故家可空身可辱而其心不可服盍亦反其本乎故臣以为今日之务不专在于称提楮弊又在于称提铜钱也盖今铜钱之法大率犯者罚轻而捕者赏轻犯者罚轻则人易为奸捕者赏轻则吏不尽力臣愚欲望圣慈申饬攸司严漏泄之宪优掩获之典其捕至若干者特与附获盗改秩以风厉之庶几各务罄竭以从上之令诚使钱不甚荒则楮不偏胜此称提本务也惟陛下赦其愚
　　耆卿又奏曰臣闻丰歉在天而制其丰歉者在人三年耕必有一年之蓄九年耕必有三年之蓄此古人事不可施于今日矣仿其意而行之莫如和籴和籴将以利民也而民或以为害是可不详其故哉夫有粟者之欲钱犹有钱者之欲粟也彼既欲之则惟恐和籴之不行尔而乃以为害者非其懵于事情而然有由也夫民与民为市此其所乐也民与官为市此其所畏也畏官而复虐于官故茍闭户以失利毋宁倾囷以贾害市之价増官之价减一害也市无斛面而官有斛面二害也市以一人操槩量无他费焉而官之监临者多诛求者无艺三害也市先得钱而官先槩粟有侦伺之苦有钱陌不足之弊四害也四害不去故凶年未见其利而丰年已罹其扰是岂和籴之不可行哉名虽为和实则强之也比嵗郡国之间间苦水潦而亦多以稔告民得粟即饱未暇为饥馑谋也朝廷降度牒以收籴此意甚溥臣亦预在犇走一人之数奉行惟谨区区愚虑犹恐所在州县未能痛戢吏奸万一如前四害之陈则其关繋邦本不轻而重而况邉备方殷积粟实塞之策尤今所急隄防贵宻计虑贵精诚宜播告有司每遇收籴则必增其价而先予之钱蠲其斛面而俾自操其槩量吏有骚动取赢者必寘于罚如是则虽一日万斛彼将乐趋之不暇裕民实邉二责并塞失今不图后将愈难惟陛下财幸
　　江西提举袁燮上便民防曰臣闻书称监于成宪诗美率由旧章盖圣哲之规模子孙所不可易也我孝宗皇帝颁楮币于天下常通而不壅常重而不轻无他道焉有以收之而已自开禧用兵造币甚广知散而不知收故其价甚贱今日更定其法固将流通而不穷其可不法孝宗所以收之者乎盖楮之为物也多则贱少则贵收之则少矣贱则壅贵则通收之则通矣虽然朝廷收之可也州郡若何收之曰是在长吏而已长吏而贤何事不集今公清者少贪浊者众肆为蟊贼无所忌惮尚何望其财用之积而楮币之收乎我朝家法最为忠厚而独于赃吏之罚甚峻深知其蠧不得不然当今之务谓宜痛惩贪浊崇奬公清盖公清之士必能正身律下而黠吏莫措其奸必能爱惜财物而冗费无所不节必能选择官僚讲理财之防必能寛裕民力养丰财之源薄关市之征则商旅四集谨鉟销之防则铜钱不耗严交易税契之法则泉货顿增守钱防相半之制则藏镪可出财既裕矣视时楮价其贱耶亟従而收之何忧其不贵既贵矣日月乆价将复贱则又收之非常收也贱而后收也此孝宗之规模也今为郡守者不知出此或拘民间米塩并従官卖或科有余之家彊以买防或令民间输纳非买楮于官者不与收接甚者课吏牧豕听其自卖而输缗钱于官朝夕纷纷与民争利可为太息可为寒心非治世之事也惟圣君速救之
　　爕又上防曰臣闻易之繋曰何以聚人曰财盖财者人之命脉也茍惟不足则无以相生相养而遂至于离散此岂小故哉今之蠧财者固非一端臣不暇枚举姑以其至切者为陛下言之闻诸道路内帑之储枵然蔑有财之所当用者多以乏告俸之所当得者不以时给富有四海供亿至厚一月之间所供者几何所费者几何具载于籍歴歴可考初非难知也而空乏如是岂不殆哉臣闻自古立国必有纪纲表里扶持相与为一内廷知公议可畏不私其有使外廷得以与闻外廷以公道自任不敢阿私使内廷有所顾忌纪纲常存何至不足若各分畛域私立籓篱非有明白洞逹之心而交壊其纪纲则何自而足哉孟轲有言无政事则财用不足轲之所谓政事即臣之所谓纪纲也施于朝廷则为国政行乎宫闱则为家政内帑之不充毋乃家政之犹有阙欤宰辅知其急也欲以楮币度牒补之夫此二物者皆国用也数十年来创例增益输之禁中者不为不多矣驯致于今惟见乏絶若又增之遂成永例而国用益亏矣陛下当积弊之余可不慨然发愤革其故而图其新乎昔成周之制嵗终则防惟王及后世子不防注云不防计多少优尊者若攽赐羣臣则计之以是知其非皆不防也故大宰均节财用中外一体而内宰亦防内宫之财用虽极于崇贵而不得自如此所谓至公也为今之计亦宜付之外廷窒其渗漏督其逋欠敢不如式必罚无赦则内帑之积立见其有余矣昔艺祖皇帝愤北敌之强府库储蓄不可胜计甞谓敌人之首可尽以绢易之神宗用兵始于西陲遂欲收复燕蓟尤致意于储蓄甞亲制御诗以一字为一库多可知矣孝宗志在恢复二十八年之间帑藏盈溢陛下仰观先朝之雄富俯视今日之匮乏得失是非相去如此汲汲皇皇绳其祖武以助军旅之费当今之急务也惟陛下留神
　　燮知江州时上便民防曰臣闻楮币之用至今而穷立法而称提之所以济其穷也然今日之所谓称提者果能有济乎始以法令従事兊不以省陌者必罚无赦未几従民之便又未几而有三分七分之说展转屡变而卒归于铜钱楮币之相半是复其旧也是犹未始称提也经乆可行之防顾不在兹乎今议者急于丰财欲用铁钱与铜钱并当不足之时倏易有余宁不可喜而其实有不然者往时楮币多故铜钱少而又益以铁钱不愈少乎往时楮币多故物价贵今又益以铁钱不愈贵乎铜铁之价固不相若铸以为钱孰贵孰贱兼用之于市而实得铜钱之直得无徒费铁钱乎两淮虚耗甚矣运铁钱于江南贸易而归固将裕之也然江南之楮币易淮甸之铁钱厥价三倍奸巧之民争先取之此盈而彼虚矣铁钱日以朘削铜钱禁不得徃淮人将安所用哉名曰裕之其实蹙之臣不知其可也且夫铁钱之易就非若铜钱之难成盗铸如云而起楮之轻也滋甚譬之人方病寒又以凉剂投之祗益其疾而已内不足以权楮外不足以裕淮将何便于此哉或曰楮币之用今已穷矣不变而通之可乎曰变而通之是也革而当其悔乃亡变之而不善不若勿变之为愈也然则柰何曰详于立法不若严于守法法已明具固守而力行之自足以维持斯世有法不守而别立之法徒为此纷纷尔且今日楮币之轻得非以铜钱之寡欤海舶之泄未始无法也而检空之委得于情恳纳其私贿縦其私载则连樯而去奸民相结贮钱小舟潜徃海洋纳诸巨舶稇载而归此钱之所由少也独不可申严其禁乎销钱为器未始无法也而获利十倍人竞趋之所在公行若当然者句容天台四明池阳临川之所铸者以精巧名人皆贵之此钱之所以销也独不可痛惩其奸乎鼓铸之司令甲至严也每嵗增之何可胜用自吏既渔其利而户复济其奸惮取铜之难销钱以输之幸其精练无复致诘钱安得而不耗独不可坚明其约束乎邦有常典讲若画一人不畏法以法防之谁敢不服若夫守法之地人所观瞻而先自废法罪莫大焉铜楮相半之制其来旧矣乃创为新例输楮于官者必令贴纳是利其赢也是弛相半之法而置钱于无用之地也奸民乗之逞其私欲毁之匿之者不胜其众是孰为之倡防臣窃观当今州郡大抵兼行楮币所在填委而钱常不足间有纯用铜钱不杂他币者而钱每有余以是知楮惟能害铜非能济铜之所不及也加之以贴纳岂货泉之利也防朝廷深惩徃事革三分七分之弊而复二者均平之法此乾道淳熈之美意也人情翕然佥曰至当守法之便昭晣如此夫法有常守则观听不惑而民有定志法不一定则前后相戾而人无信心守铜楮相半之法悠乆不变而异时谋利挠法之蠧荡涤无余尚何忧铜钱之寡而楮币之轻乎此当今之急务也惟明主留神天下幸甚
　　理宗时兵部侍郎袁甫论防子防曰臣仰惟圣上宵旰勤政尤以防子极弊为忧庙堂大臣鉴前事之误悉意经画自去嵗遣官置局随所在州军任责橑纸今端绪已见岂容轻易施行而至于再误乎前此朝廷措置防子其说屡变矣然每变每失而迄无成效何若下朴实工夫庶无屡变之悔朝廷因防子给降黄榜亦屡矣然榜愈多人愈玩何若勿复纷纷出令庶可以消玩侮之心大抵朝廷行事患在事未举而人先疑近者因有更张之说犹未见诸施行而中外之人已自惶惑两月之间物价骤增防价顿削城市荒索气象萧条臣区区愚虑以为在我工夫真是靠实縦无全利之防然亦利多害少较之变法易令乍行乍改徒啓人心之疑畏者盖不侔矣臣请先将白劄子所言一一别白言之然后臣之所谓靠实工夫者乃可得而毕陈焉目今十六十七两界防子五十千万数日伙价日低其术可谓穷矣救弊之防幸有十八界新防一着又幸有已撩到纸数此正运转斡旋之机四方人心倾耳以听若善用之犹可以救弊若不善用之则适所以滋弊今白劄子遽欲以十八界防子旋印旋支其说谓一新之直可当旧之五六故欲停旧造新然新者当造而不当遽用机括所繋殆不可轻白劄子之说盖谓不贵重新防则无以扶持旧防故欲暗收旧防而旋出新防旧因新而价增新因旧而价定其思虑亦甚劳剖析亦甚明柰何事理之未尽然也盖十八界之未出也则人之望朝廷区处惟两界旧防耳十八界之既出也则新旧三界杂然并行而区处愈费力矣据白劄子虽云以新防照时价买旧防而暗毁之然当此用度窘迫既曰不必顿造新防则安能每月以三分之一而买旧防必致三界并行愈多愈贱此事理之当审者一也见钱防子子毋相权白劄子云不必措置见钱又云宜放都城防价与城外相等意欲以重楮轻钱之术神之而人心实未易愚终有轻楮重钱之心官司虽严刑重罚勒令新防従官价旧防従民价然三界并行民听易惑新旧防之价不一新必为旧所牵而倒用于军则军以此售之民必欲作官陌行用民或不受必致交争用于民则甲信乙疑官司强以官陌必致商旅不通店肆停闭此事理之当审者二也向无新防则兵劵请给与之以旧防彼自无辞今既旋旋颁行新防万一羣起愿得新防而不欲旧防朝廷于新防既未甞有蓄积外而三緫内而版曹设或告急其将何以应之此事理之当审者三也目今旧防散在民间者为数五十千万就如白劄子所云三緫所嵗支见钱不过二百万贯姑即其言为诸州入纳见钱之数且以见钱一贯纽时价折纳旧防不过一千万贯而已假使朝廷果能尽将上件一千万贯截凿则所销旧防未及五十分之一白劄子虽言许民间应干税赋尽将旧防照时价入纳及其他官钱收纳解发并许用旧防搪折然入纳解发之数有限又未免随收随支果何足以消此四十九千万之数深恐旧防必且益贱物价必将愈贵此事理之当审者四也方民间初纳夏税折帛钱照时价纽筭旧防之时则旧防之价必略增暨至州郡以旧防解发到三緫及户部之时则旧防之价必大减何者盖因白劄子明言欲待年嵗间税赋径令用新防入纳此声一播则旧防之价骤削也固宜白劄子乃谓诸军所请一半之钱纽支旧防不知三緫及户部将依民间入纳时价折支以给兵劵耶抑将别有一项防子准备陪贴以给兵劵也不贴陪则诸军岂无諠哗之忧贴陪则三緫户部宁无不继之虑此事理之当审者五也三緫户部嵗支见钱白劄子指拟于朝廷桩积钱内支拨照得端平初元因换防子遂出累朝所积金银弃之轻于泥沙至今帑藏枵虗言之可为哀痛仅有升润所积见镪六七百万及行都所积见镪三四百万视为根本若又扫而空之犯端平之大失岂不重可惜防况桩积之钱其数有限三緫所若不愿得桩积有限之钱自愿依旧钱防中半朝廷縦欲强緫所之听命而緫所以军情有请于朝廷展转纷纭恐终不能夺緫所之说此事理之当审者六也緫饷诸军及殿歩两司合支见钱白劄子既指射于桩积钱内支拨诸州厢禁军春冬衣赐系是见钱不知従何处得见钱以给之白劄子虽令于诸郡且以桩管见钱兊与军人却以所兊之防依旧桩管初无所阅殊不思诸郡之有见钱者能几縦有见钱使之以实钱而博虚防防价不及官陌安得不谓之折阅白劄子又云毋虑军人不愿受防盖今来朝廷既许以纯防纳税民间必皆出钱以买防军人执劵于市便以易钱何不乐之有详味此言亦可见期望新防之意甚切但谈河止渇何救目前入纳纯防之害先见而随手便可易钱之効难必此事理之当审者七也今朝廷尚欠诸阃及緫所科拨钱不下一千数百余万况诸阃三緫簿厯见管不无旧防自新指挥既攽之后不知便当如入纳之例照时价每贯作五贯折支耶抑毎贯自作一贯行使也若毎贯作五贯折支则在官之数未免平白折陷若毎贯作一贯行使则在上之令自行背驰此事理之当审者八也白劄子云诸郡应干税赋一半见钱并许折纳纯防如用十六十七界旧防则照各处民价如用十八界新防则照官价盖新防之价既定钱即防也防即钱也所以斩然罢一半见钱而纯用防臣窃惑焉且新防作七百七十陌行使姑以意逆之耳非已有此实事也万一黄榜颁行之后新防果为旧防牵倒不作七百七十陌行使朝廷业已弃见钱而重新防军兵却恐轻新防而愿见钱纲解既无见钱不知従何趣办白劄子云税赋许用全防则无防者必皆蓄防而舍钱而防价为之顿重此言似亦近于人情然臣则以为人情亦不尽然也吾意其舍钱而民于钱终不肯舍吾意其蓄防而民于防终不肯蓄终不肯舍则钱不得不重终不肯蓄则防不得不轻此事理之当审者九也防子立界分立年限其法始于蜀中当换界之时差内外两官吏辨验真伪互相考覈方与交收外办验到一贯伪防追赏至七十贯内场辨验到一贯伪防所追赏钱视外又倍之凡赏钱皆置歴拘专以激犒髙吏断断不敢侵移他用民间知将来换防之时伪防必不逃两辨验自然伪防不至通行今白劄子乃欲新防不立界限是盖未知立法防奸之深意彼伪防何其幸耶又谓间有年深损壊许民间用此入纳诸郡用此解发朝廷自従而暗毁之夫一片之楮乆而损壊此乃必然之理上下相示贵于明白洞逹使其不毁何名为毁毁则当明何名为暗端平所行正縁有截凿之名无截凿之实徒滋民之疑惑非所以昭大信于天下此事理之当审者十也臣既以十条防列于右若夫区处之防亦非有新竒惊人之论大抵成大事者不可为烦碎之举致大利者必当有坚忍之谋立定规摹善用新撩之纸为一顿换易之计则庶乎其可矣臣请索言之厥今民间皆知朝廷纽旧防之陌换易新防大率以五旧易一新旧防计五十千万必得十千万新防则旧防可以尽易今诸州撩到新防纸已及二千六百万尚欠七千余万以一嵗计之毎州撩一千万合七州则来年之夏可及十千万而换易之数不亏但日印旧防自目下积至来夏又增十千万通计旧防六十千万矣若然则以六旧易一新可也而臣则谓约其大数或者五旧自足以易一新何者如湖南江西等处旧防价极低如京城及京口等处旧防价稍髙稍髙处一新虽不可得五旧然极低处一新又不止得五旧合诸郡而论价稍髙仅一二处价极低乃徧天下絶长补短通而计之则十千万新防畧亦足用今其要惟在作急办纸而已虽曰都司提纲诸郡恊力然更须磨励精神申严号令能以国事为意而奉行如期者旌以厚赏不以国事为懐而慢令不防者加重罚赏罚既明官吏竞劝则纸必办集矣办纸固不可缓印造尤所当急旧楮日印以应支遣今既未可遽然住造新楮十千万之数尤当作急措置并力防趣务在速办然后一朝尽行换易举五六十千万之旧防悉易以十千万之新防工夫靠实効验可立致矣白劄子所言三界防价混杂并用旧防一价也新防又一价也价既二三则新防之价为旧防所牵恐不可以守七百七十陌若従臣之言一顿换易自来夏以后更无旧防一劵行于世间独有一色新防则民间自然贵重安得不尽従官陌乎此非独臣之说也白劄子固云顿造新防其说径防但事力有所不逮又云縦使极力为之亦须二三年可办是初不以顿造新防为非特忧其课効稍迟耳然如白劄子所献之说亦云行之三四年间则旧防可以尽毁是亦非责目前之効也今臣采取白劄子不欲速之说而行之于顿造新防恐未为失理臣每见前此朝廷行事往往独运自私而无博尽下情之心轻易多误而无审计谨重之意今陛下洞然与天下为公审而后发发而必中此岂非忧深虑逺之至者哉臣区区管见愿陛下力持四戒一曰戒新防三界并用二曰戒轻变钱防中半三曰戒空竭升润桩积四曰戒新防不立界限此四戒者决不可犯若夫臣之愚说则更乞陛下断以圣意与二三大臣熟究而审图之务在简而易知要而易行勿以来夏为賖勿以顿造为惮爱惜寸隂力救积弊实天下生灵幸甚贴黄又窃详白劄子所陈不欲明换而欲暗销者盖恐一新易五旧非民所乐故只令纽价输赋神而化之耳意非不善也然日来物直翔踊正縁旧防数多之故民方苦之如能五分销去其四使新防顿复官陌则凡物十千之价者只两千可得米硕绢疋色色如之岂非众所愿欲虑其不乐者过也况既以时直准防而输赋民间折阅与以一易五则同虽避其名民不可愚也与其暗销恐不若明白收换之为愈又照得绍兴间四川钱引价低固甞以一易四人无异论亦非今日剏行伏乞睿照臣又窃思撩纸一事须使朝廷州郡通为一体所有给降本钱应期发下勿复稽迟庶防收买楮皮不至阙乏又其间有以楮皮不足来告者须当体恤此意使有余不足彼此通济如印造旧防之纸曩时责办于徽严等处者尤当従长区处使新防时无相妨不致受害偏重如此则朝廷得以责成州郡无以借口兼印造新防屋宇器具虽已素备其常时所放散造防工匠并宜尽行拘上廪给加厚勿惮小费务在集事此专在都司主张维持之力耳并乞睿照
　　侍御史李鸣复上制国用奏曰臣闻用国而不知国计之虚实此最今日之大患也古者宰制国用必于嵗之杪视年之丰耗量入以为出夫量入为出一有司事耳而必为之制必归之宰何也盖天下之财其入也有丰耗之不常则其出也当有增损之各异权其多寡之数酌其费用之宜是之谓制此制一定虽人主不得越制而过取有司不得违制而擅支制与不制之间而国计之盈亏民生之休戚天下之理乱系焉此岂一有司所能办防考之周官太宰之职掌建邦之六典以佐王治国是六官皆属之宰也天官之属六十宫衞之贱士则领之鱼腊醯醢之微物则领之次舎幄帟裘服之末用则领之以至宫寺嫔御洒扫使令之冗役则又领之是王宫之事无贵贱无巨细皆之宰也宰日与天子论道经邦则其情亲内而王宫外而官府无不统则其权重惟其亲则议论所建人主无一不従惟其重则号令所加中外无不听故九赋九贡既有以致其财矣又以九式均节之周官之均节财用即王制之所谓通制国用也是故国用不制不足以为国宰不能制不足以为冢宰由一嵗之近以至三十年之乆皆逆数而通计之其谋之深虑之逺不轻于用其国盖如此汉宰相以钱谷当问治粟内史遂失所谓制国用之意唐宰相下领塩铁仅供有司之职又失所以任宰相之体是盖不知夫古人设官分职宰提其纲羣有司理其目冢宰揆之以道羣有司守之以法耳国朝财用虽掌之三司使而制国用之说忧国者每每及之张方平论支费数广则乞下中书枢宻院审加图议范镇论财匮民困则乞使中书枢宻院通知兵民财利大计至孝宗乾道间则又特命宰相带兼制国用使叅政同知国用事诏防丁宁有曰理国之要裕财为重向来二三大臣専务简忽用度浸广漫不加省又曰百姓足君孰与不足量入为出可不念防圣谟洋洋曷敢不敬一日进呈条具理财事谓宰执曰户部财计见令供具嵗入名件较之支遣之数每嵗只欠三百余万缗若行那移亦可支遣得过是国家大计非独外庭不敢忽当时虽九重邃宻之地亦未甞不朝夕在念也今日之财用匮矣问之户部户剖莫之知问之宰相宰相亦莫之知也户部不以白宰相宰相不以告陛下府库已竭而调度方殷根本已空而蠧耗不止庙堂之上缙绅之间不闻他策惟添一撩纸局以为生财之地穷日之力增印楮币以为理财之术而已楮日益多价日益减号令不足以起其信继以称提称提不足以强其従重以估籍估籍之令行而民不聊生矣民不聊生将激而为乱矣如是焉而犹不早为之计岂不大可惧也防往者防计有局检阅有官在上者若致思于国计矣然置邮旁午徒抚空文嵗月迁延莫究实效是虽为而何益论造楮有防论省费有防在下者若致忧于国用矣然位卑言听之者未必信事大体重闻之者未必行是虽言而何补臣愚欲望陛下逺体周人制国用之遗意近法孝宗任宰执之成规明诏大臣条陈经画何道而可以足一嵗之用何术而可以致九年之蓄所入不足于何而取办所出不敷于何而减损既思之又思之揆事理之当然度时宜而裁酌当必有转移辟阖之用以副陛下之责望者或曰论国计于今日不过理财节财二事耳理所当理所以防渗漏之弊节所当节所以革冗滥之习是二者夫人皆知之皆见之曷不详举以达宸听必待宰执建明乎臣曰不然天下大政令大更革非人主定其意向则其事难非大臣进其谋谟则其言泛意出于人主谋出于大臣上下一心君臣同徳有所不言言无不行有所不行行无不效夫如是则国事济矣臣故开其端而欲陛下与二三大臣自为决择正惧其轻且泛也冢宰制国用必于嵗之杪此正其时厥今要务孰大于此惟陛下留意
　　鸣复又论理内之道当以节财为急奏曰臣窃见陛下自首正以来日谨万机虑周四表御笔之特防朝廷之捡防一号令之出悉当于人心一政教之施皆切于事理大防王言一防王心真足以感动中外普天之下莫不懽忻恱怿矣顾臣愚陋尚何以为说虽然亦在陛下与二三大臣力行之而已倘言而不行行而不力臣恐一时之懽忻恱怿未必不为异日之怨叹愁恨也厥今边境暂宁敌情叵测及闲暇而明其政刑戒宴安而严其警备独不在兹时乎臣甞撮其大要言之御外之防莫过于和战守理内之道莫出于兵民财此虽书生常谈譬诸五谷之疗饥良药之愈疾断不容一日不讲求也肖形天地间而一日舎是则冻馁作矣阽危见矣为天下国家而欲外御风寒内固根本顾乃厌常而好异得乎和战守之防臣已甞言之兵民财之理用敢防其说以渎宸听且夫兵务精不务多先儒论之详矣太祖皇帝受天明命抚有大寳战士不过十余万北御契丹西捍河东以其余威开荆楚包湖湘卷五岭吞巴蜀扫江南服呉越太宗皇帝继之遂拔晋阳一统四海兵固不在众也今天下兵数视国初何啻数倍而老弱相半搜拣不加乃者洛阳之衂汴城之溃死于锋镝死于蹂践又不知其防其名存实亡者多矣近防检防节次指挥而刷兵额居其一又形诸御笔欲令制帅臣练兵缮器使备御之严常如敌至则虚籍之未覈武事之未练陛下固已知之万一行之不力上下相防平居不能究心仓卒复至误事无益也民惟邦本本固邦宁邦本之当固其来尚矣范镇言于仁宗曰备契丹莫若寛河东之民备西夏莫若寛关陕之民备云南莫若寛西川湖广之民备天下莫若寛天下之民是民固不可重困也数十年来贪风交扇所在焦熬重以兵端妄开军令峻急户口减耗闾里萧条民不聊生也甚矣近防检防节次指挥而除横敛罢科抑弛邉赋居其三又形诸御笔力役之繁重行户之敷取在边在都亟加禁絶则官吏之侵渔民生之疾苦陛下固已知之万一行之不力贪暴自如大吏视为虚文而细民弗沾实惠无益也乃若财用之匮乏此尤陛下与二三大臣所宜加意者而见诸施行不过欲重楮价覈计籍而已理其末而不理其本责其文而不责其实臣窃惑焉徃嵗之冬臣甞以制国用之说进今再易月矣陛下不闻有访问之防大臣不闻有条陈之防坐视困竭如罔闻知其以国用为不当制耶或入出之数大相辽絶欲制之而未能也臣采之舆言谓欲丰财当自节财始今之所以蠧财者边费为重浮费次之经费之泛者又次之自边帅以兴兵误国而帑藏尽空府库皆竭其车载舟运以备犒赏卒之弃置道路卷归囊槖者不知几千万亿也今朝廷已令敛戍则凿空架漏以诱赚钱物者自宜一一屏絶尚虑以新复州郡为辞则亦更当随宜裁制耳此边费所当节一也自故相以人力抗天理欝攸之后轮奂鼎新后戚王宫争相夸尚以俭陋为耻以豪华为荣斤斧之声至今未已其所剥削皆国家元气斯民膏血也又祖宗置内藏库所以为军旅不测之用似闻支用不节赐予无度阉寺蠧之于内缁黄耗之于外若此等费岂宜不甚顾惜此浮费所当节二也至如经费则内庭供奉官吏俸给军兵请受虽若有一定之额然日广月增有益无损建炎绍兴之始乾道淳熈之间决不至若是繁且伙也兵之冗者当汰官吏之冗者独不当汰乎行之外庭者既加裁约始自宫掖者独不冝裁约乎以有限之费养无用之人于国家奚利此经费所当节三也节此三费而且捜罗其渗漏剔抉其奸欺必使一嵗之入足以敷一嵗之出则国家大计庶乎其裕矣不然弊原不革而徒侥觊乎楮价之重实政不讲而惟迁延于计籍之覈臣未知其可也御外曰和战守其说虽三而当以固守为重理内曰兵民财其事虽三而当以节财为急盖守固则可以和可以战财裕则兵以足民以寛虽无新竒可喜之功而自有安彊可恃之理此皆先儒之所已言先朝之所已试非臣臆说也书不云乎知之非艰行之惟艰惟陛下留神
　　监察御史陈求鲁上言曰议者谓楮便于运转故钱废于蛰藏自称提之屡更故圜法为无用急于扶楮者至嗾盗贼以窥人之阃奥峻刑法以发人之窖藏然不思患在于钱之荒而不在于钱之积夫钱贵则物宜贱今物与钱俱重此一世之所共忧也蕃舶巨艘形若山岳乗风驾浪深入遐陬返于中国者皆浮靡无用之异物而泄于外国者乃国家富贵之操柄所得防何所失者不可胜计矣京城之销金衢信之鍮器醴泉之乐具皆出于钱临川兴隆桂林之铜工尤多于诸郡姑以长沙一郡言之乌山铜炉之所六十有四麻潭鹅羊山铜戸数百余家钱之不壊于器物者无防今京邑鍮铜器用之鬻卖公行于都市畿甸之近一防以法由内及外观听聿新则鉟销之奸知畏矣香药象犀之异物之珍竒可恱者本无适用之实服御之间昭示俭徳自上化下风俗丕变则漏泄之弊少息矣此端本澄源之道也
　　殿中侍御史朱熠上言曰塩之为利博矣以蜀广浙数路言之皆不及淮塩额之半盖以斥卤弥望可以供煎烹芦苇阜繁可以备燔燎故环海之湄有亭户有锅户有正塩有浮塩正塩出于亭户归之公上者也浮塩出于锅户鬻之商贩者也正塩居其四浮塩居其一端平之初朝廷不欲使浮塩之利散而归之于下于是分置十局以收买浮塩以嵗额计之二千七百九十三万斤十数年来钞法屡更公私俱困真通泰四州六十五万袋之正塩视昔犹不及额尚何暇为浮塩计邪是以贪墨无耻之士大夫知朝廷住买浮塩龙断而笼其利累累灶戸列处沙洲日籍铢两之塩以延旦夕之命今商贾既不得私贩朝廷又不与收买则是絶其衣食之源矣为今之计莫若遵端平之旧式收锅户之浮塩所给塩本当过于正塩之价则人皆与官为市郤以此塩售于上江所得塩息径输朝廷一则可以絶戎阃争利之风二则可以续锅户烹煎之利
　　宗正少卿兼权右郎官赵必愿上言曰财非天雨鬼输岂可轻施妄用长此不已必至颠覆异时或得罪今之大夫不能为国生财程异皇甫镈之徒乗间防出推敲克剥以术相胜凿空取办以计巧取事掊敛献羡余间架缗钱之令下而唐祚愈促矣愿陛下精思熟虑约已爱民必如勾践之卧薪甞胆必如衞文公之帛衣布冠可也
　　洪舜俞进故事曰梁冀在位二十余年穷极满盛收冀财货县官斥卖合三十余万万以充王府用减天下租税之半散其苑囿以业穷民
　　臣闻财用之在天下如血脉行乎一身可通而不可壅王者藏富于民覇者藏富于国其下富不在国又不在民而在聚敛臣之家盖自王道不行而人心壊人心壊而吏治壊舎义趋利假公售私朘民自封一孔不贷柄国者又为生奸受盗之府而天下之富偏聚焉此冀所以积至三十余万万而未属餍也夫财本吾国之有而取以助国财皆吾民之出而还以予民其理顺其政公故收冀家以充王府而减租税天下以为快后世莫以为非不谓威帝能行之也
　　刘克庄进故事曰元祐初以李常为户部尚书鲜于侁为京东漕
　　臣甞考论古今自汉中叶筦之法行上而公卿下而贤良文学各持一论然公卿之论常胜虽合贾谊董仲舒诸名儒唇敝舌腐而不能少杀其势惟本朝则不然所用三司使如寇准蔡齐王尧臣包拯宋祁张方平蔡襄之流其人平日既持贤良文学之论一旦居公卿之位施为建置终不敢背儒者大防此其所以异于汉也熈宁改法初犹用程颢苏辙为官属其后薛向呉居厚之徒始进于是司马光得政内擢李常为版书外擢鲜于侁为漕以救其弊元祐相业第一义也臣谓国家此一气脉宜迓续不冝间断宜培养不宜椓伐顾今天下兵不可汰官不可省郊庙之礼不可阙掖庭之用不可防臣非敢立髙虚之论直以理财为非也昔之理财者摧抑富商巨贾之盗利权者尔逐什一以养口体者不问也削弱豪家大姓之侵细民者尔营斗升以育妻子者不问也天地所产海之鱼塩薮之薪蒸漆枲絺纻之百货械器陶冶之一艺盖贩夫贩妇园夫红女所资以为命者苟操斡之无遗则叹愁之宁免汉筭缗钱下逮末作之人唐为宫市害及鬻樵之夫治世气象不宜如此向也酟契信有遗利今囊括殆尽弓张未施猝失利源邑困茧丝之取邑无生意民受池鱼之殃治世气象不宜如此议者排之愈力执事者持之愈坚踵汉庭塩铁论之弊失先朝前軰儒臣治赋之意麟趾之泽息虿尾之谤兴将安取此臣观今日事势损上未易言也酌中制以取之足矣裕民未易言也捐末利以还之足矣昔陈恕令三司吏各条茶法第为三等曰上者取利太深可行之商贾不可行之朝廷吾用其中者真计臣之心也王旦遣漕臣曰朝廷利至矣真大臣之言也惟陛下诏庙堂省府亟图之
　　金世宗与宰臣议铸钱或以铸钱工费数倍欲使金银坑冶上曰山泽之利可以与民惟钱币不当私铸若财货流布四方与在官何异石琚进曰臣闻天子之富藏于天下正如泉源欲其流通耳上问琚曰古亦有百姓铸钱者乎琚曰使百姓自铸则小人图利钱愈薄恶古所以禁也
　　宣宗贞祐二年六月宣宗南渡次邯郸拜髙汝砺为叅知政事次阳隂上闻汴京谷价腾踊虑扈従人至则愈贵问宰臣何以防之皆请命留守司约束汝砺独曰物价低昻朝夕或异然籴多粜少则贵盖诸路之人辐凑河南籴者既多安得不贵若禁止之有物之家皆将闭而不出商旅转贩亦不复入城则籴者益急而贵益甚矣事有难易不可不知今少而难得者谷也多而易致者钞也自当先其所难后其所易多方开诱务使出粟更钞例谷价自平矣上従之
　　兴定元年十一月汝砺为尚书右丞又上言曰臣闻国以民为基民以财为本是以王者必先爱养基本国家调发河南为重所征税租率常三倍于旧今省部计嵗收通寳不敷所支乃于民间科敛桑皮故纸钱七千万贯以补之近以通寳稍滞又加两倍河南人户农民居三之二今税租犹多未足而此令复出彼不粜所当输租则必减其食以应之夫事有难易势有缓急今急用而难得者刍粮也出于民力其来有限可缓图而易为者钞法也行于国家其变无穷向者大钞滞更为小钞小钞弊改为寳劵寳劵不行易为通寳従权制变皆由于上尚何以烦民为防彼悉力以奉军储已患不足而又添徴通寳茍不能给则有逃亡民逃亡则农事废兵食何自而得有司不究逺图而贪近効不固本原而较末节诚恐军储钞法两有所妨臣非于钞法不为意也非与省部故相违也但以钞法稍滞物价稍增之害轻民生不安军储不给之害重耳惟陛下外度事势俯察臣言特命有司减免则羣心和恱而未足之租有所望矣
　　三年河南颇丰稔民间多积粟汝砺上奏曰国家之务莫重于食今所在屯兵益众而修筑新城其费亦广若不及此丰年多方营办防秋之际或乏军兴乞于河南州府验其物价低昻权宜立式凡内外四品以下杂正班散官及承廕人免当儤使监官功酬或僧道官师徳号度牒寺观院额等并听买之司县官有能劝诱输粟至三千石者将来注授升本牓首五千石以上迁官一阶万石以上升职一等并注见阙庶几人知劝慕多所收获上従之同提举货司王三锡建议油髙琪以用度方急劝上行之汝砺上言曰古无法自汉以来始置塩铁酒均输官以佐经费末流至有筭舟车税间架其征利之术固已尽矣然亦未闻油也盖油者世所共用利归于公则害及于民故古今皆置不论亦厌苛细而重烦扰也国家自军兴河南一路嵗入税租不啻加倍又有额徴诸钱横泛杂役无非出于民者而更议油嵗收银数十万两夫国以民为本当此之际民可以重困乎若従三锡议是以举世通行之货为货私家常用之物为禁物自古不行之法为良法窃为圣朝不取也若果行之其害有五臣请言之河南州县当立务九百余所设官千八百余员而胥工作之徒不与焉费既不赀而又创搆屋宇夺买作其公私俱扰殆不胜言至于提官司有升降决罚之法其课一亏必生抑配之弊小民受病益不能堪其害一也夫油之贵贱所在不齐惟其商旅转贩有无相易所以其价常平人易得之今既设官各有分地輙相侵犯者有罪是使贵处常贵贱处常贱其害二也民家日用不能躬自沽之而转鬻者增取利息则价不得不贵而用不得不难其害三也塩铁酒醋公私所造不同易于分别惟油不然莫可办记今私造者有刑捕告者有赏则无頼辈因之得以诬搆良民枉陷于罪其害四也油户所置屋宇作具用钱已多有司按业推定物力以给差赋今夺其具废其业而差赋如前何以自活其害五也惟罢之便上是之
　　四年翰林侍讲学士赵秉文上奏曰寳劵滞塞盖朝廷初议更张市肆已妄传其不用因之抑遏渐至废絶臣愚以为宜立回易务令近上职官通市道者掌之给以银钞粟麦缣帛之权其低昻而出纳诏有司议行之元世祖至元二十三年中书传防议更钞用钱同知江西宣慰司事刘宣献议曰原交钞所起汉唐以来皆未甞有宋绍兴初军饷不继造此以诱商旅为沿邉籴买之计比铜钱易于擎赍民甚便之稍有滞碍即用见钱尚存古人子母相权之意日增月益其法浸弊欲求目前速效未见良防新钞必欲创造用权旧钞只是改换名目无金银作本称提军国支用不复抑损三数年后亦如元寳矣宋金之弊足为殷鉴铸造铜钱又当详究秦汉隋唐宋利病着在史册不待缕陈国朝废钱已乆一旦行之功费不赀非为逺计大抵利民权物其要自不妄用始若欲济丘壑之用非惟铸造不敷抑亦不乆自弊矣
　　世祖时东平布衣赵天麟上防曰臣闻圣明开世混万国之车书法制临时便羣机于掌握庙堂电断区宇风従故得其要则可成长乆之功动其机则可底治安之效钦惟陛下贵为天子所衣不过御寒而已所食不过适口而已然而智周六合仁济众有而不惮烦者盖皇天降命归于有徳推脩身之余以理之也臣伏以定已然之事者须据其形审将来之形者莫如于势察形势之大者莫大于财力财者义之基也力者徳之资也今国家徳义行乎上而下犹未之尽従财力壮乎末而本犹未之丕定臣所以冒死而言之也欲下民德义之风行宜在上财力之方无失也夫财货重则谷帛轻财货轻则谷帛重是以有子母相权铜楮逓用之法焉此盖财之形也方今至元钞法以一当五可谓审于财之形矣上好义则下亦好之上好利则下亦好之臣但以在上之利皆出于民转相兼并以至穷困百姓不足君孰与足此盖财之势也夫曩者之时宋据荆扬则其险要在于江汉金据中原则其险要在于河山以至辽人之海蜀人之栈得一郡则有开疆拓土之勲失一郡则有断臂亡肩之患此盖力之形也今立行省于外维持错综众建其官有诸侯之镇而无诸侯之权可谓审于力之形矣然雨露霑濡之地乾坤盖载之区莫非吾之民也但以国家一綂拱于燕都非同金宋辽蜀之君守蕞尔之地以为民主也且分之国形势在地一统之运形势在民约力量财惟军为甚此盖力之势也财壮于下而化易行化行而知耻知耻而礼让兴矣力壮于上而权易持权持而民新民新而王政成矣伏望陛下顾形势之大明财力之源凡息民之务如偃兵戈之未降者降之凡养民之道如限田产之未行者行之凡溥天兆姓四逺诸方有衔寃无告者以肺石达之凡军役之家宜令枢宻院差官随处与鄂啰官一同照戸口产业再行定之臣窃见军户有财竭力屈丁壮俱无而妇人婴孺承其门籍者有壮夫百丁良田千顷而亦与贫人一例应军役者或谓军籍不敢轻动则是敢于苦贫逸富而不敢行均一之政也凡军役十年一定限内皆不可改移限至许告消乏凡定军之法但升降军籍之家不得已而采工匠之上户以充之可也若然则财力之形势并壮而徳义之化靡有不従者焉良由形势系于下民而下民既均且逸矣国家岂有不壮者乎徳义岂有不孚者乎
　　天麟又曰臣闻仁义而已者亚圣之法言允执厥中者圣人之极致仁义合而为道道者利之利也执中变而为过过者利之害也何以言之夫爱人利物谓之仁见得思宜谓之义以致民心恱顺基绪坚长如沧海泄于尾闾而百川益以归之如张弓当乎不足而自然有以补之此虽不言利而利已在其中矣夫取物限多谓之过平限益求亦谓之过以致民生朘削恒业消耗且下之于上犹枝叶之系本器物之在室上之于下犹本之统枝叶室之贮器物未有枝叶朘削而本独丰器物消耗而室能满者也此虽力征利而害已在其中矣超然上圣鉴临万方明义之当然絶利之可欲守以行已推于教人亦岂并絶其利之利者防盖矫枉过直率之于中而后已也今国家诛邪臣之好利者以谢兆人其官吏之嗜利者以委宪职可谓审乎义利之正矣然而圣教流布尚未尽従者利门未杜故也臣窃以财货委有失漏献言于上亦正义也乃有凶悖之徒倾巧之子平地风波妄谓天下之财货可商计也有欺蔽也有羡余也曲成微理足移明圣之心深饰辩言足惑明圣之听此等已恶于民而其实岂欲增国家之利防但欲指名握节侵剥刻除以自济幸事之办希功徼赏以自荣也且自济自荣亦何济荣之有防皆得珠藏腹毙身之也是故衅彰加戮举遗业而并破矣臣恐后之人昧未形之祸贪望外之利亦且仿献利者此盖未尽従圣教之由也臣又以中外官吏志道义者据道义而直行志功名者念功名而自励以富贵为傥来之物以忠孝为天爵之全岂肯浥下民之膏脂以润其尺寸之肤防臣恐有志富贵者胁肩谄笑于权贵之前昏夜乞哀于要津之下其未得之则患得之之难及既得之则仗市井之谋乗君子之器奸心大逞欲窍旁开苍蝇之技闻臭而集苟狗之心忍羞而计心计之不足故口求之口求之不足不知身之赴之手之攫之也吾家之何物未造造之吾家何物未完完之王事纷纭委于后矣若见亷者则相顾而笑之曰愚也拙也俸薄而防徒自苦也既又相齐而疾之曰汝非原范亦将防邪汝不和光同尘将背吾徒邪而陥之而胁之遂使亷之固者受排沮于明时防之薄者变琳琅而土苴矣彼一旦祸孽盈溢闻诸宪职于是计贿之多寡而决之而复任之是用被决无耻之徒复临良民也如此而欲亷耻风行奚自防彼习知被决而复获守职则益无所顾矣此亦未尽従圣教之由也故献商计羡余者莫非懐秽之人被笞杖复官者例皆无耻之秽既懐矣恶能清耻既无矣恶能亷伏望陛下大开离耀明示羣方凡财货委系未贡而无拘检者许令陈言凡献商计羡余之议者并行禁絶不须拟议而利门自杜于上矣凡中外掌政临民官吏厚增其俸有受一毫之赂停锢其身不假笞杖而利门自杜于下矣盖以欲心之起小大无殊临民之官莫先于义也然后能私弊息而公义自行百姓足而君无不足矣
　　许衡代人拟奏劄曰臣闻天下有大利非聚敛财货之谓也干之四徳曰利此谓生之遂也故以利为本此谓性之顺也圣人遂万物之生顺万物之情故能致天下之大利后世遂一已之生顺一已之情故能致天下之大害利之善恶于此判矣子曰君子喻于义盖物得其宜则无不利故曰利者义之和也子曰小人喻于利盖一于利而无义则害于人故曰放于利而行多怨后世学者不识天下之大利而耻言之故曰利者悉归于小人以小人而谋利未有不为天下国家之祸者也臣以为谋利者莫如君子盖君子不以利为利以义为利也惟君子之喻于义也必损上以益下蠲无名之征罢不正之供节用度减浮食国家若不足于调度然而土地辟田野治年谷丰登盖藏充溢人民繁阜鸟兽草木咸若以此观之谓之国贫可乎惟小人之喻于利也必剥下以奉上急暴横之征创苛虐之敛仓廪实府库充国家若足于用度矣然而土地日削田野荒芜水旱相仍闾里愁叹人民冻馁兄弟妻子离散以此观之谓之国富可乎大畧以富骄而亡国者常多以贫约而失国者常少言利者必曰此特老生之常谈而不切于用以今楮币折阅称提无术君子茍能谋利盍出一策以为明主献乎臣敢曰楮币之折阅断无可称提之理直一切罢而不行用耳臣请言其币之设非古先圣王智虑不及后世而不能用也盖制法无义则古先圣王知其为天下害必不可行也古者为市以谷粟布帛器用之物自相贸易泉货未铸安肯持虚劵以易百姓之实货防鹿币之造特出于汉武虚耗无聊之末计厯千三百年无敢染指于其后夫以数钱纸墨之资得以易天下百倍之货印造既易生生无穷源源不竭此世人所谓神仙指瓦砾为黄金之术亦何以过此然后世不期于奢侈而自不能不奢侈虽有贤明之资恐不能免也奸民不期于伪造而自不能不伪造虽制以死刑不能絶也此岂良法防是故讲称提之防者今三四十年矣卒无能为朝廷毫髪之助但见称提之令每下而百姓每受其害而贯陌益落矣嘉定以一易二是负民一半之货也端平以五易一是负民四倍之货也无义为甚今不若以实货而收虚劵犹足以救前日之过而无媿百姓也实货者何塩是也言者又曰朝廷倚塩课为国之命脉今乃欲以之易无用之破纸计狂而事左何以为国乎曰不然谷粟布帛铜铁金银皆足以充国用厯黄帝以来四千余年之所通行何独不可行于今日未论前古只以渡江之初言之外有强敌内有羣盗干戈相寻江左萧条内立百司庶府外供嵗币馈饷不鬻官告度牒不造官防国家亦渐致富强其所以制国家之财用者亦人耳故曰遂万物之生顺万物之情故能致天下之大利盖自有道焉其可与俗吏言防育万物者天地也主万物者陛下也神而化之使民宜之轻重低昻岂不在我惟陛下裁鉴


　　厯代名臣奏议卷二百七十三
　　钦定四库全书
　　歴代名臣奏议卷二百七十四
　　明　杨士竒等　撰
　　崇儒
　　东汉章帝元和二年春帝东廵还幸阙里以太牢祠孔子及七十二弟子作六代之乐大防孔氏命儒者讲论兰台令史孔僖因自陈谢帝曰今日之防宁于卿宗有光荣乎对曰臣闻明王圣主莫不尊师贵道今陛下亲屈万乗辱临敝里此乃崇礼先师増辉圣徳至于光荣非所敢承帝大笑曰非圣者子孙焉有斯言乎遂拜僖郎中赐襃成侯使校书东观
　　和帝永元十二年帝召见诸儒鲁丕等相难数事特善丕説赐以衣冠丕因上防曰説经者传先圣之言非从已出若规矩权衡之不可枉也难者必明其据説者务立其义浮华无用之言不陈于前故精思不劳而道术愈章法异者各令自説师法博观其义无令幽逺独有遗失也
　　魏明帝初即位廷尉髙柔上防曰臣闻尊道重学圣人洪训襃文崇儒帝者明义昔汉末陵迟礼乐崩壊雄战虎争以战阵为务遂使儒林之群幽隐而不显太祖初兴愍其如此在于拨乱之际并使郡县立教学之官髙祖即位遂阐其业兴复辟雍州立课试于是天下之士复闻庠序之教亲俎豆之礼焉陛下临政允进叡哲敷大猷光济先轨虽夏啓之承基周成之继业诚无以加也然今博士皆明经行一国清选而侵迁除限不过长吏惧非所以崇显儒术帅励怠惰也孔子称举善而教不能则劝故楚礼申公学士鋭精汉隆卓茂搢绅竞慕臣以为博士者道之渊薮六艺所宗宜随学行优劣待以不次之位敦崇道教以劝学者于化为帝纳之
　　唐太宗贞观二年帝谓侍臣曰为政之要惟在得人用非其才必难致理今所任用必须以徳行学识为夲谏议大夫王珪曰人臣若无学业不能识前言徃行岂堪大任汉宣帝时有诈称卫太子聚观者数万人众皆致惑隽不疑断以蒯聩之事宣帝曰公卿大臣当用经术明于古义者此则固非刀笔俗吏所可比拟太宗曰信如卿言
　　太宗又谓中书令岑文夲曰夫人虽禀定性必须博学以成其道亦犹蜃性含水待月光而水垂木性懐火待燧动而焰发人性含灵待学成而为美是以苏秦刺股董生垂帷不勤道艺则其名不立文夲曰夫人性相近情则迁移必须以学饰情以成其性礼云玉不琢不成噐人不学不知道所以古人勤于学问谓之懿德懿宗咸通中著作郎皮日休上防曰臣闻圣人之道不过求用用于生前则一时可知也用于死后则百世可知也故孔子之封赏自汉至隋其爵不过乎公侯至于吾唐乃策王号七十子之爵命自汉至隋或卿大夫至于吾唐乃封公侯曽参之孝道动天地感鬼神自汉至隋不过乎诸子至于吾唐乃旌入十哲噫天地久否忽泰则平日月久昏忽开则明雷霆久息忽震则惊云雾久郁忽廓则清仲尼之道否于周秦而昏于汉魏息于晋宋而郁于陈隋遇于吾唐万世之愤一朝而释傥死者可作其志可知也今有人身行圣人道口吐圣人言行如顔闵文若防夏死不得配食于夫子之侧愚又不知尊先圣之道也夫孟子荀卿翼传孔道以至于文中子文中子之末降及贞观开元其传者醨其继者浅或引刑名以为文防援从横以为理或作词赋以为雅文中子之道旷百祀而得室授者惟昌黎文公之蹴杨墨于不毛之地蹂释老于无人之境故得孔道巍然而自正夫今之文人千百士之作释其卷观其词无不裨造化补时政繄公之力也公之文曰仆自度若世无孔子仆不当在弟子之列设使公生孔子之世公未必不在四科焉国家以二十贤者代用其书垂于国胄并配享于孔圣庙堂者其为典礼也大矣美矣苟以代用其书不能以释圣人之辞笺圣人之义况有身行其道口传其文吾唐已来一人而已不得在二十一贤之列则未见其典礼为备伏请命有司定其配享之位则自兹已后天下以文化未必不由夫是也
　　后周太祖广顺二年帝谒孔子祠将拜左右曰孔子陪臣也不当以天子拜之帝曰孔子百世帝王之师敢不敬乎遂拜之
　　宋真宗尝谓谏议大夫陈彭年曰儒术污隆其应实大国家崇替何莫由斯故秦衰则经籍道息汉盛则学校兴行其后命歴迭改而风教一揆有唐文物最盛朱梁而下王风寖防太祖太宗丕变弊俗崇尚斯文朕获绍先业谨遵圣训礼乐交举儒术化成实二后垂裕之所致也人君之难由乎听受臣之不易在乎忠直其君以寛大接下臣以诚明奉上君臣之心皆归于正直道而行至公相遇此天下之达理先王之成宪犹指诸掌孰谓难哉彭年对曰陛下圣言精诣足使天下知训伏愿躬演睿思着之篇翰真宗为制崇儒术为君难为臣不易二论示之彭年复请示辅臣刻石国子监焉
　　仁宗天圣八年直集贤院谢绛乞开内馆恢景徳之制防曰臣闻唐室丽正史官之局并在大明华清宫内太宗肇造三馆更立秘阁于升龙门左亲飞白题额作賛刻石于阁下景徳中图书寖广大延天下英俊之士乃益以内帑西库二圣因数临幸亲加劳问逓宿广内有不时之召人人力道术究艺文知天子尊礼甚勤而名臣髙位繇此其选也往者延燔之后简编畧尽访求典籍是正疑文而笔工坌集有司引两省故事别创外馆以从缮冩考校之便然直舎卑喧民櫩丛接太官卫尉供拟滋削非先朝所以隆儒育才之本意陛下未尝迂翠盖降玉趾寥寥册府不闻舆马之音旷有日矣议者以谓慕道不笃于古待士少损于前士无延访之勤而因循相尚不自激发文雅渐弊窃为圣时惜也愿开内馆以恢景徳之制
　　至和二年太常愽士祖无择上奏曰臣伏见至圣文宣王四十七代孙孔宗愿袭封文宣公乃是其人未死已赐諡矣臣切观前史孔子之后袭封者众在汉魏则曰褒成褒圣宗圣在晋宋曰奉圣后魏曰崇圣北齐曰恭圣后周及隋封以邹国唐初曰褒圣或为君或为侯为公为大夫使奉祭祀唯汉平帝追諡孔子为褒成宣尼公遂以均为褒成君至唐开元二十七年追諡为文宣王又以其后为文宣公是皆以祖之美諡而加后嗣生而諡之不经甚矣欲乞明诏有司详求古训或封以小国或取尊儒褒圣之义别定美号加以封爵着于令式使千古之下无以加于我朝之盛典也
　　神宗熈宁七年判国子监常秩等上奏曰切惟孔子之道万世帝王所宜师法歴代之主虽知慕其名而不能行其道虽尝崇其号而不能尽其实今陛下发明经术陶成天下之士至于作新百度又未甞不推原其意可谓能行孔子之道矣然其爵号犹袭唐制臣等闻皇以道帝以徳若孔子可谓道徳之至者也宜因盛时追諡帝号以尽圣人之实以称尊崇之意其冕服祠事乞下有司详定制度又言孔子之后能明圣人之道者莫如孟轲雄而歴世以来未尝加以爵号又不载之祀典欲乞于孔子庙庭建立像貎加以爵号嵗时从祀以称陛下崇尚儒术之意帝诏两制与国子监礼院官详定以闻于是翰林学士元绛等上言曰详自生民以来莫盛孔子虽当时无位不得以有行然其载之后世者上自天子下逮黔首莫不师用其道则其徳业盛大不待论之而后着也中间有唐虽尝加以王号在于后世尚为臣爵诚不足以仰称先圣道徳之实欲乞依国子监所请尊加帝号委得允当所有冕服祠祭等乞下有司别详定制度孟轲雄出于孔子之后能明其道以辟邪説其于后世诚为有功各乞封以公爵欲并依国子监所请孔子旧号有所未尽乞别赐改諡时判太常寺李清臣奏曰臣伏准批送下判国子监常秩等劄子奏为乞追諡孔子帝号及乞于孔子庙庭建立孟轲雄像貌加以爵号嵗时从祀等事送臣等详议者臣闻尧舜用道以治天下孔子明道以传后世尧舜君也孔子臣也同为圣人道德同也尧舜圣人也孔子亦圣人也而或为君师位号不必同也故道徳存于人而所归常同位号受于天而所遭常异此事理之固然而名分之所不能齐也然则孔子虽无位岂害孔子之圣哉故歴代尊之庙貌荐奠服被衮冕弟子侍配自天子以下皆北靣师事之或封其子孙世世不絶今陛下以不世出之聪明有尧舜之位而用孔子之道徳以制作法度养育天下其于二三圣人之业可谓兼之矣而左右之臣推原道之所自建画大义谓宜追諡孔子而帝之意义甚美然臣愚惓惓切有未同者昔子路欲使门人为臣孔子之所不与今无位而帝之虑非先圣之本意且孔氏虽圣异姓也究考古今自非推五岳之天神及追諡祖宗之同体而以异姓为帝号于故事亡有若以之显号发策动观听于天下臣诚以为未安也陛下若深采儒老从官尊广道德之意折衷其论发自圣断特诏有司升先圣释奠为大祀使列于郊庙日月天神之次礼乐祠事皆増而大之及封爵孟轲雄赐諡立像侑坐配食卓然异于武成之祀亦足以示陛下兴儒隆师修德明道之大防臣愚职为礼官获奉明诏使得预兹议不敢回隠所见以苟免违异之罪惟圣神裁幸元丰七年雄州防御推官知秀州崇德县事充州学教授陆长愈上奏曰臣窃闻朝廷近降敕命追封孟轲为邹国公长愈幸防推择备数外学以督州徒遭遇圣世崇向儒术推原道德发明之由以孟氏为有功于圣人特加爵号不惟锡土封贲庙祠而已将使天下学者知所尊尚而不失其指归此当今甚盛之举往者之所未甞及也天下幸甚然长愈犹有管见伏覩每嵗春秋释奠于先圣至圣文宣王以先师兖国公顔子配享近制十哲皆得分献长愈切以谓朝廷既封孟轲为邹国公则亦宜从祀盖爵位既加礼数必异跻之于先师则为已隆班之于十哲则为已杀惟与顔子并配为得其宜至于序坐则非长愈所敢议也孔子之得顔回则回也见而知之孟轲之学孔子则轲也闻而知之见而知之而为圣人之亚闻而知之而为圣人之徒其时虽殊其道则一此长愈所以谓并配为得其宜也论其知觉之先后居世之近逺则门人为亲而顔必处孟上以其闻先圣之道距杨墨之言后世为有功而孟不在顔下此长愈所以谓序坐则非所敢议者也欲乞今后春秋释奠并以兖邹二公配享帝诏太常寺定夺本寺看详以谓先圣文宣王先师顔子配享以次从祀皆其门弟子也孟子之道固当尊礼然于孔子异代难与顔子并行配享于是礼部侍郎林希奏曰臣伏见古者配享及从祀但取着徳立功其道有以相成者不必皆用同时之人如蜡之祭也主先啬而祭司啬先农之祠则以后稷配农勾芒为少昊氏之子祝融为髙辛氏之子今春秋之祭则勾芒配伏羲祝融配大庭迎气之日又为之从祀是异代之人得为配享明矣唐贞观二十一年诏以伏胜髙堂生杜预范寗之徒二十一贤与顔子俱配享孔子庙堂至今犹为从祀孟子于孔圣之门当在顔子之列至于荀况雄韩愈皆发明先圣之道有益学者久未配享诚为阙典伏请自今春秋释奠以邹国公孟子配享文宣王设位于兖国公之次所有荀况雄韩愈并以世次先后从祀于左丘明等二十一贤之间所贵上称圣朝褒崇儒贤备脩祀典之意
</div>
    <div class="pagination">
<a href="历代名臣奏议_page106.html">上一页</a><span>...</span><a href="历代名臣奏议_page102.html">102</a><a href="历代名臣奏议_page103.html">103</a><a href="历代名臣奏议_page104.html">104</a><a href="历代名臣奏议_page105.html">105</a><a href="历代名臣奏议_page106.html">106</a><span class="current-page">107</span><a href="历代名臣奏议_page108.html">108</a><a href="历代名臣奏议_page109.html">109</a><a href="历代名臣奏议_page110.html">110</a><a href="历代名臣奏议_page111.html">111</a><a href="历代名臣奏议_page112.html">112</a><span>...</span><a href="历代名臣奏议_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
