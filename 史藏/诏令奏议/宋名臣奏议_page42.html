<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 42 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 42 页/共 66 页</h1>
    <div class="content">　　韩　琦
　　臣等伏凖内降翰林学士王珪等状称臣等参详国朝崇奉尊属故事今濮安懿王于仁宗皇帝其属为兄于皇帝合称皇伯而不名者臣等谨按仪礼为人后者为其父母报及按令文与五服年月勑并云为人后者为其所后父斩衰三年为人后者为其父母齐衰期即出继之子于所继所生皆称父母又汉宣帝光武皆称其父为皇考今来王珪等议称皇伯于典礼未见明有引据状请下尚书省集三省御史台官定议闻奏【治平二年六月上】
　　上英宗乞如两制礼官所议宋敏求
　　臣等谨按勑文称仪礼为人后者为其父母报传曰何以期也不贰斩也何以不贰斩也特重于大宗者降其小宗也为人后者孰后后大宗也曷为后大宗大宗者尊正统也疏曰此谓其子后人及来为父母在者欲其厚于所后薄于本亲抑之故次在孙后也仪礼谓本亲亦曰父母盖追本其所自出若不明言父母则无辨别亦无以为言也勑又曰令文与五服年月勑皆曰为人后者为其所后父斩衰三年为人后者为其父母齐衰期即出继之子于所生皆称父母谨按令文五服年月皆出于仪礼也勑又曰汉宣帝光武皆称其父为皇考谨按宣帝乃武帝之曽孙嗣昭帝后实孝昭孙属也以其父为悼皇考宜也光武起于民间中兴汉祚而推以世数上继元帝固非元帝亲命为子以南顿君为皇考宜也陛下既为仁宗皇帝亲立为子矣仁宗乃陛下之皇考也今若又以皇考之名加于濮安懿王臣等以为甚非礼之不贰斩也尊无二上之义也勑又曰议称皇伯于典礼未见明有引据臣等谨按出继之君称本生为皇伯叔则前世未闻也汉安帝纪载清河王薨但不名尔此蔚宗特变常例也至于袁宏纪则亦名之安帝即位清河王尚在当时别无殊礼按本朝真宗谓秦王为皇叔仁宗谓楚王昭成太子并为皇伯是则皇伯叔之名在本朝称之久矣盖遵用旧文有所自也或以谓可加为皇伯父者谨按荀子与史记并载周公自称我文王之为子武王之为弟成王之为叔父诗鲁颂王曰叔父建尔元子俾侯于鲁笺曰叔父谓周公也成王告周公曰叔父我立汝首子使为君于鲁谓欲封伯禽也是诗人追述成王封伯禽时周公尚在故称叔父者是生称之辞既没则未有称为叔父者又经书称伯父叔父同姓之臣也前代帝王多不通亲属冠于爵位之上西晋则封皇从伯父望为义阳王皇叔父干为平原王亦生之称又或谓皇伯考者谨按父与考存殁之称考者成也言其德行之成祖与考有君徳而成之也晋武帝称景帝明皇称中宗本朝眞宗称太祖皆曰皇伯考是兴王业履尊位乃可称伯考也又或谓可依汉宣帝故事称亲史皇孙如淳曰亲谓父也谨按礼大传曰亲者属也王制注曰周制太祖及文王武王二祧与亲庙四是自始祖至父皆称亲汉宣为昭帝孙属乃得以悼皇考为亲与上皇考义同盖亲者父也皇考也不可以称也臣等谓今来褒崇濮安懿王宜如两制礼官所议以示万世至公之法【治平二年七月上时以制诰判礼部】
　　上英宗乞如两制礼官所议　吕大防
　　臣伏见自古人君临御之始施为举措必有以厌服天下之心者或以至公大义或以深仁厚德非此二者不足以得天下之心汉髙祖除秦苛法与民更始者深仁厚德也光武非平帝之亲以天下思刘氏乃追继元帝之后不极尊其父祖者至公大义也至如太祖皇帝始即位则除五代之苛酷禁从兵之巷市太宗皇帝始即位则亲试天下士补羡官者数百人真宗皇帝始即位则放天下逋负数十万缗仁宗皇帝景祐亲政之初则亦用考士补官之法四圣相继率用此法者盖知天下之心不可以智巧得而可以公义结也伏自陛下临御以来除禫之始天下之人颙颙观望乃陛下结天下人心之日而大臣曽不思虑者欲加濮安懿王非正之号以惑天下之观听有识之士逺近惊叹以为大臣上负先帝顾托而导人君于非义臣巳累状奏陈备其本末未防施行臣非不知阿顺陛下圣意乃为自安之计然臣荷陛下非次防擢置于言路亲加训奨形于诰谕臣若不极于诚使陛下由此失天下之心臣复何顔以事陛下伏惟少留圣意以社稷为计以天下人心为念以四圣亲政之始皆有以得天下之心为法特颁手诏出自圣断濮安懿王典礼以两制礼官之议为定则陛下以至公大义结天下人心自今日始矣【治平二年六月上时任监察御史里行】
　　上英宗乞如两制礼官所议　范　镇
　　臣等窃以为父母天下莫隆焉至于继大宗则杀其服何也大宗之统不可絶而父母有嫡长之奉也视其服纪之隆杀而知圣人制礼之意也知名之不可以贰也名也者天下之辨也所以别嫌明微而不可以不谨也为父母报云者记礼者之文其势然也不可云为伯叔报也律令亦犹是也汉宣于昭帝为孙光武于平帝为祖容可以称其父为皇考然议者咸以为非何也谓其以小宗而合大宗之统也陛下既称仁宗皇帝为皇考又欲称濮安懿王为皇考则是两统而又二父又重于汉之失也非所以严宗庙也非圣人制礼之意也尔雅父之昆弟先生为世父后生为叔父国朝之制伯叔兄弟子侄皆加皇字今濮安懿王于仁宗皇帝为先生则陛下亦宜依尔雅及国朝故事称皇伯而不名如前议为便至于汉之称皇考称帝称皇立寝庙序昭穆皆非陛下圣明之所法今以仪礼及汉诸儒论议魏明帝诏凡五篇其间议有是非事有当否惟陛下裁处之大抵祖仪礼者为合乎经也【治平二年六月上时为翰林学士判太常寺执政怒召镇责曰诏书云当令检详何遽列上耶镇曰有司得诏书不敢留即以闻乃其职也柰何更以为罪于是台官自中丞贾黠以下各有奏乞早从王珪等议】
　　上英宗论不当罢集议乞别降诏以王珪等
　　议为定　　　　　　　　吕　诲
　　臣伏覩近降勑命下尚书省集三省御史台定议濮安懿王称皇伯不合典礼未见明有引据续准手诏以论议不一权罢集议当令有司博求典故庶合礼经者臣窃以朝廷既知议论不一当辨正是非参合众意明所适从岂可事未有定遽罢三省集议还付所司诏命反复非所以示至公于天下也輙徇愚见敢以上闻臣谨按仪礼为人后者为其父母报盖为大宗后当为大宗斩还为小宗周不贰斩明于彼而判于此也又按令文与五服年月勑出继之子于所继所生皆称父母称父母者所以别其本正于后也在属籍当行除附斯令之意又可明也如汉宣光武皆称父为皇考者二帝上承本宗皆非旁继于今事体略不相据王珪等议濮安懿王于仁宗皇帝其属为兄于皇帝合称皇伯而不名于礼得矣及引元佐元俨称皇叔皇兄之皆本朝典礼安得谓之无据臣窃原敕意直欲加濮安懿王为皇考与仁庙同称如是则尊有二上而服有二斩礼律之文皆相戾矣臣恭以陛下鳞跃藩邸入继大统南面尊临皆先帝之徳也俯终祥禫尚未遑庙谒遽有斯议搢绅之士皆未为然方陛下躬勤孝养上奉慈闱承顔犹惧其不足矧复顾私恩别亲疎而忘大义哉就如有司循情酌礼以濮安懿王为考仙逰为妣示于中外得为安乎臣窃谓兹事非出清必佞臣茍悦圣情二三辅臣不能为陛下开陈正论又将启其间隙违背礼义惑乱人情忘先帝之眷倚陷陛下于非正得谓之忠乎臣伏望陛下开广圣虑精勤孝治不作无益以害至公既罢三省集议当别降诏防以王珪等议为定以前后所献不一之论尽降出外辨正是非明其罪罚寘之于法可以涣释羣疑杜絶邪论不然何以明陛下之无私判中外之深惑传之永久所损不细臣备员台宪敢不尽言唯冀睿断之于中早赐施行以息浮议【治平二年六月上时为侍御史知杂事初执政请集百官议意朝士必有希合而台諌皆是王珪等所定议论汹汹太后闻之内出手诏切责琦等且欲缓其事须太后意解遂降诏罢议故诲亟下此奏】
　　上英宗论不当罢集议乞别降诏以王珪等
　　议为定　　　　　　　　赵　瞻
　　臣伏见比下两制儒臣防议濮安懿王称亲以仁宗皇帝早年鞠养陛下于宫掖遂于往岁下明诏以陛下为皇子嗣承顾命柩前即位故用为人后者为子之义特重大宗典礼甚明则濮王实仁宗之兄于陛下尊行为伯昭然无疑而议者复称礼拜所生所养犹有父母之文以为论难明知礼无两父贰斩之义乃取文辞一字以乱正典且如文有去妇出母去巳非妇出不为母不书其名将何以攷又称汉宣光武追尊父为皇考且孰不知宣与光武逺继祖世不为昭元之子妄传为义诖误圣朝昔汉董宏阿附丁傅开发邪议师丹守正终折僭号至魏明帝敕戒公卿则曰敢为佞邪导谀时君谓考为皇称妣为后则股肱大臣诛之无赦今夫为臣而自为董宏之行复待陛下不以魏明之贤上负先帝下背所学诡引文辞讽为诏意遂下三省台官集议朝廷正士莫不发愤欲建正论今且复颁手诏以为论议不一权罢此防仍俾有司博求典故臣愚闻命窃谓未允且众议未上安知不一国家议事本择佥谋委一有司孰若多士典章防革莫不讲闻今云博求岂复如此盖由邪説直塞羣言不思据经自欲作古存着未定之意沮格前议之端中外讙惊指名有在趋向如此心迹可察伏乞陛下昭示不一之议廷诘立异之党如彼于礼经为是即可施行或臣与前议为非请从诛况国之防命不当因循朝之缙绅岂乏学问愿敕建议之者使与臣等对辨邪正一定以慰天下之望【治平二年六月上时为侍御史】上英宗乞行礼官所奏典故　吕大防
　　臣等累具封章为濮安懿王典礼乞依两制臣寮定议伏覩手诏再下礼官详求典故切知太常礼院已具典故奏陈臣等于今月二十一日同到中书咨议执政臣寮皆称礼官奏状留中不下兼臣等曽亲奉徳音且礼官检讨至今多日未闻施行伏縁陛下临御之初敦叙皇族自燕王已下各加恩礼更封进国恩荣兼至况濮安懿王于陛下有顾复之恩封国优崇宜极人臣之典而不宜在诸王后矣特以大臣立议太过礼不时举致物论不同中外惊叹遂使追崇之礼至今阙然仰亏陛下孝思之义而未厌四方颙颙之望非所以荣亲而广盛徳也臣等愚陋以为濮安懿王典礼抑礼而不举不若屈情而亟行伏乞礼官所奏典故早下有司施行如礼将使安懿如在之灵乐于陛下之中礼太庙降观之鉴喜于陛下之至公颙颙之望四海如一【治平二年六月上时为监察御史里行】
　　上英宗乞行礼官所奏典故　司马光
　　臣闻圣人举事与众同欲故能下协人心上顺天意洪范曰三人占从二人言盖国有大疑则决之于众自上世而然矣臣伏见向者诏羣臣议濮安懿王合行典礼翰林学士王珪等二十余人皆以为宜凖先朝封赠期亲尊属故事凡两次防议无一人异辞所以然者盖欲奉濮王以礼辅陛下以义也而政府之意独欲尊濮王为皇考巧饰词説误惑圣听不顾先王之大典蔑弃天下之公议使宗室疏属皆已受封赠而崇奉濮王之礼至今独未施行此众人所以怫鬱而未为称惬者也或者恐陛下未能决知二议是非臣请更为陛下别白言之政府言仪礼令文五服年月敕皆云为人后者为其父母即出继之子于所继所生皆称父母臣按礼法须指事立文使人晓解今欲言为人后者为其父母之报若不谓之父母不知如何立文此乃政府欺罔天下之人谓其皆不识文理也又言汉宣帝光武皆称其父为皇考臣按宣帝承昭帝之后以孙继祖故尊其父为皇考而不敢尊其祖为皇祖考以其与昭帝昭穆同故也光武起布衣诛王莽亲冒矢石以得天下名为中兴其实创业虽自立七庙犹非太过况但称皇考其谦损甚矣今陛下亲为仁宗之子以承大业传曰国无二君家无二尊若复尊濮王为皇考则置仁宗于何地乎政府若以二帝不加尊号于其父祖引以为法则可矣若谓皇考之名亦可施于今日则事理不侔矣设使仁宗尚御天下濮王亦万福当是之时命陛下为皇子则不知谓濮王为父为伯若先帝在则称伯没则称父臣计陛下必不为此行也以此言之濮王当称皇伯又何疑矣今举朝之臣自非挟奸佞之心欲附防政府误惑陛下者皆知濮王称皇考为不可则众志所欲亦可知矣陛下何不试察羣臣之情羣臣谁不知濮王于陛下为天性至亲若希防迎合不顾礼义过有尊崇岂不于身有利而无患乎所以区区执此议者但不欲陛下失四海之心受万世之讥耳以此观之羣臣之忠佞邪正甚易见矣臣愿陛下上稽古典下顺众志以礼崇奉濮安懿王如王珪等所议此亦和天人之一事也【治平二年六月上时为天章阁待制知谏院】
　　上英宗乞令枢府大臣同定典礼是非
　　吕　诲
　　臣窃以国朝承五代余弊文武之政二府分领任重体均其实一矣然而军国大事皆得合议今议崇奉濮王此事体至大者始欲集三省合议而终不谋于枢府臣所未喻两制及台谏官论列者半年外臣抗防言者不一而枢府大臣恬然自安如不闻知讫无一言以正朝廷典礼岂所谓以道事君固如是耶今佞人进説惑乱宸听中书遂非执守邪论当有以发明经义解释羣疑臣欲乞中防下枢密院及后来进任两制臣寮同共详定典礼以正是非久而不决非所以示至公于天下也【治平二年十二月上时为侍御史知杂事】
　　上英宗乞正宰执怀邪诖误之罪
　　吕　诲
　　臣等闻豺狼当路击逐宜先奸邪在朝弹劾敢后伏见参知政事欧阳脩首开邪议妄引经证以枉道悦人主以近利负先帝欲累濮王以不正之号将陷陛下于过举之讥朝论骇闻天下失望政典之所不赦人臣之所共弃哀威之失既难施于圣朝褒犹之奸固莫逃于公论当属吏议以安众意至如宰臣韩琦初不深虑固欲饰非傅防其辞诖误上听以至儒臣辑议礼院讲求经义甚明佥言无屈自知已失曾不开陈大臣事君讵当如是曽公亮及赵防备位政府受国厚恩茍且依违未尝辨正此而不责谁执其咎臣等地居言职势不敢嘿请尚方之剑虽古人所难举有国之刑况典章犹在伏请致脩于理及正琦等之罪以谢中外且议既不一理难并立昔师丹之説行则董宏坐其罪董宏之论胜则师丹废于家臣等及脩岂可俱进言不足用愿从窜谪上不辜陛下之任使下不废朝廷之职业臣等之志足矣【治平三年正月七日与吕大防范纯仁赵瞻同上时为侍御史知杂事先是诲等前后十一奏乞依王珪等议早定濮王典礼皆不报乞免台职又不报至是遂劾奏之】
　　上英宗再论宰执懐邪之罪　吕　诲
　　臣等近列状奏弹参知政事欧阳脩首启邪议加濮王非正之号称引无据阿谀不忠乞下有司议正其罪及宰相韩琦等不当饰非遂过宜加显责至今未防施行窃以自古人君之御天下未尝不以人心为本得之则中才可以免危乱失之则贤智不能保治安故曰民犹水也可以载舟可以覆舟人心之得失可不谨哉岂有身备大臣与国同体希合上意内营已私移过于人君失望于天下为臣之恶莫重于斯伏惟陛下绍膺大统称尊御极生育之恩礼宜追厚然当俟先帝祥禫之既毕陛下徳泽之已行然后讲求典礼褒崇本亲况修博识古今精习文史明知师丹之议为正董宏之论为邪利诱其神夺其鉴废三年不改之义忘有死无二之忠仁宗虞主始祔陵土未干而遽开越礼之言欲遵衰世之迹致陛下外失四海臣庶之心内违左右卿士之议原脩之罪安得而赦陛下自临御以来厉精为治遇灾而惧则有周宣之风至诚感神则蹈虞舜之德至如徽称所加却而不受皆前代难行之节治朝可纪之政推而行之和气可致然而中外人情嚣然不安者良由邪説震惊大义未定今不正濮王之礼则无以慰羣心不罪首恶之臣则无以清朝政伏望圣慈早出臣等前后章奏付外施行【治平三年正月上】
　　上英宗以言不行居家待罪　吕　诲
　　臣等自去秋以来相继论列中书门下不合建议欲加濮王非正之号不防开纳又于近日臣等三次全台列状奏弹参知政事欧阳修不当首启邪议导谀人君及韩琦曽公亮赵槩等依违傅防不早辨正乞下有司议罪亦未防付外施行盖由臣才识浅陋不能开悟圣心早正典礼又不能击去奸恶肃清朝廷遂致大议久而不决中外之人谤论汹汹若安然尸禄不自引罪则上成陛下之失徳下隳臣等之职业臣等已将元授御史告身随状缴纳自今月二十二日更不赴台供职居家待罪伏望圣慈早赐黜责【治平三年正月上是时执政密议欲令皇太后下手书勇濮王为皇夫人为后皇帝称亲又令上下诏谦逊不受尊号但称亲即园立庙以示非上意诲等闻之遂上此奏上以御寳封告勑遣内侍趣诲等入台诲等虽受告犹居家待罪】
　　上英宗论濮安懿王称安懿皇
　　司马光
　　臣闻诸道路未知信否或言朝廷欲追尊濮安懿王为安懿皇审或如此窃恐不可陛下既为仁宗后于礼不当顾私亲臣先时言之已熟不敢复烦圣听今臣不知陛下之意固欲追尊濮王邪前世帝王以旁支入继追尊其父为皇者自汉哀帝为始其后安帝桓帝灵帝亦为之哀帝追尊其父定陶恭王为恭皇今若追尊濮安懿王为安懿皇是正用哀帝之法也陛下有尧舜禹汤不以为法而法汉之昏主安足以为荣乎仁宗恩泽在人沦于骨髓海内之心所以归附陛下者为亲受仁宗之命为之子也今陛下既得天下乃加尊号于濮王海内闻之孰不解体又安足以为利乎夫生育之恩昊天罔极谁能忘之陛下不忘濮王之恩在陛下之中心不在此外饰虗名也孝子爱亲则祭之以礼今以非礼之虗名加于濮王而祭之其于濮王果有何益乎三者无一可而陛下行之臣窃惑之此盖政府一二臣自以乡者建议之失已负天下之重茍欲文过遂非不顾于陛下之德有所亏损陛下从而听之臣窃以为过矣臣又闻政府之谋欲托以皇太后手书及不称考而称亲虽复巧饰百端要之为负先帝之恩亏陛下之义违圣人之礼失四海之心政府之臣秖能自欺安能欺皇天上帝与天下之人乎臣愿陛下急罢此议勿使流闻逹于四方则天下幸甚臣今虽不为谏官然向日已曽奏闻身备近臣遇国家有大得失不敢不言【治平三年正月上光时为龙圗阁直学士兼侍讲】
　　上英宗论濮安懿王称亲　　吕公着
　　【正月二十二日皇太后手书吾近闻羣臣议请皇帝封崇濮安懿王至今多日未见施行吾再阅前史乃知自有故事濮安懿王谯国太夫人王氏襄国太夫人韩氏仙逰县君任氏可令皇帝称亲仍尊濮安懿王为濮安懿皇王氏韩氏任氏并称后皇帝手诏朕面奉皇太后慈防为议濮安懿王典礼久未施行已降手书付中书濮安懿王谯国夫人王氏襄国夫人韩氏仙逰县君任氏令朕称亲仍尊濮安懿王为濮安懿皇王氏韩氏任氏并称后朕以方承大统惧德不胜称亲之礼谨遵慈训追崇之典岂易克当且欲以茔为园増置吏卒守衞即园立庙俾王子孙主奉祠事皇太后谅兹诚恳即赐允从宜令中书门下依此施行中书劄子奉圣防宗朴服阕与除节度观察留后主奉濮王祠事改封濮国公】
　　臣伏覩降敕下太常礼院濮安懿王皇帝称亲臣忝预礼司晓夕惟虑义有未安不敢自嘿窃以称亲之説盖用汉宣帝时有司奏请史皇孙故事谨按皇孙即宣帝所生之父宣帝为昭帝后是以兄孙遥继祖统于汉家无贰考之嫌史皇孙初无爵諡有司奏请之始故且称亲其后既已立諡秖称悼园然则亲字非所以为称谓且陛下以圣明之徳仁宗皇帝防自旁支入继大统虽天下之人三尺童子皆知陛下濮王所生今但建立园庙以王子承祀是于安懿王无絶父之义于仁宗皇帝无两考之嫌可谓兼得之矣其亲字既称谓难立且义理不安伏乞更不施行【治平三年正月上公着时判太常寺奏入不报】
　　上英宗乞追罢园庙指挥　　吕　诲
　　臣伏覩六月中敕下议濮王典礼引汉宣光二帝称考故事今月二十三日诏不敢当皇太后追尊父皇母后之礼且欲以茔为园立庙俾王于孙以奉祠事臣愚以为今日与汉宣事体不同当时太子与皇孙俱死于外因其地之故曰戾园悼园即位后八年有司言父为士子为天子祭以天子悼园宜称尊号曰皇考立庙因园为寝后议者以父为士子为天子祭以天子者乃谓尧舜禹汤周文汉髙受命之君非谓继统为后者考庙悼园宜毁勿修乃从其请今濮王陪塟熈陵别子孙之序奉邑守衞皆巳严具必欲别起园寝增广制度当须改卜易其灵竁不惟熈陵隔絶亦与润王分别顾其典礼疑有未安汉悼皇止一子是为宣帝虽承大宗不可絶小宗之祀故建立寝庙不为过矣议者犹曰考庙悼园宜毁勿修盖礼不逾闲而当专意于昭帝也况濮王嗣续众多奉祀何阙陛下不专意于仁庙而复顾于私亲示诸天下其如公议何臣窃原二诏之意尽出首议之臣全袭定陶之事遂追哀帝之迹向言权罢人皆窃笑今日且欲谁其取信诚接下犹或违之谲诡示人何可久也陛下独不念先帝恩德七庙威灵陟降在庭祸福所系臣虽甚戆内实寒心伏望圣慈克崇孝道无惑邪説黩乱典章俯顺人心仰答天意其园庙指挥特行追罢首议之臣不可寛宥慰安中外兹为急务臣缴纳纶诰擅去官守之罪不敢茍避早冀黜谪【治平三年正月上时为侍御史知杂事】
　　上英宗言母后不宜自出诏令
　　范纯仁
　　臣伏闻皇太后手书追尊濮王为皇夫人为后陛下巳降勑命施行窃以追崇濮王之事始因中书不正之讥陛下谦谨未行之间闻皇太后曾降手书切责政府因此权罢今皇太后复降命令追崇为皇始末不同天下将何取信况皇太后自撤帘之后深居九重未尝预闻外政岂当复降诏令有所建置盖是政府臣寮茍欲遂非掩过不思朝廷祸乱之原耳且三代已来未尝有母后诏令施于朝廷者自秦汉已后母后方预防主之政自此权臣欲为非常之事则必假母后之诏令以行其志往往出于逼胁而天下不幸不知事由权臣今陛下以长君临御于兹四年万几之务当出宸断内奉慈闱唯宜竭仁孝之诚尽四海之养而已岂须更烦房闼之命参紊国章一开其端流弊极大异日或为权臣矫托之地甚非人主自安之计也伏望陛下深察臣言追寝前诏凡系濮王典礼陛下自可采择公议而行何必用母后之命施于长君之朝也臣方待罪于家日俟诛窜而区区之诚不能自已者尚冀一悟明主之听以安宗社臣虽万死亦复何恨【治平三年正月上时为侍御史诏谕纯仁等供职】
　　上英宗黜责欧阳修　　　吕　诲
　　臣等今月二十四日列章论奏濮王典礼虽去殊号首议之臣未加显黜及乞正臣等不合纳告去职之罪依前居家俟命并未防开纳上忤威顔戮有余责内存忠愤死而后已伏縁臣等本以欧阳脩首启邪议诖误圣心韩琦等依违附防不早辨正累具弹奏乞付朝典近覩皇太后手书追崇之典并用哀威衰世之事乃与政府元议相符中外之论皆以谓韩琦密与中官苏利渉髙居简往来交结上惑母后有此指挥盖欲归过至尊自揜其恶卖防之迹欲盖而彰欺君负国乃敢如此陛下知其不可急降手诏虽去殊号然而尚许称亲复建议之罪未正典刑陛下纵以辅臣同议势难全责而脩为首恶岂宜曲贷凡人臣得罪君上犹或可赦脩乃得罪祖宗故无可赦之理自来大臣有过为宪司所劾例皆阖门忧畏拜章引咎盖权势之臣理当如是今脩气貌扬扬出入如故又复巧作奸状荧惑中外陛下圣鉴清明观脩为人稍失控御何所不至伏望特出圣断将脩黜责臣等亦有不合纳告去职之罪亦乞一时施行臣等虽死之日犹生之年臣等与脩理不两立脩茍不黜臣等终无就职之理【治平三年正月上】







　　宋名臣奏议巻八十九
　　钦定四库全书
　　宋名臣奏议巻九十
　　宋　赵汝愚　编
　　礼乐门
　　濮议下
　　上英宗乞罢称亲　　　　吕　诲
　　臣等伏闻手诏节文称亲之礼谨遵慈训追崇之典岂易克当固已见陛下守义徇公谨重之至也然称亲之礼殊未为安羣口纷纭不胜嗟愤臣等窃详皇太后手书称亲之意盖用汉宣故事欲行于今乃与中书门下元建皇考之议大体相依此不免为两统二父之失所以议者喧然皆谓母后手书非出慈寿之本意皆建议之臣惑交结成就其谋欲自掩其恶而杜塞言者之口也臣观陛下继明之始与汉宣故事不同宣帝之时尚为有司所奏礼为人后者为之子请谨视孝昭所为未有却令大宗正统之母追称小宗所生为亲者也错乱礼法失其本意若欲凖汉宣故事以濮王为亲则襄国已降自当为母于皇太后岂得安哉恭惟陛下亲受仁宗诏命而为之子故先帝遗诏诞告万方谓陛下为皇太子即皇帝位四夷诸夏莫不共闻今乃复称濮王为亲则先帝治命之诏不行而陛下继体之义不一况太后与政府大臣并受先帝顾托言犹在耳永昭陵土未干止因一二奸臣之谋遂忘而弗顾陷两宫于有过之地使四方夷狄惑先帝之遗诏疑陛下之过举移讴歌欣戴之心为忠愤不平之气可不痛哉万一强敌奸民以有先帝遗诏为问则执政之臣其将何辞对之然则称亲之礼岂宜轻用首议之臣安得不诛臣等待罪于家屡防诏防促令供职而踧踖未敢承命者以此故也若必使臣等就职则当合班廷争以救朝廷之失虽陛下容纳直言为天下所闻而臣等不能早悟明主之罪益深益重矣岂可复居言路为耳目之臣哉臣等之心有死无二伏望陛下留神听纳天下幸甚【治平三年正月上令中书降劄子趣使赴台供职诲等复缴还劄子并録前项所奏九状申中书坚辞台职诲等前后论此事并弹韩琦欧阳修凡二十六状】
　　上英宗论廻避濮王名讳　　吕公着
　　臣近覩勑文中书门下奏濮安懿王名下一字应中外文书合行廻避奉圣防依奏数日以来朝野有学识者皆以为未安臣谨按礼文七庙之讳虽不及于天下皆颁告于天下又晋尚书王彪之等议所生之讳臣下不当廻避当时以彪之之议为当今来辅弼奏请盖縁臣子之心陛下未有谦抑之辞切恐四方后世不免讥议臣愚欲乞特降诏可濮安懿王名下一字唯上书奏事并听回改余公私文字不须讳避若续降此指挥则与祖宗七庙名讳小有差别在于天下臣子亦安敢故犯臣忝守经术又为礼官臣若不言谁当言者【治平三年正月上先是中书请避濮王名下一字置园令及奉园兵公着时判太常上此奏奏入不从公着再具画一劄子并论不当称亲且言或以章献称制曾颁讳于天下况母后事固不足为后世法然今来事体又异于彼礼为父服三年天下之通制惟陛下于濮王服朞年圣人之防欲使为人后者降抑其私亲事一于所后如颁讳之事足以乱大统非所以尊宗庙也】
　　上英宗乞追还诏书复吕诲等职事
　　韩　维
　　臣窃闻御史知杂吕诲等以论濮安懿王事得罪并行谴逐羣议喧然皆以谓诲等能审议守职国之忠臣而窃叹朝廷典刑遂至于此臣伏以陛下自入继大统士大夫莫不首论为人后之大义以谓陛下素好经术必能循用礼典以副先帝顾托之意自两制之议上闻臣下更白交諌务欲上广聪明以正此事而今者遂至斥逐宪官以失天下之望诚可痛也台官之言臣虽不尽闻料其用心不过欲陛下尽如先王之法而止耳即如此者乃是爱君之至安所得罪而逐之也近年以来风俗頽敝士大夫皆贪固宠利防惜人情姑息茍且为自容之计莫肯为国家悉心营职者陛下厚赏以劝之严罚以督之犹恐此风不变而复内牵邪説贬斥正人数以微过放逺善士臣恐自此奸佞得志忠良结舌陛下耳目益壅蔽缓急朝廷有事上无由知此时虽有悔恨亦无及矣方今法度隳废百职不治国用匮乏民力凋困外无良将士卒骄惰夷狄窥间而有轻中国之心而天灾数见地变复作疾疫流行饥馑荐至由此观之臣恐陛下之忧不在濮王名号未崇台官不畏威依命也伏望圣慈思社稷安危之计以人情去就为虑亟追昨日诏书还诲职事以救前失以安人情【治平三年正月上维时知制诰兼银台封驳事先是中书进呈吕诲等所申奏状上问执政当如何韩琦答曰臣等忠邪陛下所知欧阳脩曰御史以为理难并立臣等有罪即当留御史若以臣等无罪则取圣防上犹豫久之乃令出御史而曰不宜责之太重于是诲知蕲州纯仁通判安州大防知休寜县维连上疏乞留之】
　　上英宗乞留吕诲等　　　　司马光
　　臣闻人主患在不闻其过人臣患在不能尽忠是故忠直敢言之臣国家之至寳也夫以人主之尊下临羣臣和顔色以求谏重爵赏以劝之羣臣犹畏懦而不敢进又况惮之以威惩之以刑则嘉言何从而至哉窃闻侍御史知杂事吕诲侍御史范纯仁监察御史里行吕大防因言濮王典礼事尽被责降中外闻之无不骇愕臣观此三人忠亮刚正忧公忘家求诸羣臣罕见其比今一旦以言事太切尽从窜逐臣窃为朝廷惜之臣闻人君所以安荣者莫大于得人心今陛下徇政府一二人之情违举朝公议尊崇濮王过于礼制天下之人已知陛下为仁宗后志意不专怅然失望今又取言事之臣羣辈逐之臣恐累于圣德所损不细闾里之间腹诽窃叹者多是况纯仁大防皆陛下简防于众人之中任以为耳目之臣盖取其忠直非取其阿谀也纯仁大防亦欲竭诚尽节以报陛下之知故敢不附政府侃然正论今更以此获罪则陛下于羣臣之中尚谁亲哉若使忠直日退阿谀日进则陛下何以复知臣下之善恶政事之得失如此殆非国家之福也伏望圣慈亟令诲等还台供职则天下翕然皆歌陛下之圣明虽禹之乐闻善言汤之改过不吝不是过矣不然且为之别改近地一官亦可以少慰外人之心也【治平三年正月上】
　　上英宗缴纳举台官勑　　韩　维
　　臣昨日閤门送到勑一道令臣举官二人充御史臣伏以知人之道古今至难故圣王取士之法必有所试见其迹效可用然后升进乃不失人臣伏见吕诲等刚果强劲守义不回至干犯死亡之诛不顾忌讳以尽论议求之古人如此至少臣又闻陛下向者自出范纯仁吕大防二人姓名令除御史众见纯仁等能竭节言事皆谓陛下明选任得人纯仁等不负陛下所知得事君报国之道今一旦斥逐逺去士大夫莫不切叹痛惜陛下毁已成之美受可耻之名失当时之属望贻后代之讥谤今勑防令别举御史臣伏自忖度臣之驽下何敢少望清光虽欲保举岂如圣主自择夫人未试用诚亦难知如诲等则有已试之效矣陛下必欲为官求人来羣言以兴至治则臣愿复三人以佐陛下招贤纳諌之美其举台官勑臣已具公文缴纳閤门未敢祗受【治平三年正月诏翰林学士知制诰御史中丞知杂各举御史两人维三月上此奏】
　　上英宗缴纳举台官勑　　韩　维
　　臣今月十三日准中书劄子奉圣防令臣依勑举官闻奏者圣量兼容不责奉诏之稽缓特谕恩防便合祗受然臣伏再惟念事君之道义当倾竭若怀不尽之意外窃敢言之名而无益于国事者臣所不忍为也故敢不避鈇钺之诛以申其説臣窃以自古圣王优待諌诤之臣虽甚狂直必加涵忍者非势不能黜也以为黜此一人则伤众多之心遂此一失则败天下之事故不为也治平以来四方倾听日望陛下开纳羣言劝帅众力以光祖宗之大业而反复如此臣所以痛心疾首为陛下深忧也自吕诲等被黜至于市井之人皆知此事为非美而在朝廷之臣未闻戮力竭忠为国救此失者则陛下斥逐近臣贬台官之效已可见矣圣虑偶失为此事而上下雷同便即成就如后日复有它事而人情如此臣恐非陛下之福也今闻傅尧俞等强争不已则又将黜此三人乎同时而黜六谏臣此危殆之道也陛下欲履之乎臣所以再不奉诏者实冀以区区恳廹之诚终悟圣意伏望陛下察臣前后所言甚经思虑不是妄发特奋英断回革此事以慰天下之心非臣之利陛下社稷之利也其举台官勑见在閤门未敢奉行劄子缴纳中书讫所有臣不即奉诏之罪惟朝廷处分【治平三年二月上】上英宗辞侍御史恩命乞与吕诲同贬
　　傅尧俞
　　臣伏闻罢濮王追崇之典实允公议而称亲未改于礼非安窃度朝廷不过谓哀帝之失既已更改孝宣所为便可依据不知经史所谓亲者非父母而何况以孙继祖与陛下不同而儒者讥议亦具在方册若不较善恶茍前世尝行皆可以为后世法则书传所记是非百端更无不可为者此盖欧阳脩违负先帝启不正之论倚恃君相有泰山之固故羣谄和附邪説日增揺动人心亏损事体重两宫之过贻万世之讥不防本根蔓延未已伏乞重黜欧阳脩然后议韩琦等傅防奸人之罪广发徳音譬晓天下濮王封册一用礼官初议为定不然无以慰仁宗付托之心当上天顾諟之意臣新除恩命决不敢秖受亦不敢更赴諌院供职所有使契丹往还公事才得次依例上殿敷奏谨伏私门以待斧钺况臣论濮王典礼与吕诲等实同议论乞诛首议之人以谢天下今罪乃独在吕诲等前此固陛下所知非臣敢有欺绐意合罪均虽死不敢独免【治平三年三月上时同知諌院】上英宗论追奉濮王六説　　赵　瞻
　　臣前日伏防陛下谕以君臣之大义可掩僚友之小节朝廷之大补可陋狷直之虗名德音慰存圣识深逺臣愚不胜感服之至今日复领诏防促令入台供职臣闻孔子去鲁曰迟迟吾行也孟子去齐曰予岂若是小丈夫然哉谏于其君不受则悻悻然见于其面去则穷日之力而后宿哉夫孔孟事列国僻君其去就犹如此之难况小臣事万乘之贤主耶此君臣之义诚重而朝廷之补诚切也然孔孟前日所以终去齐鲁者岂得巳哉盖君臣之道未至故留之心不胜其去之义也吕诲等岂愿去王庭清切之地而为圣朝窜逐之人哉今陛下守先王之典礼徇天下之至公于其父母不敢过有褒崇此非两汉之主所可伦比尚有少意未得以尽其美者故臣下深有所未喻也既能遵奉大统不取皇考之名巳恊公论矣而复出称亲之説盖由议者不深考其文义见汉书有司之辞偶称云亲史皇孙宜諡曰悼故引取为据尔然有司以其未有諡号即且以此为称暨有悼园之諡则亲字固自已除之矣岂尝称曰亲悼园乎况经传谓孝子事亲者统父母之言也谓亲庙数者统祖宗而云也于族属中无有称亲之名是诚不可为礼典以书于史防终无益于尊崇而徒妄为此纷更也又若戾太子死难于野故与其子悼皇孙冡位在外则宣帝改塟其父祖置园守冡礼当然矣今濮王朝廷礼塟已固而遽圗迁厝臣恐非濮王神灵之所安也又陛下持正居谦不敢顺慈寿恩意之厚辞去亲皇及后号诚慰天下之望矣然止用旧爵无所殊异亦众心之所未喻也礼不可过则不称大号为得礼矣礼可褒进而直用故封是可疑焉又天子公卿礼皆有庙濮国一品家庙实宜所下诏书不凖礼意直置园寝事违典制徒使言者指擿异端曾无万分之一益也又陛下恭依经义不废小宗故令宗朴承袭时祀然安懿王当为万世不迁之大祖传之不朽则子之嗣王于义乃允今止封公似为有待今若朝廷特申制诏复下有司去称亲之説仍旧园之安加兼国之封进夫人之号明家庙之数正嗣王之爵用是六説俾其据经恊义则中外之臣庶孰不驩快哉顾在言职者斯亦可以塞责矣其建议之非依违之过惟当诏问辅臣必有公议陛下当正其罪以定羣疑邪正分矣若是则虽孔孟犹不屑去况臣等出处之迹哉僚友之议狷直之节夫何足道臣今不敢奉诏伏地待罪【治平三年三月上时为侍御史】
　　上英宗论典礼必与士大夫公议并乞降黜
　　赵　瞻
　　臣前奉中书劄子内圣防令臣速赴台供职后复累厯陈恳愊以为朝廷未正大议未有归罪则终不敢奉诏中夜复领御批使依前防臣乃知诲等前日至有激讦之过者诚有由而然也且臣所言者国家典礼也乞下有司臣僚防议者公论也岂有典礼而不从公论者乎陛下自知濮王不称皇考又去皇号于公论已为至止矣而尚不欲与天下士大夫同议者何哉岂其犹有不合公论之礼耶自古非礼之作后皆不久废改是终无益于朝廷而有讥于典防此当言责者所以惓惓不能已也今中外之公卿士庶忠愤阗然而独陛下以一二执政之臣及左右邪佞之党心虽知非辞尚文过故主先入之説未信臣言尔即不以臣言为是固宜亟赐降黜犹可以悚动后来之人而塞絶议者之望况臣即时违防已足谴逐不待累日然后可罪不胜傍徨待命之至【治平三年三月上瞻前后凡三十二奏至是瞻通判汾州尧俞知和州赵鼎通判淄州瞻初接伴契丹使还对延和殿谓上曰陛下为仁宗子而濮王称皇考非礼也上曰卿尝见朕欲以皇考事濮王乎瞻曰此大臣之议陛下未尝自言也上曰此中书过议尔瞻因请谕中书上曰朕意已决亦无用宣谕也】上英宗缴苏寀词头论同时斥六諌臣
　　韩　维
　　臣今月七日中书送到词头一道除刑部郎中苏寀守本官兼侍御史知杂令臣撰词者臣窃以自濮安懿王称亲三御史得罪以来羣议汹涌人情不以为惬傅尧俞等复不肯就职论事愈急士大夫窃为朝廷忧之而天变遽作夷狄加慢忠义爱君之人往往窃议庶防陛下因此儆惧刋前诏之失大还放逐赫然有为以新德政今忽除苏寀为御史知杂则尧俞等岂复可留之望哉同时而斥六谏臣切恐祖宗以来未有此事内失人望外启戎心虗灾异先见之戒开祸败不测之端臣骤防防擢典司告命不敢阿谀隐讳以孤陛下任使其词头不敢奉行己具状缴纳中书讫臣縁此事两违诏防自度罪恶深大必不得复见清光然区区愚忠犹愿陛下深畏天戒谨察人情以为社稷之计【治平三年三月上时知制诰】
　　上英宗乞召还傅尧俞等下诏更不称亲
　　司马光
　　臣近曾上殿防圣恩宣谕以濮王称亲事云此亲字官家亦本不欲称假使只称濮王与仙逰县君有何不可臣乃知陛下至公本无过厚于私亲之意直为政府所悮以致外议纷纭必谓旦夕下诏罢去亲名其已出台官当别有除改见在台官亦优加抚谕使之就职昨日忽闻侍御史知杂事傅尧俞知和州侍御史赵鼎通判淄州赵瞻通判汾州中外之人无不惊愕此盖政府欲闭塞来者使皆不敢言得专秉大权逞其胸臆臣窃惟陛下春秋方壮圣徳钦明而今日独取拒諌之名受孤恩之谤违天下之望失人主之权正由遂政府数人狠心而已不知于陛下有何所利而为之臣不胜区区深为陛下痛惜伏望陛下勿复询于政府特发宸断召还尧俞等下诏更不称亲如此则可以立使天下愤懑之气化为懽欣诽谤之语更为讴歌矣【治平三年三月上时为龙圗阁直学士判流内铨】
　　上英宗乞早赐责降　　　　司马光
　　臣于今月十一日上殿乞与傅尧俞等一例责降十三日又曾自陈固违圣防之罪至今未奉指挥臣向于陛下即位之年四月二十七日已曾上疏预戒追尊祖父之事及政府请议濮王典礼陛下令过仁宗大祥别取防臣与傅尧俞甫过大祥即诣政府白以为人后者不得顾私亲之议及诏两制礼官同共详定之日臣又独为众人手撰奏章若治其罪臣当为首其吕诲等并系后来论列已蒙谴逐况如臣者岂宜容恕纵陛下至仁特加保庇臣能不愧于心伏望圣慈依臣前奏早赐责降其向所上疏窃虑年月稍久禁中遗失今别録进呈【治平三年二月上光嘉祐八年疏引汉宣帝光武故事见慈孝门】
　　上英宗乞罢濮王称亲　　　彭思永
　　臣伏见近日以濮王称亲事言事之臣奏章交上中外论议沸腾此盖执政大臣违乱典礼左右之臣不能开陈理道而致陛下圣心疑惑大义未明臣待罪宪府不得不为陛下明辨其事窃以濮王之生陛下而仁宗皇帝以陛下为嗣承祖宗大统则仁庙陛下之皇考陛下仁庙之嫡子濮王陛下所生之父于属为伯陛下濮王出继之子于属为妷此天地大义生人大伦如乾坤定位不可得而变易者也固非人意所能推移茍乱大伦人理灭矣陛下仁庙之子则曰父曰考曰亲乃仁庙也若更称濮王为亲是有二亲则是非之理昭然自明不待辩论而后见也然而圣意必欲称之者岂非陛下大孝之心义虽出继情厚本宗以濮王是生圣躬曰伯则无以异于诸父称王则不殊于臣列思有以尊之使絶其等伦如此而巳此岂陛下之私心哉盖大义所在即典礼之正天下之公论而执政大臣不能将顺陛下大孝之心不知尊崇之道乃以非礼不正之号上累濮王致陛下于有过之地失天下之心贻乱伦之咎言事之臣不能详据典礼开明大义虽知称亲之非而不知为陛下推所生之至恩明尊崇之正礼使濮王与诸父夷等无有殊别此陛下所以难安而重违也臣以为所生之义至尊至大虽当专意于正统岂得尽絶于私恩故所继主于大义所生存乎至情至诚一心尽父子之道大义也不忘本宗尽其恩义至情也先王制礼本縁人情既明大义以正统绪复存至情以尽人心是故在防服恩义别其所生盖明至重与伯叔不同也此乃人情之顺义理之正行于父母之间亦无嫌间至于名称统绪所系若其无别斯乱大伦今濮王陛下之所生义极尊重无以复加以亲为称有损无益何哉亲与父同而所以不称父者陛下以身继大统仁庙父也在于人伦不可有贰故避父而称亲则是亲与父异此乃奸人以邪説惑陛下言亲义非一不止谓父臣以谓取父义则与父正同决然不可不取父义则其称甚轻今宗室疎逺卑防悉称皇亲加于所生深恐非当孝者以诚为本乃以无正疑似之名黩于所尊体属不恭义有大害称之于仁庙乃有向背之嫌去之于濮王不损所生之重絶无小益徒乱大伦臣料陛下之意不必须要称亲止谓不加殊名无以别于臣列臣以为不然推所生之义则不臣自明尽至恭之礼则其尊可见况当揆量事体别立殊称要在得尽尊崇不愆礼典言者皆欲以髙官大国加于濮王此甚非知礼之言也先朝之封岂陛下之敢易爵秩之命岂陛下之敢加臣以为当以濮王之子袭爵奉祀尊称濮王为濮国太王如此则敻然殊号絶异等伦凡百礼数必皆称情请举一以为率借如既置嗣袭必伸祭告当曰侄嗣皇帝名敢昭告于皇伯父濮国太王自然在濮国极尊崇之道于仁皇无嫌贰之失天理人心诚为允合不独正今日之事可以为万世之法复恐议者以太字为疑此则不然盖系于濮国下自于大统无嫌今亲之称大义未安言事者论列不巳前者既去后者复然虽使台臣不言百官在位亦必继进理不可夺势不可遏事体如此终难固持仁宗皇帝在位日久海防亿兆涵被仁恩陛下嗣位之初功徳未及天下而天下倾心爱戴者以陛下乃仁庙之子也今复闻以濮王为亲含生之发愤痛心盖天下不知陛下孝事仁皇之心格于天地尊爱濮王之意非肯以不义加之但见误致名称所以深怀疑虑谓濮王既称亲则仁庙不言自絶羣情讻惧异论喧嚣夫王者之孝在乎得四海之欢心胡为以不正无益之称使亿兆之口指斥谤讟致濮王之灵不安于上臣料陛下仁孝岂忍如斯皆由左右之臣不能为陛下开明此理在于神道不逺人情故先圣谓事死如事生事亡如事存设如仁皇在位濮王在藩陛下既为冡嗣复以亲称濮王则仁皇岂不震怒濮王岂不恻惧是则君臣兄弟立致衅隙其视陛下当如何也神灵如在亦岂不然以此观之陛下虽加名称濮王安肯当受伏愿陛下深思此理去称亲之文以明示天下则祖宗濮王之灵交懽于上皆当垂祐陛下享福无穷率土之心翕然慰悦天下化徳人伦自正久存之名光于万世矣夫奸邪之人希恩固宠自为身谋害义伤孝以陷陛下今既公论如此不无徜徨百计搜求务为巧饰欺罔圣听枝梧言者徼冀得已尚圗自安正言未入而巧辩已至使陛下之心无由而悟伏乞将臣此章省览数遍裁自宸无使奸人与议其措心用意排拒人言隐迹藏形阴赞陛下者皆奸人也幸陛下察而辨之勿用其説则自然圣心开悟至理明白天下不胜大愿【治平三年三月上时为御史中丞疏实程頥代作按追崇濮王事至治平四年正月以王子宗朴为节度观察留后改封濮国公以奉正祀以茔为园立庙制用品称考称亲之议后卒罢不行】
　　上神宗论前代帝王追尊本亲及嗣王公袭
　　封故事　　　　　　　　苏　颂
　　臣伏以汉宣继昭帝即位诏议故皇太子号諡园邑有司奏请故皇太子宜諡曰戾史良娣曰戾夫人置守冡三十家园置长丞亲皇孙諡曰悼亲谓父也母曰悼后比诸侯王汉诸侯王母夫人皆曰后园置奉邑三百家后八歳有司复请悼园宜称尊号曰皇考立庙因园为寝以时荐享戾夫人曰戾后皆益奉园民光武中兴上承元帝建武二年以皇祖皇考墓为昌陵【后改曰章陵县】置陵令守视【皇祖考不加尊称皇考仍旧称南顿君】十年追尊宣帝为中宗始祠昭帝元帝于太庙【前此十一帝主皆纳髙庙】成帝哀帝平帝于长安舂陵节侯以下四世于章陵【节侯光武之髙祖】东晋元帝由琅邪继统即位之后以父恭王无他子立皇子裒为琅邪王奉恭王祀其后王薨琅邪皆更立王终晋之世前代帝王自诸侯入奉大统尊其本亲不失礼者三帝也宣光于其父祖惟茔墓置园邑令丞所以异于诸侯也而不加尊称不封国邑本恭亲之义也【不加尊称尊正统也不封国邑子无爵父之义也文虽不着其义可推也亦见于师丹议】其曰亲曰皇祖曰皇考者有司之失也何以言之父祖之尊不容改更称谓但以上承大宗不得复顾其私恩故服有降等而名无异称仪礼丧服传齐衰期为人后者为其父母师丹议亦曰降其父母期所以云者取其别于他亲于义无嫌也今不曰父而曰亲而与九族旁宗尊卑无所别异于义安乎不必加称谓直曰史皇孙则中外无嫌尊卑之义自见也至若皇祖皇考之称是天子诸侯大夫士奉祭祀之文礼记祭法曰王立七庙一坛一墠曰考庙曰王考庙曰皇考庙曰显考庙曰祖考庙郑康成云王皇皆君也显明也祖始也名先人以君名始者所以尊本之意也若是则岂可称于羣臣论议之间乎故宣帝诏直曰故皇太子是也然则考与父岂有别乎礼记曰生曰父母死曰考妣【郭璞注尔雅不取此义然则学者当从礼记为正】白虎通曰父矩也度以教子者也考成也言有成德也广雅云母牧也言育养子也妣嫓也匹于父也曰教曰养亲之之辞也曰成徳曰匹父尊之之辞也故礼有世父母叔父母之文而无世考妣叔考妣之説此其所以别也宣光之世议者不能推本此意以开导时主使尽礼意故曰有司之失也晋元帝虽越在江介而能定其大义不失统纪者以当时诸儒若贺循軰非一皆有礼学国爵详正本末不违越于先代不致取讥于后世诚有由也自先帝绍位之始深惟其故追贲宗室诸王独国爵濮安懿无所加进崇奉之礼不过置园陵立国庙而巳此合乎宣光尊本恭亲之美也初议称亲后亦罢寝特封王之子为濮公使世世奉祀以正其国统此又徳过于二帝区区晋室不足拟伦也【宣光为皇孙南顿君立后后世使羣臣郡国奉祀此师丹所谓无王不正之礼是也哀安威尊其父祖为皇而使王子孙奉祀此失礼之大者也其尊曰皇者礼如天子天子不敢臣之髙祖之于太上皇是也今使羣臣诸侯奉祀神不歆非皇岂得享之哉故三代所以尊王者后待以不臣得用其国之仪物服色以祀其先王者为此也唐立孝敬皇帝奉天皇帝庙京师皆有司行事追尊逊皇帝以其子孙为嗣寜王奉祀事亦因循前代之失也】今欲因改封故王议追尊之礼莫若増陵庙以奉国之名加本国以嗣王之名既合于古义又不违先帝之本意也先帝不追尊仙逰县君益见圣虑之深逺也【魏明皇帝诏曰哀帝以外藩援立董宏等称引亡秦惑误时朝既尊共皇立庙京都又宠藩妾使比长信僭差无度人神弗祐其令公卿有司深以前世行事为戒是哀帝一失正礼取诮后来本欲尊亲反贻重毁如是岂得为孝乎东晋孝武帝太元中崇进所生母为太妃范寗亦曰子不得爵命其母妃是太子妇必也正名寜可称母】今议尊崇谓宜许其所生宗室子援羣臣封育母之例请加封号朝廷以诞育先帝之故优诏褒述特进大国既縁宗室之请则不失正礼推以先帝私亲则其他宗室不敢为比亦可以成先帝之志也或嫌爵母则因濮国以为号可也【治平四年十月上时同见太常寺兼礼仪事】







　　宋名臣奏议巻九十
　　钦定四库全书
　　宋名臣奏议巻九十一
　　宋　赵汝愚　编
　　礼乐门
　　褒崇先圣
　　上仁宗论孔宗愿袭文宣公　祖无择
　　臣伏见至圣文宣王四十七代孙孔宗愿袭封文宣公乃是其人未死已赐諡矣臣切观前史孔子之后袭封者众在汉魏则曰褒成褒圣宗圣在晋宋曰奉圣后魏曰崇圣北齐曰恭圣后周及隋封以邹国唐初曰褒圣或为君或为侯为公为大夫使奉祭祀唯汉平帝追諡孔子为褒成宣尼公遂以均为褒成君至唐开元二十七年追諡为文宣王又以其后为文宣公是皆以祖之美諡而加后嗣生而諡之不经甚矣欲乞明诏有司详求古训或封以小国或取尊儒褒圣之义别定美号加以封爵着于令式使千古之下无以加于我朝之盛典也【至和二年四月上时为太常博士有防送两制详议】
　　上仁宗论孔宗愿袭文宣公　刘敞等
</div>
    <div class="pagination">
<a href="宋名臣奏议_page41.html">上一页</a><span>...</span><a href="宋名臣奏议_page37.html">37</a><a href="宋名臣奏议_page38.html">38</a><a href="宋名臣奏议_page39.html">39</a><a href="宋名臣奏议_page40.html">40</a><a href="宋名臣奏议_page41.html">41</a><span class="current-page">42</span><a href="宋名臣奏议_page43.html">43</a><a href="宋名臣奏议_page44.html">44</a><a href="宋名臣奏议_page45.html">45</a><a href="宋名臣奏议_page46.html">46</a><a href="宋名臣奏议_page47.html">47</a><span>...</span><a href="宋名臣奏议_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
