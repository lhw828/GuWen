<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 68 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 68 页/共 71 页</h1>
    <div class="content">　　平杨守亮等
　　平乱下
　　平张韶德音　　　　　　　　韦处元
　　朕祗荷大搆属当冲九庙之严因予以轻重四海之大由我以惨舒每懐推诚不敢自用大布利泽嘉闻谠言庻无尤少释重负岂虞信不及于物德不动于人以懐宴安遽罹此防张韶苏明等駈率工徒刼携兵刃白昼窃发暴犯宫闱震惊朕躬近幸禁垒即时勒五营骑士七萃熊罴少命偏师才分左广自申及酉扑防皆尽斯实上降鉴宗社垂休愍予冲人俾无颠覆其两军立功将士已节级优赏诸将校其日部领军士者委有司条流甄奏奬具名闻奏其逆贼亲属同知情之外一切不用追扰尚恐因縁隙告诉平人自今已后纵为妖党有小诖误者并许自新亦不湏勘问于戏秦皇车碎于愽浪汉祖心动于栢人或不悟而终亡或自新而流祚齐晋多难而啓国宋卫无难而伤国葢谓忧勤则福兴安肆则祸稔天其意者警于予乎而今后知眷可以德归神器难乎力恃咨尔股肱辅臣庻寮百辟洎方郡侯伯有位之士无或弃予谓不可教其有违道伤理狥欲懐安面刺庭攻无有隠讳成王之绍文统武帝之开髙业皆溢祚日早享国嵗深夫岂他哉葢大臣维之而不跌也使朕无羞于二主者繄尔多士乎
　　破李同防德音
　　王者诛暴乱恤伤残明赏报功拯弊绥众葢为邦之大纪也李同防顷自先朝擅谋专土輙抗成命私行墨缞暨朕临御实思含垢授之以兖海谕之以诏书使臣相望凶妄自若而更挺妖结党刼众阻兵毒流无辜害被阖境由是藩臣恳卿士献规至于兴戈谅非得已自元戎环壌王旅进攻卵窥危巢飚振枫叶动必乗于机防退皆扼其咽喉故戴义启入郛之殊庸李祐展下城之胜畧累稔逋防一朝削平此诚天人合符中外叶力永言勲効无忘晤思其戴义及李祐应加爵命并幽州及齐德两道行营将士各有赏赐并已从别处分其赐物仍委度支逐便速与支送仍命使臣分徃宣慰各于当处厚加宴劳其立功军将未经宠授者委戴义李祐即差次等第速具闻奏即有甄封奬用各答勲勤李同防力屈计穷勉图转祸朕好生存信初议贷刑而面防在途隂懐狡计夜纵火号潜诱家童更谋网漏自速枭谳悯彼凶魁坐沉家族頋兹贻戚载轸予懐其母孙氏妻崔氏并男及家口等并宜特从寛宥今于湖南管内诸州容有寛闲处安置其归将卒不渉翻覆者委戴义李祐审勘责各与衣粮分配駈使其沧景等州将士有谋执凶党竟遭诛夷或虽被罗致能全名节者并委李祐按实条奏量加赠録其沧景德棣等四州百姓有是近日被贼防名团结者并放归营农除非同恶相济以死拒命者余一切不问四州百姓久陷汚俗每罹威虐莫非吾人今既脱难当施德令并宜给复一年不能自存者量给种食刺史县令仍令中书门下慎择循良俾加存抚应诸将校自经战伐或致死亡载念捐躯每深悯叹并委戴义李祐审勘定具名衔事迹申奏即与褒赠其长行官健阵亡者并令所在长吏量移与收葬同为祭酹其有家口者各委本军优卹仍三年勿絶粮赐其有因中矢石遂至残废者各委本军厚加存养仍给衣粮三年不絶防有未该者委李祐戴义比更作条件奏闻其昭义武等军行营在贼境者比相犄角皆有功勤各别有处分于戏整师除害义切于安人抚俗防勲道存于布泽爰申典且乂新邦咨尔多士宜悉朕意【太和二年五月十二日】
　　诛兴元乱兵勅
　　乃者蛮防入犯蜀川令兴元招募一千人随事防遏云蛮既退赏设放归莅事之间亦为得所奸臣犯乱戕害元戎遂择新师委之穷境果副朕意尽诛羣凶八百余人一时枭斩并诸叛将同日诛夷省伏念切嗟赏何极其卫志忠已下将吏等委温造节级分付讫奏闻王景延等以下遇害时皆能誓身狥节奋不顾生宜委中书门下即与褒赠其王景延仍与一子官兼委温造优卹家事务令得所宣示中外咸使知闻【太和年】
　　诛王涯郑注后德音
　　门下朕以翼翼之心孜孜求理十年之内庻政未宁日夜焦劳志存博采聿亲竒士冀获长才取其节焉不顾发迹故李训郑注咸得进言既望沃心每许造膝邪人奸色顺非而泽信行听言深心厚力包藏不轨伪辨无疑枭獍之心祸乱忽作意欲剪除中外悉去大臣志愿非常自谋安泰頼上天垂佑宗社降临同恶虽多奸谋竟败忠臣输力保防朕躬是日弭已尝敷告上闻闾里未悉予心犹有浮言谬相诳惑朕君臣之际疑间不行致此妖狂惭非惠前月二十一日王涯贾餗舒元舆李训郑注李孝本韩约罗立言王播郭行余魏逄等亲率金吾兵仗又郭行余王播领部下将健持兵上殿叶谋不轨倾覆社稷谋害中外况此凶徒悉巳枭戮絶其遗以谢庻人卿士百辟体予前志宜即自安无惑浮言尚相恐怖式布惟新之庆宜申在宥之恩京百司禁囚徒流死罪逓减一等未结正者推问毕日准此处分诸色所由长吏陷于胁从虽有名籍渉于诖误者一切不用更问仍付左右神营两金吾京兆尹御史台并准恩赦处分休更追捕其有潜藏廽避者限日令出各归本司逆人亲族已处置外其余周亲已上一切不问所在更不用系留闻报其先有定名捕捉者所在寻逐获日闻奏不得漏网昨者有擅入逆人之家盗掠财物拥无故之利生怗乱之心尚犹纵酒聚徒妖言惑众志于刼掠恐吓居人假托军司輙持兵器及以前月二十一日事妄相告诉者委御史台京兆府严加伺察擒捉奏闻所在决杀不在恩赦之限于戏齐晋之难桓文是兴注训之妖朕志方定识邪正之路辨消长之言覩众臣宣力于急难见禁旅摧凶于顷刻当时危之际识臣节之勤藏于心腑何日可防宣示中外宜体朕言【大和九年十二月十六日】给事中臣承瑕等臣闻干纪之臣窃发之防三代以降不能无之陛下御谋神断电击天诛刑虽慎恤人鲜幸生躬夏禹泣辜之心行成汤觧网之惠纳隍轸虑释施仁涣汗旁流殊私遐布旬月之间再有恩荡有以见惠下愍物之心也而又大啓刑书赦除中外不疵小过恩辟大猷虽法设狴牢物无维絷咸许自新与之更始好生之德逹于上含垢之恩洽于下土用和在宥乃圣人之心去杀胜残属贤者之事嵗聿云暮节及春阳顺覆载发生之始敷雷作雨觧之时则率土同心孰不欣幸臣等忝居近侍获覩德音无任忭跃庆悦之至谨奉制书如右请奉制外施行谨言
　　诛王涯等德音
　　朕以寡德祗荷图于兹十年夙夜寅畏恐至诚不逹景化未敷屈已以安四方推信以待百辟不谓患生毗倚变起奸凶亦以失于任人致此氛祲朕为人父母子育生灵忧万姓之靡宁惧一物之失所况至理之代先德而后刑所以上下欣康中外清宴虑有连累即伤太和宜赏不逾时式彰褒劝其今月二十一日推难宣力功成谋议及能枭斩郑注者节级各加官赏其次立功及卓队将士合在赏给者即有差等处分其将校等合与改转委本军条流具名闻奏谋逆之人已断腰领子戮家破俾当极诛元恶与李训郑注王涯家族除已处置外妻女奴婢并入资货产业天下所在切加检责据数闻奏其余亲党除同居知情外不同谋者一切不问诸色官吏所在由其日受逆长指令欲出力同恶者并以两军推问寻捕处斩讫尚虑因縁仇隙妄告平人自今已后纵同官司防渉诖误一切不问潜藏疑惧者许三日内各归本司不得輙相恐动韩约首为诈恶逆罪防天虽罗捕未获终天网不漏宜委御史台京兆尹两金吾速催促所由齐捜出获日闻奏如輙有人隠藏不告者罪及一门如知去处隠藏宻来告説者必加赏原呜呼求理之心唯才是与聼言信行不虑包藏岂谓邪人负我如此其中诱陷必有胁从湏挂州名载深寃叹其中节目踈理未尽湏更商量者委中书门下续即条奏宣示逺迩咸使闻知
　　诛王涯告诸陵诏
　　勑凶窃发震骇京师中外协心即时擒斩昨者将戮叛党咸告庙社国之大事合谒诸陵宜令所司即择日撰仪差官奠告【大和九年十一月】
　　平潞州德音
　　门下朕闻覆载之内逆命者必灭其身日月所临乱常者必覆其族矧有恩孤亭毒义背君亲罪恶贯盈人神共弃咎将自执祸岂能逃逆贼刘稹包祖父之奸谋肆豺狼之狠戻动干纪律力逞凶顽招亡命而为心腹慿山川而为险固胁从百姓残忍一方积恶成殃擢髪难数朕恭承寳位祗畏上天每戒佳兵常思去杀然事关除暴理合兴师遂命戎臣防兵攻伐鼙鼔震雷霆之怒戈鋋行原野之诛恶党既诛元戎就戮载驰驿骑首上闻文献不絶降书既至是用丕变弊俗洗荡妖氛式布新恩获全旧土念彼战争之地谅当凋瘵之余租税且蠲征徭合减其泽潞五州兵给复一年迩河南府当路州县太原府及接昭义界县河阳懐州陜晋绛及当路州县今年秋税并宜放免酧忠旌善爵赏宜加其行营立功节度使并别勑处分其已下委本道各具功効闻奏续有处分诸道行营咸尽忠力至于攻取尅捷屡闻应縁讨伐将士归还之际并有优赏已从别处分离乡征役固有勤劳临阵杀伤倍深惨恻行魏祖吊魂之礼施周文葬骨之仁其行营将士阵亾者先已有便令子弟填替如无填替三年不停衣粮有因战阵伤损手足永废者并不得停衣粮阵殁将士骸骨先令所在埋不许令便将归今已事平如家口迁取委所在州县量事应接发遣如无亲属来取者重与改勿令暴露仍与设祭诸道行营陷没将士见在昭义者各放归本道其泽潞五州百姓先因用兵逃散在诸处者令委元逵敬刘沔元式石雄安存发遣各令归业仍委卢约设法招携务于绥辑其有刘从諌巳后暴赋加徴害于百姓者并宜放免用兵已来刘稹所招収团练官健营生五州内百姓如有家事荡尽交切饥饿者委卢约且以军粮赈贷如先有食已被贼収管未破用者并还本主其庄田已为人占夺者亦并令还秋方当种麦如自无麦种子者且以官种贷借如五州又自无麦种子者共借三万石令供军县逐便支付其先贤坟墓有碑记为人所知后被发掘者却与掩藏仍量事致祭其诸色人内如有文学节行比来藏避刘从諌隠迹山林者并以搜访具以名闻又自刘悟从諌至刘稹逆命已来如有忠义之徒曽谋归国为残害者并具闻奏当有赠卹应五州界内战处所在骸骨如无主者并与収拾埋今遣吏部侍郎髙铢给事中卢正专徃宣慰有存问疾苦抚卹凋残廽日各宜具利害闻奏于戏朕以四海为家兆人为子一夫不获心所歉然务欲太和遐迩闻知当体予意主者施行【防昌四年九月十八日】
　　平徐州制
　　朕以身获承丕业防恭惕厉十载于兹况荷十七圣之鸿休绍三百年之庆祚将求理本敢防宵衣虽诚信未孚而寅畏不怠既絶意于园囿无心于畋游业业兢兢日慎一日休徴罔应沴气潜生南蛮渐罢于战争徐防忽孤于惠飬招谕不至虐暴益深窃弄干戈擅収州镇将邀符印輙咨凶残不畏神祗自夷覆灭股肱之臣以罪恶之难舍腹心之众为悖逆之可诛爰聚甲兵用拯涂炭上将宣力内臣叶心选用皆得于良材扫荡才及于周嵗絶干纪反常之丑销乱臣贼子之奸谋今则已及偃戈重康黎庻畴庸之典在丝髪以无私赏之时贵纎毫之必当其四面行营立功节度使既成茂勲宜加酧奬并取别处分应诸道行营都将已下节级军将各委本道具功劳名衔分析闻奏当续有处分如有功効髙者仍别具本道已后仍节级与迁改职名及向后本军有职掌员阙先于行营军将中选练任使以奬勤劳披坚执鋭冐渉寒暄觧甲櫜弓还乡复业颁赠帛赐免差役之征应四面行营将士今既平寕宜令次第各归本道其赏赐匹段已从别处分置本道后仍令节度使各加犒宴放归私第便令歇泊未用差使如行营差科色役如本厢本将自今后有节级员阙且先以行营官健量材逓相差署用酧征伐之劳囬戈将士赏级匹段各以攴给发遣讫各令印使押到军前仍四面将帅及大都大将于本道营内与中使劝面给付不得輙令下吏所由刻剥一尺一寸应囬戈将士经歴州县令供颁逓朝廷并各有处分宜令长吏切加勾当准备供给不得欠阙临敌用命力屈殒身湏慰伤魂以彰忠节起与职事仍加任使如无父兄子弟只有妻女者即委州使厚加赠恤常令存息如是都将至都虞阵亡者具名衔闻奏当与赠官应阵没将士有父兄子弟愿从军者令本道填替如无父子兄弟仍且给衣粮三年不得停给因战阵伤损手足永废者终身并不停给应阵没将士百姓衣冠为贼杀害者其骸平宁之后如有家口亲属取归本道収葬仍令所在州县量事接应发遣如无亲属来取者即令所在州县重与改瘗勿令暴露兼仰与设祭王者以仁恕为本拯济是谋元恶既已诛锄胁从理宜寛宥除庞勣亲属及桂州廽戈逆党为贼胁从及纵因战阵拒敌官军招谕不悛惧法逃走皆非本恶葢锋刃所临今并释放一切不问委西面将帅州县镇戍所在要路分明牓示四散招携仍许两月内所在陈首并长吏便放归还本管任自营生不得妄有搅扰其中如有才艺超异者便収録駈使应徐濠三城内収复之后见在军人百姓除厐勣及桂州逆党亲属并为厐勣腹心谋议凶戮湏加刑戮外余并一切不问应旧将官吏节级所由既已释放并令却还本职驱使用示殊恩地经战伐率多流户闾巷既已归还征税先宜蠲免其徐宿濠泗等州应合徴秋夏两税及诸色差料色一事已上并从十年蠲放三年州县兵马所由輙不得妄入乡村搅扰百姓待三年已后量其事力续议条流处分余则近州县为贼烧刼令本道检勘伤残甚处分检析闻奏待奏到续议放免编甿失业丘井无人桑柘枌榆鞠为茂草应行营处百姓田宅产为贼残毁烧爇者今平宁之后百姓既已招携并许识认各本主便自収管州县及官吏权要并不得妄有侵夺如百姓有家业为贼虏刼荡尽交攻饥饿者委所在长吏令逐便供军使量加给恤如百姓先有仓窖被贼収管者并还本主应行营处镇砦曽为打刼占防収复之后湏却令官吏主持除见在杀降将吏官寮及先是本官勾当外余委所在州县选择良吏委之缉理俾令百姓有所归投舎逆从顺臣节既显及禄册勲官常斯切应有効顺投降军将官吏节级立功劳虽有酧以及有未沾恩者委四面将帅更仔细重分析闻奏待到处分应募征行已从犒赏还乡休役合与优容应诸道差赴行营诸将士其中本非旧额官健因縁讨召募差行者廽戈了后如有不愿食粮听从其便亦准前项除两税外放三年杂役九原可作千载不忘尚禁樵苏宁伤陇丘应有先贤坟墓碑记为人所知被贼发掘即却与掩藏仍量置祭十室之邑尚有所师道若大路阖门独行髙节拒不义之召絶无厌之求重穴莫寻焚林可取其徐宿濠等州县官内有素怀忠义不从凶徒树谋归国为贼残害者具名闻奏当与赠防如诸色人内有文学节行因用兵藏避隠迹山林并令搜访存抚自用兵已来郡邑皆罹窃刼逺念惊挠尤在慰安今遣左散骑常侍刘冀兵部郎中薛崇专往宣抚军人百姓防问闾里疾苦廽日具利害分析闻奏呜呼朕以四海为家兆人为心一物失所每轸纳隍之忧一方未宁常负阽危之戒今元凶就戮逆党诛夷载戢干戈永销氛祲庻卒妖氛允洽嘉祥遐迩知闻当体朕志【咸通十年十月】
　　平杨师立诏
　　杨师立趋走庸流甄筲残品因縁禁旅忝冐藩方迷天地覆载之恩亏臣子忠孝之道积祸既乆懐奸已彰爰自在州擢居右揆敦君臣之分益覆育之仁殊不知枭獍逾凶豺狼难养敢违诏命速害使臣据蛙井以睢盱固牛涔而旅拒敬瑄开张武畧并奏睿谋选将果得于雄才练兵莫非于教士舞梯冲而将平雄将整旗鼔而已挫虫沙行髙仁厚攻心之术成郑君雄反掌之计果枭逆首尽载凶吉音才奏于九天喜气自浮于四海殊勲盛烈前古无俦已赐诏命奬示讫其首级宜令西川节度使准例处分【中和四年六月】
　　平杨师立宣示中外诏
　　朕子育万方为人父母常欲含哺四海均养九州去三面之网罗惟一心于教化共跻仁夀永使治平岂于将帅之间勲旧之内不思终始遽及诛锄但杨师立本无汗马之劳擢取建牙之任年才五十位及于公侯恩被一门荣沾于骨肉有弟与子皆列朝班自母及妻毕开邑号师立之爱君体国未见一毫唯朕优遇宠为异等而不知逆顺但肆贯盈初则寝废诏书扇动军伍后又容纵盗贼残害乡里且巡扇是朝廷官员有除移则不许交代监务是庻支公事遣区分则坚拒文未道不屯甲兵妄占上供钱物命使寻究虚有支分害监军使于本城杀官吏使于近邑干纪之谋有素不臣之迹转彰中外臣寮共知狂悖包含掩慝未忍疵瑕竟迫于多难之臣时湏明国法止杀义难顾私恩遂命西川节度使兼太尉中书令颍川王敬瑄防校土军仍委行在都指挥使十军军容令孜量抽三两道迎驾兵士指期齐进同议讨除三令五申正禽元恶戢兵禁暴不损平人整真师而易若建瓴殱叛卒而势同破竹初虽闭垒旋乃下城果见其党离心防渠付首不假别令将帅不劳逺取干戈謦欬之余遂夷枭獍代宗朝同华节度使周智光亦因国家多难敢逞凶心擅杀杜菟一家以报私憾及逆节萌露又刼诸道供献及掠剽行路衣冠将谓朝廷力不能制亦将命征讨已为帐下所戮师立之事颇智光猰防磨牙豺狼当道若存凶逆必长乱阶朕知人不明爵赏逾量盈兹小器烦我大刑况善阵不交曽无大枉未劳一矢便戮元凶诸道节度观察防御等使位重藩镇义均休戚未覩平戎之奏常深许国之诚副我分忧国同庆快郑君雄显分逆顺知有功名拂秋水以捐躯向锦川而拜首姜胆遽剖袁颅遂枭湏议加恩激励忠节已后别招受官资仍赐荘宅锦防银器寳注服等余准诏宜处分【中和四年六月】
　　平孙儒德音
　　朕以冲嗣守丕图思我髙袓太宗创业之劳宪宗宣宗理平之道何尝不兢兢业业旰食宵衣上冀绍于耿光次期臻于无事不懈一月于兹五年然近者藩镇五年未宁兵伐屡动复以辰垂忒运行斯每摧爱物之诚深轸纳隍之念销兵罢战前古之佳猷宥过涤瑕当今之令典将敷濡泽以遂羣伦淮南浙西宣州三道自孙儒结衅以来涂炭益甚郡邑多成灰烬里闾变为丘墟父母妻孥不得相保田园第宅无以自安如闻州府急于征徭官吏切于课绩日夜徴科罕有完肤禁絷狴犴更无生路茍纵如此何以和其元气何以致于太平湏示优寛将臻富庻其淮南三道管内州县自太顺二年以前诸色逋悬并宜放免自景福九年已后夏秋两税委长吏斟酌乡县户人厚薄其有凋残甚处别议矜放纵有稍可任持亦在薄其徴敛所冀逋逃渐复封境乂安不惟减九重之焦劳抑且显诸侯之风化又孙儒未破之日兵力方强侧近专城固难支敌当不免与之来徃时有供需葢是胁从岂皆情愿淮南节度使杨行宻位冠侯藩之上名兼相卿之崇自当推原下之观修睦邻之好无乘时以兼防弱无小事而结仇雠应与孙儒踪迹交渉者并宜免罪不在究寻各保封疆用苏疲瘵易称作觧史载泣辜庻将罪已之兴亦冀从人之叹应京畿及关辅内见禁囚徒除官典犯赃及杀人外并宜逓减命分析限赦文到后三日踈放闻奏被褐懐玉固逸代之竒才灌园鬻蔬亦超时之独行将期至理岂所遗贤应天下山林之中衡泌之下或悬头刺股枕石潄流有士未言无媒自逹者委所在长吏速以名闻仍接借入京委中书门下量才奬用其乡里父老八十以上及鳏寡孤独并瘖聋跛躄者委所在长吏量加优防勿使栖迟于戏天子也如手足之奉躯左右上下动湏保持本或不宁亦难知济凡曰股肱宜体朕意宣布内外咸使闻知【景福元年八月】
　　平杨守亮等
　　夫胜残去杀古圣之格言阜俗安人前王之令典逆贼杨守亮复恭杨守信等结于党援聚作奸邪谓天可欺谓神可罔言唯讪上既騐于无君动即谋非又习于不道枉杀元舅沈溺一家坐拥旌旄阻留恩命隔西川之贡奉絶数镇之纲商欲使朝廷使费不充又使藩方资粮有阙擢髪不足以数罪靡躯未足以当辜万姓脂膏苛敛作奉身之具一方丁壮尽駈为不轨之兵以至夫不得耕妇不得织愁叹寻盈于道路疮痍几遍于乡闾每切焦劳不防顷刻昨日幸頼股肱重寄心膂元臣共兴貔武之师尽破豺狼之窟今则烟尘顿息戈甲以宁成懐堵之期用遂肩之防不得去其前蔽示以新恩爰兴恻隠之心乃降优之命内及洋州金商等州兵火伤残之后各委长吏切加安存至于赋税并宜酌量矜减其杂色差役亦仰权停如有百姓军人前资任凡有诖误一切不问其京畿界内有兵马屯驻之处亦委京兆府量宜蠲免俾令通济无令重使疲瘵其凤翔邠宁泰州东川华商等道将士等二年于役苦战摧凶竟于荡平宁忘酧奬应立功大将节级等各委本道节度使定其功状具名衔闻奏当议处分又飞挽之劳宴赏之费尽出方面不在朝廷成日嘉谋亦由叶力应用军已来本判官并主掌官吏各仰分析奏闻各与奬防于戏夫王者为心不欲一物失所君人御宇岂忘四海为家全资有土之臣共赞无私之化布告中外咸使闻知【干宁九年八月】













　　唐大诏令集巻一百二十五
　　钦定四库全书
　　唐大诏令集巻一百二十六
　　宋　宋敏求　编
　　政事
　　诛戮上
　　刘洎自尽诏
　　杨慎矜自尽诏
　　王鉷自尽诏
　　李林甫除削官秩诏
　　处置受贼伪官陈希烈等
　　周元干等死没制
　　李岵自尽制
　　决李少良等制
　　姜敬初自尽制
　　刘希防自尽制
　　诛元载自尽
　　诛刘晏自尽
　　诛刘辟
　　诛李锜并男师囬勅
　　诛杀武元衡贼张宴等勅
　　诛戮上
　　刘洎自尽诏
　　诏曰小人在列为蠧则深巨猾当枢懐奸必大侍中检校户部尚书清苑县开国男刘洎出自闾伍言行罕称于国无涓滴之劳在朕匪枌榆之旧但以駈防情乆颇有吏能擢于凡之间収其鸣吠之用超伦越次使居常伯纡青袭紫摄职文昌冀有葵藿之情知慙雨露之泽朕行履小乖和豫凡百在位忠孝纒心每一引见涕泗交集洎独容顔自若宻图他志今行御史进状奏洎乃与人切议窥窬万一谋执朝衡自处霍光之地窥弄兵甲擅总伊尹之权猜忌大臣拟皆夷戮朕亲加临问初犹不承傍人执证方始具伏此而可恕孰不可容且皇太子某春秋鼎盛声溢震方异汉昭之童幼非周成之襁褓鰕生负图之望是实无君之心论其此罪合从孥戮但以夙经任过不忍枭悬宜免家累赐其自尽【贞观十九年十二月】
　　杨慎矜自尽诏
　　左道乱常邦家所禁凶谋逆节天地不容户部侍郎兼御史中丞杨慎矜潜蓄囬邪率由艰险猥承门绪得齿朝行爰自卑防谬加超擢寄之帤藏总被均输不知外矫清亷内懐贪冒起伏百变以此狥身首鼠万端恣为罔上触途苛刻归怨国家还俗僧史敬忠凶慝逆徒狂愚贱品乃妄陈防纬别觊异图宻与交通将期委质仍自以亡国之后克获攸归遂妄托灾祥窥觎时变用肆恶悖心在不臣恶迹既彰疑骇咸服戴天履地面目何施枭首夷宗未云塞责但以务大体心在寛刑尚免严诛容其自毙其杨慎矜宜赐自尽其兄少府少监慎余洛阳令慎名等不令随从并为固恶亦宜令自尽其史敬忠首建逆谋实为臣蠧宜决重杖一百鲜于贲诈称敬忠当王附防凶人宜决重杖六十长流范滔妄説妖言与之昵狎宜决六十长流岭南临江郡其上庭耀既为论佣作终不论告决四十配黔中郡杨慎矜叶生前通事舍人辛景凑别致非成此祸端宜决四十配流岭南晋康郡其义阳郡司马嗣号王臣虽则不渉凶谋而与敬忠相识宜觧却官于南賔郡安置其任太府少卿张瑄素以妄庸专行险诐比縁慎矜荐引骤歴班荣因此结交潜为党援况犯赃私情逾难恕宜决六十长流岭南临封郡其威卫执防天马监副监万俟承晖妄畜图书与慎矜觧説潜相党附为蠧实深宜决重杖六十其间廐使殿中监卫衢沗膺重寄宜存公道受慎矜嘱请为承晖奏官謟黩愈彰比周斯在宜贬与逺官应配流及安置人等所在即差网驿领送其杨慎矜及兄弟并史敬忠有荘宅等宜并官収其家口男女等并令所司准法即配流岭南诸郡其张瑄及万俟承晖鲜于贲等男女并一房家口亦准此配流岭南诸郡凡其内外近亲不可尚列班荣及居京毂宜令三司使即括责闻且臣之事君有死无二匹夫徇义或志亡躯岂有六卿任兼三独父子相续俱承重委兄弟不次皆列通班而更隂图不轨潜觊异望静言思此良可叹息除恶务本与众共之令在惟行葢非获已中外寮庻咸使闻知
　　王鉷自尽诏
　　曰人臣无将有必诛之义王制所禁在难舍之刑银青光禄大夫御史大夫兼京兆尹殿中监闻廐使陇右羣牧监使及天下户口色役利市和籴方作园苑长春宫栽接并京畿及关内采访等王鉷性本凶愎行惟艰险徒以早膺擢用累践崇班持宪尹京委重斯大八闲六尚宠寄惟深殊不知外饰公忠干冐非防内怀奸诈包藏不测任海川狂愚不逞妖惑无良而乃潜与通情乃希非望及觉彰露使令灭口幸防闻此事迹话于私庭遽令追掩殒于县狱邢縡乆懐逆谋专搆逆党其弟焊始终结约常与交通托云弟职其实由已今神明所殛凶党伏辜纵刑且踈欲逃其罚然天地虽广何所容身宜赐自尽户部郎中王焊蓄积枭獍之心包藏狂悖之计与逆人邢縡乆托深交供其资粮同为凶恶自申欵昵十载于兹所有逆谋咸共谋画此而不罚其若法何犹寛除死之典俾从杖刑之责宜于朝堂集众杖杀
　　李林甫除削官秩诏
　　为臣之道二则有辟事君之致将而必诛故左仆射兼右相吏部尚书上柱国晋国公赠太尉广陵大都督李林甫爰因宗室奬以班序建履清贯尤特矫饰鄙诚患失狡迹多端朕待以勿疑任当殊重恩私逾分崇髙至极乘据枢衡二十余载岂知外表广慎内藏凶险筹谋不轨觊觎非望服此庸细谮害惠良悖德反经师心蕴慝祸福生于喜怒荣辱由其爱憎使缙绅箝口行路侧目滛祀夜祷于神祗厌胜家崇于蛊道遵空养奸实繁有既毕禬禳旋勦其命阿布斯振降塞上委于绥缉敢行结交输竭深夜里严室焚香要之誓信指期撤警纵以叛离且肆犬羊之羣侵轶我疆方申犄角之契图危我宗社可隠之状所不忍言以亲党荐引咸归朝班子息蕃多曽无教诲贪叨纳赂倚依成奸防墙属闻败官相次作伪滋乆晚节颇彰含垢在予犹示厰得铢而溢尽恶布露而难容建从询鞫事皆昭著殱夷噍曷足惩愆鞭斵尸棺未云塞责但以常经使任特寛恒典其在身官秩并宜追除则卑同凡庻许其殡掩男前将作监岫率由劣行不承教朂骄恣越度过失弥深且配流岭南及黔中延德郡前司储郎中崿配流苍梧郡前太常少卿屿配流临封郡仍并除名即网驰驿领送自余有官者令所司即勘防亦除名各配流岭南及黔中逆恶羣女在室并男未有官者取其情愿任随兄弟朕念其驱防尚怀仁恕既贷生成之恩赦其殒嗣之罚仍每房各乞奴婢三两人并与縁身衣服粮食使其存济自余资产一切官収男孙有官者觧却无官者勒随父并家口并续逓途流所至彼捉搦勿许东西纵防恩赦不在量移之限其林甫男女妻等有罪非妄惟其子壻諌议大夫杨齐宣覩其不善寻有薄心迹异同恶颇申诚欵并自余至亲应合累者续有处分噫尧谓逹聪四凶在列周称盛德三监俶扰知人之羙诚愧格言明罚斯加非无累叹凡任咸自诚焉
　　处置受贼伪官陈希烈等诏
　　人臣之节有死无二为国之体将而必诛况乎委质贼庭宴安逆命耽受宠禄淹延嵗月不顾恩义助其効用此而可宥法将何施逹奚珣等或受任台辅位极人臣累叶姻聨戚里或歴践台阁或职道中外夫以犬马防贱之畜犹知恋主龟蛇蠢动之皆能报恩岂曰人臣曽无感激有腼面目事于防雠乱臣贼子何以过也自逆贼作难倾覆邦家凡在黎元皆含怨愤杀身殉国者何可胜数此等黔首犹怀国恩岂有列在崇班荷兹禄位不思君亲之分唯与凶逆同心受任于枭獍之间咨谋于豺虺之軰静言思此情何可矜朕志欲含法务寛贷然凶恶之自招其咎人神所弃天地不容原其本心皆合殊死就中情状仍有区分逹奚珣等一十八人并宜处斩陈希烈等七人并赐自尽前大理卿张均特宜免死长流合郡
　　周元干等死没制
　　大逆不道抵夷族之诛同恶相济当弃市之法以惩干纪式按彞章周元干贼臣之子元恶成性与交阶乱厥罪惟均邵贲敢有包藏恣其悖虐怙侈灭义攘敓矫防戮及无辜罪浮于师其周元曜薄罗汉尹元经毛崈彬李尚林等共肆丑图且明反状犹舍斧锧俾全腰领其刘宪周夀崔劝等同附奸邪俱行扇惑以情斯蠧法当死没并依前件朕自君临万国思措五刑不虞凶残有此冒犯寘以明宪期于止杀凡百卿士知朕意焉
　　李怙自尽制
　　恃众专杀谓之乱常合族倂命谓之不道按以春秋宜加重责况自悖人理实生厉阶合从弃市之论尚就议亲之减李怙幸以宗属列于藩任政之不修乱是用长轻侮法令动揺军州御史姚奭廵到所部其弟参于佐理诸将素有猜嫌故加之罪不可无状遂言使者之来事在不测俾其完聚兵甲变更将守潜防其意以搆祸萌而怙亲自防窜诈云奭之遗队以此疑众因而合谋弟兄家党咸尽沦胥而毙又陷数家勒兵抗威以拒所统人不堪命一方骚然顷发近信审问按理丑图既露奸状甚明示有小惩以从逺斥询于羣议颇屈常典朕思以道德在宥天使一代之人登于仁夀之域风化犹薄正教不明致令长吏专此威暴无罪无辜横分身首寃气惨结有伤元和惕然増怀深自咎责期于止杀不可措刑寛其斧锧之诛降从盘水之礼宜赐自尽虽不掩义道在无私而礼有縁情实亦多愧王者之法敢忘至公凡百卿士宜悉朕意
　　决李少良等制
　　勑李少良卫从等凶险悖戾反常逆理恣其谗説将搆祸阶离间君臣矫诬中外丑图奸状按验皆明殿中御史陆班幸任清宪之职仍参儒馆之事交结非包藏不测岂有周行之列容此一凶亦槩同恶法当均罪并宜付京兆府痛决一顿朕每以君子小人只同心异徳必先观行然后察言岂兹谮讟能廽聼断夫招贤纳諌君之休也献直尽规臣之节也常亦仄席思理伫闻政道岂谓奸慝紊兹彞伦湏判忠邪以正刑典凡百有位宜悉朕意
　　姜敬初自尽制
　　不敬之大在于毁犯园陵自擅之重切于矫诬诏令有此乱常之道必贻无赦之责姜敬初自以顽劣得参姻娅録其先効擢在西台素无行能已速官谤朕永感霜露式瞻松柏以其职司俾徃底事輙于禁域擅凿连冈当衣冠之出游临嵗月之所建既有犯于神御大不利于王室其不可固有所专一昨临遣再三戒无君弃命凶蠧尤深书不云乎刑故无小况释之有陵土之议申屠致庙垣之诛死未塞责不防私眷特缓严刑宜赐自尽史忠烈王臣子等忝从所职敢有挟邪事既同科法当均罪亦宜赐自尽其家资并収没其驸马裴仿虽不知情合当縁坐宜削官爵拘于私第永清公主亦随在宅仍絶朝参使知警惧朕自君临每思刑措岂图戚里干我国章任匪其人有慙所鉴议法难恕抚怀増伤百辟卿士知朕意焉
　　刘希防自尽制
　　合一体者君臣之分持二心者天地同诛搆兹乱阶与众共弃开府仪同三司行太仆卿兼御史中丞充神防军兵马都虞使淄川郡王刘希防幸以防谬荣秩典司禁戎作我心膂外虽承命内不尽忠泄漏朕言防危吾事念常自任使冀以自新分委戎柄授之经畧而干冒货赂溪壑无厌恣以苛刻师人积怨輙怀顾望潜蓄异图假谈咎徴上悖天理诱吾忠良之士妄言祸乱之端恶状已彰情在难恕頼重贤竭力沮发奸凶遂命公卿兼之法吏再三讯鞫情欵昭然戮市尸朝未云塞责缨盘水尚许归全特从寛典宜赐自尽朕临驭万邦于兹九稔每以外攘夷狄未戢干戈常亦推食觧衣躬抚将校义均休戚期保终始神明所知诚契未负禁网踈阔小过必遗岂虞奸臣有此干纪罪成恶稔以寘严科天下之法不可私也刑其无舍良用抚然文武庻寮宜悉朕意
　　诛元载
　　任贤去邪悬于常典奬善惩恶急于时政和鼎之寄匪易其人中书侍郎同中书门下平章事元载性颇奸囬迹非正直宠待逾分早践钧衡亮弼之功未能经邦成务挟邪之志恒以罔上面欺隂托妖巫夜行觧祷遂行图非望庻逭典章纳受賍私货鬻官秩凶妻忍害暴子侵蛑曽不隄防恣其凌虐行僻词矫心狠貎恭使沉抑之流无用自逹赏罚差谬罔不由兹顷以君臣之间重于去就冀其迁善掩而不言曽无悔非弥益凶戾年序滋逺衅恶贯盈将肃正于朝猷俾神明于宪纳宜赐自尽朕渉道犹浅知人不明理绩未彰遗阙斯众致兹刑辟悯愧良深黾勉行之务申沮劝凡在中外宜悉朕意
　　刘宴赐自尽
　　乱常干纪罪莫大焉除恶去邪刑其无舍忠州刺史刘宴性本奸囬志惟凶慝顷司邦赋歴践朝伦割削为功毒痛黎庻按问赃贿不知纪极朕将崇政本不去憸人犹是含垢务全大体俾从降黜尚列藩侯黩乱之辜掩而不问旋乃结聚亡命擅兴师徒罔有悛心力行无度违于人神恶迹彰闻受命连率阅实其罪而搜乗补卒遍于乡闾执鋭被坚出乎郊境拒捍朝防威胁使臣人之无良一至于此孽由自作法所不容正其典刑以惩奸蠧宜赐自尽仍令庾准差官勾当处置闻奏
　　诛刘辟
　　刘辟生于士族别蓄枭心驱刼蜀人拒捍王命逞其狂逆诖误一州俾我黎元肝脑涂地贼将崔纲等同恶相扇至死不囬咸宜伏辜以正刑典刘辟男超豺狼丑难议生全务尽之刑同九人并宜处斩
　　诛李锜并男师囬
　　李锜幸国宗属早列方隅德宗借有土之权委之以泉货顺宗重维城之寄授之以旌旄恩深两朝荣溢当代朕恭承寳祚首命端揆君臣之分益亲天地之恩弥渥伪词三上恳请入朝推以至诚许其重任曽不知居不疑之地怀不测之端有枭獍噬食之心恃牛羊项领之力久蓄亡命敢有乱常谓干戈可得而恃悖言肆口逆状淊天灭身之辜擢发难数国有大典与众弃之为人除害非朕敢舍致兹用辟终所愧怀李锜并男师囬准法处斩其余支党已从别处分
　　诛杀武元衡贼张宴等
　　张宴李惠嵩李寓严清受命孽臣害我良弼凶虐之甚古今所无虽奸源不穷而天网难漏擒捕斯获兵刃俱存自相证明遂得情实宜从极法以快众心并康少贲造端合谋不可异等宜并处斩张公佐李少寕徐良李胡弟奴髙志廵田再兴杨日晖李进胡袍直刘宪生秦诠及李惠嵩妻何马等并合从坐况属同情宜付京兆府决痛杖一顿处死苏表藏畜兵器耀军谋朋游悉无頼之徒取受多不轨之物属当捜索爰得其人京辇之下岂容此辈宜决杖八十配流费州其妻阿康奴绿耳等不识隂情难书罪罚赵环等妻何樊阿唐张宴女二初则不知终然同恶悉京兆府各决二十放其镇州进奏赵环并官健及王承宗行官家人魏升朝等一十八人并赴京兆府収管待后疏理处分侯伦李莫虽言已归本道欲于何处逃刑待搜获日准例处分张宴赵环等七人如更有亲族并宜搜检准今年八月处分其刀劎器械等并付所由准法处分

　　唐大诏令集巻一百二十六
<史部,诏令奏议类,诏令之属,唐大诏令集>
　　钦定四库全书
　　唐大诏令集巻一百二十七
　　宋　宋敏求　编
　　政事
　　诛戮下
　　诛吴元济
</div>
    <div class="pagination">
<a href="唐大诏令集_page67.html">上一页</a><span>...</span><a href="唐大诏令集_page63.html">63</a><a href="唐大诏令集_page64.html">64</a><a href="唐大诏令集_page65.html">65</a><a href="唐大诏令集_page66.html">66</a><a href="唐大诏令集_page67.html">67</a><span class="current-page">68</span><a href="唐大诏令集_page69.html">69</a><a href="唐大诏令集_page70.html">70</a><a href="唐大诏令集_page71.html">71</a><a href="唐大诏令集_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
