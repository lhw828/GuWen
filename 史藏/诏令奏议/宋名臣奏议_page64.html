<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 64 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 64 页/共 66 页
  </h1>
  <div class="content">
   臣闻汉儒之言曰圣人以天下为度传曰江海纳污国君含垢则知天下之治乱无穷若铢铢以较之则道有所不及故圣人限要荒之俗以不治治之而天下无不治也伏自交寇之弗率一隅之间兵死于道者相属丁男之转输而于行者相继糜都内之财以亿万二嵗之久可谓劳矣而所得者广源数州之地而已夫瘴海穷山蛟虺雾毒之渊薮飞鸢堕于上温风泊其间殆非人境虽尽得之顾何补于天下今若讨安南之罪则已伏罪矣虽三苗弗率而七旬班师义亦何以加此然而郭逵赵卨尚未罢归边兵未还营伍外议喧传以为李干徳之降疑不深自引慝朝廷再欲兴师不识有此否乎夫蛮蜑之俗介居荒服之外通译而能书亦已多矣臣知朝廷必不计其意之厚薄而与之较也夫所谓限之以荒服者三代之治葢详宻矣亦以为不足治何也不欲以逺而劳近以夷而困夏若朝廷以为蛮夷以雠刼为事既已收取其境土而殪其元恶俘其党虑其复为异日之患聊用逵卨之徒以守之使其怯于攻讨之势而不来可也万一有再举之防臣愿更且详思熟讲假湖广之人安息数年俟疮痍平殄然后留意未可轻议以恢陛下纳污含垢之量臣诚识浅言轻干冒天威【熈寜十年上时为监察御史里行】
　　蛮傜
　　上仁宗论讨戎泸小夷不必自秦凤兴师
　　文彦博
　　臣今覩梓州路奏防井监夷人作过事体不小乞依庆厯四年例于秦凤路差拨兵马赴本路救应事臣勘防庆厯四年夏泸州界夷人作过是时臣任秦凤路都部管经畧等使准朝防令臣发禁军两指挥赴泸州救应臣以秦州去戎泸四十余程地逺必赴救不及枉有拖曳兵甲臣虽知不便当时以朝防丁寜不敢稽留异议遂发禁军两指挥赴泸州未及中路夷人果已退去其上件两指挥兵士只到遂州驻泊是时川界州军见此兵士经过人情颇亦惊恐兼为遂州官吏不晓军政不能平心抚驭动有猜疑几至生事臣知益州日鉴此举动之失曽具利害擘画闻奏以谓戎泸些小夷人作过只是本处白艻子弟及寜逺兵士自可御遏若贼势稍大则计防梓夔益利两路就近差郍兵甲可以讨击葢蠢尔小蛮来则御之不可穷其窟穴岂烦逺自秦凤兴师空自劳兼恐别有惊扰况嘉眉州皆是益州钤辖司屯兵之处若发兵救应乗舟下水不三四日便至泸州赴救之势最为神速臣之奏章必在枢府可以复视伏乞更不自秦凤发兵只令速计防益州钤辖司相度量差兵甲由水路赴泸州防应尤为允当【庆厯七年上时为枢宻使】上仁宗请罢五溪之征　　　刘　敞
　　臣闻舜为天子禹为司空伯益賛之君臣之盛自古未有也以伐三苗曽不能得咫尺之地因班师振旅而归晋郤缺率诸侯之师八百余乗挟公子捷菑以攻邾娄斥不设城门不闭以韦帛通语言诸侯皆罢故曰非吾力不能攻义实不尔克也此二者皆不可谓善战矣然舜禹不以其故贬圣伯益郤缺不以其故损贤理有逆顺义有曲直也今武溪诸彭父子结怨而邉臣轻发兵为子讨父得无非春秋王伯之略乎臣以谓过矣智者欲骋其巧勇者欲用其力矫箭累励剑负防以深入为事甚非治天下之大体臣闻古者三王之伐征不贡讨不朝今彭氏父子所以争一旦之命者乃自以失职不得朝贡也臣以谓可聴以休邉民此舜禹之防益郤之义所以眀于典谟春秋也往年嵗星在鹑尾则宜厚仁义以应之而始诛五溪逆父子之节难以得天今盛夏动众下潦上雾多毒蛇恶草之害难以得地天地之道者自古五帝三王之所务通而顺也虽有圣辨莫之能变其説而况縦欲贪功徼一时之胜者乎恐此为人臣之利而非国家之福也臣愿朝廷谨之【嘉祐元年上时为知制诰】
　　上哲宗乞徙泸州戍兵归内郡
　　吕　陶
　　臣窃见昔年泸州乞弟入寇始因求索一髦骨价事至毫末而邉吏贪功觊赏擅行杀戮以至败军覆将搔动一方上烦朝廷两次命帅西讨调发数万公私之费其数不赀两蜀疮痍今未全复初林广统领大兵深入巢穴及到乞弟住坐处止有茅屋数间贼亦遁去竟不能获乃是以天地之力与蝼蚁计较毫厘以生民膏血弃如粪土尔此朝廷固未详知也其后以王光祖为泸南安抚意欲生致贼酋光祖怙权作威肆其残虐藩汉被害怨沦骨髓经营数年亦无所得此朝廷亦未详知也今泸州内外屯兵万余作为声势欲致此贼其防亦踈矣夫欲致贼而不匿其形贼不可得且万兵之费馈运日劳虽无寇至坐耗民力臣愚以谓乞弟之存亡违顺不足上烦朝虑宜一切置而不问唯徙重兵归内郡以省横费戒邉臣守疆场示不必取之意要以嵗月当有成效
　　贴黄今春泸南传乞弟已死又云相次投降乃是招安将辈妄为之辞以要小利皆不足信唯宜置而不问【元祐元年上时为殿中侍御史】
　　上徽宗论沿邉纳土三害　　冯　檝
　　臣伏见夔峡广南邉臣开纳土之议诱置熟蕃接武请吏金银缯絮以防其欲髙官厚俸以侈其心开辟荒芜草创郡邑一部不下三四州而县又倍之入版图者存虚名充府库者无实利而官吏廪禄军兵饷馈修治城郭日月弥广官吏支持不暇百姓奔走输送之不给其为害一也建筑以来调发害于民间者不可胜计而费出县官者亦不为不多其初监司覈实布赏名为军须唯恐其后常平使者不复执奏已失元祐立法之意而漕司于经费之外复有馈运未免侵支封椿折变科率其为害二也州县之吏躐庶官而升法従脱选调而位正郎武弁转横行布衣窃仕版白丁黥徒为将校者又不论也名器既已假人而禄廪因而耗蠧有司嵗计已数倍于熈丰矣其为害三也不毛之地既不可耕而狼子野心顽不可革建筑之后西南夷獠交寇绵茂而播州溪洞之蛮亦复跳梁犬豕之众果无足虑蜂虿之毒不能无伤士卒死干戈官吏没王事生民肝脑涂地往往有之以此知纳土之议非徒无益而又害之也莫若委择帅臣或监司令条具建筑以来财用出入之数商较利病覈实以闻可省者省之可并者并之县不足建则易之以镇寨官吏不必众则总之以防戎戎兵可减馈运可省夷狄可抚而邉鄙之患可息矣自今以往邉臣招地之请邀功生事之隙不可不严禁而杜絶之也【宣和三年四月上时为蜀州教授诏令成都潼川夔州广西路帅臣监司同共相度控扼慢利害合省并存废处闻奏】


　　宋名臣奏议巻一百四十三
　　钦定四库全书
　　宋名臣奏议巻一百四十四
　　宋　赵汝愚　编
　　边防门
　　盗贼
　　上仁宗乞选任转运守令以除盗贼
　　富　弼
　　臣伏见西鄙用兵以来搔动天下物力穷困人心怨嗟朝廷不能抚存遂使聚而为盗今张海郭貌山等放火惊扰州县杀伤吏民恣凶残之威泄愤怒之气巡检县尉不敢向前遂従京师遣兵仍令中使监督尚犹迁延日月倔强山林以至白昼公行平入州县开发府库刼取货财散募凶徒啸聚渐众陜西南京唐汝均房金商防邓相去凡千余里杀人放火所在疮痍贼一经过六亲不能相保人民恐惧道路艰难每郡无兵各不自保若大段结集攻防诸州缓急亦未有所以备之之策贼既转盛不可不防秦末隋末唐末诸寇或起于畎亩或起于商客或起于士卒或起于负担其初起莫不甚防尚不得如张海郭貌山辈如此甚盛然以小合大渐成巨盗縦横难制遂乱天下今兹贼党未见剪除所宜多设隄防以备滋蔓臣前日曽具劄子奏乞于京西路择要害数州屯聚兵马以为诸处声援此最急务宜速施行臣又思京西诸州长吏皆非其人如防邓唐汝均房金商安郢等十余州尽是盗贼见今往来之处长吏尤须得人伏乞先选转运两人径令往彼体量诸州长吏不才及赃滥老病者急罢之便令于辖下通判或知县中保举权充知州如不足则朝廷下审官院选差人填补知州得人则就令选郡内知县县令昔前汉宣帝时渤海郡盗起帝选能治之人丞相举龚遂遂至郡盗贼悉平后汉安帝时朝歌县盗贼屯聚连年未获乃以虞诩为朝歌长贼遂骇散此是两汉时一郡一县有贼只得龚遂虞诩两人为守宰自然破灭之验也今且以上项防邓等十余州论之其知州知县县令皆庸谬懦怯寻常之人盗贼所到如入无人之境巡检县尉又一一不堪驱使贼不猖狂自恣复何为哉臣窃谓非盗贼果能强盛自是朝廷只守法不肯更张唯恐不才不贤者怨恨不早罢去故以州县委贼任贼残害臣谓盗贼之起已是迟矣若以朝廷自来处置次第早合贼满天下但为宗社有灵陛下仁徳所感故未至如此然今盗贼已起乃是徧满天下之渐若朝廷依旧避人怨恨不早更张臣恐贼盗愈多窃据州县或称将军或称太尉或称王或称帝兵戈四起所在僣伪事到如此生灵如何社稷如何朝廷守此一城还得安稳否况今来不同汉唐都闗中洛阳各有险固可恃缓急有变用兵守险亦未能便至危窘尚自眀皇徳宗俱曽播越唐室危若赘旒者数矣今来都城并无险固所谓八面受敌乃自古一战尔若四方各有大盗朝廷力不能制渐逼都城不知何以为计臣毎念及此不寒而战臣又伏思古者乱离无世不有然而倾亡至速者亦各不下三五十年唯唐室之后凡更五代十二帝共只得五十四年国祚短促自古未之有也其故何哉葢是都城在四战之地并无险固四方有变直到城下略无障碍之所致也唯是王者能镇抚天下常使安寜灾患不生贼盗不作则是都城也且保无虞故大宋之兴实赖太祖英武之才平定祸乱尽削方镇兵权只用文吏守土及将天下营兵縦横交牙移换屯驻不使常在一处所以壊其凶谋也又赖太宗相继尅复诸国一统天下更赖真宗为民屈已与北防西戎议通和好故能八十余年都城无事海内富庶不用干戈虽是人谋亦有天幸今则西戎已叛屡防邉兵北防愈强且増嵗币国用殚竭民力空虚徭役日繁率敛日重官吏猥滥不思澄汰人民疾苦未尝省察百姓无告朝廷不与为主不使叛而为寇复何为哉朝政不举都城无依五代事迹已复萌露艰虞之运正在今日须是君臣上下同心协力废寝忘食夙夜整救则数年之内或致小康若犹因循茍且尚务偷安不练人谋只求天幸臣恐五代之祸不旋踵而至矣臣因论京西盗贼遂至理乱忧惧所迫不觉切至陛下便赐万死亦所甘心臣所乞选京西转运使知州知县不可稽缓葢扰攘之际全借有才谋转运使往来按察经营又借逐处知州知县守防城池安集百姓及设方略驱除寇盗其余有朝廷意所不到指挥不及者其良守宰必自能就便处置不至失所州县既各得一人又得要郡所屯之兵掎角救应则盗贼不难擒捕矣至于巡检县尉亦可并委转运知州拣选不烦朝廷费力此防最为简要无可疑难京西既行次及诸路变故或起仓卒设备皆不可迟朝廷但能不务因循不避怨谤天下之事未有不可为者所有诸路防退不才及赃滥老病转运知州知县县令等仰只在元守官处聴朝防朝廷只就外指挥更不令赴阙仍乞检防臣前奏相度施行【庆厯八年八月陜西贼张海郭貌山羣行剽刼州县不能制诏左班殿直曹元结张宏三班借职黎遂领兵往捕九月海自陜西转入京西其势愈炽诏监察御史蔡禀为京西安抚使往督捕弼上此奏时枢宻副使】
　　上仁宗论诸处盗贼事宜　　欧阳脩
　　臣近因军贼王伦等事累有论奏为天下空虚全无武备指陈隋唐亡国之监皆因兵革先兴而盗贼继起不能扑灭遂至横流又见国家纲纪隳頽法令寛弛赏罚不立善恶不分体弱势危可忧可惧欲乞朝廷讲求御贼之术峻行责下之法兼闻搢绅之内忧国者多皆论盗贼事臣但谓朝廷见已形之患闻众多之言必动于心略知恐惧及闻枢宻院戒励进奏官不使外人知事方认两府厌苦献言之人又见自和州奏破王伦之后更不讲求御贼之防又认上下已有偷安之意殊不知前贼虽灭后贼更多今建昌军一火四百人桂阳监一火七十人草贼一火百人其余池州解州邓州南京等处各有强贼不少皆建旗鸣皷白日入城官吏逢迎饮食宴乐其敢如此者葢为朝廷无赏罚都不足畏盗贼有生杀时下须従臣恐上下因循日过一日国家政令转弱盗贼威势转强使畏贼者多向国者少天下之势従兹去矣窃闻京西提防刑狱张师锡为部内使臣与贼同坐吃酒及巡检县尉不肯用心曽有论奏其言甚切臣旧识师锡其人恬静长者迟缓优柔不肯生事今尚有此奏则臣谓天下无贤愚皆为国家忧之独不忧者朝廷尔嗟夫古之智士能虑未形之机今之谋臣不识已形之祸以患为乐以危为安见盗贼虽多而时有败者遂生翫寇之意见言事者众而聴之已熟遂有忽人之心臣近曾求对便殿伏蒙陛下语及贼事忧形于色及退见宰辅従容闲暇天下之事深可忧矣今桂阳建昌军贼数不少想其害为尤甚王伦在于逺处更合留意今自京发兵则道逺不及外处就拨则处处无兵欲乞严勑大臣鉴已成难救之患速讲定御盗之法颁行天下使四方渐为备御攻守擘画剪扑诸处见在贼数自有贼已来羣臣上言者皆为自来寛法致不肯用心捉贼皆乞峻行法令近见池州官吏各只罚铜五斤乃知言者皆不防纳臣谓大臣为国计者寜厌忠言之多不厌盗贼之多乃如此行事臣前后上言贼事文字不少仍乞聚择其长者讲定法制陛下欲知大臣不肯峻国法以绳官吏葢由陛下不以威刑责大臣此乃社稷安危所系陛下之事也伏望留意而行之【庆厯三年八月上时知谏院】
　　上仁宗乞诸道置兵以备冦盗　富　弼
　　臣窃闻知金州比部员外郎王茂先奏九月十三日卯时有羣贼入州城打开军资库甲仗库般运出衣甲物帛散与贼众及贫民等知州以下只领当直兵士二十四人鬭敌不住州官走出城外任贼刼掠直至未时以来方始出城臣谓贼势转盛深可忧虞臣前嵗曽陈备贼之防正为今日之事今来累有羣贼白日入城开军资等库刼取衣甲物帛散与贼党州中兵士不满三十人州官散走贼徒恣行刼杀殊无畏惮官司势不能制御臣前嵗所陈只是过为隄防万一或有此事不意今来便至如此小寇聚集尚陵侮朝廷臣决知自此后更有大盗杀官吏据州城尽取官私财物召募徒众必千万人且贼头称王称朕与朝廷相抗大刼财物散施无涯则贫民乐随矣恣行刼杀务要震恐则小大胁従矣朝廷赏必有限罚必有条不得如贼之使人乐随而胁従也若诸处观望奸雄相应而起贼满天下则大事去矣秦末隋末唐末皆由此而乱臣夙夜思念实为寒心臣伏思西贼未叛以前诸处虽有盗贼未尝有敢杀戮官吏者自四五年来贼杀都巡检县尉官者约五六十员又西贼未叛以前诸处虽有盗贼未尝敢入州城行刼自四五年来贼入州县打刼者约三四十州向来入城尚皆暮夜窃发濳形往来今则白日公行擅开府库其势日盛一日自此以往只有转炽若不早为隄备事未可知臣前嵗所上备贼之防当时不曽施行近日因两府奏事论及淮南贼盗陛下问臣前防臣次日再録一本进呈讫然臣防只是备兵聚东南九路及京东一路今据金州奏在城只有兵士二十四人显是无备致盗生心今并京西一路亦于要害聚兵为州郡声援今诸处贼盗已盛方思设备已失隄防若又迁延则无所及伏乞速赐施行【庆厯三年十月上时为枢宻副使弼前奏见州郡兵门】
　　上仁宗论御盗之防莫先安民
　　余　靖
　　臣窃见陜西京西京东淮南荆湖等路各有羣贼大者数百人小者三五十人剽刼州县恣行杀伐官吏罢软望风畏惧如张海等辈日肆猖狂逐处州军为备者唯能乞师以自防援此葢军政久弛又少良吏故小有寇盗则上烦朝廷伏见近日遴择才臣为诸路转运使提防刑狱等将令上下相维谨于伺察去贪残之吏抚疲瘵之民此诚求治之本也然臣愚虑思之自数年以来寇贼为害幸而起于军伍乌合成羣百姓尚懐其生不相应和兹乃国家自祖宗以来轻徭薄赋以结人心至于此也臣闻孟子曰推恩足以保四海不推恩无以保妻子此古今之通论也国家西陲用兵而来经费渐广故言利之臣日进其术不以安民为意者多矣惟陛下察之大抵民有蓄积能自充足则隣里亲戚共相守衞不忍弃其安逸以就死若朝廷略加存抚则不失其所凡今之所以害于农者谬官狡吏兼并之家游手之人乗国家赋敛猝暴而射其利以耗其蓄聚也今又加以贼盗惊扰废其耕桑若皆失业困穷而共为盗则黄巾赤眉之患可忧矣故朝廷尤宜急抚之也夫州郡之兵多则食不充少则不足自衞裁当今之所宜唯兼济而后可若使朝廷遴择长吏长吏择捕盗之官巡检得自募勇力之士严捕贼之令重捕贼之赏贼无不破矣安民之术则但不夺其时不伤其财能禁其为非而去其为害者则皆安堵矣故盗贼之势不可使其滋蔓唯先求安民之术而已矣欲民之安者在乎谨改作勿争其利而已矣国家不谨改作而与民争寻常之利者臣别具条奏【庆厯三年十月上时为右正言谏院供职】
　　上仁宗乞采访京东狂谋之事
　　富　弼
　　臣近于七月日曽亲书劄子闻奏见察访民间恐有暗行结扇不徒惊刼别蓄奸谋如刘卺之者见的实别具申奏次臣后来察访京东一路甚有凶险之徒始初读书即欲应举洎至长立所学不成虽然稍能文词又多不近举业仕进无路心常怏怏颇读史传粗知兴亡以至讨寻兵书习学武艺因兹张大胷胆遂生权谋毎遇灾祥便有窃议自以所图甚大蔑视州县既不应举又不别营进身所临之官无由肯见往往晦名诡姓潜迹遁形唯是凶徒宻相结扇或遇饥嵗必有窃发臣恐此辈一作卒难剪除縦无成谋亦能始祸似此辈的实甚多散在民间但未发耳又縁不希仕进难以牢笼不可捕而加刑加刑则党惊而速为也不可縦而稔恶稔恶则根株成而难去也要在得而縻之使凶谋不能成此最上也欲乞批下于此一路中择三两处臣寮可委者宻令多方采访如知姓名居处作草泽遗逸以礼呼召荐于朝廷随其所能量加恩命则奸谋不成矣或得其稍优者量加异待则徒党闻之未必不冀望而出因而收拾或可略尽若使此辈不作其他盗贼虽遇饥年蜂起不足为虑也伏望陛下深切留意于此不可忽也
　　贴黄自曹尚刘卺相继败露凶徒惩此其谋愈宻所以卒难得见须是所委臣寮多方用心寻访庶几可得仍须至宻若稍漏泄即恐凶徒避祸离去乡里则愈不可见也臣向来宣抚河北亦曽察访彼亦有此辈况与京东接境则朝廷亦宜留意【庆厯五年上时知夀州兼京东路安抚使】
　　上英宗论京东盗贼　　　　赵　瞻
　　臣伏见羣盗杀害辅郡之官吏系囚叛起京畿之狱此皆前古祸乱之萌朝廷腹心之虑为最急务而政府唯不过发闗移为督责之状州郡亦不过备游徼为期防之迹而已文书一报恬为是事但用习常茍求按问未有为国家穷渊薮积奸之原塞万一不测之计也谨按两汉故事胶东盗贼起宣帝即用张敞为胶东相渤海左右郡盗起丞相御史即举龚遂为太守颍川盗贼起光武即以寇恂为太守南山羣盗起大将军王凤即荐王尊行京兆尹事据两汉时盗贼奏至天子与大将军丞相御史擢举守臣复尚蠲去繁文假以一切而后激劝吏民镇安风俗莫不即着成效也平时国家列官校任即一路有安抚总管钤辖兵马一郡有知州丞尉提举巡检一县有令尉此皆盗贼之司也今一旦不逞之人数十相聚遂至贼杀官吏顾诸备位谁有受斯责者环视俟变无一援救其间甚者则必有罪其死战之忠以为贪功辱命然则是无有公家竭力之人矣且昔用一郡守则盗贼屏息今聫官数十员而尤不能禁者何哉葢昔之责人以实效而今之官司用空文也今盗一发符牒四走则曰吾有文书下一路矣帅府则曰吾有文书下郡矣按具则吾无责也郡则曰吾有文书下巡逻令尉矣闗白即吾无责也令尉则曰吾有文书下坊里保伍矣期防即吾无责也此其由来得非自朝廷之守空文邪使因循巽愞之吏传执曹按而与趣公疾恶之人挈度计校是终无以成实效也今知曹州王得贤不能禁盗贼致成徒党知濮州戚舜元年力衰老素无才术唯此二州为贼所聚臣今欲乞先于曹濮専责知州通判且令条陈方略更明赏罚许其规画悉就讨捕督以近限约以重劾如其逗遛无所建明即下有司责以无状别委辅臣举用才吏京东应诸旁郡悉可依此更张且须成绩乃议酬擢处置之宜俾先图上朝廷更为裁择官吏自无茍简足以肃清内郡震帖外夷臣愚不胜恳激之至【治平二年四月上时为侍御史】
　　上神宗论河北京东盗贼　　苏　轼
　　臣以庸才备员册府出守两郡皆东方要地私窃以为守法令治文书赴期防不足以报塞万一輙思东方之要务陛下之所宜知者得其一二草具以闻而陛下择焉臣前任宻州建言自古河北与中原离合常系社稷存亡而京东之地所以漕输河北缾竭则罍耻唇亡则齿寒而其民喜为盗贼为患最甚因为陛下画所以待盗贼之防及移守徐州览山川之形势察其风俗之所尚而考之于载籍然后又知徐州为南北之襟要而京东诸郡安危所寄也昔项羽入闗既灭咸阳而东归则都彭城夫以羽之雄略舍咸阳而取彭城则彭城之险固形便足以得志于诸侯者可知矣臣观其地三面被山独其西平川数百里西走梁宋使楚人开闗而延敌材官驺发突骑云従真若屋上建瓴水也地宜粟麦一熟而饱数嵗其城三面阻水楼堞之下以汴泗为池独其南可通车而戏马台在焉其髙十仞广袤百步若用武之世屯千人其上聚櫑木炮石战守之具以与城相表里而积三年粮于城中虽用十万人不易取也其民皆长大胆力絶人喜为剽掠小不适意则有飞扬跋扈之心非止为盗而已汉髙祖沛人也项羽宿迁人也刘裕彭城人也朱全忠砀山人也皆在今徐州数百里间其人以自负凶杰之气积以成俗魏太武以三十万人攻彭城不能下而王智兴以卒伍庸才恣睢于徐朝廷亦不能讨岂非以其地形便利人卒勇悍故耶州之东北七十余里即利国监自古为铁官商贾所聚其民富乐凡三十六冶冶尸皆大家藏镪巨万常为盗贼所窥而兵衞寡弱同于儿戏臣中夜以思即为寒心使剧贼致死者十余人白昼入市则守者皆弃而走耳地既产精铁而民皆善锻散冶户之财以啸召无赖则乌合之众数千人之仗可以一夕具也顺流南下辰发巳至而徐有不守之忧矣使不幸而贼有过人之才如吕布刘备之徒得徐而逞其志则京东之安危未可知也近者河北转运使奏乞禁止利国监铁不许入河北朝廷従之昔楚人亡弓不能忘楚孔子尤小之况天下一家东北二冶皆为国兴利而夺彼与此不已隘乎自铁不北行冶户皆有失业之忧诣臣诉者数矣臣欲因此以复冶戸为利国监之扞屏今三十六冶冶各百余人采鑛伐炭多饥寒亡命强力鸷忍之民也臣欲使冶户每冶各择其才力而忠谨者保任十人籍其名于官授以刀槊敎之击刺每月两衙集于知监之庭而阅试之藏其刃于官以待大盗不得役使犯者以违制论此冶户为盗所拟也久矣民皆知之使冶户出十人以自衞民所乐也而官又为除近日之禁使铁得北行则冶户皆悦而聴命奸猾破胆而不敢谋矣徐城虽险固而楼橹恶又城大而兵少缓急不可守今战兵千人耳臣欲乞移南京新招骑射两指挥于徐此故徐人也尝屯于徐营垒材石既具矣而迁于南京异时转运使分东西路畏馈饷之劳而移之西耳令两路为一其去来无所损益而足以为徐之重城下数里颇产精石无穷而奉化厢军见阙数百人臣愿募石工以足之聴不差出使此数百人常采石以甃城数年之后举为金汤之固要使利国监不可窥则徐无事徐无事则京东无虞矣沂州山谷重阻为逋逃渊薮盗贼每入徐州界中陛下若采臣言不以臣为不肖愿复三年守徐且得兼领沂州兵甲巡检公事必有以自效京东恶盗多出逃军逃军为盗民则望风畏之何也技精而法重也技精则难敌法重则致死其势然也自陛下置将官修军政事皆精鋭而不免于逃者臣尝考其所由葢自近嵗以来部送罪人配军等皆不使役人而使禁军军士当部送者受牒即行往反常不下十日道路之费非取息钱不能办百姓畏法不敢贷贷亦不可复得唯所部将校乃敢出息钱与之归而刻其粮赐以故上下相持军政不修博奕饮酒无所不至穷苦无聊则逃去为盗臣自至徐即取不系省钱百余千别储之当部送者量逺近裁取以三月刻纳不取其息将吏有敢贷息者痛以法治之然后严军政禁酒博今此朞年士皆饱暖练熟技艺等第为诸郡之冠陛下遣敕使按阅所具见也臣愿下其法诸郡推此行之则军政修而逃者寡亦去盗之一端也臣闻之汉相王嘉曰孝文时二千石长吏安官乐职上下相望莫有茍且之意其后稍稍变易公卿以上转相促急司部刺史发扬隂私吏或居官数月而退二千石益轻贱吏民慢易之知其易危小失意则有离畔之心前山阳亡徒苏令縦横吏士临难莫肯伏节死义者以守相威权素夺故也国家有急取办于二千石二千石尊重难危乃能使下以王嘉之言而考之于今郡守之威权可谓素夺矣上有监司伺其过下有吏民持其长短未及按问而差替之命已下矣欲督捕盗贼法外求一钱以使人且不可得盗贼凶人情重而法轻者守臣輙配流之则使所在法司覆按其状劾以失入惴惴如此何以得吏士死力而破奸人之党乎由此观之盗贼所以滋炽者以陛下守臣权太轻故也臣愿陛下稍重其权重责以大纲濶畧其小过凡京东多贼之郡自青郓以降如徐沂齐曹之皆遴择守臣聴法外处置强盗颇赐缗钱使得以布设耳目蓄养爪牙然缗钱多赐则难常少又不足于用臣以为毎郡可嵗别给一二百千使以醸酒凡使人缉捕盗贼得以酒予之敢以为他用者坐赃论赏格之外嵗得酒数百斛亦足以使人矣此又治盗之一术也然此皆其小者大者非臣之所当言欲黙而不言则又私自念遭值陛下英圣特达如此若有所不尽非忠臣之义故昧死复言之昔者以诗赋取士今陛下以经术用人名虽不同然皆以文词进耳考其所得多吴楚闽蜀之人至于京东西河北河东陜西五路葢自古豪杰之其人沈鸷勇悍可任以事然欲使治声律读经义以与吴楚闽蜀之人争得失于毫厘之间则彼有不仕而已故其得人常少夫惟忠孝礼义之士虽不得志不失为君子若徳不足而才有余者困于无门则无所不至矣故臣愿陛下特为五路之士别开仕进之门汉法郡县秀民推择为吏考行察亷以次迁补或至二千石入为公卿古者不専以文词取人故得士为多黄霸起于卒史薛宣奋于书佐朱邑选于啬夫邴吉出于狱吏其余名臣循吏由此而进者不可胜数唐自中业以后方镇皆列选校以掌牙兵时四方豪杰不能以科举自达者皆争为之往往积功以取旄钺虽老奸巨盗或出其中而名卿贤将如髙仙芝封常清李光弼来瑱李抱玉段秀实之流所得亦已多王者之用人如江河江河所趋百川赴之蛟龙生焉及其去而之他则鱼鳖无所还其体而鲵鳅为之制今世胥史牙校皆奴仆庸人者无他以陛下不用也今欲用胥史牙校而胥史行文书治刑狱钱谷其势不可废鞭挞鞭挞一行则豪杰不出于其间故凡士之刑者不可用而用者不可刑故臣愿陛下采唐之旧使五路监司郡守共选士人以补牙职皆取人才心力有足过人而不能従事于科举者禄之以今庸钱而课之镇税务督捕盗贼之类自公罪杖以下聴赎依将校法使长吏得荐其才者第其功伐书其嵗月使得出仕比任子而不以流外限其所至朝廷察其尤异者擢用数人则豪杰英伟之士渐出于此涂而奸猾之党可得而笼取也其条目委曲臣未敢尽言惟陛下留神省察昔晋武平吴之后诏天下罢军役州郡悉去武备唯山涛论其不可帝见之曰天下名言也而不能用及永寜之后盗贼蠭起郡国皆以无备不能制其言乃验今臣于无事之时屡以盗贼为言其私忧过计亦已甚矣陛下縦容之必为议者所笑使天下无事而臣获笑可也不然事至而图之则已晚矣干冒天威罪在不赦【元丰元年十月上时知徐州】
　　上神宗论京东盗贼　　　李　琮
　　臣伏见自来河北京东常苦盗贼而京东尤甚不独穿窬袪箧椎埋发冢之奸至有飞扬跋扈割据僣拟之志近者李逢徒党青徐妖贼皆在京东凶愚之民殆以成俗自昔大盗之发必有衅端今朝廷清明四方无虞而此等常有不轨之意者殆土地风气习俗使然不可不察也汉髙祖沛人项羽宿迁人刘裕彭城人黄巢宛朐人朱全忠砀山人其余歴代豪杰出于京东者何可胜数故凶愚之人常以此借口而其才力心胆实亦过人加以近年改更贡举条制扫除腐烂専取学术其良民善士既已改业而其朴鲁强悍难化之流抱其无用之书各懐不逞之意朝廷虽敕有司别立字号以收三路举人而此等自以世传朴学无由复践塲屋老死田里私出怨言幸灾伺隙臣每虑及此即为寒心扬雄有言御失其道则天下狙诈咸作敌而班固亦论剧孟郭解之流皆有絶异之姿而惜其不入于道徳茍放縦于末流是知人言善恶本无常性若御得其道则向之奸猾尽是忠良故许子将谓曹操曰子治朝之能臣乱世之奸雄使韩彭不遇汉髙与盗贼何异臣窃尝为朝廷计以谓穷其党而去之不如因其才而用之何者其党不可胜去而其才自有可用昔汉武尝遣綉衣直指督捕盗贼所至以军兴従事斩二千石以下可谓急矣而盗贼不为少衰者其党固不可尽也朝廷因其才而用之则盗贼自消而豪杰之士可得而使请以唐事眀之自天寳以后河北诸镇相继为乱虽宪宗英武亦不能平观其主帅皆卒伍庸才而能于六七十年间与朝廷相抗者徒以好乱乐祸之人背公死党之士相与出力而辅之也至穆宗之初刘总入朝而河北始平总知河北之乱权于此軰于是尽借军中宿将名豪如朱克融之流荐之于朝冀厚与爵位使北方之人羡慕向进革其乱心而宰相崔植杜元颖皆庸人无逺虑以为河北既平天下无事克融辈久留京师终不録用饥寒无告怨忿思乱防张靖赴镇遂遣还幽州而克融等作乱复失河朔今陛下鉴唐室既往之咎当收京东河北豪杰之心臣伏见近日沂州百姓程棐告获妖贼郭进等窃闻棐之弟岳乃是李逢之党配在桂州豪侠武健又过于棐京东州郡如岳者不可胜数此等弃而不用之即为贼用而不弃即捉贼其理甚明臣愿陛下精选青郓两帅京东西职司及徐沂兖单潍宻淄齐曹濮知州谕以此意使隂求部内豪猾之士或家富而多权谋或通知术数而晓兵或家富而好施如此之皆召而劝奬使以告捕自效籍其姓名以闻于朝所获盗贼量轻重酬赏若获真盗大奸随即録用若只是寻常刼贼即累其人数酬以一官使此軰歆艳其利以为进身之资但能拔擢数人则一路自然竞劝贡举之外别设此科则向之遗才皆为我用縦有奸雄啸聚亦自无徒但每州搜罗得一二十人即耳目徧地盗贼无容足之处矣歴观自古竒伟之士周处戴渊之流皆出于羣盗改恶修善不害为贤而况以捉贼出身有何不可若朝廷随才试用异日攘戎狄立功名未必不由此涂出也非陛下神圣英武不能决行此防臣虽非职事而受防至深有所见闻不敢瘖黙【元丰三年上时为淮南转运使时苏轼责黄州为琮代作】
　　上哲宗乞除盗贼重法　　范祖禹
　　臣闻昔季康子患盗问于孔子孔子对曰茍子之不欲虽赏之不窃季康子又问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃臣始读书葢尝疑之以为圣人之言主于教化而已行之未必有近效也及观太宗初即位与羣臣论止盗或请重法以禁之太宗哂之曰民之所以为盗者由赋役繁去奢省费轻徭薄赋选用廉吏使民衣食有余则自不为盗安用重法耶自是数年之后海内升平路不拾遗外户不闭商旅野宿焉臣观太宗之政如此乃始知圣人之言不欺后世行之必有近效也夫以区区之鲁国季康子为相孔子犹劝之以不欲所以止盗而况天子之为天下乎季康子鲁之执政尤不可以言杀当欲善而已而况天子之于天下乎自古重法以止盗者莫如五代之汉髙祖即位之年患四方盗贼无问赃多少皆抵死仍分命使者逐捕宰相苏逢吉草诏意云应盗贼其本家并四邻同保皆全族处斩众以为盗尤不可族况邻保乎逢吉固争不已但省去全族二字由是郓州捕盗使者张令柔杀平隂县十七村民其法可谓重矣然盗贼不为衰止至周太祖时窃盗赃满三匹者犹弃市太祖皇帝代虐以寛稍轻盗法累圣仁厚逓加减贷故窃盗遂无所刑然编敕所定盗赃尤重于律三倍岂可更増重乎臣伏见熈寜四年中书检正官奏请开封东明考城长垣等县京西滑州淮南宿州河北澶州京东应天府濮齐徐济单兖郓沂等州淮阳军别立盗贼重法其后又有他州奏请乞比东眀等处行重法者夫溥天之下谁非君民今独视此州县如夷貊之人自行法以来二十余年不闻盗贼衰止但闻其愈多耳古者开衣食之源立教化之官先之以节俭示之以纯朴有邪僻之民然后齐之以刑岂有不治其本専禁其末又重法之地皆举知县必择强健之吏奉法除盗视民如雠一切以击防为称职此岂平世所宜为乎臣愚欲乞悉除重法改重法地分为举知县地分夫天下县令不可不择独此诸县巳先举吏则不可废民多奸猾尤须良吏以治之选吏以养民不命吏以敌民也及今四方人情少安改峻法为平法庶可变恶俗为善俗止用常典足以禁奸惟陛下无以教化为不急无以峻法为足恃则民皆可使为善矣【元祐六年十二月上时为礼部侍郎】










　　宋名臣奏议巻一百四十四
　　钦定四库全书
　　宋名臣奏议巻一百四十五
　　宋　赵汝愚　编
　　总议门
　　总议一
　　上太宗论军国要机朝廷大体
　　田　锡
　　臣伏念自忝谏垣今巳周嵗无一言可禆时政无一善上答君恩盖以陛下文明无事可諌朝廷公共无事可言然尸禄旷官忧慙益切尽忠补过夙夜寜忘今辄以军国要机朝廷大体布在一防上达四聪伏乞陛下察而恕之容而用之臣所言军国要机者一朝廷大体者四今为陛下引谕而言之臣闻古先圣人牢笼天下弛张睿略舒巻人心使万人之心如一心四海之意如一意有若驭马又如铸金善驭者使之驰则驰使之止则止善铸者使之圆则圆使之方则方茍失其机又失其时则万人不一心四海不一意亦犹不善驭马不善铸金使之驰而不驰使之止而不止使之圆而不圆使之方而不方若是则危与乱虽未萌而不得不忧机与时虽未失而不得不惧故古人云居安思危又曰理不忘乱臣毎念有唐之末天下分离中原土疆不过千里自先帝恢张皇业开辟天下平吴取蜀易如破竹惟河东遗孽终不能平洎陛下一举取之功名光大世宗先帝所不及也然自河东破后圣驾囬旋诸军之心皆望赏赐四海之内亦俟霈恩岂谓陛下未覃赏防之恩未行防勲之礼经今二载所谓逾时今北方之戎不来朝贡幽州孤垒未复封疆臣以国家兵甲之强朝廷物力之盛灭戎人甚易取幽州不难然自古制御蕃戎但在示之以威徳示之以威者不穷兵黩武不劳人费财示之以徳者比之如犬羊容之若天地或来朝贡亦不阻其归懐或背驩盟亦不怒其侵叛臣伏虑陛下以幽州未取戎贼未平一旦又来扰边万乗复思再驾欲快圣意欲展睿谋虽举必成功动无遗筭然臣请陛下或展郊禋之礼或行封禅之仪因此赏河东之功因此示防勲之信人心懈怠者复恱军功劳苦者终酬帝泽滂沱物情通泰所谓陛下驾驭其意镕铸其心使之驰则驰使之止则止使之圆则圆使之方则方茍不以威信铸其心恩惠驭其意臣恐使之驰则止使之圆则方当是时陛下必念臣今日之言陛下必思臣今日之諌也此谓军国之要机一也又念交州未下战士无功春秋谓师老费财兵书曰顿兵挫锐臣闻圣人不务广于邉鄙唯务广于徳业武有七徳陛下何不广之天生四夷陛下何须収之必若圣徳日新皇风日逺逺夷自然入贡外域自然来降茍不来降又不入贡彼国自有灾疠彼人自罹凶荒尚书曰惟徳动天又曰四夷来王周易曰圣人先天而天弗违天且弗违况四夷乎臣尝读韩诗外传言成王之时越裳来贡九译而至周公问其所以来其人曰天无迅风疾雨海不扬波三年矣意者中国殆有圣人盍徃朝之昔太宗征辽魏徴苦諌及贞观太平之后天下州郡二百有六十羁縻之州有八百屯田置戍悉在外荒岂是一一加兵然后方来内附今陛下取交州何速况大国取交州谓之瘴海去者不习风土兵在彼中留滞颇乆愿陛下且罢斯役暂息南征交州未平不足损陛下功业交州既得不足光陛下威声臣但以师老费财为可虑顿兵挫锐为可惜盖征讨之役费用非轻皆生民苦力之财悉诸国所供之赋乞陛下惜轻费之用望陛下念征戍之劳此谓朝廷之大体一也臣尝读六典左右拾遗补阙掌供奉讽諌凡发令举事有不便于时不合于道者小则上封大则廷諌臣又读唐书见给事中得以封駮诏书封谓封还诏书而不行駮谓駮正诏书之所失又起居郎起居舍人得在天阶之下备书王者之言今来諌官寂无声影设使诏书有所失审制敇有不可行给事中不敢封还而不行不敢駮正其所失给諌既不敢违上防遗补又不敢贡直言其次起居郎起居舍人不得立轩陛之间不得纪言动之事使圣朝好事或有所遗而不闻致陛下徳音或有不知而不录加之御史不敢弹奏左右丞今尚阙员又中书舍人是陛下近臣司陛下诰命臣毎于起居日但见其随班而进拜舞而囬未尝见陛下召之与言未尝闻陛下访之以事臣虑其各有所见欲待问而方言各有所陈欲因便而方奏伏乞陛下或询访以事或宣召与言兾各尽其诚心求得观其噐业又今三馆之中虽有集贤院书籍而无集贤院职官虽有秘书省职官而无秘书省图籍臣伏读去年九月十一日所降制敕条贯百官仍于朝堂习仪又委宪司申举此则陛下思复古道大振朝纲臣唯见所习者仪未见所举者职如职业各举则威仪自严君有君之威仪臣有臣之礼法何患百官不整肃何患庻政不允厘臣乞今后给事中得以封駮诏书起居郎起居舍人得以纪录言动御史得以弹奏諌官得以抗言左右丞得以纠辖台司中书舍人得以祗膺顾问中书舍人得备问则皇猷日新左右丞得辖台司则风宪益整諌官抗言则陛下闻所未闻知所未知御史弹奏则百僚震悚一人尊严起居郎起居舍人得在左右则盛事无遗国史大备给事中得以封駮则诏敕无误出政事无错行此朝廷之大体二也今天下一家海内万里四方所凑辇下骈阗万货所归京师富盛军营马监无不髙严佛寺道宫悉皆壮丽陛下又新西苑复广御池池若汉之昆明苑若周之灵囿足以为陛下宴逰之所足以为圣朝宏大之规唯尚书省是前代所营公宇低隘南宫二十四司不在其间六尚书无本防诸郎官无宇至于九寺三监寄在内前廊下加以礼部无贡院试处非省垣毎年试举人权就武成王庙非太平职司之制度非清朝文物之规仪乞陛下俟西苑毕功御池罢役重新省寺用列职官此则朝廷之大体三也臣又毎于行路之次见有羁锢之囚荷以防枷不觉自骇不知其人所犯何罪又不知其囚复是何人臣谨按刑统准狱官令枷杻各有短长钳链各有轻重制度尺寸并有刑书未见以防为枷者也凡今州县欲笞一小罪絷一轻囚必详格文尽依典法奉国家所颁之律遵法寺所定之科以防为枷事出法外伏乞陛下厘革此法免伤皇风昔太宗因看明堂图见人五脏皆系于背圣慈恻隐免人徒刑况太平之时将刑措而不用至仁之主冝钦恤以居先此则朝廷之大体四也臣所言者要机乞陛下审而察之所举者大体乞陛下采而用之臣不任感恩思报激切屏营之至【太平兴国六年九月上时守左拾遗】
　　上太宗条奏事冝　　　　　田　锡
　　臣备位諌垣出官河朔虽励忠勤之节未伸謇谔之诚尸素自知傍徨益切何以分陛下忧勤之寄何以副朝廷委用之恩敢不夙夜有思涓埃欲效愿以刍荛之见上希英圣之知今陛下命以颁条委之理郡亲民之心无先于此茍若所理之郡事简狱空所亲之民风淳俗厚所谓莅民有术御下有能足以副朝廷任用之恩有以彰陛下忧勤之防然事有无从而得简狱有无因而乆空民风未致于淳和物俗未臻于富厚虽有莅民之术无得而施虽有御下之才无从而设况臣闇懦御下非才以臣愚防莅民无术但可言其乆恤其未安乆弊者昔近并门邻于敌境备边之费御防之兵二十余年民不遑息未安者今以北狄迩于塞垣屯兵御戎飞刍挽粟三十余郡民不甚丰筦货财网利太宻躬亲机务纶防稍频臣所谓网利太宻者酒麴之利但要増盈商税之利但求出剰或偶有出剰不询出剰之由或偶有亏欠必责亏欠之过逓年比扑只増加逓月较量不管欠折然国家军兵数广支用处多课利不得不如此征收筦防不得不如此比较穷尽取财之路莫甚于兹防通殖货之源未闻适变似不知止殊无定期今乞国家以闗市之征定常其数酒麴之利授以常规或偶有増加不更求出剰或偶有亏折即可令于出剰时补填且如州县征科农桑税赋年丰则未闻加纳嵗歉则许之倚征自然理得其中民知所措何以言之民生于利亦犹鱼生于水也民困于利又如水涸于鱼也愿更生于谠议别布新条当生民既庻之时是求理酌中之际天下幸甚海内幸甚臣所谓纶防稍频者臣尝读扬子法言曰圣人之道犹日中又尝覧太公六韬曰圣人之道犹龙首龙首谓髙视而逺听日中谓融明而烛幽是知君有居上之威仪臣有奉上之职业君道务简简则号令审而人易从臣道务勤勤则职业修而事无壅臣伏见陛下忧民太过视事太勤毎日早于崇徳殿受百僚之朝至日午于讲武殿视万几之事或进呈甲仗或拣阅军人或躬问缧囚或亲观战马自匦而进者或详其词理挝皷以闻者或询彼寃诬皆金口言词人人省问天心揆度一一区分有以见陛下劳万几之神自此见臣下亏事君之职况今四方无事多垒尽平何以劳陛下如此太勤何以使三公因此无愧盖陛下虑四聪或有所未达万几或有所未知文王之心遂干干而夕惕成汤之意贵孜孜于日新然陛下何不移此勤劳于求贤何不改此精专于选士諌官则寘之左右御史即委以纠弹给事中当材者许之封駮诏书起居郎有文者命之纪录言动百职如是各举其业千官如是各得其人则何忧事不允厘何虑民不受赐今有司指挥多以劄子取圣防官员注拟必湏引见听敕裁事若允当则既由宸事若未当则亦归睿断如此皆劳天听安用有司致陛下视事太勤忧民太过况宫阙乃尊严之地轩墀列清切之班可以延伫贤良询求理道岂冝使押来囚系或病患军人或虚词越诉之徒或侥幸希恩之軰引之便殿得面天顔陛下则随事指挥临时与夺其间有骤承顾问上惧天威或偶有敷陈稍惬圣防怯懦謇讷者口虽奏而未尽其心奸诈辨词者言虽当而未必有理陛下或赐之恩泽或寘以刑名然睿鉴周通出令固无于枉滥而帝庭清肃终朝岂称于喧嚣加以条理事冝或伤频并施行诏敇遂至稠重礼曰王言如丝其出如纶王言如纶其出如綍喻其以近及逺渐光大于万方以言训人可常行于百代简而且要人则易从繁而又难人则易犯书曰临下以简又曰御众以寛御众不以寛则获罪者多临下不以简则从令者少况帝王有常道禁令有常程施令贵乎必行设禁贵乎必止若令之无节奉而行之者必难禁之无时遵而止之者亦寡臣所谓网利太宻既如彼纶防稍频又如此愿陛下寛臣敢言之罪察而审之望陛下听臣敢諌之言择而行之臣复有未喻圣意之事三又有奏请可行之事二未喻者今内职诸司各有公廨禁林近侍各有本防中书是宰相职事之堂相府是陛下优贤之地今则于中书外庑置磨勘一司较朝臣功过之有无审州郡劳能之虚实睠言是职本属考功岂考功之职不修而磨勘之名互出殊非雅称深损大纲此臣所谓未喻圣意之事者一也其次御史台本不禁人今为系囚之所大理寺旧来置狱今为检格之司授人之职者本贵当材鞫狱以情者自然无滥或诸侯有大过或百姓有深寃乃命台官委为制使宪府之风规自别刑曹之按鞫无疑今则或挝皷闻天虚词诣阙多差殿直承防使为制勘使臣殊非理狱之才骤委鞫人之罪其间有未明推勘因致淹延或未晓刑章妄加深刻既临以制书之命寘乎缧绁之中上畏严威谁敢拒捍及当录问皆伏欵词虽罪致徒流必该申奏案既圆备即据施行岂无防于非辜岂无失于有罪亏陛下慈仁之防损朝廷钦恤之恩此臣所谓未喻圣意之事者二也臣毎读史书至于文集或匹妇有正亷之节野人有孝悌之风尚旌彼门闾或赐之粟帛将以励浇漓之俗亦以行风教之规修身者由此彰名尚义者因兹立节今国家官僚逺官不得般家父母云亡不得离任墨缞视事寜安孝子之心明诏未行深损圣人之教此臣所谓未喻圣意者三也昔汉文在位称为刑措嵗终断狱者三十此盖民安其业乃无咎于刑章物失其冝必自罹于天网是以圣人见一物失冝则必加恻隐知一夫失所则必动哀矜御一衣思天下女工之勤尝一膳思天下农夫之苦故尚书曰不敢侮鳏寡周易曰信及豚鱼豚鱼至防信犹能及鳏寡至贱侮不敢加有以见圣人用心无微不至圣人施惠无所不均今河朔数州衙前军将应宣命配来之者多江南两浙之人虽曽有敕文许令自便然各无去着犹系职名其间有不请衣粮只望差使设有得该请受多是折支时寒无衣日馁无食老小相聚冻饿贫穷羁旅无图咨嗟愁苦与其配之而无用孰若舍之而放归此乃可言者一也今国家封疆甚广州县至多令录阙员据资劳而迁授簿尉满任按嵗月以除移其间亷吏虽多抑亦贪夫不少贪者偶无彰露刑罚寜加防者未有升闻旌酬弗及言乎赏劝似未精详冝委诸州遍令申奏州有几县县有几员奏其善者则不善者自彰奏其防者则不廉者自显或就加奨饬或聊与转迁则防能者既有所归猥滥者寜无自愧扬清激浊实为致理之先易俗移风冝自亲民为始此臣谓可言者二也臣缕陈鄙见烦黩圣听臣不任惶恐战栗之至【太平兴国七年十二月上时以右补阙知相州入逓上此奏】
　　上真宗论军国大政五事　　王禹偁
　　臣伏覩陛下即位赦书云所冝开諌诤之路防茂异之材又奉御史台告报准诏命内外文武臣寮并许直言极諌此实陛下诞彰圣徳广达民情速致时雍追用古道之深防抑亦宗社无疆之休军民莫大之幸也臣虽无闻諌则有素先皇帝时初拜右正言直史馆即日进端拱箴一篇又上御戎十事防先朝采纳擢陞纶阁判大理寺时抗防论道安之罪执法雪徐铉之寃贬官商山咎实因此寻复召用叨尘諌垣又上李继迁便冝寝而不报俄忝内庭兼驳正亦尝改更宣命封还敕书虽无报于朝廷盖粗伸于职业伏遇陛下钦奉顾命惟懐永图嗣位之初赦书既如彼听政之后诏命又如此臣茍有所见隠而不言是上负先帝用人之心下孤明主求諌之意也伏以圣朝享国四十余年矣邉鄙未甚寜人心未甚泰求利不已设官太多今陛下治之惟新救之在速臣伏虑书生执言有奏于陛下以为三年无改于父之道可谓孝矣此不知古今异制家国殊涂者也假如帝尧既殂帝舜在位尧时有八元未进四凶未除舜乃流放举用善恶两分未闻后之人曰尧不及于舜也舜不孝于尧也伏惟陛下遏老生之常谈奋英主之独断则天下幸甚谨縁军国大政奏事五条傥稍动于圣心庻大开于言路其一曰谨邉防通盟好使辇运之民有所休息方今北有强敌西有继迁强敌虽不犯邉戍兵岂能减削继迁既未归命餽饷固难寝停闗辅之民倒垂尤甚臣愚以为陛下即位之初当顺人心冝敇疆吏致书外臣使达犬戎请寻旧好下诏赦继迁之罪复与夏台臣顷在翰林见继迁上表云乞取残破夏州以奉拓防氏祭祀先帝虽有批答只与鄜州节度縁继迁本是反侧之人岂肯束身归国所以诏命不行今陛下嗣统大振皇威亦恐继迁令人进奉因举前事彼必感恩此亦不战而屈人之师也如其不从则备御诛擒皆有方略且使天下百姓知陛下屈已而为人也或曰富国强兵不可示人以弱此乃夸虚名而忽大计者也二曰减冗兵并冗吏使山泽之饶稍流于下伏以干徳开寳以来国家之事臣所目覩当时东未得江浙漳泉南未得荆湖交广朝廷财赋可谓未丰然而击河东备北虏国用亦足兵威亦彊其义安在所蓄之兵锐而不众所用之将专而不疑故也自后尽取东南数国又平河东土地财赋可谓广矣而兵威不振国用转急其义安在所蓄之兵冗而不尽锐所用之将众而不自专故也今诚能简锐卒去冗兵而委之以将帅用恩威法令以驾驭之资以天下财赋而曰兵不振用不丰未之有也臣愚以为陛下冝经制兵赋如开寳中则可以髙枕而治矣至于引唐虞比三代者皆为空言臣所不敢臣又见开寳中设官至少何以騐之臣本鲁人占籍济上未及第时常记只有刺史一人李谦溥是也司户一员今司门员外郎孙贲是也近及一年朝廷别不除吏当时未尝阙事自后始有团练推官一员今枢宻直学士毕士安是也太平兴国中臣及第归乡有刺史陈延山通判阎暐副使阎彦逺判官李廷推官栁宣兵马监押沈继明监酒税等又増四员曹官之外更益司理问其租税减于曩日也问其人民逃于昔时也一州既尔天下可知冗吏耗于上冗兵耗于下此所以尽取山泽之利而不能足也夫山泽之利与民共之自汉以来取为国用不可弃也然亦不可尽也今人谓尽矣何以知之只如茶法从古无税唐元和中以用兵齐蔡宰相王涯始建税茶之法唐史称是嵗得钱四十万缗东师以济今则钱数百万矣民何以堪臣故曰减冗兵并冗吏使山泽之饶稍流于下者也其三曰艰难选举使入官不滥古者乡举里选为择人士君子行脩于家学推于众然后荐用登之于朝故从政而政和临民而民泰自三代渉两汉虽有沿革未尝有逺去此道者也隋唐已来始有科试得人之盛与古为侔然自唐初终太祖之世科试未尝不难矣毎嵗进士不过三十人经学不过五十人重以周髙祖之后外诸侯不得奏辟士大夫罕有资防故有终身不获一第没齿不获一官者先皇帝毓德王藩覩其如此临御之后不求偹以取人舍短从长防十得五在位将逾二纪登第亦近万人不无俊秀之才亦有容易而得如臣者容易中一人尔臣愚以为数百年之艰难故先帝济之以泛取二十载之霈泽陛下冝紏之以旧章伏望以举塲还有司如故事至于吏部铨择官材亦非帝王躬亲之事比来五品已下谓之防授官今则幕职州县而已京官虽有选限多不施行太祖已来便殿引见用为常例以至先朝调选之徒多求侥幸或以哀鸣泣涕便获超资或以捷给山呼便陞京秩吏部官只若备员既无耻格之风渐多阘茸之吏臣愚以为冝以吏部还有司依格注拟其四曰沙汰僧尼使疲民无耗夫古者唯有四民治民者士也故受养于农工以造噐用商以通货财皆不可阙也而兵不在其数盖周井田之法农即兵也有事则战无事则耕自秦以来以彊兵定天下故战士不服农业矣是四民之外又生一民而为五也所以农益困然而执干戈卫社稷理不可去也但使帝王之道不得与三代同风汉明之后佛法流入中国度人修寺歴代増加不蚕而衣不耕而食是五民之外又益一民而为六也故魏晋而下治道不及于两汉有唐大儒韩愈谏宪宗迎佛骨表云昔黄帝在位百年年一百一十嵗少昊在位八十年年百岁颛帝在位七十九年年九十八嵗帝喾在位七十年年百五嵗尧在位九十八年年百一十八嵗舜禹皆夀百余嵗当时未有佛也是知古圣人不事佛以求福古圣人必排佛以救民假使天下有僧万人毎日食米一升岁用绢一疋是至俭也而月有三千斛之费嵗有一万缣之耗何况五七万軰哉而又富僧钜髠穷极口腹一斋之食一袭之衣贫民百家未能供给此軰既不能治民又不能力战不造噐用不通货财而髙堂防宇丰衣饱食而已不曰民蠹其可得乎臣愚以为国家度人众矣造寺多矣计其费耗何啻亿万先朝不豫舍施又多佛若有灵岂不防福事佛无効断可知矣陛下深鉴前王精求理本亟冝沙汰以厚生民若以嗣位之初未欲惊骇此軰且可一二十载不令度人不许脩寺使自销铄渐而去之亦救弊之一端也其五曰亲大臣逺小人使忠良謇谔之士知进而不疑奸憸倾巧之徒知退而有惧夫君为元首臣为股肱言同体也得其人则勿疑非其人则不用凡今天下言帝王之盛者岂不曰尧舜之道具在方册尧之时百姓不亲五品不逊契作司徒敷五教蛮夷猾夏防贼奸宄咎繇作士明五刑伯夷典礼后夔典乐禹平水土益作虞官大哉尧之为君可谓委任责成而无疑矣或曰诚如是尧有何功德耶臣曰有知人任贤之徳尔虽然尧之道去世辽逺恐不可复臣以近事言之唯有唐之政可以损益而行焉臣读元和贤相裴垍传宪宗尝命垍铨品庻官垍奏曰天子择宰相宰相择诸司长官诸司长官自择寮属则上下不疑而政成矣以陛下之明择宰相数人犹时有非其人者况臣之不佞择数十人诸司长官常恐不逮若更令臣择庻官恐非致治之要当时识者以垍为知言伏望陛下逺取帝尧近鉴唐室既得宰相用而不疑使宰相择诸司长官诸司长官自取寮属则垂衣而治矣所谓忠良謇谔之士知进者也臣又闻古者刑人不在君侧语曰放郑声逺佞人又曰浸润之谮肤受之愬不行焉可谓明也已矣是以周文王左右无可结韈者言皆贤也夫小人之徒巧言令色先意承防事必害正心惟忌贤非圣帝明王不能深察臣又按旧制南班三品尚书方得登殿三班奉职卑贱可知或因遣使亦得陛殿惑乱天听防黩至尊无甚于此伏望陛下振举纪纲尊严视听在此时矣不可不思所谓奸憸倾巧之徒知退者也臣愚以为今日之所急在先议兵使众寡得其冝措置得其道然后议吏使清浊殊涂品流不杂然后难选举以塞其原禁僧尼以去其耗自然国用足而王道行矣今若不去冗兵并冗吏不难选举不禁僧尼纵欲减人民之赋寛山泽之利其可得乎伏惟陛下承二圣之贻谋鉴千古之治道明比日月几先神圣智所周不遗一物英断所及出于百王而又三事大臣受遗辅政岂容郎吏辄议国经盖以臣素被宠光常思报効有所贮蓄不敢缄藏臣又念诏书云言之而不用罪在朕躬求之而不言咎将谁执不胜大愿所以辄进狂瞽上干冕旒伏惟陛下践诏书之言则天下幸甚【至道三年四月肆赦五月诏御史台告谕内外文武羣臣自今人君有过时政或亏军事否臧民间利害并许直言极諌抗防以闻十八日禹偁以刑部郎中知扬州附逓上此奏即召还朝用其防以夏绥银宥静五州赐赵保吉且命复知制诰】
　　上真宗荅诏五事　　　　　陈彭年
　　臣准诏在朝文武百官举行转对在外羣臣各许上章奏事者此陛下思纳昌言以安庻彚之意也臣虽至愚切期塞诏伏惟明睿少赐裁察今之践明庭献封事者多述民间之常务殊非邦国之逺图臣之所言则异于是臣闻重华之世伯禹叙其九功太甲之朝伊尹陈其一德武王受命访洪范之九畴成王嗣兴制周官之六典咸同古道以资化源伏惟陛下嗣二圣之丕基御千龄之大统羣臣进用百姓阜安诚当焕发洪猷彰明盛徳増修制度剏立宪章变霸俗于累朝复王风于往古使九夷荷其惠泽万世仰其声名之日也夫事有虽小而可以建大功理有至近而可以为逺计者臣请言之其事有五一曰置谏官二曰择法吏三曰简格令四曰省吏员五曰行公举此五者实经世之要道致理之坦涂也臣请缕言之夫置谏诤之官开献替之路尧舜汤武所共然也何者以正直之臣忠信之士参立左右专奉箴规有事必言有阙必谏足以达四方之壅蔽资圣主之聪明今虽有諌官且无言责或出居外任或兼领余司常箝口以自安少危言而替否是同虚噐何补圣猷臣请依六典员数置谏议大夫司谏正言并选孤立无党忠直不欺言行相符名实相称者为之俱以才授不以叙迁使其常立明庭专居谏省入观朝政出听舆辞或作事失中或出令未当或选举无状或狱讼有寃小则上章大则廷诤然后圣主察其所言可者从之否者罢之嵗终以言事之多少为课最之髙卑忠谠尽规者甄升依阿固位者惩责自然人皆竭节政必无邪臣下不敢偷安朝廷得以震肃矣又人命所系在于法官官或非才人必无告古者按大狱议大刑虽本于法律亦辅以经义故释之定国之为廷尉则无寃人张汤赵禹之列九卿乃名酷吏国家重文学之选轻刑法之司故其属寮未得尽善用忠恕之道则为旷官徇刻深之文乃名奉法唯格律而是守岂经义之能详若是则囹圄何由空虚鈇钺何由偃息臣请今后廷尉官属或委所司谨加铨择不拘资叙唯擢才能使其理一成之刑务于平允用三尺之法志在哀矜无以爱憎舞文无以髙下希防自然民知耻格时洽和平又法令者国家之权衡生民之衘辔贵于简易恶乎滋章乆用则民知适从数变则人无所措近者陛下知制敕之频防惧条科之太繁旋轸圣谟特令删定既经歴之者皆是名臣则措置之间固皆合理而诏书颁下方及于逾年后敕施行又将于累百或删去者重为条贯或已有者吏亦申明无益宪章徒繁简牍且理遵画一则吏无以欺民令或频更则人得以弄法损益之际岂不明哉古人有言利不十不变法诚谓此也况先朝求理之心陛下继明之志诏令一出夷夏同欢纵少有阙文亦无妨大体岂烦改作一致多门臣请今后有上封言事请变格法者非有大益毋改旧章庻使号令愈明刑辟渐措又理世之端审官为本审官之道用贤为先不在具员但期得俊故曰官不必偹惟其人又曰省事不如省官今国家州郡至广官员太多无益公方空蠹国用使有才者莫尽其力不肖者得容其奸请以臣所亲经证其利害臣前任苏州通判日知州乔维岳疾病独臣与判官崔端任其事次夀州通判日知州乔维岳防亡支使甘鸿渐差出独臣与推官陆文伟同官此时区分狱讼决遣文书皆得及期亦无阙事即今苏州知州通判外有职事官三员夀州知州通判外有职事官四员官员既众事分益烦増将吏之衙参添簿书之壅滞又臣本州洵阳县计户一千一百有官三员汉隂县计主户六百有官二员率皆人户凋踈路岐荒僻词讼絶少租赋甚防徒使安闲固无勤绩臣毎见知郡推官军监判官并名初等职事然有名虽知郡而事并藩方额是军监而务多州府或当要道或在邉庭其间知郡则有推官而阙判官军监则有判官而无通判监当钱谷详断刑名凡所责成莫非繁剧然其请受少于判司劳役不均贤愚共见臣请特选明干朝臣与诸路转运使相度管内州县有公事简少官属过多处并量减省所省之俸依司理司法参军例添给初等职官是则冗长之处既以减员要用之官又各加俸自然官无虚设人皆竭诚创此新规益光至理又为邦之道莫切于求贤求贤之方莫先于公举然隄防不峻则滥进之路兴宪网稍严则明敭之典废期臻多士共振宏纲臣请依唐朝故事新授常参官朝谢日并进状举官自代各随所长具言其状或以文学或以吏能或以强明或以清白务在摭实不许饰词傥所谙知无避亲党既经御览即付宰司俟至年终具名条奏在外者委诸路转运使在京者委本司长官更详其能以騐所举如荐扬既数采听非虚即为量才各加进用其后或不修操行故凟彛章则举主依法科刑以惩谬举或政绩殊异课最有加则举主随事旌酬以褒进善赏罚既信清浊自明盖采羣议则人无以私有常规则众皆知劝清源正本其在于兹臣又伏见唐太宗常召公卿谘询理体羣臣多拘近俗莫有逺谋唯独魏徴请行王道太宗既从其议果致太平中华则外户不扄四夷则重译来贡艰难屡作而缔创益新岂非盛徳在人余庆及后所致欤国家功成理定逺肃迩安万彚宅心九夷拭目以陛下之圣徳跨越古先诚冝鄙晋魏而不谈小髙光而独出行清静神明之化恢仁义慈俭之风然后舞干羽以为甲兵画衣冠以为刑辟坐明堂而朝万国登岱岳而礼百神则天下之民无声而应海外之俗不召自来矣【咸平四年二月上时知全州】








　　宋名臣奏议巻一百四十五
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百四十六
　　宋　赵汝愚　编
　　总议门
　　总议二
　　上真宗论时政　　　　　　张知白
　　臣闻创王业期于无穷者必政事为基是以王业盛者其政事必经乆可取逺大可法然后速见治平之运窃以古今之言事者鲜不以防邉为急务故多举西北二隅攻守之事以献方略由是竒兵之谋纷然竞兴夫五行之中金为兵以五事配之则金为义兵之为用实不可去也乃知言弭兵者罪莫大焉夫戎狄者亦天地之一气耳其性贪暴恶生好杀与中国絶异是以史籍所载京师为阳而诸夏为隂盖取诸内外之义也夫阳主生物隂主杀物故知四夷扰邉不足异也在制之有道尔又和乐为阳愁苦为隂王者必先内和人心而后制四夷此崇阳抑隂之义也臣伏见去春大雪今夏暴雨稽洪范之书则系乎咎恶之文伏惟陛下自即大位日谨一日而复温厚恭肃祗畏勤俭讨论方防思广治道圣徳无缺则咎恶何从而起岂非政令之间有不便于天时者乎今夫春者发生之月也可生而不可杀也国家每嵗春夏将交之时禁止采捕是仁及鸟兽今建寅之月三元之始孟夏乃是正阳之月况正律所载有秋分已前不决死罪之制月令当春则曰无肆掠不可以隂政犯阳又曰冝行仁而不可以举义事及夏则曰挺重囚出轻系并无决死之文唐朝悉依此制若罪在十恶尤为巨蠹者则决不待时自唐氏失驭政事多隳今刑统内唯存晋天福七年敕立春立夏两日不决死罪盖以天福之间方为战国天下生灵犯罪戾抵滛刑者不可胜纪杀戮之刑仅无虚日故不可全避春夏盛徳之月止取其两日以代两季今天下毎嵗所决大辟至鲜一嵗之中凡有二十四气毎气各主十五日臣以为天下列郡毎嵗所决死罪虽不可禁春夏两季亦可以于立春立夏气至之时各禁十五日以应一孟之节全发生之阳气若罪在十恶决不待时者亦可改斩为绞以免流血之刑自余杂犯死罪者若有已断具狱可取半月外行决其邉防屯兵之地以军法从事者不在此限又按礼经季夏中气之后十五日不可以兴土功为土将用事气欲静也请诏天下毎嵗起季夏中气至立秋节半月内非邉陲防警捍敌浚城及修治隄防以御水害余并不得起创土功其整葺隳頺者不在此限臣又闻周礼六官其一曰秋官主刑又月令孟秋中气之后则命有司缮囹圄具桎梏断薄刑决小罪秋分则申严百刑斩杀必当无留有罪无或枉桡此并顺上天行肃杀之令也命使决狱多不拘于此时或在三春或当九夏虽勤恤庻狱虑有滞留其如未顺四时之令也欲望自今除盛夏仍旧防诏恤刑外毎嵗自孟秋中气之后秋分前遴选周行分道决狱如此则顺天行刑而又四方之风謡因之得以知列郡之纲条因之得以振且一嵗之中必顺令决狱与其行之于别季不若行之于此时又闻先王垂训重徳教而轻刑罚所以见王道盛也今法令之文大为时所推尚自中外由刑法而进者甚众虽有循良之吏亦改节而务刑名也然则刑法者治世之具而不可独任必参之以徳教然后可以言善治矣夫徳教之大莫若孝悌若舍此而欲使民从化是犹释舟檝而求济于无疆涯之津也故冝旌劝孝悌以厚风俗臣伏见朝廷明有诏命优恤孤穷无告之民令异其姓名别为一簿毎遇有科徭赋敛则令去重就轻蠲劳为逸斯则苏疲羸之一术也其如官吏鲜能奉行成制乡县之内因而别致惨舒若令佐尽得其人则孤穷无告之民皆得上簿不得其人则委之人吏责自乡胥徇私任情移易贫冨嗷嗷之民谁敢吐一言以伸诉必至于委弃沟壑是故将欲兴礼义先在舒民心将欲舒民心先在均贫富将欲均贫冨先在正簿书飬民之道郡踈而县亲故知百姓之长不可不精采择盖列郡之牧数至少而睿鉴可以周知宰序之任官至卑而朝廷难以徧察夫亲民之官防而不明者则失于驭下明而不防者则伤于徇私必待防明兼偹中和在躬者然后可用是故备其位者则多中乎选者弥少邦国至大也庻官至众也有人而致诸散地未可知也当其位而不使尽其心亦未可知也臣是以夙夜为国家思求人之术冝歴选周行经公举者而用之使先莅大邑试其政事朞年之间较其成绩茍能正其簿书均其户籍而孤穷之民得庇为上然后酬之以不次之恩臣又闻圣人居守文之运者将清化源在乎正儒术古之学者其书简而有限其道精而有益今之学者其书无涯其道非一是故学弥多性弥乱至于经史子集其帙殆万在于前者悉谓之古法在于编者悉谓之古书殊不知法有可法不可法也书有可传不可传也若尽使知之则可谓劳而少功博而寡要当年不能究其学累世不能穷其业今进士之科大为时所进用其选也殊其待也厚进士之学者经史子集也有司之取者诗赋防论也故就试者惧其题之不晓词之不明唯恐其学之不博记之不广是故五常六艺之意不遑探讨其所习泛滥而无着非徒不得专一又使害生其中何谓其然且羣书之中真伪相半乱圣人之微言者既多背大道之宗防者非一若使习而成功得不揉淳粹之性荡中正之气其为吏也安能分挈治柄使教令必行哉中庸曰率性之谓道脩道之谓教孔子曰性相近也习相逺也是知为儒不可不重其所习董仲舒曰春秋大一统者天地之常经古今之通谊今师异道人异论百家殊方指意不同是以上无以持一统法制数变下不知所守此仲舒议汉之失引春秋大一统之说言诸侯统于天子不得自专亦犹百家之说不得与圣教并进惧乎乱皇王之大道也今之世望汉之世其章句之学弥盛而异端之书又滋多乎数倍矣安可不定其成制哉况夫儒者之术不以广记隐奥为博学不以善攻竒巧为能文若使明行政令大立程式毎至命题考试不必使出于典籍外参以正史至于诸子之书必湏辅于经合于道者取之过此并斥而不用然后先防论后诗赋责治道之大体舍声病之小疵如是则使夫进士之流知其所习之书简而有限知其所学之文正而有要不施禁防而非圣人之书自委弃于世矣不加赏典而化成之文自兴行于世矣【咸平五年十一月上时为河阳节度判官上覧而嘉之召知白赴阙试舍人院除左正言】
　　上仁宗时务十一事　　　范仲淹
　　臣闻巧言者无犯而易进直言者有犯而难立然则直言之士千古谓之忠巧言之人千古谓之佞今臣勉思药石切犯雷霆不遵易进之涂而居难立之地者欲倾臣节以报国恩耻佞人之名慕忠臣之节感激而发万死无恨况臣之所言皆圣朝当行之事而未知行之者谅有以也圣人之心岂不至此盖当乎一日万几未暇余论大臣之心岂不至此盖惧乎上疑下谤未克果行臣请言之以发圣虑臣闻国之文章应于风化风化厚薄见乎文章是故观虞夏之书足以明帝王之道覧南朝之文足以知衰靡之化故圣人之理天下也文则救之以质质弊则救之以文质弊而不救则晦而不彰文弊而不救则华而将落前代之季不能自救以至于大乱乃有来者起而救之故文章之薄则为君子之忧风化之壊则为来者之资唯圣帝明王之相救在乎已不在乎人易曰穷则变变则通通则乆亦此之谓也伏望圣慈与大臣议文章之道师虞夏之风况我圣朝千载之防惜乎不追三代之髙而尚六朝之细然文章之列何代无人盖时之所尚何能独变大君有命孰不从风可敦谕词臣兴复古道更延博雅之士布于台阁以救斯文之薄而厚其风化也天下幸甚臣又闻圣人之有天下也文经之武纬之此二道者天下之大柄也昔诸侯暴武之时孔子曰爼豆之事则尝闻之圣人救之以文也及夹谷之防孔子则曰有文事者必有武备请设左右司马此圣人济之以武也文武之道相济而行不可斯须而去焉唐明皇之时太平日乆人不知战国不虑危大冦犯阙势如瓦觧此失武之备也经曰祸兮福所倚福兮祸所伏又曰防之于未乱圣人当福而知祸在治而防乱故善安身者在康寜之时不谓终无疾病于是有节宣方药之备焉安国者当太平之时不谓终无危乱于是有教化经略之备焉我国家文经武纬天下大定自真宗皇帝之初犹有旧将旧兵多经战阵四夷之患足以御防今天下休兵二十余载昔之战者今已老矣今之少者未知战争之事人不知战国不虑危岂圣人之意哉而况守在四夷不可不虑古来和好鲜克始终唐陆贽议云犬羊同狐防为心贪而多防狡而无耻威之不悟抚之不懐虽或时有盛衰大抵常为邉患属方靖中夏未遑外虞因其乞盟遂许结好加恩防礼有欲无违而乃邀求浸多飜覆不定托因细事啧有烦言猜矫多端其斯可騐此唐人之至论也今自京至邉并无闗险其或恩信不守衅端忽作戎马一纵信宿千里若邉少名将惧而不守或守而不战或战而无功再扣澶渊岂必寻好未知果有几将可代长城伏望圣慈鉴明皇之前辙察陆贽之谠议与大臣论武于朝以保天下先命大臣宻举忠义有谋之人授以方略委之邉任次命武臣宻举壮勇出羣之士试以武事迁其等差壮士防知必懐报效列于邉塞足备非常其或自谓无虞不欲生事轻长世之防茍一时之安邉患忽来人情大骇自古兵不得帅鱼肉无殊乃于仓卒战鬪之间防卒为将豺狼竞进真伪交驰此五代之前鉴也至于尘埃之间岂无壮士冝复唐之武举则英雄之軰愿在其中此圣人居安虑危之备备而无用国家之福也惟圣意详之臣又闻先王建官共理天下必以贤俊授任不以爵禄为恩故百僚师师各扬其职上不轻授下无冒进此设官之大端也我国家累圣求理而致太平大约纪纲法象唐室以臣观之冝法唐兴之时不冝法唐衰之后唐兴之时特开馆阁以待贤俊得学士十八人声满天下此文皇飬将相之材以论道经邦而成大化也暨至中兴往往得人唐衰之后此选不盛我朝崇尚馆阁目为清华相辅之材多由此选三馆清宻古谓登瀛近嵗迁出内庭逼居坊陌非唐所谓集仙之馆也又其间校雠之职或不由科第以恩而除限以嵗年渐至清显轻十八学士之选恐非文皇飬将相之材之意也伏望圣慈与大臣议其可否重为制度以法唐兴之时而延廊庙之器此国家之大美也又諌官御史耳目之司不讳之朝冝有赏劝自陛下临政以来未闻旌一諌贠赏一御史若言而无补是选之不精言而有补岂赏之不行徒使犯顔者危缄口者安以集药石为虚言以陈丝髪为供职三载之后进退雷同臣恐天下窃议朝廷言路未广忠臣未劝将令諌官御史之徒尸素于朝非国家之福也惟圣意详之又闻先王义重君臣赏延于世大勲之后立贤为嗣余子则以才自调不使混淆而后大防一隳頽波千载凡居近位岁进子孙簮盈门冠盖塞路贤与不肖例升京朝谓之赏延无乃太甚此必前代君危臣僣之际务相姑息因为典故以至于斯又百司之人本避乡役不逾数嵗例与出官莫非贪忍之徒絶异孝亷之举使亲民政其弊如何开此二途嵗取百数无所不有实累王风恐非任官惟贤之体也人避众怨不敢上言遂令仕路纷纭禄位填委文武官吏待阙逾年贪者益砺其爪牙防者悉困于寒饿徒于礼闱之内増其艰难壮士惜年数嵗一举廼相奔竞至有讼争而况脩辞者不求大才明经者不问大防师道既废文风益浇诏令虽繁何以戒劝士无防逊职此之由其源未澄欲波之清臣未之信也傥国家不思改作因循其弊官乱于上风壊于下非国家之福也傥为长乆之防则愿与大臣特新其议澄清此源不以谤议为嫌当以治乱为意此国家之福也惟圣意详之臣闻以徳服人天下欣戴以力服人天下怨望尧舜以徳则人爱君如父母秦以力则人视君如仇雠是故御天下者徳可凭而力不可恃也伏惟皇太后陛下皇帝陛下日崇圣徳以永服天下之心若夫敦好生之志推不忍之心薄于典刑厚于恻隐在物祝网于民泣辜常戒百官勿为苛酷示天下之慈也唯圣人能之耻珠玉之玩罢组绣之贡焚晋武之雉裘出文皇之宫人少度僧尼不兴土木示天下之俭也唯圣人能之鸡鸣而起孜孜听政毎有余暇则召大臣讲议文武访问艰难此皇王之勤也唯圣人勉之贵贱亲踈赏罚唯一有功者虽憎必赏有罪者虽爱必罚舍一心之私从万人之望示天下之公也惟圣人行之自古帝王与佞臣治天下天下必乱与忠臣治天下天下必安然则忠臣骨骾而易踈佞臣柔顺而易亲柔顺似忠多为美言骨骾似强多为直諌美言者得进则佞人满朝直諌者见踈则忠臣避世二者进退何以辨之但日闻美言则知佞人未去此国家之可忧也日闻直諌则知忠臣左右此国家之可喜也伏惟圣明不可不察自古王者外防夷狄内防奸邪夷狄侵国奸邪败徳国侵则害加黎庻徳败则祸起萧墙乃知奸邪之凶甚于夷狄之患伏惟圣明常好正直以杜奸邪此致理之本也臣又闻圣人宅九重之深镇万国之望以静制动以重为威如天之髙如地之深使人不得容易而议也昨覩銮驾顺动稍频恐非深居九重静镇万国之意况进奏院报于天下天下闻之恐损威重先朝以御宇日深功成天下廵幸之费尚或諌止今继明之始圣政方新冝加忧勤深防逸豫则人心大恱天道防康不比先帝功成之年未可轻为廵幸伏望圣慈再三详览毎有顺动必循典礼以服天下之望臣又闻人主纳逺大之谋乆而成王道纳浅末之议乆而成乱政方今圣人在上贤人在侧取舍之际岂有未至然而刑法之吏言丝髪之重轻钱谷之司举锱铢之利病则往往谓之急务响应而行或有言政教之源流议风俗之厚薄陈圣贤之事业论文武之得失则徃往谓之迂说废而不行岂朝廷薄逺大之谋好浅末之议哉伏望圣慈纳人之谋用人之议不以逺大为迂说不以浅末为急务则王道大成天下幸甚臣又闻圣人之至明也临万几之事而不敢独断圣人之至聪也纳羣臣之言而不敢偏听独断则千虑或失偏听则众心必离人心离则社稷危而不扶圣虑失则政教差而弥逺故设百官而不敢独断者惧一虑之失也开言路而不敢偏听者惧众心之离也今圣政方新动思公共委任两地出入万几万几之繁能无得失乃许羣臣上言以补其阙使上无防蔽下无壅塞有以见圣人之不独断也天下幸甚然而臣下上言宻陈得失未可尽以为实而亦当深究其冝或务窥人短长或欲希防上下动摇赏罚之柄离隔君臣之情似是而非言伪而辨虽圣鉴之下能无惑焉偶动宸无益王道似此宻奏之更望圣慈深加详鉴与大臣议论可否然后施行傥宻奏之言便以为实内降处分一面施行则才谮之人縁隙而进以讦为直以诈为忠使内外相疑政教不一非致理之本也古人有言曰为君难为臣不易者其在此乎伏惟圣明不可不察又自古亲近小臣率多纎佞恃国恩宠为人阶縁公议未行私请先至如此则人皆由径政有多门伏望圣慈深为防虑以存至公之道也臣曲陋之人本无精识览前王之得失究圣朝之取舍因敢罄而陈之伏望圣慈详择一二【天圣三年四月上时为大理寺丞】
　　上仁宗荅诏论时政　　　　庞　籍
　　臣幸辱班聨获当次对輙陈管见仰凟纩旒内揣狂愚当从震殛臣闻服忠义者皆懐爱君之意被惠养者咸蓄报恩之心故有委辂纳忠婴鳞陈諌义烈所激无故殒身而况生逢盛隆身事明圣丁宁诏防责其尽言非臣韬黙之秋实臣罄励之日也防惟皇帝陛下倚祖宗之淳熈承慈圣之保祐积德弥盛渉道日深罄天咸寜而自谓未乂在理必照而退托不明招尊骾臣虚受谠议不吝过举恩广日新此前王之所难而陛下之所易实九庙无疆之福四海永安之基也臣是敢竭至陋之识揣当今之冝可补圣治之万一者条之如左伏以推诚任人则布腹心而事上懐疑待下则显形迹以避嫌腹心布则下无隠情形迹显则义乖至理夫古今之事固有形近私而实公者祁奚内举其子而见褒前典亦有形近公而实私者王莽亲戮其息而终成大盗是故王者察臣之心而任之推已之诚而信之则内竭其公外宣其力矣是以唐虞之朝兴羣臣之逊而不为比周东汉之世立三互之法而无救衰弱故推诚之益如彼而懐疑之损若此谨按唐文皇之世或言魏元成阿党者按騐无状温彦博奏其不存形迹逺避嫌疑元成奏曰君臣上下同遵此路则邦之兴亡或未可知文皇矍然改容曰吾已悔之故贞观之治与三代同风又宪宗之时皇甫湜应制举防语切直王涯是其舅时为翰林学士任当覆防不以舅甥之嫌而收之为贵幸者所怒及贬涯虢州司马以湜之盛才而尚不免亲累故元和之政不至于太平此乃推诚懐疑之效也臣愚窃窥今日似懐疑而待下矣羣臣似皆存形迹以避嫌矣陛下疑羣臣之私也臣下必有挟私徇情以致陛下之疑者也臣又谓当考其状实退之罪之可也未闻任之而疑疑之而任也书曰任贤勿贰又曰疑谋勿成此之谓也而言事之臣知陛下之有疑也当以理道分判公私昭然不惑使朝廷推至诚广至公荡然无猜以至于大同也夫宓子贱古之一县令耳推诚于下而吏不忍欺况国家精择信臣置之左右茍推心任之自非囬邪奸佞孰不竭心仰醻倚属也安可谓推诚不可行于今乎臣窃度今之言事者皆迎揣上意指似是之事以成其疑是致上之益疑也则其意似欲陛下悉疑于下自取信于圣心以利其身也不然夫岂不知疑之害治也臣恐防疑不巳则上不知所信畏避不已则下无所推公公信两亏事将安决伏惟陛下至圣至明臣愿陛下推至诚广至公察情伪以臻太平之治臣又闻万几之务所应至众四海之大所揔至广必在乎立画一之法守不紊之条持其权纲擥其要命此帝王所以不劳而制天下也是故以一制众则多至而益整以繁应广则虽乆而必乱故曰法不一则朋党生若然则发号施令可得二三哉臣伏见去年十月十七日及二十七日宣传圣防令羣牧司借支带甲马二疋并随行草料与新差保州廵检都监杨懐愍本司为准大中祥符五年宣头节文今后应有臣寮及使臣脚下已有官马因差遣并不得乞借官马碍此条贯遂具劄子于十二月二日进呈得防祗令赐马一疋自备草料枢宻院出防宣头之次至三日又传圣防却令借带甲马二疋随行十七日内为一小事四防宣防三令借马二疋一令赐马一疋本司不知所从遂再具进呈当月十六日批防圣防云已赐与马其劄子更不行方敢依准宣头指挥且枢宻院是陛下枢宻发命之司也得防画依方防宣命于外颁行之次陛下又以传宣冲之以在京之司职连大臣则可以进呈更改若踈逺之地使何所依从夫一州之守一邑之宰若政令不一尚有受其弊者况一人之威天下之大茍命令二三安得不虑乎且号令如汗汗出而不返者也故曰安危在出令安危所系得不谨乎蜀相诸葛亮有云宫中府中皆为一体陟罚臧否不冝异同此实先代名臣之言也矧今寰防之大咸遵一轨岂冝号令之发自啓多门万一处置大事亦如此比恐致不虞以成后悔此遂事既往诚不当言臣愿陛下谨号令于此后耳臣又闻守文之体必遵于制度御下之方在谨于宪法制度定则贵不敢骄盈贱不敢逾越宪法正则寛不舍有罪猛不及无辜释此二者虽尧舜不能治天下也唐文宗尝言为国之道致治甚难宰相李石对曰朝廷法令行则易此要言妙道也故法行则君主重法废则朝廷轻轻重之理安危之机乎夫祖宗垂宪轨迹具在固不可改也所可改者请以医者喻之夫药所以攻疾也若疾证已移不应但守故药必更方易剂随其所移而攻之则疾应而痊矣法所以塞奸也若奸源已迁不应但守旧法必更条易科随其所迁而塞之则奸息而政明矣其不可改者亦请以医者喻之夫三部之脉四时之气五药之性针灸之法更歴古今孰可变改也若制度之设尊君卑臣同文一轨防逾僭塞侥幸虽前王后帝亦不可改易也凡人见法令之有改者遂谓制度之皆可易也此世之所以多违越之人也防惟国家以圣继圣典章开具垂之无穷自中书枢宻院下至百司政教所行皆有成宪守而勿失可致治平况祥符中敕文应臣僚上殿奏事不得批依奏并批送合属中书枢宻院等处以先帝睿明升平在运小大之政无不洞晓尚不欲便行依可而必令有司奏覆者盖恐破改旧制开啓幸门故也抑又先帝之深意不独自守法度而已诚欲垂之训典兾陛下遵之也臣伏见顷来传宣内防嵗有増多夫求丐之人若事合旧典理非所创则虽下有司不忧不行其背违定制创起新例者下于有司必碍法而不可行故须求传宣内防期于必遂是则因一传防废一制度传防不已嵗月寖深臣恐制度存者无几制度削则纪纲壊纪纲壊则上下之分何所检局此臣所以日夜为朝廷惜之也臣愿陛下事无大小皆送有司覆奏则事机必当而典制常存矣然帝王行法必从近始使左右贵戚畏而不犯犯而不舍则天下孰敢轻重哉夫左右之臣贵宻之戚出入禁闼绸缪宠遇凡常之见所望惟恩望恩不已骄怨渐积诸葛亮所谓宠之以位位极则贱顺之以恩恩竭则慢夫有贱位之心继以慢恩之意未有不猖蹶逾检纵肆无惮者矣过恶既盈然后寘之文法此前代之亡身覆族者皆由骄之太过制之不早故也所谓将欲福之适足祸之不若以义而断其恩以法而制其渐知有过不舍则大过不生矣知无故不赏则侥望自息矣诸葛亮所谓威之以法法行则知恩限之以爵爵加则知荣是也使其操履自守常有惧祸之心宠渥所被必懐感恩之意永保元吉与国同休岂非王者待左右亲戚之至仁乎孰若养成痈疽使至决溃也臣顷为开封府兵曹参军伏见王世融因殴本府客司军将仇保法当赎铜特勑勒任且仇保京府一走吏耳世融贵戚之子也陛下责其横恣越法停官此实国家用法之至当而保全戚里之深心也若陛下制驭左右贵戚皆如世融则何患法不行而人不畏乎况此数年事耳固未忘于圣心近闻作坊料物库监官连宫掖之戚侵盗官物事发而逃三司案捕之次防防不令穷究此非臣本职得自风传万一有之未为美事陛下何不使推穷其事付之于法俟其知过后或因赦文稍加收叙或以衣食豢养不使任职若因而悛改是陛下再造其身也此乃公法不屈私恩亦隆臣切惑圣断异于曩时也计过则此重而彼轻也论属则彼亲而此踈也议罪则彼加法而此贷刑也臣恐中外有或效之者防之以法是同罪异罚矣因而寛之是法宪废矣昔汉武时隆虑公主病因以金千斤钱千万为子昭平君豫赎死罪上许之隆虑公主卒昭平君骄醉杀人廷尉请论武帝曰法令者先帝所造也用弟故而诬先帝之法吾何面目入髙庙乎又下负万民乃可其奏哀不能自止且隆虑帝妹也昭平帝婿也复已许其赎死而终不贷贳者盖食言之媿小而废法之失大也故臣愿陛下谨法制以齐中外也谨览诏文云规朕躬之过失臣伏惟陛下体仁圣之姿躬孝睦之徳鉴照古昔包举艺文屏絶防畋不迩声乐奨用忠直斥逺佞邪此天下家晓而户知矣然日月不能无薄食之过唐尧不能无哲惠之难故懐多福者小心累大徳者细行臣是敢竭愚虑塞明诏又云陈宰政之阙遗伏以执政之本在内铨择庻官在外安集百姓今官吏非其人而旷弛之政渐盛考课不得其实而升黜之典或滥夫官吏之体奉公束手以为要胥史之性舞文规利以为资官吏不严则胥史纵胥史纵则法令壊法令壊则民受此必然之理也夫欲外律郡国当先自京师故曰京邑翼翼四方是则今京任之官以寛纵法制为大体以姑息胥史为美名此已相沿积习矣或有以公防下者则羣胥百计而动摇之诚能动揺则来者为戒虽有公心干略安敢施为乎伏见祥符县令检下稍峻羣胥相率逃去寻而罢其县事是动摇之计行矣况近年来任京职者多狥其私便罕责于才实按局废弛蠧弊増深而今之奉公稍矫前失朝廷不责狡胥之隂计而戒官吏之峻整臣恐自此孰敢尽公操法束缚羣下乎百司观之孰不效之乎百司之胥既效之而危其上百司之官亦戒之而纵其下上危下纵乆而风成此为胥史谋则得矣为公家谋何有哉使四方闻之莫可则矣臣愿朝廷速变此风无使成俗要在择人而任责之行法无听羣党动揺之也又考课之制偹存令典景行功罪不容隠私今内外之官虽有课歴率无实状盖由刺举之官或昧于察防或狥于私曲推劳举过多失公实意有发擿则果桃成赃情在容掩则吞舟漏网考课之司但据课歴以入升殿之科无縁察其真伪夫刚正之吏彊猾所以为仇则孤立而多患贪黩之夫奸智足以自卫则有党而寡祸故有干亷在公而偶罹文法者考司即为有过而防殿之典行矣诛剥害民而赃状不露者考司即为无瑕而升赏之恩及矣如此则防之或在非辜既无以戒恶赏之或在有罪又无以观能实由任选之道不精阿纵之法不严察举之官不惧故也臣愿朝廷立严制去弊风此乃铨择之阙也又国之用度节俭为先节俭行于上则府库实于内虽逢灾沴之数水旱之困上有赈救之备则民无流亡之悲今财赋益屈而土木之功不息浮冗之费日増储蓄寡备而荒沴之民屡困赒恤之恩不时此辅臣固当苦言陈諌罢土木削浮冗以存济之此乃安集之阙也傥陛下不轻小臣之言曲加裁择诚能察情伪审号令谨法制然后责辅臣之公正者推择天下才行而任之嫌疑之私既去至公之风自行名实不乱赏罚必当官曹严整纪纲振张则诏防所谓囬邪朋比阿私恣横请托贪残冝自息矣止土木之功去浮冗之费则失业之民有以济矣臣闻明王圣主好闻其过忠臣孝子言无隠情至于讳有司悼后害皆非人臣之节也敢效百虑兾补万分幸当责言之辰罔避论输之律实祈英睿照其悃诚【天圣七年四月上时为羣牧判官】








　　宋名臣奏议巻一百四十六
　　钦定四库全书
　　宋名臣奏议巻一百四十七
　　宋　赵汝愚　编
  </div>
  <div class="pagination">
   <a href="宋名臣奏议_page63.html">
    上一页
   </a>
   <span>
    ...
   </span>
   <a href="宋名臣奏议_page59.html">
    59
   </a>
   <a href="宋名臣奏议_page60.html">
    60
   </a>
   <a href="宋名臣奏议_page61.html">
    61
   </a>
   <a href="宋名臣奏议_page62.html">
    62
   </a>
   <a href="宋名臣奏议_page63.html">
    63
   </a>
   <span class="current-page">
    64
   </span>
   <a href="宋名臣奏议_page65.html">
    65
   </a>
   <a href="宋名臣奏议_page66.html">
    66
   </a>
   <a href="宋名臣奏议_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
