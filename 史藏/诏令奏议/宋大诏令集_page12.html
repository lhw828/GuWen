<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 12 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 12 页/共 78 页</h1>
    <div class="content">
●　　宋大诏令集卷第二 

　　帝统二 

　　改元 

　　改太平兴国元年赦天下见禁例开宝九年十二月 

　　门下。朕猥以眇躬。嗣守鸿业。托于人上。奄宅域中。继先朝不拔之基。副率土乐推之意。神器大宝。既负荷以维艰。薄冰深渊。寔怵惕而为惧。自登宸极。再易朔辰。躬亲虽览于万几。德泽未周于四海。而中外胥悦。遐迩谧宁。顾寡昧以何堪。赖宗社而垂祐。今者千官在列。万国来庭。被衮冕以临朝。顺乾坤而布政。改元更号。举前古之旧章。荡秽涤瑕。洽普天之大庆。可大赦天下。改开宝九年为太平兴国元年。云云于戏。为君之道。无先于克俭克勤。致理之由。必赖于同心同德。矧惟眇质。初嗣宝图。敢忘驭朽之怀。庶致垂衣之化。允资卿士。共竭谋猷。沃心造膝者。无恡谠言。求瘼班条者。勉扬善政。百职各思于振举。兆民俾乐于和平。同施翊赞之劳。永保延鸿之祚。布告天下。咸使闻知。 

　　改淳化元年降京畿流罪以下德音端拱三年正月 

　　门下。朕受天明命。司牧黎元。荷上帝之丕休。奉祖宗之洪绪。顾惟凉德。弗敢遑宁。寰区幸致于和平。稼穑屡观于丰稔。诞膺神眷。敷布邦家。爰念去秋。颇闻愆亢。虑将成于灾沴。固深轸于忧劳。名山大川。亟令精祷。撤悬减膳。勉自励修。精诚上通。灵应犹响。雨如膏而润物。雪盈尺以呈祥。慰三农望岁之心。见百谷用成之象。庆兹元感。思举旧章。是用列羽卫于彤庭。俨衣冠于著位。因斯献岁。取象阳春。御正殿以受朝。出纶言而示众。宜改纪元之号。仍覃及物之恩。可改端拱三年为淳化元年。云云于戏。圣人立言。既以慈俭为宝。王者之道。必先兢慎为心。永为稽古之文。爰布顺时之令。凡尔中外。当体朕怀。 

　　改至道元年在京降流罪以下德音正月戊申朔 

　　朕以眇躬。缵承丕构。托于兆民之上。二十载于兹矣。夙兴夜寐。罔敢荒宁。未尝发一念不先于黎元。举一事不先于政教。庶脩人纪。用答天工。近岁以来。荐逢灾厉。蜀主暴兴于狂孽。齐民颇匮于仓箱。予心浩然。罔知攸济。是用侧身思道。期洽隆平。弥增宵旰之忧。果获昊穹之祐。妖氛渐弭。禾稼咸登。对越上元。载深祇惕。当惟新于大政。冀永保于鸿猷。发号改元。与民更始。宜改淳化六年为至道元年。云云于戏。钦若昊天。诞革纪年之号。霈兹德泽。爰敷作解之恩。曲赦上京。式遵旧典。凡尔黎庶。当体朕怀。 

　　改咸平元年诏 

　　朕诞受皇图。缵承茂烈。深惟抑畏。岂敢遑宁。岁阜民康。迩安远肃。承上穹之眷命。宅大宝以踰年。四序履端。万物资始。式遵古义。俾易新元。可改至道四年为咸平元年。 

　　改景德元年赦天下制 

　　门下。我国家皇天眷命。四海归仁。太祖以神武定寰中。肇基王业。太宗以睿文化天下。光阐鸿图。朕以眇躬。肆承丕构。荷二圣之余庆。为万邦之所尊。夙夜忧勤。不遑宁处。四时迁易。七载于兹。何尝不寤寐贤良。焦劳疲瘵。亲临庶政。期及小康。志在日新。愿从人欲。时惟献岁。气正阳春。诸方之贡物充庭。蕃国之酋豪在列。仗卫森肃。金石成音。是宜景慕前修。昭宣令典。稽于古训。顺彼发生。覃作解之宽恩。建纪元之新号。与民更始。保国隆平。可大赦天下。改咸平七年为景德元年。云云于戏。君人者不患无才。患于蔽固。事君者不患无位。患于诡随。朕清涤化源。励精君体。庶令圆首方足。渐革于浇风。四夷八蛮。永通于和气。更赖左右辅弼。中外勋臣。同坚赤心。助成深德。诞告遐迩。明知朕怀。 

　　改大中祥符元年赦正月戊辰 

　　朕钦承命历。思惠黎元。抚御万邦。忧勤一纪。何尝不顺考古道。钦怀永图。严祀事以奉神祇。洁至诚而享宗庙。政刑是恤。茂育于群生。恩信所加。同跻于寿域。罔敢自逸。期臻太和。荷上帝之眷怀。启灵心而降鉴。烛祥辉于寝殿。神告先期。肃清醮于斋坛。天垂宝箓。祇膺景贶。躬受丹书。所期纯嘏以及人。岂止殊禧而在己。载窥秘检。诞锡元符。清净为宗。浚发爱民之旨。延洪储祉。远踰卜世之期。嘉应非常。惕然增惧。且详观载籍。眇觌前闻。圣若羲黄。八卦演连山之象。功齐舜禹。九畴浮出洛之文。何凉德之感通。偕昔王之盛美。是用时均庆赐。仰答高明。虔增锡瑞之名。用易纪年之号。式均大赉。普洽洪休。可大赦天下。改景德五年为大中祥符元年。云云于戏。庞鸿之庆。荷天意以弥彰。寅畏之心。岂予衷之敢怠。更赖文武列辟。中外荩臣。益竭乃诚。以辅台德。同底于道。不其祎欤。 

　　改天禧元年诏大中祥符九年十一月乙卯 

　　朕奄受元符。克绍骏命。示以延洪之旨。诲其清净之方。爰建号以纪年。用垂鸿而流庆。登封乔岳。禋瘗隆脽。荐锡蕃禧。弥思昭报。是用率寰区之臣庶。崇霄极之尊称。属献岁方初。涓日惟吉。诣真居而钦洁。奉恭册以陈仪。将刊荐信之辞。式举建元之典。归尊之礼。庶协于惟新。诞告之文。特申于先甲。来年正月一日宜改元为天禧。布告遐迩。当体朕意。 

　　改乾兴元年制正月辛未 

　　朕祇荷庆灵。嗣守鸿业。惧涉道之多昧。念守文之惟艰。未明求衣。既吴忘食。兢兢业业。靡敢怠荒。而天地储休。宗社垂祐。嘉生屡降。庶政斯和。民俗阜康。边陲清谧。兴言致此。益用愧怀。属岁律之肇新。庆春祺之纷委。式建纪年之号。伫申及物之恩。宜自正月一日改天禧六年为乾兴元年。重念类甲荐诚。尚赊于亚岁。先庚施令。俾告于明庭。其今年冬南郊恩泽并移就二月一日。庶兹惠渥。亟洽群伦。其覃庆赏赉。悉用南郊例。至日御正阳门宣制。有司具仪注以闻。 

　　改天圣元年诏正月丙寅朔 

　　王者继圣子民。握图御宇。必因岁始。以正天端。肆予冲人。获嗣丕构。兢兢业业。罔敢怠荒。而穹昊眷怀。宗社垂祐。四气调豫。百谷顺蕃。政刑交修。夷夏胥悦。顾惭凉德。享是洪休。属万汇发春。三朝协序。思与民而更始。宜建号以纪元。其改乾兴二年为天圣元年。 

　　灾伤改景祐元年御扎明道二年十二月丁巳 

　　朕钦膺骏命。临御中区。守三代之成基。为群黎之司牧。四隅底定。一纪于兹。乃至图任忠良。博询谠直。罔敢暇逸。务致隆平。自明道之建元。逮作噩之居岁。祲灾荐起。暵潦相仍。人多疠疫之伤。稼有虫螟之害。亦尝去溢美之号。损兼膳之珍。宵旰不遑。但虞于阙政。牲币靡爱。遍祷于群神。然而丰泽尚＜僣日心＞。和气犹郁。物价腾涌。编氓阻饥。常赋既蠲。廪粟皆振。岂恻隐之心弗至。致休若之应未臻。侧身内思。其咎安在。且夫阴阳之道难测。变则能通。天地之戒甚明。顺则成福。消救之言斯在。向应之报可期。惟上春首祚之辰。及万物向荣之始。用举授时之典。载更纪岁之名。祇若灵心。庶迎丕贶。式报惟新之令。先申诞告之文。宜改明道三年为景祐元年。咨尔庶邦。当体予意。 

　　改康定元年及尊号去宝元二字诏二月甲辰 

　　朕绍膺骏命。统御庶邦。祇迪先猷。甫浃九闰。何尝不稽探前载。询纳迩言。克念永图之安。聿求小毖之助。靡敢暇逸。汔臻治康。而近岁以来。眚异间作。霄躔示象。星舍舛期。天戒靡私。史占攸著。企汤乙在予之诰。慕周王侧身之思。屡省寔勤。厥咎非远。虽彻盛食之品。躬怀旰朝之忧。恐未足导迎至和。消伏众变。是用推策正本。协纪求中。庶回灵鉴之孚。式新瑞历之授。宜改宝元三年为康定元年。重念向徇群请。加荐徽名。因以建年之元。冠于丕称之上。特从损挹。益务兢修。自今上表尊号。勿复称宝元二字。尚虑政体或疵。言路犹壅。嘉与内外臣庶。参图阙遗。其悉上封。以辅不逮。 

　　雨灾赦天下改皇祐元年制庆历 

　　朕执象御民。稽古布度。顾幅员之至广。常临履以自持。莫不顺人之心。奉天之道。虑一物之失所。期庶政之惟和。稼穑虽登。或未臻于丰稔。兵戈载戢。尚靡格于偃销。惕惕居怀。兢兢在念。惟兹黔庶。仅底乐康。而自春夏之交。霖雨作沴。伤暴禾麦。漂溢堤防。河朔之民。尤罹毙苦。粒食罄阙。庐室荡空。流离乡邦。携挈老幼。十室而九。自秋徂冬。嗷嗷道涂。沟壑为虑。愍其失业。弥甚纳隍。当原究其由来。冀消弭于灾变。宜均霈泽。以召善祥。仍更纪岁之元。用冀自天之祐。宜改庆历九年为皇祐元年。云云于戏。侧身修德。于政治以为先。作善降祥。庶凶灾之可伏。 

　　日食正阳改皇祐六年为至和元年德音三月庚辰 

　　门下。朕以寡闇。守兹盈成。缅念为君之难。深惟置器之重。罔敢怠忽。思致治平。而王泽未孚。治道多阙。皇天降谴。太史上言。豫陈薄蚀之灾。近在正阳之朔。经典所忌。阴慝是嫌。寻灾异之攸兴。缘政教之所起。永思厥咎。在予一人。德不能绥。理有未烛。赏罚失序。听纳不明。庶政未协于中。众冤或壅于下。有违万物之性。以累三光之明。上穹动感。阳精示变。此皆彰朕过失。警予省修。畏天之威。栗栗危惧。若将陨于深谷。兹用惕于夙宵。庶几减损之诚。或蒙降监之眷。是用改避正寝。却去常珍。俾更元历之名。冀召太和之气。仍敷惠泽。益霈眚恩。庶达眇冲之心。更回亿兆之祐。宜改皇祐六年为至和元年以四月一日为始。应天下罪人云云于戏。恐惧乎未睹。抑畏于未然。庶竭夤恭。或致消复。咨尔有众。咸体朕怀。 

　　改治平元年制 

　　朕以鲜躬。获承鸿绪。涉道犹浅。烛理弗明。大惧菲冲。罔克负荷。深惟抑畏。曷敢荒宁。然而仰凭社稷之灵。俯赖股肱之助。先帝至德遗惠。结于人心。列圣重光流泽。长于世祚。所以自亲庶政。甫涉逾年。中外乂宁。风雨时若。惟春秋之正始。盖历代之通规。献岁发春。方临于吉旦。开元易纪。祇率于旧章。宜改嘉祐九年为治平元年。 

　　改熙宁元年诏 

　　朕膺凭几之遗音。遵覆盂之定业。默思至道。祇述先猷。白云未远于遗弓。驹景俄迁于过隙。属穷阴之毕岁。肇苍德以建正。乃眷时雍。是更岁纪。混齐六合。敢期尽入于甄陶。鼓舞万民。将以一新其耳目。正月一日改治平五年为熙宁元年。 

　　改元丰元年诏熙宁十年十二月壬午 

　　朕奉承圣绪。一纪于兹。兢兢业业。罔敢暇逸。赖天之祐。年谷顺成。其因来岁之正。以新元统之号。式循典旧。对越神休。宜自明年正月朔旦改为元丰元年。 

　　改元祐元年御札元祐元年正月庚寅朔 

　　朕绍承大统。遹骏燕谋。于乎皇王。永世克孝。维予小子。未堪多难。业业兢兢。夙夜钦止。尚赖亲慈拥佑。神保贶临。百谷顺成。方内安乂。永惟春秋正始之义。深见天人相与之符。即位逾年。改元布政。以仆属景命。以作新斯民。顾惟守成。敢忘继序。宜自正月一日改元丰九年为元祐元年。 

　　改绍圣元年御札元祐九年四月癸丑 

　　朕荷皇穹之眷命。守列圣之丕基。十年于兹。四海用乂。日听外朝之治。躬勤万务之几。眇若涉渊。未知所济。顾念祗承上帝。诞保受命。惟骏惠于先猷。以缵隆于下武。乃稽仁祖之成宪。思大文考之烈光。其因盛夏之辰。载新元统之号。庶导迎于景贶。用敷锡于群黎。宜改元祐九年为绍圣元年。布告多方。咸体朕意。 

　　改元符元年诏绍圣五年五月丙寅 

　　朕统承圣绪。绍述先猷。克享天心。屡蒙嘉贶。甘露荐降。灵光属天。申赐无疆。神玺自出。顾德菲薄。荷帝博临。敕命之几。惟圣时宪。严恭寅畏。惧不克胜。思答神休。以协瑞应。其易统年之号。用昭受命之符。宜自绍圣五年六月朔改为元符元年。 

　　改建中靖国元年御札元符三年十一月甲子 

　　朕丕承祖宗。奉若天命。思建皇极。嘉靖庶邦。盖尝端好恶以示人。本中和而立政。日慎一日。期月于兹。稽历数在躬之文。念春秋谨始之义。肇新元统。国有典常。是遵踰岁之期。以易纪年之号。岂惟昭示朕志。永绥斯民。庶几仰协灵心。导迎景福。宜自来年正月一日改为建中靖国元年。布告多方。咸体朕意。故兹札示。想宜知悉。 

　　改大观元年赦崇宁五年十二月三十日 

　　门下。朕膺盈成之基。式顾諟之训。奉承大业。抚宁四方。若涉渊水。罔敢豫怠。永惟继志之重。深念守文之艰。□□忽揽万微。缉熙百度。勤于政、庶以图天下之佚。俭于家、庶以资天下之丰。昭恩信以怀戎。敦廉耻以励俗。迺正律度。迺宾贤能。八年于兹。海内绥靖。兵革不试。囹圄屡空。边陲妥安。年谷丰稔。乾端垂象。日当交而不亏。坤厚荐珍。禾与芝而并秀。顾岂眇躬之克享。寔赖昊穹之博临。嘉与群黎。导迎景贶。是用因三朝之庆会。顺一气之发生。易冠元之名。覃作解之泽。既革而当。惟新是图。可大赦天下。云云于戏。发政施仁。任德以承于天意。赦过宥罪。好生迺洽于民心。诞敷纯被之恩。益广布新之令。更赖百官修职。三事协恭。时若熙丰之大猷。共济唐虞之极治。咨尔多士。咸体朕怀。 

　　己酉朔旦冬至改重和元年赦 

　　门下。得天之统。上帝所以申景命之休。以道为门。圣人所以对高真之眷。朕绍承丕绪。祇遹先猷。荷穹昊之降康。罄寰区而作乂。法全令具。礼备乐成。迺追古道之淳。迺发内经之隐。顺斗布合宫之政。分方调文鼎之神。修德锡符。维新九宝。迎日推策。载列三雍。固已祉福咸蒙。天人无间。云物龙翔而抱月。桧芝獒伏而如丹。金篆浮波。河伯顺流而听命。琼科宣箓。青华正昼以临坛。兹者气应中冬。日极南至。当甲子之月朔旦。逢己酉之会复元。遂契臾区之言。上同黄帝之世。于时太一。适次乾维。基迹潜宫。仰宪紫微之象。妥神熉幄。下娱黄秘之庭。丛祥并胙于邦图。冠号肇更于年统。与四时而合序。以莫不增。参万岁以成统。终而复始。肆扬大号。溥宥多方。可大赦天下。云云于戏。万邦协和。式鉴太清之治。五福敷锡。诞昭丕冒之仁。尚繄弼亮之联。更励寅恭之助。共崇妙道。永佑群元。 

　　改重和二年为宣和元年御札宣和元年二月四日 

　　农□天下之本。朕躬执耒耜。以劝天下。赖天降康。礼成涓日。用协惟新之政。诞扬率土之休。可于布政之初。用冠纪元之号。宜以重和二年为宣和元年。布告中外。咸使闻知。 

　　名讳 
</div>
    <div class="pagination">
<a href="宋大诏令集_page11.html">上一页</a><span>...</span><a href="宋大诏令集_page7.html">7</a><a href="宋大诏令集_page8.html">8</a><a href="宋大诏令集_page9.html">9</a><a href="宋大诏令集_page10.html">10</a><a href="宋大诏令集_page11.html">11</a><span class="current-page">12</span><a href="宋大诏令集_page13.html">13</a><a href="宋大诏令集_page14.html">14</a><a href="宋大诏令集_page15.html">15</a><a href="宋大诏令集_page16.html">16</a><a href="宋大诏令集_page17.html">17</a><span>...</span><a href="宋大诏令集_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
