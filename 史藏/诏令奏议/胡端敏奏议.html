<!DOCTYPE html>
<html>
 <head>
  <meta charset="utf-8"/>
  <title>
   胡端敏奏议 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   胡端敏奏议 - 第 1 页/共 4 页
  </h1>
  <div class="content">
   钦定四库全书　　　　　史部六
　　胡端敏奏议　　　　　　诏令奏议类二【奏议之属】提要
　　【臣】等谨案胡端敏奏议十巻明胡世宁撰世宁字永清仁和人治癸丑进士官至兵部尚书事迹具明史本传世宁为推官时屡折岐藩之势为主事时上书极论时政阙失与李承勋魏校余祜善称南都四君子为江西副使时上疏劾宁王宸濠为所搆中危祸几于不免宸濠败后复起又屡纠中官赵钦刚聪等风节震一世惟议大礼与张璁桂蕚合而他事乂无一不与璁蕚忤盖意见偶同非有所依附也是集所録奏议皆与史传相发明中多辞职乞罢之疏盖正徳末宸濠刘瑾内外交讧嘉靖初蕚璁専权相轧世宁抵牾其问动多掣肘遂时时有引退之心盖孤立危疑不能自安其位不得已而出于斯固非以退鸣髙者比也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀











　　钦定四库全书
　　胡端敏奏议巻一
　　明　胡世宁　撰
　　陈言时政边备防【时官南京刑部主事】
　　伏读治十一年十二月二十一日诏书内一欵天下军民利病时政缺失有可兴可革者许诸人直言无隠钦此钦遵臣闻古昔圣王皆求言纳谏舍已从人求以制治未乱保邦未危故能四海无虞万代称仰今我皇上圣徳上同尧舜天下治安逺过汉唐然犹下诏求言如此其切者是即古圣王不自满假之盛心也有君如此凡在臣工敢不敬应臣切见今天下承平日久法度废弛士风頺靡奸弊百出地虽广而民益穷兵虽多而财益困文臣虽多忠勤忧国者少见武将虽多智勇出众者罕闻且自古偏安小国犹有人才能御外侮兵乱凶年未见民力困于今时者故虽以全盛之天下而坐困于小丑之跳梁上厪圣虑下殚民财其大势有如中年以后之人躯干虽大肌肉虽丰然而元气已虚血脉巳滞虽陛下为元首独明于上而羣臣为股肱耳目者悉皆痿痹聋瞆不堪任使顾不如彼侏儒少壮之人故使人身如此倘更有风邪乘气虗而入此时必费调理国势如此倘更有盗贼乘民穷而起此时必难支持故善养生者及未病而药之庶可保其遐龄善治天下者亦当及其未乱而制之庶可祈天永命近年以来灾异频仍天心儆戒端为此耳臣愚不知圣明宵旰曾念及此否也左右臣僚有言及此否也臣本愚陋幼生艰苦有亲不能自养有身不能自立自充生员补廪膳中进士任推官叨陛下禄养亲于今十年臣心感激无巳臣身欲报无地顾臣受诏之初任外职未知朝廷政务未敢轻率进言今防陞职南京又逾一年臣感恩愈深欲报愈切仰稽明诏求言尚及诸人况臣叨禄窃位感激如前非诸人比何敢负恩终于缄黙故今昧死防愚昼夜思索得今军民利病时政边备所当兴革十事谨以上陈如防圣明俯察特赐采行天下幸甚愚臣幸甚臣干冒天威不胜战栗
　　一曰严考覈以正士风臣惟士风之邪正系天下之安危故晋尚清谈而祸乱立致周兴德行而治化隆长此其騐也今我国家承平日乆朝士安于豢养狃于因循亷节扫地趋媚成风以通达为高致以亷退为矫激以推奸避事为老成以党恶和光为忠厚其羣居言议所及心志所向不曰陞官则曰成家其有语及国事当忧民瘼当恤者则众怒羣猜百口排斥不曰生事则曰好名使必无所容身不能出言而后巳至于公差所过地方则论有司奉迎迟速以为贤否事故回还原籍则视官府嘱托行否以为毁誉咈其意者或本亷干惜民反谤之以害民顺其私者或素奸贪误事反誉之以能事以此贤否混淆是非倒置科道风闻而弹劾因以不眞铨曹误听而黜陟因以欠当故今在外官员上自抚廵下至州县皆不暇为国忠谋为民造福而惟营送京职以媚其口看顾乡宦以恱其心盖以为此軰贵近能为祸福如此则誉彰而得陞不如此则谤行而见黜若夫小民卑逺虽得其心言不上逹故寜负公家而不负私室寜害小民而不害巳身天下靡然同风不可收拾致令任事之人不见用而所用之人不任事以致朝廷法度废弛天下军民疲敝而上厪宵旰之忧者此也臣愚乞勑吏部精选各处廵抚并按察司正官都察院精选各处廵按御史俱用刚正有为不畏强御之人凡遇京官出外还乡之日其有徇私嘱托公事倚势豪横乡里者黙以名闻以后京官不拘科道翰林部寺等衙门亦如外官三年一次吏部都察院考察务要励忠勤奬亷退抑奔竞汰罢软其有忌疾贤能曲为谤毁者必行显黜以励其余至于在外抚廵以下官员不恤民瘼不奉公法专以结交京宦违道干誉为事者许科道弹劾廷议访实而奏黜之其或考黜之中间有孤忠众嫉误被谪官者又许公论荐扬仍照原资不次陞擢如此则黜陟既公士风趋正而眞才軰出能为国家任事矣惟圣明采纳幸甚
　　二曰崇节俭以制财用臣惟皇上以恭俭之德抚平成之运内无游幸之好射猎之娱外无水旱之灾征讨之费安养休息今十五年是宜财货充盈公私富足如周成康如汉文景可也夫何近日内帑空虗国计困乏边储多者无二年之积州县贫者无十金之藏一议出兵便忧缺用甚者贱鬻散官巳行古衰乱茍且之法矣不知有事之时更将何处且在祖宗朝同此土地同此税粮岁常蠲免而又外讨戎夷内营城阙财常有余今则上无前数者之费下未尝得免一年之租而已财用困竭如此何也唐陆防有言用之盈虗在乎节与不节耳不节则虽盈必竭能节则虽虗必盈推贽所言则在昔祖宗朝创业事多而财用盈者能节故也今日守成事少而财用缺者不能节故也今财赋所出比旧无増而内府供用不知比旧加几倍矣中外宂食不知比旧加防倍矣上下风俗之奢官员餽遗之厚其所费财物又不知比旧加几倍矣是皆内侵公府外剥民资而得之民若之何而不穷财若之何而不匮也此事羣臣屡言朝廷屡禁而不能止者内有沮法之人外无执法之吏故也伏愿皇上以祖宗之付托为重以邉务之困急为忧念此军士无财以养之则散念此小民尽财而取之则逃民迯军散常切于懐凡事痛加抑损力为撙节特勑户部礼部工部通查内府各项供用之物比国初旧额加添若干凡此无益于事者一皆裁革而又申谕左右勲戚之家各守礼法各崇节俭各为国惜财各为巳惜福至于官贠餽送之厚访实治罪而又公吏部黜陟之权以转移于上士民奢僣之弊立法严禁而又选法司刚正之士以执持于下则臣民内外节俭成风而国用自足民生自遂矣惟圣明采纳幸甚
　　三曰从权宜以足邉储臣闻今西北二邉备敌军多粮储缺少每岁拨河南等处民粮赍运到彼接应此等粮米若责运本色到彼交纳则路逺艰难民累迯窜兵法所谓逺输则百姓贫者此也若许赍价钱就彼籴上则邉储涌贵人益困穷兵法所谓贵卖则百姓财竭者此也臣念此事最为难处如防特勑该部计议通筭山西陜西近邉王府并将军仪宾禄米及各府官僚并司府州县官贠本色俸米通该若干合无比照公侯伯或京官折俸事例每石折银五钱或七钱每岁就于秋粮折银或各様课银内定拨总解各布政司交收责令就彼分给缺官月日扣除邉用却将下年山西陜西粮税尽派邉方或附近收贮敌退事闲则抽军就食敌来事则就近搬运至于彼处岁办课物亦乞留籴邉粮如系京用不可缺者则乞改派别布政司代纳如此暂行三年则转运不劳而邉储自足矣惟圣明采纳幸甚四曰立简便以收盐利臣闻各邉军饷多頼盐课近因河东盐官自卖银最为利便其淮浙盐自来召商中纳但今法久弊生商中不便事有多端臣请备述盐引直价数多商中纳粮数少势如民间二月卖丝五月籴谷急圗应用贵物贱售一也中纳之时势要买窝奸豪作弊所纳粮料非真正邉储不得实用二也盐易消化听支日久催目未免多收灶丁数倍加纳日累贫穷盐课亏欠三也客商中盐纳官钱粮虽少经歴衙门私费使用则多暨后守支则压于势要临卖则滞于私盐甚有父死子代而未得支盐财散人亡而不能还乡者彼既失利后有召中恐不即来势当减价失利愈多缓急难倚四也商利既防多夹买余盐及势要中盐盐徒私贩朝廷为彼三事设官秤掣委吏廵捕甚者钦勑大臣为之整理而三者卒不能禁下至秤手逻卒旁午纷纭徒増民扰五也私贩之徒贪利畏捕没海沿江招引逋逃窝纳盗贼出持兵器归肆抢夺官军逻卒莫敢撄锋此势不散臣恐淮浙切近南都又临运道复有黄巢张士诚者出于其间六也古迁豪右填实塞下今山陜富民多为中盐徙居淮浙邉塞空虗七也惟此七弊所当区处臣查得淮浙水乡灶丁每盐一引折纳价银六钱或四钱又闻客商中盐邉储每一大引不过价银三二钱是盐课收银比之收盐待中得利加倍也又闻灶丁畏盐难纳多愿纳银近年两浙盐课内将一半折银民情称便臣愚乞勑户部计议合无今后淮浙盐课通令从便折银其银数乞照水乡旧价而畧减比商中粮价而稍増酌为中制定立每盐一引纳银防钱逓年立限征收解邉籴粮或如臣前所言准作俸禄价银却换彼处粮米派作邉储仍查客商盐引未支若干尽拨各塲或从愿改拨长芦盐贱处所许令每盐一引自买私盐二引或三引准作官盐发卖各塲置集凡灶丁有盐客商有引者防集一所委官监买仍令把截临塲总路不许零碎私卖期以一年或二年通买完足即絶商中以后灶丁煎盐听令自卖或转卖与客商其出外贩卖者止于州县给引限以地方不禁私鬻贫灶无力煎办者即拨富灶余丁或佥有力愿煎及有罪该徒之人而代之如此立法则国家得盐利自多而不必多方整理灶丁得煎鬻自富而不必更免粮差盐可通卖人无争夺势豪专利之弊不禁而自息山陜射利之民可驱而渐归邉境渐实邉储可充廵逻秤掣之官不必设盐徒意外之患不必虞待后日久事定盐课岁额止令州县征解而理盐衙门渐可裁减其为公私之便省上下之费盖不一而足惟圣明采纳幸甚
　　五曰汰冗食以选将校臣惟今天下军职有罪者不革有功者日増俸禄日多民财有限将何以给臣愚窃闻英宗睿皇帝曽与大学士李贤忧议及此圣谕云此事诚可虑当徐为之惜乎当时大臣多为身计无肯为国忠谋奏行祖宗之法以将顺睿皇帝之美者昔我太祖高皇帝优厚功臣虽定军官子孙皆得世袭然必比试得中而后用之固不以生民膏血养无能之人也钦定大明律有云若军官有犯私罪该笞者附过收赎杖罪解见任降等叙用该罢职不叙者降充总旗该徒流者照依地里逺近发各卫充军若建立事功不次擢用固不以朝廷爵禄赏有罪之人也暨后法司奏征讨官当论功定议我太宗文皇帝圣谕有曰朝廷大公至正之道有功则赏有过则刑刑赏者治天下之大法不以功掩过不以私废公此軰征讨之功既酬以爵赏矣今有犯而不罪是纵恶也纵恶何以治天下其论如律此我祖宗报功之厚立法之严是亦天地春生秋杀并行而不悖耳今论军官私罪徒流以下径拟还职虽杂犯斩绞亦止发立功且又立功定以年限无功亦得还职全非太祖定律之意更以太宗皇帝圣谕律之纵恶孰甚焉借使天地常春而秋杀不施则天下之物积而不散往者不过来者难续天地之化亦几乎息矣今之军官有増无减有赏无黜何以异是臣谓圣皇法祖宪天此事诚当为处况今新官袭职例不比试旧官比试亦为虗应故事故此軰自倚世袭之官不湏才能不畏罪黜恣为贪骄不习武艺不惜军士论今天下军职动辄万计岁支俸给何啻百万而其间无一人堪为将领能出战阵者此以全盛之天下而坐困于小丑之跳梁真可为之流涕也失今不处后益难圗然此弊廷臣皆知无肯言者顾念后魏张仲瑀请抑武人身为所杀魏弗穷治国遂以衰今若言彼触忌或下锦衣卫掠问则彼得肆怨甘心矣故寜缄黙负朝廷幸保其身无事耳臣愚昧死不敢自惜伏愿皇上复太祖之成法佩太宗之格言继英庙之盛志为后世之永图特勑兵部防议凡今军官私罪悉依大明律拟断该降级者降级该罢职者充军其降级充军者非真有战功不许擢用圣恩若念其祖功不忍弃其子孙亦待有罪之人身故方许其子孙替袭至于内外卫所见任军职亦乞先下明诏令其本身并户丁俱预习武艺一年选委忠勤刚正识大体知武畧廷臣各一员分投前去防同抚廵等官面加考试自都指挥以下军官不能跃马弯弓或持槊舞劒闲一武艺者即令罢黜其有子试中能代者即令替职无子或不能者就令立功一祖子孙有武勇者借袭无者暂停或令减俸优给以后军官子孙袭职或弟侄借职者不分新旧俱要比试武艺熟闲身力强壮而后得袭否则暂停或令减俸优给如此简阅则天下军职冗食者渐减而所任者皆堪为将领能出战阵之人平居则课其训练军士有事则责其身先行伍而惟择主将以御之严军令以督之将见战无不胜守无不坚而敌人不足平盗贼不足虑矣惟圣明采纳幸甚
　　六曰阅军实以修武备臣惟今天下卫所原额军士迯絶者多实在者少以迯絶者言则逺年丁尽或埋没者岁岁清查既无根影近日病故或逃亡者年年勾解随复迯回空累里甲造册劳费贴解艰难或购买孤遗以作清出之户丁或替取贫妇以为军人之妻小甚者或因清军而命断于棰楚或因解军而产破于盘费此民间清军解军极苦而无益者此也至以见在者言则在卫军士差占者多操备者少至论操军又惟虗应故事教塲虚设而金鼔不闻或金鼓虽闻而武艺不习甚或得财卖放挂名行伍身不在营故今养军虽多能战无几在邉遇敌则婴城固守而坐视乡民之被掠在内有警则奏闻后遣而先累民壮之被伤此民间空出力以养军而又先代军死甚可痛也至论役占之弊尤不忍言且如漕运京粮通论民间加耗脚米及卫所船料粮赏之费大畧费米三石始运一石至京而军士之劳不计焉至运邉储劳费又不止是今每月粮米一石一军支给而又加以马疋草料投跟势要买间止纳银三二钱耳此以民间三四石米之费而止为势要卖银三二钱天下若之何而不穷也且在昔充军之户或由垜集归附未必皆是有罪何今贫絶而不免清勾在今充军之人悉是奸豪巨恶未必皆是可矜何不数年而节防宥免因兹轻重不均人愈玩法况今东南力薄之人充军西北既不得用西北近邉之人充军东南亦常迯回彼此无益理宜通处臣愚乞勑兵部防议选委两京能臣分查各卫军籍见在若干故絶若干其在先丁尽户絶累经清报兵部者即免清勾以除民扰以后果有埋没自首者即收本处被人首实者追解邉卫其见在者又分在卫住有家业若干逓年原籍勾补若干其勾补者即系不肯服役缓急难倚之人合无此等军士除在京及在边卫分仍前勾补不动外其在南京并各处腹里卫分者悉改编原籍卫分以免其迯然后以今改编并在卫原有家业者通筭各卫实在若干其有缺伍则另选军余舍余愿报食粮及犯罪例该充军者补充军罪囚再弗赦宥其见年五十以上该问充军者即许子孙家人替当军士在迯二次三次者悉依大明律科断其情重人犯例该边卫充军者望体祖宗立法之严责卖家产全房迁发使絶归念其或一时难卖则令里甲乡邻各依乡例认佃租课每岁除天荒及代纳粮税外其余本处官司上纳三年一次亦如军装解该衞分给本军以为盘费庶防军士在衞皆有土著各畏法律而迯者少矣至于衞所管事之官犹望并省势要役占之弊严加禁革于是分委将校教习武艺武艺既精一可当十而后教以团营走阵之法使知坐作进退之节如此则军皆可用而民出力养之不为虗矣惟圣明采纳幸甚
　　七曰广收蓄以储将材臣念国家自正统末年以来未尝与敌一大战故彼益骄矜日肆侵侮所以然者我无能将故耳朝廷累下明诏访求谙晓韬畧弓马熟娴之人举试擢用然此等全才世不多有故迄今并无一人应试成功者臣愚又念古之才勇未必专闲弓马或更不识文字试之或不能中式用之则必可成功者况今天下治平止是四裔跳梁文武大臣中非无能发纵指示者顾无偏禆骁勇之人故不敢出奇取胜耳论今所急正在偏禆若臣前所言汰冗食以选将校则武职中固皆可将者矣然而天生智勇当不专在此軰之中故自古国家用兵常乏将材民间盗起多是豪杰臣愚以为莫若即此軰而收之则既获将材又弭盗贼策之上也如防乞勑兵部计议通行天下军卫有司积加访察凡军民中有膂力过人武艺精熟者悉选在官其良民不愿者不必强逼选在官者军则任以把总管队民则授以总甲教师等项名目畧加优给使之随军操练遇贼擒拏积劳多者量授职事以旌赏犯罪重者即发邉方以立功至于兵部亦乞比照工部添设主事等官十员精选廷臣或进士中才畧明敏者为之平时则令草奏以习运筹有事则令出差以谙邉务才弱弗称者改选别部才能称职者专陞兵备及邉郡知府等官惟此二途之中收养既多其间必有真才出用而能为国家除大患立大功者矣惟圣明采纳幸甚
　　八曰立经制以御外侮右臣前所言汰冗食以选将校阅军实以修武备广收蓄以储将材三事果如施行则各卫军将固皆能战者矣臣惟自古京军最怕逺征客兵尤忌长屯故隋末盗贼起于征辽唐季叛卒起于戍广今发京军逺征延绥经年不还割心腹以救四肢诚非计也况邉境有急请调京军往来奏覆缓不及事臣愚以为莫若自今分定在京直卫所官军止应宣府辽东山西卫所官军专应大同陜西卫所官军各从所近分应延绥寜夏甘肃量皆出征不逺屯戍不久平时无事则止令邉军操守有事急除辽东宣府必湏奏请京畿官军出援外其余各邉总兵官一面奏闻一面径调该应卫所官军前去策应固不必命廷臣以挠其权出京军以分其食而经制已定缓急有恃外侮不能侵越矣惟圣明采纳幸甚
　　九曰重将权以责成效右臣前所言兵食虽足经制虽定然而将权不重则威令不行士不用命亦难成功臣闻赵将李牧守边得便宜置吏市租皆入幕府日飨士卒数年不战赵王终用之不疑故能破杀匈奴十余万骑单于奔走不敢近邉宋失邉险戎狄最强宋太祖分命李汉超郭进等备之皆久任专制厚其财帛如赵李牧军校有讼郭进者送进自治故当时诸将感激皆能以一郡之力抗御强敌宋祖得无西北之忧得专力于东南削平诸国此古人任将之明效也臣愚伏读我太祖高皇帝命将制词有曰古云将在军君不与者胜汝等其识之又谓大将军徐达有曰阃外之事汝实任之又曰将者三军之司命立威者胜任势者强威立则士用命势重则敌不敢犯又谕征南将军胡廷瑞有曰何文辉为尔之副湖广叅政戴德从汝调发二人皆吾亲近之人勿以此故废军政凡号令征战一以军法从事此我圣祖命将之成法也今各邉总兵廵抚见一敌出一军赏一有功戮一不用命皆不得自专必湏奏请事由中制彼得推干故难责成功常致误事唐陆防所谓锋镝交于原野而决策于九重之巾防防变于斯湏而定计于千里之外者甚非计也朝廷岂以其人不足委任耶固宜改委其人推求忠勇歴战之人以为总兵遴选壮毅有谋之士以任廵抚惟才是使虽小官授以节钺而无嫌惟勑是遵虽崇爵听其指麾而无碍固不宜拘泥资格而用巳衰之人亦不宜骤与崇阶而赏无功之士选任既当尤望陛下体圣祖之成法效古人之命将假与威权使得专罚多与金帛使得厚赏至于临期应变料敌出奇惟其所为而不为中制朝廷惟握将将之权有功则陞赏有罪则诛黜如此则将士用命事防不失而彼得成功矣惟圣明采纳幸甚
　　十曰用间谍以觇敌情臣惟兵将虽练然而不得地利不知敌情则动乖所之为彼乘袭有败无胜是如瞽者之射虽挽强弓发利矢何益于中哉臣切料各边军士不下数十万敌骑控不过数万然彼常侮我有余我尝御彼不足者盖由彼能用间而事事得乎兵法之所利我不能用间而事事犯乎兵法之所忌故彼常掳掠因粮于我也而我则困于逺输彼常深入屯我重地也而我则散地难战彼常形我而自无形也我则为彼所形而不能形彼故如彼欲专攻大同也而佯为移攻宣府之形彼惟分遣数骑也而诳为将发大众之语使我被掳之人闻之见之而隂纵之归以报我故我且疑且信而各邉屯戍愈分愈寡愈久愈疲彼则专攻我一处而力尝有余且又时出数骑或见或伏半进半退以为我形我将信而攻彼耶则或为所饵而遂遭防覆或疑而不攻耶则又为所掣而肆行抢掠此彼常得志于我皆能用间之利也往年长夏屯我大同彼犯兵家之忌矣使我有间知彼虚实谙彼道途则大同军士坚壁与持时或出兵以制其抄掠或隂计以毒其水草而又防约宣府延绥合兵策应或出其左或攻其右或将其巢穴或先截其归路或虚声使彼动揺或潜军出其不意彼将进无所获退无所归祈死乞降之不暇奚敢再为邉患哉此所谓不战而屈人之兵者也上年之入我河套也前有延绥之拒后有黄河之阻左有大同右有寜夏掎角之势亦可行前之策然我皆不能坐失机防者由不能用间之弊也故臣以为今之道邉备莫先用间然古人用间非止一端今则我军出外辄为所获彼之左右我亦未知则生间内间未可先用也顾惟彼有掳掠探听入境之人为我所获者我惟不逞小忿免其诛戮不惜厚赏恱其心志因而用之则彼中酋长有心慕中国者我得以知而招懐之有自相猜忌者我得以知而擕贰之有阴为间谍者我又得以知而诳惑之由是五间可以次第毕用而彼中事情我无不知我师所出动中机防蔑不济矣惟圣明采纳幸甚
　　应诏陈言疏
　　近该治十八年二月二十二日早钦奉圣防朕方圗新政理乐闻谠言除祖宗成宪定规不可纷更其余事闗军民利病切于治体但有可行的着各衙门大小官员悉心开具明白来说礼部知道钦此钦遵臣庄诵再三懽忭累日伏念自古英明之君多或始勤而终怠未有如我皇上临多年始终一德平居不迩声色不殖货利未尝行一不义戮一不辜凡古圣王之懿行无一不具而又当此治安积久之余震发图新政理之举下诏求言如此其切也臣素懐忠朴感恩欲报之心久矣于此不言更待何日然臣窃观自古天下未有君圣而不治亦未有民穷而不乱者今虽天下如此其全盛圣德如此其修明然而逺近之民困于征输苦于力役煎熬于官吏之侵渔凌逼于势豪之兼并流离饿殍日致消亡臣前任湖广亲见彼处流民杂处山林者不啻数万近在南京切闻江北饥民枕藉道途者不可胜数自古民穷则思变此事圣心固所深忧而欲求其利病之所在矣然以陛下圣德忧勤如此而民之生理未复治之实效未臻者何哉臣见往时军民利病臣下每有建白朝廷亦多采行既而部下之司司下之府若州县其上下催督不过传写文移一次而未有发诸中心断然欲行者也此犹事之小者如此若其大者则皆箝口而不敢言或虽有言而不见用此无他陛下所用之人多懐持禄固宠之心少有忧国爱民之志故也臣自治六年中进士以后听选考满十有二年之间四次至京每过道途则见村巷之寂寥生理之消索比前穷困数倍及至京城则见士夫之用度餽遗之往来比前丰富数倍私自叹息以为天下之势官日富而民日穷京城日富而四方日穷财之趋上犹水之注下在位者又从而决之民若之何其能生也大臣建议有言宜崇节俭矣然而奢富者日进有言宜抑奔竞矣然而恬退者未录贪墨者皆言当去而贪声大著者或虽众口弹劾众目指视而犹存亷正皆言当举而亷介特立者或以一事差失一人怨谤而即去甚者士大夫聚谈之间惟及世情私鄙之事恬然不以为耻而或间有一人忧民为国执法行事者则众口排斥百计谤毁必使无所容身此其势必将尽驱天下之人阉然皆无忠义之气而后巳此所以负陛下之圣德孤陛下之用心而无以救天下之穷民成天下之治理也故今军民利病纷纷目前臣愚不敢枚举而窃意其当务之急则宜公用人以回天下之士风汰冗费以裕天下之财用重守令以救天下之穷民然其本原之地又在陛下勤学问广延纳以照临之于上而持守之于久耳至论天下之命系于太子太子之善在于早谕教与选左右则所以辅导而教养之者不可忽也臣伏读圣谕有曰除祖宗成宪定规不可纷更臣有以仰见陛下深知为治之道必在法祖大圣人所见真出寻常万万也故臣窃献愚忠不敢别有建白惟举祖宗成法所当遵行或虽巳行而犹未尽者六事祈以仰答明诏之万一耳若夫将校之当选军实之当阅与凡边备邉储等事则臣前岁巳有愚见十条上尘圣覧今不敢逐一再陈也如防圣明不弃蒭荛并赐采纳不胜幸甚
　　计开
　　一勤学问我祖宗列圣皆日御经筵讲读经史至于大学衍义一书我太祖高皇帝因问宋濓知其为帝王为学之要特命大书掲于两庑之壁时睇观之暨我仁宗昭皇帝亦喜此书曰此为治之条例监戒不可无因留一部朝夕自阅此我祖宗创业守成共垂我亿万世无疆之休者虽由天纵之圣其得于讲学切要之功不可诬也皇上聪明睿圣天下之书固宜尽阅然闻帝王之学贵得其要臣愚欲乞圣明监于成宪特取此书时加省覧更选贤臣日备顾问则于前代政治得失今日民情事理与凡奸邪害政之人奸弊害民之事可以无不周知而于施为缓急之间自然皆适事机之防而当天人之心矣固不必徒费精神而泛读天下之书也臣又窃见此书其间所言辨人材察民情严内治教戚属之四者在今日尤为切要伏愿圣明于此更加详玩至于近臣外戚亦宜颁赐使皆讲习则彼自知忠谨之得福各畏骄盈之得祸可以长保富贵于无穷而祸乱不生刑罚弗及仰全陛下亲爱保恤之恩是亦天下万世之幸也惟圣明采纳幸甚
　　一广延纳我祖宗列圣皆亲贤纳谏好问好察故于言路之责既付科道而政事得失又许诸人直言常朝之官既得燕见而诸人言事亦许直至御前此我祖宗列圣所以知人则哲官人必当而下无隐情上无弊政也以后御前奏事之例既废而羣臣燕见之时亦少以致天下民情不能上逹而人材真伪亦未周知所以用人循资而未当行政多弊而难革渐违上下交通之防以致天时灾旱之多民穷嗟怨治乱将分忠计之臣多切忧此今頼皇上天性聪明洞眀治体赫然奋发将大有为大臣既常赐见羣臣又许进言天下传闻欣然以为尧舜复生矣然臣犹愿陛下法祖成宪益治理复开御前奏事之例兼广诸人言事之途言如可用即付施行言或未当亦示优贷至于大小百官更宜直日轮对馆阁近臣又当不时咨访则天下民情既可因是周知而人材真伪亦得因是面试以后用人必无不当而行政自无不宜矣何患民生之不遂而治效之不隆也哉然今羣臣疎逺日久一旦骤见天威严重敬畏之过不无举措失仪语言失当者犹望圣恩如天矜宥其罪畧降辞色使得从容久自惯便必无此失矣惟圣明采纳幸甚
　　一公用人我祖宗朝皆立贤无方故能得真才实用而成治功也今则清要之官专取一途之士如内阁之推先如李贤薛瑄不由翰林今则专以翰林矣翰林之选先如胡俨刘球不由庶吉士今则专以庶吉士及进士第一甲矣旧如年富由教官而陞给事中王翺由寺正左迁复陞御史今则此等之人不用矣所取之途既狭无怪其得人之难也其他百官叙转惟凭初选偶得之基不顾终身践履之实进士初选美官则惟循资而可立登要地一除外职则虽有才而或终滞下僚资格之拘既定荐举之条徒设京官虽有保陞知府之例而所保悉多循资之人外官虽有取选御史之途而所取或遗方正之士推奸避事者得以避怨而早陞忠勤任事者亦以任怨而早黜故今士人初入仕途即有夤缘求得美选之心既得美除即为持循保守禄位之计近年进士之轮选者闻有南京之缺而即避近侍之该陞者遇有京堂之缺而即争平时既皆趋利避害之心临难岂有捐躯报国之志养成此等士风专用此等人材而欲与图新政理臣恐圣心独劳于上而无益矣古者刺史入为三公郎官出宰百里唐宋所取状元进士皆先试歴民事而后召试馆职或令再试他官而后擢居台諌盖以台谏翰林上寄朝廷耳目之司下储公卿宰辅之望不敢轻试以新进之士也我圣祖论人之奸良亦言试之以事而后见今岂可以新进未试之人而槩居耳目股肱之任也伏愿皇上今后用人悉由祖宗成宪及斟酌唐宋遗制大而辅弼公卿特选老成才望敭歴中外能任天下大事能知天下人才之人而用之不必拘以出身翰林次而翰林科道尤宜博选内外郎官之中求其才德年貌之堪称者照今布政陞副都御史主事改光禄寺丞及查先朝胡俨刘球年富王翺等官事例不拘品级科第改任此职至于进士举人之初出身者悉授外职知县等官严责抚廵公加访察择其有守有为之人每岁一报吏部待其三年或六年任满行取到京择其文学德行者擢居翰林刚直公正者选入科道才识眀敏者分任部寺属官其有长于抚字深得民心者再令补任三年超擢府州正职至于监生吏员出身小官果有才行卓异者一体超迁其余一应中常之人循资迁转贪酷之徒即时罢黜其在前初授京官者不拘各项衙门悉令外补州郡试歴民事亦待三年或六年视其才能功迹而黜陟之其间果有才堪大用不次该迁者又许大臣公荐于朝吏部奏请陞用不许似前夤缘奔竞侥幸陞擢如此则士风以回真才以致而庶官得人政理可圗矣臣知此言一进近臣必皆切齿或以希求进用坐臣然臣实无才且多疾病冒居今职巳为过分岂敢再望陞擢此言实欲为陛下求得真才以佐维新之治耳惟圣明采纳幸甚
　　一汰冗费我祖宗朝同此土地同此税粮岁常蠲免而又外讨戎夷内营城阙财常有余今则上无前数者之费下未尝得免一年之租而巳财用困竭贱鬻散官行古衰乱茍且之法矣不知有事之时更将何处也昔唐陆防有言用之盈虚在乎节与不节耳不节则虽盈必竭能节则虽虚必盈惟防所言则在昔祖宗朝创业事多而财用盈者能节而无冗费故也今日守成事少而财用缺者不能节而冗费多故也今财赋所出比旧无增而内府供用不知比旧加几倍矣中外冗食不知比旧加防倍矣上下风俗之奢官员餽遗之厚其所费财物又不知比旧加几倍矣是皆内侵公府外剥民资而得之民若之何而不穷财若之何而不匮也此事羣臣屡言朝廷屡禁而不能止者内有沮法之人外无执法之吏故也伏愿皇上以祖宗之付托为重以财用之困急为忧念此军士无财以养之则散念此小民尽财而取之则迯民迯军散常切于懐凡事痛加抑损力为撙节特勑户部礼部工部通查内府各项供用之物比国初旧额加添若干再勑吏部兵部通查内外冗食非国初旧额员数若干共费财若干凡此无益于事者一皆裁革而又申谕左右勲戚之家各守礼法各崇节俭各为国惜财各为巳惜福至于官员餽送之厚访实治罪而又公吏部黜陟之权以转移于上士民奢僣之弊立法严禁而又选法司刚正之士以执持于下则臣民内外节俭成风而国用足民生自遂矣然此事臣于前岁巳言而今复进者诚以在今当务之急莫切于此也惟圣明采纳幸甚
　　一重守令我祖宗朝慎选亲民之官如洪武初年取中进士多选县官征至天下贤才悉授守令宣德年间府州正官多用大臣方面保举后犯赃私举主连坐故当时守令得人小民受泽即今民穷日甚饿殍流离朝廷恩惠莫能下及者皆平时守令不职所致近年明诏大臣推举京官堪任知府之人又每次知县知州缺多即于听选举人监生内通行拣选其法固巳为善然犹未尽得人故臣窃意以为与其推举于未用之先欲求称职又孰若选委于既试之后能得真才也与其偶试一论之高遂与崇职又孰若歴官数年之后畧转资阶也盖凡天下司府州县之官俱以正官为重而佐贰为轻今之在外防议佥事同知等官尽有堪为知府者府州同知通判推官县丞等官尽有堪为知州知县者是皆品级相近出身相同论理可以量才更用今则拘于陞选一定遂使数年屈于佐贰不得转舒而见任知府知州知县中常之人又歴九年方得改任故今守令常不得人而善政多不能行小民常不防惠宋神宗所谓祖宗百战得天下今以一州生灵付之庸人者诚可痛也伏愿皇上仰法祖宗爱民重守令之意而益荐举之道于前推举拣选之外更勑吏部精选各处廵抚并布按二司长官都察院精选各处廵按御史责令访察各道司府州县正佐官到任一年或二年之后其司府佐贰有堪任知府者府州佐贰有堪任知州者州县佐贰有堪任知县者各具名实奏行吏部酌量迁改其见任知府知州知县才力不堪供职心志不专为民者各照品级相近改调各衙门佐贰首领及盐运提举等衙门官员吏部都察院则专考抚廵藩臬之采访不公及无所臧否者而奏黜之更乞今后百官陞授畧仿李唐均调内外不歴刺史不得任侍郎列卿不歴县令不得任台郎给舍之制进士出身不得径选科道部属举人出身不得径选同知知州京官外补不得径陞防政副使而惟推访知府知州知县之久任卓异者而逓迁之则守令知重而凡善政可行民生受福矣惟圣眀采纳幸甚一慎辅导我祖宗朝辅导皇储之官如宋濓杨士奇仪智等或延聘四方名儒不拘以出身科第或妙选各部老成不专以任职翰林故能尽得一世之贤用以辅成列圣之德伏读我太宗文皇帝勑谕辅导之臣有曰推广仁义道德之源开陈二帝三王之治与太祖高皇帝之大经大法凡创业守成之难生民稼穑之事朝夕讲论以涵养本源恢智量此我祖宗择人以尽辅导之职者其成法具在也伏愿皇上监列圣之成规重万年之国本讲论虽以得人而更忧未得辅养虽已尽道而更忧未尽敷求天下必得正人大之如宋濓之博闻有道次之如仪智之直言不阿者使兼讲读之官以任辅导之责至凡左右供奉之职悉选老成忠慎之人使之旦夕承弼有善则书有过则谏至于讲读议论之间道德固称尧舜而圣祖开创之难前代兴衰之故亦当备述政事固先礼乐而邉境艰危之状闾阎穷苦之情尤当备道眀良际遇固当举以为法而自古奸邪误国忠直遭诬之事亦当引以为监典谟训诰固当日进诵读而大学衍义一书甚切君心治体者尤当时奉省覧持身威重是也而询谟纳谏则当导以畧降词色养德安静是也而诘戎治政亦宜劝以稍习勤劳尤望皇上万几之暇亲临试问其人如是辅教则用不如是辅教则黜一有邪佞杂乎其间则速去之勿使留为令德之累则一人元良万世永頼矣况今辅导之臣后以旧学之恩将有卿辅之望尤宜慎简于初惟圣明采纳幸甚













　　胡端敏奏议巻一
　　钦定四库全书
　　胡端敏奏议巻二
　　明　胡世宁　撰
　　乞全恩信以处降贼疏【时官江西兵备副使】
　　臣以病废庸才误防擢任勑委东乡抚捕盗贼到任之初即因姚源叛贼王浩八等流刼广信县系臣所辖地方领兵到彼随贼追剿至六月贼平方得回至东乡行事彼时新县城池尚未成立旧招贼党俗号新民尚怀反侧未知的数臣恐惊疑单身扶病到彼谕以朝廷恩威晓以法度利害誓言旧招不杀再叛不招而茍有违犯者一依法律处治决不姑息彼皆感泣告愿招回良民共安田里然无奈地方光棍幸灾生事外则诳言贼反内则妄传兵至以惊惑良民少肯复业后至七月将尽因贼首艾茹七被提不出万念玖复行讐刼各民恐被连累告县追捕不意大贼首乐庚二陈邦四贾马七次贼首乐庚三刘瑞五陈庆六陈庆七胡重一等集党拒捕遂行讐杀臣偶防提督都御史俞谏取至余干议事闻变借领民兵千余连夜进县严督向化新民将前背招倡乱首恶及其余稔恶从乱贼徒次第擒斩其有逃出啸聚者又防提督军门调兵勦絶获功奏报外其余旧招新民千数自臣到县之日皆蚁附军前听调杀贼内有王赛一者原系贼首其居近山颇险其党原聚颇多是日全伙来见即被地方光棍火其房屋掳其财谷本犯守法不敢拒敌次日调彼进贤追贼为乐庚二等所败其党力战被伤四人被杀十人本犯随劝贾马七将乐庚二等擒送到臣臣又访得本犯手下贼徒邹镇十一听招后又曾杀人其同伙贼首杨胜四稔恶丕改本犯皆自擒送官不敢隐匿又闻贼首艾如七等先被追捕投彼不纳紏彼同乱不从以此各贼势孤次第就擒今各贼平后本犯自知平素雠恶不为地方所容自将马匹鎗刀首送入官告愿充军逺害臣已呈禀提督都御史俞谏暂发本犯府城覊候其原旧手下徒众分作三处照旧安挿外惟照本犯自臣到后不曾背招今又自率党与投首又擒贼犯送官正系节奉恩诏所当推诚抚恤之人今畏地方不容告愿充军逺害情亦可悯臣愚伏乞圣明俯念地方曲全恩信将本犯编发稍近衞所充军仍饬所在官司不许无故戕害使其徒党闻风羡慕以后听招新民若有避罪逺害自愿充军者亦听地方官员径呈抚按衙门定衞发遣原有产业聴从变卖随行一时难卖者责令有司召佃収租三年一次解彼供给庶几讐寃可散而地方可安况查降贼収军宋时尝得其用且为地方开此一例使后有剧贼难除一时请兵未到而州县之力不足以制者得縁此施行亦可以少舒地方之急臣又念今地方光棍雠刼聴招新民不得安挿及诬陷复业贫民不得安生官府畏其流言挟制彼此异见互相执持不能禁止虽今新民畏威衔德不敢抵敌贫民负痛含寃无处控诉然恐乆而不禁则彼积怨难消众怒难忍或有卒然之变复起姚源之祸者矣如防圣恩特申前诏严勑上下官司务要同心一令自今新民小有违犯依律处治其若再犯刼杀必行勦防不许再招至于地方光棍有犯擅杀新民及诬防平民者亦要依律抵命不许姑息新民旧刼良民财物既不追究其以前光棍寄骗新民财物者亦不追讨至于各掳妻子必须追还完聚不许隐匿庶彼各免惊疑各畏法律各断讐怨而田里可复生命可全一转盗乱之区复享升平之福矣奉圣防兵部看了来说
　　昧死陈言地方利害疏
　　臣病且死妄言负罪当死然臣死不惜而犹敢言地方利害者食禄二十年且备员按察职所当言虽死不敢忘国也伏惟圣明谋及忠计之臣垂察焉夫自古盗贼之兴即当扑灭于防若其既乆而多则不得不抚捕兼行者盖以情则胁从当罔治以势则延蔓难根诛也故如汉武帝以南征北伐之威不能尽杀盗贼及后轮台诏下休兵恤民盗贼不见其迹又如汉龚遂当宣帝彊盛之时下令渤海诸持田器者为农民吏无得问固不闻其诱使释兵而尽杀之也向者山东直河南江西各处盗贼动辄数万非我皇上洞明治体屡降恩诏抚散胁从继命将帅诛锄首恶岂能平定如此之易哉其自古招抚之失有当戒者谓如唐宋金元之季官其渠帅授以土地假以兵权更或因其懈弛而遂行诱杀见其防扈而复事姑息以是威信两失纪纲大坏坐致衰防耳若今委任得人抚处有道万无是失也只今江西之贼华林码碯剿散无余东乡旧招遗党尚及千人姚源或云三倍其数然臣不能实知也其他尚有赣州旧招之徒新淦初起之众动皆以千为数至于乐安建昌等县亦有余孽观望反侧未尽消除今以事理言则在东乡者皆原被胁从旧日招定之人亦既愤其首恶之防已而助官擒斩矣其他别有违犯者亦皆陆续送官治罪不敢隐匿其在姚源者旧虽听招不曾流叛近于王重七等之杀官焚县大肆凶恶彼则始忧滥及而有观望之罪后求自雪而有助讨之诚此二处贼情应议抚剿之招案也以人情言则今地方大戸自重身家者惩其往日决不肯与之聨居又有一种豪强光棍始以助官杀贼为名中以通贼寄赃得利暨后以诬执平民吓诈财物为业惟恐事定还乡则新民告取财物良民告偿人命乡党虽安彼独受罪于是外则胥动浮言挟制官府内则雠杀复业良民及聴招新民而各诬以罪使之不得宁居必至变乱而尽行剿杀以防其迹此等之事官府动于浮言各立意见或以为罪或以为功虽有为地方深计者彼此牵持莫之能禁今民间所苦第一光棍第二盗贼而兵扰次之为之父母者所以急求安定以全其生而彼豪民光棍搬居城市方得艺业欲图延捱歳月累死平民荡空乡土而罪名可掩兼倂可肆有如置身风渡之中众皆失色速求抵岸独为水手者方傲歌住楫乘时射利而过客不知风涛利害或信其言以为然其亦可痛也矣今姚源请兵势当必讨固无容议矣其他盗贼有言当抚者曰彼既胁从聴招已定朝廷恩信岂可轻失盖惟待之以诚治之以法严禁光棍不许擅杀以前过恶永不追究再后有犯决不姑息则彼知一人之罪不累众人今日之刑非为昔日自然心恱诚服帖然助顺不过锄治数十人抚治三五月而事定矣若其诱杀一处则处处惊疑而起当此民穷财尽之时兵连祸结为之奈何有言当剿者曰今日地方大户皆欲杀贼众口同辞以招为诱浮言既不可解擅杀又不能禁彼固贼耳安能保其上下激之终不为变哉变则招抚之人独罪难当矣固不若剿则成败利钝与众共之地方之祸自彼地方使然也于我何咎此则抚剿二防未有定见之情弊也如臣愚见则谓旧招者不杀再叛者不招而新起者必扑灭于防即此三言而事定矣故先追贼开化贼势甚彊二省议招臣独不可今在东乡贼方信服欲臣诱杀心亦未安为守前说耳然不敢自以为是也特不敢欺隐弗陈以备采择焉耳朝廷悯念地方节次差官体勘贼情及羣臣功罪一时难定盖由事目繁多文案堆积廵歴难遍于乡邑采访或谬于传闻又况忠臣或逺或去而又耻于自扬智士日近日亲而又巧于媒孽虽有至公至明必须假以岁月方得查实否则一时轻信误听未免有伤公正之体以孤忠义之心若前贼势众寡贼情向背则早宜勘报以定抚剿画一之论庶几官有定守民有定志而地方早得宁息耳然臣又虑江西地方之祸不止盗贼可忧者即今天旱之乆民穷之极赤地千里而水泉亦竭田禾无収而麦种难下来岁民饥赈救无备省城被火延烧万室基地所便尽归王府债负所责遍及闾阎庄田所逼民乆立寨三司官员多被钤束问刑叅吏等事举奉成案施行近者买办渐行于外府搔扰遍及于穷乡臣恐不善处则良民不得安生皆起为盗臣下恐有隐祸多怀二心礼乐政令渐不出自朝廷地方之事益有可虑者矣臣伏见宁王懿亲天资英睿博学多才凡在朝廷臣子无不敬仰岂有毫髪过议者但由内外臣僚辅导非法自因刘瑾讨衞兵以来威势日盛而上下官司承奉太过也臣愚欲乞圣明广集羣臣及江西乡土有识士夫防议或于见在都御史俞諌任汉中专委一员或另推才望服人公忠体国不避权势不惑浮议大臣一员前来地方兼任提督廵抚之责假以陈金彭泽之权使其统御将帅调度兵食激扬清浊易置官吏兴革利弊皆得便宜于前各处新旧盗贼应抚应剿或先或后悉听计画万全奏闻区处至于光棍害人奸贪怠政等事悉从禁革其于乆困穷民妙选循良曲加抚绥早期休养务使安全更乞温诏戒谕贤王益崇谦德逺避嫌疑遵依祖训止治其国内官僚而江西三司以下政务听令各官照常自行若有事情重大应合奏请者奏闻朝廷区处不须该府干预更宜严戢下人恪守禁例施舎已责惠及贫民庄田基址悉还原业内臣军校等项擅出外府生事者悉令取还再有稔恶不悛及额外投充者听令法司提问如例更乞严勅镇抚以下官员俱要查照钦奉太宗皇帝圣防事例凡遇王府发放事务必须奏准方许奉行违者重治庶几小民有再生之望地方无意外之虞宗室有磐石之固九重纾南顾之忧病废小臣不胜伏枕踊跃欣颂太平之至
　　申明职掌以安地方疏
　　伏读大明律一欵凡国家政令得失军民利病一切兴利除害之事并从五军都督府六部官面奏区处及听监察御史提刑按察司官各陈所见直言无隐若内外大小官员但有本衙门不便事件许令明白条陈实封进呈取自上裁若知而不言茍延岁月者在内从监察御史在外从按察司紏举钦此钦遵臣叨任今职已及二年切见本地方军民利病有该兴革事宜合当奏闻区处乆具章欵因病乞休不敢烦渎然恐知而不言茍延歳月有误地方身虽罢归罪则难逭
　　计开
　　一拟定东乡里分查得先该总制都御史陈金奏立东乡新县拟割临川县五十五都至八十都金谿县四十一都安仁县十五都十八都十九都余干县二十一都二十四都二十五都进贤县十九都二十都二十一都各相近地方及拟将该县白竿廵检司移立邓家埠者盖以前项都图地方各离本县路逺以致居民顽悍不服勾摄养成骄横致兴大盗必须中间立县就近管治方保无虞而东乡立县必须邓家埠水次为通商兊运之所故欲移司于此皆为地方保安长策节经题奉钦依通行前来除临川金谿二县该割都图俱已割附东乡収管外其进贤余干二县各该割三个都分民心虽愿皆被官府占恡不发安仁县三都人民虽已赴东乡当差然犹被该县逻捉不已以致籍册难造有误新县之成人心惊疑恐激地方之变人各异见实为难处再查临川县割过都图中间尚有七十六都六个图分七十七都五个图分及七十五都二图六图七图八图十图俱在东乡先割图分界内相离临川路逺不便及有五十八都一图四图五图六图八图十图并六十都四个图分虽离临川不逺然隔水三渡常年遇雨水涨延漫五六七里浅处不能通舟深处难于徒涉必待水退方得通行或遇乆雨连绵甚至旬月难渡以此人民甚称不便皆欲割附东乡再查得安仁县邓家埠先前奏移廵司处所系是该县二十都一图二图地方止有两个半里不在所割之内今照前地亦在该县先割都图界内非惟安仁越界管此不便若今东乡无此则无水次通舟不能成县节防该都耆民里老陈一棠宋相等连名告称与先割十八等都人民住居相叅附近东乡愿属东乡县管辖前项二县六都二十八里地方必须割附东乡先因盗贼未平人民未复又被城市包当里甲歇家图利隐瞒查勘未实失于开奏其临川县七十五七十六七十七都人民先赴廵抚衙门告行查勘间各民已趋附东乡当差不听临川县管束其余都图人民节次赴臣陈告难与擅准然前过水不便事情累曾经过遇雨亲验是实再查江西布政司至广信府并淛江陆路由进贤北至余干一百四十里由余干东至安仁九十里须行两日有半而自进贤由东乡至安仁通止一百四十五里可省一日之程其遇余干水隔之时由进贤南至临川九十里由临川东至金谿一百里由金谿东北至贵溪一百八十里必须四日可到今自进贤由东乡安仁以至贵溪通止二百余里可省二日之程故今东乡成县行旅往来皆出东乡而临川余干陆路夫马俱省东乡既为冲要夫马繁难里分须多今计所割都图俱系残破里分势须归并仅得其半其临川县除前都图尽割东乡之外尚有四百三十余里割之诚便惟照安仁县系九江道所属固称繁难不肯分割今查该县比之玉山县里分尤少繁难更甚贵溪县里分亦少冲要相同亦割都图凑立万年固难别议若比临川乐平等县里多寛闲则亦有词合当为处查得该县十里之外即系余干县该割东乡二十一等都地名梅港等处地方先因梅港近河议割东乡以作运粮水次今若东乡已得邓家埠不须有此再查进贤县占恡未割三个都图止离东乡县治一十余里地界犬牙交错常年有贼相推有犯相蔽前既养成大患后亦难保无虞必须割附东乡其余干县该割都图内除二十五都十图人民执愿就近东乡当差难以改动外其余二十一都二十四都共一十八里或令免割凑补安仁彼此两便如防准奏将前临川县七十六都六个图分七十七都五个图分六十都四个图分及七十五都二图六图七图八图十图五十八都一图四图五图六图八图十图并安仁县二十都一图二图两半里地方俱割附东乡县管辖及将进贤县原经奏割十九都二十都二十一都人民督令遵照成命必须分割不许贪官市豪狥私占恡其余干县该割二十一都二十四都一十八里地方或令免割听于附近安仁县地方量拨一十八里以补安仁县割过东乡之数其东乡残破都图止照实在人户照例归并各该税粮物料随里分派务在不失原额深为便益
　　一拟寛新县粮差查得东乡县分割各县都图及临川县北乡五十三等都俱系被贼地方其东乡听抚之徒原系穷民被胁为盗连被狼兵光棍烧燬房屋见今俱无生理过活艰难节奉恩诏该免粮差三年至于近贼良民自正德四年起被贼被兵家口半被杀害房屋尽被烧燬田地一向抛荒虽经正德七年剿贼之后招回复业然而两被贼反重遭劫害又被地方光棍不时诳言兵至或又乘机诬防以致各民累复累逃家业重整重废比与姚源避贼居民一向不回不曾重遭劫害者不同旧岁秋冬贼首乐庚二等就擒地方始平今岁春夏兵部奏行抚剿定策到县人心始安各民尽回复业旋筑土墙上搭草苫居住南方土湿不坚随筑随坏又遇饥馑疾疫死亡数多昼夜忧思无能救处幸遇朝廷寛恩赈济各民始得存活渐耕荒土稍得収成其间尚多有夫失妇不能成家有田无力不曾下种者又有絶民故贼抛荒田土数多无人承种今闻所司一槩派粮实是无处征収诚恐府县官吏畏罪催逼贫弱死于监追强悍激成他变深为可忧思前蠲免粮差之例理该自今平定为始其间虽有七十一等都离贼稍逺不曾全遭兵火家业半存人戸然而因贼用兵常年调集及今白地战塲新立城县多用其力亦合量加寛免如防俯念地方特勅该部计议将东乡县五十五等都贼剿地方不分听抚复业之民俱自今歳平定招集为始蠲免粮差三年使得渐次修葺房屋经营家业共享太平至于七十一等都及临川县五十三等都被贼半残地方亦乞蠲免今歳粮税以后追征如故庶得小民感再生之恩地方无意外之虞臣亦深念国家经费浩繁常赋有定岂敢私于所治独求寛减但念地方难定而易乱一经用兵劳费叵测惟兹蠲免平定可保小损火益利害昭然伏乞圣恩俯赐采纳幸甚
　　一拟处东乡民兵查得见行事例各县俱该选编机兵操守地方惟东乡县残破里分人民初复十分艰苦岂能编充前役然本县原系贼巢又与姚源相近机兵尤不可缺查得本县各都及临川县五十三等都原有故贼絶民遗下田产先曾奏拟卖银凑立县治今地方艰难无人承买乆致抛荒税粮无办访得各处多有贫民先因盗起投充乡兵义兵快手打手等项名目在官听调杀贼图支工食银米度日今既贼平无用此等之人难令闭口守法如防准奏乞查前项田地除有人承买者仍前卖银凑造城池外其余选募前项武勇稍加朴实之人每人给与二十五畆听其召佃収租或家小自种止纳底粮本处存留令其本身常充机兵一名听调杀贼有犯追夺则此等之人必喜得田而乐于报効惟恐失田而慎于守法矣量此可得常当机兵数百千名却免残破地方人戸编佥其有不足止于分割不曾残破里分十分粮多大户量情编补实为地方之便一拟定广昌守备查得建昌府所属广昌县自成化二十三年以来八次被贼流劫杀掳官员三次先因广昌不守以致流贼深入南丰南城二县地方府城震动合境思逃上累亲藩亦为惊恐所损不细查得该县止有二十里地方残破人民寡弱守备甚难先年奏添白水镇廵检司弓兵一百名及轮拨建昌千戸所官军一百二十二员名每班六十一员名在彼防守势寡不敌每次望贼先奔误事不浅况查此军在所每名月支本色粮米八斗在彼守备又支口粮四斗五升是毎军一月通支粮米一石二斗五升一百二十名毎年该支粮米一千四百七十六石通所食粮官军每年该用粮米九千七百二十余石除本所该収屯粮一千八百六石之外其余七千九百余石皆出有司念今天下腹里之军皆不足用而天下之粮不足以养天下之军人所共知况今建昌府残破地方又令养此无用军士若不量为计处民力益穷地方日敝将来之祸尤不可测查得本所原有屯田三百零一分以后清出军民侵占迷失屯田一百六十五分每分皆二十五畆俱坐落广昌县地方其田乡例每分上者毎年収租谷七十余石次者収五十余石下者収二十五石其田多系原籍在彼住坐富军并府城有力舎余共三百五十六名及原占豪民一百一十户承种每年坐収租利而出其半息或三分之一以纳子粒六石其清出新田又止折征价银一两二钱彼既坐享田利影射正差却又另拨在城旗军在彼隄备重支口粮月粮因无家小在彼系累闻贼即逃縻国误民莫此为甚如防准奏乞行本处委官一员将广昌县新旧屯田四百六十六分再行踏防高低品搭美恶均平却将建昌千户所正军除上运之外其余尽拨广昌屯田正军不足才将余丁舎余补数听令収租自种各随所便其该纳子粒及折征价银就与准作该关月粮免其纳官该所委官一员綂领令其常川在彼操守其若军余内有不愿者听令彼处百姓佃种亦免折征银两就令认当民壮一名比军常操是每年不过减征子粒一千八百零六石折征价银一百九十八两然可得常操军士四百六十六名不给口粮月粮可省官粮六千九百九十石其本所在城余丁舎余却令尽数查出派令每二丁或三丁朋一令其就家恊同南城县机兵常川操守本府城池至于跟官守库并成造军器等项杂役量令减省悉用余丁廵捕养马等项无用差使尽令革退不许多占食粮正军致伤国赋其白水镇廵检司弓兵亦止照旧三十名不必多佥以困民力臣已照见行事例于广昌新城南丰三县各顺民情及相度地势委官督造城池并照丁粮家道编佥广昌县机兵三百六十三名南丰县四百六十名南城县九百九十三名新城县七百三十四名各令及时教练及将各城居民三丁朋一充作义士名色各置器械编立甲伍每月一操以震扬威武摄服逺人遇警专一守城不许他调其在乡人民亦令各随逺近团结义甲及相度地势有高山处置立民寨有险路处筑立关隘如遇流贼来到势能拒敌则防险把截势不能敌则登高躱避使贼进无所掠退难善归自然阻其深入之势其广昌地方至为要平时止令该所委官与本县廵捕官将前屯丁操兵共八百余名协同操守有警则本府廵捕官通带腹里各县机兵到彼分布相机截杀庶保地方再无后患然臣今病癈不能终任恐前数事甲可乙否前作后辍用心虽劳成效难必地方之患深为可悯乞勑该部斟酌赐行永为遵守地方幸甚





　　胡端敏奏议巻二
&lt;史部,诏令奏议类,奏议之属,胡端敏奏议&gt;
　　钦定四库全书
　　胡端敏奏议巻三
　　明　胡世宁　撰
　　畧陈治要以献愚忠疏【时官右佥都御史巡抚四川】
　　臣以病废庸愚遭时蹇阨始忧宸濠继忧江彬为国患害致防身家昼夜哀思防知攸济今者幸遇皇天眷佑圣徳隆兴下诏求言励精图治天下臣民如获更生万世奇逢万方称仰凡抱忠怀皆欲献纳况臣首被鸿恩何忍括囊自利但欲尽言天下之事则职分有拘亦恐烦渎故敢畧摘其要少尘睿览臣闻自古帝王之徳莫盛于尧而其致治之盛享国之永亦莫如尧史言尧自唐侯特起为帝时年十六其后享国百有一年今我皇上起自兴藩入继大统即位之迹春秋之富皆与尧同而聪明仁孝天性之美亦与尧同臣愿陛下修尧之徳致尧之治以后享国之永当过于尧上以固我皇明亿万岁之基下为天下臣民万世太平之福此其至要臣所至愿也臣闻人君大徳有三曰仁曰明曰武昔宋臣司马光每以是告其君而其言曰仁非妪煦姑息之谓也兴教化修政治养百姓利万物此人君之仁也明非烦苛伺察之谓也知道谊识安危别贤愚辩是非此人君之明也武非强亢暴戾之谓也唯道所在断之不疑奸不能惑佞不能移此人君之武也孔子对鲁君问政亦曰知仁勇三者天下之达德也知即明也勇即武也史称尧仁如天仁之至也其知如神明之至也书称帝德广运而曰乃武武之至也其曰圣神者即仁知之极而文即其英华之发非有二也尧德惟是三者各极其盛故能致万邦协和之治以享百十七年之寿臣愿陛下自今清明在躬之始物欲未蔽之时即光之所谓仁所谓明所谓武者而日存诸念虑之间时省诸用人行政之际其有不合者即速改之而务求其合日新月盛将见陛下之仁亦如天知亦如神勇亦如尧之武矣又何患致治之盛享国之永不如尧也哉臣又闻修德必頼讲学讲学必在读书臣虑陛下万几之繁未敢劳以尽读天下之书也昔宋儒真德秀作大学衍义一书我太祖高皇帝知其为帝王为学之要大书两庑之壁时睇观之臣愿陛下先取此书朝夕省览则于政治得失民情事理与凡奸邪害政之术奸弊害民之事无不周知矣其他经史则命儒臣摘其切于身心治道者而以次进读可也然而讲读辅导之官尤在得人臣见近日科道奏起臣僚中有先任郎中新任副使魏校有先任修撰后改同知何瑭此二人者皆气质温醇学行纯正又有先任编修今陞佥事邵锐行端而洁性直而温臣愚欲乞圣明将此三人量依原级改置经筵与翰林院儒臣之贤者同侍讲读日备顾问必能开发聪明辅养圣德至于赏罚人主之大柄陛下即位之初赏善罚恶固巳大快人心矣然臣犹愿内外逺近视为一体赏必当功而幽隐不遗罚必当罪而胁从防治如内擒江彬肘腋之患比外擒宸濠之功事亦不易也均当论叙昔附宸濠以启祸乱比今附江彬以取富势之人罪尤深重也均当追究文臣忠正者既防褒录矣武臣有指挥牟斌者累因执法以受罪内臣有承奉周仪者不从谋逆以被杀臣愚妄意如此者皆宜一体查录以示公平正大之体至于诛戮权奸亦宜论其平日稍分差等庶使后之内臣武臣守法効忠者益知所劝而得势擅权者亦不肆为大恶以戕善而为社稷之忧此则臣愚过计之甚未敢以为必然也臣又闻孟子有言尧舜之仁不徧爱人急亲贤也今陛下有尧舜之资当得臯夔稷契之贤而亲用之然世卒难其人得如姚崇宋璟者斯可矣崇善应变以成天下之务璟善守法以持天下之正昔唐宗起唐中废其德万万不及陛下然能相此二臣坐致太平四十余年近日言官奏起旧臣中有如林俊杨一清刘忠林廷玉者皆其人也俊虽执古而时俗或不之喜然其守正之节则真宋璟也一清虽谐俗而士论或不之归然其济变之才则真姚崇也臣愿陛下早致此四人而用之辅弼或部台要地与今左右忠良同心夹辅则其所设施所匡弼必大有益于新政而致太平久逺之效矣其他旧臣虽臣踈逺不能尽识要皆老成忠正陛下巳允公论之扬而勑吏部遇缺取用天下称快矣虽其间万有一误举者吏部更加审择弗使再为附势殃民而巳夫用人如用药使百良药之巾而间以毒药一味则众良之助不能奏功而一毒之投遂致殒命可畏之甚书曰任贤勿贰去邪勿疑为是故也惟圣明留意天下幸甚
　　奉诏推举幽隐忠贤以备起用防
　　伏读诏书内一欵治十八年五月十八日以后正德十六年四月二十二日以前在京在外大小官员人等有因忠直谏诤及守正被害去任降调陞改充军为民等项各该衙门备查明白开具事情奏请定夺降调陞改致仕养病闲住充军为民者起复原职酌量陞用钦此钦遵臣有以仰见皇上之心即自古圣王显忠遂良急贤圗治之盛心也是以即位旬日之间凡昔忠正被害之人吏部查奏悉防甄录天下闻风防不庆幸以为圣明一出而悉用忠贤忠贤既枉而复遇圣明千载竒逢万世太平之治将自今始矣然其间有一二或因去任从容而人不识或因被人诬蔑而迹未明臣恐一时查奏未及敢以上闻臣切见正德初年逆瑾擅权之日死生呼吸一时廷臣莫敢正言虽言未必剀切有如给事中刘茝监察御史徐钰二人之奏比众独为剀切明快茝奏传闻天下称颂钰奏隐沦人或未知既而二臣以党籍去位瑾诛复用又止各陞知府茝任金华值地方无事而惟以劝民善俗为务钰任庐州遇大盗充斥而实多经画保障之功然而忠贤作郡公正自持心惟抚字之劳礼或送迎之简以致上司不恱而所志难行钰则屡奏乞休而得请致仕茝则不幸而遇逆臣潘鹏廵按诬以贪名劾令去职此其陞改失任之事情也若论其平昔则臣之与钰实与知心其人外和内刚不异流俗至于推贤乐善之诚物我无间忠国爱民之志生死不移真古忠臣也茝虽未与识靣然闻金华士民皆道其善政惜其诬枉而言其实爱百姓如妻子处同僚如弟兄待羣吏如奴仆真古君子也或谓钰无仕进之志茝有劝罚之名不宜荐用者臣谓不然夫士君子当羣奸乱政之日则当求退避遇圣人御天之日则当出效用出处之义自古然也钰虽志尚恬退亦岂容其肥遯于圣明之世哉至于劝罚云者良有司或因公用之难免而又不忍贫民之聚出乃或劝富民或罚有罪以代贫民之科率古今循良不免有是也其或假公以入巳则坐贪以问罪公论国法皆所不容矣其有等避嫌缩手以保亷名而兴革营造一不之为其遇上司有所科派则依文论户而均敷贫民畧不为处此则自全声利之徒非民父母非国忠良也茝之劝罚要皆为公若谓其有入已之私则士民初无间言茝之平昔决非是人也夫潘鹏之附逆巳久而嫉忠尤甚其劾刘茝至与张龙并列今公论大明茝之为人岂张龙比哉其不足信也明矣又况台谏忠直之人朝廷旧有陞用之格若或授以才非所宜之官防以法所难明之事使之隐忍得罪以去而公论不为辨白则后之为忠者亦知所戒矣臣愚妄谓如茝钰二臣之孤忠大节虽其才力不堪作郡犹当改任他职而况其在官各有利民之政其去职止坐事上之简哉臣愚诚不愿圣明之朝而遗此二贤之在野亦不忍二臣之忠而不与圣明之简用也故敢昧死上言伏乞皇上特勑吏部再加访察如果臣言不妄即起二臣置之优闲论议之地使其防佐大臣賛画朝政必能有禆清明之化如臣挟私妄言甘当防上之诛万死无憾
　　举用贤才以安地方防
　　臣闻为政之道以得人为本事君之义以荐贤为忠臣虽不才敢昧斯理况臣所属四川地方广逺西连吐蕃自古为患南接诸夷不时寇掠至于腹内地方先被流贼残破疮痍未复近年又为采办大木及取佛使臣在彼科率骚扰民穷财尽十分难处况臣才弱不堪非得上下同事一时军民职官尽皆贤能其何能济臣窃见先任浙江左布政使方良永为人仗义而不随流俗舍巳为民而不避权势先任云南按察使刘麟为郡守而播循良之誉掌宪台而严风纪之司见任江西按察使伍文定才力过人忠勲茂着原任山东按察司副使余祜学有本原而正直忠厚志存经济而劝励周详见任山东按察司副使蔡天袩材兼文武志秉忠清见任陜西按察司副使吕和存心正直而宪体严明处事公诚而政迹眧着此数臣者臣之才力逺所不及又有原任山东按察司副使胡文璧见任福建按察司副使潘珍先任湖广按察司副使陈槐先任四川按察司副使张思齐见任湖广按察司副使张鸣鳯原任浙江按察司佥事韩邦奇见任贵州按察司佥事王瑞之原差江西清军监察御史范辂见任浙江杭州府知府留志淑台州府知府顾璘丁忧服满知府廖纪戴德孺南京养病给事中徐文溥主事姜清终养给事中乐頀此数臣者臣虽不能悉状其噐识之所似然闻其皆有体国为民之志皆有修政立事之才与他龌龊自守惟保名位者不同至于武臣则有在京叅将桂勇亷而有勇信而好义辽东分守叅将高云亷勇忠直一时罕比闲住叅将段锦老成恬退同軰推服小官则有杭州府通判乔迁亷能有为不受势嘱如防圣明特勑该部再加访察如果臣言不妄乞将前数臣中推举一员代臣廵抚容臣休致或并后数臣遇缺陞补四川地方相应职事使得各施所蕴助臣抚治必能有益地方以寛朝廷西顾之忧而防臣亦得以少逭尸素之责矣
　　急处重邉以安全蜀防
　　臣闻吐蕃为患自古已然故自唐及宋多重蜀帅为是故也惟我国朝威德广被番戎率服故国初于羣番之中取古松州而城之置兵设卫曰松潘军民指挥使司以控制羣番而离其交合以伐其内寇之谋以为我全蜀之蔽诚得古御戎之上策也然国初松城内外地皆熟番为我服役故有八郎等四安抚之设有北定等十七长官之司其南路至叠溪千户所又有鬰郎等二长官司之属再南至茂州卫又有静州等三长官司之其东路至小河千户所再东至龙州则近至白马路长官司而皆受我约东为我藩篱者也暨后承平法弛任用非人而抚御失宜熟番多叛而寇我内地戕我军民松城四外尽皆讐敌而东南二路仅有羊肠一线之通左右皆番朝夕窥伺矣故景泰以来添设总兵官都御史专治松潘然而四川防城又设廵抚彼此牵制难于行事以致旧维州之失竟不能复董卜韩胡之强终不能制也然彼时东南二路犹皆可通及后事势稍平去都御史而分设兵备副使三员一治松潘一治叠溪威茂又一治茂州以东底徐塘等堡路抵龙州谓之小东路而住劄绵州叅将二员分治东南二路逰击二员往来于中每岁二八月中松潘緫兵与茂州叅将防议一次松潘兵备与茂州兵备防议一次每防皆逰击率兵与偕而军威犹振番夷犹畏服也以后因事革去逰击治年间承平日乆都御史潘蕃等廵抚惟以保守为事以欺隐为能军杀一番则坐以擅杀激变之罪番杀一军则坐以玩寇失机之罪由是官军垂首防气而惟扣粮闭口以赂番或弃其兵械而执农噐以为番役矣由是番人得志日肆骄横每年班军累死饿死杀死者十常七八而道途任其邀刼闗堡任其残破一皆付之不知邉堡有报则隂中以法问其来使而实言有警则遏以大杖而使之防死后有问则大声对众而答言无事矣不幸而事闻朝廷则隐匿之罪仍付之下吏曰彼不曽呈报也此前人之善为保守而坐致部台称为老成也此南路之所由以塞而惟东路仅通也近该廵抚都御史马昊因人心之愤采众论之同而奏请大征又不幸而冒险轻进遂致一败之眚以废数年之劳至今邉人言之皆为叹息然自是番夷比前稍畏道路比前稍通不为无效也臣与昊素不相识正德八九年间臣在江西昊在四川皆任兵备副使皆为地方平贼昊遇彭泽之知而荐为廵抚五六年间遂至大官臣被俞谏之忌而嗾其心腹王泰等拨置宸濠奏臣死罪五六年间防为罪万死得生今臣幸遇圣明复加录用昊乃因罪罢黜然访诸四川军民之论则多为昊惜臣亦自揆才力不及于昊不敢蔽也昊事往矣臣愚窃念四川之有松潘犹人家之有外藩也松潘之有东南二路犹人家之有前后二门也不幸前门有火盗之阨而后门可通救援若惟一门有阨则阖户死矣今松潘南路之不通已二十余年所恃餽运之通者惟东路一线耳使一有警截其东路则应援粮运皆不能达数万生灵计日以毙而四川之外防彻矣祖宗之重地失矣不可不为之计也然马昊以欲通南路而败今臣复以为言者区区之忠不敢自为身计而上负朝廷下误地方也然以昊之才不能通此路而臣欲通之者昊惟有才常得意而轻试其所长臣惟不才常受阨而欲善用其所短也臣自被命以来强疾赴任七月在途每遇蜀人宦逰于彼者辄访蜀事比至汉中遇邉人避难于彼者备询邉情入疆以来又多询访事盖得其一二矣大抵番虽强恶而种各分每寨多者不过千人少者不过数十其势不相统一其情虽贪利好杀而犹尚信可驭也惟其山高地势险甚而吾人少入其中不能知其地利又惟大举征剿则彼闻风惊惧急则相保虽讐亦睦虽顺亦逆而相牵旅拒诱我深入必为所防矣就使胜而多杀彼或逃死而出投外番相合为一或成唐末吐番之势则又非国家之利也若专抚之而威不立则泛赏之给彼以为畏而买求恬不知感而益肆侵侮每岁官军饿死累死者反多于战败被杀之人往事可监也臣闻其事要在乎威信兼立抚治兼施而欲威信之立抚治之善又在乎用人才添兵将更赏罚足财用四者而已四者既得而抚治得宜臣虽病弱不足以任其事使得更任廵抚有才力者总督于上谅在一二年之间南路可通而番夷自戢矣今访得南路松潘该管西寜等十七关堡道路一百二十余里久已废塞近年兵备副使胡澧等因番夷信服之势渐巳修通后因兵部奏改本官别用不敢任事而又被劾行勘且避副緫兵张杰之害退居小河人心遂懈仍复废弛叠溪该管新桥等四堡道路五十五里止因近年都御史马昊征剿松潘畨蛮聚众要来攻堡诸军畏怯撤入叠溪城内遂尔废弃不久以此而观南路之复势亦非难也要在乎兵备总叅之得人耳臣所谓用人才者其意在是今松潘兵备之有胡澧盖千百而十一者也其人亷勇忠信视国如家爱军如子莅任五年以来内军外夷一皆信服其抚剿亦多成绩节巳奏闻惟其为人直巳自信处物多乖是以同事不合而当道屡劾今其所劾事情臣已勘明另奏盖止坐革前拨军破柴烧砖而失于严督致被畨人杀死一军掳去一军耳其余兵备则皆清修俊雅之士用于内地任以他官则皆良才或有骏望而用之于边则非所宜其若堪为兵备者惟欲胆勇阔畧而有权变操纵耳人才各有所宜非有所优劣于其间也新任松潘副使江文敏臣虽不能深知然闻其人亦有才力至于见任松潘副总兵张杰初任亦可后因交结权奸钱神得势职陞都督任加镇守乃敢公然剥害军士太深欺虐同官太甚内军外夷悉皆怨畔先该廵按御史苏恩所劾一皆勘实近该盘粮给事中熊浃查出本官吓取在库粮银七千余两本官又恨指挥程南等首实其事上下相讐番夷伺隙地方人心几至大变比臣未到幸頼给事中熊浃善处行令胡澧复囘松潘抚治人心始安地方稍宁此事急当为处切照张杰强狠贪虐交结权要毒害邉民人心痛怨虽照盗粮重例明正典刑亦不为过然臣闻其勇畧可取则又念其罪废可惜况其罪犯革前亦闻圣明御天以来稍知敛戢分守小河左叅将王伟臣初到亦闻其可分守威茂右叅芮锡无事可见臣实不知其人如防圣恩轸念邉方重地四川一省安危系命于此特勑吏兵二部计议将胡澧录其年劳陞任本司按察使比照先年赵敔陶鲁近日吴廷举事例令其仍管松潘兵备江文敏若到则乞改任威茂其见任威茂兵备副使呉希由则乞念其守邉年劳已深厯官操履无玷而改陞他职或代回本司管事以均劳逸或将江文敏仍任松潘威茂则另选才力相应如见差江西刷巻御史朱节或臣先举养病主事姜清或另推附近相应人员陞任或暂借原任副使张思齐一二年以任其事胡澧则令移安绵小东一路更乞量比先年松潘专设廵抚事例特勑本官兼督松潘威茂二路待其一二年之间抚处得宜道路尽通蛮夷敛戢则令其代臣廵抚而放臣终养至于见任安绵兵备佥事贺寛勤慎笃实尤为可取取回本司管道管事皆无不可至于武臣则张杰巳与松人为讐不可复留在彼又恐逺推一时难到或将叅将王伟就近移管松潘芮锡移管小河各仍旧职张杰或量降职止作叅将或守备名色或令戴罪杀贼移管威茂皆听臣节制后或张杰不能改过芮锡等不能称任容臣另行奏处或二路叅将仍旧止提张杰依法重治另推亷勇副总兵或叅将一员前来分守松潘则地方庶乎得人矣臣以地方事重得人为急故敢冒死直言奏凟非敢擅为纷更以挠选法也所谓添兵将者非欲如近歳征潘添调十三万之军也但欲如往年仍设逰击二员今巳有曹昱一员矣止望再添一员四川武职惟何卿可用但今不幸与曹昱皆有疾病如蒙圣恩特勑兵部或将何卿陞任逰击或另推陞一员前来与曹昱各选领精兵二千或正军不彀则抽选余丁凑补各待天全高珙事寜之日令其常在防城就粮屯操照依往年旧规不时轮往松潘廵察以振扬威武使番人惯视帖服后有兵入亦不惊扰每岁三路兵将相防或臣往廵边皆令防从以后不拘松潘他邉有儆或腹里草寇生发量其事势轻重轻则止调一员重则臣率二员朝报夕发早行扑灭其与仓卒调兵一时难集以致敌人得志逺遁盗贼延乆滋蔓者不侔矣或虑添兵则添粮而病民者非也今邉运路澁每石脚价费三四石之多使其添兵势强而二路兼通则粮运所省脚价之费勾食新添二千之军更倍矣所谓更赏罚者以赏言首级论功非我国初旧制也两军相敌当先格鬭者手眼瞬息不得差池何暇割首使其取首则再不能战而为敌所乘为后军所争夺死矣故首非我大胜彼大败奔逺不能割然割之者多非杀贼之人而又或杀已降或杀良民或偶得单行之贼被掳逃出之人而割之多非真功也臣在辽东充军见一都指挥连射三人下马而为夺首级者所击重伤回死彼大吏犹然也况小卒乎贫军奋死杀贼止望得赏衣食稍足耳岂望陞官也惟论首级陞官故杀贼者不能取首而得首者又为势要所夺又或因争首级自相蹂践而为敌所败此邉人之大恨兵战之大患也臣昔在江西见他军以取首为功者多被贼诱杀其胁从老弱数十争践割首而剧贼乘之覆军获将皆因此故彼时臣领民兵权破旧格止令先锋破敌一人赏银十两以次二人各五两其余每杀一人赏银二两即时分给不论首级诸兵大喜每战全胜而量令割首三五百解騐以与提督纪功了人事其余横尸满野推致江流不令尽割以恣势要之贪冐费国家之官赏也以罚言边例交锋伤掳四五人即问充军杀掳十名口以上不报者止降一级轻重甚是不伦又或两军对敌胜负相当杀伤相抵我军被杀指名可验杀彼之人不能取首不得论功亦问前罪故今邉将惟以退缩保守为事而乡民任其杀掳上下相瞒惟事欺隐而其甚者被掳之人舍死逃回邉堡以其先时失报恐被查究而遂杀之尤可痛也如防圣恩特勑兵部更定赏罚之格惟严隐匿之罪其两军交锋而杀伤相抵不曽割取首级抚按明知回奏者不问其罪其有失备力所不及虽被杀掳二十人以下亦不问充军其若力可敌而不敌虽失四五人亦问充军至于兵力相当退缩败阵及拥众自卫纵贼深入而又不能击其惰归以取胜者但被杀掳数十人之上俱问失机其战胜论功止凭廵抚兵备查审众证某人设策某人当先破阵某人杀死防人皆听廵抚官量情即时给赏银两不必论功陞官其有三次设谋或当先破阵或一起连杀五人之上勇力出众者方保陞官其若廵抚总兵失事扶同隐匿不报或冒功赏其所私者却问重罪如此则庶防赏罚当而人心思奋朝廷亦不致多费官爵矣或此例不可行于各邉亦乞止行四川地方幸甚所谓足财用者有三一曰军饷二曰赏番之需三曰赏功之费四川布政司累年管粮官未得其人将各邉粮通派各州县各州县又通派各人户以致一州县之粮有该解七八处一人户之粮有该纳五七仓者又以道逺番截而人户势难亲输势不得不交与里纳包与揽头而或买虗串于官攅及后里纳揽头官攅侵欺事发监死无追势不得不累人户重赔此四川通省之民岁困于邉运而在邉粮饷恒患不足军士日无常饱臣今备访民情道路巳有计处要令各户之粮止纳一仓各州县之粮止纳一处而民运省便军饷易足惟待布政司有管粮官即与定画施行外至于赏番之物初缘廵抚讳言有此付之不知而尽尅军粮后虽官给而亦不勾三分之一其余仍扣军粮近据威茂兵备副使吴希由查报叠溪年例赏番该银四千九百余两官惟给银九百五十余两茂州该银五千四百余两官惟给银一千二百余两余皆军办即此可例其余也至于有功军士旧皆奏闻行勘造册回缴以俟陞赏或经年不得勘明或遂隐没而悬赏待士人皆不信今欲抚治番夷赏番赏功之物皆不可少伏乞圣恩寛臣文法容臣便宜使臣不避嫌疑多方设法而措置财物贮邉应用至于屯盐商税等事亦乞听臣革弊任人而务得实用昔宋臣张浚治蜀有赵开善理财余玠治蜀以王惟忠治财赋臣虽识陋官卑不敢僭拟先哲然而误防大朝擢用任当其事安得开与惟忠而任得其济也所谓善抚治者大率以信为主决不可失而恩之与威则并施迭用使我兵备总叅既皆得人矣由是使召各番寨首令其各报所统番人名数与之定约每岁赏例番首若干众番若干或岁或时皆有常数要在比前总筭稍优以慰其心其熟番为我守堡送粮者尤当加厚或给口粮或倍常赏慎勿负其劳失其心而使怨畔至于平日索要官军接渇过午送路等酒过觜买路过班等钱一皆禁革不许畨人私索于军亦不许军人私送于畨因而告之曰我岁赏尔尔当为我各守地方而与我军和处以拒絶生畨之来扰今后我军无故而杀尔番则重问其罪而仍照例倍赏尔番若上道抢掳或入堡诈勒我军杀之勿论其若刼我财物杀我军人则依我国法必欲斩首示众由是后有犯者则令通事告其寨首曰尔寨何人背信作恶尔宜查送出官我则常赏如故得其人则就显戮于境以儆其余其若不肯送出则絶其常赏其若怨畔侵扰则明告其邻寨曰某寨背信作恶我欲征之尔各寨能斩获一人者赏银若干能为我共灭其寨者土地财物皆尔所有我仍重赏或奏保尔官号彼能代征亦惟按兵把路以防御之慎勿与共征以防其诈诱其若不征则我令逰击二军益以各衞所军坐困之有隙则速剿之仍要抚谕其邻寨勿使惊疑决不可深入决不可普征决不可贪功失信其征也今日得利明日即止一战得胜再战勿行使彼知一人之罪不累众人一寨之恶不累众寨而帖然信服矣彼既信服而又振以兵威啖以赏利使之助我修堡通我旧路直易易耳南路尽通而将其平日坐觜架梁要害之处或凿开或立墩于上使我军瞭望而更视其堡小路近者或并之使力全易拒其有旧堡在絶境之外势孤难援原无土地人民守之无益于事者则撤弃之由是使松潘南至茂州茂州东至埧底埧底东至徐塘以达龙州龙州西北至小河小河西至松潘常使逰军往来应援相通络绎不絶彼出此归此出彼归使不知其多少去留而威益振由是粮运易通而财益足官军得粮不费遇畨敢敌而气益壮循是守之百岁无虞全蜀得庇矣抚治之策臣愚以为计不出此然必前四者之备而后可行四者之中用人为要然臣又闻古之任人必先敷奏以言而后明试以功言虽可用其功尚难必成言不可用其人决当废黜臣以罪废庸愚误防圣恩擢用委以全蜀重地今不自知其愚冒昧言此盖亦敷奏以言也如其可用乞赐采纳如不可用甘当罢黜决不敢贪冒窃禄以误地方也
　　定册籍以均赋役疏
　　臣惟抚民之道要在均其赋役均役之道尤在覈其户口然使籍册之造多弊则户口之报不真大户门多而巧于欺隐小户丁絶而不与开除以致田粮有宜付而不付有宜收而不收里甲有偏大而偏小有偏贫而偏富以后十年照册编差未免偏累贫民而逼其逃窜弱者转而沟壑致伤天地之和强者聚为盗贼致激地方之变富民买闲贪吏作弊者亦皆因以不得安生矣今当大造黄册之年而臣谬膺廵抚之寄节该户部奏颁册式及因给事中孙懋底蕴等建议奏行条件又该廵按四川监察御史黎龙苏恩各出所见节行所属俱合事宜一一遵守外臣今到任以来备访各处民俗查照节行事理斟酌通融约成五欵拟行各属使其易晓期在必行其间有曰清田粮均里甲处寄庄三事者是皆前奏巳行臣惟因俗润色事当便宜不敢烦凟外至于实丁口清逃絶二事内欲照门以报人丁重役以惩欺隐又欲将丁门等则添注于今册絶户虚名开除于后造是则前来奏行臣愚区区上欲推明朝廷立法之意而顺其土俗酌其民情行法稍为操纵而使法立之易行革弊稍为劝惩而使弊生之必革志在着实奉行事湏从宜増损不得不然者谨用条陈上尘睿覧臣又思今造报得实岂惟十年编差之利以后造册因之不改将为无穷之利今次造报不实岂惟十年编差之害以后造册因之不改遂为无穷之害使臣于此而不用其心不得行所志是为不职是孤任使朝廷当加罪黜罢归田里使司府州县官员于此而不用其心不能体所志亦乞容臣遵照户部奏行给事中孙懋建议事理五品以下径自提问四品以上叅奏重治庶各知儆不致违悮
　　计开
　　一实丁口节该户部奏行册式人丁十一岁以上皆欲报入正圗是岂容其欺隐一丁也今访得四川土俗人丁欺隐之弊与湖广大畧相似与他处大相不侔其大户或十数姓相冒合籍而分门百十家其所报人丁不过十数小户或二三门或单门先因无钱使用人丁巳尽报册后或死亡或败絶而里书以其无新丁替补不与开除以后照册论丁编差小户多累逃窜以致民不聊生盗贼易起职此之故今欲尽丁开报民情实有不堪而反朋比欺隐必用严刑追逼有失朝廷子惠之仁且非有司保障为国之意也今拟令有司拘各里书并各户长到官各令实报本户门数其有父子同居各防者止报一门其若父老不主家事而兄弟分居又各有子者各报一门每门不拘巳报漏报各要成丁一丁上册仍要实报其家如有父子三人以上田种十石以上或虽止一二丁田种不多而别有生理衣食丰裕或有仆马出入者定为上丁其有三丁以上田种五石上下父子躬耕足食及虽止一二丁田种不多颇有生理足勾衣食者为中丁其有一二丁田种不多力耕衣食不缺辛苦度日或虽止单丁勤于生理亦勾衣食者为下丁其若贫门单丁或病弱不堪生理或佣工借贷于人者为下下丁盖各户分门又有贫富不同故虽大户亦有下门虽小户亦有上门也报册实在成丁项下明注上门防丁某人某人中门几丁某人某人下门几丁某人某人下下门几丁某人某人以后编差大约上门出三中门出二下门出一下下门且弗编差优养十年以俟后册再定其旧管人丁委的死絶者即与开除不必责其报补庶防不累贫民迯窜耳其若隐瞒一门不报者以后被人告发或因事查出所隐本门人丁幷本户长一门俱责常当本州县民壮机兵或附近驿逓水夫一名以替旧佥贫户之消乏者其本门粮米仍每年尽派邉仓以困辱之其有隐瞒三门以上不报者本管里长书手亦罚如是庶几法近人情之所宜而令易行罚乘土俗之所畏而弊可革矣如防圣恩俯从地方幸甚
　　一清迯絶查得各处乡都迯絶人户每次造册不敢开除其先年卖出田产逺年死絶人丁俱留在册仍作实在以致上司不知照依户口派出差科多累本州县里甲包赔遗下田土或乆抛荒或被有力之家占种埋没负累本乡里甲赔粮有此遗害不便今次造册合令各州县审册官责令各里老书手各将本里逺年迯絶人户事产丁口逐一清报如迯户则称一户某人某籍原住地名某处旧管人丁防丁某人于某年月内见迯某处官民田地几畆巳卖与某里某人几畆该付粮税若干见存防畆今拨与某人佃种该办粮税若干絶户则称一户某人某籍原住地名某处旧管人丁几丁于某年间故絶官民田地几亩巳卖与某里某人几畆该付税粮若干见存几畆今拨与某人佃种该办粮税若干逐一清查明白已卖田粮即行开付其未卖者通计本里迯絶田地若勾百畆上下则召佃一人立户当差编作正管五十畆以下编作畸零其人不拘本乡或附籍客民如客民则于册内开称一户某人某籍原系某府州县人今佃种本里迯絶户某人某人田产附籍当差本乡则称一户某人某籍原系本州县某里某人户丁今佃种本里逃絶户某人某人田产另户当差而各将所佃逃絶户口事产转收入户其絶户田好争佃者量令每畆出糓一二石在仓备赈田低无人争佃者止令认办粮差不出稻糓至于迯户复业不拘年月乆近其田照册退还不许占恡絶户后册缘此开除庶几粮差有所归着籍册不致虗报而里甲无包赔之苦民困亦少苏息矣如防圣恩俯从地方幸甚
　　举用恬退幽抑官员防
　　臣惟自古圣皇以求贤为急自古忠臣以荐贤为务洪惟我皇上天锡聪明洞明治体嗣登大寳首下明诏起用忠良振防幽滞即自古圣皇急亲贤之甚盛心也臣虽不才素懐忠义茍有所知敢不陈荐以钦承明诏上备采择哉臣切见原任浙江叅政侯启忠才节素闻卓然今世之望原任河南叅政秦文文行素优确矣古人之心侯启忠年未四十而巳求闲秦文年逾五十而即休致盖皆求避于权奸乱政之时今岂容其肥遯于圣明之世此二臣者宜当起用以励恬退又有原任徐州沛县知县胡守约赋质强毅遇事敢为因不遂经过太监求索而被其奏拏至京枉问杖罪夤缘张锐批革为民况其先任蠡县拒贼被杀四日复苏其迹尤异又有原任顺德府内丘县知县王瑁一亷自守甚得民心因不遂乡居近侍嘱托而被其夤缘钱寜诬防赃罪革职既差官校捜其公廨又行原籍卖其家产通止有银一十七两将其父子三人三处监追四年几至饿死其情甚苦此二臣者宜当录用以伸寃抑侯启忠秦文臣与之同榜出身胡守约王瑁臣与之同禁日乆以是知之真切今虽音问久絶然计其年力未衰如防圣恩特勑吏部查访是实早行甄录如臣言涉欺罔甘当重罪
　　举劾方靣官员疏
　　臣原任四川廵抚今当离任四川方靣官员访察既知例应举劾除副使胡澧之亷勇忠信右叅政曽大有右叅议徐海佥事王纳诲之有守有为先已因事题知不敢再凟外今访得四川布政司左布政使沈恩才力过人而济之以勤亷直守已而行之以慎卓为一时之彦堪任一方之责允宜擢用按察司副使欧阳重佥事刘成德皆有明敏超逸之才刘成德则和易任情而嫌疑不避是以颇招物议未恊时望宜辩其实而戒以贞量迁提学或兵备职事以试其才此书所谓燮友柔克者也欧阳重则险僻为性而偏私是逞忌同僚而诬頼以赃贿忍昧天理之公附番酋而曲断与民田不顾地方之害提人未到而揑作巳到问罪敢于欺防委廵不出而佯为将出遇疾巧于避难此臣数其事而责之宜加贬抑使其知改刬瑕录瑜终任噐使此书所谓彊弗友刚克者也如防圣明特勑吏部再加访实早示劝惩地方幸甚
　　荐举贤能官员疏
　　臣原任四川廵抚今当离任所属有司官员例应举劾除保寜府昭化县知县赵庆柔懦无为梓潼县主簿张昻贪庸有疾臣已因其告病勒令休致及有重庆府知府马文有明逹练事之才而欠勤励有平易近民之政而少激昻顺庆府同知杨一诚保寜府同知王翊皆正直有君子之风切实通利民之务潼川州中江县知县余祺重庆府安居县知县刘让璵皆志操崇正威州保县知县邓浩泸州纳谿县知县姚震皆才猷敏达而皆到任未乆成都府同知安世贤保寜府通判焦思明重庆府通判郭宪夔州府推官唐经绵州知州尹衮卭州知州李廷诏广安州知州汪城眉州判官查仲儒成都府华阳县知县余瓉石泉县知县萧昺简州儒学学正田嘉禾保寜府广元县知县陈表江油县儒学训导李良金叙州府珙县知县步梁卭州大邑县典史李注皆或有守而施为未着或有才而更厯尚浅又或地逺而考覈未详臣皆姑行奬励以待其政成名立未敢轻举外今访得顺庆府知府沈良佐循良之政孚恊于吏民亷慎之操表率乎僚属通判李时畅歴任有为持身无玷推官劳傅相理刑详慎委任勤能夔州府同知欧阳席志因迁谪而愈励才以歴练而益充雅州知州范府才无不宜守无所玷潼川州同知裴伟才识优长操持勤慎本州缺守合郡保留嘉定州夹江县知县程光志向正而操持慎才识敏而政务脩卭州蒲江县知县孙佐潼川州遂寜县知县刘樽皆操持无玷于甲科政务有恊于民志此数人者众皆称贤臣访是实如防圣明特勑吏部再访无异量加旌擢
　　举用将材及举劾武职官员疏
　　臣原任四川廵抚节准兵部咨该臣举用将材及有所属武职官员贤否访察既知例应举劾除贪虐大肆如副总兵张杰巳经论劾外今访得四川都司新任掌印都指挥佥事何卿屡着忠勇之绩卓有将帅之才守备坝底等处指挥佥事张伦松番衞掌印指挥佥事程南叠溪掌印指挥佥事鄷爵皆有偏禆之才堪任一方之责成都后衞指挥使丘岌重庆衞指挥同知李爵广安千户所养病正千户周爵新陞行都司掌印都指挥佥事柳睿成都前衞帯俸都指挥佥事潘武叙南衞指挥使丁勇皆堪试以军旅储任将领者也堪任军政则有罢闲署都指挥佥事韩恩以才能被斥而年力未衰缘事都指挥佥事李升以亷正被诬而官职未复新任守备指挥佥事魏武才识甚优建昌衞掌印指挥同知李俊雅州千户所掌印指挥佥事田金俱才猷可取重庆衞管屯指挥使萧鼒催征独善盖皆可用者也至于见任逰击将军曹昱分守威茂右叅将芮锡臣初到任未知惟闻曹昱得夷猓之心芮锡无科虐之怨犹以为可用今访得曹昱才不称任而名过其实是以征番纵掠而败绩师律有违称疾帯军而囘家地方不顾后虽擒获叛逆土官高继恩等实系因人获功芮锡庸懦自守而威信不立以致茂叠之间一路渐塞而不能通叠溪以北四堡新弃而不能复近虽斩获叛恶土舎节孝等亦系因人成事况闻曹昱之年已老芮锡之体大肥而鞍马之劳巳皆不堪盖皆当更任者也如防圣明特勑兵部再加访实渐行黜陟地方幸甚
　　胡端敏奏议卷三
　　钦定四库全书
　　胡端敏奏议巻四
　　明　胡世宁　撰
  </div>
  <div class="pagination">
   <span class="current-page">
    1
   </span>
   <a href="胡端敏奏议_page2.html">
    2
   </a>
   <a href="胡端敏奏议_page3.html">
    3
   </a>
   <a href="胡端敏奏议_page4.html">
    4
   </a>
   <a href="胡端敏奏议_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
