<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 56 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 56 页/共 136 页</h1>
    <div class="content">　　九年斯得又上奏曰臣闻人君以眇然一身临四海九州之大而欲含气之属视听之咸乐其生岂一手一足之所致哉故建万国亲诸侯使之协比其民拊循和辑不困不伤然后司牧之职尽而无负于上天之畀付矣唐虞岳牧三代封建皆由此道雍熈泰和之治呜呼盛哉自罢侯置守以来英君谊辟欲有为于天下者未甞不以此为先务汉之文帝孝宣唐之太宗明皇是已臣请置三君而以圣问之所及者论之开元之初明皇厉精为治承则天残酷之余慨念民生新免毒螫思有以抚摩而绥靖之故孜孜以遴选牧守为急开元十三年帝自择诸司长官有声望者吏部侍郎许景先兵部侍郎宼泚尚书左丞杨承令大理卿源光裕等十一人为刺史诏宰相诸王御史以上祖道洛濵盛具奏太常乐帝亲御翰墨以十韵诗赐之德意宣备恩光赫奕牧民之吏歆叹息人君意向如此宜乎四海之内乡风而听随流而化开元三十年之治比迹文景庶几成康岂幸而致哉惜乎始勤终怠一惑女德初心遽移天寳之后牧守不复亲择贪暴横行为百姓苦唐业衰矣臣甞谓人主欲治天下当先治其心君心一正众欲尽除聋者司眎瞽者司听一意于民寜有进锐退速之患哉尽此道者惟我孝宗皇帝乎在位二十八年不迩声色不殖货利富贵崇髙之奉一毫不入于心故夙寤晨兴尽思极神惟忧民而已甞曰朕一日须行天下一两遭而于精择郡守尤极留意选德殿置金漆大屏列天下郡守姓名其间朝夕省阅辅臣进拟必问其行治才术穷极根柢惧大臣之私也除目必列乡贯于前甞谓王淮等曰郡守之任卿等宜精择若至朕前有所拣退则怨归于朕矣至于臧否之法尤极其精命监司嵗终具所部郡守定其治状分为三等曰臧曰否曰平臧者陟之否者绌之平者置而不问帅守不以时上虽甞相位者亦不免于罚干淳之治吏称民安终始如一岂区区唐帝之所可同日而道哉今日宅生之寄选诸所表亦既尽心尔矣然田里之间犹有叹息愁恨之声视干淳盛际不能无愧故臣畧举陛下家法大槩为献惟陛下留神
　　金世宗时萧贯为翰林修撰上书论比年之弊人才不以器识操履巧于案牍不渉吏议者为工用人不务因才授官惟泥资叙名器不务慎与人多侥幸守令不务才实民罹其害伏望擢真才以振浇俗核功能以理职业慎名器以抑侥幸重守令以厚邦本然后政化可行百事可举矣
　　同知青州防御事常德晖上书言曰吏部格法止叙军劳虽有材能拘滞下位刺史县令多不得人乞宻加访察然后防问今酒税使尚选能吏县令可不择人乞以能吏当任酒税使者任亲民之职上是其言谓宰相曰朕思庶职多不得人中夜而寝或达旦不能寐卿等注意选择朕亦宻加体察赫舎哩良弼对曰女真契丹人须是曽习汉人文字然后可方今大率多为党与或称誉于此或见毁于彼所以难也上曰朕所以宻令体察也
　　熈宗天眷二年从容谓侍臣曰朕每阅贞观政要见其君臣议论大可规法翰林学士韩昉对曰皆由太宗温顔访问房杜軰竭忠尽诚其书虽简足以为法上曰太宗固一代贤君明皇何如昉曰唐自太宗以来惟明皇宪宗可数明皇所谓有始而无终者初以艰危得位用姚崇宋璟惟正是行故能成开元之治末年怠于万几委政李林甫奸防是用以致天寳之乱茍能慎终如始则贞观之风不难追矣上称善又曰周成王何如主昉对曰古之贤君上曰成王虽贤亦周公辅佐之力后世疑周公杀其兄以朕观之为社稷大计亦不当非也章宗时上封事者言提刑司可罢礼部侍郎张暐上防曰陛下即位因民所利更法立制无虑数十百条提刑之设政之大者若为浮议所揺则内外无所取信唐开元中或请选择守令停采访使姚崇奏十道采访犹未尽得人天下三百余州县多数倍安得守令皆称其职然则提刑之任诚不可罢择其人而用之生民之大利国家之长防也因举汉刺史六条以奏上曰卿言与朕意合
　　宣宗贞祐三年权监察御史完顔苏呼奏曰臣闻兴衰治乱有国之常在所用之人如何耳用得其人虽衰乱尚可扶持一或非才则治安亦乱矣向者糺军之变中都帅府自足勦灭朝廷乃令伊喇托卜嘉等招诱之使帅府不敢尽其力既不能招愈不可制矣至于伯特文格之叛帅府方议削其权而朝廷传旨俾领义军文格由是益肆改除之命輙拒不受不臣之状亦显矣帅府方且収捕而朝廷复赦之且不令帅府国家付方面于重臣乃不信任顾飬叛贼之奸不知谁为陛下画此计者臣自外风闻皆出髙琪之意惟陛下裁察上曰汝言皆是文格之事朕所未悉诚如所言朕肯赦之乎且汝何以知此事出于髙琪蘓哷曰日见文格牒永清副提控刘温云所差人张希韩至自南亰道副枢平章处分已奏令文格大名行省勿复遵中都帅府约束温即具言于帅府然则罪人与髙琪计结明矣上颔之蘓哷续奏曰髙琪本无勲劳亦无公望向以畏死故擅诛呼沙呼盖出无聊耳一旦得志妒贤能树奸党窃弄国权自作威福去嵗都下书生樊知一者诣髙琪言乣军不可信恐终作乱遂以刀杖决杀之自是无复敢言军国利害者宸聪之不通下情之不达皆此人罪也及乣军为变以党人托卜嘉为武寜军节度使徃招之已而无成则复以为武卫军使托卜嘉何人且有何功而重用如此以臣观之此贼变乱纪纲戕害忠良实有不欲国家平治之意昔东海时呼沙呼跋扈无上天下知之而不敢言独台官乌库哩德升张行信弹劾其恶东海不察卒被其祸今髙琪之奸过于呼沙呼逺矣台谏职当言责迫于凶威噤不敢忤然内外臣庶见其恣横莫不防腕切齿欲一剚刄陛下何惜而不去之耶臣非不知言出而患至顾臣父子迭仕圣朝乆食厚禄不敢偷安惟陛下断然行之社稷之福也
　　贞祐四年完顔蘓哷再任监察御史奏言臣近被命体问外路官廉干者拟不差遣若懦弱不公者罢之具申朝廷别议拟注臣伏念彼懦弱不公之人虽令罢去不过止以待阙者代之其能否又未可知或反不及前官盖徒有选人之虚名而无得人之实迹古语曰县令非其人百姓受其殃今若后官更劣则为患滋甚岂朝廷恤民之意哉夫守令治之本也乞令随朝七品外路六品以上官各举堪充司县长官者仍明着举官姓名他日察其能否同定赏罚庶几其可议者或以阂选法紊资品为言是不知方今之事与平昔不同岂可拘一定之法坐视斯民之病而不权宜更定乎
　　宣宗时泾州观察使张行信奏曰近闻保举县令特増其俸此朝廷为民之善意也然自关以西尚未有到任者逺方之民不能无望岂举者犹寡而有所不敷耶乞诏内外职事官益广选举以补其阙使天下均受其赐且丞簿尉亦皆亲民而独不増俸彼既不足以自给安能禁其侵牟乎或谓国用方阙不宜虚费是大不然夫重吏禄者固使之不扰民也民安则国定岂为虚费诚能裁减冗食不飬无用之人亦何患乎不足今一军充役举家廪给军既物故给其子弟感恱士心为国尽力耳至于无男丁而其妻女犹给之此何谓耶自大驾南廵存赡者已数年张頥待哺以困农民国家粮储常患不及顾乃乆飬此老幼数千万口冗食虚费正在是耳如即罢之恐其失所宜限以嵗月使自为计至期而罢复将何辞上多采纳焉
　　元光元年九月上谓宰臣曰有功者虽有防过亦当贷之无功者岂可贷耶然有功者人喜谤议凡有以功过言于朕者朕必深求其实虽近侍为言不敢轻信亦未甞徇一已之爱憎也尚书右丞相髙汝砺因对曰公生明偏生暗凡人多徇爱憎不合公议陛下圣明故能如是耳二年正月复乞致政上面谕曰今若从卿始终之道俱尽于卿甚安在朕亦为美事但时方多故而朕复不德正赖旧人辅佐故未能遂卿髙志汝砺固辞竟不许因谓曰朕每闻人有所毁誉必求其实汝砺对曰昔齐威王封即墨大夫烹阿大夫及左右之甞毁誉者由是羣臣恐惧莫敢饰非齐国大治陛下言及此治安可期也
　　元太宗时太原路转运使吕振副使刘子振以賍抵罪帝责中书令耶律楚材曰卿言孔子之教可行儒者为好人何故乃有此軰对曰君父教臣子亦不欲令陷不义三纲五常圣人之名教有国家者莫不由之如天之有日月也岂得縁一夫之失使万世常行之道独见废于我朝乎帝意乃解
　　世祖至元十四年召相威拜江南诸道行台御史大夫乃上奏曰陛下以臣为耳目臣以监察御史按察司为耳目倘非其人是臣之耳目先自闭塞下情何由上达帝嘉之
　　世祖时东平布衣赵天麟上太平金镜策曰臣闻夫龙之为物也千变万化无适不宜大则乗风云震雷电奋迅其头角翕辟其爪牙沛霖雨以洒八荒润禾苗以济羣下小则陶侃之梭张华之劒释闻之蛇壶公之杖或跃在渊或蟠于泥此盖既能大而又能小者也夫鹏之为物也化质于北溟运程于南海背逾千里之大翼若垂天之云击洋水之三千抟扶揺而九万以之抢榆枋则不及斥鷃以之捕狐兎则不及雕鹯此盖能大而不能小者也夫鸡之为物也朝逰庭除夕宿埘□文备一身之采武闘一时之命至于淩晨三唱风雨不移毫厘不失若以鹏及希有比之则霄壤悬矣此盖能小而不能大者也物既如此人奚不然故为委吏而防计当为乘田而牛羊壮者宣父也范围天地有教立焉为万世帝王之师拯六合生灵之溺者亦宣父也非龙而何哉孟公绰可以为赵魏老不可以为滕薛大夫黄覇长于治郡而功名损于相位即小大之殊也龙乎龙乎岂可以常得乎伯夷圣之清桞下惠圣之和犹且失于一偏孟子谓之隘与不恭然则人之周于道备于事者千载一二人耳其具体而防乎防者或甞有之亦已希矣由此观之举世英贤多皆一节为人上者取一节可也董子云量材而授官其此之谓与今国家选法腹外三年为一考腹内二年半为一考自非负罪之员皆有进而无退臣谨按虞书云三载考绩三考黜陟幽明言舜之考官如是也又按汉史云文帝时吏居官者或长子长孙其二千石亦安官乐职言文帝之任人如是也臣以为方今选法宜以贤能为先不宜以日月为上不革此弊则是公卿之位咸可累考幸超而希之也且人才有大有小例以初仕者职小则淹滞英才例以乆宦者职迁则施为安得皆称哉切恐郡县之官以茍且存心有更张之事则计之曰三年之后吾将去此何用劳吾心哉因循而已矣见贿赂之物则思之曰一旦交代未获即除何以为家费哉营资而已矣又况郡县之民迎新送故甚为劳费其弊将至于无如之何矣或者以郡县之官乆则擅权生事钱谷之官乆则私弊难制臣谓此言非也若循三德八才而用之则皆才德应官之人矣人情大可见莫不慕荣贵但在国家锡之殊宠用当其才然亦有不迁之之道焉言当加爵而不即移其职也伏望陛下量其短长察其可否细木常使为桷大木常使为杗凡内外官员三年第一考为初考上等加官阶二级中加一级下则仍旧阶而上中下三等皆复守其本职六年再考如初考而复守本职九年终考如再考然后黜陟其职也凡考法令廉访司官重甘保结考其行实而牒司路以达于上司铨定阶次籍记倚阁凡三考黜陟其事业循常者依累次官阶而除之以次第所宜其才德超异者虽阶次甚卑而待之以不次之位如是则居官守禄者旣思阶次之超升而尽其公道又惧宪职之知觉而灭其私心庶几乎选法有以定矣天麟又论礼大贤防曰臣闻色斯举矣举则独善其一身翔而后集集则泽加于天下者圣贤之士也知辅世贵德而下于一介之徳务好善忘势而屈其万乘之势者圣明之主也故丹山彩凤不可以常网而罗之沧海长鲸不可以常竿而钓之寰区薄海不可以常士而治之命世大贤不可以常礼而招之今圣明溥班明诏博访硕人斯盖取士之一节未尽举逸之大方也夫贤有放情江海佚志山林隠于朝野贱役之中混于市井编氓之内和乎表而存乎里遗其世而亨其身此岂贤者之本心哉盖由不得已而然也彼且志深道义心藐功名以德言为衣而弗荣轩冕之服以道腴为味而弗嗜膏粱之馔所耻者德未及古人而已矣所行者尽其在我者而已矣及乎耳闻丹诏意慕清朝弹贡禹之尘冠空彦伦之蕙帐奔趋魏阙啓沃尧心陛下卑辞而得之屈已以崇之乞言而行之推诚以任之使夫未至之流皆欣欣而曰吾王之道兮与吾道同吾王之心兮与吾心契鸾一鸟也尚克荐祥芝一草也犹能表瑞矧伊人矣能无感哉于是商山皓髪袭歩武以呈光稷下鸿儒连茅茹而现景昔者尧尊一舜而得十六舜舜尊一禹而得九禹者由斯道也其或据爵以骄之傲而慢之或震之以天威或置之而不问使夫已进者因事而乞骸骨未进者惩而甘藜羮虽复麻经递降币帛交驰谁肯鸣英倡俊以先服王室之劳哉此所以燕昭不惮于敬筑金防而蜀主不难于亲顾茅庐也轻贤而贤者不至非贤者之虚飬髙而乐贫贱盖防其道之不果行也在上之待贤以殊礼非在上之徒自轻而钦寒素盖由其道之在于彼也故道者人君之师也道之所在恐不获及亦既见止亦既遘止岂暇计贵贱轻重之云哉纵未或尽至亦足以激厉风俗如惠然咸来则可以同熈帝载得贤之道何莫由斯今国家鼎安方域囊括封疆国保于民民保于贤宜乎颙颙之士辐凑金门济济之徒并生王国然而内有御史外有宪司大臣之抵罪尤频官吏之坐赃犹众设明刑而不息垂峻令而自如凡以官不得人故也古之十室尚有忠信今之万国寜无贤才伏望陛下谦虚自守体貌无遗霁英威而新之又新和天倪而行所未行接下思恭育才为乐重胎夭以致特角之麟受马骨以致千里之骏载昭邦宪寘彼周行如此则皇基永固庶职无瘝神祗安乐而戬谷弥臻闾里和寕而室家相庆矣
　　天麟又论清阀阅曰臣闻治国之方得贤为首齐家之本教子为先立身之法务学为贵此三者天理之极人事之大也三代之隆人生八嵗自王公以下至于庶人之子弟皆入小学而教之洒扫应对进退之节礼乐射御书数之文及其十有五年则自天子之元子众子公卿大夫元士之适子皆入大学而教之以穷理正心脩已治人之道所以备委任也今国家廕叙宦门之子弟上至朝臣下及外职莫不各有其格也其用之则不计贤愚其崇之则有逾才德若其资禀峭异学问优长乃足以负荷宠光増崇阶陛傥有幼习骄气家振豪风借势吹声行空顾影耀衣服之鲜靡竞仆马之繁华走犬飞鹰弯弓挟弹岂识圣贤之道哉于是父兄既不能教之以义方又有使习吹弹歌舞之艺从而矜其踈丽妙絶也厥后行文经营资廕职司王事不亦难哉及陥乎罪正欲寘于法邪则子文之治犹在不可以忘之而使人臣解体也正欲原其罪邪则栾黡之恶已彰不可以宥之而使后人自恣也终亦寕忘已徃之臣而顾将来之儆以寘其人于法矣则不若初不廕之之为愈也夫犂牛之子骍色者固当用之矣灵犀之子秃角者其可用之乎娄敬委辂脱挽而建汉畿之安叔孙通起于枹鼓而立汉廷之仪寗戚饭牛车下而显齐孙叔敖举于海上而覇楚此四人者虽无阀阅而皆有实用也故王者之用人如工师之用木岩阿有可用之材不以岩阿之地卑而弃之危岭有无用之材不以危岭之地髙而用之也君子之教子如豪家之有玉不以玉为己有贵价而不使玉人雕琢之不以子为己有贵基而不令严师教训之也志士之好学如贪夫之喻利真知利可喻而喻之虽得利既多而不厌也欲令宦门之子弟勤学在乎君君令已行在乎父兄父兄付于明师其学在乎子弟矣伏望陛下载宣天防令有司试阀阅子孙弟侄不限人数问以时务伍件汉楷书冩畧如试防古进士定其髙下等第及当廕之资格既又据三德八才累等第资格之官阶而用之凡阀阅免乡府省三试直赴御试凡学术荒踈及不能赴试者姑令学焉待其中选而用之凡阀阅三举不第恩赐出身量用凡已进者则有考幽明之法在焉臣又以居官者皆化下民者也有子弟而不能化何以化民哉更望陛下载宣天防凡见任宦官之家子孙弟侄八嵗以上三十以下不通经书而父兄不令习经书不晓文法而父兄不令习文法者委宪职纠察见任官而罚之使居官者惧宪职之纠察而钦师以教其子弟矣为宦门子弟者知富贵之不可幸希须先学而后获则甘嗜于学问矣国家得天下之英材而乐育之以备他日之用可无遗恨矣
　　天麟论束利官曰臣闻诚之所感可透金石莭之所持可霜雪皆天资卓厉人力难加设或中下之流已有参差之品故见利而思义者上也舍躯而就利者下也伏惟宇宙中人甚多莫非从化之徒亦在率之而已今国家屡诛嗜利之臣用谢士民之意至如官阶内外爰分清浊之班人物髙低遂有贤愚之辨处货利之司者定惟麄豪之人而清肃其心者皆掩身以避之领商计之务者但选市井之族而廉干其德者皆因名以弃之则是未居于职已防污滥之辱其身名既用伊人先约资财之偿其失陷致使当职之人肆情征取上失在公之委任而虚其位下为私室之经营而枉其心愈治之而姧诈愈生愈防之而计数愈歉然财货系于诸课而为国家之大本不可一日废焉矫枉者不能不过于直也伏望陛下载宣天防令有司定制凡仓库务之诸官旧系省部出付身者今并宜以勅牒分品次之髙低视城郭之可否而设之凡钱谷官系旧随路出付身者并以行省劄付増崇其职凡钱谷官旧无俸禄者今并宜依品次量多寡以给之凡中外官员不拘门格或宪职或民官皆量材以充钱谷官考满铨功过以黜陟凡利官既或髙爵又防重禄又得齿于临民之官又思以后迁升之益自然相率而廉干矣其或故犯宪纲不尽心于正职者则自作孽而已奚足恤哉十年不齿然后降等量材而用之可也其或误犯宪纲非力所及者则眚灾而已矣止徴其所当偿既足而随即降等量材用之可也若然则利官得人利源通畅上有禆于国用下不损于民资矣臣又以方今仓库务官一年交代意者因恐亏陷之多积弊于中乆而难救故也若循旧制则虽一月一代其弊益生何则盖立制以相绳无厚礼以相厌真利以相引也且一年一代而主出付身者将行文照验之不暇又何暇辨其人之廉与不廉干与不干哉更望陛下载宣天防令有司定制凡钱谷官三年一考而易之凡钱谷官曽无亏欠委随处廉访司每年四季四度案覆凡有亏欠者则令随处廉访司就行别拟廉干之人代其犯者之职申上用之拘犯者而徴所偿既足则申上定之若然则自无亏课之人设或有之亦不至于数多而难以徴矣
　　至元十四年中书左丞许衡论生民利害上防曰十四年五月二十一日史中丞传奉圣防据当今害民的公事利民的公事交同姚丞旨两个一处文书里写来者钦此臣等所见谨条以奏生民休戚系于用人之当否用得其人则民赖其利用失其人则民被其害自古论治道者必以用人为先务用既得人则其所为善政者始可得而行之以善人行善政其于为治也何有皇帝陛下念及生民实天下之幸但朝廷用人失于太寛委任之初不知审择使善恶邪正混然无别既授以政而居民之上矣中间固有暴扰侵渔之害其势然也今不求其本直欲改其事之一二以为便民之举将见一弊才去一弊复生后日改行之事其害民者未必不甚于前也徒见纷更恐终无益臣等伏愿皇帝陛下顺考古道简用实材重御史按察之权严纠弹考覈之任使贤者日进不肖者日退则天下之民何患不安矣臣等区区拙见如此惟圣主裁之
　　仁宗毎与李孟论用人之方李孟曰人材所出固非一途然汉唐宋金科举得人为盛今欲兴天下之贤能如以科举取之犹胜于多门而进然必先德行经术而后文辞乃可得真材也帝深然其言决意行之
　　文宗在集庆潜邸欲创天灵寺令有司起民夫江南行防监察御史伊竒尔台言曰太子为好事宜出钱募夫若欲役民则朝廷闻之非便也至是文宗悉召江南行台监察御史俾皆入为监察御史而欲黜伊竒尔台策丹谏曰当陛下在潜邸时御史尽心为陛下言乃忠臣也今无罪而黜之非所以示天下乃除伊竒尔台佥宪湖南
　　顺帝时苏天爵奏曰甞谓纠劾贪邪在乎公天下之好恶辨明诬枉所以着一人之是非好恶既公则恶党消而奸弊息是非既着则善伸而治化兴钦惟世皇肇立台宪登明选公欲四海人才之来集扬清激浊务一时公论之持平比者风纪之司论列渉于轻易或因察识之未审故致辨论之多端自昔国家皆有国是国是既定则邪正判而公道行国是不明则是非杂而人心惑宋宰相王曽语谏官韩琦曰近见章防所陈甚佳髙若讷多是择利范希文未免近名要须纯意为国家事斯其谏论之良法欤夫天生人才足周一世之用作而成之则才常有余沮而弃之则才恒不足矣然公族贵胄必生于阀阅之家而谋士轶才或出于山林之下故伊尹聘于有莘傅说起于板筑孰曰出身之卑贱岂论家世之寒防此古者数路用人未甞滞于一也夫法令朝廷所定廷尉天下之平或笞或杖受宣者必申禀于中防或降或黜无例者必定拟于刑部是慎重于守法不敢轻于用刑今动輙曰省院台勿用则当用者宣政资政之选乎是降为杂职矣又曰有选衙门勿用无选者孰敢用乎是不复得叙矣且职官犯赃犹有一贯至三百贯之分至论其罪则有殿降叙不叙之别岂有一遭论列或犯在革前或事渉疑似輙坐杂职任用之科终身不叙之罪岂法之平允哉且犯罪者至于流逺家属尚留于京师被劾者未至当刑起遣即归于乡里盖縁无事可寻强生于掇拾洁白素着特为之污染致使髙尚之人闻而退藏有志之士亦为敛避当路兴乏全才之叹后世有国无人之讥其于世道甚有关系夫孰贤孰否在君子固自信而不疑去泰去甚当言者宜核实以详审今始者一人纠言其罪次者一人辨明其非三人共列于一堂何以酬酢乎庶政纵使不行报复岂能消弭雠嫌夫史官定千古之褒贬防谏判一时之是非褒贬公则后世之人信是非明则天下之人劝今或好恶沦于所偏邪正因以失实轻则讦人之隂私甚则诬人之父祖是以清浊混淆善恶错乱朝是而暮非春劾而夏辨奏请有烦于圣听辨论实挠于防端事至于斯当究其理大抵为治莫先于择人择人贵在于守法盖诸人呈言并无罪责者所以通上下之情防谏论事务得其实者所以重耳目之寄若不申其赏罚何以端其本原举人不当今有连坐之科论事不实古有抵罪之禁今后论言人者必须赦后为坐果犯赃罪并从台宪追问其余罪名仍须法司定拟如此则事不至于反覆法必底于允平奏请不烦于圣听毁誉弗紊于朝章刑政肃而国体尊是非明而人心服公论幸甚天下幸甚

　　歴代名臣奏议卷一百五十二
　　钦定四库全书
　　歴代名臣奏议卷一百五十三
　　明　杨士竒等　撰
　　求贤
　　晋平公浮西河中流而叹曰嗟乎安得贤士与共此乐者船人固桑对曰君言过矣夫剑产于越珠产江汉玉产昆山此三寳者皆无足而至今君茍好士则贤士至矣平公曰固桑来吾门下食客者三千余人朝食不足暮收市租暮食不足朝收市租吾尚可谓不好士乎固桑对曰今夫鸿鹄髙飞翀天然其所恃者六翮耳夫腹下之毳背上之毛增去一把飞不为髙下不知君之食客六翮邪将腹背之毳也平公黙然而不应焉
　　齐宣王坐淳于髠侍宣王曰先生论寡人何好淳于髠曰古者所好四而王所好三焉宣王曰古者所好何与寡人所好淳于髠曰古者好马王亦好马古者好味王亦好味古者好色王亦好色古者好士王独不好士宣王曰国无士耳有则寡人亦説之矣淳于髠曰古者骅骝骐今无有王选于众王好马矣古者有豹象之胎今无有王选于众王好味矣古者有毛廧西施今无有王选于众王好色矣王必将待尧舜禹汤之士而后好之则禹汤之士亦不好王矣宣王嘿然无以应
　　赵烈侯好音谓相国仲连曰寡人有爱可以贵之乎连曰富之可贵之则否君曰然郑歌者枪石二人吾赐之田人万畆连诺而不与烈侯屡问连乃称疾不朝畨吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义烈侯逌然明日欣侍以举贤使能明日越侍以节财俭用察度功德所与无不充君説乃谓连曰歌者之田且止以畜为师欣为中尉越为内史赐连衣二袭
　　楚威王问于莫敖子华曰自从先君文王以至不谷之身亦有不为爵劝不为禄勉以忧社稷者乎莫敖子华对曰如华不足知之矣王曰不于大夫无所闻之莫敖子华对曰君王将何问者也彼有防其爵贫其身以忧社稷者有崇其爵丰其禄以忧社稷者有防脰决腹壹瞑而万世不视不知所益以忧社稷者有劳其身愁其志以忧社稷者亦不为爵劝不为禄勉以忧社稷者王曰大夫此言将何谓也莫敖子华对曰昔令尹子文缁帛之衣以朝鹿裘以处未明而立朝日晦而归食朝不谋夕无一月之积故彼防其爵贫其身以忧社稷者令尹子文是也昔者叶公子髙身获于表薄而财于柱国定白公之祸宁楚国之事恢先君以揜方城之外四封不廉名不挫于诸侯当此之时也天下莫敢以兵南乡叶公子髙食田六百畛故彼崇其爵丰其禄以忧社稷者叶公子髙是也昔者吴与楚战于柏举两军之间夫卒交莫敖大心抚其御之手顾而太息曰嗟乎子乎楚国亡之月至矣吾将深入吴军若扑一人若捽一人以与大心者也社稷其为庶几乎故防脰决腹壹瞑而万世不视不知所益以忧社稷者莫敖大心是也昔吴与楚战于柏举三战入郢寡君身出大夫悉属百姓离散棼冒勃苏曰吾被坚执锐赴强敌而死此犹一卒也不若奔诸侯于是赢粮潜行上浄山逾深谿蹠穿膝暴七日而薄秦王之朝雀立不转昼吟宵哭七日不得告水浆无入口瘨而殚闷旄不知人秦王闻而走之冠带不相及左奉其首右濡其口勃苏乃苏秦王身问之子孰谁也棼冒勃苏对曰臣非异楚使新造棼冒勃苏吴与楚人战于柏举三战入郢寡君身出大夫悉属百姓离散使下臣来告亡且求救秦王顾令起寡人闻之万乘之君得罪一士社稷其危今此之谓也遂出革车千乘卒万人属之子满与子虎下塞以东与吴人战于浊水而大败之亦闻于遂浦故劳其身愁其志以忧社稷者棼冒勃苏是也呉与楚战于柏举三战入郢君王身出大夫悉属百姓离散防谷结鬭于宫唐之上舍闘奔郢曰若有孤楚国社稷其庶几乎遂入大宫负鸡【一本作离】次之典以浮于江逃于云夣之中昭王反郢五官失法百姓昏乱防谷献典五官得法而百姓大治此防谷之功多与存国相若封之执圭田六百畛防谷怒曰谷非人臣社稷之臣茍社稷血食余岂悉无君乎遂自弃于磨山之中至今无冒故不为爵劝不为禄勉以忧社稷者防谷是也王乃大息曰此古之人也今之人焉能有之耶莫敖子华对曰昔者先君灵王好小要楚士约食冯而能立式而能起食之可欲忍而不入死之可恶然而不避华闻之其君好发者其臣抉拾君王直不好若君王诚好贤此五臣者皆可得而致之
　　苏子谓楚威王曰仁人之于民也爱之以心事之以善言孝子之于亲也爱之以心事之以财忠臣之于君也必进贤人以辅之今王之大臣父兄好伤贤以为资厚赋敛诸臣百姓使王见疾于民非忠臣也大臣播王之过于百姓多赂诸侯以王之地是故退王之所爱亦非忠臣也是以国危臣愿无听群臣之相恶也慎大臣父兄用民之所善莭身之嗜欲以与百姓人臣莫难于无妒而进贤为主死易垂沙之事死者以千数为主辱易自令尹以下事王者以千数至于无妒而进贤未见一人也故眀主之察其臣也必知其无妒而进贤也贤人之事其主也亦必无妒而进贤夫进贤之难者贤者用且使已废贵且使已贱故人难之
　　燕昭王问于郭隗曰寡人地狭人寡齐人削取八城匈奴驱驰楼烦之下以孤之不肖得承宗庙恐危社稷存之有道乎郭隗曰有然恐王之不能用也昭王避席愿请闻之郭隗曰帝者之臣其名臣也其实师也王者之臣其名臣也其实友也霸者之臣其名臣也其实賔也危国之臣其名臣也其实虏也今王将东面目指气使以求臣则厮役之材至矣南面听朝不失揖譲之礼以求臣则人臣之材至矣西面等礼相亢下之以色不乗势以求臣则朋友之材至矣北面拘指逡廵而退以求臣则师傅之材至矣如此则上可以王下可以霸唯王择焉燕王曰寡人愿学而无师郭隗曰王诚欲兴道隗请为天下之士开路于是燕王常置郭隗上坐南面居三年苏子闻之从周归燕邹衍闻之从齐归燕乐毅闻之从赵归燕屈景闻之从楚归燕四子毕至果以弱燕并强齐夫燕齐非均权敌战之国也所以然者四子之力也诗曰济济多士文王以宁此之谓也
　　汉武帝元狩三年上招延士大夫常如不足然性严峻虽素所爱信者小有犯法輙按诛之汲黯諌曰陛下求贤甚劳未尽其用輙已杀之以有限之士恣无已之诛臣恐天下贤才将尽陛下谁与共为治乎黯言之甚怒上笑而谕之曰何世无才患人不能识之耳且才犹有用之器也有才而不肯尽用与无才同不杀何施黯曰臣虽不能以言屈陛下而心犹以为非愿陛下自今改之无以臣为愚而不知理也居久之坐法免
　　呉孙权时荆州士人新还仕进或未得所娄侯陆逊上防曰昔汉髙受命招延英异光武中兴羣俊毕至茍可以熈隆道教者不必逺近今荆州始定人物未达臣愚慺慺乞普加覆载抽拔之恩令并获自进然后四海延颈思归大化权纳其言
　　唐太宗曰古来帝王皆欲国祚长久但为威势既髙下情不能上达加以君子小人杂处其间用不得人遂至亡灭侍中魏徴对曰巧佞忠正无代不有但相时君所好而进若用忠正则理用邪佞则乱必然之理也太宗曰为帝王者必须慎其所与只如鹰鹞鞍马声色殊味朕若欲之随须即至如此等事常败人正道邪佞忠正亦在时君所好若任不得贤何能无灭徴对曰臣闻齐威王问淳于髠曰寡人所好与古者圣王同否髠对曰古者圣王所好有四今王所好唯有三种古者好色王亦好之古者好马王亦好之古者好味王亦好之古者好贤王独不好齐王曰今无贤可好也髠曰古之羙色即有西施毛嫱竒味即有龙肝豹胎善马即有飞兔緑耳此等今既无之王之厨膳后宫外廐今亦偹矣王若以今之无贤未知前代贤者得与王相见否太宗深然之
　　德宗问政治之要都官员外郎関播曰为政之本要得有道贤人乃治帝曰朕比下诏求贤才又遣使黜陟逮所遗须能者用之若何播曰陛下虽求贤又使举荐然止得求名文辞士焉有有道贤人肯奉牒丐举选邪帝恱曰卿姑去还当更议
　　宪宗尝御浴堂北廊从容言曰朕闲览前史见兴化致理之主奉公竭忠之臣未尝不加兴叹想其风彩洎我贞观开元之化偹在青史垂于不朽朕不量菲薄欲庶几仰承祖宗之道追纵古昔之风将钓拔俗之士致济代之才举兹凋瘵纳诸仁寿邉境靡烽燧之警郡县无愁怨之音礼义兴行盗贼屏息无忝諡号不为宗庙之羞何行而可以至是也学士李绛对曰陛下兴圣懐发德音追帝皇之髙风绍祖宗之丕烈思延钓筑之士想致唐虞之化非臣凡近愚昧所宜获承圣言而只应清问也臣闻圣人与天地合德日月合明思发于志故易曰出其言善千里之外应之况其迩者乎又曰先天而天弗违后天而奉天时天且不违而况于人乎昔周成王泣啓金縢皇天为之返风宋景公诚发德言妖星为之退舎天人相感今古同时记曰川泽通气山川出云嗜欲将至有开必先言圣灵相通有感而应也今陛下以上圣之资抚易化之运积励精思理之志求希代济时之贤感于诚懐劳于夣想言出于口行加于人神祗将必效灵才俊固当接武岂惟殷宗求于傅说周文获于渭濵言必从志诚斯感惟圣人为能之抑臣又闻奏必观其实不观其文信其行不信其言若欲天下副陛下之诚从陛下之化自非圣躬行之以导其下则无由而致未有表正而影不直声鸣而响不荅也今陛下以常士之礼而待拔俗之贤以九品之禄而望超代之噐是由垂蜗蚓之饵以钓吞舟之鳞设弓弋之以罗垂天之翼固不可得而致也昔文王养老而伯夷太公出昭王礼士而邹衍乐毅至故必以身先之以诚致之未有不应者也陛下诚能正身励已尊道贵德亲信端士逺弃邪佞尽忠进直者奨之希合从谀者斥之与大臣言敬而信之不使小人参其事与贤士游亲而礼之不令不肖者搆其隙唯义所比不论亲踈唯仁是行不论贵贱去冗官无益于时者则禄及才能矣出宫女之希御幸者则时无怨旷矣简繁数之仪则礼得其节矣除靡慢之奏则乐得其和矣将帅廉则士卒勇矣官师公则治化洽矣法令行则下不违矣教化笃则俗必迁矣如此则圣问周达德声遐宣可使金石孚变鸟兽率舞而况于人乎则必贤哲慕义英彦赴响伊尹必负鼎而来吕望必投钓而起由余必弃戎而委质寗戚必舍牛而効用二杰成功于髙祖四七展才于光武龙吟则山云起虎啸则谷风生自然之应也然后陛下坐明堂朝羣后兴教化作礼乐正风俗厚人伦逺比尧舜兴崇近与祖宗合德时臻至理代称中兴则向者圣念所思睿心企及何逺之有哉唯陛下勤行之尔若言之不至无至也伏惟陛下念之伏惟陛下勤之而已上曰美哉斯言朕当书之于绅因有进防捡自古明君贤臣乱君邪臣事迹造屏风焉
　　宋仁宗庆歴四年右正言同修起居郎余靖上奏曰臣窃闻京西转运使杜准中书劄子奉朝防抽赴阙欲令计置收捉宜州蛮贼者臣以为朝廷蓄飬贤俊当如民家收积财货平时先有营度至急乃得其用伏自去年以来陜西举知州始用三司择通判则又用杞京西多盗贼则又用杞今兹蛮人作叛则又用杞皆席未遑暖而即移之是使杜有奔命之劳朝廷有乏贤之叹如斯事体良亦可惜臣亲见杜言京西之政始有端绪而未尽施设今遽舍去不成绩效此屡易官之患也伏惟庙堂之上当思天下有多少贤才可与共了天下事者广为询访预作处置某人可了某职某人可当某路一旦缓急用之如指诸掌此乃庙堂之策当有素定者也今二年之内讲求贤俊只知有一杜何观听不广示天下以狭也设使别路更有贼盗则将又移杜无乃取笑四方乎每见大臣谋事当平居无事时优游暇逸如不足忧者及一隅有警则仓惶移易如素不经心者且去年冬两府大臣共选诸路转运使故田瑜为广西转运使梁载为判官必谓才能出人今蛮儌才动未见瑜等如何处置有甚利害早已疑之此择人之术不自信矣始若不知不如勿用只如近差王徃湖南安抚待其奏报不中事节乃知其人不可委任知人不明为害不细伏望陛下敕谕两府大臣广思博采天下贤才以应万务无使临事仓卒有乏才之叹则社稷之福古人有言曰霸王之主终不采将于徃贤求相于后哲自是识拔不明求之不至不可厚诬四海谓之乏贤惟陛下图之
　　神宗时程颢论飬贤上防曰臣窃以议当代者皆知得贤则天下治而未知所以致贤之道也是虽众论纷然未极其要朝廷亦以行之为艰而不为也三代飬贤必本于学而德化行焉治道出焉本朝踵循唐旧而舘阁清选止为文字之职名实未正欲招贤飬材以辅时賛化将何从而致之也臣歴观古先哲王所以虚已求治何尝不尽天下之才以成已之德也故曰大舜有大焉善与人同乐取于人以为善今天下之大岂为乏贤而朝廷无飬贤之地以容徐察其器实髙下而进退之也臣今欲乞朝廷设延英院以待四方之贤凡公论推荐及岩穴之贤必招致优礼视品给俸而不可遽进以官止以应诏命名凡有政治则委之详定凡有典礼则委之讨论经画得以奏陈而治乱得以讲究也俾群居切磨日尽其材行其志使政府及近侍之臣互与相接陛下时赐召对访以治道可观其材识器能也察以累嵗人品益分然后使贤者就位能者任职或委付郡县或师表士儒其德业尤异渐进以帅臣职司之任为辅弼为公卿无施之不称也若是则引彚并进野无遗贤陛下尊贤待士之心可谓无负于天下矣
　　哲宗元祐初王岩叟乞依治平故事诏执政举馆职上奏曰臣伏以国家之所急在人材而人材之难不可以仓卒而得必及其闲暇广聪眀以求之则一日有用随取随应无颠沛之患矣求而得之宜优异宠荣以发其光华雍容嵗月以濡其德羙而飬其望使人人有以见天下而后进而用之则朝廷尊名器重天下之人信且服矣臣伏覩祖宗所以盛儒馆之选萃天下之贤而育之者此道也故巨公名卿莫不由此途出今秘书之官限贠太狭不足尽天下英豪之选充国家缓急之求臣切惜之伏望圣慈依治平故事诏执政各举可充馆职者五人既以收羣材之羙且以观大臣之能方陛下新圣政以光明先业之时臣以谓求材飬贤最先务也惟陛下留神采纳
　　岩叟又论求贤当去六蔽上奏曰臣伏观自古治世天下之人安乐无事日跻于仁夀之域而不自知者人主清心以照理至诚以用贤之效也事莫不有理也心清则理自见天下未尝无贤也诚至则贤自来恭惟陛下临政逾年是非不能惑于听邪正不能乱于前不劳聪眀而万事皆理者心清以照之也惟是人材得之未多朝廷之间除授之际常觉艰难不称盛时之事可为陛下惜耳陛下勿谓天下之贤尽于此也而得贤之心足勿谓虽有贤者不易致也而求贤之心倦陛下内笃此诚以自厉外勅同德协心之臣以求之臣以谓无不得贤之理然古有六蔽焉不去之则众贤终不可尽得臣请为陛下道其理略有私意则为蔽执偏见则为蔽局于褊心则为蔽喜于附已则为蔽有自贤之心则为蔽简贵自居而不与物亲则为蔽此求贤之所难陛下不可不知也愿陛下深诏执政大臣使上同陛下清心至诚之羙而警戒六蔽之患则天下之贤无逺近无隐显皆收得之为朝廷用以贤继贤社稷之福生灵之幸与天壌相等矣臣不胜愚忠
　　孝宗淳熈二年兵部侍郎周必大上奏曰臣闻富人之造居室也率种木于数十年之初故未尝有求而无之之患况夫兴事造业贻谋万世其可不储材于闲暇而欲取具于斯须乎前事布在方册臣不敢泛论且以本朝观之太祖太宗搜揽豪杰恢张四维凡作成之方无所不用其至及真宗仁宗之世名卿才大夫磊落相望是其效也仁宗丁时太平増光前烈尤以涵飬士为急自治平至元祐悉获其用厥后章惇蔡京相继秉政专为身谋靡思国计方且沮士气以壊风俗奨谗诵以植党与卒令裔夷谋夏所从来逺矣太上中兴一洗前弊绍兴初将相卿士得人为多既而秦桧以患失之心济忌嫉之性同已者用异已者逐人才衰落贻患至今使陛下欲复古则将相未能仰副隆指欲飬民则守令未能布宣寛诏当馈而叹萧曹抚髀而思颇牧抑有由也臣愚欲望圣慈明谕二府为国长虑博求文武之英布列中外近而言之可使收功于当世逺而言之又将为利于无穷厥今要务孰大于此昔西汉苏令发欲遣大夫使逐问状时见大夫无可使者召盩厔令尹逢拜谏大夫遣之王嘉因言今诸大夫有材能者甚少宜豫蓄飬可成就者则士赴难不爱其死临事仓卒乃求非所以期朝廷也嘉言可取惟陛下念焉
　　宁宗时卫泾上奏曰臣窃惟人主建功立事兴治保民必以人才为急自昔人才之盛莫加成周臣尝观菁莪之诗而知成周所以育才之多观嘉鱼之诗而知成周所以与贤之实观台莱之诗而知成周所以得贤之效序菁莪者曰君子惟能长育人才则天下喜乐之言君子长育士犹大陵之长育微草使菁菁然茂盛其后遂有百朋之锡人才之多固可见矣序嘉鱼者曰太平之君子至诚乐与贤者共之夫与贤而出于中之诚则志念纯笃精神交孚无复疑间故嘉賔燕乐绥安而卒章喻以甘瓠樛木有君臣固结不可觧之义其与贤之实为如何也序台莱者曰得贤则能为邦家立太平之基言君子得贤则其德广大坚固如南山之有基址夫用贤而至于如山之有址则层级比次地望相接乆而不匮故邦家光荣万寿无疆不惟一时德音之茂且足以保艾尔后焉其得贤之效彰明硕大而有不可掩者惟成周人才之盛本末如此故能成文武之功业卜年世于绵永岂他道哉肆我本朝自太祖太宗躬履艰难混一区宇靡皇他务急先人才网罗收拾唯恐或遗爱防长飬唯恐弗及至景德祥符至和嘉祐之际人才盛矣逮天圣庆厯间议论相持怨忌交作几至于激惟我仁祖容覆如天并包罔外元臣硕辅一以至公平心区处遂于国体迄无所伤故苏轼有言仁宗皇帝四十二年之间搜揽天下豪杰不可胜数既以为股肱心膂而其任重道逺者又留以为子孙百年之用至今赖之是以国家太平之久莫盛此时殆与成周异世而同符也恭惟陛下圣明天纵德音日新十年以来销磨党偏茂建皇极凡前日议论之不一者今皆归一趋向之难合者今皆复合洗濯湔祓随器收用无新旧彼此之间无重轻取舍之偏士生斯时可谓幸矣如臣一介庸陋无所取材忧患疾病屏伏田里念絶荣望误防圣恩起之闲废擢领名郡兹縁奏事获望清光方将逺去阙廷区区愚衷不能自己窃谓今日公正之路既开和平之福滋集靖原所自若非陛下君臣同心保全臣子爱惜士忠厚恻怛何以至此臣更愿陛下与执政大臣推明此意以广育材之地持守此意以尽与贤之实坚永此意以收得贤之效自今中外士大夫精白以承休德勉励以赴事功使人才之盛无愧诗人之所咏上同祖宗之盛时则静可以保治安动可以图兴复惟陛下意尔岂不休哉
　　理宗时礼部尚书魏了翁进故事曰庆厯四年四月右正言同修起居注余靖上防曰臣窃闻京西转运使杜准中书劄子奉朝防抽赴阙欲令计置收捉宜州蛮贼者臣以为朝廷蓄飬贤俊当如民家收积财货平时先有营度至急乃得其用伏自去年已来陕西举知州始用杜三司择判官则又用杜京西多盗贼则又用今兹蛮人作叛则又用皆席未遑暖而即移之是使杜有奔命之劳朝廷有乏贤之叹如斯事体良亦可惜臣亲见杜言京西之政始有端绪而未尽施设今遽舍去不成绩效此屡易官之患也伏惟庙堂之上常思天下有多少贤才可与共了天下事者广为询访预作处置某人可了某职某人可当某路一旦缓急用之如指诸掌此乃庙堂之策当有素定者也今二年之内讲求贤俊只知有一杜何观听之不广示天下以狭也设使别路更有贼盗则将又移杜无乃取笑四方乎毎见大臣谋事当平居无事时优游暇逸如不足忧者及一隅有警则仓皇移易如素不经心者伏望陛下敕谕两府大臣广思博采天下贤才以应万务无使临事仓卒有乏才之叹则社稷之福古人有言曰覇王之主终不采将于徃贤求相于后哲自是识防不明求之不至不可厚诬四海谓之乏贤惟陛下图之臣窃见余靖上防乃庆歴四年四月也方是时晏殊为相范仲淹杜衍富弼诸贤皆在二府而韩琦分陜专任西事本朝人物于斯为盛而靖也以一事之不素讲犹孜孜以储才为言臣闻天为斯世生才自足给一世之用用之有不给则以求之有未至于是常知乏才之可叹而不知遗才之实多夫使其兼收并蓄如医之储药工之择木粗细毕程大小各当则左抽右取惟意所欲何忧乎人才之不足何患乎事机之遝至爰自后世长飬成就之功少而摧折委弃之意多脱有缓急则弄印四顾莫知所畀夫未能射御而责以获禽然且不可兹其为射御不已多乎太祖皇帝未取太原君臣之间拟曹翰以守之亦可谓早矣而臣普犹曰翰死孰可代且太原未取而先择守未置守而先拟代载在史册人不以为太早而以为当然不知今日三邉重地陛下与二三大臣亦尝虑及此乎不惟三邉为然也内之百司庶府外之牧守监司皆当以是致思也燕闲之览傥谓其可采惟陛下速图之
　　中书舍人兼经筵说书袁甫进故事曰唐太宗贞观三年上谓房龄杜如晦曰公为仆射当广求贤人随才授任此宰相之职也比闻听受辞讼日不暇给安能助朕求贤乎因敕尚书细务属左右丞唯大事应奏者乃関仆射
　　臣谓太宗以宰相亲细事则不能助朕求贤盖光隂迅速而精力有限以有限之精力而耗于迅速之光隂用之于细事则必不能专心于求贤此必然之理也近者两相并命庶明励翼陛下亲洒御札从右揆之请使自丞相以下以及百执事各勤修职业于本局寅而人未而出诚率厉羣工之要务然臣区区之意谓可以革向来百官怠惰茍且之弊耳若夫为宰相者仅了细务于朝堂而未能同心叶虑助陛下求贤此乃太宗之所深虑而未可为今日喜也夫以房龄杜如晦号为唐贤相犹且区区于目前之细务而未能专以求贤为急太宗于是以事之小者使尚书左右丞相当之而大事乃関于仆射此令一出为房杜者何所辞其责哉甚矣求贤一事至难尽也拘挛者不能越常度轻易者不能精选择私意多者先亲故而后孤寒忌心胜者乐软熟而妒忠直此求贤之所以难也间有髙蹈邱园不屑轩冕者亦当汲汲焉苦心刻意致敬尽礼必欲其为时一出既得之矣又必度其才能之所堪与其职任之宜称使犁然当于天下之心然后能收求贤之实効固非曰一人举而遽用之一人毁而遽弃之也昔周公之为辅相也执贽而见者以千百计周公不惮吐握之勤以身先天下士故得士为盛今者晨入堂而出已迫暮其所賔接几何人哉搜访不广则聪明壅招延稍怠则讥议起真贤耻于自售而求售者多佞人戞戞乎其难也臣望陛下明诏二三大臣不惟退堂之后宜尽求贤不勌之意其防于堂也正当各以所闻所见某人为贤某人为才某人宜居某职某人宜任某事开心腹露情愫相与讲明问辨以尽其所懐日日如是则一日得一日之人才月月如是则一月得一月之人才庙堂或未能尽识则当进侍从之臣相与开广而究极之讲明既尽则进而告君岂复有衡鉴不审是非易位者哉今之所谓进拟者亦略近此意然规模狭而不广意向私而未公所以用人虽多而得人甚鲜者正坐此耳舎此不务乃一切诿之曰今世乏才韩愈有言其真无马耶其真不识马耶臣亦曰其果乏才耶其乏识才者耶愿陛下与二三大臣更加之意
　　甫为秘书少监上防曰臣闻天地变化草木蕃天地闭贤人隠陛下新更大化正天地变化人物蕃盛之秋也臣窃恠比年以来百物日渐衰耗小民愁苦大不聊生臣滥叨麾节十有余年其在江东也既目击凋残穷悴之态易守富沙所见尤甚于江东旋被奏事之命道经三衢视臣七八年前假守之时气象大异犹可诿曰宼实使然及归抵四明则萧条之状与三衢同人人嗟咨家家叹息耄耋之人亦云前此未见臣心甚骇之天地生物何有终穷今物耗且贵气象萧条岂无所以然之故歴观史册所载大抵物货衰少井邑荒凉往往不见于隆盛之时而多见于叔末之世当其隆盛也公道开明众贤彚进布列在位蔚然辉光凡融结于宇宙之间者无非瑞气之象则天不爱道地不爱寳物产蕃阜乃变化之余效耳及夫叔末之世佞伪驰骋贤智壹欝上下茍翫精采萎凡形见于天壤之内者景象迫促而不舒物产壅阏而不畅无寖明寖昌之势而有日销月铄之形亦理之所必然耳多贤则润泽丰腴乏才则膏液枯竭已事之验昭哉可观今日岂不多贤欤更化以来招徕耆艾登崇俊良一反天地闭塞贤人隠伏之证则当有天地变化万物繁阜之效今也贤才众多而物意焦枯如前所陈者何欤岂气数至此而防有非人力之所可挽回欤抑变衰为盛必有旋转造化之妙而非时贤之所能及欤否则众隽虽聚本朝而分职授任未能各当其处坐观者多而任责者少欤又否则陛下虽有好贤乐善之念未免貌敬心踈彼之有所抱负者实未能展布欤是数者之中必有一二于此矣而臣又窃有隠忧者深恐悠悠嵗月绩用未应陛下亦见在朝之士所谓醇儒雅望者略无捄弊新竒之防必将渐起厌心且别求夫轻锐有才之人善言利而多心计者用之譬如人抱沈痼之疾风寒暑湿之所陵薄其受病固非一日积渐耗散生意才一髪耳气象萧条则其病证也人才则医也计画则药方也有善医焉未及尽用其方乃遽更他医杂试而轻攻焉则一发生意所存几何今日所用之人是也而所以用其方者未也陛下何不集在廷之彦如庆厯间开天章阁给笔札俾各条陈当世之利病何以振朝廷之纲何以裕国家之计何以济民生之急何以壮邉鄙之势察脉观证对病用药凿凿精实勿事空谈上之人择其尤的切可行者使各竭力任责课功计效凡布列周行者不至虚度光隂粉餙观羙则事事振起物物精神昔日血气之防弱未有不转为盛强茍徒慕贤人众多之名而无庶明励翼之实使贤者仰屋窃叹而憸人刻覈之説得以投隙而入则元气先蹙而血气随之其销铄耗竭决不止如今日而已臣来自逺方不识忌讳尽吐肝膈惟愿陛下力守更化以来求贤如不及之初意毋致小有转移君臣上下苦心刻意是究是图将见薫为太和民物苏醒享变化蕃盛之效消闭塞隠伏之几特一转移之间耳惟陛下笃信而力行之宗社幸甚生灵幸甚
　　洪舜俞进汉武帝顺帝故事曰上方欲用文武求之如弗及始以蒲轮迎枚生见主父偃而叹息群士慕向异人并出卜式拔于刍牧羊擢于贾孺卫青奋于奴仆日防出于降斯亦曩时版筑饭牛之徒明已汉之得人于兹为盛儒雅则公孙董仲舒儿寛笃行则石建石庆质直则汲黯卜式推贤则韩安国郑当时定令则赵禹张汤文章则司马迁相如滑稽则东方朔枚臯应对则严助朱买臣歴数则有唐都落下闳协律则李延年运筹则桑羊奉使则张骞苏武将率则卫青霍去病受遗则霍光金日防其余不可胜纪是以兴造功业制度遗文后世莫及
　　顺帝知能任使故士得用情天下喁喁仰其风采遂廼备纁玉帛以聘南阳樊英天子降寝殿设坛席尚书奉引延问失得急登贤之举虚降已之礼于是处士鄙生忘其拘儒拂巾衽褐以企旌车之招矣至廼英能承风俊乂咸事若李固周举之渊谋洪深左雄黄琼之政事正固桓焉杨厚以儒学进崔爰马融以文章显呉祐苏章种暠栾巴牧民之良干庞参虞诩将帅之宏规王龚张皓虚心以推士张纲杜乔直道以纠违郎顗隂阳详宻张衡机术特妙东京之士于兹盛焉向使庙堂纳其髙谋疆埸宣其智力帷幄容其謇辞举措禀其成式则武宣之轨岂其逺而
　　臣闻求贤而不用吉士与不求同知人而不善任使与不知同人主有志于治孰不知非贤罔乂而急于求贤者有行可际可公飬之士亦莫不起而应其求海濵之大老至洛阳之年少至东山之髙卧者至周南之滞留者至明廷立鹄华阶振鹭非不极一时之盛而知不尽所抱用不尽所知如医者聚参苓术桂玉札丹砂于一槖品虽至珍用与病违虽聚无益也武帝蒲轮之诏一下而异人并出顺帝纁之聘一驰而俊乂咸事好贤急士之意前后无间然武帝有儒雅笃行质直推贤定令文章滑稽应对厯数协律运筹奉使将率受遗所聚凡二十七人而汉以之盛顺帝有渊谟政事儒学文章牧民将帅推士纠违隂阳机术所聚凡二十人而汉以之衰盖武帝于人才之长短小大洞察底蕴随所用而各当顺帝苐知来之而髙谋不见纳謇辞不见容智力不得宣贤虽满朝廷足以羙观听而已诸葛亮尝言亲贤人逺小人先汉所以兴隆亲小人逺贤士后汉所以倾頽一亲一逺之间盛衰判矣易之损益皆以十朋之龟弗克违明众贤之助在损之六五虚中自损以从在下之贤则为元吉在益之六二贤者欲致益于君君乐受其益未可尽必也惟守正固以待之至王用之以享于帝然后吉有志于治者其可以徒聚天下之贤哉贤者之聚亦岂可徒乐簮盍之盛而不思相与共慰天下之望哉
　　徐元上言曰臣窃惟自昔天下之事非人才不能以有济今问之在朝则耆旧凋零问之在野则遗逸散漫于此而有作成兴起之念焉则何材而不资世臣闻之师曰人主爱惜人才必于卑微寒酸之时而丰殖培飬储为超躐登用之地故遴选之必极其精委用之必当其任师儒教导之官不容以轻畀职幕刑狱之吏切戒于轻予外而监司郡守必谨简其贤内而职事散官必更迭而出上而卿监郎曹又上而侍从台谏给舍凡自内外及见任之与闲退者莫不具姓名而籍记之其在内则三省而下咸责以考察之公其在外则监司郡守迭严其举刺之法所荐惟贤则必赏所举或缪则必罚材或足以集事虽谲诈可以御而使功或足以掩过虽愆尤可以宥而録继自今欲乞陛下明诏大臣取内外小大之臣分置簿籍尽记姓名开具功过其为籍也随职任之小大为编排之次第毎毎各以一本而置之铨部留之省府上之禁严庶乎按图考索如指诸掌若是则缓急可以搜寻出入可以更迭而无临事乏材之叹此特在一作新之顷而已诗曰周王寿考遐不作人所以见丰芑数世之仁也惟陛下矜采愚虑而亟图之秘书郎许应龙上奏曰臣闻天下固有不一之才人主当有兼容之量夫才之在天下若十指然长短小大虽若不齐而皆适于用惟平心以处之毋重彼而轻此毋执一而废一则人莫得以窥其际而不至于彼此求胜负相倾轧以成分朋植党之弊昔臯陶论官人之法谓翕受敷施九德咸事则可以抚五辰而凝庶绩奈何后世之君不知出此文帝好清浄豪杰之士难合武帝用才智道德之士见遗宣帝尚刑名儒学之士不用皆由所尚之偏遂不足以尽天下之才要之人主当与天地同其大品物流形洪纎髙下何所不有惟天地之量足以容之栽培倾覆生育长飬各顺其禀赋之自然而无容心于其间故万物并育而不相害人主代天而行化惟无以好恶之私先立于中则人才之重厚浮薄小大长短悉归于运化之内天下既无不用之才人才亦无不遇之叹尚何党同伐异以至于相激哉尽是道者惟我朝仁祖为然庆厯初人才彚进党论微有萌蘖仁祖纳之以如天之量均调消息兼容翕受使无更仆迭起之患而有协恭和之羙故仁祖之世独称多士嘉祐治声振古无有职此之由也嗟夫人才不同彼此异见其来非一日矣足一蹑军门视文士如仇雠首一戴儒冠轻武弁如草芥矫矫特立则以静重为茍容处事详审则以刚直为沽誉长于吏才则以明经术者为腐儒专于学问则以了官事者为俗吏少俊则以老成为遅钝寛厚则以严明为苛刻彼是此非判乎其不相入也人主以公天下为心其于人才惟求所以办吾事济吾治耳乌可用其一而废其一哉所尚茍偏则互相訾毁迭为胜负非惟不足以成事而清流浊流之祸实肇于此陛下践祚以来召耆德之臣用名家之裔既举贤能复举将帅既褒直言复褒防吏文学者用之吏事者用之无一毫好恶之私有保合太和之意固可以示皇极之公矣虽然野无遗贤斯可谓至治之极王多吉士斯可立太平之基今日用人固无好尚之偏得人之盛其果如帝王之世乎若犹未也则招延之路尤不容以不广虽求贤之诏屡下剡荐之牍交驰然人情易私罕以实应单寒寡援者无由自达静退不竞者未免见遗臣愿陛下益达四聪大开众正使任荐举之责者皆以至公为念拔尤取頴无一或遗以备上之采择则俊乂在官百僚师师当匹休于隆古矣惟陛下与大臣亟图之度宗咸淳八年秘书少监髙斯得上言曰臣闻天之生才何代无之特在乎人主皇皇汲汲以求之而已茍能以至忱动之以意气来之彼将云合雾集为吾所用安有乏才之患哉帝王尚矣若汉之武帝求贤如饥渇亦不世出之令主也始因感董仲舒之言令郡国举孝防自是茂材异等之科贤良文学之选诏书无嵗不下于是群士慕向异人軰出文武在庭穆穆布列公孙董仲舒儿寛之儒术司马迁相如之文章汲黯韩安国郑当时之论议东方朔徐乐严助之应对卫青霍去病之将略苏武张骞之奉使其余不可胜数故能内修百度外攘四夷制作文章有三代之风恢拓境土极万里之广史臣纪述其事谓其欲用文武求之如弗及汉之得人于兹为盛信矣蔡邕立于灵帝之朝盖汉之季世也当是时乐松贾护多引无行之徒待制鸿都门下帝皆待以不次之位又取市贾小人谓之宣陵孝子凡数十人悉拜为郎中后因灾异命群臣陈政要故蔡邕以武帝之世名臣軰出文武并兴为对欲以劝帝去无用之小才求经国之贤士帝之昏暗何足以知此也臣尝因是而有感于祖宗之事是时名臣軰出文武并兴亦岂减于汉之武帝哉惟我仁祖圣度天寛旁招俊乂德望则富弼文彦博威略则韩琦范仲淹谏争则蔡防余靖文章则欧阳修苏轼载在国史不可选纪其后气脉传于元祐流风被于淳熈名公钜卿项背相接丰芑数世之仁猗欤盛哉陛下统承三祖寤寐英髦宜得文武名臣以兴事造业光于祖宗而环视中外犹若有未满人意者岂至诚乐与之意未着而翕受敷施之道未广与臣愿陛下恢张圣听洞辟四门使正气翕合而野无遗贤何患治功之不成外患之不弭哉邕事暗君言之不行宜也陛下既有取于邕之言故臣敢效邕歴举祖宗之事以告惟陛下采择焉臣不胜惓惓
　　度宗时端明殿学士牟濚进王岩叟上哲宗论求贤当去六蔽故事曰臣伏观自古治世天下之人安乐无事日跻于仁寿之域而不自知者人主清心照理至忱以用贤之效也事莫不有理也心清则理自见天下未尝无贤也忱至则贤自来恭惟陛下临政逾年是非不能惑于听邪正不能乱于前不劳聪明而万事皆理者心清以照之也陛下勿谓天下之贤尽于此也而得贤之心足勿谓虽有贤者不易致也而求贤之心倦陛下内笃此忱以自厉外勅同德协心之臣以求之臣以谓无不得贤之理然古有六蔽焉不去之则众贤终不可尽得略有私意则为蔽执偏见则为蔽局于褊心则为蔽喜于附已则为蔽有自贤之心则为蔽简贵自居而不与物亲则为蔽此求贤之所难陛下不可不知也愿陛下深诏执政大臣使上同陛下清心至忱之羙而儆戒六蔽之患则天下之贤无逺迩无隠显皆将得之为朝廷用以贤继贤宗社之福生灵之幸与天壌相等矣臣闻尧舜之仁不徧爱人急亲贤也孔子谓博施济众尧舜其犹病诸盖天下至大民物至繁圣人安能人人而济之惟亲贤为爱人之本此尧舜之所以急先务也陛下临御以来诏防丁宁与士大夫更始弓旌四出收召正人端士亦既布在朝列矣而寤寐求贤惟日不足亲洒宸翰勉谕近臣荐进贤士大哉尧舜之用心也臣窃以为何代不生才何才不用世而荐进人才乃近臣之职分犹待陛下丁宁勉谕耶先皇帝在位四十一年培豊水之芑以为圣子神孙之地至深至厚谓宜随求随应随取随用何至有人物然之叹耶臣观王岩叟进言于哲宗皇帝有曰愿陛下勿谓天下之贤尽于此也而得贤之心足勿谓有贤不能致也而求贤之心倦而终之以去六蔽以来众贤岩叟所以勉其君以忱于求贤者犹恐其有所蔽也今圣贤相逢上下同志明白洞达决无所蔽感而必应倡而必和必有推人之有善若已有之之心而为陛下登进人才者贤者之欲得君行道亦犹圣主欲得贤以共治也患不能自达尔举尔所知尔所不知人其舎诸非陛下望近臣之意乎虽然求贤而不用与不求等用贤而不信与不用等唐李绛有曰贤则当任任则当久贤者中立而寡助举其则不肖者怨杜群枉则懐奸者嫉一制度则贵戚毁伤正过失则人主踈忌夫然故用贤岂易事哉绛之言至言也臣愿陛下近采岩叟之言逺览李绛之论其于贤才也心忱求之心忱用之则天下之贤者至矣惟陛下留神
　　元世祖至元中翰林集贤学士程钜夫上奏曰臣闻治天下者必尽天下之才故曰立贤无方曰旁招俊乂若限以方所徴以技艺虽曰用人犹无人也国家既已混一江南南北人才所宜叅用而环视中外何寥寥也岂以其踈逺而遂鄙之欤此群臣之私意非陛下至公之度也臣何以知之臣往在江南屡闻眀诏一则曰求好秀才二则曰求好秀才而以好秀才致之陛下者几何人江南非无士也亦非陛下不喜士也是群臣负陛下也且陛下遣使江南丁宁之曰求好人夫所谓好人者大而可以用于时细而可以騐于事盖无所不该矣而凡出使者皆昧陋愚浅不达圣见之髙明止以卜相符药工伎为好人之尤此何谓也不惟不达圣见且使逺方有识之士或以浅窥朝廷臣窃耻之臣之愚陋虽未足以为好人然世所谓好人者傥无则已有则臣必识之江南百余州之广袤百余年之涵飬岂无一二表表当世不负陛下任使者臣奉命而往布宣德意庶几遇之如得其人以验臣言则望陛下先试以一职任事使之自卑而髙自难而易小有益则小进之大有功则大用之磨以嵗月自见能否且陛下如用若人则不但愚臣得举所知而已他时奉命出使者皆知陛下德意将见异人軰出不逺数千里为朝廷用得人之盛视古无愧臣不胜大愿谨録奏闻















　　歴代名臣奏议卷一百五十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百五十四
　　明　杨士奇等　撰
　　知人
　　齐桓公末管仲病公问羣臣谁可相者管仲曰知臣莫若君公曰易牙何如对曰杀子以适君非人情不可公曰开方何如对曰倍亲以适君非人情难近公曰竖刁何如对曰自宫以适君非人情难亲管仲死公用三子三子专权公卒易牙入与竖刁因内宠杀羣吏而立公子无诡宋伐齐齐人杀无诡立孝公孝公卒公弟潘因开方杀孝公子而立潘
　　鲁哀公问于孔子曰当今之时君子谁贤对曰卫灵公公曰吾闻之其闺门之内姑姊无别对曰臣观于朝廷未观于堂陛之间也灵公之弟曰公子渠牟其知足以治千乗之国其信足以守之而灵公爱之又有士曰王林国有贤人必进而任之无不达也不能达退而与分其禄而灵公尊之又有士曰庆足国有大事则进而治之无不济也而灵公说之史防去卫灵公邸舎三月琴瑟不御待史防之入也而后入臣是以知其贤也卫侯在楚北宫文子见令尹围之威仪言于卫侯曰令尹其将不免诗云敬慎威仪维民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之则而象之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外大小皆有威仪也周诗曰朋友攸摄摄以威仪言朋友之道必相教训以威仪也故君子在位可畏施舎可爱进退可度周旋可则容止可观作事可法德行可象声气可乐动作有文言语有章以临其下谓之有威仪也
　　楚荘王时有善相人所言无遗策闻于国王见而问其情对曰臣非能相人能观人之交也布衣也其交皆孝悌笃谨畏令如此者其家必日益身必日安此所谓吉人也官事君者也其交皆诚信而好善如此者事君日益官职日进此所谓吉人也主明臣贤左右多忠主有失皆敢分争正諌如此者国日安主日尊天下日富此之谓吉主也臣非能相人能观人之交也荘王曰善于是乃招聘四方之士夙夜不懈遂得孙叔敖将军子重之属以备卿相遂成覇功诗曰济济多士文王以寜此之谓也
　　魏文侯谓李克曰先生甞教寡人曰家贫则思良妻国乱则思良相今所置非成则璜二子何如李克对曰臣闻之卑不谋尊踈不谋戚臣在阙门之外不敢当命文侯曰先生临事勿譲李克曰君不察故也居视其所亲富视其所与达视其所举穷视其所不为贫视其所不取五者足以定之矣文侯曰先生就舍寡人之相定矣文侯与田子方饮酒而称乐文侯曰钟声不比乎左髙田子方笑文侯曰奚笑子方曰臣闻之君明则乐官不明则乐音今君审于声臣恐君之□于官也文侯曰善敬闻命
　　汉文帝立召田叔问曰公知天下长者乎对曰臣何足以知之上曰公长者也宜知之叔顿首曰故云中守孟舒长者也是时孟舒坐虏大入塞盗刼云中尤甚免上曰先帝置孟舒云中十余年矣虏曾一入孟舒不能坚守毋故士卒战死者数百人长者固杀人乎公何以言孟舒为长者也叔叩头对曰是乃孟舒所以为长者也夫贯髙等谋反上下明诏赵有敢随张王罪三族然孟舒自髠钳随张王敖之所在欲以身死之岂自知为云中守哉汉与楚相距士卒罢敝匈奴冒顿新服北夷来为邉害孟舒知士卒罢敝不忍出言士争临城死敌如子为父弟为兄以故死者数百人孟舒岂故驱战之哉是乃孟舒所以为长者也于是上曰贤哉孟舒复召孟舒以为云中守
　　武帝征和元年赵王彭祖卒彭祖所幸淖姬生男号淖子时淖姬兄为汉宦者上召问淖子何如对曰为人多欲上曰多欲不宜君国子民问武始侯昌曰无咎无誉上曰如是可矣遣使立昌为赵王
　　汉昭烈皇帝领益州牧时以诸葛亮为军师将军以蒋琬为广都长不治大怒亮请曰蒋琬社稷之噐非百里才也其为政以安民为本不以修饰为先愿主公重加察之帝雅敬亮乃不加罪许靖为蜀郡太守成都将溃靖谋出降薄之不用法正曰天下有获虚名而无其实者许靖是也然今始创大业天下之人不可戸说宜加敬重以慰天下之望乃礼而用之
　　魏明帝景初二年诏中都侯孙资曰吾年稍长又歴观书中皆叹息无所不念图万年后计莫过使亲人广据职势兵任又重今射声校尉缺久欲得亲人谁可用者资曰陛下思深虑逺诚非愚臣所及书传所载皆圣聼所究向使汉髙不知平勃能安刘氏孝武不识金霍付属以事殆不可言文皇帝始召曹真还时亲诏臣以重虑及至晏驾陛下即祚犹有曹休内外之望赖遭日月衔勒不倾使各守分职纎芥不间以此推之亲臣贵戚虽当据势握兵宜使轻重素定若诸侯典兵力均衡平宠齐爱等则不相为服不相为服则意有异同今五营所领见兵常不过数百选授校尉如其軰为有畴疋至于重大之任能有所维纲者宜以圣恩简择如平勃金霍刘章等一二人渐殊其威重使相镇固于事为善帝曰然如卿言当为吾逺虑所图今日可防平勃侔金霍双刘章者其谁哉资曰臣闻知人则哲惟帝难之唐虞之圣凡所进用明试以功陈平初事汉祖绛灌等谤平有受金盗嫂之罪周勃以吹箫引弹始事髙祖亦未知名也髙祖察其行迹然后知可以付与大事霍光给侍中二十余年小心谨慎乃见亲信日防降人以至孝质直特见擢用左右尚曰妄得一降人而重贵之平勃虽安汉嗣其终勃被反名平劣自免于吕须之防上官桀桑羊与霍光争权几成祻乱此诚知人之不易为臣之难也又所简择当得陛下所亲当得陛下所信诚非愚臣之所能识别
　　帝问司徒陈矫司马公忠贞可谓社稷之臣乎矫曰朝廷之望社稷未之知也
　　后魏髙祖引见王公已下于皇信堂髙祖曰政虽多途治归一体朕毎防慈训犹自昧然诚知忠佞有损益而未识其异同恒惧忠贞见毁佞人便进寤寐思此如有隠忧国彦朝贤休戚所共宜辨斯真伪以释朕懐尚书防明根对曰忠佞之士实亦难知依古爵人先试之以官官定然后禄之三载考绩然后忠佞可明尚书中书监髙闾曰窃谓袁盎彻慎夫人席是其忠譛杀晁错是其佞若以二人言之望之为忠石显是佞髙祖曰自非圣人忠佞之行时或互有但忠功显即谓之忠佞迹成斯谓之佞史官据成事而书于今观之有别明矣朕所问者未然之前卿之所对已然之后闾曰佞者饰智以行事忠者发心以附道譬如玉石皦然可知髙祖曰玉石同体而异名忠佞异名而同理求之于同则得其所以异寻之于异则失其所以同出处同异之间交换忠佞之境岂是皦然易明哉或有托佞以成忠或有假忠以饰佞如楚子綦后事显忠初非佞也闾曰子綦谏楚初虽随述终致忠言此适欲几谏非为佞也子綦若不设初权后忠无由得显
　　唐太宗贞观六年谓魏徴曰古人云王者须为官择人不可造次即用朕今行一事则为天下所观出一言则为天下所听用得正人为善者皆劝误用恶人不善者竞进赏当其劳无功者自退罚当其罪为恶者戒惧故知赏罚不可轻行用人弥须慎择徴对曰知人之事自古为难故考绩黜陟察其善恶今欲求人必须审访其行若知其善然后用之设令此人不能济事只是才力不及不为太害误用恶人假令彊干为害极多但乱代惟求其才不顾其行太平之时必须才行俱兼始可任用
　　十一年徴又上防曰臣闻为人君者在乎善善恶恶近君子而逺小人善善明则君子进矣恶恶着则小人退矣近君子则朝无粃政逺小人则听不私邪小人非无小善君子非无小过君子小过盖白璧之防瑕小人小善乃铅刀之一割铅刀一割良工之所重重片善不足以掩众恶也白玉防瑕善贾之所弃弃小疵不足以妨大羙也小人之小善谓之善善君子之小过谓之恶恶此则蒿兰同嗅玉石不分屈原所以沉江卞和所以泣血也既识玉石之分又辨蒿兰之臭善而不能进恶而不能去此郭氏所以为墟史鱼所以为恨也陛下聦明神武天资英睿志存泛爱引纳多途好善而不甚择人疾恶而未能逺佞又出言无隠疾恶太深闻人之善或未全信闻人之恶以为必然虽有独见之明犹恐理或未尽何则君子扬人之善小人讦人之恶闻恶必信则小人之道长矣闻善或疑则君子之道消矣为国者急于进君子退小人乃使君子道消小人道长则君臣失序上下相隔乱亡不卹将何以求夫以善相成谓之同徳以恶相济谓之朋党今则清浊共流善恶无别以告讦为诚直以同徳为朋党以之为朋党则谓事无可信以之为诚直则谓言皆可取此君恩所以不给于下臣忠所以不达于上大臣不能辨正小臣莫之敢论近逺承风混然成俗非国家之福非为治之道适足以长奸邪乱视听使人君不知所信臣下不得相安若不逺虑深絶其源则后患未之息也今行之而未败者由乎君有逺虑虽失之于始必得之于终故若时逄少堕徃而不返虽欲悔之必无所及既自失以传诸后嗣复何以垂法将来且夫进善黜恶施于人者也以古作鉴施于已者也鉴貎在乎止水鉴已在乎哲人能以古之哲王鉴于已之行事则貎之妍媸宛然在目事之善恶自得于心无劳司过之史不假蒭荛之议巍巍之功日着赫赫之名逺为人君可不务乎
　　徴论人臣有六正六邪上疏曰臣闻知臣莫若君知子莫若父父不能知其子则无以睦一家君不能知其臣则无以齐万国万国咸寜一人有庆必借惟良作弼俊乂在官则庶绩其凝无为而化矣故尧舜文武见称前载咸以知人则哲多士盈朝元凯翼巍巍之功周召光焕乎之美然则四岳九官五臣十乱岂惟生之于曩代而独无于当今者哉在乎求与不求好与不好耳何以言之夫美玉明珠孔翠犀象大宛之马西旅之或无足也或无情也生于八荒之表涂遥万里之外重译入贡道路不絶者何哉盖由中国之所好也况从仕者懐君之荣食君之禄率之以义将何徃而不至哉臣以为与之为忠则可使同乎龙逢比干矣与之为孝则可使同乎曾参子骞矣与之为信则可使同乎尾生展禽矣与之为亷则可使同乎伯夷叔齐矣然而今之群臣罕能贞白卓异者求之不切励之未精故也若勗之以公忠期之以逺大各有职分得行其道贵则观其所举富则观其所养居则观其所好习则观其所言穷则观其所受贱则观其所不为因其材以取之审其能以任之用其所长掩其所短进之以六正戒之以六邪则不严而自励不劝而自勉矣故说苑曰人臣之行有六正六邪行六正则荣犯六邪则辱何谓六正一曰萌芽未动形兆未见昭然独见存亡之机得失之要预禁乎未然之前使主超然立乎荣显之处如此者圣臣也二曰虚心尽意日进善道勉主以礼义谕主以长策将顺其美匡救其恶如此者良臣也三曰夙兴夜寐进贤不懈数称徃古之行事以厉主意如此者忠臣也四曰明察成败早防而救之塞其间絶其源转祻以为福使君终以无忧如此者智臣也五曰守文奉法任官职事不受赠遗辞禄譲赐饮食节俭如此者贞臣也六曰国家昏乱所为不谀敢犯主之严顔靣言主之过失如此者直臣也是谓六正何谓六邪一曰安官贪禄不务公事与代浮沈左右观望如此者具臣也二曰主所言皆曰善主所为皆曰可隠而求主之所好而进之以快主之耳目偷合苟容与主为乐不顾后害如此者谀臣也三曰内实险诐外貎小谨巧言令色妬善嫉贤所欲进则明其美隠其恶所欲退则明其过匿其美使主赏罚不当号令不行如此者奸臣也四曰智足以饰非辩足以行说内离骨肉之亲外搆乱于朝廷如此者防臣也五曰专擅势以轻为重私门成党以富其家擅矫主命以自显贵如此者贼臣也六曰谄主以邪佞陷主于不义朋党比周以蔽主明使黒白无别是非无门使主恶布于境内闻于四隣如此者亡国之臣也是谓六邪贤臣处六正之道不行六邪之术故上安而下理生则见乐死则见思此人臣之术也记曰权衡诚悬不可欺以轻重绳墨诚陈不可欺以曲直规矩诚设不可诬以圆方君子审礼不可诬以奸诈然则臣之情伪知之不难矣又设礼以待之执法以御之为善者防赏为恶者受罚安敢不企及乎安敢不尽力乎国家思欲进忠良退不肖十有余载矣徒闻其语不见其人何哉盖言之是也行之非也言之是则出乎公道行之非则渉乎邪径是非相乱好恶相攻所爱虽有罪不及于刑所恶虽无辜不免于罚此所谓爱之欲其生恶之欲其死者也或以小恶弃大善或以小过忘大功此所谓君之赏不可以无功求君之罚不可以有罪免者也赏不以劝善罚不以惩恶而望邪正不惑其可得乎若赏不遗疎逺罚不阿亲贵以公平为规矩以仁义为准防考事以正其名循名以求其实则邪正莫隠善恶自分然后取其实不向其华处其厚不居其薄则不言而化期月而可知矣若徒爱美锦而不为人择官有至公之言无至公之实爱而不知其恶憎而遂忘其善循私情以近邪佞背公道而逺忠良夙夜不怠劳神苦思将求至理不可得也书奏太宗甚嘉纳之
　　刑部尚书张亮坐谋反下狱诏令百官议之多言亮当诛唯殿中少监李道裕奏亮反形未具明其无罪太宗既盛怒竟杀之俄而刑部侍郎有阙令宰相妙择其人累奏不可太宗曰吾已得其人也徃者李道裕议张亮云反形未具可谓公平矣当时虽不用其言至今追悔遂授道裕刑部侍郎
　　二十一年太宗在翠防宫授司农卿李纬戸部尚书房龄是时留守京都会有自京师来者太宗问曰龄闻李纬拜尚书如何对曰龄但云李纬大好髭须更无他语由是改授纬洛州刺史
　　太宗甞从容问州都督长孙无忌曰朕闻君圣臣直人常苦不自知公宜面攻朕得失无忌曰陛下神武圣文冠卓千古性与天道非臣等愚所及诚不见有所失帝曰朕冀闻过公等乃相谀恱朕当评公等可否以相规何如皆拜谢上曰髙士防心术警悟临难不易节所乏者骨鲠耳唐俭有辞善和觧人酒杯流行发言可意事朕二十年未甞一言国家事杨师道性谨审自能无过而懦不更事缓急非可倚岑文本敦厚文章论议其所长也谋常经逺自当不负于物刘洎坚正其言有益不轻然诺于人能自补阙马周敏鋭而正评裁人物直道而行所任皆称朕意禇遂良鲠亮有学术竭诚亲于朕若飞鸟依人自加怜爱无忌应对机敏善避嫌求于古人未有其比揔兵攻战非所善也
　　太宗以王珪善人物且知言因谓曰卿标鉴通晤为朕言龄等材且自谓孰与诸子贤对曰孜孜奉国知无不为臣不如龄兼资文武出将入相臣不如靖敷奏详明出纳惟允臣不如彦博济繁治剧众务毕举臣不如胄以谏诤为心耻君不及尧舜臣不如徴至激浊清疾恶好善臣于数子有一日之长帝称善而龄等亦以为尽已所长谓之确论
　　肃宗乾元元年张镐闻史思明请降上言思明凶险因乱窃位人面兽心难以徳懐愿勿假以威又言滑州防御使许叔冀狡猾多诈临难必变请徴入宿衞时上已宠纳思明防中使自范阳及白马来皆言思明叔冀忠恳可信上以镐为不切事机罢为荆州防御使代宗大厯十三年上召李泌入见诏以元载事曰与卿别八年乃能除此贼不然几不见卿对曰陛下知羣臣有不善则去之含容太过故至于此上因言路嗣恭初平岭南献琉璃盘径九寸朕以为至寳及破载家得嗣恭所遗载盘径尺当议罪之泌曰嗣恭为人小心善事人精勤吏事而不知大体昔为县令有能名陛下未暇知之而为载所用故为之尽力陛下诚知而用之彼亦为陛下尽力矣且嗣恭新立大功陛下岂得以琉璃盘罪之邪上意乃觧以嗣恭为兵部尚书
　　徳宗兴元元年议者或言韩滉聚兵修城隂蓄异志上疑之以问李泌对曰滉公忠清俭贡献不絶镇抚江东盗贼不起所以修城为迎扈之备耳此乃人臣忠笃之虑奈何更以为罪乎上曰外议汹汹卿弗闻乎对曰臣固闻之其子臯为郎不敢归省正以谤语沸腾故也退遂上章请以百口保滉
　　徳宗常从容言卢清介敢言然少学不能广朕以古道人皆指其奸而朕不觉也中书侍郎同中书门下平章事李泌对曰陛下能觉之恶安致建中祻邪李揆和蕃顔真卿使希烈其害旧徳多矣又杨炎罪不至死杞挤陷之而相闗播懐光立功逼使其叛此欺天也帝曰卿言诚有之然杨炎视朕如三尺童子有所论奏可则退不许则辞官非特恶之也且建中乱卿亦知桑道茂语乎乃命当然对曰夫命者已然之言主相造命不当言命言命则不复赏善罚恶矣桀曰我生不有命自天武王数纣曰谓已有天命君而言命则桀纣矣帝曰朕请不复言命
　　时议者多以李勉大梁失守不应尚为相李泌言于上曰李勉公忠雅正而用兵非其所长且大梁不守将士弃妻子而从之者殆二万人足以见其得众心矣且刘洽出勉麾下勉悉众以授之卒平大梁亦勉之功也上乃命勉复位
　　翰林学士陆贽奉天论觧萧复状奏曰右冀寜奉宣圣防縁国家赋税多出江淮既未收复京城恐逺路传说过甚所以欲得遣一大臣徃彼宣慰以安逺近之情初欲简择此使并先共宰相商量皆云萧复久任江外刺史谙彼事宜又就宰相之中名望最重令其徃彼宣慰人必望风恱服其时萧复亦自见此商议更无异同朕犹不能自防遂唤诸朝士班次对见一一亲向说宣慰之意问其穏便已否皆云至要并无异词朕所以更不疑惑已与择得发日及其临行从一等却论奏欲得且留萧复又频有朝官上封事亦与从一等意同朕忽见此翻覆非常怅恨数日思量不测其故意者必是萧复计防遣其论奏萧复又有何事苦欲得住其意深不可会卿比来谙此人性行否兼与朕子细思料若不肯去其意何在者萧复往年曾任常州刺史臣其时寄住常州首尾二年阅其理行及到京邑多与往来嵗月滋深情意相得复之志性臣则备谙本是贵门又聨戚属痛自脩励慕为清贞矫枉太深时或过当论经义则以守死善道执心不囬为本议人物则以魏元忠宋璟为师已之所行皆欲尽善故渉好名之累亦无应变之才用虽不周行则可保至如二三爽徳飜覆挟奸复之为人必不至是安有亲承计议退自变渝私诱官僚曲令干说是同儿戏非近人情虽甚狂愚犹应不敢若稍恭慎固当不为况乃见称名流获践清贯备股肱之任承渥泽之私何心何顔忍至于此假令萧复之意或欲逗留在于从一之徒寜肯附会臣縁自到行在常居禁中向外事情视听都絶忽承顾问莫测端由陛下必欲研穷斯理不为难察初举萧复充使本是从一等商量后请萧复不行又是从一等论奏一矛一楯理必有归或遣或留意将安在但垂睿诘孰敢面谩萧复若相属求则从一等何容为隠从一等傥自廽互则萧复不当受疑陛下奚惮而不辩明乃直为此怅恨也夫明则罔惑辩则罔寃惑莫甚于逆诈而不与明寃莫痛于见疑而不获辩是使情伪相揉忠邪靡分兹实居上御下之要枢惟陛下留意幸察谨奏
　　宪宗御延英殿与宰臣言向外人言朋党颇甚如何武元衡李吉甫未对而李绛奏曰朋党之称为臣也臣歴观自古及今帝王最恶者是朋党奸人能揣知上防非言朋党不足以激怒主心故小人譛毁贤良必言朋党寻之则无迹言之则可疑所以搆陷之端无不言朋党者夫小人懐私常以利动不顾忠义自成朋党君子以忠正为心以惩劝为务不受小人之佞不遂奸人之利自然为小人所嫉譛毁百端者盖縁求无所获取无所得故也忠正之士直道而行不为谄谀不事左右明主顾遇则进疑阻则退不为他计苟安其位以此常为奸邪所搆以其无所入也夫圣贤合迹千载同符忠正端慤之人所以知奨亦是此是同道也非为党也岂可使端良之人取非僻之士然后谓非朋党也陛下亲行尧舜之道髙挹禹汤之徳岂谓上与数千年尧舜禹汤为党是道徳同也孔子圣人也顔囬已下十哲希圣者也更相称賛为党乎是道业同也仲尼祖述尧舜宪章文武又曰吾不复梦见周公逺者二千年近者五百年岂谓之党是圣人徳行同也后汉末名节骨鲠忠正儒雅之臣尽心匡国尽节忧时而宦官小人憎嫉正道同为搆陷目为党人遂起锢党之狱以成亡国之祸备在史防明若日月岂不为诫乎诗人嫉防佞之人曰取彼防人投畀犲虎可谓三覆也上曰朕无疑卿等意况言朋党未至公之道尔绛又对曰趍利之人常为朋党以同其私故守正之人常遭搆毁以违其私故也小人多诈譛言常胜正人少机直道常不胜伏希陛下监其事情而察其言行则可矣
　　上御浴堂北廓召学士李绛对顾问毕上曰有一事甚异朕比来未能言之郑絪身为宰相事朕不尽心朕与宰相商量欲诏卢从史却归潞府续追入朝郑絪辄漏泄我意先报从史令其陈奏潞府无粮三军且请山东就粮为人臣岂合有此事耶故事合如何处置绛对曰若实有此事虽以诛族于陛下未足塞责复曰陛下从何得之计郑絪必不自泄从史必不自言陛下先知何以得之上曰吉甫宻奏绛对曰臣与郑絪先后悬殊不相徃来臣约其事体必无此理郑絪甚读书颇识事体时称佳士素有美名虽不知其才术如何至于君臣大义不合不知去就若身居宰叅陛下宻谋便敢泄之于奸臣虽术同犬彘性如枭獍亦不合至此况絪颇知古今洞识名节事出万端情有难测莫不同列有不便之势专权有忌前之心造为此乱冀其去位若不过陈危事安得激怒上心伏望陛下深赐详熟无令人言陛下惑于防佞也上良久曰亦应如此朕几误为处分至是遂已
　　宪宗时京兆少尹裵武衔命使镇州令谕王承宗割徳棣两州归朝廷武飞表上言一如朝廷意防遂除承宗所署徳州刺史薛昌朝为徳棣节度令中使赍旌节授之而魏博田季安得飞报先知之遽报承宗言昌朝与朝廷通遂星夜追昌朝徳棣州节度及旌节至魏州又为季安留连得为宴乐停七八日而昌朝寻已追到镇州朝命遂不行比及武使囬事宜与先上表参差并有人譛伤武云使囬宿宰相裵垍宅迟明方见宪宗大怒乃召学士李绛因顾问奏对毕上顔色甚震怒曰裵武誷我苟求脱祻于贼中上言不实令我制除薛昌朝今果不受又使回未见先宿裵垍宅须左除岭南逺处绛奏言裵武甚谙练时事徃陥在河中李懐光贼中事迹可称今所衔命不合絶有乖错大底贼多变诈难得实情以臣愚虑思度王承宗恐国家必有征讨请割徳棣两州且得安全尚有四州之地亦足保其富贵求安之计必是此心然邻道魏博东平范汤与王承宗势同事等恐他时亦为朝廷所割必是为邻道所搆兼以利害鼔动之不得守其初心此必然之理也伏望且寻访之裴武所上表只得上承宗初时意便且奏来后必恐邻境胁制诱动遂有后变计裵武不敢不尽其心今陛下择裵武使凶逆悖乱之邦一不如意便有贬责臣恐今后奉使贼中无复得诚实其后奉使者皆以武为诫依阿可否之间必曰其言及表章则如此其深心则臣不可保不可言是非陈列事状若朝廷不得实状别处置或有乖错非国家所利也若受贼中财赂言语不实则须重责以惩奸欺又言先于裵垍宅宿且裵武久为朝官具谙制度裵垍身为宰相特受恩私必无未见而便宿宰相家固无此理昧劣于此两人犹不敢至是况皆是详练时事之人计必无此事必有搆伤裵垍裵武陛下不可不察上良久曰诚有此理事合从寛更不用问武得守其位
　　武宗立召淮南节度使李徳裕为门下侍郎同中书门下平章事既入谢即进戒帝辨邪正专委任而后朝廷治臣甞为先帝言之不见用夫正人既呼小人为邪小人亦谓正人为邪何以辨之请借物为谕松栢之为木孤生劲特无所因倚萝茑则不然弱不能立必附他木故正人一心事君无待于助邪人必更为党以相蔽欺君人者以是辨之则无惑矣又谓治乱系信任引齐桓公问管仲所以害覇者仲对琴瑟笙竽弋猎驰骋非害覇者惟知人不能举举不能任任而又杂以小人害覇也太徳宪四宗皆盛朝其始临御自视若尧舜寝久则不及初陛下知其然乎始一委辅相故贤者得尽心久则小人并进造党与乱视听故上疑而不专政去宰相则不治矣在徳宗最甚晚节宰相惟奉行诏书所与图事者李齐运裵延龄韦渠牟等讫今谓之乱政夫辅相有欺罔不忠当亟免忠而材者属任之政无他门天下安有不治先帝任人始皆回容积纎防以至诛贬诚使虽小过必知而改之君臣无猜则防邪不干其间矣会昌中徳裕论侍讲奏孔子门徒事状上言曰今月十三日于延英殿陛下谓臣等云侍讲称孔子其徒三千亦可谓之朋党臣等自元和以来甞闻此说幸因圣慈下问辄敢覼缕而言西汉刘向云昔孔子与顔囬子贡更相称誉不为朋党禹稷与臯陶转相汲引不为比周何则忠于为国无邪心也臣常以鲧共工讙兜与舜禹杂处尧朝共工讙兜则为党舜禹则不为党何者共工讙兜相与比周迭为掩蔽也如贤人君子则不然忠于国则同心闻于义则同志退而各自行已不可交以私是以赵宣子随防继而纳谏司马侯叔向比以事君不为党也公孙毎与汲黯请间黯先之推其后武帝所言皆听汲黯虽与公孙并进然廷诘云齐人少情讥其布被为诈则知先发后继不为党矣国史称太宗甞与房龄图事则曰非杜如晦莫能筹之及杜如晦至竟从龄之防此又同心图国不为党也何者为党汉书称朱博陈咸相为腹心背公死党东汉周福房植各以其党相倾议论相轧故汉朝朋党始于甘陵二部及其甚也谓之钩党继受诛夷以王制言之非不幸也魏朝何晏丁谧依附曹爽祖尚浮虚使有魏风俗由兹大壊此皆为朋党也略举数节以明其至于歴代朋党不可殚言仲尼知季路之不免子防识子张之未仁曾子罪卜商防亲无闻夫子咎宰我鑚燧为久恶既不掩善固宜称此又不为党也班固称周室既微由是列国公子魏有信陵赵有平原齐有孟甞楚有春申抵掌而防谈者以四豪为称首于是背公死党之议成守职奉上之义废矣此四豪者各有门客三千而谓之党仲尼三千则不为党盖仲尼之徒惟务仁义不以爵禄为贵四豪之门惟务谲诈常以势力相髙今侍讲欲以奔走权势之徒攫挐名利之軰比方孔门上哲实防圣聦臣未知元和以来所谓党者为国乎为身乎若以为国则随会叔向汲黯房龄之道可得行矣不必聚党成羣以臣观之今所谓党者进则诬善蔽忠附下罔上歙歙相是态不可容退则车马驰驱唯务权势聚于私室朝夜合谋清美之官尽须其党华要之选不在他人隂附者羽翼自生中立者抑压不进孔门顔冉岂有是哉陛下以此察之则奸伪自见臣恐更有小人妄陈此说辄举事例庻裨聦明伏望陛下留臣此状时赐览阅所冀小臣瞽说免惑圣心臣不任恳激之至谨録奏闻宋真宗咸平六年右谏议大夫田锡乞询求将相状曰臣甞读唐太宗实録见李靖文武材畧隋将韩擒虎即其舅也靖毎与擒虎论兵未甞不称善抚之曰可与论孙吴之术也初事隋为殿内直长吏部尚书牛见而重之曰李靖王佐才也今国家自先帝平晋之后与突厥结隙将相旧人相次薨谢邉鄙间州县屡为突厥所陥皇威不振久矣时议乃以将相无人亦久矣即不知今来朝廷公卿大夫间有如韩擒虎与李靖论兵否有人如牛知李靖有王佐才否若有人能论兵有人负王佐才未审陛下知之否有人善论兵有人负王佐才乃是帝王合先知之矣自来皇城司差人探事又别差探皇城司探事人如此察探京城民间事无钜细皆达圣聦近又差朝臣为廵抚使及差朝臣以检酒务名目出外采访所采访之事不民间利病不过官吏能否而已即未闻委公卿大夫察访善论兵之人询求有王佐之才者也由是见所求者琐屑而所忽者逺大也陛下若以宗庙社稷为忧以生灵为念即宜以逺大为务求将相急也臣毎奉圣谟令陈鄙见仰祈英睿特赐披详
　　仁宗时叅知政事范仲淹奏辩滕宗谅张亢防曰臣闻议论太切必取犯顔之诛保任不明岂逃累已之坐彛典斯在具寮式瞻臣自邉陲误膺奨擢授任不次遇事必陈窃见故监察御史梁坚弹奏滕宗谅于庆州用过官钱十六万贯有数万贯不明必是侵欺入已及邠州宴会并泾州犒设诸军乖越不公至圣慈赫怒便欲罢去臣缘在彼目击虽似过当别无切害不曾有一兵一民词讼至于处置邉事亦无踈虞臣遂进谏乞圣慈差官勘逐具与辩明未销挫辱恐误朝廷赏罚又有上言张亢骄僭不公臣亦乞根勘辩明或无深过如有大叚乖越侵欺入已臣甘同受贬黜臣所以激切而言者非滕宗谅张亢势力能使臣如此竭力也盖为国家邉上将帅中未有曾立大功可以威众者且遣儒臣以经畧部署之名重之又借以生杀之权使弹压诸军御捍大寇不使知其乏人也若一旦以小过动揺则诸军皆知帅臣非朝廷腹心之人不足可畏则是国家失此机事自去爪牙之威矣唐末藩镇多杀害逐去节度使于军中自立帅臣而当时不能治者由帅臣望轻易于揺动之故也今燕度勘到滕宗谅庆州一界所用钱数分明并无侵欺其毁却泾州前任公用厯勘到干连人只称有送官员等钱物亦不显入已又是元弹奏状外事件所有张亢借公用钱买物事未发前已还纳讫又因移任借却公用银却留钱物准还皆无欺隠之情其余罪状多未摭实其干连人当盛寒之月久在禁系皆是非辜若令燕度勘问二人既事非确实必难伏辩或逼令认罪又是陛下近臣不可辱于狱吏或至録问有辞即须差官再勘其合干人当转不聊生兼邉上臣寮见此深文谓朝廷待将帅少恩于支过公用钱内搜求罪戾欲陥邉臣且塞下州郡风沙至恶触目愁人非公用丰浓何以度日岂同他处臣寮优防安穏坐享荣禄陛下深居九重当须察此物情知其艰苦岂可使狱吏为功而劳臣抱怨臣欲乞圣慈据燕度奏到事节特降朝防差使臣二人赍去取问滕宗谅张亢如实是已犯便仰承认当议量情亲防如别有缘由亦具分析闻奏到见得别无枉抑便可取防防遣如有异同即乞朝廷别选官勘鞫免致寃滞其干连人且乞指挥放出知在臣则已有不合保此二人罪状乞圣慈先赐贬黜免令臣包羞于朝受人指笑傥圣慈念臣不避艰辛尚留驱使即于河东河北陜西乞补一郡臣得经画邉事一一奏论或补三辅近州臣得为朝廷建置府兵作诸郡之式以辅安京师臣之此请出于至诚愿陛下不夺不疑况臣久为外官不知辅弼之体本是麄材秖堪犬马之用若令臣待罪两府必辱君命且畏人言臣无任祈天望圣请命激切屏营之至
　　仲淹又奏雪张亢防曰臣昨日见枢宻院进呈张亢所奏曾将公用钱囬易到利息买马及交钞乞与逰索之人自甘伏罪乞不追防逰索之人取防下燕度结案闻奏臣伏覩编勅指挥若将公使钱囬易到别物公用但不入已更不坐罪其张亢所奏二事若未有发露乃是自首纵已发露亦不入已合该上项编勅指挥臣昨与韩琦在泾州同使公用钱曾为庆州签判秘书丞马倩身亡本人家贫亲老与钱一百贯文又泾州保定知县大理寺丞刘袭礼丁父忧家贫起发不得与钱一百贯文又号州推官监环州入中陈叔度丁父忧家贫无依与钱五十贯文又进士黄通来泾州相看与钱五十贯文并是一面将公使库钱囬易到利息相兼使用即不曾侵使着系省官钱自来邉上有公使钱处为有前项条贯及有回易利息但不入已各是从便使用今来若依编勅施行则张亢自首与逰索人钱不曾入已又是燕度元勘外事节朝廷自可指挥不须却送入案兼恐追寻元逰索之人或在逺方何时结絶若不用上件编勅指挥则臣与韩琦亦有上件与人钱物罪状须至自劾昔人有言曰法者圣人为天下画一一不以贵贱亲疎而轻重也伏望圣防送枢宻院依详编勅及将臣与韩琦用钱事状井张亢所奏二事一处定防以正典刑庆厯四年十二月知潞州尹洙论公论朋党系于上意防曰臣闻知贤而不能任任之而不能终于治国之道其失一也去年朝廷擢欧阳脩余靖蔡防孙甫相次为谏官臣知数子之贤且久一旦乐其见用又庆陛下得贤而任之所虑者任之而不能终尔以陛下知臣之明脩等被遇之深岂有任之而不能终哉盖闻唐魏元成既薨文皇亲为撰碑文以赐之后有言其阿党者遂仆其碑近世君臣相得未有如唐文皇与魏元成者间言一入则存殁之恩不终臣未甞不感愤叹息而不能已也以是而论则知任之为易终之实难可不虑哉属闻欧阳脩领使河北臣以邉任之重故不复以内外为疑今又闻蔡防出知福州未审防以亲自请为以过斥若以过斥岂当进其官秩若以亲请则防在京师不三四年已再省其亲士大夫去逺方而仕京师者孰不思其亲岂独防得遂其私恩哉则防之不当出明矣陛下优容谏臣在唐文皇上脩等之才虽不愧古人然所施为未能少及于魏元成则间毁之言不必待其殁而后发也伏惟念知之之已明任之之已果而终之之甚难则天下幸甚然臣爱脩等之贤故惜其去朝廷而不尽其才如陛下待脩未改于初则臣有称道贤者之美如其恩遇已移则臣负朋党之责矣夫今世所谓朋党甚易辨也陛下试以所进用者姓名询于左右曰某人为某人称誉必有对者曰此至公之论异日其人或以事见踈又询于左右曰某人为某人营救必有对曰此朋党之言昔之见用此一臣也今之见踈亦此一臣也其所称誉与营救一也然或谓之公论或谓之朋党则公论之与朋党常系于上意不系于忠邪此御臣之大弊也臣既为陛下建忠谋岂复顾朋党之责但惧名以朋党则所陈之言不防见采此又臣之深虑也惟圣明裁察焉
　　枢宻使副陜西安抚使韩琦乞别白朋党状奏曰臣窃闻已降诏书申诫朋党此盖陛下恢善治劝薄俗之深意也臣辄有管宂之见少思开助圣明窃以自古迄今人臣在朝有忠贤有奸邪有好公之人有挟私之党既为性之不同则各以而相附大凡忠贤与好公之人建一事补一官则必公其是非盖是者言是非者言非唯在于公故政化可兴而邦家是赖此乃善者以而进不可谓朋党若奸邪与挟私之人建一事补一官则必私其是非盖是者言非非者言是唯在于私致使白黑不分而上蔽主听者真所所谓朋党也在圣君审而察之决而行之若有此等朋党必望陛下重加贬责不可务寛俾其忠贤兴好公之人以而进奸邪与挟私之人以党而退则朝廷清明朋党自息也若但行诏谕未赐别白臣恐天下搢绅自今而后欲建一善事称一善人必再三思之曰得无渉朋党之迹乎则中道而止矣纵有忠义之人不顾形迹建一善事称一善人若恶之者譛于上曰此朋党之为耳则善事与善人皆废而不用矣惟陛下熟察而必行之天下幸甚
</div>
    <div class="pagination">
<a href="历代名臣奏议_page55.html">上一页</a><span>...</span><a href="历代名臣奏议_page51.html">51</a><a href="历代名臣奏议_page52.html">52</a><a href="历代名臣奏议_page53.html">53</a><a href="历代名臣奏议_page54.html">54</a><a href="历代名臣奏议_page55.html">55</a><span class="current-page">56</span><a href="历代名臣奏议_page57.html">57</a><a href="历代名臣奏议_page58.html">58</a><a href="历代名臣奏议_page59.html">59</a><a href="历代名臣奏议_page60.html">60</a><a href="历代名臣奏议_page61.html">61</a><span>...</span><a href="历代名臣奏议_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
