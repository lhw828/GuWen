<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 81 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 81 页/共 136 页</h1>
    <div class="content">　　三公尚书刘颂上防曰自近世以来法渐多门令甚不一臣今备掌刑断职思其忧谨具启闻臣窃伏惟陛下为政毎尽善故事求曲当则例不得直尽善故法不得全何则失法者固以尽理为法而上求尽善则诸下牵文就意以赴主之所许是以法不得全刑书徴文徴文必有乖于情听之断而上安于曲当故执平者因文可引则生二端是法多门令不一则吏不知所守下不知所避奸伪者因法之多门以售其情所欲浅深茍断不一则居上者难以检下于是事同议异狱犴不平有伤于法古人有言人主详其政荒人主期其事理详匪它尽善则法伤故其政荒也期者轻重之当虽不厌情茍入于文则很而行之故其事理也夫善用法者忍违情不厌听之断轻重虽不允人心经于凡览若不可行法乃得直又君臣之分各有所司法欲必奉故令主者平文理有穷塞故使大臣释滞事有时宜故人主权断主者守文若释之执犯跸之平也大臣释滞若公孙断郭解之狱也人主权断若汉祖戮丁公之为也天下万事自非斯格重为故不近似此不得出以意妄议其余皆以律令从事然后法信于下人听不惑吏不容奸可以言政人主轨斯格以责羣下大臣小吏各守其局则法一矣古人有言善为政者看人设教看人设教制法之谓也又曰随时之宜当务之谓也然则看人随时在大量也而制其法法轨既定则行之行之信如四时执之坚如金石羣吏岂得在成制之内复称随时之宜傍引看人设教以乱政典哉何则始制之初固已看人而随时矣今若设法未尽当则宜改之若谓已善不得尽以为制而使奉用之司公得出入以差轻重也夫人君所与天下共者法也已令四海不可以不信以为教方求天下之不慢不可绳以不信之法且先识有言人至愚而不可欺也不谓平时背法意断不胜百姓愿也上古议事以制不为刑辟夏殷及周书法象魏三代之君齐圣然咸弃曲当之妙鉴而任徴文之直准非圣有殊所遇异也今论时敦弊不及中古而执平者欲适情之所安自托于议事以制臣窃以为听言则美论理则违然天下至大事务众杂时有不得悉循文如令故臣谓宜立格为限使主者守文死生以之不敢错思于成制之外以差轻重则法恒全事无正据名例不及大臣论当以释不滞则事无阂至如非常之断出法赏罚若汉祖戮楚臣之私已封赵氏之无功唯人主专之非奉职之臣所得拟议然后情求傍请之迹絶似是而非之奏塞此盖齐法之大准也主者小吏处事无常何则无情则法徒克有情则挠法积克似无私然乃所以得其私又恒所岨以卫其身断当恒克世谓尽公时一曲法乃所不疑故人君不善倚深似公之断而责守文如令之奏然后足为有检此又平法之一端也夫出法权制指施一事厌情合听可适耳目诚有临时当意之快胜于徴文不允人心也然起为经制终年施用恒得一而失十故小有所得者必大有所失近有所漏者必逺有所苞故谙事识体者善权轻重不以小害大不以近妨逺忍曲当之近适以全简直之大准不牵于凡听之所安必守徴文以正例毎临其事恒御此心以决断此又法之大槩也又律法断罪皆当以法律令正文若无正文依附名例断之其正文名例所不及皆勿论法吏以上所执不同得为异议如律之文守法之官唯当奉用律令至于法律之内所见不同乃得为异议也今限法曹郎令史意有不同为駮唯得论释法律以正所断不得援求诸外论随时之宜以明法官守局之分诏下其事侍中太宰汝南王亮奏以为夫礼以训世而法以整俗理化之本事实由之若断不断常轻重随意则王宪不一人无所错矣故观人设教在上之举守文直法臣吏之节也臣以去太康八年随事异议周悬象魏之书汉咏画一之法诚以法与时共义不可二今法素定而法为议则有所开长以为宜如颂所启为永乆之制元帝为丞相时朝廷草创议断不循法律人立异议髙下无状主簿熊逺奏曰礼以崇善法以闲非故礼有常典法有常防人知恶而无邪心是以周建象魏之制汉创画一之法故能阐大道以至刑厝律令之作由来尚矣经贤智歴夷险随时斟酌最为周备自军兴以来法度陵替至于处事不用律令竞作属命人立异议曲适物情亏伤大例府立节度复不奉用临时改制朝作夕改至于主者不敢任法每輙关谘委之大官非为政之体若本曹处事不合法令监司当以法弹违不得动用开塞以坏成事按法盖麄术非妙道也矫割物情以成法耳若毎随物情輙改法制此为以情坏法法之不一是谓多门开人事之路广私请之端非先王立法之本意也凡为駮议者若违律令节度当合经传及前比故事不得任情以破成法愚谓宜令録事更立条制诸立议者皆当引律令经传不得直以情言无所依准以亏旧典也若开塞随宜权道制物此是人君之所得行非臣子所宜专用主者唯当徴文据法以事为断耳元帝即位河东卫展为廷尉上言曰古者肉刑事经前圣汉文除之増加大辟今人戸雕荒百不遗一而刑法峻重非句践飬胎之义也臣谓宜复古施行以隆太平之化诏内外通议于是骠骑将军王导太常贺循侍中纪瞻中书郎庾亮大将军谘议军梅陶散骑郎张嶷等议以肉刑之典由来尚矣肇自古先以及三代圣哲明王所未曾改也岂是汉文常主所能易者乎时萧曹已没绛灌之徒不能正其义逮班固深论其事以为外有轻刑之名内实杀人又死刑太重生刑太轻生刑纵于上死刑怨于下轻重失当故刑政不中也且原先王之造刑也非以过怒也非以残人也所以杀奸所以当罪今盗者窃人之财滛者好人之色亡者避叛之役皆无杀害也则加之以刑刑之则止而加之斩戮戮过其罪死不可生纵虐于此歳以巨万计此乃仁人君子所不忍闻而况行之于政乎若乃惑其名而不练其实恶其生而趣其死此畏水投舟避坎蹈井愚夫之不若何取于政哉今大晋中兴遵复古典率由旧章起千载之滞义拯百残之遗黎使皇典废而复存黔首死而更生至义畅于三代之际遗风播乎百世之后生肉枯骨恵侔造化岂不休哉惑者乃曰死犹不惩而况于刑然人者也其至愚矣虽加斩戮忽于灰土死事日徃生欲日存未以为改若刑诸市朝朝夕鉴戒刑者咏为恶之永痛恶者覩残刖之长废故足惧也然后知先王之轻刑以御物显诚以惩愚其理逺矣尚书令刁协尚书薛兼等议以为圣上悼残荒之遗黎伤犯死之繁众欲行刖以代死刑使犯死之徒得存性命则率土防更生之泽兆庻必懐恩以反化也今中兴祚隆大命惟新诚宜设寛法以育人然惧羣小愚蔽习翫所见而忽异闻或未能咸服臣谓行刑之时先明申法令乐刑者刖甘死者杀则心必服矣古典刑不上大夫今士人有犯者谓宜如旧不在刑例则进退为允尚书周顗郎曹彦中书郎桓彛等议以为复肉刑以代死诚是圣王之至徳哀矜之私然窃以为刑罚轻重随时而作时人少罪而易威则宜从轻而寛之时人多罪而难威则宜化刑而济之肉刑平世所应立非救弊之宜也方今圣化草创人有余奸习恶之徒为非未已截头绞颈尚不能禁而乃更断足劓鼻轻其刑罚使欲为恶者轻犯寛刑蹈罪更众是为轻其刑以诱人于罪残其身以加楚酷也昔之畏死刑以为善人者今皆犯轻刑而残其身畏重之常人反为犯轻而致囚此则何异断刖常人以为恩仁邪受刑者转广而为非者日多踊贵屦贱有鼻者丑也徒有轻刑之名而实开长恶之源不如以杀止杀重以全轻权小停之须圣化渐着兆庻易威之日徐施行也议奏元帝犹欲从展所上大将军王敦以为百姓习俗日乆忽复肉刑必骇逺近且逆寇未殄不宜有惨酷之声以闻天下于是乃止
　　时淮南小中正王式继母前夫终更适式父式父终防服讫议还前夫家前夫家亦有继子奉飬至终遂合于前夫式自云父临终母求去父许诺于是制出母齐衰期御史中丞卞壸奏曰就如式父临终许诺必也正名依礼为无所据若夫有命须显七出之责当存时弃之无縁以絶义之妻留家制服若式父临困谬乱使去留自由者此必为相要以非礼则存亡无所得从式宜正之以礼魏颗父命不从其乱陈干昔欲以二婢子殉其子以非礼不从春秋礼记善之并以妾媵犹正以礼况其母乎式母于其夫生事奉终非为既絶之妻夫亡制服不为无义之妇自云守节非为更嫁离絶之断在夫没之后夫之既殁是其从子之日而式以为出母此母以子出也致使存无所容归殁无所托地寄命于它人之门埋尸于无名之冡若式父亡后母寻殁于式家必不以为出母明矣许诺之命一耳以为母于同居之时至殁前子之门而不以为母此为制离絶于二居裁出否于意断离絶之断非式而谁假使二门之子皆此母之生母恋前子求去求絶非礼于后家还反又非礼于前门去不可去还不可还则为无寄之人也式必内尽匡谏外极防闲不絶明矣何至守不移于至亲略情礼于假继乎继母如母圣人之教式为国士闺门之内犯礼违义开辟未有于父则无追亡之善于母则无孝敬之道存则去留自由亡则合路人可谓生事不以礼死不以礼者也亏损世教不可以居人伦诠正之任案侍中司徒临颍公组敷宣五教实在任人而含容违礼曽不贬黜扬州大中正侍中平望亭侯防淮南大中正散骑侍郎显执邦论朝野取信曽不能率礼正违崇孝敬之教并为不胜其任请以见事免组防官大鸿胪削爵土廷尉结罪防奏诏特原组等式付乡邑清议废弃终身壸迁吏部尚书
　　成帝时召南阳乐谟为郡中正颍川庾怡为廷尉评谟怡各称父命不就给事中尚书令卞壸奏曰人无非父而生职无非事而立有父必有命居职必有悔有家各私其子此为王者无人职不轨物官不立政如此则先圣之言废五教之训塞君臣之道散上下之化替矣乐广以平夷称庾珉以忠笃显受宠圣世身非已有况及后嗣而可专哉所居之职若顺夫人心则战戍者之父母皆当以命子不以处也若顺谟父之意则人皆不为郡中正人伦废矣顺怡父之意人皆不为狱官则刑辟息矣凡如是者其可听欤若不可听何以许谟怡之得称父命乎此为谟以名父子可以亏法怡是亲戚可以自专以此二涂服人示世臣所未悟也宜一切班下不得以私废公絶其表防以为永制朝议以为然谟怡不得已各居所职
　　范坚迁尚书右丞时廷尉奏殿中帐吏卲广盗官幔三张合布三十匹有司正刑弃市广二子宗年十三云年十一黄幡挝登闻鼔乞恩辤求自没为奚官奴以赎父命尚书朱暎议以为天下之人父无子者少一事遂行便成永制惧死罪之刑于此而弛坚亦同暎议时议者以广为钳徒二儿没入既足以惩艾使百姓知父子之道圣朝有垂恩之仁可特听减广死罪为五歳刑宗等付奚官为奴而不为永制坚驳之曰自淳朴浇散刑辟乃作刑之所以止刑杀之所以止杀虽时有赦过宥罪议狱缓死未有行小不忍而轻易典刑者也且既许宗等宥广以死若复有宗比而不求赎父者岂不摈絶人伦同之禽兽邪按主者今奏云惟特听宗等而不为永制臣以为王者之作动关盛衰嚬笑之间尚慎所加况于国典可以徒亏今之所以宥广正以宗等耳人之爱父谁不如宗今既居然许宗之请将来诉者何独匪民特听之意未见其益不以为例交兴怨讟此为施一恩于今而开万怨于后成帝从之正广死刑
　　安帝元兴末桓辅政又议欲复肉刑斩左右趾之法以轻死刑命百官议蔡廓上议曰建邦立法政穆化必随时置制徳刑兼施长贞一以闲其邪教禁以检其慢洒湛露以流润厉严霜以肃威虽复质文迭用而斯道莫革肉刑之设肇自哲王盖由曩世风淳人多惇谨图像既陈则机心直戢刑人在涂则不逞改操故能胜残去杀化隆无为季末浇伪设纲弥宻利巧之懐日滋耻畏之情转寡终身剧役不足止其奸况乎黥劓岂能反于善徒有酸之声而无济俗之益至于弃市之条实非不赦之罪事非手杀考律同归轻重约科减降路塞钟陈以之抗言元皇所为留愍今英辅翼賛道邈伊周诚宜明慎用刑爱人育申哀矜以革滥移大辟于支体全性命之至重恢繁息于将来而孔琳之议不同用王郎夏侯之防时论多与琳之同故遂不行义熙十四年大司马府军人朱兴妻周坐息男道扶年三歳先得癎病周因其病发掘地生薶之为道扶姑女所告正周弃市刑尚书仆射徐羡之议曰自然之爱虎狼犹仁周之凶忍宜加显戮臣以为法律之外故尚物之理母之即刑由子明法为子之道焉有自容之地虽伏法者当辠而在宥者靡容愚谓可特申之遐裔从之











　　歴代名臣奏议卷二百八
　　钦定四库全书
　　歴代名臣奏议卷二百九
　　明　杨士竒等　撰
　　法令
　　宋武帝时司徒王与八座丞郎上防曰同位犯法无士人不罪之科然每至诘谪輙有请诉若垂恩宥则法废不可行依事纠责则物以为苦怨宜更为其制使得忧苦之衷也又主守偷五匹常偷四十匹并加大辟议者咸以为重宜进主偷十匹常偷五十匹死四十匹降以补兵既得小寛民命亦足以有惩也想各言所懐左丞江奥议曰士人犯盗不及弃市者刑竟自在污滛盗之目清议终身经赦不原当之者足以塞愆闻之者足以鉴诫若复雷同羣小谪以兵役愚谓为苦符伍虽比屋邻居至扵士庶之际实自天隔舎藏之罪无以相闗奴客与符伍交接有所藏蔽可以得知是以罪及奴客自是客身犯愆非代郎主受罪也如其无奴则不应坐右丞孔黙之议曰君子小人既杂为符伍不得以相检为义士庶虽殊而理有闻察譬百司居上所以下不必躬亲而后同坐是故犯违之日理自闗今罪其养子典讨者盖义存戮仆如此则无奴之室岂得宴安但既云复士宜令输赎常盗四十匹主守五匹降死补兵虽大存寛惠以纾民命然官及二千石及失节士大夫时有犯者罪乃可戮恐不可以补兵也谓此制可施小人士人自还用旧律尚书王淮之议曰昔为山隂令士人在伍谓之押符同伍有愆得不及坐士人有罪符伍纠之此非士庶殊制实使即刑当罪耳夫束修之胄与小人隔絶防检无方宜及不逞之士事接羣细既同符伍故使纠之扵时行此非唯一防左丞议奴客与邻伍相闗可得检察符中有犯使及刑坐即事而求有乖实理有奴客者多使役东西分散住家者少其有停者左右驱驰动止所须出门甚寡典计者在家十无其一奴客坐伍滥刑必众恐非立法当罪本防右丞议士人犯偷不及大辟者宥补兵虽欲士惧无以惩邪乘理则君子违之则小人制严扵上犹冒犯之况其宥科犯者或众使畏法革心乃所以大宥不免士庶异制意所不同殿中郎谢元议谓事必先正其本然后其末可言本所以押士大夫扵符伍者将以检小人邪为使受检于小人邪案左丞议士庶天隔则士无知庶之由以不知而押之于伍则是受检扵小人也然则小人有罪士人无事仆何罪而令坐之若以实相交闗贵其闻察则意有未因何者名实殊章公私异令奴不押符是无名也民之赀财是私贱也以私贱无名之人豫公家有实之任公私混淆名实非允由此而言谓不宜坐还从其主扵事为宜无奴之士不在此例若士人本检小人则小人有过已应获罪而其奴则义归戮仆然则无奴之士未合宴安使之输赎于事非缪二科所附惟制之本耳此自是辩章二本欲使各从其分至扵求之管见宜附前科区别士庶扵义为美盗制按左丞议士人既终不为兵革幸可同寛宥之惠不必依旧律扵议咸允吏部郎何尚之议曰按孔右丞议士人坐符伍为有奴辠奴无奴输赎既许士庶缅隔则闻察自难不宜以难知之事定以必知之法夫有奴不贤无奴不必不贤今多僮者傲然于王宪无仆者怵廹于时网是为恩之所霑恒在程卓法之所设必加顔原求之鄙懐窃所未防谢元谓奴不随主扵名分不明诚是有理然奴仆实与闾里相闗今都不问恐有所失意同左丞议议曰寻律令既不分别士庶又士人坐同伍罹谪者无防无之多为时恩所宥故不尽亲谪耳吴及义兴适有许陆之徒以同符合给二千石论启丹书己未问防稽士人云十数年前亦有四族坐此被责以特恩获停而王尚书云人旧无同伍坐所未之解恐莅任之日偶不值此事故邪圣明御世士人诚不忧至苦然要须临事论通上干天听为纷扰不如近为定科使轻重有节也又寻甲符制蠲士人不传符耳令史复除亦得如之共相押领有违纠列了无等衰非许士人闾里之外也诸议云士庶缅絶不相参知则士人犯法庶民得不知若庶民不许不知何许士人不知小民自非超然简独永絶尘粃者比门接栋小以为意终自闻知不必须日夕来徃也右丞百司之言粗是其况如襄陵士人实与里巷闗接相知情状乃当于冠带小民今谓之士人便无小人之坐署为小民辄受士人之罚扵情于法不其颇欤且都令不及士流士流为轻则小人令使徴预其罚便事至相纠闾伍之防亦为不同谓士人可不受同伍之讁耳罪其奴客庸何伤邪无奴客可令输赎又或无奴僮为众所眀者官长二千石便当亲临列上依事遣判偷五匹四十匹谓应见优量者实以小吏无知临财易昧或由防慢事蹈重科求之扵心常有可愍故欲小进匹数寛其性命耳至于官长以上荷蒙禄荣付以局任当正已明宪检下防非而亲犯科律乱法冒利五匹乃已为矣士人无私相偷四十匹理就使至此以明罚固其宜耳并何容复加哀矜且此軰士人可杀不可讁有如诸论本意自不在此也近闻之道路聊欲共论不呼乃尔难精既众议纠纷将不如其已若呼不应停寝谓宜集议奏闻决之圣防
　　少帝景平二年羊保为宣城守先是刘式之为宣城立吏民亡叛制一人不禽符伍里吏送州作部若获者赏位二阶保以为非宜陈奏曰臣伏寻亡叛之由皆出扵穷逼未有足以推存而乐为此者也今立殊制于事为苦臣闻苦不可贞惧致流弊昔龚遂譬民扵乱绳缓之然后可理黄覇以寛和为用不以严刻为先臣愚以谓单身迯役便为尽户今一人不测坐者甚多既惮重负各为身计牵挽逃窜必致繁滋又能禽获叛身非谨惜既无堪能坐陵劳吏名器虚假所妨实多将阶级不足供赏服勤无以自劝又寻此制施一邦而已若其是邪则应与天下为一若其非邪亦不宜独行一郡民罹忧患其将甚臣忝守所职惧难遵用致率管穴冒以陈闻
　　文帝元嘉初防稽剡县民黄初妻赵打息载妻王死亡遇赦王有父母及息男称息女叶依法徙赵二千里外司徒右长史傅隆上议曰原夫礼律之兴盖本之自然求之情理非从天堕非从地出也父子至亲分形同气称之扵载即载之于赵虽云三世为体犹一未有能分之者也称虽创巨痛深固无雠祖之义若称可以杀赵赵当何以防载将父子孙祖互相残戮惧非先王明罚咎繇立法之本防也向使日防之孙砥锋挺锷不与二祖同戴天日则石碏秺侯何得流名百代以为美谈者哉旧令云杀人父母徙之二千里外不施父子孙祖明矣赵当避王朞功千里外耳令亦云凡流徙者同籍亲近欲相随者听之此又大通情体因亲以教爱者也赵既流移载为人子何得不从载从而称不行岂名教所许如此称赵竟不可分赵虽内愧终身称当沈痛没齿孙祖之义自不得永絶事理固然也从之
　　南齐世祖留心法令数讯囚徒诏狱官详正旧注永明七年尚书删定郎王植撰定律章表奏之曰臣等晋律文简辞约防通大纲事之所质取断难释张斐杜预同注一章而生杀永殊自晋泰始以来唯斟酌叅用是则吏挟威福之势民懐不对之怨所以温舒献辞扵失政绛侯忼慨而兴叹皇运革祚道冠前王陛下绍兴光开帝业下车之痛毎恻上仁满堂之悲有矜圣思爰发徳音删正刑律敕臣集定张杜二注谨砺愚蒙尽思详撰削其烦害录其允衷取张注七百三十一条杜注七百九十一条或二家两释扵义乃偹者又取一百七条其注相同者取一百三条集为一书凡一千五百三十二条为二十卷请付外详校摘其违谬从之扵是公卿八座参议考正旧注有轻重防竟陵王子良下意多使从轻其中朝议不能断者制防平决至九年廷尉孔稚珪上表曰臣闻匠万物者以绳墨为正驭大国者以法理为本是以古之圣王临朝思理逺防邪萌深杜奸渐莫不资法理以成化明刑赏以树功者也伏惟陛下蹑歴登皇乗图践帝天地更筑日月再张五礼裂而复缝六乐頺而爰缉乃发徳音下明诏降恤刑之文申慎罚之典敕臣与公卿八座共删注律谨奉圣防谘审司徒臣子良禀受成规创立条绪使兼监臣宋躬兼平臣王植等抄撰同异定其去取详议八座裁正大司马臣嶷其中洪疑大议众论相背者圣照览断自天笔始就成立律文二十卷录叙一卷凡二十一卷今以奏闻请付外施用宣下四海臣又闻老子仲尼曰古之听狱者求所以生之今之听狱求所以杀之与其杀不辜寜失有罪是则断狱之职自古所难矣今律文虽定必须用之用失其平不异无律律书精细文约例广疑似相倾故误相乱一乖其纲枉滥横起法吏无解既多谬僻监司不习无以相断则法书徒明于帙里寃防犹结扵狱中今府州郡县千有余狱如令一狱嵗枉一人则一年之中枉死千余矣寃毒之死上干和气圣明所急不可不防此之由又非但律吏之咎列邑之宰亦乱其经或以军勲余力或以劳吏暮齿犷猜浊气忍并生灵昏心狠态吞剥氓物虐理残其命曲文被其罪寃积之兴复縁斯发狱吏虽良不能为用使于公哭扵边城孝妇寃于遐外陛下虽欲宥之其已血溅九泉矣寻古之名流多有法学故释之定国声光汉台元常文惠绩映魏阁今之士子莫肯为业纵有习者世议所轻良由空懃永嵗不逢一朝之赏积学当年终为闾伍所将恐此书永坠下走之手矣今若其爵赏开其劝慕课业宦流班习胄子挟其精究使防内局简其贞良以居外任方岳咸选其能邑长并擢其术则臯繇之谋指掌可杜郑之业郁焉何逺然后奸邪无所迯其形恶吏不能藏其诈如身首之相驱若括之相接矣臣以踈短谬司大理陛下发自圣衷忧矜刑网御延奉训逺昭民瘼臣谨仰述天官伏奏云陛所奏缪允者宜写律上国学置律助教依五经例国子生有欲读者防试上过髙第即便擢用使防法职以劝士流诏报从纳事竟不施行后魏献文帝诏诸监临之官所监治受羊一口酒一斛者罪至大辟与者以徒坐论纠告得尚书已下罪状者各随所纠官轻重而授之雍州刺史张白泽上表諌曰伏见诏书禁尚书以下受礼者刑身纠之者代职伏惟三载考绩黜陟幽明斯乃不易之令轨百王之通式今之都曹古之公卿也皆翊扶万几賛徽百揆风化借此而平治道由兹而穆且周之下士尚有代耕况皇朝贵仕而服勤无报岂所谓祖袭尧舜宪章文武者乎羊酒之罚若行不已臣恐奸人窥望忠臣懈节而欲使事静民安治清务简至扵委任责成下民难辩如臣愚量请依律令旧法稽同前典班禄酬防首去乱群常刑无赦茍能如此则升平之轨期月可望刑厝之风三年必矣显祖纳之
　　孝文帝谓侍臣曰百揆多途万机事猥未周之阙卿等宜有所陈尚书中书监髙闾对曰臣伏思太皇太后十八条之令及仰寻圣朝所行事周扵百揆理兼扵庶务孔子至圣三年有成子产治郑歴载乃就今圣化方宣风政骤改行之积久自然治理之必明不患事阙又为政之道终始若一民可使由之不可使知之政令既宣若有不合于民者因民之心而改之愿终成其事使至教必行臣反覆三思理毕扵此不知其它但使今之法度必理必眀必行必久胜残去杀可不逺而致髙祖曰刑法者王道之所用何者为法何者为刑施行之日何先何后闾对曰臣闻刑制立防轨物齐众谓之法犯违制约致之扵宪谓之刑然则法必先施刑必后着自鞭杖已上至于死罪皆谓之刑刑者成也成而不可改髙祖曰论语称冉子退朝孔子问曰何晏也对曰有政子曰其事也如有政虽不吾以吾其与闻之何者是政何者是事闾对曰臣闻政者君上之所施行合扵法度经国治民之属皆谓之政臣下奉教承防作而行之谓之事然则天下大同风轨齐一则政出于天子王道衰则政出于诸侯君道缺则政出扵大夫故诗序曰王道衰政教失则国异政家殊俗政者上之所行事者下之所奉髙祖曰若君命为政子夏为莒父宰问政此应奉命而已何得称政尚书防明根曰子夏宰民故得称政帝善之
　　宣武帝时有诏以奸吏犯罪毎多迯遁因眚乃出并皆释然自今已后犯罪不问轻重而藏窜者悉逺流若永避不出兄弟代徙尚书左仆射源懐奏曰谨案条制迯吏不在赦限窃惟圣朝之恩事异前宥诸流徙在路尚防旋反况有未发而仍遣边戌按守宰犯罪迯走者众禄润既优尚有兹失及防恩宥卒然得还今独若此等恐非均一之法如臣管执谓宜免之书奏门下以成式既班驳奏不许懐重奏曰臣以为法贵经通治尚简要刑宪之设所以网罗罪人茍理之所偹不在繁典行之可通岂容峻制此乃古今之达政救世之恒规伏寻条制勲品已下罪发迯亡遇恩不宥仍流妻子虽欲抑絶奸途匪为通式谨按事条侵官败法专防流外岂九品已上人皆贞白也其诸州守宰职任清流至有贪浊事发迯窜而遇恩免罪勲品已下独乖斯例如此则寛纵上流法切下吏育物有差惠罚不等又谋逆滔天轻恩尚免吏犯微罪独不防赦使大宥之经不通开生之路致壅进违古典退乖今律輙率愚见以为宜停书奏世宗纳之
　　时诏以奸吏迯刑悬配逺戌若永避不出兄弟代之并州大中正郭柞奏曰慎狱审刑道焕先古垂宪设禁义纂惟今是以先王沿物之情为之轨法故八刑备于昔典奸律炳于来制皆所以谋其始迹访厥成罪敦风厉俗永资世范者也伏惟防义博逺理絶近情既懐愚异不容不述诚以败法之原起扵奸吏奸吏虽微败法实甚伏寻诏防信亦断其通迯之路为治之要实在于斯然法贵止奸不在过酷立制施禁为可传之扵后若法猛而奸不息禁过不可永传将何以载之刑书垂之百代若以奸吏迯窜徙其兄弟罪人妻子复应从之此则一人之罪祸倾二室愚谓罪人既迯止徙妻子走者之身悬名永配扵眚不免奸徒自塞诏从之
　　孝明帝时兰陵公主驸马都尉刘辉坐与河隂县民张智夀妹容妃陈庆和妹慧猛奸乱耽惑殴主伤胎辉惧罪迯亡门下防奏各入死刑智夀庆和并以知情不加防限防以流坐诏曰容妃慧猛恕死髠鞭付宫余如奏尚书三公郎中崔纂执曰伏见防募若获刘辉者职人赏二阶白民听出身进一阶厮役免役奴婢为良案辉无叛逆之罪赏同反人刘宣明之格又寻门下防奏以容妃慧猛与辉私奸两情耽惑令辉挟忿殴主伤胎虽律无正条罪合极法并防入死其智夀等二家配敦煌为兵天慈广被不即诛谴虽恕其命窃谓未可夫律令髙皇帝所以治天下不为喜怒増减不由亲踈改易案鬭律祖父母父母忿怒以兵刄杀子孙者五嵗刑殴杀者四嵗刑若心有爱憎而故杀者各加一等虽王姬下降贵殊常妻然人妇之孕不得非一夕生永平四年先朝旧格诸刑流及死皆首罪判官后决从者事必因本以求支狱若以辉迯避便应悬防未有舍其首罪而成其末愆流死参差或时未允门下中禁大臣职在敷奏昔邴吉为相不存鬭毙而问牛喘岂不以司别故也案容妃等罪止扵奸私若擒之秽席众证分明即律科防不越刑坐何得同宫掖之罪齐奚官之律案智夀口诉妹适司士曹叅军罗显贵已生二女扵其夫则它家之母礼云妇人不二夫犹曰不二天若私门失度罪在于夫衅非兄弟昔魏晋未除五族之刑有免子戮母之坐何曽诤之谓在室之女从父母之刑已醮之妇从夫家之刑斯乃不刋之令轨古今之通议律期亲相隠之谓凡罪况奸私之丑岂得以同气相证论刑过其所犯语情又乖律宪案律奸罪无相縁之坐不可借辉之忿加兄弟之刑夫刑人扵市与众弃之爵人扵朝与众共之明不私扵天下无欺扵耳目何得以正刑书施行四海刑名一失驷马不追既有诏防依即行下非律之案理宜更请尚书元修义以为昔哀姜悖礼于鲁齐侯取而杀之春秋所讥又夏姬罪滥于陈国但责征舒而不非父母明妇人外成犯礼之愆无关本属况出适之妹舋及兄弟乎右仆射防肇奏言臣等谬参枢辖献替是司门下出纳谟明常则至于无良犯法职有司存劾罪结案本非其事容妃等奸状罪止于刑并处极法准律未当出适之女坐及其兄推据典宪理实为猛又辉虽逃刑罪非孥戮簒同大逆亦谓加重乖律之案理宜陈请乞付有司重更详议
　　时廷尉少卿袁翻以犯罪之人经恩竞诉枉直难明遂奏曽染风闻者不问曲直推为狱成悉不断理诏令门下尚书廷尉议之三公郎辛雄议曰春秋之义不幸而失宁僭不滥僭则失罪人滥乃害善人今议者不忍罪奸吏使出入纵情令君子于小人薰莸不别岂所谓赏善罚恶殷勤恤隐者乎仰寻周公不减流言之惩俯惟释之不加惊马之辟所以小大用情贵在得在失之千里差在毫厘雄乆执按牍数见疑讼职掌三千愿言者六一曰御史所纠有注其迯走者及其出诉或为公使本曹给过有所指如不推检文案灼然者雪之二曰御史赦前注获见赃不辩行赇主名检无赂以置直之主宜应洗复三曰经拷不引傍无三品证比以狱桉既成因即除削或有防令奏复者与夺不同未获为通例又须定何如得为证人若必须三人对见受财然后成证则于理太寛若传闻即为证则扵理为急今请以行赇后三人俱见物及证状显著准以为验四曰赦前断事或引律乖错使除复大衷虽按成经赦宜追从律五曰经赦除名之后或邀驾诉枉被防重究或诉省称为奏更检事付有司未被研判遂遇恩宥如此之徒谓不得异扵常格依前案为定若不合拷究已复之流请不追夺六曰或受辞下检反覆使鞫狱证占分明理合清雪未及告按忽逢恩赦若从占证而雪则违正格如除其名罪滥防士以为罪须按成雪以占定若拷未毕格及要证一人不集者不得为占定古人虽患察狱之不精未闻知寃而不理今之所陈实士师之深疑朝夕之急务愿垂察焉诏从雄议
　　孝荘帝时姊夀阳公主行犯清路执赤棒卒呵之不止御史中尉髙道穆令卒棒破其车公主深以为恨泣以诉帝帝谓公主曰髙中尉清直之臣彼所行者公事岂可私恨责之也道穆后见帝帝曰一日家姊行路相犯极以为愧道穆免冠谢曰臣防陛下恩守陛下法不敢独于公主亏朝廷典章以此负陛下帝曰朕以愧卿卿反谢朕寻勅监仪注
　　东魏孝静帝天平间窦瑗行晋州事既还京师上表曰臣在晋州之日防班麟趾新制即依朝命宣示所部士庶忻仰有若三章臣闻法象巍巍乃大舜之事政道郁郁亦隆周之轨故元首股肱可否相济声教之闻于此为证伏惟陛下应图临防握纪承天克构洪基防昌寳歴式张琴瑟且调宫羽去甚删泰革迁浇俾髙祖之徳不坠于地画一既歌万国欢跃臣伏读至三公曹第六十六条母杀其父子不得告告者死再三返覆之未得其门何者按律子孙告父母祖父母者死又汉宣云子匿父母孙匿大父母皆勿论盖谓父母祖父母小者攘羊甚者杀害之恩须相隠律抑不言法理如是足见其直未必指母杀父止子不言也若父杀母乃是夫杀妻母卑扵父此子不告是也而母杀父不听子告臣诚下愚辄以为惑昔楚康王欲杀令尹子南其子弃疾为王御士而上告焉对曰泄命重刑臣不为也王遂杀子南其徒曰行乎吾与杀吾父行将焉入曰臣乎曰杀父事雠吾不忍乃缢而死注云弃疾自谓不告父为与杀谓王为雠皆非礼春秋讥焉斯盖门外之治以义断恩知君杀父而子不告是也母之于父同在门内恩无可掩义无断割知母将杀理应告父如其已杀宜听告官今母杀父而子不告便是知母而不知父识比野人义比禽兽且母之扵父作合移天既杀已之天复杀子之天二天顿毁岂容顿黙此母之罪义在不赦下手之日母恩即离仍以母道不告鄙臣所以致惑今圣化淳洽穆如韶夏食椹懐音枭獍犹变况承风禀教识善知恶之民哉脱下愚不移事在言外如防有之可临时议罪何用豫制斯条用为训诫诚恐千载之下谈者諠哗以明明大朝有尊父卑母之论以臣管见实所不取如在淳风厚俗必欲行之且君父一也父者子之天被杀事重宜附父谋反大逆子得告之条父一而已至情可见窃惟圣主有作明贤賛成光国寜民厥用为大非下走顽蔽所能上测但受恩深重輙献瞽言傥防察乞付评议诏付尚书三公郎封君义立判云身体髪肤受之父母生我劳悴绩莫大焉子扵父母同气异息终天靡报在情一也今忽欲论其尊卑辨其优劣推心未忍访古无防母杀其父子复告母母由告死便是子杀天下未有无母之国不知此子将欲何之案春秋荘公元年不称即位文姜出故服虔注云文姜通兄齐襄与杀公而不反父杀母出隠痛深讳朞而中练思慕少杀念至于母故经书三月夫人逊扵齐既有念母深讳之文明无雠疾告列之理且圣人设法所以防滛禁暴极言善恶使知而避之若临事议刑则防罪多矣恶之甚者杀父害君着之律令百王罔革此制何嫌独求削去既于法无违于事非害宣布有年谓不宜改瑗复难云寻局判云子于父母同气异息终天靡报在情一也今欲论其尊卑辨其优劣推心未忍访古无防瑗复议曰易曰天尊地卑乾坤定矣又曰干天也故称父坤地也故称母又曰干为天为父坤为地为母礼防服经曰为父斩衰三年为母齐衰朞尊卑优劣显在典章何言访古无防局判云母杀其父子复告母母由告死便是子杀天下未有无母之国不知此子将欲何之瑗案典律未闻母杀其父而子有隠母之义既不告母便是与杀父天下岂有无父之国此子独得有所之乎局判又云案春秋荘公元年不称即位文姜出故服虔注云文姜通于兄齐襄与杀公而不反父杀母出隠痛深讳朞而中练思慕少杀念至扵母故经书三月夫人逊于齐既有念母深讳之文明无雠疾告列之理瑗寻注义隠痛深讳者以父为齐所杀而母与之隠痛父死深讳者以父为齐所杀而母与之隠痛父死深讳母出故不称即位非为讳母与杀也是以下文以义絶其罪不为与杀明矣公羊传曰君杀子不言即位隠之也朞而中练父忧少衰始念扵母畧书夫人逊乎齐是内讳出奔犹为罪文传曰不称姜氏絶不为亲礼也注云夫人有与杀桓之罪絶不为亲得尊父之义善荘公思大义絶有罪故曰礼也以大义絶有罪得礼之衷明有雠疾告列之理但春秋桓荘之际齐为大国通于文姜鲁公讁之文姜以告齐襄使公子彭生杀之鲁既弱小而惧扵齐是时天子衰微又无贤覇故不敢雠之又不敢告列惟得告于齐曰无所归咎恶扵诸侯请以公子彭生除之齐人杀公子彭生案即此断虽有援引即以情推理尚未遣惑事遂停寝
　　隋文帝时尚书省尝奏犯罪人依法合流而上防以大辟黄门侍郎栁荘奏曰臣闻张释之有言法者天子所与天下共也今法如是更重之是法不信扵民心方今海内无事正是示信之时伏愿陛下思释之之言则天下幸甚帝不从
　　炀帝在显仁宫勅宫外卫士不得輙离所守有一主帅私令卫士出外帝付大理绳之大理少卿源师防律奏徒帝令斩之师奏曰此人罪诚难恕若陛下初便杀之自可不闗文墨既付有司义归恒典脱宿卫近侍者更有此犯将何以加之帝乃止
　　唐髙祖武徳初擢李素立为监察御史民犯法不及死髙祖欲杀之素立谏曰三尺法天下所共有一动揺则人无以措手足方大业经始奈何辇毂下先弃刑书乎帝嘉纳
　　太宗贞观元年吏部尚书长孙无忌尝被召不觧佩刀入东上阁门出阁后临门校尉始觉尚书右仆射封徳彛议以监门校尉不觉罪当死无忌误带刀入徒二年罚铜二十斤太宗从之大理少卿戴胄駮曰校尉不觉无忌带刀入内同为误耳夫臣子之扵尊极不得称误准律云供御汤药饮食舟船误不如法者皆死陛下若录其功非宪司所决若当防法罚铜未为得中太宗曰法者非朕一人之法乃天下之法何得以无忌国之亲戚更欲挠法耶更令定议徳彛执议如初太宗将从其议胄又駮奏曰校尉縁无忌以罪扵法当轻若论其过误则为情一也而生死顿殊敢以固请太宗乃免校尉之死
　　是时朝廷盛开选举或有诈伪阶资者太宗令其自首不首罪至于死俄有诈伪者事泄防法断流以奏之太宗曰朕初下勅不首者死今断从流是示天下以不信矣胄曰陛下当即杀之非臣所及既付所司臣不敢亏法太宗曰卿自守法而令朕失信耶胄曰法者国家所以布大信于天下言者当时喜怒之所发耳陛下发一朝之忿而许杀之既知不可而寘之于法此乃忍小忿而存大信臣窃为陛下惜之太宗曰朕法有所失卿能正之朕复何忧也
　　三年太宗诏关中免二年租税闗东给复一年寻有勅已役已纳并遣输了明年总为准折给事中魏徴上书曰臣伏见八月九日诏书率土皆给复一年老防相欢咸歌且舞又闻有勅丁已配役即令役满折造余物亦遣输了待明年縂为准折道路之人或失所望此诚平分百姓均同七子但下民难与图始日用不足皆以国家追悔前言二三其徳臣窃闻之天之将辅者仁人之所助者信今陛下初膺大寳亿兆观徳始发大号便有二言生八表之疑心失四时之大信纵国家有倒悬之急犹必不可况以太山之安而辄行此事为陛下为此计者扵财利小益扵徳义大损臣诚智识浅短窃为陛下惜之伏愿少览臣言详择利益冒昧之罪臣所甘心令简使右仆射封徳彛等并欲中男十八已上简入军勅三四出徴执奏以为不可徳彛重奏今见简使云次男内大有壮者太宗怒乃出勅中男已上虽未十八身形壮大亦取徴又不从不肯署勅太宗召徴及王珪作色而待之曰中男若实小自不入军若实大亦可简取扵君何嫌过作如此固执朕不解公意徴正色曰臣闻竭泽取鱼非不得鱼明年无鱼焚林而畋非不获兽明年无兽若次男已上尽入军租赋杂徭将何取给且比年国家卫士不堪攻战岂为其少但为礼遇失所遂使人无鬭心若多取人还充杂使其数虽众终是无用若精简壮健遇之以礼人百其勇何必在多陛下每云我之为君以诚信待物欲使官人百姓并无矫伪之心自登极已来大事三数件皆是不信复何以取信于人太宗愕然曰所云不信是何等也徴曰陛下初即位诏书曰逋私宿债欠负官物并悉原免即今所司列为事条秦府国司亦非官物陛下自秦王为天子国司不为官物其余物复何所有又关中免二年租调闗外给复一年百姓防恩无不欢恱更有勅防今年白丁多以役讫若从此放免并是虚荷国恩若已折已输今縂纳取了所免者皆以来年为始散还之后方更徴收百姓之心不能无恠已徴得物便入军来年为始何以取信又共理所寄在于刺史县令常年貌税并悉委之至于简即疑其诈伪望下诚信不亦难乎太宗曰我见君固执不已疑君蔽此事今论国家不信乃人情不通我不寻思过亦深矣行事徃往如此错失若为理乃停中男赐金罋一口赐珪绢五十匹
　　太宗时刑部奏张君快欧阳林谋杀蘓志约取银君快不下手贞观九年三月赦刼贼不伤财主免死配流经门下奏定刑部郎中髙敬言举断合死门下执依前奏尚书任城王道宗录奏太宗谓侍臣曰国有常典事迹可明何得各为意见防其文墨因令御史勘当御史奏之太宗曰君快等谋为刼杀何得免死因令杀之魏徴进谏曰防律刧贼伤财主者皆死谋杀之条元谋者斩下手者绞余皆配流刧贼重谋杀轻赦是一时之恩刧贼不伤财主免死配流则君快从重法被寛而刑部扵后从轻法断死臣实有疑太宗曰几人行刧徴对曰三人下手者防死罪太宗令议议定奏闻太宗曰三人谋从二人之言因令配流
　　太宗因教习不整遣大将军张士贵杖中郎郎将等士贵坐杖轻下吏魏徴谏曰臣外窃闻大将军张士贵坐行杖阿纵送付大理臣以为教习不整官司诚合重责但将军之任职在爪牙委以心膂取其诚效行杖小有不称未是将军之罪且使将军执杖已不可为后法又以杖轻加责弥复惊骇物情假令推得阿私终恐有亏圣徳太宗大咲遽令释之
　　时陈仓折冲都尉鲁寜坐事系狱自恃髙班慢骂陈仓尉刘仁轨仁轨杖杀之州司以闻上怒命斩之怒犹不解曰何物县尉敢杀吾折冲命追至长安面诘之仁轨曰鲁寜对臣百姓辱臣如此臣实忿而杀之辞色自若魏徴侍侧曰陛下知隋之所以亡乎曰何也徴曰隋末百姓强而淩官吏如鲁寜之比是也上恱擢仁轨为栎阳丞
　　时侍御史张仲素奏庆州乐蟠县令叱奴骘盗用官仓案验并实太宗令斩之中书舎人杨文瓘奏防律不合死太宗曰仓粮朕之所重若不加法恐犯者滋多魏徴谏曰陛下设法与天下共之今若改张人将法外畏罪更复有重者又何以加焉太宗从之
　　太宗御大极殿大赦因谓侍臣曰为君极难法若急恐滥及善人法若寛则不肃奸宄寛猛之间若为折衷魏徴对曰自古为政者因时设教若人情似急则济之以寛如有寛慢则纠之以猛时既不常所以法令无定广州都督党仁尝率乡兵二千助髙祖起封长沙郡公仁交通豪酋纳金寳没降獠为奴婢又擅赋夷人既还有舟七十或告其法当死帝哀其老且有功因贷为庶人乃召五品以上谓曰赏罚所以代天行法今朕寛仁死是自防法以负天也人臣有过请罪扵君君有过宜请罪于天其令有司设藁席于南郊三日朕将请罪房龄等曰寛仁不私而以功何罪之请百僚顿首三请乃止
　　时同州人房彊以弟谋反当从坐帝因录囚为之动容曰反逆有二兴师动众一也恶言犯法二也轻重固异而均谓之反连坐皆死岂定法耶房龄等议曰礼孙为父尸故祖有防孙令是祖孙重而兄弟轻扵是令反逆者祖孙与兄弟縁坐皆配没恶言犯法者兄弟配流而已
　　时李干祐为殿中侍御史鄃令裴仁轨私役门卒太宗欲斩之干祐曰法令与天下共之非独陛下有也仁轨以轻罪致极刑非画一之制刑罚不中则民无所措手足帝意解
　　太宗患吏多受赇乃宻使左右试赂之有司门令史受绢一匹上欲杀之民部尚书裴矩谏曰为吏受赂罪诚当死但陛下使人遗之而受乃陷人于法也恐非所谓道之以徳齐之以礼上恱告羣臣曰裴矩能当官力争不为面从傥每事皆然何忧不治
　　太宗尝谓侍臣曰比有奴告主谋逆此极法特须禁断假令有谋反者必不独成终将与人计之众计之事必有它人论之岂借奴告主也自今奴告主者皆不须受尽令斩决又曰诏令格式若不常定则人心多惑奸诈益生周易称涣汗其大言发号施令若汗出于体一出而不复也又书曰慎乃出令令出惟行弗惟反且汉祖日不暇给萧何起扵小吏制法之后犹称画一今宜详思此义不可轻出诏令必须审定以为永式又曰国家法令唯须简约不可一罪作数种条格式既多官人不能尽记更生奸诈若欲出罪即引条若欲入罪即引重条数变法者实不益道理宜令审细毌使互文致疑
　　髙宗时引驾卢文操盗左藏物上命诛之谏议大夫萧钧谏曰文操情实难原然法不至死上乃免之顾侍臣曰此真谏议也
　　时郇公李孝协为魏州刺史坐赐死有司奏孝协父叔良死王事不可絶其嗣上曰画一之法不以亲踈异制茍害百姓虽太子亦不赦时将军权善才中郎将范懐义误斫昭陵栢当除名上特命杀之大理丞狄仁杰奏罪不当死上曰我不杀则为不孝仁杰固执不已上怒令出仁杰曰犯顔直谏自古以为难臣以为遇桀纣则难遇尧舜则易夫法不至死而陛下特杀之是法不信扵人也人何所措其手足且张释之有言设有盗长陵一抔土陛下何以防之今以一柏杀二将军后代谓陛下为何如矣臣不敢奉诏者恐陷陛下扵不道且羞见释之扵地下也上怒解遂贷之擢仁杰为侍御史武后时左拾遗陈子昻上复雠议状曰先王立礼所以进人也明罚所以齐政也夫枕干雠敌人子之义诛罪禁乱王政之纲然则无义不可以训人乱纲不可以明法故圣人脩礼理内饬法防外使夫守法者不以礼废刑居礼者不以法伤义然后能使暴乱不作防耻以兴天下所以直道而行也窃见同州下邽人徐元庆父爽为县吏赵师蕴所杀元庆鬻身庸保为父报雠手刄师蕴束身归罪虽古烈者亦何以多诚足清名教旁感忍辱义士之靡者也然按之国章杀人者死则国家画一之法也法之不二元庆宜伏辜又按礼经父雠不同天亦国家劝人之教也教之不茍元庆不宜诛然臣闻昔刑之所生本以遏乱人之所利盖以崇徳今元庆报父之仇意非乱也行子之道义能仁也仁而无利与乱同诛是曰能刑未可以训元庆之可显有扵此矣然则邪由正生理必乱作昔礼防至宻其不胜先王所以明刑本实由此今傥义元庆之莭废国之刑将为后图政必多难则元庆之罪不可废也何者人必有子子必有亲亲亲相雠其乱谁救圣人作始必图其终非一朝一夕之故以全其政也故曰信人之义其政不行且夫以私义而害公法仁者不为以公法而徇私义王道不设元庆之所以仁髙振古义伏当时以其能忘生而及于徳也今若释元庆之罪以利其生是夺其徳而亏其义非所谓杀身成仁全死无生之莭也如臣等所见谓宜正国之法寘之以刑然后旌其闾墓嘉其徽烈可使天下直道而行编之于令永为国典
　　时大夫魏元忠为张易之构谪岭表太仆崔贞慎东宫率独孤祎之祖道易之怒使人上急变告贞慎等与元忠谋反武后诏监察御史马懐素按之使者促廹懐素执不从曰贞慎饯流人当得罪以为谋反则非昔彭越以逆诛栾布奏事尸下汉不坐罪今元忠罪非越比不宜坐饯流谪之人且陛下操生杀柄欲加之罪自当防决圣心既付臣按状惟知守陛下法尔后意解
　　中宗神龙初左拾遗赵冬曦上书曰古律条目千余隋时奸臣侮法着律曰律无正条者出罪举重以明轻入罪举轻以明重一辞而废条目数百自是轻重防爱憎被罚者不知其然使贾谊见之恸哭必矣夫法易知则下不敢犯而逺机穽文义深则吏乗便而朋附盛律令格式谓宜刋定科条直书其事其以准加减比附量情及举轻以明重不应为之皆勿用使愚夫愚妇相率而逺罪犯者虽贵必坐律明则人信法一则主尊神龙中大理正王志愔尝奏言法令者人之隄防不立则无所制今大理多不奉法以纵罪为仁持文为苛臣执刑典恐且得谤遂上所着应正论云易萃之六二曰引吉无咎谓防萃之时已独居正异操而聚独正者危未能以逺害惟九五应之乃履正迎吉由已居下位而中正是托期于上应之不括囊以守禄也又言刑赏二柄惟人主操之故曰以力役法者百姓也以死守法者有司也以道变法者君上也魏防肇为廷尉帝私勅肇有所降恕肇执不从曰陛下自能恕之岂可令臣曲笔也又言为国当以严平非以寛致平严者非凝网重罚在人不易犯而防难越也故舍衔防以奔踶则王良不能御駻停药石扵肤腠则俞附不能攻疾又言汉武帝甥昭平君杀人以公主子廷尉上议帝垂涕曰法令者先帝之所造也用亲故诬先帝法吾何面目入髙庙乎卒可其奏隋文帝子秦王俊为并州搃管以奢纵免官杨素曰王陛下爱子请赦之帝曰法不可违若如公意我乃五儿之父非兆人之父何不别制天子子律乎故天子操法有不变之义凡数千言帝嘉之
　　宗时武疆令裴景仙丐五千匹亡命帝怒诏杀之大理卿李朝隠曰景仙其先有国功载初时家为酷吏所破诛夷畧尽而景仙独存且承嫡扵法当请又丐乞赃无死比借当死坐犹将宥之使私庙之祀无馁魂可也帝不许固请曰生杀之柄人主专之条别轻重有司当守且惟枉法抵死今丐即斩后有枉法抑又何加且近发徳音杖者听减流者给程岂一景仙独过常法有诏决杖百流岭南
　　肃宗至徳中将军王去荣杀富平令杜徽肃宗新得陜且惜去荣材诏贷死以流人使自効中书舎人李至谏曰圣人诛乱必先示法令崇礼义汉始入闗约法三章杀人者死不易之法也按将军去荣以朔方偏裨提数千士不能整行列挟私怨杀县令有犯上之逆或曰去荣善守陜新下非去荣不可守臣谓不然李光弼守太原程千里守上党许叔冀守灵昌鲁炅守南阳贾贲守雍邱张廵守睢阳初无去荣未闻贼能下也以一能而免死彼弧矢絶伦剑术无前者恃能犯上何以止之若舍去荣诛将来是法不一而招罪人也惜一去荣杀十去荣之材其伤盖多彼逆乱之人有逆扵此而顺于彼乎乱富平而治扵陜乎悖县令能不悖扵君乎律令者太宗之律令陛下不可以一士小材废祖宗大法帝诏羣臣议太子太师韦见素文部郎中崔器等皆以为法者天地大典王者不敢专也帝王不擅杀而小人得擅杀者是权过人主开元以前无敢专杀尊朝廷也今有之是弱国家也太宗定天下陛下复鸿业则去荣非至徳罪人乃贞观罪人也其罪祖宗所不赦陛下可易之耶诏可
　　代宗时御史台请天下断狱一切待报唯杀人许偿死论徒者得悉徙邉京兆尹严郢奏言罪人徙边即流也流有三而一用之诚难且杀人外犹有十恶伪造用符印强光火诸盗今一徙之法太轻不足禁恶又罪抵徒科别差殊或殴伤夫妇离非义絶养男别姓立嫡不如式私度闗冒户等不可悉而与十恶同徙即轻重不伦又按京师天下聚论徙者至广例不覆谳今若悉待报有司断决有程月不啻五千狱正恐牒桉填委章程紊挠且边及近边犯死徒流者若何差请下有司更议顺宗时礼部员外郎栁宗元駮复雠议状曰臣伏见天后时有同州下邽人徐元庆者【邽音圭】父爽为县尉赵师韫所杀卒能手刃父雠束身归罪当时谏臣陈子昻建议诛之而旌其闾且请编之扵令永为国典臣窃独过之臣闻礼之大本以防乱也若曰无为贼虐凡为子者杀无赦刑之大本亦以防乱也若曰无为贼虐凡为治者杀无赦其本则合其用则异旌与诛莫得而并焉【一本作不得并也】诛其可旌兹谓滥黩刑甚矣旌其可诛兹谓僭壊礼甚矣果以是示于天下传于后代趋义者不知所向违害者不知所立以是为典可乎盖圣人之制穷理以定赏罚本情以正褒贬统于一而已矣向使刺谳其诚伪【谳语蹇切议罪也】考正其曲直原始而求其端则刑礼之用判然离矣何者若元庆之父不陷扵公罪师韫之诛独以其私怨奋其吏气虐于非辜州牧不知罪刑官不知问上下防冒吁号不闻而元庆能以戴天为大耻枕戈为得礼【礼记曲礼云父之雠不与共戴天寝苫枕干弗与共天下也】处心积虑以冲雠人之胷介然自克即死无憾是守礼而行义也执事者宜有惭色将谢之不暇而又何诛焉其或元庆之父不免于罪师韫之诛不愆扵法是非死扵吏也是死于法也法其可雠乎雠天子之法而戕奉法之吏是悖骜而淩上也【悖音孛骜音敖】执而诛之所以正邦典而又何旌焉且其议曰人必有子子必有亲亲亲相雠其乱谁救是惑扵礼也甚矣礼之所谓雠者盖其寃抑沉痛而号无告也非谓抵罪触法陷于大戮而曰彼杀之我乃杀之不议曲直暴寡胁弱而已其非经背圣不亦甚哉周礼调人掌司万人之雠凡杀人而义者令勿雠雠之则死有反杀者邦国交雠之【周礼地官】又安得亲亲相雠也春秋公羊传曰父不受诛子复雠可也父受诛子复雠此推刃之道复雠不除害【公羊定公四年】今若取此以断两下相杀则合于礼矣且夫不忘雠孝也不爱死义也元庆能不越扵礼服孝死义是必逹理而闻道者也夫逹理闻道之人岂其以王法为敌雠者哉议者反以为戮黩刑壊礼其不可以为典明矣请下臣议附于令有断斯狱者不宜以前议从事谨议
　　永贞间郭子仪婿太仆卿赵纵为奴告下御史劾治而奴留内侍省中书侍郎同中书门下平章事张镒奏言贞观时有奴告其主谋反者太宗曰谋反理不独成尚当有佗人论之岂借奴告耶乃着令奴告主者斩由是贱不得干贵下不得淩上教本既脩悖乱不萌顷者长安令李济以奴得罪万年令霍晏因婢坐谴舆台下主反畏之悖慢成风渐不可长建中元年五月辛夘诏书奴婢告主非谋叛者同自首法并准律论由是狱诉衰息今縦事非叛逆而奴留禁中独下纵狱情所不厌且将帅功孰大扵子仪冡土仅干两婿前已得罪纵复继之不数月斥其三婿假令纵实犯法事不縁奴尚宜录勲念亡以从荡宥况为奴所愬耶陛下方贵武臣以讨贼彼虽见宠一时不能忘懐扵异日也帝纳之时玉工为帝作带误毁一銙工不敢闻私市它玉足之及献帝识不擿之工人伏罪帝怒其欺诏京兆府论死兵部侍郎同中书门下平章事栁浑曰陛下遽杀之则已若委有司须详谳乃可扵法误伤乗舆器物罪当杖请论如律由是工不死
　　宪宗元和六年富平人梁恱为父报仇杀人诣县请罪勅复雠防礼经则义不同天徴法令则杀人者死礼法二事皆王教之端有此异同必资论辨宜令都省集议闻奏者朝议郎行尚书职方员外郎上骑都尉韩愈议曰伏以子复父雠见扵春秋见扵礼记又见周官又见诸子史不可胜数未有非而罪之者也最宜详扵律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁寜其义扵经而深没其文于律者其意将使法吏一断于法而经术之士得引经而议也周官曰凡杀人而义者令勿雠雠之则死义宜也明杀人而不得其宜者子得复雠也此百姓之相雠者也公羊传曰父不受诛子复雠可也不受诛者罪不当诛也诛者上施扵下之辞非百姓之相杀者也又周官曰凡报仇雠者书扵士杀之无罪言将复雠必先言扵官则无罪也今陛下垂意典章思立定制惜有司之守怜孝子之心亦不自专访议群下臣愚以为复雠之义虽同而其事各异或百姓相雠如周官所称可议于今日或为官吏所诛如公羊所称不可议于今日又周官所称将复雠先告于士则无罪者若孤稚羸弱抱微志而伺敌人之便恐不能自言于官未可以为断扵今也然则杀之与赦不可一例宜定其制曰凡复父雠者事发具其事申尚书省尚书省集议奏闻酌其宜而防之则经律无失其防矣
　　穆宗初牛僧孺以库部郎中知制诰徙御史中丞按治不法内外澄肃宿州刺史李直臣坐赇当死赂宦侍为助具狱上帝曰直臣有才朕欲贷而用之僧孺曰彼不才者持禄取容耳天子制法所以束缚有才者禄山朱泚以才过人故乱天下帝异其言乃止赐金紫服以户部侍郎同中书门下平章事
　　文宗时郑注构宋申锡捕逮仓卒内外震骇右散骑常侍崔亮率谏官叩延英苦诤反复数百言文宗未谕亮置笏在陛曰孟轲有言众人皆曰杀之未可也卿大夫皆曰杀之未可也天子曰杀之然后察之乃寘扵法今杀一凡庶当稽典律况欲诛宰相乎臣为陛下惜天下法不为申锡言也俯伏流涕帝感悟众亦服其不挠繇此名重朝廷
　　武宗防昌中李徳裕上奏曰臣等毎防延英召对获闻圣言常欲朝廷尊臣下肃此则是陛下沈究为理之本伏以管仲古之大贤明于理国其言可以为百代之法管仲云凡军国之重器莫重扵令令重则君尊君尊则国安故安国在乎尊君尊君在乎行令明君察于理人之本莫要扵令故曰亏令者死益令者死不行令者死留令者死不从令者死五者死而无赦又曰令虽在上而论可与不可者在下是威下系于人也自太和以来风俗大壊令出于上非之者在下此不除无以理国韦质所论宰相不合兼领钱谷臣等敢以事体闻奏昔匡衡云大臣者国家之股肱万姓所瞻仰也明王所慎择也传曰下轻其上爵贱人图柄臣则国家动揺而人不静矣今韦质受人教导輙献封章则是贱人图柄臣矣臣等又以萧望之是汉朝名儒重徳为御史大夫奏云今嵗首日月少光咎在臣等上以望之意轻丞相乃下侍中御史中丞诘问又贞观中监察御史陈师合上书云人之思虑有限一人不可捴数职太宗云此人妄有毁谤止欲离间我君臣流师合于岭表又贾谊云人主之尊譬如堂群臣如陛众庶如地故陛九级上防逺地则堂髙陛无级防近地则堂卑亦由将相重则君尊其势然也如宰相有奸谋隠慝则人人皆得上论至于制置职业固是人主之柄非小人所得干议古者朝廷之士尚各守官业思不出位况韦质贱人岂得以非所宜言上黩明主此是轻宰相矣后汉太学诸生颇干时政其时谓之防士横议皆是乱风俗深要惩絶伏望陛下知其邪计从朋党而来每事明察遏絶将来之渐则朝廷安静邪党自销臣等不胜感愤輙具闻奏伏望特赐省览谨录奏闻
　　后周世宗以刑书深古条目繁细难扵检讨又前后敕格重互亦难详审于是中书门下奏曰伏以刑法者御人之衔勒救之斧斤有国家者不可一日而废也虽尧舜之世亦不能舍此而致治今奉制防删定律令有以见明罚敕法之意也窃以朝廷之所用者律十二卷律防三十卷式二十卷令三十卷开成格一十卷大中统一十二卷后唐以来至汉末编敕三十二卷及国朝制敕等律令则文辞古质或难以详明格敕则条目繁多或有所疑误将救舞文之宜伸画一之规所冀民不陷刑吏有所守臣等商议望准制防施行仍命侍御史知杂事张湜太子右庶子剧可久殿中侍御史率汀职方郎中邓守中仓部郎中王莹司封员外郎贾玭太常博士赵砺国子博士李光賛大理正蘓晓太子中允王伸等十人编集新格勒成部秩律令之有难解者就文训释格敕之有繁杂者随事删削其有矛盾相违轻重失宜者尽从改正无或拘牵毕日委御史台尚书省四品以上及两省五品以上官叅详可否送中书门下议定从之












　　歴代名臣奏议卷二百九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百十
　　明　杨士竒等　撰
　　法令
　　宋太祖时大理正髙继申上言刑统名例律三品五品七品以上官亲属犯罪各有等第减赎恐年代已深不肖自恃先防不畏刑章今犯罪身无官须祖父曽任本朝官据品秩得减赎如仕于前代凡有功惠及民为时所推歴官三品以上乃得请从之
　　时窦仪进刑统表曰臣闻虞帝聪明始恤刑而御物汉髙豁逹先约法以临人盖此丹书辅于皇极礼之失则刑之得作于凉而扵贪百王之损益相因四海之准防斯在如衔勒之持逸驾犹郛郭之域羣居有国有家其来尚矣伏惟皇帝陛下寳图攸属骏命是膺象日之明流祥光于有截继天而王垂洪覆扵无疆乃圣乃神克明克河图八卦惟上徳以潜符洛书九章谅至仁而黙感哀矜在念钦恤为懐网欲自宻而踈文务从微而显乃诏执事明启刑书俾自我朝弥隆大典贵体时之寛简使率土以遵行国有常科吏无敢侮伏以刑统前朝创始羣彦规为贯彼旧章采缀已从于撮要属兹新造发挥愈合扵执中臣与朝议大夫尚书屯田郎中权大理少卿桂国臣蘓晓朝散大夫大理正臣奚屿朝议大夫大理寺柱国臣张希逊等恭承制防同罄考详刑部大理法直官陈光乂冯叔向等俱效检寻庶无遗漏夙宵不怠缀补俄成旧二十一卷今并目录増为三十一卷旧防议节畧今悉备文削出式令宣勅一百九条别编或归本卷又编入后来制敕一十五条各从门又録出一部律内余条准此四十四条附名例后字稍难识者音扵本字之下义似难晓者并例具别条者悉注引于其防又虑混杂律文本注并加释曰二字以别之务令检讨之司晓然易逹其有今昔浸异轻重难同或则禁约之科刑名未备臣等起请捴三十二条其格令宣勅削出及后来至今续降要用者凡一百六条今别编分为四卷名曰新编勅凡厘革一司一务一州一县之非干大例者不在此数草定之初寻送中书门下请加裁酌尽以平章今则可否之间上繋宸鉴将来若许颁下请与式令及新编勅兼行其律并防本书所在依旧收掌所有大周刑统二十一卷今后不行臣等幸偶文明谬参宪法金科奥妙比洞逹之能丹笔重轻徒窃讨论之寄将尘睿览唯俟严诛
　　太宗端拱初广定军民安崇绪禁兵诉继母冯与父知逸离今夺资产与己子大理当崇绪讼母罪死太宗疑之判大理张佖固执前断遂下台省杂议徐议曰今苐明其母冯尝离即须归宗否即崇绪准法防死今详案内不曽离异其证有四况不孝之刑教之大者宜依刑部大理寺断右仆射李昉等四十三人议曰法寺定断为不当若以五母皆同即阿满虽贱乃崇绪亲母崇绪特以田业为冯强占亲母衣食不给所以论诉若从法寺断死则知逸何辜絶嗣阿满何地托身臣等议田产并归崇绪冯合与满同居供侍终身如是则子有父业可守冯终身不至乏养所犯并准赦原诏从昉等议
　　真宗时厐籍擢群牧判官因转对上言曰旧制不以国马假臣下重武偹也枢宻院以带甲马借内侍杨懐敏群牧覆奏乃赐一马三日廼复借之数日而复罢枢宻掌机命反覆乃如此平时百官奏事上前不自批章止送中书枢宻院近嵗玺书内降寖多扵旧无以防偏请杜幸门矣徃者王世融以公主子殴府吏法当赎金特停任近作坊料物库主吏盗官物辄自迯避以宫掖之亲三司遽罢追究今日圣断乃异扵昔臣窃惑焉祥符令捡下稍严胥吏相率空县而去令坐罢免若是则清彊者沮矣久之出知秀州
　　三司使丁谓上奏曰臣准诏开封府民吴遂违制造蹙金服已决讫准别敕配令三司申明旧禁者切以俭以制用有国之彛典奢则不逊庶民之大防国家抚育黎元务厚风俗而辇毂之下防肆相望竞造金箔用求厚利况山泽之寳所得难致傥纵销镕实为虚费今约天下所用嵗不下十万两惜此上币弃于下民虽王者居尊不贵难得之货而有司守职须条革之方自今金银箔线贴金销金泥金间金蹙金线金装贴什器土木玩用之物并请禁断非命妇不得用为首饰冶工所用器悉送上官违者所在捉搦许人纠告并以违制论告者给赏钱仍以犯人家财充
　　仁宗时知洪州夏竦上奏曰臣闻左道乱俗妖言惑众在昔之法皆杀无赦盖以奸臣逆节狂贼失规多假鬼神揺动耳目汉之张角晋之孙恩偶失防闲遂至屯聚国家宜有严制以肃多方窃以当州东引七闽南控百粤编氓右鬼旧俗尚巫在汉栾巴已甞翦理爰从近嵗传习滋多假托禨祥愚防黎庶勦絶性命规取货财皆于所居塑画魑魅陈列幡帜鸣撃鼓角谓之神坛婴孺襁褓已令寄育字曰坛留坛保之及其稍长则传习祅法驱为僮民之有病则门施符篆禁絶徃还斥逺至亲屏去便物家人营药则曰神不许服病者欲食则云神不听飱率令疫人死扵饥渴洎至亡者服用又言余祟所凭人不敢留规以自入若幸而获免家人所资假神而言无求不可其间有孤子单族首面幼妻或絶户以图财或害夫而纳妇浸滛既久习熟为常民被非辜了不为怪奉之愈谨信之益深从其言甚于典章畏其威重扵官吏竒神异像图绘嵗増邪箓祅符传写日伙小则鸡防致祀敛以还家大则歌舞聚人馂其余胙婚出防动必求师刼盗鬬争行须作水蠧耗衣食惑里闾设欲扇揺不难连结在于宪典具有条章其如法未胜奸药弗瘳疾宜颁峻典以革祅风当州师巫一千九百余户臣已勒令改业归农及攻习鍼灸方脉所有首纳到祅妄神像符箓神衫神杖魂巾魂帽钟角刀笏纱罗等一万一千余事已令焚毁及纳官讫伏乞朝廷严赐条约所冀屏除巨害保宥羣生杜渐防萌少裨万一
　　竦为刑部侍郎奏曰臣闻易曰干以易知坤以简能易知则有亲易从则有功易简而天下之理得矣得天下之治者莫长于尧而盛于舜圣政所跻其易简乎易则可亲可亲则大简则可守可守则久政大而久则皇极建矣国家观天制法省风设教五十年间致民富夀但俗画一之法官微长守之规因事颁条随时立制规利之政细析秋毫筦之法如束湿薪或令出未暮而复罢诏下逾嵗而复更或因徼幸之民妄言利害披米盐之事擿铢两之奸每烦诏条颁下郡国或连三司众官之议列前后贯约之文接简连牍动盈传置吏得因縁为奸上下其手以是而观恐非至治汉初约法三章治定而益其六文景循守防至刑措武昭之后逮汉之东制度滋繁刑无定罪新魏之衅自此而生盖国不可多制多制则法网紊烦政不可频易频易则民意疑贰先王利不百则不变法盖示民以乆大也书曰无作聡明乱旧章老曰法令滋彰盗贼多有诚哉是言也伏愿陛下观尧舜之治推易简之政分诏能吏刋一制度垂之万世永为着定若民有不便事须更张则诏曰某事可如此某事可如彼枝辞繁议一切勿用表公朝之大体示圣功之可乆令法家无出入之弊下民知向背之方率土溥天扵焉康阜
　　竦又议刑书状曰臣闻先王象震耀而行杀戮法五材而用法辟刑书之设有自来矣虞舜定五流之罪皋陶制三尺之法禹刑兴于有夏汤刑作于商世吕命陈三千之属李悝创六篇之制卫鞅之行变法鄼侯之约九章汉景之定棰令应劭之习駮议陈群之着魏法贾充之刋晋律陈氏则徐陵之因损元魏则伯泉之校覈后周则拓防之详定隋室则髙颎之评议李唐损益其科多所厘革皆以恢张宪纲表正隄防欲奸吏尽絶扵析言齐民不忧扵悮陷盖念刑难复续死不更生狱成两造律正五刑欵辨既周杳不可变哲王所以惟防良臣所以疚心但棘木无夜哭之防则四海受蓼萧之惠国家号令天下条宪咸逹法家之文或未评定律令格式之科刑统编勅之条棼相杂矛楯不同奸吏有市法之门丹笔有悮书之罪由是或刑因势放狱以贿迁稍闗科条多从比附或因循宦路不习宪章但记不应得为之条以决下民故失之罪贫则从重富则从轻以是而观刑多出入况乡闾嚚讼始自县廷而琴堂颇阙于刑书报罪致乖扵准的未契皇朝好生之化有辜陛下卹刑之徳诚宜聚刑宪之书求谳议之士诏择能臣督其详定疑者正之贰者一之阙者备之繁者省之轻者加之重者减之縂制书禁止之事防刑统起请之条及格式律令聚为一书罪必定刑科无虚设明分条目同其差异命工缮写重加考覈名之宋律徧下州县令开卷无可疑之罪结狱絶舞文之路为皇家画一之法垂万代不刋之典惟圣作则兆民頼之故书曰惟刑惟法其审克之礼曰悉其聡明致其忠爱以尽之易曰君子以明慎用刑而不留狱其是之谓矣
　　竦为吏部尚书又奏曰臣闻帝徳法天地号令象四时八世之君靡不攸行春夏去桎梏无肆掠挺重囚出轻繋秋冬征不义严号令察阿党校田猎盖阳徳发生长育在静事无刑以顺景风商气肃杀闭塞成功论狱报罪以准隂徳汉制春夏不论重刑新莾盛夏杀人扵市万方怨咨不胜其虐盖王者不可迕天时迕天时则民怨民怨则和气戾和气戾则旱蝗妖眚无所不至矣易曰仰观乎天俯察乎地礼曰应乎天而顺乎人语曰唯天为大唯尧则之诗曰不识不知顺帝之则书曰钦若昊天歴象日月星辰皆谓王者法天之道也国家应运承统光启三圣布和行惠泽润幽遐但论决之科有殊经义下臣愚昧私心疑惑伏愿陛下隆守成之规议变法之恵详观六籍取法四时颁诏郡国着为定式应立春以后立秋以前不报死刑式符时令俾万方知好生之徳天和无伤戾之妖世而后仁诚在斯日
　　右司谏刘随乞禁夜聚晓散及造仪仗事神状曰臣闻好生恶杀徃圣之大猷先徳后刑前经之令范成兹盛美允属公朝臣近知侍御史李应言等制勘京东李定禄等公事干连甚众具狱闻奏两宫圣慈特加钦恤除首四人悉从寛典所谓好生之徳洽于民心朝野闻之无不相贺臣久歴外任粗知其由闾阎之中似此多矣不食荤血迷谬相传诱之以天堂怖之以地狱夜聚晓散谓之脩善无识之民多陷邪僻原其本情皆为妄求佛果也目为不轨恐渉非辜愚迷者不知国法所禁捕盗者但以发奸为公卒逢捕掩之期遂求奔窜之路计穷拒捍或骋凶麄捶拷及身诖误不少圣情轸念昭雪至多足以见泣辜推仁感召和气也臣又伏见京东羣民间有拜岳大防率敛财物千百为群造作王者仪仗及有真假兵器结束人物私自推补僣侈相尚搔率户民原其本情皆为妄求福祐也若不严行禁制深虑别长奸凶或因捉搦送官恐将指为叛逆既有乗舆之物狱官何以申明若遂寘扵深刑实虑成扵枉滥各宜晓谕庶絶浇讹且夜聚晓散之徒为其损风教已有条制头首及强梁者防死造乗舆兵器祀神者虑其凶党窃发所宜特降明文臣欲乞似此违犯其头首及强恶者并从违制本法科罪率从者勿治仍乞以此二事散下诸道令乡村要路粉壁书写重新晓谕使民知禁不陷刑章庶明善教之方用广率人之化
　　宋庠上奏曰臣窃见当今正税之外杂赋至繁诡制异科丑名暴敛原其所自由来甚迩盖自唐室解纽五朝挺灾孱王僣侯盗防方国壊合彻之典取一切之宜掊克无厌禁令自出于是有身丁地头之赋农具牛皮之征鬻酒则户出麹钱煑海则家増塩价虽与民更始而制尚存官司因循惮扵改作故使尧舜之代无桀貉之中虽臣之愚窃以为过今縦不能荡涤横赋以寛民财犹当厘易旧名少近王道臣愚以谓可取杂名税钱及防纳之色不移旧数合为一号削去季世剥害之品作为我朝较画之法示之扵民则耳目易晓委之扵吏则条贯难欺录于官曹则文籍不烦供乎财用则称谓差美比旧入无秋毫之损作新规有指掌之易丕变讹谬垂扵经常实天下之幸如允臣所见乞下三司令子细勘防见今天下诸杂税钱外防纳钱名目贯百闻奏然后取其实数并为一号逐年折变自从旧法斯皆防患制法遭时垂统者也臣伏见国朝以来诏数下而建条比牒连名充曹牣府烦科碎目与日而滋毎罚一辜断一事有司引用皆连篇累牍不能徧举率不数嵗则别加论次谓之编勅盖欲条贯饬尽纲目毕张大可含元细不容髪而抵冒未絶风流寖滥一令之下则奸生令表一禁之出则罪出禁先示于人则若教猱施于事则如凝网此皆不徇其本而求之扵末将欲措刑辟跻仁夀者不亦难乎夫恢恢有条重而必罚者本也事事曲制轻而易犯者末也本不举则巨猾侥幸末专任则细民罹灾今之诏条病在扵此陛下幸加大惠惜皇猷之未畅深诏执事精覈旧文欲因盛时遂定丕律臣以谓不一劳者不永逸无逺虑者必近忧今虽定之后必复改何则制度不立而贤愚杂议故也为之计者莫若尽取见行诏敕与律文相校律有本条而敕意小异者则改而入律律无本条而名项别立者则编而为敕况唐律之内废条已多若擿去旧文益作新例亦前王损益之常也人情不能无过王道禁乎太察其约束之烦语官司之小禁宜一除荡盖去之不足害治体存之徒以饰罪梯法轻不能绳奸豪文宻足以汚良善臣又闻王者之制揭若日月动如雷霆其言易而文其禁切而广伏见今之编勅者繁长猥俗与府县文移无异用字乖舛遣辞重复寜所谓明白温醇之防耶实由不专任逹识大儒而多用执法之吏夫法吏者奉行其法可也寜制法之人哉古人有言治国如治家耕当问奴织当问婢今欲与法吏谋致治之本是犹使奴织而婢耕要其成功不可得也臣欲乞专委鸿博之老及辅弼大臣商较敕条畧依律文为体裁其辞句第其轻重约其义明其文布四海使识朝廷之尊传万世俾知文雅之盛仍自今以徃有臣庶上言欲厘改旧法建设条禁者愿陛下慎其俞防必先付之两府参之羣吏若前条确见其短今文率以为便可行扵经久者即下两制令以所陈之状去其芜杂取其精意仿约律令着为章程若事止苛文不足发明利害者皆寝而勿报如此则法不数变而民知所措矣多言者必难臣曰今若依律令以为敕天下官吏必不能晓臣对曰今天下所颁律令曹局小吏犹能引用则似律之敕独不能晓耶此胶柱之论也又必难臣曰夫诏敕者多先帝所定而不当改作臣对曰凡诏敕之设本臣庶上陈之见耳寜一出先帝之口哉况圣人以便利万物为至仁不因循陈迹为至孝且太宗皇帝改建隆之敕真宗皇帝革兴国之法是皆不可乎此守株之谈也臣又闻事不师古商典实讥必也正名鲁堂攸训虽文质异尚防袭有宜至扵辨尊卑分职业其实一也窃见国朝故事自使相及左右仆射以上出典州郡者皆曰判六尚书节度使以下者皆曰知盖以谓仆射而上品秩隆重藩镇之任地望卑逺故以尊临卑者判其事以小任大者知其职及除佐官则例曰同判之职自京官以上皆可任焉今六尚书知州扵上京官判州扵下名既不顺理亦无稽而又朝廷之仪台省为重近縁苟且寖失典刑尚书都省尚书令之职也今两省五品以上皆得权判刑部流内铨皆尚书侍郎之职今或以知杂御史判铨事或以升朝官判刑曹自余卿监之司小官判者多矣夫下邦支郡大臣不得判天台帝省小臣得判之是重诸侯之藩而轻天子之吏臣窃以为过矣又府史者二人之名也故自周礼至唐令有其任者皆曰府若干人史若干人今寺监见有其人则并称府史此虽小吏而名不师古亦朝廷之所惜焉幸陛下诏有司案前典谬者正之颠者序之而已虽未能复治古之法亦一时之制也右臣所懐狂瞽悉已条述惟陛下财幸
　　蘓舜钦上防曰臣谨按前志曰白事之吏民之仇雠又云急吏缓民则是吏不可纵政之大防也臣窃见州县之吏多是狡恶之人窥伺官寮探刺防意清白者必多方以误之贪婪者则啗利以制之然后析律舞文鬻狱市令上下其手重轻厥刑变诈竒衺无所不作茍或败露立便迯亡稍事平复出行案设有强明牧宰督察太严则缔连诸曹同日亡命或狱讼未具遂停鞫劾赋税起纳无人催驱近年已来习成此官长务从姑息恐失大计见其邪滥不敢以法防之况此軰凶人惟利是嗜每纠以严宪尚不悛心何况纵之使乱正法实政理之巨蠧黎民之害焉人虽切齿无可柰何盖縁国家别无敕条以加检束臣欲乞今后州县曹司有阙并扵第二人户上选差仍令毎五人互相为保或迯亡者立差官籍其家财量取充赏募人收捉或遇赦首身亦乞流配别郡如此则不敢公然作过以紊政经
　　舜钦又上防曰臣闻巨壑虽深兽知所避烈火至猛人无蹈死故厯块而蹶者皆是玩水而溺者有之古垂此言以谕刑辟昔者圣人恶残贼之害良民也故明设严刑大张宪网必使易避而难犯防微而杜原约之不至烦苛威之以令畏惧奸凶之軰翻然革心固而行之自然刑省苟务矜贷则冒禁者繁窃见官吏多犯汚乃由朝廷法制稍寛贪鄙因縁为凡中人之性本非大凶皆以禁约不严是为货利所没手提刑宪人不敢言心恣诛求下受其困夫杀人者死伤人者刑古今之制也杀伤之害不过数人今贪吏在官民皆受苦虽有转运提刑位皆尊崇罕与民接询访官吏鲜得实情茍无讼端莫可发摘知者或欲陈告又非干己臣欲乞今后官典犯入己賍许诸色人陈论得实者以其充赏如此则必畏多言之人亦防十目之视荀卿所谓威厉而不诫刑严而不用此其得之矣
　　右正言吴育乞禁匿名文字状曰臣伏见近年以来多有造作防忌之语疑似之文或不显姓名暗贴文字恣行毁谤以害雠嫌或宻闻朝廷自谓忠赤若是公直无隠何不指事明言若凭虗造作必蕴邪谋更与隠秘姓名正使奸人得计臣恐自今忠良立身易为倾陷国家举事便欲动揺惑君害时无大扵此在古之法皆杀无赦虽然陛下聪明必不荧惑亦不可使圣朝长此风俗右司諌韩琦乞止絶内降状曰臣窃以国家祖宗以来躬决万务凡扵赏罚任使必与两府大臣扵外朝公议或有内批指挥皆是出于宸衷凡自章献明肃皇后垂帘之日有奔竞之軰货赂公行假托皇亲因縁女谒或扵内中上表或只口为奏求是致侥幸日滋赏罚倒置法律不能惩有罪爵禄无以劝立功唐之斜封今之内降台纲寖壊为害至深陛下圣徳日新厉精为治惟此久防而未除臣窃谓固非陛下圣恩听其妄请必谓付外之后自有攸司执奏而止其如中旨或至再三不容一一论正臣欲乞特降诏今后除诸宫宅皇族有己分事方许扵内中奏陈自余戚里之家及文武臣僚或有奏请事件并扵閤门及合属去防进状更不于内中批防輙敢因縁请托及自扵内中请乞特批防挥即望降出姓名并为奏求人送有司勘劾重行贬责犯者断在必行如此则圣政无私朝规有叙
　　右正言孙沔乞诏令先定议而后行状曰臣窃闻景徳中知制诰朱巽上言以所降命令不可屡改应合更张请先定议如经久可守者行之不可者止之真皇谓宰臣曰此甚识治体卿等志之故景徳祥符之间毎下诏令皆可遵守窃见近来臣僚凡有起请或陈利害随即颁布略无诘难或未逾时或方经月有称未便又复冲变去嵗暴收钱税今春权罢度僧之是也故使如纶之言涣汗之号民未尝以为必信恐非国家致治之道也臣欲乞今后中外臣僚有所见闻陈请者若言礼乐即下太常礼院言刑名即下审刑院言天下钱谷即下三司言民间利害即下转运司小事半月中事一月仰所属众官将前后敕条详定奏上如系制度大事即下两制尚书省集议委中书门下更加省察然后施行亦朝廷谨重之意也
　　知谏院欧阳脩乞禁止无名子诗伤毁近臣状曰臣窃见前年宋庠等出外之时京师先有无名子诗一首传扵中外寻而庠罢政事近又风闻外有小人欲中伤三司使王尧臣者复作无名子诗一篇畧闻其一两句臣自闻此诗日夕疑骇深思事理不可不言伏以陛下视听聪明外边事无小大无不知者窃恐此诗渐广须逹圣聡臣忝为陛下耳目之官不欲小人浮谤之言上惑天听合为论列以杜奸防况自兵兴累年继以灾旱民财困竭国帑空虚天下安危系于财用虚实三司之职其任非轻近自姚仲孙罢去之后朝廷以积年蠧贫虚窘乏之三司付与尧臣仰其办事乃是陛下委信责成之日尧臣多方展効之时臣偹见从前任人率多顾惜禄位寜可败事扵国不肯当怨于身如尧臣者领职以来未及一月自副使以下不才者悉请换易足见其不避嫌怨不狥人情竭力救时以当身事今若下容防间上不主张则不惟才智之臣无由展效亦恐忠义之士自兹解体臣思作诗者虽不知其姓名窃虑在朝之臣有名位与尧臣相者嫉其任用故欲中伤只知争进扵一时不思沮国之大计伏自陛下罢去吕夷简夏竦之后进用韩琦范仲淹以来天下欣然皆贺圣徳君子既防进用小人自恐道消故只喧然务腾防口欲惑君听欲沮好人不早絶之恐终败事况今三司蠧已深四方匮乏已极尧臣必须大有更张方能集事未容展效已被谤言臣近日已闻浮议纷然云尧臣更易官吏専权侵政今又造此诗语揺惑羣情若不止之则陛下今后无以使人忠臣无由事主防言罔极自古所患若一启其渐则扇惑羣小动揺大臣贻患朝廷何所不至伏望特赐诏书戒励臣下敢有造作言语诬讦隂私者一切禁之及有转相传诵则必推究其所来重行朝典所贵禁止防巧保全善人
　　脩又上奏曰臣伏见前知光化军韩纲近为酷虐兵士致兵士等作乱攻刼州县惊动朝廷上贻君父之忧下致生民之患而又不畏法弃城遁走其罪状显著便合诛夷朝廷慎扵用刑尚令勘鞫至今多日未见施行窃以断狱之议不过两端而已有正法则依法无正法则原情今韩纲所犯法有明文情无可恕谨按律文主将守城为贼所攻不固守而弃者斩此韩纲于法当斩有明文也纲不能抚绥士卒致其叛乱但其弃城而走情最难容当初乱兵未有器械韩纲手下自有六十余人不乱兵士又有官库器甲既不能尽力御捍又不能闭城坚守公然将手下兵士津送全家上船便弃牌印城池而去致兵之乱起自纲身临难迯身而不死国方今盗贼可忧之际若使天下州县皆效韩纲见贼便走则在防城池皆为贼有陛下州县谁肯守之此韩纲之情又无可恕也纲之一死理在不疑外人但见拖延多日未行断决皆谓朝廷好行姑息渐有恩贷之意又縁纲是大臣家子作如此大过生如此大患犯如此大刑名若曲法不行即不知孤寒有罪者何以行法其韩纲伏望圣慈出于睿断早赐依法施行
　　脩又上奏曰臣风闻大理寺近奏断徳州公案一道为一班行王守度谋杀妻事止断杖六十私罪其守度所犯情理极恶本因逾滥欲诱一求食妇人为妻自持刃杖恐逼正妻阿马令其诬以奸事髠截头髪又自以防索付与阿马守度持刀在旁逼令自缢阿马偶得生迯臣畧闻此大槩其他守度凶恶之状备扵案牍人不忍闻阿马幽苦寃枉如此而法吏止断诬奸降以杖罪窃以刑在禁恶法本原情今阿马之寃扵情可悯守度所犯其恶难容若以法家断罪举重而论则守度诬奸不实之罪轻廹人以死之情重原其用意合从谋杀凡谋杀之罪其甚多或有两相争恨理直之人因发忿心杀害理曲之人者死与未死须被谋杀之刑岂比守度曲在自身阿马本无所争备极陵辱廹以自裁虐害之情深于谋杀逺矣臣尝伏读真宗皇帝赐谏臣之诏曰寃枉未申赏刑逾度者皆许论列今之寃妇臣职当言者也岂有圣主在上国法方行而令强暴之男而敢逼人以死臣恐守度不诛则自今强者陵弱踈者害亲国法遂隳人伦败矣其王守度一宗公案伏望圣慈特令中书细详情理果如臣之所闻即乞行刑法以止奸凶脩又上奏曰臣窃见近日盗贼纵横张海等二三百人未能败灭光化军宣毅又二三百人作乱臣谓朝廷致得盗贼如是者不惟中外无备盖由威令不行昨王伦贼杀主将自置官称着黄衣改年号事状如此乃是反贼使其不败为患如何既败之后不诛家族凡小人作事亦须先计成败今使其事成则获大利不成则无大祸有利无害谁不欲反只如淮南一带官吏与王伦饮宴率民金帛献送开门纳贼道左叅迎茍有国法岂敢如此而徃来取勘已及半年未能断遣古者称罚不逾时所以威激士众今迟缓如此谁有惧心遂致张海等官吏依前迎奉顺阳县令李正己延贼饮宴宿扵县厅恣其刼掠鼓乐送出城外其人敢如此者盖为不奉贼则死不奉朝廷则不死所以畏贼过如畏国法臣恐朝廷威令从此遂弱盗贼凶势从此转强臣闻刑期无刑杀以止杀寛猛相济用各有时伏望陛下勿采迂儒所说妇人女子之仁尚行小惠以误大事其宣毅兵士必有家族伏乞尽戮扵光化市中使逺近闻之悚畏以止续起之贼其李正己仍闻已有台宪上言亦乞斩扵邓州使京西一路官吏闻之畏恐知国法尚存不敢奉贼从来只被迂懦之人因循不断误陛下事壊得天下事势已如此不可更循旧有失威断惟陛下力行之脩又论葛宗古等不当减法劄子曰臣伏见近日吏葛宗古王克庸滕宗谅等相继汚事发内葛宗古情理尤恶臣伏覩去年朝廷命贾昌朝等减省天下冗费上自陛下供御之物至于皇后宫嫔饮食已来尽皆减节盖谓调度至多公私已乏故陛下以身先天下自行减刻要供军费凡为边将者所得一钱一帛宜思此物自生民困苦之中取其膏血陛下忧劳之际减自圣躬如此得之宜作如何用今乃盗朝廷赏劳蕃夷之物赡养求食妇人全家骨肉及供自己家口并营造工作私家冗用之量其如此用心岂是爱君忧国忘身破贼之人何足爱惜若律文已重即乞尽行更不减法若旧法尚轻仍望特加重断其滕宗谅王克庸若事分明亦望早赐勘鞫正行国典窃虑议者为宗古等方任边陲宜从寛贷臣非不知驾驭英雄难拘常法如太祖委用李汉超能捍宼戎不为边患功大过小理可优容诸将守边未有尺寸之効而先已逾违不法外恃敌在而欲望朝廷屈法姑息今朝廷未曽行寛假之惠而此三人不法如此若更寛之则今后边臣不复可以法制矣臣思边上公使必欲使将臣不拘常法者若用之隂养死士招延布衣利啗敌人赏劳将校如此之数皆不必问其出入可恣所为或其性本阔畧偶不检误用于私家原其本情亦可轻恕若宗古等故意偷谩减刻宴犒蕃夷军士之物入己者有何可恕之理特减从轻有何可赎之功得以屈法若此三人不行重断则边臣知元昊常在则可以常为不法臣恐翫宼防兵事无了日今取进止
　　脩又上奏曰臣伏以朝廷毎出诏令必须合扵物议下恱民情真宗皇帝初置谏官诏书内条列六事首言诏令不便者许諌官论列盖朝廷慎扵出令之意也近闻诏书褒美陜西转运使卞咸风闻咸在陜西为买百姓青苗及转般大麦此两事大与西人为患逃移却人户极多至今西人怨谤不已赖吴遵路减得转般一事人获稍寜今所降诏书两人一时褒美善恶不分无所激劝使陕西人见者必谓朝廷咫尺絶不防念西人不知西事误下诏书美此与民为害之人必转生怨谤臣窃料朝廷必因边臣奏举咸等能积粮储故赐奨谕盖失于采访不知咸防置乖方之事致西民流移怨谤之因欲乞今后戒此失误慎出诏令及戒励羣臣今后荐举人不得妄有称美其已出之诏既不可追臣又恐朝廷因此遂待卞咸为材吏别有任用却致败事臣职在谏诤不可不言
　　脩又上奏曰臣等风闻朝廷近降指挥与诸路转运使令体量州县官吏酷虐军民者臣料朝防如此必是因韩纲酷虐近致光化兵士作过故有此指挥窃以昨来光化兵变虽因韩纲自致其如兵亦素骄防置之间须合中道韩纲自当行法骄兵亦合讨除如此两行方始得体今若明行号令徧约官吏则骄兵増气转更生心长吏畏避无由行事其所降与转运司文字窃虑朝夕之间传播中外扇动羣小引惹事端然已失之令既不可追伏乞速降指挥与诸路转运使令宻切禀行不得漏泄所贵别不生事
　　脩又乞执奏干求内降并根究因縁干请之人状曰臣伏见諌官陈升之起请侥求内降之人委一府劾奏干请者之罪防朝廷依奏施行寻闻李璋因内降责罚自后罕闻敢求内降以希恩赏者以此见至公之朝必信之法可以令行而禁止也然升之所谓恩赏一端而小人之侥求无所不至臣自权知开封府未及两月之间十次承准内降或为府司后行或为宫院姨防或为内官及干繋人吏等本府毎具执奏至于再三而干求者内降不已至扵婢妾贱人犯奸滥等事亦敢上烦圣聦以求私庇阉官小臣自图免过反彰圣君曲法之私虽有司执奏终许公行然小人干求未有约束止絶臣今欲乞今后应有因事敢干求内降者依旧许本府执奏外更乞根究因縁干求之人奏摄下府勘重行责罚如本自行干请者亦乞一就勘鞫加原犯本罪二等断遣其情理稍深及干求不已者亦许本府一面牒报御史台弹纠勘劾施行所贵止絶小人干乱公朝败紊纲纪脩又论内臣梁举直事封回内降状曰臣勘防本府见勘内官梁举直公事两曽执奏三准内降特与放罪臣伏见近年权幸之臣多是公然作过不畏宪法特干求内降紊乱纲纪所以前后臣寮累具论述陛下特降明诏许承受官司执奏不得施行布告天下着为信令今梁举直累烦睿听干求不已本府遵依前后诏赦再具执奏未许公行伏以曲庇小臣挠屈国法自前世帝王茍有如此等事史册书之以着人君之过扵中外举直此重扵元犯罪今纵未能法外重行以戒小人干求内降其元犯本罪岂可曲恕举直茍为爱身之计不思爱君之心乃是小人全无知识尔如臣忝恩宠列扵侍从职在献纳合思裨补岂可阿意顺旨为陛下曲法庇纵小臣以彰圣君之失其内降臣更不敢下司谨具状缴进纳
　　枢宻副使富弼上奏曰臣歴观自古帝王理天下未有不以法制为首务法制既立然后万事有经而治道可必也宋有天下八十余年太祖始革五代之创立法度太宗克绍前烈纪纲益明真宗承两朝太平之基谨守成宪近年纪纲甚紊随事变更两府执守便为成例施于天下咸以为非而朝廷安然奉行不思刬革至使民力殚竭国用乏匮吏员冗而率未得人政道缺而将及于乱赏罚无准邪正未分敌人交侵宼盗充斥师出无律而战必败令下无信而民不从如此百端不可悉数其所以然者盖法制不立而沦胥至此也臣今欲选官置局将三朝典故及讨寻久来诸司所行可用文字分门聚编成一书置在两府俾为模范庶几頺纲稍振法渐除此守基图救祸乱之本也
</div>
    <div class="pagination">
<a href="历代名臣奏议_page80.html">上一页</a><span>...</span><a href="历代名臣奏议_page76.html">76</a><a href="历代名臣奏议_page77.html">77</a><a href="历代名臣奏议_page78.html">78</a><a href="历代名臣奏议_page79.html">79</a><a href="历代名臣奏议_page80.html">80</a><span class="current-page">81</span><a href="历代名臣奏议_page82.html">82</a><a href="历代名臣奏议_page83.html">83</a><a href="历代名臣奏议_page84.html">84</a><a href="历代名臣奏议_page85.html">85</a><a href="历代名臣奏议_page86.html">86</a><span>...</span><a href="历代名臣奏议_page82.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
