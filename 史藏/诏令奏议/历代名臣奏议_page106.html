<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 106 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 106 页/共 136 页
  </h1>
  <div class="content">
   厯代名臣奏议卷二百六十八
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷二百六十九
　　明　杨士奇等　撰
　　理财
　　宋神宗熈宁初苏辙论蜀茶五害状曰右臣伏见朝廷近罢市易事不与商贾争利四民各得其业欣戴圣徳无有穷已唯有益利秦凤熈河等路茶司以买卖茶虐害四路生灵又以茶法影蔽市易贩卖百物州县监司不敢呵问为害不细而朝廷未知禁止臣闻五代之际孟氏窃据蜀土国用褊狭始有茶之法及艺祖平蜀之后放罢一切横敛茶遂无禁民间便之其后淳化之间牟利之臣始议掊取大盗王小波李顺等因贩茶失职穷为剽劫凶焰一扇两蜀之民肝脑涂地久而后定自后朝廷始因民间贩卖量行收税所取虽不甚多而商贾流行为利自广近嵗李初定茶法一切禁止民间私买然犹所收之息止以四十万贯为额供亿熈河至刘佐蒲宗闵提举茶事取息太重立法太严逺人始病是时知彭州吕陶奏乞改法只行长引令民自贩茶毎茶一贯出长引钱一百更不得取息得旨依奏民间闻之方有息肩之望又却差孙逈李稷入川相度始议极力掊取因建言乞许茶价随时増减茶法既有増减之文则取息依旧由是息钱长引二说并行而民间转不易矣而稷等又益以贩盐布乃能増额及六十万贯及李稷引陆师闵共事又増额至一百万贯师闵近嵗又乞于额外以一百万贯为献朝廷许之于是奏乞于成都府置都茶客旅无见钱买茶许以金银诸货折博遂以折博为名多遣公人牙人公行拘栏民间物货入贱买贵卖其害过于市易又以本钱质典诸物公违条法欺罔朝廷盖茶法始行至今法度凡四变矣每变取利益深民益困弊然供亿熈河止于四十万贯其余以供给官吏及非理进献希求防赏而害民之余辱国伤教又有甚者夫逐州通判本以按察吏民诸县令佐亦以抚字百姓而计筭息钱均与牙侩分利至于监茶之官发茶万驮即转一官知县亦减三年磨勘国之名器轻以与人遂使贪冒滋彰防耻不立深可痛惜又案盗贼之法及二贯止徒一年出赏五贯今民有以钱八百私买茶四十斤者輙徒一年出赏三十贯又逓铺文字事干军机及非常盗贼急脚逓日行四百里马逓日行三百里违二日者止徒一年今茶逓往还日行四百里违一日輙徒一年立法太深茍以自便不顾轻重之宜盖造立茶法皆倾险小人不识事体但以逺民无由伸诉而他司畏惮不敢辩理是以公行不道自始至今十余年矣臣切闻朝廷近日察知其弊差官体量然犹恐未知其详臣今访闻稍得其实谨具条件五害如左　其一曰益利路所在有茶其间卭蜀彭汉绵雅洋等州兴元府三泉县人戸以种茶为生自官榷茶以来以重法胁制不许私卖抑勒等第髙秤低估逓年减价见今止得旧价之半茶官又于毎嵗秋成籴米髙估米价强俵茶戸谓之茶本假令米石八百钱即作一贯支俵仍勒出息二分春茶既发茶户纳茶又例抑半价兼压以大秤所损又半谓之青苗及至卖茶本法止许收息二分今多作名目如牙钱打角钱之至收五分以上买茶商旅其势必不肻多出价钱皆是减价亏损园户以求易售又昔日官未茶园戸例收晚茶谓之秋老黄茶不限早晚随时即卖榷茶之后官买止于六月晩茶入官依条毁弃官既不收园戸须至私卖以陷重禁此园戸之害一也　其二曰川茶本法止于官自贩茶其法已陋今官吏縁法为奸遂又贩布贩大宁塩贩甆器等物并因贩茶还脚贩觧塩入蜀所贩觧塩仍分配州县多方变卖及折博杂物货为害不一及近嵗立都茶縁折博之法拘栏百货出卖收息其间纱罗皆贩入陕西夺商贾之利至于买卖之余则又加以质当去年八九月间为成都买扑酒坊人李安典糯米一万贯毎斗出息八钱半年未赎仍更出息二分其他非法皆如此今四方防赖圣防罢去市易抵当之弊而蜀中茶官独因縁茶法潜行二事使西南之民独不防恵泽此平民之害二也　其三曰昔官未茶陕西商旅皆以觧塩及药物等入蜀贩茶所过州军已出一重税钱及贩茶出蜀兼带蜀货防路又复纳税以此省税増羡今官自贩茶所至虽量出税钱比旧十不及一纵有商旅兴贩诸防税务畏惮茶官又利于分取息钱例多欺诈以税为息由此省税益耗假有作税钱上歴嵗终又不拨还转运司但添作茶官嵗课公行欺罔又茶官违法贩卖百物商旅不行非唯税亏兼害酒课蜀中旧使交子唯有茶山交易为浩瀚今官自买茶交子因此价贱此省课之害三也　其四曰蜀道行于溪山之间崄恶般茶至陕西人力苦元丰之初始以成都府路厢军数百人贴铺般运不一二年死亡畧尽茶官遂令州县和雇人夫和雇不行即差税戸其为骚不可胜言后遂添置逓铺十五里輙立一铺招兵五十人起屋六十间官破钱一百五十六贯益以民力仅乃得成今已置百余铺矣若二百铺皆成则是添兵万人衣粮嵗费二十万贯见招填不足旋贴诸州厢军逐州阙人百事不集又茶逓一人日般四驮计四百余斤回车却载觧塩往还山行六十里稍遇泥潦人力不支逃匿求死嗟怨满道至去年八九月间劒州劒阳一铺人全然走尽防路号茶铺为纳命场此逓铺之害四也　其五曰陕西民间所用食茶盖有定数茶官贪求羡息般运过多出卖不尽逐州多亏嵗额遂于毎斤増价俵卖与人元丰八年凤州准茶官指挥毎茶一斤添钱一百其余州郡准此可见又茶法初行卖茶地分止于秦凤熈河今遂东至陕府侵夺蜡茶地分所损必多此陕西之害五也五害不除蜀人泣血无所控告臣乞朝廷哀怜逺民罢放法令细民自作交易但收税钱不出长引止令所在务据数抽买博马茶勿失朝廷武备而已如此则救民于网罗之中使得再生以养父母妻子不胜幸甚如朝廷以为陕西边事未宁不欲顿罢茶事即乞先弛禁因民贩茶正税之外仍收长引钱一嵗之入不下数十万贯而商旅通行东西诸货日夜流转所得茶税杂税钱及酒课増羡又可得数十万贯而罢置茶逓无养兵衣粮及官吏縁茶所费食钱息钱之类其数亦自不少则茶可罢灼然易见若异日西边无事然后更罢长引钱如旧收税而止然臣再详师闵所营茶利虽使之裒敛一一如数止于二百万贯无复赢余矣若以前件茶引茶税杂税酒课利等钱约七八十万贯折除即止约有利一百二十余万贯若更除茶逓养兵衣粮及官吏縁茶所费约三四十万贯即是师闵百端非理虐细民止得八十万贯假令万一蜀中稍有饥馑之灾民不堪命起为盗贼或如淳化之比臣不知朝廷用兵防何费钱几何杀人几何可得平定今但得七八十万贯钱置此不虑臣切惑也兼臣访闻陆师闵去年自成都移治永兴仍取成都供给有本府衙前杨日新者为之卖酒至十一月中师闵自觉非法始移牒永兴成都止就用永兴供给其违法差衙前卖酒及多请过成都供给即不曽举觉其贪冐无耻一至如此亦乞令所差官便行体量如是诣实乞重行黜谪以慰逺方积年之愤
　　辙为中书舍人论防置川茶未当状曰朝廷若罢益利路榷茶之法只陕西防边诸郡不许客旅私贩仍将防边每嵗合用益利诸茶色及斤重配在诸令及时立限和买官买数足方许私下交易除防边所榷地分外一任客人兴贩如此擘画比之顷年全益利及陕西诸州其利有五益利茶户不被官以贱大秤抑勒收买一也昔茶未有民间采茶凡有四色牙茶早茶晚茶秋茶是也采茶既广茶利自倍自茶以来官中只要早茶其余三色遂弃不采民失茶利过半今既通商则四色茶俱复采二也官所运茶止于边郡所须比茶之日所运减半则茶逓役兵州郡雇脚皆得轻减三也陕西茶商既行岐雍之间民皆食贱茶四也益利诸州百货通行酒税课利理当自倍五也若比之今来有司所议但名山梁洋三防放行益利诸茶货其利有四名山梁洋三防法如旧而不之地犬牙相错与不茶戸利害相辽例皆王民而咫尺之间不宜顿有此异一也与不地分不逺小人易以起动茶戸借如名山之西南出茶之地尚有雅州卢山荣经等防若放令此茶北出道过名山彼此相杂不可辨认若放令此茶由水路入嘉眉则名山之茶亦当从此走失寛则法自废急则民遭诬罔横被徒配二也官中所买只用早茶则牙茶晩茶秋茶亦为弃物民失厚利与顷嵗无异三也防边诸州蕃部所要茶色各别今只将名山梁洋三色茶与之彼既未谙茶性必有不售四也若比之今来或人之説兼陕西里外诸州据合用茶数于益利诸和买官自般卖和买之余成都路客人贩茶不得过陕西其害有三尽夺茶利商贾不行百课不通酒税课利自减一也运茶既多逓铺役兵及州郡雇脚劳费与顷年无异二也岐雍之民仍食贵茶三也由此观之朝廷若但和买边郡合用茶数只于边郡立法其余率皆通商此法一行则上件三说之弊自除至于供给蕃部收买战马之利则与三说无异以此较之利害可见
　　熈宁中权开封府推官苏轼上言曰均输徙贵就贱用近易逺然广置官属多出缗钱豪商大贾皆疑而不敢动以为虽不眀言贩卖既已许之变易变易既行而不与商贾争利未之闻也夫商贾之事曲折难行其买也先期而予钱其卖也后期而取直多方相济委曲相通倍称之息由此而得今先设官置吏簿书廪禄为费已厚非良不售非贿不行是官买之价比民必贵及其卖也弊复如前商贾之利何縁而得朝廷不知虑此乃捐五百万缗以予之此钱一出恐不可复纵使其间薄有所获而征商之额所损必多矣帝方惑于王安石之说言皆不行
　　时青苗法行屯田员外郎知山隂县舜俞不奉令上防自劾曰民间出举财物取息重止一倍约偿缗钱而谷粟布缕鱼塩薪蔌耰鉏釡锜之属得杂取之朝廷募民贷取有司约中熟为价而必偿缗钱欲如私家杂偿他物不可得故愚民多至卖田宅质妻孥有识耆老戒其乡党子弟未甞不以贯贷为苦祖宗着令以财物相出举任从书契官不为理其保全元元之意深逺如此今诱之以便利督之以威刑方之旧法异矣诏谓振民乏絶而抑兼并然使十戸为甲浮浪无根者毋得给俵则乏絶者已不防其恵此法终行愈为兼并地尔何以言之天下之有常平非能人人计口受饷但权谷价贵贱之柄使积贮者不得深藏以邀利尔今散为青苗唯恐不尽万一饥馑洊至必有乗时贵粜者未知将何法以制之官制既放钱取息富室藏镪坐待邻里逋欠之时田宅妻孥随欲而得是岂不为兼并利哉虽分为夏秋二料而秋放之月与夏敛之期等夏放之月与秋敛之期等不过展转计息以给为纳使吾民终身以及世世毎嵗两输息钱无有穷已是别为一赋以敝海内非王道之举也
　　熈宁十年和彭州吕陶上奏曰朝廷欲寛力役立法召募初无过敛民财之意有司奉行过当増添科出谓之寛剰自熈宁六年施行役法至今四年臣本州四县已有寛剰钱四万八千七百余贯今嵗又须科纳一万余贯以成都一路计之无虑五六十万推之天下见今约有六七百万贯寛剰在官嵗嵗如此泉币絶乏货法不通商旅农夫防受其弊臣恐朝廷不知免役钱外有此寛剰数目乞契勘见在约支防嵗不至阙乏霈发徳音特免数年或逐年限定不得过十分之一所贵民不重困
　　陶又上奏曰臣今具本路置买茶往熈河博卖并尽诸州茶货入官便收三分利息旋行出卖致令细民失业枉陷刑宪大于逺方不便谨具画一条例如后一臣伏以国家富有四海山泽之利多与民共自仁祖临御以来深知东南数路茶法之害制诏有司一切弛放任令通商货法流行徳泽深厚圣时盛事髙出前世今天下茶法既通而蜀中独行禁此盖言利之臣不知本末茍于劳费而妄为之非所以安静逺方之意况川峡四路所出茶货比方东南等防十不及一日月所照文轨混同法无二门仁不异逺岂可诸路通商两川却为禁地亏损治体莫甚于斯乃为害之大者故臣敢先言之伏望圣慈特寛茶禁所贵法令平一以幸逺方
　　一本路既为置买茶将往熈河等防并逐旋取利出卖之后更不许民间衷私买卖遂令诸色人告捕依编勅禁防茶法防罪州县承此指挥后来累有成都府邛州百姓马吉等为衷私卖茶被人告捕有至徒罪各追赏钱一路之民遂生怨诽盖縁立法大重有害于人大凡官中元有之物民间私侵其利方是犯禁只如觧州有塩民间煎者乃是私塩晋州有矾山民间炼者乃是私矾今川蜀茶园本是百姓两税田地不出五谷只是种茶赋税一例折科役钱亦须均出自来采茶货卖以充衣食伏縁此茶本非官地所产乃是百姓己物显与觧塩晋矾事体不同一旦立法须令中卖与官或敢私下交易便成犯禁斤数稍重乃至徒刑仍没纳随行物色别理赏钱恭惟陛下仁圣恤物之心必不如此伏乞别立条约以救苛刻之弊免使刑辟滋彰有伤和气
　　一本州导江县蒲村堋口小唐兴木头等镇各准茶马司指挥尽数收买茶货入官并已施行民之受弊大率均一惟导江县一防尤为切害盖縁本防是西山八州军隘口自来通放入城郭部落博易买卖其蕃部别无见钱交易只是将到椒蜡草药之类于铺户防换易茶货归去食用谓之茶米或有疾病用此疗治旦暮不可暂阙今来官中须要见钱出卖则蕃部难更将椒蜡等物入博买若于铺户防博易则官茶毎斤取三分息钱铺戸价例自然増长蕃部买卖便致阻隔况茂州军兴之后人情方始安帖岂宜更使茶货不通别生边事
　　右谨具如前所有茶禁不通细民失业刑辟太重防于逺方不便事理并已条析如前臣切见熈宁七年朝廷差李蒲宗闵入川相度买茶往熈河博马等事当时使者急于进用不察事体遂认逐年息钱四十万贯应副熈河后来运茶积滞嵗课不足即便擘画却于彭汉二州逐年收买狭布各十万疋名为折当脚钱其实将布上所得之息充入茶利自后又恐买布亦难敷及元数则乞却雇囬船车般觧塩入川洎至塩法难行则又乞将川中有茶去防并行收买前后乖错非止一事只是欲窃功赏不卹民间弊病臣愚伏望圣慈特赐采察所贵逺方之俗被恵安生至如官吏费耗道途阻莭税额亏损得不补失则臣不敢喋喋开陈以浼天听伏乞以臣此奏下本路安抚转运提刑司相度利害特赐施行
　　神宗时薛向任发运使行均输法于六路同脩起居注范纯仁言臣甞亲奉徳音欲脩先王补助之政今乃效桑羊均输之法而使小人为之掊克生灵敛怨基祸安石以富国强兵之术啓迪上心欲求近功忘其旧学尚法令则称商鞅言财利则背孟轲鄙老成为因循弃公论为流俗异已者为不肖合意者为贤人刘琦钱顗等一言便防降黜在廷之臣方大半趋附陛下又从而驱之其将何所不至道逺者理当驯致事大者不可速成人材不可急求积敝不可顿革倘欲事功亟就必为憸佞所乗宜速还言者而退安石答中外之望
　　纯仁为起居舍人知谏院又论发运均输状曰臣伏覩近降勅命委江淮发运司行均输之法此盖制置条例之臣不务逺图欲希近效畧取周礼賖敛之制理市之法而谓可以均平百物抑夺兼并以求陛下之信其实用桑羊商贾之术将笼诸路物货买贱卖贵渔夺商人毫末之利以开人主侈大之心甚非尧舜三代务本养民之意也臣闻传称先王之化民曰陈之以徳义而民兴行先之以恭防而民不争导之以礼乐而民和睦示之以好恶而民知禁今使贪鄙之吏多引其习商贾之态以市道诱民固异先王陈徳义示好恶之意而欲民之兴防知禁不可得已且成汤不殖货利孔子罕言利孟轲亦曰何必曰利圣贤非以财利为不可用也盖恶其诱导民心以滋贪欲之风耳夫上之所好下必有甚焉诗曰尔之教矣民胥效矣茍国家得末利而败风俗非治世之道也王者治财惟在务农桑禁防惰开衣食之原莭无用之费上率下以俭下化上以勤上下勤俭则自然公私有余矣今耕桑之人不劝衣食之原不广朝廷不先莭俭百姓率多防惰不务生财之道乃使小人扇好利之风而欲国家财用富足是犹縁木而求鱼也不独伤教无益之如此而又将有害之大者焉夫百姓者陛下之赤子也教养之道不可不至抚之以仁则孝爱生导之以利则争夺起则其所施之法所任之人安得不慎防今执政不眀引用小人使専利病而其人素有贪饕之行屡为欺罔之奸必将以羡余恱朝廷以贿赂结权幸加以吏民贫弱官吏承风君门九重朝廷万里有掊克之患而不得诉有疮痍之苦而不得伸怨愤一兴何所不至陛下虽有子恵黎元之意天下何由而信之防伏望陛下思圣人之训黜霸者之术以农桑为衣食之本以殖货为败俗之端特降诏旨追改前勅以近者东南郡县多被水灾其均输未得施行则必中外生民咸仰盛徳若谓已行之命不可遽止则乞先罢某人但委逐路监司只用常平旧法凡物之贱者贵价以敛之物之贵者贱价以发之无令抑配人民务求羡息亦足以均平物价沮抑兼并又何必过为更张以伤大徳防臣职叨言路义切爱君知而不敢不言言之不敢不尽惟望圣慈留神纳听不独臣之幸甚实天下幸甚
　　纯仁又乞诏御史觉察转运使刻剥为政状曰臣切以天下财用出于耕桑耕桑出于民力民力有余则财用足民力困弱则财用匮故传曰百姓不足君孰与足如此则财用以民力为根本未有弱其根本而盛其枝叶者矣向闻京东转运使因进羡财公私窘廹今又闻本路官将绵俵与人户每十三两折和买绢一匹人户却须减价卖易如有斤两折耗比给见钱甚有亏损及至纳绢之日所陪益多及闻荆湖北路监司令民进纳授官有人戸家财不能满数者须令三四戸同共进纳内只一户受官受官者既使他人助钱太为侥幸同纳者无名被敛徒抱怨嗟陛下方患国用不足正宜爱惜根本今转运使所为如此安得民力不伤孔子谓与其有聚敛之臣宁畜盗臣盖谓盗臣止侵末财聚敛必伤根本伏望圣慈下逐路体量如实有上件事状宜与重行责降仍乞诏御史台觉察诸路转运使有敢以刻剥为政者速行弹奏所冀民力渐苏王道可行
　　监察御史里行刘挚乞复钱禁奏曰先王之制钱币也所以御万物通有无而调虚盈人主之所操天下之利势也鼓铸之权一制于公上而下不得私之其发散交易流布运用虽或积于公或藏于民转移出入之不常而要皆为县官之物使不出于中国用尔是以糜毁之奸散泄之弊不可以无禁也天下诸路监冶所铸入于王府嵗亡虑数十百万缗自国朝以来积而至此其数防何谓宜公私沛然有余裕矣然今都内之藏既不闻于贯朽而民间之匮时或谓之钱荒此何谓也其故大者在泄之于四夷而已曩时着令铜钱出中国界者云云数及一贯其罪抵死立重赏以购告捕而居停资给与夫官吏之失检察者皆罪有差今熈宁制删去此条而徒闻防边有毎贯税之之令利之所在民不惮于冒法前日杀之犹莫能制况遂弛其令防使四夷不劳而获中国之利以为利三边之所漏海舶之所运日积一日臣恐竭吾货财穷吾工力不足以给之而区区之筭税权其得失何啻相万哉夫钱以铜为本铜之必禁前世固已有祸福之论今朝廷方増置钱冶而删去铜令官之所积日益发散民间得以买卖肆为器用以牟厚利盖非独失铜而已也而又至于销毁法钱盖縁钱者和炼之已精其工费尤简变而为器有数倍之利然则既泄之又壊之欲钱之充溢不可校如古之盛理宜无有也故臣愚欲乞申严边制以塞流散之路复立铜禁以蕃鼓铸之本而息销毁之患
　　淮南转运使苏颂奏乞减定淮南塩价防曰臣伏见淮南一路财赋之数防为浩繁尤借毎嵗卖塩额钱一百余万贯资助经费而近嵗已来连并不敷议者咸谓不能禁絶私贩之人侵夺公利而致然耳且濒海之地泻卤所生而又宿亳诸州连接京东西通商地分贩者不宿昔而获厚利虽峻以刑诛亦不可禁絶加以私货美而价贱官货恶而价贵民间既利于私易则官塩无由出卖得行往往只是抑配与坊郭人户及过往舟船如此课额何从而登办也夫塩味之于人日食而不可阙者非同茗酤用之有时也以一路生齿之繁食塩者不可胜计而百万之课前后登亏不同非昔之食者众而今之食者寡也盖未思所以制其本耳臣窃闻曩时数有建言者欲将一路官塩设法减价出卖或有欲只减出产州军价直者臣以谓逺近一槩减价诚未易遽行若且于出产地分通泰楚海州涟水军及通商隣境宿亳夀泗等州减定使公私之价不甚辽絶则民间乐买者必众而私贩之人自知利薄而重犯法矣茍度越一州而贩入他州界则道路潜匿必艰于隣境官司捕搦亦易为禁止也若行之三数年间课额稍登然后于近里州军一例裁减此诚移私货官利之法也
　　张方平上防论国计事曰臣切惟天之生民以衣食为命圣人因是而为之均莭立君臣贵贱等威之分以止其争且乱故礼也者文饰此者也刑也者防禁此者也凡所谓赏罚法令仁义防耻皆縁此而后立者也衣食不足何礼刑之有防内无以保其社稷外无以制其侮乱国非其国矣故货食者人事之确论非髙谈虚辞之可致者也今京师砥平冲防之地连营设衞以当山河之险则是国依兵而立兵待货食而后可聚此今天下之大势也臣在仁宗朝庆厯中充三司使嘉祐初再领邦计尝为朝廷精言此事累有奏议所陈利害安危之体究其本原冗兵防为大患畧计中等禁军一卒嵗给约五十千十万人嵗费五百万缗臣前在三司勘防庆厯五年禁军之数比景祐以前増置八百六十余指挥四十余万人是増嵗费二千万缗也太祖皇帝制折杖法免天下徒初置壮城牢城备诸役使谓之厢军后乃展转増创军额今遂与禁军数目防等此其嵗增衣粮防何是皆出于民力则天下安得不困臣庆厯五年取诸路塩酒商税嵗课比景徳计防録皆増及三数倍以上景徳中收商税四百五十余万贯庆厯中一千九百七十五万余贯景徳中收酒课四百二十八万余贯庆厯中收一千七百一十万余贯景徳中收塩税课三百三十五万余贯庆厯中收七百一十五万余贯但茶亦有増而不多尔天下和买防绢本以利民初行于河北但资本路军衣遂通其法以及京东淮南江浙景祐中诸路所买不及二百万疋庆厯中乃至三百万疋自尔时及今二十年但闻比校督责不闻有所寛减如此浚取天下岂复有遗利自古有国者货利之入无若是之多其费用亦无若是之广也昔唐室自天寳之乱肃代之后国力大窘禁军乏饷畿甸百姓至挼穂以供兵食登都城门以望四方贡奉之至可谓危蹙已然患难既平则兵有时而觧兵觧则民力纾矣今中外诸军坐而衣食无有觧期天下困敝已如此而上下恬然不图云救寳元康防中夏戎阻命西师在野既聚军马即须入中粮草在京支还交钞银钱物帛一嵗约支一千万贯以上三司无以计置即须内帑供给庆厯二年三年连年支拨内库银防绢只此两次六百万疋两三司以补不足寻即支尽西事已防二纪于兹中间亦不闻有所防置者邦家不幸大变仍臻颁赉之余府库虚匮宿嵗旧积盖无余防万一因之以饥馑加之以宼戎臣恐智者难以善于后矣夫茍且者臣下及身之谋逺虑者陛下家国之计立事体大在陛下所忧无先于此财计之任虽三司之职日生烦务常程计度簿书期防则在有司至于议有系于军国之体事有闗于安危之机其根本在于中书枢宻院非有司可得预也今夫赋敛必降勅支给必降宣是祖宗规摹二府共司邦计之出入也今欲保大丰财安民固本当自中书枢宻院同心协力脩眀真宗已前旧典先由兵籍减省以次举其为敝之大若宗室之制官人之法诸生事造端非简便者裁而正之至于微末细故于国计盈虚不足为损益属之有司可矣提其纲则众目张澄其源则下流清易曰穷则变变则通通则久又曰变而通之以尽利莭卦之辞曰莭以制度不伤财不害民故伤财害民之事当为制度以莭之尔若但遵常守故龊龊细文避猜嫌顾形迹恤浮议而废逺图忽人谋而徼天幸日月逝矣嵗不我与后虽噬脐何嗟及矣臣服在近列荷防三朝切见时事日以廹急不胜忧愤輙罄狂瞽惟陛下留神省察时铜铁官多建言铸钱事不尽行而又自弛钱禁民之销毁与夫防出境外者为多方平諌曰禁铜造币盗铸者抵罪至死示不与天下共其利也故事诸监所铸钱悉入于王府嵗出其竒羡给之三司方流布于天下然自太祖平江南江池饶建置炉嵗鼓铸至百万缗积百年所入宜乎贯朽于中藏充足于民间矣比年公私上下并苦乏钱百货不通人情窘迫谓之钱荒不知嵗所铸钱今将安在夫铸钱禁铜之法旧矣令敕具载而自熈宁七年颁行新敕删去旧条削除钱禁以此边闗重车而出海舶饱载而回闻防边州军钱出外界但毎贯收税钱而已钱本中国寳货今乃与四夷共用又自废罢铜禁民间销毁无复可辨销镕十钱得精铜一两造作器用获利五倍如此则逐州置鑪毎鑪増数是犹畎浍之益而供尾闾之泄也
　　监察御史里行彭汝砺上奏曰臣闻古之所谓理财者以义理之而已非谓夺而有之也如今所谓市易盖防于夺矣凡民之所用皆聚而待之凡民之所利皆取而専之道路之所贩不得于私而必之于公市肆之所资不得售于私而必取于公又为假贷以招民于冻馁百姓为之怨伤愁苦而上之人方以此【原本阙】知东南为详江以南其地利在茶浙江东西所利在物帛州乡之以此为生而商贾者资焉毎嵗舟浮辇运络绎于路官得其征以禄百官以养军旅以事父母以育妻子视京师如归焉今而市易既自遣使以専其利而商贾不行矣利入市易而三司之税有损利归公家而百姓之用不足其弊非难知也且市易之法非不善也诚使如诏书敛市之不售货之滞于民者以其贾买之虽举天下为之可也而其利亦无穷且如江东今年夏旱米斗三百银毎两不至千浙东西今年丝毎斤不至四百民在穷乏方无所售使有司因此时取之以待公家之乏利实在民而公家亦与焉今不知出此使牙侩小人日与市民争毫髪丝粟之息此计之至不善也盖昔之御商贾之法权其盛衰而已方其盛厚征以抑之方其衰簿税以之未甞専其利而有之也唐刘晏权万货轻重使天下无甚贵贱兵兴数年敛不及民而用度足君子或贱之今为计晏下矣闻之冢宰制国用必以嵗之杪五谷皆入然后制国用量入以为出廪人以嵗之上下数邦用以知足否以治年之丰耗不足则诏王杀国用国家嵗比不登而税赋之入比异时十失三四亦以此言于陛下乎天之丰歉无常而国之用有定以无常支有定此固已不给矣而开边境凿河渠兴圩垾而所费益侵此亦无恠上下内外之俱告乏也臣愿少罢一切力役视浮费而损之以需有嵗焉古者三年一郊以致诚于天地以天地之徳为不可报也故牲币服器一于简而已自汉及唐浮文滋长矣而恩赏之例尤过于厚使尚文为是邪于救世则今当从质矣以尚丰为是邪于趋时则今当用约矣况未必当于礼也古者以义养君子以利养小人今军伍之赏且以为因循难废而羣臣幸以才艺数防陛下休命平时防施厚矣于是时得封其祖考及其妻子施于子孙又以无功安受无名之赏此非不可莭也人皆曰养财有道为此者私忧过计矣夫养财固有道用之独可无礼乎不止于平时而莭之而图之于不及不于贵者而均之而变于其下亦不以言仁智矣惟陛下察之
　　判三班院曽巩上奏曰臣闻古者以三十年之通制国用使有九年之蓄而制国用者必于嵗杪盖量入而为出国之所不可俭者祭祀也然不过用数之仂则先王养财之意可知矣盖用之有莭则天下虽贫其富易致也汉唐之始天下之用甞屈矣文帝太宗能用财有莭故公私有余所谓天下虽贫其富易致也用之无莭则天下虽富其贫亦易致也汉唐之盛时天下之用甞裕矣武帝眀皇不能莭以制度故公私耗竭所谓天下虽富其贫亦易致也宋兴承五代之敝六圣相继与民休息故生齿既庶而财用有余且以景徳皇祐治平校之景徳户七百三十万垦田一百七十万顷皇祐户一千九十万垦田二百二十五万顷治平户一千二百九十万垦田四百三十万顷天下嵗入皇祐治平皆一亿万以上嵗费亦一亿万以上景徳官一万余员皇祐二万余员治平并幕职州县官三千三百余员捴二万四千员景徳郊费六百万皇祐一千二百万治平一千三百万以二者校之官之众一倍于景徳郊之费亦一倍于景徳官之数不同如此则皇祐治平入官之门多于景徳也则皇祐治平用财之端多于景徳也诚诏有司按寻载籍而讲求其故使官之数入者之多门可考而知郊之费用财之多端可考而知然后各议其可罢者罢之可损者损之使天下之入如皇祐治平之盛而天下之用官之数郊之费皆同于景徳二者所省者盖半矣则又以而推之天下之费有约于旧而浮于今者有约于今而浮于旧者其浮者必求其所以浮之自而杜之其约者必本其所以约之由而徔之如是而力行以嵗入一亿万以上计之所省者十之一则嵗有余财一万万驯致不已至于所省者十之三则嵗有余财三万万以三十年之通计之当有余财九亿万可以为十五年之蓄自古国家之富未有及此也古者言九年之蓄者计毎嵗之入存十之三耳盖约而言之也今臣之所陈亦约而言之今其数不能尽同然要其大致必不逺也前世之于雕敝之时犹能易贫而为富今吾以全盛之势用财有莭其所省者一则吾之一也其所省者二则吾之二也前世之所难吾之所易可不论而知也伏惟陛下冲静质约天性自然乘舆器服尚方所造未甞用一竒巧嫔嫱左右掖庭之间位多阙躬履莭俭为天下先所以忧悯元元更张庶事之意诚至恻怛格于上下其于眀法度以养天下之财又非陛下之所难也臣诚不自揆敢献其区区之愚陛下裁择
　　巩又奏曰臣甞言皇祐治平嵗入皆一亿万以上而嵗费亦畧尽之景徳官一万余员皇祐治平皆三万余员景徳郊费六百万皇祐治平皆一千万以上是二者费皆倍于景徳使皇祐治平入官之门多于景徳者可考而知皇祐治平郊费之端多于景徳者可考而知然后议其可罢者罢之可损者损之使嵗入如皇祐治平而禄吏奉郊之费同于景徳则二者所省盖半矣则又以推而省之以嵗入一亿万计之所省者十之一则嵗有余财一万万所省者十之三则嵗有余财三万万以三十年之通计之当有余财九亿万可以为十五年之蓄自古国家之富未有及此也陛下谓臣所言以莭用为理财之要世之言理财者未有及此也令付之中书臣待罪三班按国初承旧以供奉官左右班殿直为三班立都知行首领之又有殿前承旨班院别立行首领之端拱以后分东西供奉又置左右侍禁及承旨借职皆领于三班三班之称亦不改初三班吏员止于三百或不及之至天禧之间廼緫四千二百有余至于今廼捴一万一千六百九十宗室又八百七十盖景徳员数已十倍于初而以今考之殆三倍于景徳畧以三年出入之籍较之熈宁八年入籍者四百八十有七九年五百四十有四十年六百九十而死亡退免出籍者嵗或过二百人或不及之则是嵗嵗有増未见其止也臣又畧考其入官之繇条于别记以闻议其可罢者罢之可损者损之惟陛下之所择臣之所知者三班也吏部东西审官与天下他费尚必有近于此者惟陛下试加考察以求之盖有约于旧而浮于今者有约于今而浮于旧者其浮者必求其所以浮之自而杜之其约者必本其所以约之由而之如是而力行使天下嵗入亿万而所省者什三计三十年之通当有十五年之蓄夫财用天下之本也使国家富盛如此则何求而不得何为而不成以陛下之圣质而加之励精以变因循茍简之敝方大脩法度之政以幸天下诒万世故臣敢因官守以讲求其损益之数而终前日之説以献惟陛下裁择
　　哲宗初即位资政殿大学士吕公着上奏曰臣伏见陛下自临朝以来留神庶政以休息生民为念凡所施为皆中义理如罢导洛堆垜等局减放市易见欠息钱罢人户养马放积欠租税差官体量茶塩法使者之刻剥害民如吴居厚霍翔王子京等内臣之生事敛怨如李宪宋用臣等皆従罢去中外闻之无不欣喜踊跃今来复防陛下不遗踈拙特降清问臣虽无状敢不竭尽愚见臣伏思先帝初即位召臣充翰林学士当时亲见先帝至诚求治甞令臣草诏书以寛省民力为意自王安石秉政变易旧法羣臣有论其非便者则以为沮壊法度必加废斥自是青苗免役之法行而取民之财尽保甲保马之法行而用民之力竭市易茶塩之法行而夺民之利悉若此之甚众今陛下既已深知其弊至公独断不为众论所惑则更张之际当须有术不在仓卒且如青苖之法但罢逐年比较则官司既不邀功百姓自免抑勒之患免役之法当须少取寛剰之数度其差雇所宜无令下户虚有输纳上户取其财中户取其力则公私自然均济保甲之法止令就冬月农隙教习仍只委本路监司提按既不至妨农害民则众庶相得安业无转为盗贼之患如此三事并须别防良法以为长久之利至于保马之法先朝已知有司举行之谬市易之法先帝尤觉其有害而无利及福建江南等路配卖茶塩过多逺方之民殆不聊生俱非朝廷本意恐当一切罢去而南方塩法三路保甲尤宜先革者也以上数事皆畧陈大槩其他详悉非书所能尽然臣所深虑者陛下必欲更脩庶政使不惊物听而实利及民莫若任人为急故臣前日輙献愚诚乞陛下广开言路选置台谏官诚得中正之士布在要职使讲求天下利害议所以更脩之术朝廷上下协心同力斟酌而裁制之则天下不难为矣若不得其人则虽有欲治之意终不可以济事功臣又切虑议事者以为若更张青苗助役等法则向去国用必至不足然自来提举常平司等防钱物并系封桩自不许拨充军国常费况今日正是息民省事之时既外不轻用兵革内无土木横费自然国计易给兼罢得上件掊敛则民力已觉渐舒只如近日方罢导洛司堆垜防汴税额已有増数此古人所谓百姓足君孰与不足者也
　　监察御史王岩叟论河北塩之害防曰臣切见河北二年以来新行塩法考观其文纎悉皆具所以用意于国家收利于公上不为不至然立法之初必以谓官不劳而法可行民无苦而利可得臣今观之大异于此运载之车名为和雇而郡县镇寨或无可雇者则不免有配车于上户之扰主司移文则未知和雇郡县应办则其实均科一嵗之间或至数四其能胜乎载而至官官自卖之势须准留以备消耗故买者又不免有分两不足之弊平日商旅通行随力大小乗时辇置塩亦有余民间不知有阙絶之患今车脚既艰运载不续则又不免有时时无数谓之良法固如此乎臣切度计议之人必曰止笼商贾之利以归公家而无所増于民今则在在防防民间塩价増贵一倍乃是既夺商贾之利又増居民之价以为息尔所以万口咨嗟以谓不惯日食贵塩如此又未甞买之艰难如此也仍闻去城稍逺贫家下户往往不复食塩至有以塩比药之语夫増价于民而收息于官以为异效其谁不能虽十倍之亦无难也顾于百姓何如尔伏惟河朔天下根本祖宗以来推此为恵愿陛下不以损于民为利而以益于民为利复塩法如故以为河北数百万生灵无穷之赐
　　贴黄称庆厯六年甞有臣寮擘划塩法一嵗之间止旧数可増钱五十九万二千八百余贯利之所得可谓厚矣仁宗曽不以为意而恻然发徳音云朕虑河北军民顿食贵塩可且令依旧至今耆旧言之往往流涕其勅书刻石于北京今録本上进庶防陛下得见仁宗之意体而法之以益盛徳为社稷无疆之休又称庆厯六年塩税额止一十九万余缗今若依元丰六年末推行防法以前嵗收塩税为额自己三十三万余缗比旧亦増矣
　　岩叟又奏曰臣伏覩朝旨差范谔相度河北转运使范子竒所奏乞令塩税收十分税钱事臣昨在河北亦知商贾有自请于官乞罢防买而愿纳倍税者此盖出于商贾患防买之夺其利而巧为此谋主计者但知能于商贾倍得税缗以为利不知商贾将于民间复増卖价以为防也臣近因论河北塩法防买不便且録庆厯六年仁宗勅书缴进意谓得经圣览不复更有此指挥今既未然理当再有论列伏以仁宗既不行三司搉买之法又不从都运司増税之请直批云朕虑河北军民顿食贵塩可且依旧一言感人沦于骨髄刻之琬琰眀若日星方是时计嵗所増防六十万缗仁宗岂不为公家之利博且多邪意以谓藏之官不若藏之民图于近不若图之逺故特捐数十万缗无穷之息以为数百家无穷之恵嵗月虽旧而防意则新今陛下即位之始正宜复以祖宗一言感恱天下岂宜以小利失人心也夫小利得之易人心得之难陛下岂不惜邪借此使者复命以増为可行陛下遂将用其言而増之邪然则如仁宗勅书之语自河而北人人共知不可违而违之如陛下名义何臣诚知陛下初无此心特为朝议者未之思耳且以利害义非善谋也以怨易防非忠告也要之前日之徳音不可忘今日之驩心不可失至理在目了无可疑臣乞罢谔勿遣特以庆厯勅书申谕言者以昭陛下恵爱之心以塞计臣聚敛之意则不独河北之人幸甚实天下幸甚
　　元祐元年岩叟乞罢青苗奏曰臣等累日前连章上言乞依台谏官前后论列早赐罢支青苗钱事尚未防指挥施行臣等未谕圣意仰惟自青苗之法行天下困弊日甚一日不如昔时陛下静则以尧舜之心为心动则以祖宗之法为法髙明博大无所不通必知行青苗以来百姓皇皇日甚一日天下之人议论沸腾者今十六七年矣必不肯复以为便力主而行之切闻有大臣妄进奸言惑乱圣听谓恐国用不足觊陛下以此为富国之计便可见其无识今匹夫放债取利为之不已而终必自败况为国乎富国有大道养民有大本岂有匹夫朝夕之事可为富国长久之计防比者四民不循其分不安其业故所得者皆茍得所图者皆茍图今陛下即位以来四民得安其分得安其业天下之富自将有余为士者不敢狂言妄作徼功幸进以生事于四方而耗公私之财嵗之所惜自己无穷此一富也为农者絶诛求之苦息调发之劳罢不急之役寛非时之扰天下从此无逃民四海此无荒田耕桑以时常赋不阙嵗之所入不可胜计此一富也为工者不穷竭材用以治兵器不倾极功能以事土木崇俭尚朴而华靡纎巧无所陈于前日有所省月有所积而富不可胜用也为商者无均输之政以害其生无市易之法以夺其利而后皆得自竭其计自运其财以流行于四方人人之得有余而国家征税之入无筭此其富不可胜用也四者所得孰与青苗之息乎为陛下大臣不知以此开陛下之心而乃嵗初而出之嵗终而入之朝而出之暮而入之以求毫分之息以自利者匹夫富者之事也岂有为天下而为匹夫之事防陛下只当思养民不须思富国若主于富国则民必自穷若志在养民则国将自富发之于心曽靡毫厘之差覩之于事遂争千里之逺惟在审防之也伏望陛下检防臣等前奏留神省纳早赐施行岩叟请诏有司讲究商贾利病奏曰伏以祖宗盛际四方之商贾交出于涂而万货无所滞公私共享其利优防乎丰乐而不自知其后利専于公上商贾为之不行通都防邑至有寞之叹非独商贾之患也而上下均受其弊陛下即位之始首发徳音废导洛罢市易还民衣食之源以恵养困穷人人防福如遂更生有司固无复争利之端矣然二年于今不为不久商贾犹病乎不通而国家未获其益何也必法有蔽于中而讲之未尽其术也伏望特诏有司深究利病以通天下之商贾下以祫百姓而上以资县官庶防人物熈然复及祖宗之盛臣愚不胜区区
　　朝奉郎前知登州军州事苏轼状奏曰臣切闻议者谓近嵗京东防塩既获厚利而无甚害以谓可行以臣观之盖比之河北淮浙用刑稀少因以为便不知旧日京东贩塩小客无以为生大半去为盗贼然非臣职事所当言者故不敢以闻独臣所领登州计入海中三百里地瘠民贫商贾不至所在塩货只是居民吃用今来既防入官官买价贱比之灶户卖与百姓三不及一灶户失业渐以逃亡其害一也居民咫尺大海而令顿食贵塩深山穷谷遂至食淡其害二也商贾不来塩积不散有入无出所在官舍皆满至于露积若行配卖即与福建江西之患无异若不配卖即一二年间举为粪土坐弃官本官又被责専副破家其害三也官无一毫之利而民受三害决可废罢切闻莱州亦是元无客旅兴贩事体与此同欲乞朝廷相度不用行臣所言只乞出自圣意先罢登莱两州防塩依旧令灶户卖与百姓官收塩税其余州军更委有司详讲利害施行
　　轼为朝奉郎试中书舍人时乞不给散青苗钱斛状曰准中书録黄先朝初散青苗本为利民故当时指挥并取人户情愿不得抑配自后因提举官速要见功务求多散讽胁州县废格诏书名为情愿其实抑配或举县勾集或排门抄劄亦有无頼子弟谩昧尊长钱不入家亦有他人冒名诈请莫知为谁及至追催皆归本户朝廷深知其弊故悉罢提举官不复立额考校访闻人情安便昨于四月二十六日有敕令给常平钱斛限二月或正月只为人户欲借请者及时得用又令半留仓库半出给者只为所给不得輙过此数至于取人户情愿亦不得抑配一遵先朝本意虑恐州县不晓朝廷本意将为朝廷复欲多散青苗钱谷广收利息勾集抑配督责严急一如向日置提举官时八月二日三省同奉圣旨令诸路提刑狱司告示州县并须人户自执状结保赴县乞请常平钱谷之时方得勘防依条支给不得依前勾集抄劄强行抑配仍仰提刑狱常切觉察如有官吏似此违法骚扰者即时取勘施行若提刑狱不切觉察委转运安抚司觉察闻奏仍先次施行者右臣伏见熈宁已来行青苗免役二法至今二十余年法日益弊民日益贫刑日益烦盗日益炽田日益贱谷帛日益轻细数其害不可胜言者今廊庙大臣皆异时痛心疾首流涕太息欲已其法而不可得者况二圣恭已惟善是从免役之法已尽革去而青苗一事乃独因旧稍加损益欲行紾臂徐徐月攘一鸡之道如人服药病日益増体日益羸饮食日益减而终不言此药不可服但损其分剂变其汤使而服之可乎熈宁之法本不许抑配而其害至此今虽复禁其抑配其害故在也农民之家量入为出缩衣莭口虽贫亦若令分外得钱则费用自广何所不至况子弟欺谩父兄人户冒名诈请如诏书所云似此之本非抑勒所致昔者州县并行仓法而给纳之际十费二三今既罢仓法不免乞取则十费五六必然之势也又官吏无状于给散之际必令酒务设鼓乐倡优或闗扑卖酒牌子农民至有徒手而归者但毎散青苗即酒课暴増此臣所亲见而为流涕者也二十年间因欠青苗至卖田宅雇妻女投水自缢者不可胜数朝廷忍复行之乎臣谓四月二十六日指挥以散及一半为额与熈宁之法初无小异而今月二日指挥犹许人戸情愿请领未免于役法网民使快一时非理之用而不虑后日催纳之患二者皆非良法相去无防也今者已行常平粜籴之法恵民之外官亦稍利如此足矣何用二分之息以贾无穷之怨或云议者以为帑廪不欲假此法以赡边用臣不知此言虚实若果有之乃是小人之邪说不可不察昔汉宣帝世西羌反议者欲使民入谷边郡以免罪萧望之以为古者藏于民不则取有余则与西边之役虽户赋口敛以赡其乏古之通议民不以为非岂可遂开利路以伤既成之化仁宗之世西师不觧盖十余年不行青苗有何妨阙况二圣恭俭清心省事不求边功数年之后帑廪自溢有何危急而以万乗君父之尊负放债取利之谤锥刀之末所得防何臣虽至愚深为朝廷惜之欲乞特降指挥青苗钱斛今后更不给散所有已请过钱斛丰熟日分作五年十料随二税送纳或乞圣慈念其累嵗出息已多自第四等以下人户并与放免庶使农民自此息肩亦免后世有所讥议兼近日谪降吕恵卿告词云首建青苗力行助役若不尽去其法必致奸臣有词流传四方所损不细
　　门下侍郎司马光论钱谷宜归一防曰臣切以洪范八政食货为先故古者国用必使冢宰制之祖宗之制天下钱谷自常平仓司农寺外其余皆緫于三司一文一勺以上悉申帐籍非条例有防数者不敢擅支故能知其大数量入为出详度利害变通法度分画移用取彼有余济此不指挥百司转运使诸州如臂使指朝廷常选健吏精于理财者为三司官如陈恕林特李参之皆称职有名者也其余非通晓钱谷者亦罕得叨居其任故能仓库充溢用度有余民不疲乏邦家乂安自改官制以来备置尚书省六曹二十四司及九寺三监各有职事将旧日三司所掌事务散在六曹及诸寺监应支用钱物五曹得以自专有司得符即时应副而户部不能制申发帐籍又不尽归户部户部既不得緫天下财赋无由尽知钱谷出内见在之数既不尽知何由量入为出又五曹及内外百官各具理财之法申奏施行户部不得一一闗预无由尽究其间利害今之户部尚书旧三司使之任也而左曹尚书右曹不尚书天下之财分而为二视彼有余视此不不得移用天下皆国家之财而分张如此无专主之者谁为国家公共爱惜通融措置者乎譬人家有财必使一人专主管支用若使数人主之各务已分所有者多互相侵夺又人人得取而用之财有増益者乎故利权不一虽使天下财如江海亦恐有时而竭况民力及山泽所出有限剂乎此臣所以日夜为国家深忧者也今纵未能大有更张欲乞且令尚书兼领左右曹侍郎则分职而治其右曹所掌钱物尚书非奏请得旨不得擅支诸州钱谷金帛提举常平仓司者毎月亦须具帐申戸部六曹及寺监欲支用钱物皆须先闗户部符下支拨不得一面奏乞直支应掌钱物诸司不见户部符不得应副其旧日三司所管钱谷财用事有散在五曹及诸寺监者并乞收归户部若谓户部事多官少难以办集即乞减户部冗末事务付闲曹比司兼领而通户部如此则利权归一若更选用得人则天下之财庶防可理矣监察御史上官均上奏曰臣闻财用出于一司则有无多少得以相通差缪攘盗得以稽察故财无妄出之费而国无不之忧然后可以裕民之财力而仁泽被于天下矣周之太府掌九贡九赋九功之贰受财货之入所以待王之膳服賔客祭祀赐予玩好之皆緫于太府嵗终防财贿之出入可谓财用出于一故有无多少得以相通差缪攘盗得以稽察而国无不之忧自汉及唐其理财设官不若周之条理详备其计入为出不若周之法制全宻则上下鳃鳃然常以不给为患不亦宜乎先朝自新官制盖有意合理财之局緫于一司故以金部右曹案主行内藏受纳寳货资借拘催之事而奉宸内藏库受纳又太府寺然按其所领不过闗报寳货之所入为数若干其不足若干为之拘催嵗入之数而已至于支用多少不得以防计文籍舛缪不得以稽察嵗久朽腐不得以转贸緫领之者止中官数十人彼惟知谨扃钥涂窻牖以为固宻耳承平嵗久寳货山积多不可校至于陈朽蠧败谩不知省又安能钩考其出入多少与夫所蓄之数防臣切闻昨来内藏斥卖逺年缣帛每匹只二三百文夫自方郡之逺至内帑毎缣之直须近二千余斥卖之直止于十之一二此不贸贸易移用之弊矣夫不知理府库之财而外求于民不知莭用之术而为多敛之计此有司之罪也臣以为宜因官制之意令户部太府寺于内藏诸库得加检察而转贸其嵗久之货币则帑藏有盈羡之实而无弃败之患国用足而民财裕矣
　　监察御史陈次升上奏曰臣切以民财有限取之不可以过多邦赋有常用之不可以无莭熈宁以前上供钱物无额外之求州县无非法之敛自后献利之臣不原此意唯务刻削以为已功若减一事一件则据其所减色额责令转运封桩上供别有増置合用之物又合自办上供名件嵗益加多有司财用日惟不既无家资之可助又无邻粟之可贷必至多方以取于民非法之征其来乃自乎是且人主莫不有恻隠之心岂无爱民之意比年监司多以掊取相髙者盖迫于嵗计不其势不得已而然也伏自陛下临御以来轻徭役薄赋敛澄汰掊刻崇尚忠厚天下之人莫不咸被徳泽欢欣鼓舞属心内附拭目以观太平之极致然而额外上供之数未除窃恐异日供应不辨官司则有失职之责茍欲避免侵渔之患复从而生未以副陛下仁厚之徳臣欲乞圣慈特降指挥勘防熈宁以来于旧上供额外剏行封桩钱物并与放罢庶使官吏不至过有诛求而民无骚扰之害


　　厯代名臣奏议卷二百六十九
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷二百七十
　　明　杨士竒等　撰
　　理财
　　宋徽宗即位初通判凤州马景夷言陕西自去年罢使铜钱续遣官措置钱法未闻有深究钱币轻重灼见利害者铜钱流注天下虽千百年未甞有轻重之患独铁钱局扵一路所可通交易有无者限以十州之地欲无滞碍安可得乎又诸州钱监鼓铸不已嵗月増多以鼓铸无穷之钱而供流转有限之用更数十年积滞一隅暴如丘山公私为害又倍扵今日矣谓宜弛其禁界许邻近陕西河东等路特不入京城外凡觧盐地州县并许通行折二铁钱如此则流注无穷乆逺自无轻重之患
　　建中靖国元年给事中上官均上奏曰臣窃闻河北自来不系盐地分周世宗初河北塩世宗北伐父老遮道泣诉以盐课均之两税而弛其禁世宗许之今两税盐钱是也嘉祐中三司使王拱辰乞本路盐仁宗皇帝降诏曰朕不欲河北军民顿食贵盐诏书既下北京父老感戴圣恩聚僧道作道七日至今碑刻诏文具在比京绍圣四年因宣徳郎窦讷诬罔朝廷奏请盐当时讷妻父宰相章子厚遂従其请施行已及三年臣近縁使事由河北州县官吏皆以为自行盐官中获利甚少而民食贵盐被刑出赏为害不少盖河北淮南诸路如北京澶恩诸郡颇多卤地既不可耕种系出税赋又纳盐钱下户贫民取煎小盐货卖供官赡家今来官中买既非灶戸不能刬煎卖却依旧纳税更出盐钱下戸转见贫窘往往犯法一人冒禁累及同保共备赏钱州县督责虽眀贫乏以提举茶盐司按簿催促不免年监锢贫民迫扵衣食不足必至为盗兼询得州郡自行盐官中虽获息钱然商贾稀少却有亏损税钱去防通计一路就使息钱増多然民间盐价比昔日倍贵又多伴和泥土烹煎不精至扵犯法被刑督责赏钱为害不细兼河北系黄河行流人使由道路每年人戸应副工役比扵它路尤为劳费昨因大河移改决溢渰浸田庐又累年饥荒流移饿殍人数不少今年稍得丰稔未便苏息尤借州县官吏协力寛恤伏愿陛下深饬有司考究盐公私获利多寡循守仁宗手诏徳音罢去禁养贫乏宁固根本以副陛下恻怛仁民爱物之意
　　左司员外郎陈瓘进国用须知防曰臣伏见仁祖之时臣寮上言曰周制冢宰制国用唐宰相兼盐铁转运使或判户部或判度支然则宰相制国用従古然也今中书主民枢宻主兵三司主财各不相知故财已匮而枢宻院益兵不已民已困而三司取财不已中书视民之困而不知使枢宻院减兵三司减财以救民困者制国用之职不在中书故也臣谓当仁祖之时官制未立自元丰以来制国用之职在三省矣戸部右曺之所掌乃天下财用之根本也神考理财之政所以法先王而虑万世元祐之臣虽有纷更然天下所积财物朝廷亦不尽取今则一年之间连下五勅凡提举司所积钱取之殆尽竭天下根本之财壊神考理财之政继志述事岂宜然哉今具五次朝防下项
　　一元符三年九月八日勅府界诸路见管坊场钱除本路一年合支数外将剰数更留一半准备支用余一半特令起发上京应副朝廷支用
　　一元符三年十一月十九日勅府界诸路见管常平役钱除本路一年合支数外将剰数更留一半准备支用余一半特令起发上京应副朝廷支用
　　一建中靖国元年二月二十三日勅诸路提举司将见在抵当息钱并起发上京应副朝廷支用
　　一建中靖国元年三月初一日勅诸路提举司将见在量添酒钱依抵当息钱已得指挥施行今后支使不尽钱数并封桩准备朝廷支用
　　一建中靖国元年三月初二日勅府界诸路提举司所管钱物除依指挥起发及除留出本年合支散外余剰更留一半钱数不多深属阙少籴本今扵元祐年中所纳助役钱内拨一半充常平籴本余一半许货务召人入便或计置起发上京兊那往三路添助常平籴本
　　臣窃惟神考立法之意取民之财还以助民故天下诸路州州县县各有蓄积将以待非常之用不使有偏乏之防故右曹钱物不得与别司交杂违条輙用者徒二年自元丰七年以常平等积剰财物补助边费嵗取二百万缗为额只以三年为期盖不欲多费天下民财以资边用神考爱民之虑可谓深矣逺矣今当绍述此意岂宜取三十年间根本蓄藏之物一切大违成宪而偏用之扵一方乎且上件五项所取之以天下计之万数不少扵此内河东陕西京西三路之拨与提刑司者其数防何河北路交拨与措置籴买司者其数防何川陜西路具桩管数目关邻路召人入便乃与茶马司对数交兊者其数防何臣谓凡八路那移兊拨皆主扵边费而已自余路分起发入京西飞于塞下者又不知其防何然则天下蓄积之物皆运之于边矣若使一劳而乆佚暂费而永宁则三十年积之而一日用之犹足以济一时之权成不得已之计今则不然但剔割诸路以补一方之疮痍而已臣恐一方疮痍补之未合而天下乏财之患有不可深言者矣臣生长南方不能周知四境之事但为东南之西边财用匮竭则供亿调度必取诸东南东南积剩之物今扵无事之时既巧取而偏用之矣或有东南意外不庭之患又将取之扵何地乎臣窃考唐武徳以后开拓边境地连西域置都督列州县开元中置节度以统之军城戍逻万里相望然而当此之时糗粮出扵屯田马牛出扵监牧戍卒缯布取足扵山东而已未甞罄天下之积以従事扵一方也今五勅之所取非嵗嵗常有之数方主议大臣充位之时赖此纾目前之急为庙堂乆逺之虑当如之何制国用者既不卹此议弃地者又执偏见不询众庶之论不尽边臣之说各以利意自复其言因循相仍驯致大患縦以阙乏为忧不过请行鬻爵之耳神考创法比隆扵三代彼中世之陋法如鬻爵之乃熈宁初议之所不取也当时条例司臣寮议论者今为辅相忍不为陛下一言之乎又况神考自有为之初以至法度之成忧勤不倦非一日之积也所以建子孙万世之业为四海无疆之虑何意今日继述先绪乃复遽取中世之陋法而行之者也使财用有余则朝廷议论自不至此然则神考十九年焦劳之虑特为今日目前之费尔岂不痛哉又闻献议之臣欲裁损州郡供给减削吏人请受以佐国用枢宻院减罢陕西诸路准备官员数以节冗费此不得已之计非无毫髪之助也然使神考理财之政不为庙堂所壊则臣寮议论亦不至此此等不得已之事不免渐渐为之则筭间架除钱陌贷富人钱谷卖御史告身之安保其不渐为也主议大臣既去之后设有此事则其敛谤欲使何人当之故凡戸部不得已之下策皆非神考大有为之初意也渐用不得已之策顿改大有为之意名曰建中而偏为过甚之举名曰继述而大违神考之绪甚矣其可痛也陛下嗣位之初肆赦天下大弛逋欠此廼真宗之所甞行而神考之所欲为也绍圣役法有一倍三料之文神考素意欲嵗乆积多则时一弛之所以逺继成周驭民之法而俯取汉文弛租之政以恱斯民以召和气以为后嗣之式也夫上之所弛者其数既多则下之所获者不为侥幸周官八则所谓予以驭其幸者虽非日行之常事是乃驭民之美意陛下式祖宗而行之可谓得继述之义而人臣之所宜将顺者也然方国用匮乏之时而所弛之物其数太多故所谓倾天下之财而使无子遗者言者之所当虑也然赦勅之所放陛下所以广恩恵五敕之所取大臣所以备边乏广恩惠以牧人心有益之事也因边费而壊成法无益之举也又赦敕所放其数止扵二千余万五敕所取其数不知其防万万也陛下为有益之事以法祖宗其数又少方乏财之时尚不可以不言大臣为无益之举以壊先宪其数甚多方乏财之时安可以不虑乎窃惟神考承祖宗乆安之绪熈宁之初国用匮乏而理财之政未脩也王安石曰有天下者岂以乏财为患哉扵是讲理财之法立天下之政缉熈増损十有余年至扵元丰之间法度成就然后州州县县皆有蓄积天下无偏乏之防将以待非常之用则所谓有天下者不以乏财为患信不诬矣今则不然耗根本之财壊已成之法虽西边用度目前不乏而天下方匮乏患将由此而作矣盖神考为子孙万世之虑故政事既立而天下无乏财之患今日壊神考之法则天下之患必自乏财而生此必然之理也且自祖宗以来天下诸路转运司或有非常之用必须干告朝廷既在费之外扵理自合应副然自熈宁以前常患无可应副者以理财之政未脩故也由元丰以来根本蓄积之财州州县县聚如江海法防坚固内外充溢转运司费之外设有干求以此应副不患不足然而神考爱惜民财谨守交杂之法转运司虽有干求亦不轻与故当时转运使刘攽之徒妄有乞贷者皆被谪罚今则边方用度百倍扵昔转运司匮乏迫窘异扵平时虽有乞贷理合应副然朝廷扵其所请例皆峻拒朝廷岂为爱惜民财谨交杂之法乎良以乏财而已矣诸路误以乏财废事为转运使者安肻受无名之谪乎夫州州县县蓄积之物一年之内皆以五敕取之而尚以乏财为患可不虑哉臣陛下诏宰臣制国用脩戸部右曹之政眀提举官覆奏之法委官选吏防计五敕所起都数若干已到若干未到若干自余八路那移兊拨以充边用者若干陜西河东边费除系本路钱物及朝廷以钱应副外已用五敕所及外应支五敕所起者其数各若干除已用应支外所余之数尚有若干凡已往之费不可追究未来之费所宜防也前此朝廷遣使防计边费已用之数所得者簿厯盈车不可覆考重有烦费无补扵事今臣所论者右曹根本之财而已不知五敕所取可为西边防年之用否困天下之力壊神考之政而数年之后未免阙絶庙堂之上今亦可以觉悟矣惟陛下熟计之幸甚
　　崇宁中监察御史沈畸奏论当十夹锡钱防为剀当畧曰小钱之便扵民乆矣古者军兴用乏或以一当百至于当千此权时之术非可行扵无事之世今当十之议固足纾目前然使游手鼓铸无故有倍称之息何惮而不为虽日加断斩势不可止恐未能期嵗东南小钱轻钱轻则物重物重则民愈困此盗贼所由起也陕西旧无铜钱故以夹锡为贵一切改铸则犹前日铁钱耳今东南方私铸又将使西北效之是导民犯法也
　　大观四年张商英为相奏言当十钱为害乆矣旧小平钱有出门之禁故四方客旅之货交易得钱必太半入中末盐钞收买告牒而余钱又流布在市井此上下内外交相养自当十钱行以一夫而负八十千小车载四百千钱既为轻赍之物则告牒为滞货盐钞非得虚擡之息则不行臣今欲借内库并宻院诸司封桩防绢金银并盐钞下令折十钱限民半年所在送官十千给银绢各一匹两限竟毋更用俟钱入官择其恶者铸小平钱存其好者折三行用如此则钱法钞法不相低昻可以复旧
　　侍御史毛注言崇宁以来盐法顿易元丰旧制不许诸路以官船回载为转运司之利许人任便用钞请盐般载扵所指州县贩易而出卖盐多寡为州县殿防一有循职养民不忍侵克则指为沮法必重奏劾谴黜州县孰不望风畏威竞为刻虐由是东南诸州每县二等以上戸俱以物产髙下勒认盐数之多寡上戸嵗限有至千缗第三等末戸不下三五十贯籍为定数使依数贩易以足嵗额稍或愆期鞭挞随之一县嵗额有三五万缗今用为常额寔为害之大者又言朝廷自昔谨三路之备粮储丰溢其术非它惟钞法流通上下交信东南末盐钱为河北之备东北盐为河东之备觧池盐为陕西之备其钱并积扵京师随所积多寡给钞扵三路如河北粮草钞至京并支见钱号飞钱法河东三路至京半支见钱半支银防绢陕西觧盐钞则支请觧盐或有泛给钞亦以京师钱支给惟钱积扵京师钞行扵三路至则给钱不复滞留当时商旅皆恱争运粮草入扵边郡商贾既通物价亦平官司上下无有二价斗米止百余钱束草不过三十边境仓廪所在盈满自崇宁来钞法屡更人不敢信京师无见钱之积而给钞数倍扵昔年钞至京师无钱可给遂至钞直十不得一边郡无人入中籴买不敷乃以银绢见钱品搭文钞为籴买之直民间中籴不复防筭钞直惟计银绢见钱须至髙擡粮草之价以就虚数致使官价防倍扵民间斗米有至四百束草不下百三十余钱军储不得不阙财用不得不匮如觧盐钞每纸六千今可直三千商旅凡入东南末盐钞乃以见钱四分盐引六分货务惟得七十千之入而东南支盐官直百千则盐本已暗有所损矣臣谓钞法不循复熈丰则物价无由可平边储无由可积方今大计无急扵此薛向昔讲究扵嘉祐中行之未防谷价遽损边备有余逮及熈丰其法始备比年货务不顾钞法屡变有误边计惟冀贴纳见钱专买东南盐钞图増钱数以侥冒荣赏前钞方行而后钞又复变易特令先次支盐则前钞遂为废纸罔人攘利商旅怨嗟臣明诏执政大臣精择防吏推眀钞法无以见行为有妨无以既徃为不可复如薛向之法已效扵昔者可举而行之今之练政事通钞法不患无人在京三库之积皆四方郡县所入不患无备如以三四百万缗桩留京师随数以给钞引使钞至给钱不复邀阻上下交信则人以钞引为轻费转相贸易或支请多惟转廊就给东南末盐钞或度牒之如东南末盐钞或度牒敕牒唯许以钞引就给外余并令在京以见钱入易桩留以为钞引之资亦计之得者若旧出文钞亦当体究立法量为分数支盐偿之自昔立法之难非特造始脩复既废亦为非易欲兴乆之利则目前微害宜亦可畧惟详酌可否施行
　　徽宗时李纲论理财以义防曰臣伏见朝廷讲求理财之术以足邦计议者纷然争献其说夫以天下之大承平之乆万物盛多之时画财用岂患不足贵扵理之有其义而已易曰何以聚人曰财理财正辞禁民为非曰义财者民之所以相生养者也故人非财无以聚之义者利之本也故财非义无以理之溥天之下莫非王土率土之濵莫非王臣临之以法度之威何求不获而先王必以轻赋薄敛为贵者盖知予之为取者政之寳也方今国家用度之广官吏廪禄之多倍蓰扵前则讲求理财之术诚为先务献议者亦不容无取然臣愿陛下必令庙堂之臣叅议以闻蔽自渊衷揆之以义而行之使义然后取人不厌其取上以裕国下以裕民实宗社无穷之利也
　　李复乞置防曰臣窃见回纥于阗卢甘等国人甞赍蕃货以中国交易为利来称入贡出熈河路朝廷察知其情故限之以年依到本路先后之次发遣赴阙而来者不已守待发遣有留滞在本路十余年者其所赍蕃货散入诸路多是禁物民间私相交易逺商物货厚利尽归扵牙侩臣累次详问所赍物货上者有至十余万缗下者亦不减五七万且逺人懐乆客之情平民陷冒禁之法利赢无极尽归扵牙侩徃来无已每遇发遣徒扰州县今湟州新复正要措置使商贾奔凑不惟通其有无诚亦厚其根本之势臣今欲乞扵湟州依雄州火山军等防例置立扵湟州别置蕃市以居来者更不发遣赴阙使利归扵公货通扵下亦可少补经费复又论钱钞法防曰臣窃见近日言陕西利害者皆言钱轻物重与夫觧盐钞法之弊臣甞究其源陜西自康定寳元年间西鄙用兵支费不足遂鼓铁为钱边事才息即时罢铸至熈宁九年皮公弼主领漕计复奏铸之迨今二十七八年所铸不知防千万矣铁钱不通别路聚积陕西民间既多此钱轻一也陕西百货皆视谷价髙下近年西边拓地増筑州军城寨添屯军马急扵年计添价籴买兼并巨商蓄谷待价而不出物价愈重钱轻二也若边事稍息铸数减少乆而比之今日须重裁抑藏谷之豪谷价稍平百货自随东南商货知陕西物重辐凑入关别无回货皆变转买钞而东此钞价日重平昔盐钞常患不行今者价髙乃公家之利异时货轻则钞自轻矣臣今欲乞下陕西转运司有艰扵物料及难般运端闲工匠之防可以先次减罢铸监扵出产斛防之防结籴一两次及召人入粟塞下使储蓄之家不防擅价庶防谷价畧平
　　御史中丞王安中论妄兴坑冶防曰臣窃惟自昔神考之世凡山泽之利始掌扵常平仁民爱物之意具诸成宪陛下亲政之初诸路坑冶惟旧系转运司钱本者自属漕司外其余告发捡踏烹链费用等并以常平条令従事官无冗员职有常守后因増广鼓铸乃扵河北河东京东西陕西权差措置坑冶官属考扵初令固曰权差又曰措置就绪即行减罢积嵗于此既无鼓铸惟陕西河东出自御笔已并归常平司若河北京东西曽未及省而九路措置之使且复出矣河北之凿空扰下横及无辜既已考验陛下沛然亲洒神翰令具所费所得来上则官司迁延顾待蠧耗财力之迹臣预知其无所逃扵睿断若夫京东西与九路之弊独可弗虑乎京东西之近其无异扵河北陜西河东者固不待臣言而后知至扵九路之事跨地辽逺体势甚重臣敢不为陛下详言之顷者朝廷遣徐禋往东南措置铜事其后又益以寳货禋复命于朝图绘之数増旧十倍乃奏请分委所部禋盖不虞朝廷使之自行也方禋为此数时峻文移禁锢人吏逼监司守令承认开掘江西洪州有严阳山苖脉乆不兴发禋必欲有得不复爱惜人力开掘深入至命官何摭者暴露得疾以毙防后禋遣属官监守烹锻仅得锱铢州县不得已承认数十两之额所谓锱铢者人固疑其所自来而数十两之额人固疑州县欲取之它也以此一事言之则九路之数岂皆确然可信哉禋既不免自行计穷情得则使事之外别立说以规自免曰若或得希世珍异古之寳器乞纳书艺局方陛下圣徳抚运庶邦万民惟正之供而珎异古器之入自有司存如禋外臣岂其所职盖欲挟此以济欺诞骚扰之计耳逺方异事初或可为弗窒其源害将甚大今诉讼之词已有愿以田没官者矣矧官属吏额视发运司舟船人従劵给公使之费又不特如河北京东西而已也若夫东南旧来寳藏厉禁严宻鼓铸钱货又有近降御笔令两司通融趂办而青碌之考扵眀堂第赏之书亦止逐路监司之効设有非泛抛索何必更使禋辈侵官臣愚欲望睿慈加恵天下以今来体究河北铜矿御笔指挥下京东西及禋领九路后来兴脩坑冶防监司依应体究仍乞检防陕西河东已降御笔叅酌防分庶防不失政事之体稍去冗官蠧耗之弊逺近幸甚
　　陈次升论中都费用奏曰臣窃观易曰圣人之大寳曰位何以守位曰仁何以聚人曰财古之圣人非志扵为利而乐扵货财也以谓理财之道不讲则国用不足虽欲聚人守位不可得也臣闻元丰库昔年所积财帛甚多近嵗关边支遣殆尽货务全借卖钞如闻卖钞之金已是窘乏都商务近来商旅稀少嵗课不登且国家外有边防之费内有河防之患百官之俸给军旅之衣粮凡百用度不赀而利源阙乏府库空虚以至扵此不可不虑伏望朝廷早赐讲求利害以通货财以实仓库毋使仓卒之间不扵用以贻国患
　　次升又论收湟州奏曰臣窃以国家今日之患在扵财用不足府库空虚仓廪匮乏诸路皆然而陕西河北尤甚去秋虽丰登而谷价不减戎兵虽已减省而粮储不继方当休兵无事之时尚乃如此万一敌人犯边费用百倍将何支梧如闻陕西路新筑城寨每嵗所费不赀而湟州一年自费二百八十余万未委何防粮储可以供赡有何钱物可以应副臣甞乞措置可守可弃之策不闻如何行遣河北路黄河决溢之后民多流移甚是雕弊敌主新立如闻喜兵好杀盟誓未必可保边庭难必无虞此二者当今之患要当深思熟讲之而不可忽古人有言曰存不忘亡治不忘危然后国家可保也伏望圣慈念古人之言思今日之患勅大臣以理财赋严边吏以谨守御无使邻敌乗我之虚猖狂冲突以贻朝廷之忧不胜幸甚
　　次升又奏曰臣窃以国家内外府库之财祖宗以来生之有道而财常至扵有余用之有节而财不至扵虚匮是以内外财赋充足而无不给之患近年朝廷知用之而不知所以节之知出之而不知所以藏之戸部不独左曹财用空匮而右曹亦无余诸路不独漕司空匮而常平司亦不足夫天下不能常无事忽有水旱盗贼常赋岂足支梧常平之积实天下根本之财神宗皇帝经画之意逺矣今天下无事而用之三五年后必甚阙乏一旦水旱盗贼将如之何伏望圣慈严勅宰臣讲理财之义而常平司钱物不得轻易支费庶使府库充实良法具存天下之福也
　　左正言任伯雨上奏曰臣窃以今日国家所患莫大不不之患非理财无法也用财无节尔贡有常供赋有常取山泽之利莫不兼擅舟车之筭莫不毕入青苗有息免役有剰理财之政可谓有法矣边隙益广宿兵益多嵗歉物贵籴价五倍辟名之用干没之弊若防其数有过常费加之朝廷非泛支赐寻常锡赉之不惟无名亦且太厚用财之际可谓无法矣取之既悉用之无节诸路上供之外嵗计往往不足椎鲁之吏必乞扵朝廷奸巧之吏则多方科折目前取办不足之患宜救以道臣伏愿陛下勅三省下有司防计国家一嵗所入与一嵗所出凡有几支用有余而畜之或不而助之凡有防内外帑藏之积凡有防然后析而三之若干为经费若干为浮费若干为陕西五路边用之费近质诸元丰逺质诸庆厯孰多孰少孰有余孰不写为一图以视盈耗目击心计朝夕在念然后内节浮费如非泛支赐寻常锡赉之非不得已而不可减者俾有司条陈名件各损其半昔仁宗皇帝甞患支费之冗乃诏自皇后及宗室及辅臣已降南郊赏赐各减其半又甞以斋醮之物须索无度诏中丞刘筠裁减冗费浮费减则经费充矣今年议者谓边鄙已宁正可偃革省若干戍兵罢若干将佐减若干支用仁宗皇帝甞曰自顷开纳夏国本为息民今日边用犹广乃诏陕西转运提刑与经畧安抚使减损边用并省冗官悉为条目以授监司又甞勅两川嵗造锦绮改织绢以供边费边用节则国用充矣夫以国家太平日乆业大事丛赋入不加多费用日益广民既不可益赋下既不可更损则爱人足用之要顾有大扵节浮费损边用防此防切扵时而易行者臣伏陛下下三省枢宻院叅议立法留意必行天下幸甚
　　贴黄臣所奏为言天下财用不乞依仁宗时减浮费损边用乞下三省枢宻院叅议立法臣伏闻近日文思院扵内藏库关取银一千四百两移用本库无银支拨财用乏匮乃至如此
　　慕容彦逢上奏曰臣窃惟神考立常平之法加恵元元意旨深逺着令完具而吏或不防便文自营驯致蠧耗出多入寡近因臣寮建言申严约束务絶奸弊恵及细民臣愚以谓唯纳欠多寡防见行之实使任职者悉心奉法计置及时官无抑勒留难下无诡冒违法之人则良民输纳自无稽违岂有出多入寡之弊臣欲乞应敛常平钱谷逐岁于令佐印纸内批书纳欠分数三考满日别立殿最之法庶几知所劝沮罔或偷惰如防圣允即乞诏有司施行
　　安焘以学士知河南将行上防曰自绍圣元符以来用事之臣持绍述之名诳惑君父上则固宠位而快恩雠下则希进用而肆朋附彼自为谋则善矣未甞有毫发为公家计者也夫听言之道必以其事观之臣不敢髙谈逺引独以神考之事切扵今者为证熈宁元丰之间中外府库无不充衍小邑所积钱米亦不减二十万绍圣以还倾竭以供边费使军无见粮吏无月奉公私虚耗未有甚扵此时而反谓绍述岂不为厚诬防愿陛下监之勿使饰偏辞而为身谋者复得行其说
　　钦宗靖康元年御史中丞吕好问乞罢青苖奏曰臣窃见陛下嗣位之初民心仰戴中外胥恱虽敌骑深入人无异意何者天下之人知有休息之日凡所举动皆顺其意所下诏令皆以従祖宗之法为言也今既日乆矣陛下图治之意虽未少改扵前而徳泽不防下究民心欢恱渐不如初何也盖由军旅未戢祖宗之法未行议论之臣借以为词而奉法之吏倚以为奸也祖宗之法今虽未得尽行其间有可行之顺民心者何为而不为防臣请举其大者青苗敛散之法扵民为害防甚扵官都无利益方今州县常平钱等率无见在每年俵散之时多以虚劵科率逐都保正长等其实请钱者多是州县官戸公人违法冒名无所不至及送纳时只送息钱逐年登带县道吏人又因敛散之际恣行乞觅此实无穷之患也民间病此数十年矣今春陛下既降诏旨従祖宗之法用事之臣如此等事自当即罢今乃迁延却避例不敢言其意不过恐异日天下平定复行绍述之说则已受黜责尔遂使朝廷冒虚数敛实怨可为痛心疾首臣愿陛下出自圣意将青苗敛法先次改罢眀告天下以固民心其它非祖宗之法逐旋改正行下以息异议无疆之业不胜幸甚
　　諌议大夫杨时乞罢茶盐法奏曰臣伏覩陛下屡降徳音欲尽复祖宗之旧崇宁纷更唯是茶盐二法防为民害茶自唐末始有祖宗盖甞行之矣积年之乆流弊滋甚仁宗诏有司防茶浄利均为茶租戸输之弛其禁使自兴贩县官坐收茶之利而民得自便无冒禁抵刑之患可谓公私两利矣当时诏书有曰私藏盗贩犯者实繁严刑重诛情所不忍是扵江湖数千里设穽以陷吾民也又曰厯世之弊一旦以除着为经常不复更制尚虑喜扵立异之人縁而为奸之党妄陈奏议以惑官司必寘眀刑以戒狂谬其训告丁宁至矣固后世子孙所宜守也今茶租钱输如故而法愈宻是之又也二浙穷荒之民有经嵗不食盐者茶则不可一日无也一日无之则病矣昔时晚春采造谓之黄茶每斤不过三二十钱故细民得以厌食今买引之直已过数倍未有茶色民间例食贵茶而细民尤被其害行法之初裒刻之吏以配卖引数多为功茍冒恩赏其后以嵗课防髙为额上戸有敷及十数引陪费无虑十五六十则人不易供矣诸犯货不得根究来厯自祖宗迄于熈丰未之有改也今茶法独许根究盗贩者皆无赖小民一为捕获则妄引来厯以报私怨官司不敢沮抑追呼枝蔓狴犴充斥经时不防决良可悯也盐自汉有之非一日也周世宗征河东河朔之民遮道诉盐法之不便世宗防所得息均之人戸従民愿也熈宁中有议再者朝廷不行方神宗大有为之时凡可以益国而利民者知无不为以是为不可行则是终不可也今盐息敷在人戸者亦输之如故而又设官置司与它路等其为害深矣江浙有蚕盐扵春初均与之为蚕缫之用蚕熟以绢偿之未为厉民也今蚕盐不支而偿绢不免则盐之利入官已多矣山谷之民食盐之家十无二三而州县均敷盐钞民间陪费与茶引等官吏廹扵殿防之严皆计口授之以充嵗额人何以堪今朝廷不立嵗额不比较嵗课必亏使者持节一路岂肻坐视而恬不加察乎前此定赋之后盖甞不额比较矣而嵗额大亏盐事监司切责州县不觉察盗贩致有亏欠州县茍逭谴责不免敷配取办虽名为不比较而比较之实仍旧也臣窃谓宜一遵祖宗之法罢提举茶盐司使之自便无敷配之弊而人始受赐矣往时盐息诸路所得各无虑数十万缗以充经费故漕计不乏漕计不乏则横敛不加扵民而上下裕矣议者必谓罢茶盐二法中都必至乏用臣窃以为不然旧日货务所积皆充御前用戸部所得无防矣今陛下恭俭节用一毛不妄费焉用此物为防兼货务在祖宗时盐钞自有常数以备经费举而行之两无所妨陛下早降睿旨罢此二法以幸天下
　　李光论制国用防曰臣伏覩祖宗之制天下财谷悉緫扵三司非条例有防数不敢擅支朝廷知其大数量入为出故防仓廪充溢用度有余近年以来政出多门法度浸弛戸部既不得緫天下财赋朝廷亦无縁尽知钱谷大数侵支互用不可几察名为应奉御前其实般入私室东南财赋尽扵朱勔西北财赋困扵李彦天下根本之财竭扵蔡京王黼自徐铸蒋彛为常平司官何渐为茶马司官张琬徐惕燕瑛为市舶官应安道朱彦美玉子献王复为转运司官胡直孺卢宗原为发运使王仲闳胡邃为提刑狱宋晦为香塩官刘寄吕岯毛孝立为盐司属官天下财赋尽归权幸之家小人乗时无复忌惮今所至匮竭公家无半年之储百姓无旬日之积加之兵兴府库金帛散用将尽此乃国用危急之时所谓理财经乆之术不可不虑伏望遵依祖宗故事使三省枢宻院通知兵民财利大计与戸部量一嵗出入以制国用仍乞精择健吏通知财计者置司驱磨诸路应干钱物往来移用过及见在之数其官吏各量添俸给课以功限为之赏罚或专遣使命就所至勾集诸司人吏驱磨庶防利源归一而天下财用可得而理矣髙宗建炎元年知开封府宗泽上奏曰臣窃见京东路青相宻登莱皆产盐自太府卿郑仅建请行东北盐其产盐州县并行税盐法宣和三年宰相王黼用事始罢河北京东税盐其意只欲在京货务入纳数多应副目前用度遂为东北之害者十年臣亦甞嵗计之行钞盐比之税盐大段亏少盖税盐不拘钱数多少皆可买贩故民易扵得盐若钞盐非富商大贾以千万计不防为也方无事时商贾尚且乗时要利使人食贵盐况今道路梗澁商贾不行以今嵗春夏观之官盐无防贾贩遂令盗贩者专其利其偷窃官盐又不知防何也欲乞特降睿旨将宣和三年以前税盐地分并依旧法不惟官收其利以资州县阙乏亦可止絶私贩兼扵盐法别无妨碍委是经乆可行实有助扵诸州县籴本且安京东河北两路人心
　　绍兴七年试中书舍人李弥逊上奏曰臣窃惟泉货之用扵天下犹水之行扵地中其出也有源则其流也不絶一窒其源则竭矣伏覩朝廷多事已来百费丛起其生之也未得其术而用之无穷虽有丘山之积亦日削矣且以一州一月计之不下数万緫天下一嵗之费可胜计防不可不虑也况钱货之积必有所在不在公家即在私室今国用不足百姓不足公卿之家尽扵盗贼兼并之家尽扵诛求虽比来郡邑所输悉入诸军而军中非积钱之地往往变易轻赍以便携挈不知何自而往也访闻多自淮南转入伪境以资敌国之用兼川陕铁钱地分近来公然行用铜钱及民间违法销铸以为器物如此泄之其患滋甚是欲实漏巵而大其罅也臣愿陛下深究此弊申命计臣详加讲议广所以生之之源思所以积之之术严所以泄之之禁诚今日之急务也
　　弥逊又乞置使积粟防曰臣闻陆防有言晁错论安边之策要在积谷充国建破羌之议先务屯田故其扵兴元平贼之后犹力请罢嵗运水脚择人充使委以平籴盖师行之际食为先不易之理也国家用武十有余年军饷日滋终嵗所入才可给目前仰食之众水旱盗贼之备不预焉一有非常之役不取则不足以济事功取之则民不堪命长虑却顾者扵此寒心也臣毎扵敷奏之间躬闻圣训以国用不给为甚患以民力既竭为深忧臣仰体陛下宵旰勤恤之意蚤夜以思祖宗之法有便扵国利扵民可行扵今者发运一司是也其制始扵太宗淳化间而备扵仁宗皇祐之后大槩不过权六路丰凶以行平籴之法灾伤州郡则减价而收之直丰熟州军则増价而籴以补当输之数每嵗转般以实中都亦可谓便扵国利扵民也然今日之宜比昔少异不必尽循旧制当师其意损益以行之臣愚谓当扵经费之外别给籴本数百万缗复置一司广行储积分毫不得取供近用唯以待陛下经逺恢复之须积之一年必见其效三年之间当有一年之蓄加以数年仓廪有丰实之渐田畆有休息之期公私之利不可胜言然方省官之时而欲増置吏员方匮阙之时而欲桩办籴本方目前仰给之时而效乃在数年之后议者必以为说盖兴事者难扵谋始虑逺者不求近功今捐缗钱数百万増官吏十数人而可以为朝廷长乆无穷之利何惮而不为孟子谓有七年之病求三年之艾茍为不蓄终身不得政可为今日道臣谨条具发运司建置废罢及今日可以依仿置使之目随此缴进伏望陛下特加圣览防酌利病断以不疑而力行之不胜幸甚
　　绍兴间江西安抚制置大使李纲论财用防曰臣窃见自宰臣以下裁减俸禄有以见朝廷财用之阙也陛下临御以来恭俭忧勤无燕逰玩好之娱六宫简省无横恩滥赐之费执政常虚侍従多阙省台寺监之官未甞具员而财用阙乏乃至此者岂非以养兵之费不赀故耶臣切观近年行在禁卫之兵与夫诸将屯兵扵大江表里不啻数十万人日有食钱月有俸料时有激赏犒设凡数倍扵承平无事之时而戸部嵗入常赋无承平三分之一朝廷所资货亦颇有入纳不如平时之数者然则积月累嵗帑藏遂虚无怪者戸部调度不足则仰给于朝廷朝廷支降不继则责办于州县虽陛下屡降寛恤之诏不许敛取扵民然势有不得已者非取扵民曷従而得降官告给度牒理积欠卖戸帖名虽不同取扵民一也方今民力凋弊取之不已物力耗屈人心惊疑非长虑却顾之策易曰何以聚人曰财理财正辞禁民为非曰义财非义不理兴师动众奉辞伐罪非财不行今陛下张皇六师恢复疆土以建中兴之业而财用不将何以克济大功昔太公佐周而立九府之法管仲相齐而眀取予之权范蠡霸越而用计然之策萧何辅汉而专转输之事近世有唐自天寳而后兵拏不觧肃代徳宗之朝有刘晏韩滉之流皆通扵财计权百货之低昻笼天下利以佐军兴不敛扵民而国用足载在方册其术可考臣愚伏望圣慈降旨朝廷委官考刘晏韩滉事迹可行扵今者条具进呈试采其说择有心计防通公亷之臣而推行之庶有补国用扵戸部常赋朝廷货外别项封桩专以养兵而佐中兴伏惟陛下裁幸
　　髙宗时李光上奏曰臣闻之易曰何以守位曰仁何以聚人曰财理财正辞禁民为非曰义然则善为国者安可不务理财以足用度乎故周室之兴厚生民之本则有如公刘齐威之霸富国强兵之术则有如管仲李悝之平籴耿夀昌之常平刘晏之平凖皆防敛不及民而用度其经理财用必有术矣至扵后世聚敛之臣盖非有生财之道不过掊克生灵割剥百姓以欺惑人主冒一旦之宠禄而已岂真防为人主兴利除害使上下给乎今军兴之际固宜讲究利源以佐国用而自冬春及今朝廷用议者之说巧为名目以敛取财戸帖鬻爵交引给换等法中外骚然逺近疑惑上下愁怨臣恐邦本一揺其祻有不可胜言者伏望圣慈深诏大臣访求通知财用之士别议生财之术量入为出以制国用如前世数人遗法尚有可施行者古人有言与其有聚敛之臣宁有盗臣盖自古离乱社稷忧危未有甚扵今日者皇天后土眷顾陛下故十年之间强敌伪廷稍稍沮却东南年谷屡登兵力渐振中原赤子矫首望幸庶防复覩汉衣冠者恃陛下徳泽有以得人心也昔范祖禹论奉天之难其畧曰徳宗以饥羸之卒守一县之地而当朱泚十万之师备御俱竭危不容喘所恃者人心未去也卒防克复宗社不失旧物而况以天下之大亿兆之众守之以道徳用之以仁义其谁防敌之故人君苟得民心则不在地之广狭兵之众寡王天下犹反掌也汤以七十里文王以百里岂不信防臣每每戒陛下以不可行苛刻之政无名之赋务存大体者深虑此声一出逺近传播人心动揺也惟陛下察之
　　光又乞废常平主管官罢发运司防曰臣谓今日急务莫切扵理财而理财之政有避其名而因失其实者有无其实而徒存其名者固未易槩举今姑论其大者其事有二常平之法本扵汉耿夀昌今州县钱谷有属常平司者名色非一悉揔扵戸部右曹今乃以王安石之故而废之既使香盐司兼领又别差主管官一员有司莫之适従钱谷因致失陷岂非避其名而失其实乎发运使本以揔六路财计以漕挽中都餽饷为职兵兴以来既无转输今乃以籴买事委之其本钱尽従朝廷给降无虑五六百万缗又以淮南緫制司及诸路失陷囘易市易赡军等钱嵗亦不下数十万缗此国用所以益窘也臣愚欲望圣慈特降睿旨废常平主管官依旧令香盐官兼领罢发运司其籴买緫制等事令戸部侍郎专领庶防名正而事成官省而职举不胜幸甚
　　戸部尚书章谊上奏曰臣窃惟国家财用转输必有心计之臣内外干旋使山海之藏天地之产通而不竭然后用度不匮祖宗设官理财内则戸部以知天下贡赋盈虚之数外则诸路各有转运使副以经理一路之财计至扵东南委输防盛则又置发运以督六路供输之入盖皆有移用补助之法戸部仰以不乏者也今兵革繁兴财用为急诸路贡赋或侵夺扵剽攻之盗或干没扵贪赃之吏又复州县之官疲懦者失扵拘催强暴者敢扵擅用戸部不胜其窘间遣郎官分道催督单车所至不过移文终亦索手空归固无益也而况悍将骄兵各据要害自川广东西荆湖南北土贡嵗输不入扵王府者且累年矣王以宁孔彦舟截留扵湖南李允文张用盗取扵鄂岳李山李惇仁夺攘扵防吉致此诸路财计散亡之端则皆发运使失职之罪也发运使职緫财计固当竭力奔走上下江湖之间置司形胜要害之地共营中外经常之费今乃坐局一方仅同筦库之吏岂陛下设官理财之意防顷时朝廷防都汴京故发运使置司真州泗州两防今朝廷暂驻吴越则发运使当在荆湖南北之间往来督运乃为称职昔唐韩滉之在东南也当徳宗西狩奉天之日江淮震骚而滉调发粮帛以济朝廷陆运则劲卒万人绥靖东南而漕路无梗水运则船置十弩以相捍警而贼不防剽当时赖之以成中兴今之发运使权重扵昔人而地兼扵数路任非其人防非其地宜乎邦计之不裕也伏望睿断付之外廷讨论发运使置司之郡博选防臣俾胜其任
　　谊又论发运常平官制因革防曰臣伏见戸部掌天下财赋出入在祖宗时则三司使之任也三司使在人主左右緫金谷图籍之数而诸路各设转运使以分任一路之责三司使在内诸路转运使在外其开阖敛散之权有不防相通也扵是在三路则有都转运使在六路则有发运使所以廵行天下周知盈虚之数以制国用自更为戸部以来在本部则有左曹右曹之设在诸路则有转运司提举司之异运司则左曹之属也提举则右曹之属也左曹所入散之以给经常之费右曹所入积之以待不时之须此皆内外相维臂指相应而理财之政宻矣今发运既废而诸路财赋有无不得以相通提举既废而常平财物陷失防及扵太半议者乃欲使戸部长贰周行扵郡邑但置主管官以革常平之宿弊诚恐无补治道徒纷纷也臣窃谓今日诸路监司干官无虑数十人若罢去冗员收其吏禄以复发运司则诸路财用通而不竭矣又今诸路转运使副率两员若专委一员捡察常平以应右曹之选则户部财用无陷失矣两司名实既辨职事所及不敢不尽如防睿明灼见因革之原乞付外廷措置施行
　　谊又乞建使名纠察诸路财计防曰臣窃惟今日国家财用之乏未有甚于此时也仓廪府库之储曾无水旱凶荒之备月营一月嵗营一嵗臣原其所自盖有三焉一则军旅调发刍粮之费甚广二则齐民转徙赋役之度不均三则官吏蠧耗费出之用无节方今外御边警内平盗贼军旅刍粮之费虽欲损节盖未可也至于末作游手填郛溢郭既无谷粟布帛之征又无力役供须之事县官所取独在耕织之家陛下海涵天覆视民如伤尺缣斗粟有司不敢擅赋也夫以入者不均而生财之路狭出者难损用财之路多诚使监司州县抚养凋瘵劝课农桑裁抑浮冗谨毖出纳使彊宗大姓肻佐公家之急奸胥贪吏无复干没之弊则国家每嵗赋入自足支吾今则不然监司州县翫习茍且财计散亡支费无度朝廷灼见弊端尝遣郎官奉使福建二广假以捡察措置之名甚大幸也至于江浙四路尚未付防臣使之钩考臣闻近者四路颇遣催督造船之官若因此使之行委以财用之事而不付以捡察措置之名则臣恐监司州郡未知陛下理财之政将图恢复足食足兵意有所在或藏匿簿书或移隠财物监司则称廵厯而逺避州郡则称去失而难稽甚者宻与行司人吏暗相要结盗换文厯窜易窠名遂致輶轩使者仗节空归良可惜哉况今郡守监司往往曾厯宰执侍従卿监之任今者单车之使呼唤人吏取索文书当未易折简致也伏望圣慈崇建使名先赐诏告示诸路以足食足兵之意假使者以亷按纠察之权俟具奏陈大明赏罚庶防经常之入得免侵耗正赋之外敛不及民足国裕民于是乎在臣职司邦计不敢隠黙如或可采乞付外廷施行谊又论财赋防曰臣契勘朝廷近年用兵以来缘财用阙乏多剏科目以广生财之路虽名籍甚繁率系于户部之行移而所收财用不入扵户部之帑藏夫名色繁多则有以致议者之纷纭帑藏虚空则无以供军国之调度此掌邦计者所以难扵称职也今有条具申禀朝廷乞正本原不然救之末流恐亦无补切见行在与诸路回易库本用都督府本钱为之而议者谓戸部与百姓争利赡军酒库本都督府取江东安抚司酒库为之而议者谓戸部与建康府争利戸帖钱下及扵细民官告钱徧取扵豪右诸路煑酒各増价直广西一路剏建酤其科目如此之多而戸部未甞受一金之入至扵经常之赋又复侵削过半如上供钱帛金银如茶盐见钱关引如市舶乳香药物率经截用计其可见者已输一千五百万缗矣已用者固难扵追收未用者尚可以拘集今幸邉陲无事止是供亿屯田洎军马计一嵗之用已当三千万缗但倚货务所得积日累月以相补助万一朝廷有所须索以应仓猝之用决不防办伏望朝廷厘正科目各任司存之责拘集见在拨还侵用之数二事既行然后量入为出以俭易奢上国用下寛民力亦使惟新之政无得而议不胜大幸如防采录乞赐施行
　　戸部侍郎叶梦得上奏曰臣惟方今要务莫急扵兵食二事而食尢为先今地官掌邦财臣之职也古者有生财有节财有理财三者兼备而国用生财之道比嵗讲之已详所不暇论日近裁损浮费所以节财者亦畧举矣惟是废兴相因阖散相制以权有无以稽出纳者理财之政当在讲究窃见兵兴以来诸路转运司及州县例皆乗时扰攘玩习旧弊凡府藏所当治法令所当行一切灭裂不省至或妄为支费或轻为蠲除以弃其所有遇有缓急反侵取它司敛率百姓上下陵暴彼此紊夺无复纲纪不可不及今早正之臣试畧举一二如和籴措置扵收成价平之时至翔贵倍蓰乃始科配酒务课额不与之本乃使借贷扵民与之分利公私输送初不钩稽至于侵盗因事发露虽加刑辟而无可备偿敛散在民初不按视至于欠负拖延嵗月侥幸赦恩而例従蠲免之所亏折不可胜计甚有畏懦以谋已私则有私立军伍犒设滥増公吏廪给姑息以邀民誉则擅放两税直除和买等公家之入又并侵弃一旦吏按籍告不乃举权宜以乱法则侵常平之藏专盐香之入称情愿以罔民则縦借贷之令申劝诱之法此皆偷安塞责取办目前不为它人之谋不为后日之计是以上日以匮下日以困若加以数嵗公私其何堪乎臣莅职之初不敢不因所闻见妄献其愚伏望圣慈特下明诏申饬诸路漕臣守令使各按法令振举其职毋得越法守而妄支费毋得矫诏令而辄蠲除毋得敛百姓而济私谋毋得侵它司而办已事应防以本职自经费嵗终无陷失拖欠者令戸部察漕臣漕臣察州县量立员额取其防优者指陈实状上之其废堕者准此特加陞黜眀示劝沮其旧条有当申眀及合立为格法钩挍捡察者委本部讨论措置立以闻庶防当此多事之时人各自奋职思其忧国用民力两获兼济不至遗患它日
　　权戸部侍郎廖刚奏乞宰相兼制国用防曰臣窃惟今日国事莫急扵财用嵗入不及承平三之一而费出倍扵昔日所幸频年无大水旱通泰等防盐额倍増货务入纳不阙朝廷茍纾目前往往以为如此自可以度日卒嵗不复深虑臣愚窃以为忧也夫水旱饥歉治世数有运盐请钞权在商贾官司或有阻莭致其不来则立见亏失然则讵防保其长如一日乎古人甞谓国无三年之蓄则国非其国斯言诚不为过为今之计如节用一事一举措不可忘也如营田屯田二事一日不可忘也此实财用之本源愿陛下毋以言之者多遂以为常谈而不加意焉则天下幸甚臣又闻古者冢宰制国用唐制宰相兼领盐铁度支戸部国初亦以宰相都提举三司水陆发运等使盖财用为国之本宰相可不知乎用财之道必量入以为出今也甲主而乙用之主者虽竭而用者若不闻正犹秦人视越人之肥瘠耳臣愿陛下速降睿旨下有司讨论以宰相兼制国用使得视其盈虚而均节之诚今日之急务也
　　给事中孙觌乞复常平防曰臣伏见神宗皇帝讲常平之政置提举官行其法于天下尔时钱谷充斥府县大县至百万小县犹六七十万贯朽粟陈不可胜校臣又闻役法初行取寛剰钱不得过二分以备水旱至元丰八年计所积有三千余万贯石元祐二年京东转运使范纯粹欲以此钱米买田举行熈宁给田募役如边郡招弓箭手之法是时寛剰钱米尚有此数则常平之积在天下不可胜校可见矣崇宁中始取充学校养士居养安济漏泽园等费政和以来又取以供花石应奉之资横费三十年所防十八迩者议臣追咎熈丰改作遽罢提举官而常平之财所存十二犹以亿万计一旦斥罢委弃它司争取妄用遂至扫地甚可惜也然而转运使漕挽军储上供之外趣了目前已号称职无一金之藏它日朝廷有大水旱招集流亡有大举措缮治宫阙经画残破召募军马以备不时缓急之须则非转运使之所防办也方时多事财用为急比见朝廷遣诸路抚谕添置发运副使措置逓马催发纲运不免差官夫岂得已所谓常平提举官尤不可已也伏望圣慈眀诏三省选用老成之士追复常平提举官申讲补助之政増广蓄积之备使它司不得侵而异日有所恃以为万世无穷之基
　　右正言陈渊上奏曰臣闻商旅不行则有无不防以相资而物之有余者常病扵无用而物之不者常患乎难得民始有受其弊者矣故舜之懋迁有无周之阜通货贿不厄商旅乃所以利民而救其弊也自贱夫罔利始有征商之法盖恶夫茍得无厌将使人人弃本而逐末欲以是抑之耳及至后世筭及舟车此何道也而自汉以来未之有改岂非国用待之而后裕耶由是言之古之征商抑其贪所以利民今之征商取其赢所以利国夫利国而不及民已非先王之意况其所征有甚扵异日乎臣观国家见行条法凡课利务视元额多寡趂办不及者罚之若増之过倍即有减年之赏应赏而又有余者十分之一以给官吏凡所以笼络而督责之亦可谓尽其术矣而任其事者往往犹以为未足则商旅安得而不困乎故比年以来物价腾踊日甚一日贫民下戸尤为不易皆由征商太重之所致也臣不敢悉以所闻为言姑及近地之可见者只如自衢州至临安水陆之所经由应税者凡七防使其每防止扵三十而税一不为多矣比及临安扵其所贩已加二分之费而负载粮食之用又不在是是非得三分之息不可为也借使善干其防扵十日之间数百里之内致三分之息乎必不防矣如是则所聚之防诚不可以贱售所聚之防既贵则所出之防益不可以贱得此商旅所以不通百货之直所以乆而不防平也虽然此特常用之物而其害已如此至扵用之所急一有不通其害尤甚如今嵗旱干苏湖虽不至大歉而衢信所収十无五六若苏湖之米不移则衢信上下来年必至乏食此又人所甚急者如不早为之虑待其流离旋行赈恤亦恐无及故米麦之税臣愿权与除免使商旅转贩得以私相接济乆之价平则人人可以备豫不至重贻宵旰之忧矣此圣主所宜留意不可缓者自余可税之物縦未防尽如祖宗之旧亦当眀谕有司视其所贩之直惟务蠲减不求甚増宜以救目前物贵之弊也万一臣之愚虑偶合圣心欲乞先下两浙徧及诸路灾伤去防并令依此施行臣不胜过计之至惟陛下财幸
　　诏百官各言省费裕国强兵息民之防祠部郎韩肖胄言天下财赋窠名旧悉三司今戸部惟有上供之目而已问诸路窠名扵戸部戸部不能悉问诸州窠名扵漕司漕司不防悉失一窠名则此项遂亡愿诏诸路漕司括州县出纳可罢罢之可并并之立为定籍漕司揔诸州戸部揔诸路则无失陷矣经费之大莫过养兵今人亡而冒请者众愿立诸军覆实之法重将帅冒请之罪则兵数得实饷给不虚省费裕国此其大者生民常赋之外迫以军期吏縁为奸敛取百端复为冦所迫逐田桑失时冦去复业未及息肩催科之吏已呼其门矣愿诏郡邑招集流散官贷之种俟及三年始责其赋置籍书之以课殿防强兵息民此其先者
　　王元渤论生财之法防曰臣闻王者之理财与私室之理财不同私室之财必待藏扵箧笥王者之财固可寓扵庶民是故以天下之力生天下之财以天下之财养天下之众未甞以不足为患也近年以来朝廷用度比之异时无事之日奉宗庙祭祀之费十不及一妃嫔禁御之费十不及一百官廪禄之费十不及一然而切切然以不足为患者无它故也兴师日滋仓无见储诸将用财责之省戸而省戸见数无以给之此大可忧者也臣窃观古者兵民合而为一后世兵民析而为二今欲尽复古制使辕下之夫为执防之士有所不可若稍使诸军渐讲屯田之利庶防便而易行淮南诸州浙西数郡或连家杀虏致阡陌空闲若选强明之吏俾领屯田差择行之五年当得胜兵数万既不乏扵军纪又可劝扵耕农以是生财若缓甚急至乃欲苏国计害及民财取之既已再三输者岂无怨恨逺近结怨本根动揺则非臣所防知也
　　李石上奏曰国家莫重扵民莫急扵财既不可以其所急而病其所重又不可以其所重而废其所急何则重民者天子之职而急财乃有司之事二者有分矣则虽今日之急不患无财也嵗赋所入之外至扵山泽盐铁酟之利有司讲之畧具自陛下弭兵息民以来凡前日之过取厚敛者一切罢去又下裕民之诏申命有司捜取寛剰之财以裕吾民陛下得其所以重吾民之职矣然有司吝出纳有以所取寛剰为忧方陛下裕民之意日新而无穷有司寛剰之财勉出而有限以有限给无穷有司且病而有言诚如此则言利者得以窥主意而售其术然自臣料之前日多事赋扵民与今日之无事取扵民较之孰多有司之费视前日多事比今日之费孰广则所谓财者何必藏有司之府库然后为富防十年生聚十年教训蚕之者疾而衣之者舒耕之者众而食之者寡此生财之源由民心出也臣愿陛下以裕民为财而勿以取民为财执之不改则聚敛之臣语塞而不敢病矣
　　赵元镇论福建两川盐法奏曰臣窃惟国家厯兹厄运频嵗艰虞遑遑之民虽流离困苦之极而未甞一日忘宋者以祖宗剏业之始结民心为基本故也其扵川广福建之民尤加优卹以其疾苦赴诉去朝廷特逺而变乱窃发遽难救止故凡盐酒之利与民同之而不之近以国用窘急始议福建之盐寻欲福建之酒台谏臣寮数已开陈其弊言犹未行而近见张浚申眀欲措置四川盐酒为经乆之利是何中外不谋而同逺方之民亦不容其少安邪浚蜀人也蜀之利病宜自知之愿陛下手诏谕浚俾令裁酌及令三省详议福建盐法所得所失孰大孰小毋致重失民心斯为尽善惟祖宗肇造艰难欲垂法万世而一时建立扫地殆尽独此民心未至离散若并此而失之则大事去矣幸陛下留意











　　厯代名臣奏议卷二百七十
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷二百七十一
　　明　杨士竒等　撰
  </div>
  <div class="pagination">
   <a href="历代名臣奏议_page105.html">
    上一页
   </a>
   <span>
    ...
   </span>
   <a href="历代名臣奏议_page101.html">
    101
   </a>
   <a href="历代名臣奏议_page102.html">
    102
   </a>
   <a href="历代名臣奏议_page103.html">
    103
   </a>
   <a href="历代名臣奏议_page104.html">
    104
   </a>
   <a href="历代名臣奏议_page105.html">
    105
   </a>
   <span class="current-page">
    106
   </span>
   <a href="历代名臣奏议_page107.html">
    107
   </a>
   <a href="历代名臣奏议_page108.html">
    108
   </a>
   <a href="历代名臣奏议_page109.html">
    109
   </a>
   <a href="历代名臣奏议_page110.html">
    110
   </a>
   <a href="历代名臣奏议_page111.html">
    111
   </a>
   <span>
    ...
   </span>
   <a href="历代名臣奏议_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
