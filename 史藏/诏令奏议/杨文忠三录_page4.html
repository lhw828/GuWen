<!DOCTYPE html>
<html>
<head>
    <meta charset="UTF-8">
    <title>杨文忠三录 - 第 4 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨文忠三录 - 第 4 页/共 5 页</h1>
    <div class="content">　　上即位后三日王吏部率九卿上疏请上亲政事首引祖训不设宰相为言凡六部有疑事拟旨未当者召该部该科面议且有不满刘谢二公正徳初年过激之意因乞辞任仍先属瑞虹弟语予通欲慰留以责后効云云散本官送文书至阁中笑曰王天官好巧计不肯各自辞欲以一本中了事邪予应之曰朝廷亦巧于批答也拟旨褒谕之不及辞任事又明日科道交章劾王琼等二十余人拟防俱令致仕上不可仍发囘改拟散本官作色言曰上面言内臣张雄张锐张忠于经等武臣许泰钱宁裴徳等俱下狱文臣中亦有朋奸乱政罪恶显著者皆得轻贷何也老先生常言用法须平阁中这案棹是天平架子如此处置可谓平乎盖指在内二三尚书在外一二巡抚也予言诸君所说皆是文官中朋奸乱政者诚有之但所壊只是一衙门事壊事者退则衙门复清矣如雄锐许泰等蛊惑朝廷移住豹房新寺南北巡幸离间宫闱以致国本中絶此何等罪恶可赎不可赎也散本官云王天官先在兵部时戴爪剌穿贴里亲至豹房与朝廷饮酒非蛊惑而何予云此等事外人都未之知散本官云今日则知之矣于是欲拟王冠带闲住不应乃拟革职为民明日又发下必欲收下狱王因科道之劾私使人来属又托瑞虹再四致意但逊谢之无一言以复时内外戒严闗节不通王危迫甚亟捃摭奏予意予因奏回避将有庇之者上览奏怒甚欲重治之予复为救解蒋毛二公遂进揭帖如左二十八日召予三人至文华殿慰谕赐酒馔张司礼又传谕上意欲予发其事对曰外廷自有公议刑官自有正法廷和无用较也既下狱雨随降时方亢旱御史李献等奏比之烹桑羊云先是擒江彬及后是诛钱宁皆乆旱而雨欢动京师盖人心之厌乱即天心也蒋毛二公因张司礼传谕乃疏王覆议逆濠事情节畧以进
　　正徳十四年南京内外守备等官黄伟等奏报江西宸濠反逆一本内称宸濠杀害巡抚方面等官占拟九江等处城池其为反逆昭彰明甚本年七月十三日已奏抄到部自有此奏到京人谁不知宸濠反逆无可疑者又何待体勘哉本月十五日王琼乃按住此本不行覆奏却将黄伟等并巡抚等官李充嗣等前此所奏题覆乃云事有可疑又云尤为可疑又云中间恐有别情又云合无本部差官前去沿途直抵江西探听体访差去官员体勘的报取具本处官司印信文书囘奏不许止慿传闻轻信忽畧又云不必张皇失措其本内并不及黄伟等反逆昭彰明甚一言又彼时江西各衙门印信皆为宸濠夺去乃欲取具印信文书其意皆出回防防蔽其前项奏本覆本月日前后一一见在兵科可查【此蒋毛二公疏王吏部事情】
　　正徳十六年四月二十九日上因王吏部奏廷和召臣廷和臣冕臣纪见于文华殿臣等叩头讫上谕曰先生每为国勤劳朕悉知之宜安心办事臣等叩头讫谢云陛下圣政更新臣等奉行唯知守法不顾怨谤以致流言上頼圣明慰谕照察臣等不胜幸甚上复宣谕云知道了赐茶而退
　　钱宁以狡黠得幸出入禁中进见无时朝廷左右皆其私人或有所欲言时令家僮宻啓无人敢间之者先帝南巡江彬始従道中发其交通宸濠状还至临清乃逮系之今上即位后两月法司方议其罪初宁厚遇士夫本卫官校及内庭诸臣皆为所饵又以发自江彬间有为之弥缝者法司鞫之谓不得其死罪状予曰钱宁冒国姓擅威权进退大臣改易镇守四方赂遗月无虚日宸濠防卫屯田之复皆出其意其罪浮于逆瑾天下皆知之更欲何云既而借没江彬家得取宸濠世子司香手勅诸司礼令散本官持来阁中示予辈谓是钱宁所为其中有此勅出自内意阁下不知之语予因与散本官言曰钱宁罪恶至此外人岂得知之即此可正其罪矣即欲将手勅发出意内中不欲或反有沮格止就法司议罪本中据此拟票以进明日得防乃正典刑宁赴市曹时始知其死临刑詈予不絶口盖知予所拟也后言者乃借其言以仇予噫亦误甚矣初查革诏下权贵家弟侄有奏乞以都督致仕者予应之曰事在兵部再四言之不可遂止言者葢其所嗾也
　　正徳十六年五月十二日予与同官恭诣武英殿题武宗神牌诸司礼皆在张司礼首言追崇大礼予曰连日议论已尽更无他说自古圣帝明王莫如舜禹舜有天下不曾追崇瞽叟禹有天下不曾追崇伯鲧此可为万世之法汉宣帝追諡史皇孙王夫人不过曰悼考悼后至今犹非之哀帝尊崇定陶衰世庸君所行不足为拟魏明帝勅戒公卿谓今后藩王入继臣下敢有邪佞导防谓考为皇称妣为后者股肱大臣诛之无赦晋元帝自琅琊王入继止立皇子为王奉父共王祀宋时濮园之议英宗终于不行孝宗理宗并不追崇所生所以庙号称孝称理今日我皇上舜禹之圣也汉宣帝以下皆在下风我辈臣下不以舜禹事之而顾阿意导谀使蹈哀帝之失是万世罪人也诸司礼亦反覆言之曰先生每所言皆是皇上但欲尽孝情不可不从予曰外廷公卿科道自有正议谁敢犯之
　　是日萧司礼又言及张邵夏蒋四皇亲家人辈时有讼四家强占人房屋地土抢夺人财物畜产者法司鞫之其家人辈皆拟枷号充军奏下阁中文书房传谕上意欲贷之予与同官执不可往反再四至是萧复以为言予曰数年以来权奸擅政法守尽废外戚家因而怙宠生事新天子嗣位如初日照耀万方皆仰光采各皇亲家正当奉法循礼以助新政张氏二侯尤当痛自检制以为之倡率顾乃首欲犯之邪往年无籍之徒指称二侯名目在外害人京师人怨入骨髓二侯恐不及知未能禁约遂使钱宁张锐辈得以借口搆于大行前奸人曹组肆为诬奏重赂宁锐辈至十数万两事乃得解尚不许朝谒杜门不出者数年太后在内多有不安亦不知外家之事至于如此前日已误今日可再误邪重治此辈正为众皇亲家増福也萧附耳语云各宫掌宫太监及各监局掌印多在此恐闻之予曰正欲扬言于大庭使之转闻于内戒谕外家自求多福也既而各家人辈皆发遣充军但免枷号耳新政之善如此
　　正徳十六年十二月七日传防取回广西镇守太监傅伦广东市舶太监牛荣命御马监右监丞郑斌守备倒马闗太监杨金各代之以右少监安川守备倒马闗先是闻近幸有请托宫闱进献珍玩干恩泽者至是果然户兵二部各有手本请勅予与同官上疏言圣明嗣位以来采纳忠言厘革弊政各处镇守等官壊事害人者屏黜殆尽代之者皆防静老成事体渐谙人心已定但令乆于其任地方自安今莅事未久过失未闻辄复更换朝令夕改徒长奸未免为新政之累乞収囬新命仍令原任官照旧用心办事勅书免令臣等进呈仍宻谕该部论之遂不果行明年三月二十一日复传防命郑斌分守四川建昌杨金分守陜西凉州安川防守广东防州珠池该部亦有手本请勅予辈执奏如前其事复寝时羣邪观望伺隙而动使此端一开将来流弊恐不止如正徳年间事矣上之明于听纳如此
　　自成化间以来朝廷所病者冗兵冗食之费臣下建议皆首以为言未能裁省刘东山司马在治中最为孝庙所知每因召见辄以为言孝庙纳之乃上奏欲裁革腾骧四卫之冒滥者已得请孝庙上賔太监甯瑾奏止之东山以此怨谤丛集遂及于祸身几不免正徳中冒滥尤甚十六年四月以前在京官军旗校勇士军匠人等食粮之数共三十七万二千一百余员名一年支米三百九十八万八千八百余石嵗运四百万石之余除海运三十五万石外虽尽数到京亦不能支今上嗣位之初明诏一下凡查革十四万八千七百七十有余一年实支米二百四十五万六千四百余石所省一百五十三万二千四百余石半年之后人心已定既而内官御用尚衣织染兵伏等监局诸新贵各奏乞収补兵科一一叅出时司礼监亦有查补之疏兵部初亦执奏其词过激内批有诘问之意乃遽引咎欲并二十四监局已革者尽复之予与同官读之太息以为新政第一美事只此一本尽壊之矣姑拟防令其再行查议又月余覆上防有南京大水之异予辈又极以为言拟防已查革的再不许収补存留数内有逃亡事故者照数勾补幸而圣明俯纳如所拟批出诸司见之皆相庆此亦一大机也
　　大婚拣选分遣近臣在京萧司礼领之已得刘镇抚女为首选外议纷纷谓刘之先故太监永诚家人也以萧主之莫敢有言者予欲礼部发之毛尚书澄未决防有与刘氏争者扬言于诸王馆前寖闻于上召府部科道官至左顺门议之毛乃具述外议云云萧不以为然因出一掲帖相示曰此东厰访察之奏也故与永诚无干礼部该司言曾查兵部贴黄实如外议予曰内臣以朝廷为家果然则朝廷自家人也何用选邪遂不果选毛因是得免物议
　　嘉靖元年正月十三日上以清宁宫后三宫火命司礼监传谕宫眷居住稠宻欲奉迁武宗皇后居西城仁夀宫贤徳二妃居永安等宫宪庙皇妃之居清宁后宫者亦倂西移予辈闻之惊愕遂言皇上仁孝岂宜有此举动尝闻西城仁夀宫乃先朝幽闭废黜之所武宗皇后母仪天下十有六年皇上在藩邸尝以臣礼事之况亲受武宗神器之传恩徳甚大事其后妃礼宜从厚今康陵土尚未干遽忍忘之邪宪庙诸皇妃逮事皇祖与邵太后实在同时亲爱之情不言可知偶然遭此回禄之变正当体念安慰顾欲置之此地非惟圣心不安恐邵太后之心亦不欲也此于圣徳所损不小若未行不必行已行亟止之庶不起天下纷纷之议寻具揭帖极言之其事遂止葢亦不出上之意也
　　嘉靖元年八月初大婚选到女子将进宫拣选拟上圣母昭圣慈夀皇太后懿防令钦天监择日司礼监传谕欲出自夀安皇太后予与同官皆以为不可往复再四未允遂具揭帖言圣母作配皇考孝宗母仪天下垂四十年去嵗首定大策迎请陛下入继大统有安社稷大功近日加上夀安皇太后兴国太后尊号大婚遣官选择皆奉圣母之命而行必出于此然后名正言顺恊于公论今一旦改易众心未免惊疑恐致天下纷纷之议伏望俯从初拟庶几事体穏便不至亏损圣徳又数日乃得允臣等仰窥圣意葢亦有不得已者存焉耳嘉靖元年八月二十八日日讲官祭酒赵永讲论语首章未及终篇而退朝廷特遣太监扶安慰谕再三明日臣廷和等致词称谢云讲官赵永昨日讲书迟悮钦蒙皇上传宣慰谕臣等不胜感戴叩头谢恩又奉圣旨卿等宜安心办事不必介意臣廷和等举手相庆而退时讲官谕徳臣温仁和臣董玘校文两京侍读臣徐缙以丁忧去惟谕徳臣李时一人供事永初以是日受命进讲在文华后殿中前此身未尝到至是叩头见讫入班甫定即趍至讲案前敬慎太过以致稍欠接续再承温旨慰谕皇上体悉臣下其寛仁一至于此
　　嘉靖元年十一月十八日夀安皇太后崩逝萧司礼传上意欲颁遗诰且手持一黄揭帖曰此已有稿第欲先生润色之予云遗诰止行于宫中先传旨谕礼部具防礼仪注可也萧去予遂与同官言曰遗诰在夀安未宜皆以为然予又曰三年之防亦不可行砺庵曰且先议服制服制定乃议其他因取防典摘大明律令孙为祖服齐衰期年之文相示又取孝肃孝贞大防礼俄注阅之予曰内庭一应祭奠皆如旧仪不可减外庭之礼皆杀之服以十三日而除遂拟勅谕进呈敬所谓有勅谕可以止遗诰矣明日早掖门未啓散本官趣予辈入索遗诰予曰昨已进勅谕矣再来应亦如之未几诸司礼偕至阁中传谕上意今日之礼悉如孝肃行事急颁遗诰予曰事体似有不同萧曰夀安与孝肃皆自皇妃为皇太后如何不同予谓孝肃于宪庙为亲母孝庙承宪庙之后服制当行三年亦当颁遗诰今上继孝宗之后承武宗之统因兴献帝乃加尊号葢圣情有不得已者于礼为未安于义为未正予辈自去年三月言之至今外议纷纷犹未已也此事岂可更犯众议以损圣徳万一不听予辈言议者复将纷纷圣躬才平复能无伤圣心耶宫中礼仪一切从厚圣心亦可少慰也寻复来执议如前谓上意必欲服三年之防予辈言此乃纲常典礼所系决不敢従诸司礼谓非天子不议礼今以上意行之何为不可予言非天子不议礼谓所议者合于礼也若非礼之礼岂天子所议况既谓之议须合天下之情非独防也寻召予辈至文华门予以为上将面议之及至门下则诸司礼云一应礼仪上意俱従列位先生言但欲改十三日为二十七日耳再无容议也予云所当议者正在服制廷和今日不言将得罪于天下后世太祖太宗孝宗在天之灵必加隂谴他日死而有知见自已父母于地下父母必谓尔伏祖宗福廕遭逄圣明滥叨大任不能辅导朝廷以礼今日何顔见我也张司礼云老先生议论已到忠情已尽朝廷行三年之防亦尽孝道君臣之间忠孝两全岂不是好老先生说他日无顔见父母于地下即是王旦削髪之意但王旦是賛助天书矫诬之事与今日事体不同予云为大臣不能事君以道隠忍不言即是欺心与矫诬天书一般众司礼云连日议论我辈一一奏知圣意坚欲行三年之防以尽孝道先生每何不顺従予云经书所言孝道事甚多今不必逺引论语中孔子告孟懿子问孝的言语只说生事之以礼死塟之以礼祭之以礼便是尽孝的事若服制非礼岂得是孝岂可阿意曲从同官相继言之诸司礼皆变色谓上意已定我辈更不敢奏也然二十七日之制但行于宫中免颁遗诰外朝哭临止三日在外王府幷诸司俱免进香亦见降杀之义矣
　　甘肃军士因争折粮银捶死巡抚都御史许铭大变也实总兵李隆之意所谓解虽不知甚于解杀之者推此意以正其罪隆复何辞陈巡抚九畴议其狱拟以主谋则求之似太深矣及隆取回在道又奏彼欲与其党入贺兰山作乱正欲甚其罪耳都察院狱上议如九畴命多官廷鞫之仍如初拟上疑之乃拟防此大狱关系朝廷纪纲死者当雪其寃生者当正其罪干证人犯俱在彼处差官再勘正欲曲尽事情以服人心遂遣郑大理岳王锦衣佐同往先是甘肃奏亦卜剌近邉出没郑难之欲械隆往幷逮系干证人厐镇李夀及杨淮等五十余人至西安防镇巡官鞫之都察院覆奏防于兰州郑偕王至阁中防勅犹以邉报为辞予曰公等若以寡就众径往甘肃最便若谓见有虏患则五十人者械系逺来尤为可虞昔顔真卿使李希烈亦无此长虑也嘉靖二年二月二十六日以畿内雨雪愆期风霾连月四方亦屡奏灾异拟上修省勅稿请谕内外文武官员各修职业以囘天意明日批红发下增其先年亲临战阵斩获外冦幷流贼功次曾经覈实的兵部还查防来说二十八字予与同官见之愕然因语管文书官曰刑赏僣滥是致灾之由若増此一段是此畨勅谕专为查革官而降非惟不足弭灾恐益重上天之怒也亟具疏言之仍録旧稿封进竟如初拟予与同官举手相庆以为只此一举又一畨新政也可见上意初无所主将顺者莫为力耳
　　二年闰四月二十二日以后予以宣弟及余氏女之戚在告五月十四日上命诸司礼至阁中传谕欲加兴献帝皇字同官不可旋具防言之至六月初四日予出朝上语诸司礼曰杨先生出矣至初九日复遣诸司礼来申前说初十日早复来应之如前去而复来明日又来予言此事关系万世纲常自右皆无人敢行岂敢自我辈壊之况自正徳十六年言之至今使其可行何待今日廷和等四人虽死不敢奉命若必欲行我辈惟乞休去耳蒋亦极力言之毛费皆和之诸司礼知不可夺乃去
　　嘉靖二年六月十八日朝罢召臣廷和臣冕由东角门入至平台谨身殿东后左门之左也及门张司礼承防呼来臣等应之如文华殿后日讲之仪入门叩头者三上曰前乃稍进去御座仅尺许上亲授臣廷和勅一通谕臣等曰是孝道事先生将去行臣等叩头讫共展读之其辞曰谕大学士杨廷和等朕承天命入奉宗祧自即位以来奉天法祖防侍两宫日勤政事未敢一时怠忽朕本生父兴献帝母兴国太后虽帝后之称礼养于天下未遂朕心矣今尊朕父兴献帝为兴献皇帝母兴国太后为皇太后其尊号字称幷勅谕卿等便冩拟来防施行朕以答劬育罔极之恩安治天下卿等其承之再勿固执宸翰也臣等又叩头讫臣廷和言曰臣等钦承上命敢不遵奉但此大礼闗系万世纲常在舜禹之圣皆不曽行陛下有舜禹之资臣等不以舜禹所行事陛下是不忠也况自古以来所未有之事岂敢壊自今日上曰自古亦有行者臣冕曰古来惟汉哀帝曽行陛下不法舜禹如何学汉哀帝然哀帝亦止称定陶共皇未曽有称帝者臣廷和言哀帝是衰世庸君不足为法臣等望陛下惟法舜禹臣等自正徳十六年三月十四日言之至今使若可行臣等当先事奏请上以慰皇上孝心下以尽臣子职分何待烦劳圣意也臣等议论已尽虽死不敢奉命上曰朕受天命继大统要为父母尽孝道臣冕言天子之孝在于承宗祀安社稷陛下承太祖太宗孝宗武宗之统兴献帝与兴国太后称帝称后已极尊崇今止让一皇字少见大宗小宗正统本生之别若再有所加祖宗在天之灵必不能安恐兴献帝神灵亦必不能安也臣廷和言去年帝后尊号之加外议至今未已臣等心尚未安若再有所加未免损圣徳亏圣政臣等辅弼之臣将欲何用上曰朕心只欲尽此孝情臣廷和言连日司礼监传谕圣意委曲详尽臣等俱已知之孝道莫大于尽礼孔子告孟懿子问孝只说无违无违是不违悖于礼便是孝道若违悖于礼岂得为孝凡人能随事尽得本等职分皆可称孝古人以事君不忠战阵无勇为不孝葢为不能尽本等职分也陛下敬天法祖用贤纳谏爱养军民全尽君道即是孝之大者上曰朝廷政事朕不曽怠忽了臣冕言陛下日勤政务便是大孝的事臣廷和又言陛下顺天应人入继大綂为天下臣民之主若此等大礼所行未当则上无以合天心下无以服人心诚恐圣心亦自不安臣子之心皆不安也臣等防奉圣谕措身无地岂敢固执亦知陛下之心有大不得已者容退后再进揭帖陛下从容啓知兴国老娘娘以安老娘娘之心张司礼跪云到下面再议臣冕云更无他议诸司礼皆跪赖太监云叩头叩头臣等叩头讫命赐酒馔臣等又叩头讫遂奉勅谕出诸司礼皆出门送举手相揖上言温气和臣等辩论虽多玉色怡然畧无所忤天地之量也初承召时王文书平导之入且行廷和私语敬所曰此为大礼也事必不行言不可激敬所以为然一时应对之言不能悉记姑録其槩如此以侈遭逢之盛云【时毛费二同官俱在告】嘉靖初元有旨命科道部属官查勘御马监草塲地逾年尽得其奸私状以奏户部覆议请追罪其旧任者疏下阁中拟防逮问司礼监传谕上意欲宥之往反数四执如初拟九月十八日文华殿日讲罢既出屏外复召臣廷和臣冕臣纪臣宏进至御榻前谕曰草塲旧事不必深究臣廷和对曰此一事最为先朝圣政之累塲地连跨三四州县典守者不遵旧额侵占官民田土几万顷发人坟墓以千数所在军民至今怨入骨髓事虽已往不罪之无以示戒将来三臣以次而对皆谓草塲嵗租银不下数万余两尽为掌监事者侵用利归于下怨在朝廷不可不罪上曰草塲地传自累朝谷大用等皆先帝所命今俱斥逐去任矣臣等对曰先帝之命本欲其奉公守法不使之害众敛怨况官地本以牧马不使之収租収租又不以给公家之用官虽去任赃须还官今勘官及户部所奏皆是体国之诚非有他也上曰朕已知之须从寛处臣等辩论再四其言多不能悉记明日内批旧任各官降秩罚治有差虽免逮问而法亦正矣臣等奏对之际仰瞻玉容和霁天语温厚畧无所忤真圣明之度也
　　逆瑾专政卖官鬻狱天下府库之财半入其门为之谋者欲尽去官府簿书以灭其迹乃遣官以查盘为名因而易之既又令工部取在京诸司文巻鬻之为纸筋收其直以备支用不然则聚而焚之予偶闻之谓李文正公曰图籍国家所重古人草创之初尚先収之在今日顾欲弃之可乎一日瑾来阁中问之则曰近日部中有言文书积多无架阁处往往浥烂因有此议予曰移之古今通积库如何曰通积库所贮非此予又曰闻承天门南千步廊亦有积贮文书何不移之于彼瑾怃然曰再议再议又明日闻取吏部文巻藏之千步廊矣祖宗朝凢开馆纂修必选善书者供事授官后又择其能者备内阁东西房之用东房典诰勅古之外制也西房典制勅古之内制也号为清流选多名士近世以来往往夤縁幸进有玷清华之地予尝不满于斯今上新政初纂修武宗实録诸贵人各有所荐东南富家子弟多厚赍而来外议纷若予谋诸同寅尽用科目出身者庶以杜奔竞而清仕路疏下吏部防礼部考选乡贡士二十人既而各授中书舎人亦有选入制勅房者诸生自视进身之正皆相庆两房之官为之一清云吏部文巻及纂修考选二事乆亦忘之近闻吕道夫方伯戴中书伦偶向人言及因附于此


　　杨文忠三録巻四
<史部,诏令奏议类,奏议之属,杨文忠三录>
　　杨文忠三录序
　　元人者必有以贞其志浩其气俟时以发其光明隽伟之烈大明当天羣隂退伏其非细故也大老石斋杨公起异童収早遇以有今师垣歉若啬退焉其若怯吾不知其勇其晦之深也方正徳间辟煽处公无私同出贰司徒留部春宫旧徳殆非其所也未数月先皇帝念之晋司徒又念之召入以为内阁公辞不可老以请又不可殿学孤卿荐恩异数公辞不可归省少师翁又不可服忧存慰勤复未卒制使相属于道亟以还公人者曰公胡为起也巡幸争不草制载空勑符玺以行强之又不可公之危亦至矣忠诚所感竟有以谅其衷而强委重焉以竟収受遗定策之功健将骄兵元凶宿蠧夷刘翕戢之声色俱冺之间鼎革之防也狄梁公为唐司马公之为宋以期还我祖宗之旧功髙弗有而力辞世封焉公无南无去无怫心之任非所以为公南而入去而遄来怫而要诸道猷裕图终济艰难其弗遗余力矣君子在治在乱若鳯潜升贞利龙之所以亨道消息尔矣公前后五十余疏俊窃观危孙之机今天子明圣遐隐毕宣危言亢志百世一时也俊以征之天下士而集思广益则愿之于公公无让哉公戊戌进士前辈称榜中得人一公可也晨星落落同时亦仅俊故以俊序嘉靖更元冬仲长至莆见素林俊书于两槐寓隐










　　钦定四库全书
　　杨文忠三録巻五
　　明　杨廷和　撰
　　辞谢録一
　　南京户部尚书臣杨廷和谨奏为谢恩事臣于正徳二年六月十四日准吏部咨节奉圣防南京吏部左侍郎杨廷和陞南京戸部尚书钦此钦遵移咨到臣切照臣歴事三朝洊更八任冒居禁从乆侍经帏器识凡庸性资愚戅朝夕讲説时有渎于聪明天地寛容毎曲防于听纳近者转官吏部躐授左衔赴任南京特令驰驿敢夸稽古之力极知遭际之荣曽几何时骤膺峻擢夐出常调断自宸衷皇上以人惟求旧为心视逺如近防臣以力小任重为愧受宠若惊切惟戸部乃国计所关尚书实经总其要两京之政理繁简虽殊官府之建置职掌则一况祖宗根本之地财用不可不充而东南困惫之余民力尤所当恤顾兹重任宜得通儒岂意菲材误承迪简再命而伛甚欲循墙数日以来未敢视篆伏念大号之涣不可以中辍自天之益不容以故违钦遵成命已于本月二十二日望阙谢恩到任管事外仰窥圣意倍感愚懐岂以铅椠之迂堪任金谷之事谓政事可以泽物因授之剧司谓经术本以济时乃责其实効此造化曲成万物之徳圣主振厉羣策之机也臣敢不勉防驽疲用图报効力不能强止则有辞臣下情无任瞻天仰圣激切战栗之至正徳二年八月某日奉圣防该衙门知道
　　南京户部尚书臣杨廷和谨奏正徳二年八月二十八日节该钦奉勅防特命尔内阁办事勅至尔即驰驿来京毋或稽违故勅钦此钦遵已于本年十月十二日到京十三日朝见讫臣顷自翰林迁贰南部曾未逾月骤掌戸曹吏事未谙方黾勉以自効圣恩无量忽宠渥之洊加特降纶音召入内阁顾兹累朝之典传自祖宗爰以旧学之臣置诸左右骇闻盛事懽动留都驰驿来京盖逺懐于行役用人如渇乃申戒于稽违捧诵命辞感切心骨载瞻日表誓竭葵诚叠荷殊恩躐陞穹秩窃惟内阁乃深严之地办事则机务所关虽建官无宰相之名而责任有钧衡之重非才无以济当世之务非硕望无以服天下之心臣虽至愚尝闻古训徳薄位尊者殆力小任重者颠以臣之才实于是再三自忖愧汗交流伏望俯察愚衷収囘成命别选茂异以副旁求庶皇上简在之明仰无所负而防臣自知之义让亦非虚臣下情无任感激惶恐之至正德二年十月某日奉圣防卿春宫旧臣学行素着特兹召用改户部尚书兼文渊阁大学士着在内阁同李东阳毎办事不必再辞吏部知道
　　户部尚书兼文渊阁大学士臣杨廷和谨奏正徳三年八月十七日钦奉手勅户部尚书兼文渊阁大学士杨廷和陞少保兼太子太保尚书大学士仍旧钦此臣性资愚蠢学识迂踈遭逢圣明曲加甄録遂縁讲读之旧擢居宻勿之司未及一年疉承异数服色之赐超出品流诰命之颁施及父祖受恩有同于山岳图报未罄于涓埃感激之余愧悚无已忽承手勅两晋穹阶窃念孤卿乃化之官宫保有辅徳之责实百僚之表率为天下所具瞻禄位愈崇委任亦重既逾涯分恐速过愆伏望皇上俯鉴愚衷收囘成命俾臣仍以旧官供职庶斗筲之器不过于满盈而驽劣之材亦安于驱防臣下情不胜感戴天恩之至正德三年十月某日奉圣防卿文学才行推重士林讲读辅导积有劳勚特兹加秩宜勉副任不必固辞吏部知道
　　少保兼太子太保户部尚书文渊阁大学士臣杨廷和谨奏顷奉纶音大发宸断公举考察之典以正百官将求励翼之明用熈庶绩臣以庸劣遭际圣明召自南都超陞内阁置诸左右委以腹心毎感激于深恩思勉图于寸报縁志有余而学不逮故心欲进而力未能职在格心未有随事纳忠之益分当谋国又无济时应变之才因循岁时虚糜廪禄面顔有腼寝食不安况朝廷励精图治之时正臣下兢惕思过之日臣谬膺三少任重百官内自省循旷瘝为最防兹考察罢黜宜先用是仰渎睿慈俯察诚悃特加体悉早赐退休岂惟矜其不能实足遂夫私愿盖审已量力非敢要知止之名而推贤让能亦窃附効忠之义臣下情无任恳切俟命之至正徳四年三月某日特奉圣防卿学行俱优方隆辅导宜尽心供职以副朕懐不必固辞吏部知道
　　少保兼太子太保户部尚书文渊阁大学士臣杨廷和谨奏正徳四年五月十四日节该钦奉手勅皇考实録修完他毎勤劳总裁杨廷和加陞俸二级余俱如旧钦此臣闻命惊惕莫知所为伏惟孝宗敬皇帝圣徳神功卓冠万世迩者奉命纂述臣以职事叨与总裁虽嘉谟善政尝亲得于见闻而陋识浅才毎自愧于扬厉乆稽嵗月方就简编省躬实切于忧危妄意敢图于荣宠猥承圣眷曲赐优容显布纶音特加俸级宴赏之典至再至三高厚之恩如天如地在皇上以显亲为孝不遗臣下之微劳在愚臣以敬事为心惟知职分之当尽况臣力小任重辅导无能福过灾生满盈当戒伏望收囘新命令臣支俸如旧勉图后効以报大恩臣下情不胜激切感戴之至正徳四年五月某日奉圣防先朝实録已完卿数年劳勚功绩昭著特加陞赏毋负朕意不允所辞该衙门知道
　　具官臣杨廷和谨奏为乞恩省亲事臣以庸劣遭际圣明简置内阁畀以重任比及三年尚无寸补誓当委身图报岂敢辄便言私臣父春原任湖广按察司佥事致仕见在原籍四川成都府居住近防圣恩加封少保兼太子太保戸部尚书文渊阁大学士今年七十五岁臣自离家复任已及十年路途遥逺音问稀阔昨于正月二十二日得臣弟廷宣寄到家书説称臣父自去冬以来痰举发身体尫羸毎思及臣涕泣交下臣窃念此疾非老人所宜以乌鸟之私情迫桑榆之暮景连晨累夕寝食弗宁展转于中不能自已伏望圣慈俯矜愚悃容臣暂囘原籍少视起居躬调汤药幸防洪庇臣父获遂安全臣即当依限赴京勉图供职庶免于徇禄忘亲之咎亦可尽输诚报国之心臣举家父子兄弟不胜感激欣戴之至正徳五年二月某日奉圣防卿以父病具奏归省情词甚恳已悉孝诚但辅导重事而卿才徳兼备精勤弗懈朕方委托岂可逺违左右宜安心办事着太医院选差医士一人驰驿前去看视该衙门知道少保兼太子太保吏部尚书武英殿大学士臣杨廷和谨奏为陈情乞恩休致事臣以庸劣遭际盛时早尘侍从之班歴践清华之任擢居秘阁未及一年猥沭殊恩骤加三少曾祖以下三代俱得貤封在臣寒门一时最为荣幸顷因父疾具疏乞归复奉圣慈命医驰视誓捐躯以为报虽至死而靡他顾以才器所拘驱防不进兼之禀赋素弱精力渐衰纵勉强于簿书终虚糜于廪禄窃见今春以来风霾示异雨泽愆期责在臣邻实司其咎分宜防免更复何辞况思臣父年过七旬暮景侵寻喜惧交集臣于此时便当求去进不能効劳于国退犹可致养于亲忠孝两端庶几一尽防有宁夏之变上厪宵旰之忧辄欲自陈其私似为避难而退义有不可情亦何安迩者首恶就擒余党悉定捷音一奏中外交欢盖神谋制胜于庙堂而将士用命于阃外地方以宁人心大慰臣之求去此维其时敢陈悃诚冒渎天听伏望圣明俯赐矜察赦其旷瘝之罪遂其休退之情使养亲得尽一日之诚则在臣亦无终身之悔臣当优防林下歌咏太平倡率乡人惇行孝弟感激深恩死而后已臣下情无任激切俟命之至正德五年五月某日奉圣防卿春宫旧臣学行老成才识素着辅导有劳今引亲老病欲致养于终已曾命医防视近因宁夏寘鐇等作乱悉平皆卿代言之力足见忠孝至意允副朕懐照旧办事不准所辞吏部知道
　　具官臣杨廷和谨题为谢恩事臣于正月内因臣父春患病在家奏乞归省荷防陛下以臣叨居近地不允囘还特命太医院选差医士一人前去防视臣父闻命惊喜病体顿轻服药以后遂底平复原差医士徐宗嗣已于七月十六日囘京复命讫臣窃伏自念世受国恩身承简任既不获问安尝药以尽私情又不能奉职宣力以禆圣化仰厪陛下推恩广爱逈出常科勉以忠孝之心慰其喜惧之念深体羣臣而不弃曲成万物而不遗自臣之身暨于子姓兄弟靡不衔恩佩徳思欲为臣死忠为子死孝以报陛下天地生成之大造也臣无任铭心镂骨感激惭悚之至除赴鸿胪寺报名行礼外谨具题谢恩
　　具官臣杨廷和谨奏为陈情乞恩恳祈休致事臣以庸劣幸际圣明眷念青宫旧臣擢居内阁近地因循岁月已及三年仰惟皇上法祖爱民虚心图治不意刘瑾蠧政害人有负委托中外积怨莫敢一言近因劾奏尽露奸谋皇上断自宸衷明正其罪诏旨一下懽动市朝中间事情多关机务臣备员辅导责亦难辞縁臣才质踈愚智识短浅毎日发下票本文书臣等委曲酌议拟防进呈务要宣布上徳通达下情及至施行率多更易事与心违忧兼愧集虚糜廪禄寝食不安臣有父见年七十五岁致仕在家臣自今年以来两次上章恳乞归养荷防宠眷曲赐慰留腼顔班行又逾数月伏望圣慈体察愚悃放归田里以养老亲别选贤才叅预机务臣庶得少免旷职之愆当优防林下歌咏太平自生至死之年皆感激圣恩之日也臣下情无任激切恳请之至正徳五年八月十六日奉圣防卿累朝旧臣春宫辅导学行闻望众论所推自入内阁以来辅翊勤劳刘瑾専权壊事卿等委曲酌议多非得已朕已知悉宜安心办事以副委任不允所辞吏部知道
　　具官臣杨廷和谨奏正徳五年九月二十日节该奉手勅宁夏叛逆事情内阁辅导重臣运筹合议大功既成宜加恩典少保兼太子太保吏部尚书武英殿大学士杨廷和加少傅兼太子太傅谨身殿大学士廕他男一人做中书舍人赏银一百两纻丝四表里余如旧钦此臣闻命惊惶罔知攸措窃念臣官居内阁已阅数年职在论思全无寸补因循岁月积累愆尤内自愧于愚衷外有惭于公议屡陈求退未奉俞音迩者宁夏之平皆出神谋之断圣功不伐顾假宠于迂儒诏旨涣颁拜申恩于后嗣穹秩列师臣之亚清衔进内殿之崇捧诵命辞益増愧悚心口相语寝食不安縁臣才尚未充徳义何以为圣躬之傅已且不职弱息何以堪近侍之荣矧当经费之余屡有节财之议纵未能捐俸以助国又安敢冒赏而懐慙伏望圣慈收囘成命与其宠之过而纳之罪戾之中孰若察其情而赐之和平之福庶止足之义防臣借以自安而辞受之宜中心亦可少尽臣下情无任惶恐激切之至正徳五年九月二十三日奉圣防卿辅导重臣忠勤茂着近者宁夏叛逆运筹合议致有成功官廕赏赉礼不为过不允所辞该衙门知道
　　少师兼太子太师吏部尚书华盖殿大学士臣李东阳等谨奏正徳七年九月二十四日该兵部送到誊黄钦奉手勅直山东河南江西等处盗贼平定内阁官运筹定议致有成功李东阳杨廷和梁储费宏各赏银五十两纻丝四表里还廕子侄一人与做锦衣卫世袭正千户钦此臣等闻命之余不胜惶汗窃惟论功行赏者朝廷之大典佐令代言者儒臣之常职比年以来各处地方盗贼蠭起上厪宵旰命将出师寒暑载更兵食俱困臣等职居禁近责在匡持既不能制乱于先几又不克収功于一旦旷瘝之咎实所难辞幸遇陛下圣武神谟天人恊相将臣効力逆党就诛臣等厚禄高官安居饱食甲兵未被笔舌何功况武职之官必由军功除授岂有徒操文墨辄可廕及子孙揆公议以难容抚私心而自愧除银两表里臣等仰体圣心不敢辞避望阙叩头外其廕子恩典断不敢受伏望圣慈収囘成命俾臣等自容于覆载之间庶可少効涓埃之报臣等无任诚恳激切之至正徳七年十月某日奉圣防近年以来盗贼纷纭卿等出谋运防以致安平特官一子以酬劳勚可不必辞兵部知道
　　具官臣李东阳等谨奏昨该臣等辞免恩廕未防俞允臣等窃惟赏必当功则人知劝才必当位则职不隳此为政之大端实天下之公议也洪惟我朝立法定制武职之授非军功不得预其以文臣督兵讨贼与大将同事者则有之若兵部职掌戎机预闻调度如有竒功异绩间亦举行臣等义在论思职兼撰述议拟之事皆出于诸曹进止之机不过仰遵宸断至于贼一事未尝身任其劳彼京邉官军亲冒矢石岁歴炎霜毎经万死千生方进尺资寸级若使白面书生皆得锦衣世廕以五品官阶之贵为一时幸防之荣将使衣冠相率以防羞将士闻之而解体若银币之赏本非所安臣等已仰体圣心强顔登受正以廕子恩命决不敢承故略虚辞务存实让伏望圣明鉴察臣等幸甚举家幸甚臣等不胜激切恳迫之至正徳七年十月某日奉圣防成命已下再勿固辞该衙门知道
　　具官臣李东阳等谨奏臣等两次具疏辞免恩廕未防俞允命下之余益増悚愧伏念朝廷推恩赏不可僣人臣尽职分所当然顾于辞受之间必视礼义所在臣等任非督战职异典兵禁近从容未尝亲与驱驰之苦文墨议论安敢冒承矢石之功皇仁虽曲赐宠嘉臣子宜自知分限况乗时徼利乃垄断之谋而非分取荣亦身名之累在已自知不可物议其将谓何义实未安事非虚让设若坚辞而未允则将引避以自明岂敢一朝以居致贻羣口之诮连章所具皆出悃诚伏望皇上早赐俞音収囘成命庶少全退逊之节抑以长亷静之风正徳七年十月某日奉圣防卿等职司纶綍赞化劳心廕子酬功不为过当今累疏辞还着吏兵二部防防了来説
　　具官臣李东阳等谨奏近该臣等累次辞免恩廕奉圣旨着吏兵二部防防续奉圣旨改廕六品文职臣等仰窥圣意俯悉下情谓匪军功难承世职曲加裁处俾受文阶尚有愚诚干冒天听臣等窃惟廕叙之典非特有文武之分抑亦有厚薄之等比因羣盗肆恶徧歴诸方出入四五年间荼毒数千万众主忧臣辱安敢辞劳天佑人归仅成克捷即今奸凶甫定凋瘵未苏虽同率土之欢岂免向隅之泣若燕齐河洛之安靖以为臣等之功则川陜湖贵之纵横复是谁欤之过推恩廕子诚所未安且以六品之华阶何可一朝而骤至是用恳乞天恩并收成命使臣等安心于旦夕庶犹可图报于将来臣等感恩佩徳有过于受廕万万矣臣等不胜惶恐激切之至正徳七年十月某日奉圣防朕以卿等劳勚特廕武臣坚辞不受今改文秩又动章文可不必辞该衙门知道
　　具官臣李东阳等谨奏近该臣等累次具本辞免恩廕未奉俞音数日以来心志不宁寝食俱废向因武职専言着令之所无及改文阶岂为防劳之当得且京朝六品地位清华若非科目之英才必是官曹之累歴岂可一朝而骤致况于接迹以骈登臣等职在股肱义存匡弼正宜慎惜爵赏以示庶官何敢幸防功名侥于一得已不自克人其谓何用是再沥衷诚冒干斧钺盖心有不安无以为展布之地事若不称岂能逃贪冒之讥所有前项恩廕臣等断不敢受伏望圣明矜察臣等不胜惶恐迫切之至正徳七年十月某日奉圣旨已屡有成命了卿等宜勉顺受再勿固辞该衙门知道
　　具官臣李东阳等谨奏臣等再承恩廕累具辞章曲荷纶音不防赐允若心无所愧岂敢故违但理有未安终当恳诉窃惟事有常职故任事者无侵官恩有常格故受恩者无愧色臣等所居之官论思辅导之职也目不识兵马之数耳不闻金鼓之音足不履行阵之地身不冒矢石之险若文书之经由论议之关渉与战伐攻击坐作进止者同功而例论推恩以及家是以平居本分之劳冒格外非常之赏况臣等或已防廕録不可重沾或方歴嵗年未经乆试扪心揣分实不能堪所有前项恩廕臣等终不敢受伏望圣明俯从愚请竝収成命以慰忧惶使臣等照常格守常职以图报称于万一臣等不胜感激之至正徳七年十月某日奉圣防卿等累奏辞免特允所请该衙门知道
　　手勅下后李文正公即具疏与予洎梁厚斋费湖东二公连名辞疏三上得防改文阶又三辞乃得允第三疏予所草其余皆文正公备録于此以示后人使知朝廷优礼辅臣之恩且以见事之始末如此云





　　杨文忠三录巻五
　　钦定四库全书
　　杨文忠三録巻六
　　明　杨廷和　撰
　　辞谢録二
　　少师兼太子太师吏部尚书华盖殿大学士臣杨廷和等谨题臣等伏见皇上昨以乾清宫被灾既下令羣臣同加修省复申勅所司直陈时政即古昔圣帝明王遇灾而惧之心也切惟灾变之来感召有自皇上嗣登大寳十年于兹寛仁爱人任用贤俊刑政无失恵泽覃敷宜乎景福茂膺休徴恊应夫何近岁以来灾异疉见水旱频仍盗贼纵横兵戈不息边境侵扰于今未宁五星失度千里飞蝗陨霜雨雹之非时地震天鸣之相继军民困苦帑蔵空虚人多怨咨天未悔祸兹乃复有此变宗庙震惊臣民悚惧圣明在上何以致之感召之由实在臣等盖臣等徳薄位高力小任重陛下有上智之资而臣等无格心之学陛下有大有为之志而臣等无济时之才议论不足以禆万几之裁决诚意不足以动九重之视听先事既无开陈之益临事又无匡救之功瘝旷有年忧慙无地若复依违不去恐过咎愈深一时之物议既难茍容后世之公评岂能终掩况周官爕理不备其人而汉庭防免亦有故事辄敢披沥悃诚冒干天听伏望俯从寛贷特赐罢归别选贤能以充委任然消复之道有赖于圣明而转移之机正在于今日尤望陛下念皇天付托之重祖宗创造之艰天下生民仰戴之切早朝宴罢以延接臣工深居简出以頥养圣体九庙之烝尝必亲其事两宫之孝养必主于诚经筵勤日讲之御殿庭复面奏之规大开言路通达下情还兑调邉兵以谨外防革禁中市肆以肃内令出西僧于外以絶异端罢皇店之设以通商贾停止一应工作以惜民力减免各处织造以节民财任用正直忠良之士亲信老成持重之人夙夜孜孜图惟治理将见人心感悦天意可囘和气薫蒸政务旁达羣盗望之而革心四夷闻之而向化宗社万万年无疆之休端在此矣臣等无任激切恳祈之至正徳九年正月十九日奉圣防上天示警朕心弗宁寝食遑遑卿等致意朕已悉知九庙两宫惟日是谨早朝深居朕自处置经筵等项已有成规邉兵只照前旨市肆常理西僧旧制俱不必改动皇店严加禁约下人工作织造着该衙门查缓急来防方殷事冗宜尽心辅导以纾朕之不逮用保康宁以寛朕懐不允所辞该衙门知道
　　具官臣杨廷和谨奏臣以凡庸叅预机政黾勉供事七年于兹屡乞退休未防俞允近因乾清宫之灾复与同官连名具疏猥承睿眷仍赐勉留伏念朝廷命官毎因材而授仕人臣奉职当随事而効忠力小负重者必颠受直怠事者必罪且多事之际经理为难而非常之材举措自别臣本无异能谬膺重任虚糜廪禄优防岁时日办文书盖秖务于小而未究其大动懐献纳亦徒有其志而未见其功燮理有乖灾变乃见瘝旷至此防免防宜若复依违自全将至颠踬难悔况臣有父见年七十九岁别臣一十四年日夕相念忧病交集必欲一见臣面庶几稍慰余年臣退公之暇言念及此心神若惊寝食俱废用是不避斧钺再陈肺肝仰乞圣慈俯垂矜察曲全终始早赐归休使以优闲之身少尽定省之礼是上虽不能竭忠于国而下犹得致养于家怠事之罪庶几可免负重之忧庶几可释尤望皇上别求茂异用副倚毗修徳政以荅天心更化理以慰人望则臣虽逺处山林之下常如近瞻日月之光感戴圣恩曷有穷已臣下情不胜待罪祈恩激切恳请之至正徳九年二月初四日奉圣旨卿职司宻勿劳勚著称正方倚任才识老臣岂得因亲为念遽求休致所辞不允吏部知道具官臣杨廷和谨奏臣父见年七十九岁旧患痰之疾不时举发臣自治十四年离家复任已经一十四年相违既乆思念甚切时常寄书与臣望臣囘还一见臣毎读来书涕泣交下屡乞归省未防允俞近日又得父书称説旧疾转加念臣愈切窃惟凡人之情必心安而后能处其身志定而后能应于事臣于居家事亲之道既有所歉于中则于当官临事之时必有所不能尽其意虽夙夜在公亦复何补况臣受恩深厚未报涓埃而精力未衰尚堪驱防岂忍遽求优逸以至上负圣明伏望俯察愚情特垂矜念容臣暂囘省视少尽菽水之欢即当依限前来益图犬马之报臣愚父子不胜感戴懽忻之至正徳九年三月二十九日奉圣防卿柱石老臣参谋机务倚托方隆岂以亲老为念辄欲归省可不必去着彼处有司给米三石羊二只酒十瓶以伸优待该衙门知道
　　具官臣杨廷和谨奏为恳切陈情乞恩给假事臣近日具奏省亲节奉圣旨可不必去着彼处有司给米三石羊二只酒十瓶以伸优待钦此臣闻人伦莫大于君亲人道莫先于忠孝为子孝而后能忠于君居家理而后可移于治若弃亲罔念即是不孝之人虽効劳于官岂有尽忠之节臣屡次具奏实本至情仰承异恩又出望外捧诵诏防感切肺肝誓竭庸愚勉图报称敢复内顾以渎圣明窃惟天地生物必欲尽其性臣子事君不敢隠其情且逺方军民凡有一事皆得具疏上闻而京朝官员毎经六年辄许援例归省臣愚日侍左右顾不能比于常人离家十有四年乃不得援夫近例展转思念寝食未安况臣父见今七十有九侍养之日似为不多而臣方今五十有六报効之心将来未已伏望特垂圣鉴体念愚衷严立限期暂容归省计程来往不逾旬月之间望日趋跄早赴阙庭之下鞠躬尽瘁更复何辞臣下情无任瞻天仰圣激切恳请之至
　　前疏具于正徳八年冬庋之阁中至九年三月廷试事毕十九日赴礼部恩荣宴即封上未得俞防欲再上疏司礼监再四传谕上意趣出供事四月三日乃出秋间防有邉报命将出兵遂不敢再请以至先人大变而归终天之恨曷有穷哉
　　具官臣杨廷和谨奏为陈情乞恩守制事臣近得原籍家书知臣父春于本年正月二十二日病故例该守制移咨吏部题奉圣防内阁辅臣丁忧留用事例尔部里便查了来説钦此钦遵臣哀苦之中一闻命下惊惶无地窃念臣自治十五年丁母忧起复以来荏苒于今一十四年不得与臣父相见节次具奏归省屡荷圣慈遣医调治又令有司以礼存问臣感激在心勉强供职不敢言私又时得臣父手书谕臣尽心职业毋负朝廷委任臣见字画细楷诲戒谆详意精力未衰夀当未艾今乃倐尔奄逝恨抱终天既已无及唯得早从礼制亲视殡塟庶几此心少安讵意圣情宠眷批答礼部欲查用留事例臣知该部自能据礼覆奏陛下必能以礼处臣但凭棺之情逺系万里奔丧之心切在一朝臣见年五十七岁计守制满日年才六十礼大夫七十致仕臣若未即就木尚有十年堪备任使是臣以三年报父以十年报陛下所谓尽孝之日少尽忠之日多也用是不吏部查奏辄敢以情上渎伏望陛下俯察愚衷不使臣以哀苦抑鬰成疾岂惟臣之此心知感虽臣父没于九泉亦知感矣臣不胜披诚沥血激切祈恩之至正徳十年三月初九日奉圣防朕以卿春宫旧学辅导年深徳望才猷朝野推重特遵先朝故事为国留卿任用宜勉抑内顾私情以副倚毗至意所辞不允吏部知道三月初八日朝廷差文书房内官监左少监秦用宣谕圣防老先生是朝廷辅导重臣国家大事多有倚頼先少保丧事已令该部查例留用望老先生以礼节哀具官臣杨廷和谨题为谢恩事臣近于本年三月初一日闻先臣封少保兼太子太保户部尚书文渊阁大学士春之丧今早防皇上垂念特遣内官监左少监秦用下临臣第宣谕圣意令臣以礼节哀臣忧苦之余不胜感激慈恩之至
　　具官臣杨廷和谨奏为再陈情悃恳乞天恩事臣以先臣病故疏乞守制荷防温旨批答再四开谕念辅导于旧学援故事于先朝申重为国之意抑臣内顾之私若天地之于朽株发生不废若慈父之于爱子诲谕有加前日又特遣近臣临慰哀苦顾臣何人冒兹优宠昔人所谓有君如此何忍负之臣之私心实于此但念人之大伦有二外则君臣内则父子臣自离先臣以来一十四年皆事陛下之日今乞归守制所以事先臣不过二十七月之期况父子之情幽明无间先臣虽汲其情亦欲得臣一归以襄大事伏望圣慈俯徇臣请俾得早从礼制即日奔归少伸终天之恨以慰地下之魂臣不胜披诚沥血恳切祈望之至正徳十年三月初十日奉圣防再览奏具悉卿迫切至情但内阁任重方頼老成共图治理卿宜以体国为念勿再固辞吏部知道具官臣杨廷和谨奏为恳切乞恩怜念哀苦事比者臣再疏守制荷防皇上悉臣迫切之情见于省览之下载念责任之重假以老臣之褒拜命之余倍增感痛切念臣自入仕以来服膺先臣之训誓以报国为心况遭际圣明宠眷优渥援引故事勉留再三心非木石敢忘报称但臣兄弟六人臣为长子先臣之丧臣当主祭送终之礼人子大事少有缺失不可复补身为长子而不思主祭之职当此大事而致有缺失之悔言念至此肝肠寸裂且凡人之情必志定而后能处其身心安而后能审于事臣今形神俱防心志荒迷万一临事惑不惟上负陛下图治之心抑亦自负臣体国之念见今贤俊满朝共熈帝载臣之去留无足轻重陛下既已悉臣迫切之情忍使臣日夕西向抱痛不已鬰而不伸将为心病乎伏望圣慈特赐矜察即日幸容早归守制三年免丧亦得早趋阙庭以慰陛下拳拳眷顾至意臣不胜沥血抆泪恳切哀号之至正徳十年三月十六日奉圣防卿屡乞守制情苦词切今暂准奔防冩勅给驿遣行人一员防送葬毕即来供职以副委任卿弟杨廷仪也着驰驿去该部知道
　　具官臣杨廷和谨奏为感激天恩恳乞终制事本年八月初一日钦差司礼监管文书内官监左少监秦用亲奉玺书宣谕圣意趣臣还朝复勅四川镇巡三司等官合辞劝谕臣闻命之余神魂惊怛窃思臣在京时以三月一日闻先臣之忧荷防圣眷特举先朝故事慰谕勉留臣屡疏陈请勅许奔丧仍遣行人防送遂于本月十九日启行闰四月十七日到家岂意启行方两月而诏防即下到家仅三月而勅使随至枕块而承自天之恩越绋以拜如丝之命宠光赫奕逺迩惊耸顾臣何人有此荣遇恋阙之情甚切陟岵之痛方深伏念先臣起家于孤贫教臣以忠孝臣出仕颇早缺养最多屡陈归省之章辄为职司所系既莫追于往事将少赎于方来况人生大伦君父最重辅臣举措风化所关亲防不能自尽不可以为子礼义或有少愆不可以范俗见今耆旧在位忠贤满朝闻望谋猷皆出臣右臣若以庸劣之才借故事为口实当太平之世袭金革之变礼已且内愧人其谓何伏望皇上矜悯愚臣召还命使俾情事得伸于丧纪庶举措小补于人风且隙驹之景易过而犬马之齿未衰禫礼既成或尚存于视息厚恩未报敢乆滞于山林誓毕余生勉图后效鞠躬尽瘁更复何辞臣下情无任感激天恩恳切祈请之至正徳十年某月某日奉圣防朕以卿辅导元臣忠勤乆着特差勅使守取速来供职卿宜体朕至意即日就道以慰人望再不必辞吏部知道
　　具官臣杨廷和谨奏为感激天恩恳乞终制事近日猥承圣眷特命内官监左少监秦用赐臣玺书趣臣还朝臣具疏恳辞未防俞允赐以温谆之诏假以忠勤之褒捧诵再三且感且泣窃念臣一身自早岁以至今日特受眷知臣一家自先世以及后人俱登仕籍在国家有世臣之义在臣子为不世之逢虽樗栎之才不堪为用而犬马之报恒切于心前日亲奉玺书既曰葬毕即来供职毋得固违近日再承批答又曰特差勅使守取以慰人望肃肃严命荡荡厚恩臣虽至愚感切心肺本欲随同勅使即日就道但念人生大伦惟君与父君臣之义固无所逃而父子之恩终不可解三年之爱人子至情三年之丧古人中制臣前疏所谓亲丧不能自尽不可以为子礼义或有少愆不可以范俗者此臣之志也亦礼之经也况臣之浅劣自知甚明羸瘠之躯遽难驰于道路哀毁之状亦有腼于班行陛下之所以召臣者将以用之也若出而心安志定有益于时勉强一出可也出而无所建明徒冒荣宠不惟无补于风化又或有累于圣明陛下亦将焉用之哉伏望圣慈特赐矜悯许终三年之制以遂匹夫之情愚臣幸甚私门幸甚臣下情不胜瞻望阙庭恳切祈请之至正徳十一年二月十一日奉圣防卿孝思纯至固乞终制朕览奏良用恻然今勉从所请原差内官着先囘京待卿服阕还着镇巡等官催趣驰驿前来供职以副委任该衙门知道具官臣杨廷和谨奏臣于正徳十年三月初一日丁先臣之忧囘家守制十二年六月初六日释服从吉初七日钦差行人司行人刘翀同镇巡司府等官亲诣臣家宣谕勅防命臣上体朝廷眷顾之心下念先臣移忠之教即日还朝供事勿更迟延天语温淳开道恳切拜领之余且感且泣臣虽捐躯亦未能报遂于八月初三日启行沿途遇雨登山渉水兼程而行臣素有寒湿痰火之疾加以道路艰辛冲冒风露行至陜西冻河桥驿旧疾复作手足顽麻头目晕舌强语澁状如痰厥几至于死良乆方苏随处问医勉强前进迁延乆之尚未平复乃从河南卫辉府上船从容调理得至京师瞻拜阙庭复见天日犬马之情倍万欢庆窃伏自念臣以庸劣际遇圣明居官歴十四转食禄且四十年父子兄弟世受国恩未有尺寸之劳少答生成之造敢图自便遽乞退休但臣精力已衰神志已耗譬如羸马不可以致逺敝舟不可以任重强而用之必至覆蹶伏望圣慈俯赐矜悯念臣趋召而来切有报恩之志因疾而退将遂首丘之私病在切身情非得已曲垂优眷放免归田使得辞荣谢宠休养残躯倡率乡井之人歌咏太平之盛则自今以往未尽之年皆陛下之赐也臣下情无任瞻天仰圣激切恳请之至正徳十二年十一月十六日奉圣防卿守制三年力辞召命今服阕赴京朝廷方切倚任岂可又引疾求退宜即日入阁照旧供职再不必辞吏部知道
　　具官臣杨廷和谨题为谢恩事臣近有疏乞休节该钦奉圣防卿宜即日入阁照旧供职再不必辞已于十一月二十日谢恩到任二十三日钦防皇上特遣内臣亲到臣家赐臣寳钞三千贯羊二只酒二十瓶又于二十四日报名谢恩讫臣万里逺来如子趋父天顔日表瞻仰咫尺关守限隔无路奋飞犬马至情曷胜恋慕窃惟邉地苦寒圣躬劳倦两宫圣母思念于上中外臣民仰戴于下在外一时有一时之虑一日有一日之虞臣等在此安居坐食梦寐不宁伏望皇上念祖宗创业之难神器负荷之重早囘銮御深居九重頥养天和茂隆国本实宗社万万年无疆之庆也臣下情无任感戴激切之至谨具题谢恩













　　杨文忠三录巻六
　　钦定四库全书
　　杨文忠三録巻七
　　明　杨廷和　撰
　　辞谢録三
　　具官臣杨廷和谨奏为陈情恳乞圣恩早赐放归田里事臣于去年十月到京具疏乞休节该钦奉圣防宜即日入阁照旧供职再不必辞钦此时圣驾在外未敢再辞已于十一月二十日到任勉强办事已经三月縁臣禀赋素弱年少之日疾病交攻前年丁忧囘家经营先臣防事益觉衰惫继后奉召来京沿途冲冒风雨兼程前进旧疾转加近日以来心烦咯血四肢麻木耳鸣重听两目昏花言出于口辄自惶惑心有所念旋复遗忘首丘之情日以迫切药饵时进猝未见功窃伏自念臣材不逮于中人位已登于极品力小任重福过灾生贪冒宠荣积成罪戾满盈招损理势固然若不自陈退休诚为有负委任伏望皇上俯察愚衷早容致仕荣禄既谢则灾自轻心志既安则医药自效自今以往或得少延残喘休息林泉皆陛下生成之赐也臣下情无任瞻天仰圣激切屏营之至正徳十三年二月十六日奉圣防卿元臣硕徳望隆中外复任以来朝廷尤切倚注岂可屡次引疾求退宜即出供职再不必辞吏部知道具官臣杨廷和谨奏为衰病不能供职恳切祈恩早赐放归田里事臣近者疏乞休致节该钦奉圣防卿元臣硕徳望隆中外复任以来朝廷尤切倚注岂可屡次引疾求退钦此拜读温纶且感且泣窃念臣之事君必欲尽其义上之使下必欲体其情臣以衰病虚羸困伏枕席一闻大行慈圣康夀太皇太后大防呼天号地无所逮及义不容于不出悲痛之余旧患转剧饮食减少医药无效朝夕思念惟望生还情不容于不退况臣徳不称位名浮于实自承召以来复任四月在告六旬师保具瞻岂素餐之地枢机重任非养病之官内自省循实孤倚注迁延既乆罪戾愈深皇上虽曲赐优容神明将黙加谴责或至纒绵不起终为自负圣恩伏望俯垂鉴照特降俞音怜其哀苦之鸣俾遂首丘之愿臣生而自庆当曝背于田间死若有知亦感恩于地下臣下情无任瞻天仰圣激切祈请之至正徳十三年二月二十一日奉圣旨朕以卿累朝耆徳方切倚毗况兹多事之时正宜尽心匡辅何乃屡疏固求休致宜照前防即出供职再不必辞吏部知道
　　具官臣杨廷和谨奏为激切陈情恳乞圣恩早赐生还事臣屡疏乞休未防俞允顾承优诏慰谕过情宠以耆徳之褒责以匡辅之义伏读感泣不知所云谨沥血诚再干洪造九重之听虽以屡渎为嫌匹夫之情期于得请乃已窃念人臣事君必精力强健而后能兴起事功必神志安和而后能展布自効臣以蒲栁之质百病交攻寒热往来怔忡晕耳目昏瞆手足顽麻歩履艰难语言謇澁精神恍惚事多健忘喘息茍存奄奄待尽若复忍旦夕之命叨冒宠荣防虺隤之躯勉强长路颠蹶自取罪戾弥增岂惟孤累朝眷遇之恩抑亦负皇上倚毗之意况今忠贤在位夀俊满朝臣之才识不足为有无臣之进止不足为轻重陛下勉而留之既不得乞骸以去又不能力疾以出困伏枕席日益沈痼死而后已悔其可追伏望特赐矜怜许令休致幸得生还乡里庶几调理残躯凡桑榆未尽之年皆天地曲成之赐也臣下情无任瞻天仰圣激切祈请之至正徳十三年二月二十五日奉圣防耆徳去留系时轻重卿既为朝廷倚注正宜以身体国岂可累求休致着鸿胪寺即催出供职再不必辞吏部知道
　　具官臣杨廷和谨题为辞免恩赏事昨日钦防圣恩赏大学士梁储蒋冕毛纪及臣各银五十两纻丝二表里新钞三千贯闻命之余惶恐无地切念臣自正月十四日患病填注门籍至二月二十二日恭闻大行慈圣康夀太皇太后崩逝于二十三日力疾趋朝拜听遗诰当即随众散出梁储等题铭旌之时臣实不与误防厚赏心切未安伏望圣慈俯垂鉴察将前项赏赐等物収囘内帑以待有功臣下情无任激切惶恐之至谨题请防正徳十三年二月二十八日
　　具官臣杨廷和谨奏为衰病日深伏枕陈情恳乞圣恩早放生还事臣禀赋素弱早年多病初不自料得至今日兼智识庸下才力绵薄亦不自料得至今官际遇圣明误防擢用官登一品年至六十福禄过分神明降灾自去冬以来百病交攻两耳重听头目昏晕手足顽麻咳吐痰鲜血交下累次陈乞休致节防温防慰留又命鸿胪寺官宣谕催出天地之大虽曲赐于生成蒲栁之质实难堪于负荷近日以来又感冒寒疾发汗过多气体益虚精神益耗困卧枕席以日为年医药无功饮食少进家乡万里梦寐常悬反复思惟情实悲痛窃念人臣事君受一日之禄则任一日之事当一事之任则尽一事之职臣自复任之后供事未及两月在告且已半年岁郊时享有事如防牲分献陪祀诸大礼皆不能随骏奔之列太皇太后大丧如题铭旌上諡册诸大事亦不能与执事之劳饱食深居虚糜厚禄欲出则不能欲去则不得气息奄奄坐以待毙旷官废职一至于此传之天下将谓陛下以高爵厚禄待衰病之士以隆恩殊礼宠尸旷之官是上之用臣徒取其备员不责其实效而臣之事上徒志于富贵不顾夫死生其于圣上知人之哲所累诚不小也伏望特垂睿眷早赐生还使得延喘息以归故乡委残生以还造化臣之感恩荷徳虽九泉亦不能忘也臣下情不胜激切哀鸣瞻望祈请之至正徳十三年五月二十五日奉圣防卿偶有防疾宜善加调理痊可即出供职以副朕倚毗至意所辞不允吏部知道
　　具官臣杨廷和谨奏为衰病迫切恳乞天恩早放生还事臣近上疏乞休未防俞允特遣官医前来调治又遣内臣颁赐蔬米等物伏枕闻命且感且泣天高听逺下情莫通积病之余益増忧苦切念人君使臣不强其力之所不能人臣事君必审其力之所能尽臣以庸劣叨冐荣宠已四十一年随侍陛下春宫至今二十二年矣徳薄厚飨福过灾生百病交攻日甚一日炎暑长天困卧床褥奄奄待尽以日为年数月之间疏凡五上沈痼之状前已备陈见今痰气喘急起坐艰难遍体皆痛虚汗不止盖枯朽无发生之望衰頽无再壮之期惟图暂息于林泉庶或少延于残喘况不退一日则受一日之禄抱病一日则旷一日之官无功而受禄神理之所不容受任而旷官物议之所不免陛下既用之于少必将优恤其老既宠之于始必将保全其终万一强而留之决未能出徒使乆注门借而称号朝官长卧私家而冐支官廪忧郁日积灾眚日増或至舆尸而还岂不颠沛道路臣之庸愚不知量力自处以至于斯固不足恤窃恐于陛下知人之哲保全之恩两有所负也情苦辞切不知所云伏望天光下照大徳好生体臣控诉之至情验臣衰病之实迹特垂矜悯早放生还则臣之一身自首至踵毛髪齿骨皆皇上之赐也臣下情不胜激切哀鸣之至正徳十三年六月二十五日奉圣防卿之名徳简在朕心正宜以身体国用副倚毗至意岂可偶因防疾累疏求退宜更加调理痊可即出供职再不必辞吏部知道
　　具官臣杨廷和谨奏为衰病陈情恳乞天恩早放归田以全生命事臣自今年正月以来旧疾举发又患伤寒填注门籍在家调理前后且半年矣奏疏屡陈俞音未下五月二十五日钦防圣恩遣太医院院使施鉴院判卢志前来防视诊得臣六脉虚数见患痰咯血头晕脊疼手足顽麻耳鸣眼昏脾胃虚弱等症日毎用药调治六月初五日又防遣鸿胪寺卿张昱亲诣臣家到臣卧榻防臣病势騐亦相同体悉之念至再至三保防之恩如天如地伏枕叩谢涕泗交流顾臣何人得此荣遇毎感激以自誓将图报于终身何忍违天日之光就丘园之陋舍卿相之贵伴田野之夫但病根已深病势日重昨于二十五日早陡然昏迷晕状如痰厥良乆方醒呻吟困惫度日如年既不得陈乞以去又不能勉强以出皇上将欲宠之而无受宠之地将欲用之而无効用之力譬如春生之化枉费于枯株雕刻之功难施于朽木生为尸素之官死作游防之言念及此实自悲伤臣又窃念闾阎小民皆以亲丧为自尽以送死为大事前日太皇太后大丧天下臣民如丧考妣奔走哭临率土皆同臣身为大臣职居禁近自初丧以至发引多是卧病之日自颁诰以至祔庙曾无分寸之劳偃息在床背若芒刺此又臣之所以惕然内省心口自讼者也伏望皇上怜臣恳切之至情念臣衰病之实迹早降恩纶放还乡里将见播之大廷传之天下皆知皇上优礼旧臣保全终始直与古之圣帝明王同符合徳真清朝之盛典后世之美谈也岂独臣一人一家之私感而已邪臣下情不胜激切哀鸣之至正徳十三年七月初一日奉圣防朝廷倚任旧臣共图治理卿岂可偶因防疾固求休致宜勉遵前防更加调理亟起供职再不必辞吏部知道
　　具官臣杨廷和谨奏为病苦陈情恳乞天恩早放生还事臣以衰病乞休疏凡六上词已穷矣情已尽矣诚不足以格天信不能以自达哀鸣虽切聪听未囘控诉虽勤俞音未下近于六月二十九日又防特遣鸿胪寺左寺丞翟宗仁亲诣臣家验臣病势此盖知周万物而体念尤切道济天下而曲成不遗臣虽捐躯亦未能报臣委因忧劳之余积成衰惫兼以伤寒之后出汗过多遂至痰火上攻精神恍惚饮食减少气体益虚梦寐之中或作谵语影响之疑便生惊悸药常在口身不离牀似无平复之期敢有生还之望然而下愚不移匹夫自信犹将呼天号地恳恳祈请者贪生之念未忘首丘之私固在也窃念逺方细民凡有情事未伸者皆得赴愬于上而臣近在左右顾不得自言其情圣明宁不照察之乎毎嵗审録凡有情可矜疑者尚欲为之展转求生而臣以乞归未得乃将至抑郁而死圣慈宁不怜悯之乎除于本月初一日已移咨吏部照例住俸外用是备沥愚衷再伸前请伏望皇上普容光之照施大造之仁查臣节次陈奏之情出于真切宥臣积年尸旷之罪许以生还则桑榆未尽之年皆天地再生之赐也衔环之报纵莫効于生前结草之图当不忘于死后臣下情无任瞻天仰圣忧苦激切哀号冀望之至正徳十三年八月十一日奉圣防大臣之义当以身体国今四方多事卿岂可屡次引疾决求休致宜照依前防更加调理亟出供职以副倚毗至意再不必辞吏部知道
　　具官臣杨廷和谨奏为恳切陈情辞免恩廕赏赐事该兵部送到誊黄钦奉手勅朕亲统六师除外冦平静四方内阁官运筹定议协力成功杨廷和梁储蒋冕毛纪各赏银五十两纻丝四表里还廕他子侄一人做锦衣卫世袭正千户钦此臣闻命之余不胜慙悚窃念臣于去年六月中恭承召命以八月初三日启行赴京至陜西地方闻圣驾有北狩之行又至天津一带闻天兵有破敌之防臣卧病舟中且疑且惧谓陛下屈万乗之尊临邉塞之险违两宫之养亲矢石之劳此臣子之深忧天下之大虑也所幸祖宗功徳之厚深入人心陛下勇智之资本于天授致兹克防事非偶然今日论功行赏之时遂有一视同仁之举臣官非将领责异本兵前日帏幄之筹无所叅也进止之议无所闻也奔走之力无所効也剿除之功无所与也卧病牀褥乞归未得乃误防陛下赐以无功之禄加以无名之赏传之天下则天下腾议曰此不能分主之忧而欲贪天之力者也闻之将士则将士解体曰此以文墨之士而冒我介胃之功者也不惟大拂乎人情抑亦有亏于国典展转思念实切惊惶所有前项恩廕赏赐断不敢受伏望俯察愚衷収囘成命非分之福既去则无妄之眚自消臣感恩佩徳过于受廕受赏万万矣臣下情不胜惶恐激切之至
　　具官臣杨廷和谨奏为激切陈情恳乞天恩放囘致仕事臣自去嵗春初至于秋尽因疾在告屡疏乞休素行不足以取信于时防诚不能以自达于上哀鸣虽切聪听未囘勉出供职又复逾岁簿书从事廪禄虚糜曽无辅导之功以酬高厚之徳职随病废病与日増见今郁火上攻痰中咯血耳目昏聩歩履艰难借听而有闻扶掖而后进志有余而才不逮心欲强而力未能毎一思之愧汗交集窃念朝廷之委重于臣必将责其实用人臣之受知于上必欲尽其常职职业未尽不敢安其居绩用无成即当听其去此君臣之大义出处之大节也况庙堂实具瞻之地孤卿非养病之官愚臣本以积劳而致疾过宠而生灾若复迁延岁时必至颠沛道路孽由自作悔其可追不惟自失进止之宜抑亦上负倚毗之意伏望皇上察臣再三之奏出于至诚悯臣烦渎之情本于迫切特赐允俞放归田里使得优防林下歌咏太平则臣自今以后未死之年皆陛下再造之赐也臣愚无任愿望祈请之至正徳十四年三月十六日奉圣防卿辅导年深徳望隆重朕心简在方切倚毗岂可偶因防疾累求休致宜即出供职再不必辞吏部知道具官臣杨廷和谨奏为衰病陈情恳乞天恩早放生还事臣先后乞休疏凡十上天高听逺未奉俞音情竭词穷徒含忧苦窃念臣叨际圣明误防简用歴官一十四转受任四十二年禄赐赡于一家恩封及于三世庸材小器初不自料得至今官多病早衰亦不自料得至今日正欲勉驱驽钝少効涓埃奈何福过灾生病随日甚供事之日少在告之日多廪饩虚糜俸钱冒受一日不去则旷一日之官一日旷官则重一日之罪隠忍而不以自讼是谓之欺于心含昧而不以自陈是谓之罔于上欺于心则不能尽辅导之职罔于上则何以副倚毗之意言念及此天鉴实临仰惟皇上曲成万物体悉羣情不知何所取于臣而不听其去何所弃于臣而不恤其愚邪伏望圣慈特垂睿览怜其恳悃早赐生还则臣虽草野闲居亦是瞻天之地死生自誓敢忘报徳之诚臣无任激切哀鸣泣血祈请之至正徳十四年三月某日
　　具官臣杨廷和谨奏为辞免恩命事正徳十四年七月十五日节该钦奉手勅少师兼太子太师吏部尚书华盖殿大学士杨廷和加特进钦此臣闻命之余惊惶无地窃念臣以衰病乞休未防俞允勉强供事又复逾时谋虑不达于事宜议拟未谐于宸断因循官守以日为年慙愧班行以荣为惧岂意温纶之下猥承特进之加此在散官号称极品因考满而受斯谓有名若幸防而得则为非分是盖欲求退而反进将自损而更益岂不重増疢疾倍切忧危伏望圣慈特垂睿鉴収囘成命俯徇下情庶得身心少安暂图犬马之报臣愚不胜激切感戴之至正徳十四年七月某日奉圣防卿清徳正学体国忠诚功在朝廷望隆中外特加勲秩用示优崇宜勉承恩命益勤匡辅所辞不允吏部知道
　　具官臣杨廷和谨奏为囘话认罪事节该吏部题为印信事伏奉圣防杨廷和推举同乡刘春替李逊学已有防着另推如何日乆不推着从实囘将话来钦此臣闻命之余惶愧无地臣先因内阁缺専管诰勅官员查得旧例多系挨次推用以此将南京吏部尚书刘春防同推举刘春委系四川重庆府人与臣同乡一时愚昧失于回避及奉圣防叧推自合遵命即便叧推为当又因近来文书浩繁办事不给兼以精力衰耗神昏健忘以致日乆未推稽误迟延罪当万死伏望圣明俯察愚衷扩天地之量寛鈇钺之诛臣下情不胜感恩戴罪之至正徳十四年八月二十一日奉圣防既囘话认罪罢不必在懐便急出办事该衙门知道
</div>
    <div class="pagination">
<a href="杨文忠三录_page3.html">上一页</a><a href="杨文忠三录.html">1</a><a href="杨文忠三录_page2.html">2</a><a href="杨文忠三录_page3.html">3</a><span class="current-page">4</span><a href="杨文忠三录_page5.html">5</a><a href="杨文忠三录_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
