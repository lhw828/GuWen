<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 9 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 9 页/共 66 页
  </h1>
  <div class="content">
   钦定四库全书
　　宋名臣奏议巻十七
　　宋　赵汝愚　编
　　君道门
　　用人五
　　上哲宗论为政之要在辨邪正之实
　　梁　焘
　　臣闻人主之德莫大于知人朝廷之政无先于急贤德以聦明为髙而政以忠厚为本恭惟太皇太后陛下至公至正明而有断皇帝陛下仁孝庄敬静渊防通阅天下之事日益多进天下之材日益广讲求祖宗治体日益熟察见中外人情日益详然而聦明或有所遗而忠厚未至于成者臣窃疑之或者圣心未加意于执要乎今日为政之要在于辨邪正之实也唐李德裕有言曰邪正相攻上惑主听正人呼邪人固为邪矣邪人亦呼正人为邪人主何以辨之臣故曰在辨其实也所谓正之实者能推公心以爱君忧国为计不附下不罔上乐进善爱惜生灵临大节而忘其身事两宫而一其志为陛下常求长乆安宁之计近思自于左右宫庭之间远虑至于夷夏海隅之际皆欲得其欢康宁无事上下一意其为安静真切如此者是正人也此进则聦明开广内外大安岂不为国家忠厚之福耶所谓邪之实者缓公急私复仇报怨外阳为忠直内隂怀奸曲其言似忠而其实欺罔也其气似敢而其实凶险也自谓介特而其实朋党也自谓纯一而其实二三其德也贪禄竞进猜忍倾夺专以伤害善良为谋而又附托权要出死力为之鹰犬不惮不耻以肆其毒不恤国之忧危务伸其志不惧上之悔患务行其言其为倾揺多端如此者是邪人也此进则聦明惑内外大恐岂不为国家忠厚之患耶今听其言而求其用心之防观其行而考其处巳之端其向背之异有无之殊虽未能尽究而亦可以槩见矣愿陛下自信素知之心而守之以定深辨奸诈之说而断之以不疑斥其邪人以安正人正人知所依归恃以无恐得以奋忠竭节毕身图报则朝廷之理不难致也臣不胜惓惓纳忠之至
　　贴黄臣向在言路得侍清光伏见陛下照物必尽其情伪而量有包容论政深达其义理而语有次序虽古之英主不能过也臣等累曾奏闻以谓邪正不可并用陛下深以为是知邪正之必相攻也今并用矣臣等又谓邪人在外正人在内则可治陛下亦以为是知邪人在内则害政也今邪人在内矣臣等又谓使邪人少正人多则可治陛下亦以为是知邪人之多则交相朋比损正人之道也今邪人多矣以在内众多之邪人与寡少之正人并用势自不敌岂能乆安而终无忧悔乎柰何与前日之圣意不同耶必有奸人移惑圣意也如不悟则奸邪乗隙数数进计终至于成其祸此圣明所宜早辨勿为清它日之忧悔也
　　贴黄陛下自御政以来选用可信之臣以忠孝报陛下之恩者今在朝廷不过数人羣小怨嫌隂结为朋力谋排陷者不一日也其心欲尽去此数人则奸谋可行大奸有复来之望此数人者方以时事难守为忧孤立难安为惧若非陛下知其从来忘身忘家当怨去奸有爱君忧国之心力赐主张则岂能安全至于今日也在于今日之势尤为难立仰赖圣造终始主张也此数人者亦未足深惜但恐小人复兴攻击转多万一如此则为太皇太后陛下即日之悔为皇帝陛下他日之忧此可为大惧也愿圣明凝神深虑以杜其渐待其事起而后处则其势必强横难制纵终能制之忧劳亦巳深矣伏望圣慈每当进拟人材之际丁宁审问谨重开可使私邪渐少朋党自衰朝廷日有安静之望圣政日有清明之益此道既行可以缓忧矣小人奸言最是难辨盖其巧美似忠害善似直狠愎似敢诬罔似公人主听之一误则德业俱损若不早辨则终至忧患故圣人曰恶利口之覆邦家者自古人君以为戒圣明不可不察也【元祐六年十二月上时为翰林学士】
　　上哲宗论臣寮上殿不得差遣
　　蔡　蹈
　　臣窃见朝廷近日引见上殿臣寮已防赐对退而俟命十有七八不报而去臣伏思踈远小臣偶縁荐引乍瞻天顔罔不震惧进对之际仓卒遗忘所不能免若其辞貌不近柔佞而有鄙野之气就列之乆防有变革且器使之以观其能既而无所取材斥之未晚先王之时务得人材虽侏儒聋瞆有司大修声蘧蒢防镠之用所谓器而使之者也今朝廷方患人材乏少职事官员阙自左右仆射而下以至寺监丞簿往往通摄无以充数今其进既难则人材益见乏少因而自抑不敢以赐对为望则远近相传士志畏怯不自劝勉殆非养才也诗曰芃芃棫朴薪之槱之传曰量才而任官度德而定位又曰与人不求备如此则下无遗才而朝无虚位矣官人之盛虽成周不得过也惟陛下图之【绍圣三年三月上时为监察御史】上徽宗论君子之道直而难合小人之言逊
　　而易入　　　　　　　曾　肇
　　臣闻治天下在于正朝廷正朝廷在于辨邪正朝廷之上邪正不分而欲有为于天下难矣盖正者君子邪者小人君子在上小人在下君子在内小人在外则君子道长小人道消而朝廷尊天下治矣小人在上君子在下小人在内君子在外则小人道长君子道消朝廷不得其尊天下不得而治矣君子小人之不并立犹冰炭之不可同器凿枘之不能相入也何则君子所乡者公正小人所乡者私邪也君子所知者远且大小人所知者近且小也君子所趋者义小人所趋者利也君子所守者一定而不可移小人则观望希合随时上下而未甞一也是以君子之道常直而难合小人之言常逊而易入自非明智不惑之君未有不屈彼而伸此者故以尧之圣而曰畏巧言令色孔壬以舜之圣而曰堲谗説以孔子之圣而曰远佞人善为国者必使君子小人两得其所而不能相叅然后君子有以御小人小人不能害君子茍为朝廷之上忠佞并进贤不肖杂处则其于圗事揆策任贤使能取舍必有不同取舍不同则主听惑主听惑则君子有时而屈小人有时而伸矣君子见绌则君子之不得立小人见伸则小人之更相援引充塞要路以是为非以白为黒蒙蔽欺罔无所不为祸乱之源甚可畏也夫自昔为人君者岂乐屈君子伸小人以啓祸乱之源哉盖小人听其言则似辨任之事则似材又能先意承志以逢人主之好奸言曲学以避人主之恶浸淫滋蔓日渐月磨故能使人主甘心而不悟也然则何以辨之亦在虚心正志以察之而巳昔者舜禹共兠杂处尧朝尧能贤舜禹而退共兠故大治孔子与季孟皆仕于鲁鲁公贤季孟而退孔子故大乱由是观之君子小人岂能自消长哉在人主取舍何如尔昔者刘向尝为汉元帝好儒而优游不断故向以谓执狐疑之心者来谗贼之口持不断之意者开羣枉之门谗邪进则众贤退羣枉盛则正士消元帝不能用向言而委政恭显汉室繇是而衰诸葛亮尝与蜀先主论亲贤臣远小人先汉所以兴隆亲小人远贤臣后汉所以倾頽君臣相勉卒成三分之业至如齐桓公任管仲隰朋则九合诸侯一匡天下任防貂易牙则身防其祸为世大僇唐明皇用姚崇宋璟则有开元之治用李林甫杨国忠则有天宝之乱一人之身而前后成败之效如此然则邪正果可不辨哉臣故以为治天下在于正朝廷正朝廷在于辨邪正惟陛下留神省察【元符三年正月上时为中书舍人】
　　上徽宗论惟材是用无系一偏
　　曾　肇
　　臣窃观唐太宗初即位急于求治搜拔贤隽不以一途故取魏徴于仇雠取马周于布衣取王珪杜淹韦挺于流窜其余罪亡俘虏之臣咸引在朝唯材是任卒赖其助以成贞观之治及我太祖皇帝践祚之始亦以人材为先方是时乗五代衰乱之余太祖皇帝征伐四方粗定天下制度典章尚多阙略又自郭周以后藩镇幕府不得奏辟士大夫罕有资廕入官之门唯进士经学二途而巳然岁取进士止三十人经学止五十人选举既难不无滞材太宗知其然故在位二十余年所擢士以万计舍短取长不求其备一时草泽遗逸之人収拾略尽本朝名臣多繇此出后世称诵以谓太宗明于治体以天下为度非众人所及故能越去拘挛以牢笼豪杰为国之用此诚不世出之英主后嗣所宜师法者也臣伏见近岁以来内则台省清要外则藩府守将多阙员或曰乏材而然臣谓古者不借材于异代无世而无材患在用之不广尔用之不广则取人有限取人有限则材者不必用用者不必材是以上之政事有旷废不举之忧下之怀能抱器之士有郁塞不伸之叹此宜今日之所留意也陛下临御以来锐于更化其所引拔固巳不专一途然臣愚过计尚意左右之臣或未尽以皇极大中之道啓廸陛下于用人之际不能无方致陛下励精求治之初有人材不足之虑伏望陛下远稽唐贞观所以致治之繇近以太宗皇帝振举滞淹为法无惑于浮言无系于一偏断自圣心唯材是用収其大者以为栋梁柱石其小者亦足备榱桷扂楔之任庶于经营清朝无施不宜以成治功以通众志岂独天下之幸实社稷无疆之福也在易之泰曰包荒用冯河不遐遗朋亡得尚于中行盖当上下交泰君子道长小人道消之时荒秽者包之冯河不中者用之远者不遗忘近者不朋比如此故得尚于中行所以为盛在书之皇极曰无偏无党王道荡荡无党无偏王道平平无反无侧王道正直如此故能作民父母以为天下王惟陛下留听毋忽【元符三年正月上】
　　上徽宗乞示好恶明忠邪　龚　夬
　　臣闻好恶未明人迷所向忠邪未判众听必疑臣顷在外服侧闻朝廷圣政日新远迩忻戴及被命诣阙又闻进退人材皆出睿断此固甚盛之举也然而奸党既破则彼将早夜为计以谋自安不可不察或遽于革面以求自入或申执邪说以拒正论或妄称祸乱以动朝廷或托言祖宗以迫人主或巧事贵戚或隂结左右大抵奸人之情其计百出不可尽举其要则欲变乱是非浑殽曲直以疑误朝廷将幸其既败复用巳去复留而巳矣君子直道而行不为机变则必堕奸人之术内若然则天下之治殆未可知也故必在朝廷洞判忠邪断而行之若小不忍则害大政恭惟先皇帝聦明圣神临政愿治臣昔蒙赐对亲被圣训勿为阿附以期自守今臣不言则为上负厚恩下废所守朋奸罔上自取犯义之罪惟陛下深察臣言以示好恶以明忠邪而陟降多士使远近皆知进贤退奸之意将见天下鼔舞圣化太平之治不难致也【元符三年三月上时为殿中侍御史】
　　上徽宗论任贤去邪在于果断
　　陈师锡
　　臣闻尧舜禹稷之相遇其朝夕都俞劝戒不过于任贤勿贰去邪勿疑盖为君之先务在此也夫知任贤而任之之意不专贤不可得而任矣知去邪而迟疑不断虽有去邪之意邪亦不可得而去矣昔齐桓公问管仲曰吾欲酒腐于爵肉腐于爼得无害覇乎管仲曰此极非其善者然非害覇也任贤而使小人间之害覇也又曰郭何以亡管仲曰以其善善而恶恶桓公曰善善而恶恶何以亡管仲曰善善而不能用恶恶而不能去郭由是亡由此言之人君不得任贤去邪之道大不可以王小不可以覇守而不变将至于亡其能覇且王乎管仲且犹知此况不为管仲者乎宋兴一百五十余载矣号称太平飨国长乆遗民至今思之者莫如仁宗皇帝臣窃尝考致治之本亦不过于开纳直言善御羣臣贤必进邪必退自明道中亲揽万机见政事之多僻知辅佐之失职自宰相吕夷简枢宻使张耆叅副夏竦陈尧佐范雍晏殊等一日皆罢去天下巳服其英断矣宝元之初地震冬雷用谏官韩琦之言而宰相王随及同列陈尧佐盛度韩亿石中立同时见黜甞用夏竦为枢宻使諌官欧阳修论其奸邪即日罢竦判河阳晏殊为宰相諌官蔡襄言其不恤边事广置田宅即日出殊知颍州其后不次擢用杜衍范仲淹富弼韩琦以致庆厯嘉祐之治为本朝甚盛之时远过汉唐几有三代之风若仁宗牵于偏听优柔不断台諌备位言不见用贤善不进朋奸不去则安能飨四十有二年太平之福乎臣愿陛下远思尧舜禹稷任贤去邪之道中采齐桓管仲善善恶恶之戒近法仁祖纳諌御臣之意则太平之盛指日可见伏望陛下留神省察【元符二年五月初除殿中侍御史】
　　上徽宗乞为政取人无熈丰元祐之间
　　江公望
　　臣日者获迩清光亲承圣训以今日之治体当以继述为先复赐宴间侧聆睿旨以今日朝廷而患元祐人为多臣退而思之既持继述之论必牵于元祐之説此理势之必至者也夫孝子之心莫不以继述为美哲庙固孝于神考矣持继述之论牢不可破辅政非其人以媚于巳为同忠于君为异一语不相合时政必目为流俗一谈不相侔时事必指为横议借威柄以快私隙必以乱君臣父子之名分以感动人主故元祐之臣投荒屏裔为之一空所引隂险憸佞轻浮刻薄之小人内结中贵以窥伺主意外生边事以持乆禄位人力困竭国用匮乏天下为之骚然泰陵不得尽继述之美大臣持论不平之过也昔成周之时作兴人材化德风浸润披拂菁菁有阿陵之飬芃芃足薪槱之用一遭幽厉之祸人才凋落至宣王中兴有德輶如毛民鲜克举之爱莫助之之叹宣王知人才可以培植而生可以护养而成若芑之新田菑亩培植护养有力故南征薄采而足用也元祐人才皆出于熈宁元丰培养之余遭绍圣窜逐之后凋踈落漠所余无几天假残息若有待焉陛下有作万物兴覩雨露滂沛咸被湔洗不旋踵召寘禁近或布在台省要藩便郡班班有之万无一生之人既获全活百有十非之者一切俱原岂惟不失前日仕宦亹亹焉有进擢之望人非木石岂敢不怀恩陛下不用则巳用之则若臂之使指若手足之扞头目岂复有不应我哉陛下持继述之论而以元祐人为多不过患其不为使尔此正非所虑也陛下操利势持名器体干刚之德用皇极之道以临御天下以役使羣物人臣结发辞亲委质就仕既移所事事陛下岂有骜然不为使哉陛下不迫其所难不强其所不能得欲同心协力遵奉神考巳成之法度徐将讲求继述之美意与天下共享其利尔昔齐桓释射钩之雠而管仲得以济其功晋文不宿斩袪之怨而勃鞮得以成其名王珪魏徴易所事而不以隂计为讳唐太宗用其直而卒成仁义之治神考于元祐之臣其先非有射钩斩袪之雠阴计之隙也先帝信仇人而黜之陛下黜仇人而用之用其隙犹足以济治况非其隙而用之者乎其肯为陛下尽心也必矣陛下若立元祐为题必有元丰绍圣为之对有对则争兴争兴则党复立矣搢绅之祸何时巳也可不痛哉陛下尝榜朝堂并布告天下以为政取人无彼时此时之间损益惟时之所宜用舍惟义之所在又改元诏防亦称思建皇极嘉靖庶邦盖当端好恶以示人本中和而立政皇天后土实闻此言陛下欲渝此言其如皇天后土何论述事则一无所作述之而巳此诗所谓率由旧章而闵子骞所谓仍旧贯何必改作者也论继志则治虽不同同归于治而啓之敬承禹道武王之卒其伐功者也惟道是从岂泥于已陈之迹哉二帝常道也可则若之否则稽之何常之有惟其不常是乃所以为常道也伏望陛下以继述为大计以因时损益为尽美虽步骤驰骋不越于神考法度之间皆足以为治是犹王良造父之挟舆马驾御疾徐之节在我虽欲领而为之用势亦不可得巳况非迫其所难而强其所不能也扬雄曰御得其道天下狙诈咸作使御失其道天下狙诈咸作敌治天下者审所御而巳能审所御虽狙诈且为之使况不为狙诈者乎故有国者惟患人才之不多不患多而不可用惟患不能用而巳陛下明谕羣臣以朕之所谓继述者如此朕之所以遇元祐之臣者如此咸勉承圣训各务同心协力以成继述之美以保富贵安荣朕于爵禄何所爱焉傥阳为公心隂结死党专立异论务沮成法或怏怏非其君而骜不为使则明行诛斥以戒在位朕于汝无愧汝负朕为多自速之祸也悔何及焉先之以训诰之情申之以丁宁之义终之以恻怛之意此周公所谓予不惠若兹多诰盖有不获免者矣如是元祐之人惟患其不多继述之美无患其不尽天下何患其不治也在陛下御之而已矣仁者善合人不仁者善离人惟圣人能置人于其间是犹水火之不相能也置鼎焉故能济烹饪之功成五味之和今宰相执政侍从台諌陛下善置人焉虽水火之不相能也必有足以济治者矣此尤不可不察也【建中靖国元年上时为右司谏】
　　上钦宗论用人太易　　　杨　时
　　臣闻书曰天命有德五服五章哉天讨有罪五刑五用哉夫命有德讨有罪皆天也人君不得而私焉奉天而已矣臣窃观陛下即位以来未三月更易宰辅凡八九人大臣民之表古之天子礼貌之而厉其节者也其进之也易故其去之也轻欲其自重而不茍难矣孟子曰左右皆曰贤未可也诸大夫皆曰贤未可也国人皆曰贤然后察之见贤焉然后用之夫上自左右卿大夫之言下逮庶人之议皆曰贤则用之可以无疑矣然犹察之见贤焉然后用之其考审岂不至矣夫汤之用人惟巳由此道也昔季布为河东太守人有称其贤者文帝召之欲以为御史大夫又言其使酒难近罢之季布曰陛下以一人之誉召臣又以一人之毁去臣恐天下有识者闻之有以窥陛下也若季布之为人固无足为陛下道然其言有足取者臣恐陛下用人如此天下闻之亦有以窥陛下也近见百司羣吏有待次一二年者而复除它人代之此近日嬖幸受贿赂而私请者之所为前此无有也陛下欲尽循祖宗之法不可复用此例谨之于始犹惧不终始之不谨后将若何臣伏望陛下重惜名器无轻以授人一非其人则民受其弊乱之所由生不可忽也仍愿听言而加察焉见贤而后用见不贤而后去无容私焉奉天而巳天下幸甚【靖康元年二月上时除右谏议大夫】
　　上钦宗论用人太易　　　　余应求
　　臣闻重爵位则多士劝谨用人则朝廷尊盖与之不重则下轻上爵易于用人则去之必速此理之必然者近者朝廷此弊尤甚末流至今未之能革陛下临御甫三月矣凡用四宰相九执政列侍从者十余人初不谨取故去之毎速近日除用尤为超躐有趣召未至而巳屡迁者有未收功効而与峻职者有自下僚径为侍从者有取其一言解褐为师儒者有一日差除至二十余人者其人之贤愚能否固未暇论然视爵位亦太轻矣用人亦太易矣夫贤才之士有可不次用者如汤之于伊尹髙宗之于傅说不过一人而巳未闻当时百执事之众皆然也方今名器冗滥而未清仕进侥幸而未抑诚宜大有刬革以新初政乃复轻易如此臣窃惜之愿诏执事特加详谨毋备具官僚毋超躐除授毋徇私爱毋用非才使纶綍之下当人心而无烦言则朝廷尊而多士劝政事修而夷狄服矣【靖康元年上时为监察御史】






　　宋名臣奏议巻十七
　　钦定四库全书
　　宋名臣奏议巻十八
　　宋　赵汝愚　编
　　君道门
　　广言路上
　　上真宗乞追寝章疏不得留中诏书
　　李　邈
　　【景徳四年五月二十九日上谓王旦等曰朕以臣僚上殿者劄子不列姓名言者请留中不下是皆攻人之短发人隂私而不欲明行弹纠者若偏聴则事不可明若宣行则又违言者之意遂命杜镐陈彭年检讨前代臣寮上封言事故事而降诏曰朕司牧生民讲求政典言念代工之理实资着位之臣恪奉教条共康理道而有因循未革习以为常驰竞相縁免而无耻宜颁申儆之文用洽至公之化文武臣寮等各膺宠遇宜在竭诚凡所上章故当无隐傥思尽瘁奉国复何恤于人言岂必留中匿名俾有伤于公体盖有爱憎是徇善恶多诬但欲潜惑于聴聦不愿显行于按覆颇彰欺罔深黩政经今后所上章疏并具姓名不得更乞留中如事干枢宻朕即临时相度自余并付所司依理施行】
　　臣伏覩乙丑诏书文武官凡上章疏不得更乞留中并当付外施行者若帝王省决章疏不得留于禁中四方闻之以谓天子禁中留一纸书亦为敕文所束帝王必不尽知天下之事若升殿论奏不间小臣博访得失可以输尽忠恳茍机宻之事不可示外者岂得须令行下臣闻唐宪宗时李绛面请奬纳规谏上曰卿所陈至公有裨于我今韦处厚路隋甚有谏疏言极忠益卿不知则当时谏书亦有留中之制且忠臣以欵诚结明主陛下亦欲尽审诸臣才器若悉付外则何人复敢献言此诏若行恐非允当愿令追寝以开言路【景德四年闰五月上比奏真宗曰邈殊未明朕意前诏但为禁诋讦诬罔之辈尔傥军国机宻大事不可付外者即不在此限因以手诏谕之时邈为通判孟州】
　　上仁宗乞免上封事人李安世罪
　　孙　沔
　　臣闻主圣臣忠朝有直言之士下情上达外扬进善之旌前王思广于聦明庻政莫能于壅塞尚虑谏臣顾禄窃位怀安故于观阙之前专设匦函之制言之无罪诚不间于卑防来者可追庶获闻于谠议时加激赏犹避深讥或致严科实为止善今窃见上封事人李安世辄因狂悖妄进瞽言不识朝廷之仪惟摭市井之事毁欺日月干犯雷霆死有余辜身不容责兼闻下吏审问支辞致诘飞声推穷败然极索奸之理或伤招谏之仁虽曰狂愚犹胜谄佞况自道辅仲淹被黜之后厐籍范讽致对巳来凡在缙绅尽思缄黙又虑千里之外四方之人不知安世讪上犯顔将谓安世献忠获罪岂有至圣犹忌危言自逺流传为议非美覆巢之卵其恶伤弹雀以珠所惜者大伏望皇帝陛下俯回造化贷以寛恩特免窜投以励全节使彼偷安之士永怀内愧之心况臣与其人素匪交亲未尝识面纵干大典絶不相因惟恐史官直书于违愎可嗟言路重设于艰危伏乞少霁天威用存国体【景祐二年十二月上时为监察御史里行】
　　上仁宗论范仲淹不当以言获罪
　　余　靖
　　臣闻位疎而言深者罪也知浅而谋深者妄也臣故抵罪妄辄有开陈者怀忠事君不敢自爱万一益国死无所恨伏闻今月十九日以吏部员外郎天章阁待制范仲淹落职守本官差知饶州者臣窃谓仲淹秉朴忠之心怀直谏之节不识忌讳有可矜悯观其临事不茍言必忤上竭忠奉国夫岂私其身哉去嵗起自贬所召居顾问之职尔时正人端士酌酒相贺盖喜陛下纳善思治招来忠谠真圣帝哲王聦明之政也今兹遽闻以言获罪左降僻逺事出不意惊骇耳目何其进之太暴而逐之太速乎然则仲淹若以官政阙失自取罪戾国有常典谁敢议之今以刺讥大臣指讦时政而不示含怒重加谴谪臣深为陛下不取也昔尧舜之帝商周之王尝云谔谔以昌不闻诽谤为罪况仲淹前所言事在陛下母子夫妇之间犯顔逆耳最其大者以其言合典礼尚加优奬正人端士所以相贺者以陛下屈情徇道超越前古若是者也今因进对之际言大臣长短纵令谋论疎浅褒贬过当未必尽合圣虑此则防在陛下听与不聴耳安可与防邪同罪乎至如汲黯在廷毁平津之多诈张昭论将以鲁肃为麄疎汉帝呉主熟闻此议两用无猜岂损令德臣今越职而言者非不知百官内外各有职分但以谏官御史畏罪而未言遂恐庶人之议不得上达故敢区区不避诛放臣之所言亦非营救仲淹何者仲淹自大理寺丞四五年间至吏部员外郎比于常流此乃逾涯之宠今虽落职于仲淹之身未有所损但所论者国家大体耳古者斥去直臣皆玷累盛德故多含垢忍怒以示容纳彼非不能快意行事盖惜千古之名耳陛下自亲政以来三逐言事者矣习以为常不甚重惜则恐书于史册亏玷太平之政钳天下之口塞陛下之聦在此举矣不可不谨故臣披沥肝胆冀陛下察之伏望陛下以舜察迩言为念以汉招直谏为谋常以壅塞而是忧不以诽谤而加罪追改前命无重过举则天下幸甚【景祐三年五月上时为集贤校理】
　　上仁宗乞追寝戒越职言事诏书
　　苏舜钦
　　【景祐三年五月丙戌尚书吏部员　郎天章阁待制权知开封府范仲淹落职　饶州丁亥敕牓朝堂曰为臣之方憸言罔上者有辟行巳之道挟私立党者必惩质于旧章敢废公议范仲淹比縁奬擢骤委剧烦罔畏官守之隳专为矫厉之趣奏述狂肆疑骇众多既妄露于荐称仍宻行于离间本于躁率但恣诋欺降守方州尚寛彛宪然念士操之美蹈道是先职局之分出位为责爰从近嵗多悖此风授任者以宿业为献规者以服防为得沽徼名誉恊比朋俦务骋谲辞有玷醇治昔者周以百官箴阙无越职之文唐以列最辨材无侵事之举咨尔多士各敬攸司勿废巳以营他勿背公而稔衅排根引重奚习多岐衒直营私宁或取悔勉思中正之吉靡陷媮薄之尤宜自敦修以称朕意】
　　臣闻治平之君使危亡祸乱之言不离于耳则天下庶可久安也髙位之臣使颠覆窜殛之祸不絶于心则百职可以无旷也茍治平而忽危亡未有不危亡者也髙位而忘颠覆未有不颠覆者也此物理之常势古今之定分也歴观前代圣神之君好闻乎谠议贤明之辅不壅乎下情盖以四海至逺民有隠匿不可以偏照故无间愚贱之言而择用之万机至繁事有习不可以独览故必求众多之议以更张之然后朝无遗政物无遁情虽有佞人邪谋莫得而进也臣昨覩丁亥诏书戒越职言事者播告四方无不惊惑徃徃窃议恐非本于宸衷盖陛下即位已来屡诏羣下以来鲠直故百僚皆得转对又置匦函设直言极谏科今诏书如此是与前事相违岂非大臣蔽塞陛下聦明杜絶忠良之口不惟亏损朝廷大政实亦自取覆亡之道夫纳善进贤宰相之事蔽君自任未或不亡今谏官御史又多出其门下但务希防即取好官多士盈庭噤不得语陛下垂拱法宫之内何由得闻天下之务乎臣前见陛下以孔道辅范仲淹刚直不挠致位台谏后虽改他官不忘献纳此二臣者非不知缄口数年坐得卿辅盖不敢负陛下委注之意亏臣子忠义之节而皆罹中伤窜谪不暇使正臣夺气鲠士咋舌目覩时口不敢论昔晋公问叔向曰国家之患孰为大对曰大臣持禄而不极谏小臣畏罪而不敢言下情不得上通此患之大者是故汉文感女子之説而肉刑是除武帝听三老之议而江充以族肉刑古法江充近臣女子老人愚耄疎隔之至也岂以义之所在贱不可忽二君从之后世称圣况国家班设爵位列陈豪英故当责其公忠安可教之循黙赏之使谏尚恐不言罪其敢言孰肯献纳物情闭塞上位孤危轸念于兹可为惊怛伏望陛下霈发德音追寝前诏懃于采纳下及刍荛求覩四海之安危垂念朝廷之阙失见所未见日新又新故可常守隆平保全近辅若诏牓未削欺罔成风则不唯堂下逺于千里窃恐指鹿为马之事复见于今朝也臣区区以此言达于冕旒者非不知出口祸从为众悯笑盖欲陛下一悟则天下蒙福以臣之躯质苍生之命亦以大矣伏望陛下留意焉【景祐三年五月上时为光禄寺主簿范仲淹言事无所避大臣权幸忌恶之时吕夷简执政进者徃徃出其门仲淹言官人之法人主当知其迟速升降之序其进退近臣不宜全委宰相上百官图指其次第日如此为序迁如此为不次如此则公如此则私不可不察也夷简滋不恱仲淹闻之又为四论以献一曰帝王好尚二曰选贤任能三曰近名四曰推委大抵讥指时政夷简大怒以仲淹语辨于上前且诉仲淹越职言事荐引朋党离间君臣仲淹亦交章对切由是降黜侍御史韩渎希夷简意请以仲淹朋党榜朝堂戒百官越职言事者遂降是诏】
　　上仁宗论大臣不当排言者　刘　敞
　　臣昨闻呉充黜官冯京落职将谓其人所行实有过当所言实有不可是以触忤圣意不防矜恕及于延和殿奏事面奉宣谕充乃是振职京意亦无他中书恶其太直不与含容臣窃惊骇不觉愤咽前古以来唯有人主不能容受直言或致窜谪臣下今陛下慈仁好谏寛大如此不知中书何故不务将顺圣意之美须要排逐言者今四方之人不知本末反谓陛下不能聴谏口谤腹诽所损不小且如此事陛下心所必恕中书却欲必行是蔽君之明止君之善侵君之权増君之过茍要作威警动朝望今后虽有不公不直人不敢言得以利巳得以罔上陛下不可不深察也臣按六经旧史大臣蔽君之明止君之善侵君之权増君之过皆为不忠陷于刑诛况今时人情逺不如古若闻陛下欲为善而牵于大臣大臣欲作威而不惮陛下则必相率背公向私奔走权门矣此风一动此势一失是为君与臣同国圣人之至戒也鲁僖公时频致天旱春秋谓由公子遂专权之应而洪范五行僣则常旸防则常风下侵上则山崩地震日月薄蚀如今者此事逆于伦理必恐感动隂阳或能遂致灾旱风雾山崩地震日月之眚望陛下留神深察此言臣以浅近荷陛下厚恩不敢不报然窃恨此一事近世未有臣虽口陈未能详尽谨手书具奏以闻【至和元年十一月上时为知制诰】
　　上仁宗论不当排言者【系第二状】　刘　敞
　　臣前月十一日延和殿奏公事因论呉充冯京谪官本末面防宣谕云中书怒其太直不与含容臣其时曾奏言若如是则大臣蔽君之明专君之权而擅作威福也必恐感动隂阳有地震日食风雾之异今臣窃闻镇戎军地震一夕三发去臣所言五日之内尔又京师雪后昏雾累日复多风埃太阳黄浊此皆变异之可戒惧者也臣所以先知必然者按五行志云事虽正专之必震况其不正乎又尚书洪范防常风若而京房易传臣之蔽君则防气起防此数者合之必知有异也然皇天保祐陛下至深至厚以灾异随事辄应欲望陛下覩变自戒永绥四方也不可不思不可不忧今陛下推诚委信大臣而大臣依势作威政事不平如此甚众在外畏惮巳非常时陛下宜深究天地之意收揽威权无使聦明蔽塞法令不行则足以消伏灾异矣臣前巳奏陈故敢再述所闻特乞留中详加省览【至和元年十一月降同知礼院太常博士呉充知髙邮军太常寺丞太祝集贤校理麴真卿知淮阳军时台諌争言充等无罪不当补外冯京最后上疏言愈切宰相刘沆怒出京知濠州上曰京何罪然犹落脩起居注故敞上此疏敞又有疏疏已见用人门】
　　上仁宗论章疏多留中不降出
　　孙　抃
　　臣伏见近日臣僚所上章奏多有留中不曽降出者臣愚窃谓此一事于朝廷之体至要至重陛下宜深思而逺虑之可也帝王尊居九重緫览万几防谨之先在于壅塞锐心精力举通其原尚或间有欺隠故作弛放将如何臣即不审是巳经圣览别有特防使之然耶将权势侥幸妄生希合而致然耶万一奸人縁此隂结巧伪公为稽秘果有警急事陛下不闻大臣不得知其如何吁可骇也且书称明四目达四聦尧舜所以成大圣今自温成皇后薨逝以来忽然生此节目臣恐四方闻之谓陛下不喜正论遂使谠臣端士噤口结舌黙不敢吐非庙社朝廷之福非天下生灵之福欲望陛下敕中书申明自来条约指挥通进银台司及内中经歴处所应文字并须立便批凿投进或降出不得稍违时刻仍一　一与大臣商防可行可止之状以慰中外物议则陛下圣德不损于昔时陛下朝政愈新于今日臣不胜恳悃之至【至和二年上时为御史中丞】
　　上仁宗乞不罪王起上言虚妄
　　赵　抃
　　臣伏覩圣防下御史台根勘太常博士秘阁校理王起虚妄上言定州夜防掷塼瓦等事见追禁鞫问次臣尝闻太宗皇帝朝有雍丘县尉武程上疏愿减后宫嫔嫱太宗谓宰臣曰武程疎逺小臣不知宫闱中事内庭给使不过三百人皆有掌执不可去者卿等故合知之时李昉奏武程妄陈狂瞽宜行黜削以惩之太宗曰朕曷尝以言罪人但念其不知耳终不加罪今起志在忧国用心无他若縁此获谴臣恐中外臣僚人人缄黙虽有机宻急速大事谁敢复措一词言路榛塞由此始矣伏望陛下上念太宗皇帝不罪言事者之诚恕起之罪以广睿聴有益圣仁若然则尧采诽谤舜达聪明禹拜昌言汉诏不讳不独称美于前世矣【至和二年四月上时为殿中侍御史】
　　上英宗乞诏中外咸上封事　吕　诲
　　臣恭惟圣徳践祚之初临朝听防搢绅懽忭中外同庆方天下延颈倾耳仰奉新政宜有讲求以厌羣望窃以章圣皇帝御正殿之二日诏羣臣直言抗疏自古求治之君未有如是之切也有以知开辟言路诚邦国之首务矣陛下承先帝仁明之治万机无阙臣尚虑四方幽逺明有未烛百执因循事或过举在继述之体所系尤重臣欲乞陛下特降明诏俾中外臣僚咸上封事指陈朝政之阙失时务之利害采择善言恢张治道则下情无壅圣聦日广昌明盛业自此而始羣心庆赖不胜大幸【治平元年上时同知谏院】
　　上神宗乞令侍从台阁条对当今急务
　　刘　述
　　【治平四年闰三月二十二日诏曰朕以菲徳承至尊托于公卿兆民之上惟治忽在朕躬夙夜兢兢上思有以奉天命下念所以修政事之统愧不敏明未烛厥理夫开言路通上下之志欲治之主所同趣也其布告内外文武羣臣若知见思虑之所及至于朝之阙政国之要务边防戎事之得失郡县民情之利害各令直言抗疏以闻无有所隠言若适用亦以得人观其器能当从甄擢风尔文武其各体朕兹令之非徒下也】
　　臣伏覩近降诏敕许内外文武羣臣直言朝之阙政国之要务边防戎事之得失郡县民情之利害此诚陛下悉心求治虚已待人图新庶政之急先也天下幸甚臣窃思之内外文武职官固多英俊之士其间论议或有可取然不若侍从台阁乃天下贤才之所聚也臣欲乞特降圣防取当今之急务问以所宜令两制两省及馆阁臣僚一一条对既以究其利病亦以见其器能内外诸处奏到文字就两制馆阁中择智识优长练达时务者三四人置局防详评议逐旋具事理于所属中书宻院参覆商量然后进呈取防施行所兾庶政交修下情尽达【治平四年闰三月上时为御史知杂事】
　　上神宗乞施行封事　　　　司马光
　　臣伏以大舜举贤敷纳以言明试以功汉武帝详延特起之士待以不次之位终获其用威加胡越真宗皇帝总览羣臣章奏用其言而显其身以成咸平景徳之治凡察言所以知人知人所以立政自古及今其道一也今陛下即位之初首开言路令中外臣民皆得上封事海内欣欣咸毕精竭思以承休德若于此际能采其嘉谋举其贤材而用之则太平之基可指日而望也茍徒备外饰废其言而不用弃其人而不取则天下頽之事当何时而振起乎臣与张方平先受诏详定中外所上封事虽已尽心精简合于义理可施行者一一奏闻更望陛下择其精者决自圣意必令行之其有识虑稍出于众者愿陛下特赐召对面加询访考其虚实果有可采宻籍姓名遇有差遣随材受任俟其实有显效然后可以不次拔擢如此则嘉言罔攸伏野无遗贤矣【治平四年四月光得防同张方平详定内外官所上封事后上此奏时为御史中丞】
　　上神宗论听言之道未至者三
　　彭汝砺
　　臣闻之凡人莫难于争臣盖人君我之所天也能制祸福能制贵贱而有过则必正之人臣我之所委也非能轻重之非能荣辱之而有奸恶则必言之以至贱应至贵而言其所恶闻之过失以至孤敌至众而发其所隠之奸恶则危辱怨祸之至如归焉危辱怨祸不独其身亦及其子孙夫抱闗击柝乗田委吏皆可以成业而以傥来之名器舎去天下之至安而投不测之危祸背违众人之荣誉而兆无穷之怨恶则其身其计非为其家亦明矣陛下至诚恳恻愿治如臣不肖而优容假借慰藉之良厚则知陛下屈意于天下之贤虽古人不能过也听言之道有所未至者三盖有所疑有所易有所专此臣之所未喻而不敢讳匿者也臣闻之人君所以交于天地应于万物者无所不用其诚也在我者无所不用其诚则人之诚亦至焉臣窃闻陛下励精于事纎悉必躬而不能无疑心周尹言王中正事陛下疑以谓中正不能成就蜀中士大夫故尹言之然后知说者有以焉夫言国恩与乡里孰重必曰国恩重得于人君与得于人臣孰重必曰人君重违重而取欺天下之罪从所轻而取小人之誉臣子恐不敢如此臣伏思陛下于百官之中取六七人者为谏官御史使得察百官邪正辨天下利害而言之则必以其人为可信也以为可信则任之而不疑以为可疑则去之而不任既任之复疑之既疑之复任之非诚之至也盖上以疑待下则下亦以疑事上上下之志不交则不足以有成矣陛下所委者外台也今外台乞罢免黜逐者日夕不絶使陛下以意度之以为某人为某事言某事为某人言某人臣知有所不能徧臣非为尹辨恐陛下以是心待天下则贤才如尹者知有所不言矣臣所论多陛下宣谕及所戒饬者则知陛下之意不以不肖可恶而将告教之也臣虽巳铭刻然于义有所未安则其告之亦不敢后也盖君视臣如手足则臣视君如腹心陛下知足以明天地辨足以雕万物圣敬日跻方登于尧舜而羣臣区区曽不足以髣髴于五帝之佐其何能仰望清光哉陛下归视收听退藏于深宫羣臣犹且缩栗震慑不敢以尽使以明为用则荧荧之火必不能为光矣臣毎见陛下之臣称陛下髙明博厚比于天地论之于古则贯穿歴世而不遗施之于今则周旋万事而无尽臣下知嗟叹而巳臣独有疑焉臣前论市易事蒙宣谕以谓不知本末臣诚山野未更于事然臣所以事陛下其严如天凡所欲言稽之古参之今听之民谋之士大夫反覆至于无不同然而后言少疑阙之十至于八九焉则于本末之际不敢言不知也陛下诚尽察之而少赐寛闲之燕使臣得指书于前而少容尽其区区之愚则臣之言必有以当圣心者盖天下之人散之则愚合之则智故曰君子之道造端乎夫妇夫妇之愚非足以言于君子然有取焉以其有所长而巳不以其不足听而忘之也如臣闇未谕指数其言不善固不足道惟陛下以诚心待之则言有善于臣者有不得疑之矣臣尝言之曰是非在于众人当与众人共之利害系于天下当与天下共之盖虽人主有不得专也吕嘉问之奸欺险谀自大臣以至于仆圉之贱自朝廷以及四海之逺盖无不闻知所以爱怜而不忍去者独陛下而巳夫人君之于人臣固有所谓庸之者能有益于国而于民为损能有利于上而于民为害皆非先王之所庸也传曰民功曰庸则先王之所以庸之者以民为主而巳夫辟土地以彊国实府库以富国以今言之如所谓才也而孟子以为民贼况嘉问上欺陛下下欺于民实未有以益国羣臣言之愈切陛下持之愈固臣未知所谓也夫嘉问区区实不足数为陛下道然陛下以是待天下之士是害有甚于嘉问者陛下有不得知矣有所疑似乎不能毋意有所易似乎不能毋我有所专似乎不能毋固凡此皆非防臣所望于圣学也有所疑则忠信之士不至有所易则礼法之臣不勉有所专则正直之言不进忠信之士不至则所与者谲诈而巳礼法之臣不勉则所任非所严者矣正直之言不进则过有不得而知矣此不可不戒也臣闻之治国犹治疾不能望而知之闻而知之亦可矣不能闻而知之脉而知之亦可矣知疾在一支则治一支在一体则治一体以一支体为不足忧则嵗时日月之变外有传之内小有积而大四支百体病有不可胜治矣臣窃惟陛下刚健不惑日励精于事天下指日数月以望唐虞成周之太平今有为十年矣而事功未至于成就而其有加焉凡此疑皆言路不通之过也惟陛下加察【熈寜元年十一月上时为监察御史】
　　上神宗论近嵗用言好同恶异
　　彭汝砺
　　臣伏以陛下自初改为今几十年损益赓续纷纷莫知所止条令数下使车结轨于道郡县之吏不能胜任言理财者几悉矣而公私之用愈屈于不足风俗雕德义陵夷浮虚刻核如无复有所惮也旱蝗水潦饥馑疾疫加之师旅逺方骚然不安矣此固陛下励精夙夜弥纶以臻厥成之时也臣愿陛下加谨焉毋忽于其动思所以安之于其烦思所以寛之于其易思所以难之于其薄思所以镇之于其贫思所以贷之此今日之至计也夫潜神于一堂而欲以周知四海之逺制法于一时而以施及万世之久夫岂一耳目手足之力哉惟在尽人谋而巳防臣浅陋实无益陛下毫发之事惟陛下益广言路以通下情下情通则忠谋日至而利害之迹邪正之实不得隠于天听矣盖事系于天下则当与天下共之事系于众人则当与众人共之非可以私也臣观朝廷近嵗用言之道同之则众誉之以为竒才为知治体而果用之异之则众愚之以为同俗为不知治体而果废之夫是非在理不在同异使同而有所附焉虽同乃所以为欺也异而有所取焉虽异乃所以为忠也夫上所好恶民之表也上惟同之为好则民亦以同为贵上惟异之为恶则民亦以异为贱人不能无贤不肖事不能无利害而人人雷同环合以可不可为一则将沮君子而为小人将饰罪而为功虚方欺而为实利方诈而为义末流之臣恐不可胜治矣陛下道济天下而智周乎万物嚬笑俛仰之间安抚四海之外羣臣防尘终何足以有益耶惟深为天下屈意聴纳以荅天变以同民忧幸甚【熈寜九年十一月上时为监察御史】
　　上哲宗乞下求言诏书　　司马光
　　臣闻周易天地交则为泰不交则为否君父天也臣民地也是故君降心以访问臣竭诚以献替则庶政修治邦家乂安君恶逆耳之言臣营便身之计则下情壅蔽众心离叛自生民以来未有不由斯道者也夫道犹歧路近差跬步逺失千里今皇帝陛下新临大寳徳性髙明太皇太后同防万几圣谟光大初发号令不可不谨斯乃治乱之岐途安危之所分也当以要切为先以琐细为后臣窃见近年以来风俗頽士大夫以偷合茍容为智以危言正论为狂是故下情蔽而不上通上恩壅而不下达闾阎愁苦痛心疾首而上不得知明主忧勤宵衣旰食而下无所诉公私两困盗贼巳繁犹赖上帝垂休嵗不大饥祖宗贻谋人无异志不然则天下之势可不为之寒心乎皆罪在羣臣而愚民无知往往怨归先帝此臣所以日夜愤痛焦心泣血不顾死亡思有开发于朝廷者也臣愚以为今日所宜先者莫若明下诏书广开言路不以有官无官之人应有知朝政阙失及民间疾苦者并许进实封状尽情极言仍颁下诸路州军于要閙处出榜晓示在京则于鼓院投下委主判官画时进入在外则于州军投下委长吏即日附逓奏闻皆不得取责副本彊有抑退其百姓无产业人虑有奸诈则责保知在奏取指挥放令逐便然后陛下于聴政之暇畧赐省览其义理精当者即施行其言而显擢其人其次取其所长舍其所短其狂愚鄙陋无可采取者报闻罢去亦不加罪如此则嘉言日进羣情无隠陛下虽深居九重四海之事如指诸掌举措施为惟陛下所欲乃治安之源太平之基也陛下若以臣言为可取伏乞决自圣意下学士院草诏书施行羣臣若有沮难者其人必有奸恶畏人指陈专欲壅蔽聦明此不可不察【元丰八年三月上时光初自洛入京太后遣内臣梁惟简问光所当先者光上此疏】
　　上哲宗论宋彭年等言事获罪乞速下求言
　　之诏　　　　　　　　　司马光
　　臣昨在京师伏防太皇太后不以臣愚疎无取遣使访以得失岂惟防臣有千载一遇之幸中外闻之踊跃相庆以为言路将开下情得以上通太平之期指日可待也当是时臣未暇备论天下之事先陈所急于三月三十日上言以近嵗风俗頽士大夫以偷合茍容为智以危言正论为狂致闾阎愁苦而上不得知明主忧勤而下无所诉公私两困盗贼巳繁宜下诏书不以有官无官之人有知朝政阙失及民间疾苦者并许进实封状鼓院检院州军长吏不得抑退其义理精当者行其言而显其人狂愚鄙陋者报闻罢去亦不之罪又于四月二十一日复上言皇帝陛下初即政于用人赏罚尤不可不当夫谏诤之臣人主之耳目也不可一日无之说命曰若跣弗视地厥足用伤设有人闭目而塞耳跣足而疾趋前遇险阻能无伤乎贾山有言人主之威非特雷霆也势重非特万钧也开道而求谏和顔色而受之用其言而显其身士犹恐惧而不敢自尽况震之以威压之以重乎顷者王安石秉政欲蔽先帝聦明专威福行私意由是深恶谏者过于仇讐严禁诽谤甚于贼盗是以天下之人以言为讳百姓愁苦无聊靡所控告致怨谤之语上及先帝臣尝痛心泣血思救其失是故首乞下诏开言路以通下情臣谓羣臣茍有肯进言者陛下必加褒擢以劝来者此乃古人市骏骨揖怒蛙之意也召诰曰王乃初服呜呼若生子罔不在厥初生自贻哲命今皇帝新即位太皇太后初垂帘天下之人莫不属目倾耳臣自到西京以来朝夕伏听朝廷惟新之政以为必务明四目达四聦以发天下积年愤郁之志今开言路之诏既不闻颁于四方而太府少卿宋彭年言在京不可不并置三衙管军臣僚水部员外郎王谔乞令依保马先立条限均定逐年合买之数又乞令太学増置春秋博士使诸生肄业朝廷以非其本职而言各罚铜三十斤臣忽闻之怅然失图愤邑无巳臣非私于二人直为朝廷惜治体耳夫阿意箝口容身窃禄此小臣之利也威福在巳人不敢言此大臣之利也然民怨于下而不闻国家阽危而不知于陛下有何利哉彼宋彭年王谔臣素不识不知其人为贤为不肖但惜陛下临政之初而二臣首以言事获罪臣恐中外闻之忠臣解体直士挫气欲仕者敛冠藏之欲谏者咋舌相戒则上之聦明犹有所不照下之情伪犹有所不达太平之功尚未可期也宋彭年所言虽不识事体但当废而不行亦不宜加罪至如孔子作春秋为万世法王安石秉政辄黜之使不得与诸经并列于学官学者毋得习以为业王谔所言未至不当乃以越职为罪古者置谏鼓设谤木询于刍荛未闻有位于朝而以言事为越职者也若当职之人既不肯言不当职之人又不得言则以四海之广兆民之众其政治利病天子深居九重何由得闻之哉昨日进奏院逓到告身差臣知陈州然则臣自今于一州之外言及他事亦为越职何敢言矣今二臣之罚既不可追伏望陛下如臣前奏下诏不以有官无官当职不当职之人皆得进言择其可取者防加旌赏使天下之人知朝廷乐闻善言不恶论事无可取者寝而勿问庶几愿纳忠之人犹肯源源而来也臣禀赋愚戆文学政事皆出人下惟不识忌讳不阿权贵遇事妄言无所顾避以此荷知于累朝见称于众人若亦不得言则无所复用于圣世矣上孤太皇太后陛下下问之意下负防臣平生愿忠之心内自病悼死不瞑目【元丰八年五月上时新知陈州诏令过阙入见】
　　上哲宗乞删去求言诏书中六事
　　司马光
　　臣先于三月三十日上言乞下诏书广开言路不以有官无官之人并许进实封状仍颁下诸路州军于要閙处出榜晓示鼓院检院州军长吏不得抑退臣昨奉圣防令入见于今月二十三日到京蒙降中使以五月五日诏书赐臣看阅臣狂瞽妄言曲荷采纳岂独防臣之幸抑亦天下之幸此乃圣主之先务太平之本原也然臣伏读诏书其间有愚心未安者不敢不冒万死极竭以闻窃见诏书始末之言固尽善矣中间有云若乃隂有所怀犯非其分或扇摇几事之重或迎合已行之令上则观望朝廷之意以徼幸希进下则衒惑流俗之情以干取虚誉审出于此茍不惩艾必能乱俗害治然则黜罚之行是亦不得巳也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六事防之臣以为人臣惟不上言上言则皆可以六事罪之矣其所言或于羣臣有所褒贬则可以谓之隂有所怀本职之外防有所涉则可以谓之犯非其分陈国家安危大计则可以谓之扇摇机事之重或与朝防暗合则可以谓之迎合巳行之令言新法之不便当改则可以谓之观望朝廷之意言民间之愁苦可闵则可以谓之衒惑流俗之情然则天下之事无复可言者矣是诏书始于求谏而终于拒谏也臣恐天下之士益箝口结舌非国家之福也又止令御史台出榜朝堂自非趋朝之人莫之得见所询者狭伏望圣明于诏书中删去中间一节如臣三月三十日所奏颁布天下使天下之人晓然知陛下务在求谏无拒谏之心各尽所怀不忧黜罚如此则中外之事逺近之情如指诸掌矣【元丰八年六月上时过阙未入对遂拜门下侍郎】
　　上哲宗乞删去求言诏书中六事
　　韩　维
　　臣近者伏覩传録到朝堂所出榜文开示大信招来羣言皆前代帝王之髙致而方今朝廷之急务天下幸甚然臣尚有疑者若乃隂有所怀至不得巳也七十五字非元谕圣防之本意似増饰而为之者何则前云至于拂心逆耳犹将欣然容而不拒且以赏罚劝之后所云则异于此矣又以黜罚惧之且机事之重何害宻言已行之令容有未知朝廷之意茍善何恶其观望流俗之言必浅自可以勿听借使有犯此四禁者亦未至拂心逆耳犹在欣然容之之列岂可便行黜罚若此言出于陛下则是诏文前后自相违戾疑误观者若出于臣议论则是违异圣意巧为辞说以惧来者隂成其邪志也古之求言必曰毋有所讳又曰毋悼后患今则多设防禁又以黜罚惧之是人有所讳而悼后患也古之为民者宣之使言下至道路刍荛亦见收采今则出榜止于朝堂降诏不及诸道既古义亦非旧体恐非所以推广圣德普及于遐逺开辟言路不间于幽侧也此事若不改正臣深恐自今圣德渐成壅蔽臣在先帝朝尝奉圣防以灾旱撰责躬求直言诏下之日都人欢恱甘雨亦降不数日奸人希宰相意上惑圣聴别作一诏盖掩前诏之美庇防新法之失人情疑惧遂不敢言前诏但成虚文而巳今榜后之意颇亦之此事于国体不小伏望陛下深察此而痛絶其端特作圣意批降指挥令刋去此七十五字只以榜前所云别撰诏文徧颁天下使万方之人豁然知圣人乐善好谏之心披云雾而覩青天白日岂不快哉岂不大哉【元丰八年六月上时知陈州过阙留侍经筵初哲宗即位下诏曰盖闻为治之要纳諌为先朕思闻傥言虚巳以聴凡内外之臣有能以正论啓沃者岂特受之而已固曰不爱髙爵重禄以奬其忠设其言不当于理不切于事虽拂心逆耳亦将欣然容之无所拒也若乃隂有所怀犯非其分或扇摇机事之重或迎合巳行之令上则观望朝廷之意以徼幸希进下则衒惑流俗之情以干取虚誉审出于此而不惩艾必能乱俗害治然则黜罚之行是亦不得已也顾以即政之初恐羣臣未能徧晓凡列位之士宜悉此心务自竭尽朝政阙失当悉献所闻以辅不逮宜令御史台出榜朝堂光等上疏争之于是始改前诏今备録于后朕绍承燕谋获奉宗庙初揽庻政郁于大道夙夜祗畏不敢遑寜惧无以章先帝之休烈而安辑天下之民永惟古之王者即政之始必明目达聦以防壅蔽敷求傥言以辅不逮然后物情徧以上闻利泽得以下究诗不云乎访予落止此成王所以求助而羣臣所以进戒上下交儆以遂文武之功朕甚慕焉应中外臣僚及庶民并许实封直言朝政阙失民间疾苦在京于登闻鼔检院投进在外于所属州军驿置以闻朕将观览以考求其中而施行之】
　　宋名臣奏议巻十八
　　钦定四库全书
　　宋名臣奏议巻十九
　　宋　赵汝愚　编
　　君道门
　　广言路下
　　上哲宗乞诏内外百官条陈本职及所经歴
　　利害　　　　　　　　　　范纯仁
　　臣伏覩六月二十三日诏书应中外臣僚及民庶并许实封直言朝政阙失民间疾苦者有以见圣心求治之深也臣虽至愚不敢泯黙窃以陛下方啓重熈之运布日新之政天下之人翘首以望至治固未覩阙政之可陈也所谓民间疾苦则陛下临御之初聊整数事而百姓鼔舞欢呼者是也盖近在畿辇之下事理着明者陛下得熟闻而更之其在僻远幽微者则陛下莫得而闻矣固宜明诏求之广也然中外臣民犹未能深副圣意极有所陈者盖民庶之愚虽有疾苦不能自言唯举人胥吏有能言者又以利害不切于巳而不言也臣僚则亦有不能言者矣或有所畏避而不言者矣有踈远而谨静者矣有怠于忧国爱人者昔未尝言而今愧于言矣如此者皆不言也傥非陛下深诏执事及羣有司使各罄其所闻自陈于上则惧圣诏将为空文而天下之情终不能尽也盖向来朝廷修立法度付之有司以施于天下固欲便民而益国也如慈父寄食哺儿意岂有不善哉而哺者无爱儿之心不量饥饱多少之节曰唯知哺之而巳不恤其他则儿不病而死者几希矣今吏人行法者不恤民之利害恶欲曰唯知行法而巳不恤其他则宜其百姓疲弊而无告也然则郡邑之弊守令知之一路之弊职司知之茶盐利害民兵刑法差役之弊提其局及受其害者知之边防之弊守边者知之伏望陛下特下明诏内则敇六曹四司九寺三监三师百司外则敇监司提举提防边臣牧守以至令佐监当曹掾各使条陈本职及所经歴之利害无或隠蔽曰某事利人益国可以兴行某事烦密劳费可以简省某事蠧害公私可以整革限一月内闻奏亦可因其所陈略知其人之才识然后陛下参命近侍与大臣审择而行之流为霈泽被于万方如此则朋献兆庶绩咸熈尧舜三代之政可不劳而成惟陛下留神省察特赐施行则天下幸甚【元丰八年六月上时知庆州】
  </div>
  <div class="pagination">
   <a href="宋名臣奏议_page8.html">
    上一页
   </a>
   <span>
    ...
   </span>
   <a href="宋名臣奏议_page4.html">
    4
   </a>
   <a href="宋名臣奏议_page5.html">
    5
   </a>
   <a href="宋名臣奏议_page6.html">
    6
   </a>
   <a href="宋名臣奏议_page7.html">
    7
   </a>
   <a href="宋名臣奏议_page8.html">
    8
   </a>
   <span class="current-page">
    9
   </span>
   <a href="宋名臣奏议_page10.html">
    10
   </a>
   <a href="宋名臣奏议_page11.html">
    11
   </a>
   <a href="宋名臣奏议_page12.html">
    12
   </a>
   <a href="宋名臣奏议_page13.html">
    13
   </a>
   <a href="宋名臣奏议_page14.html">
    14
   </a>
   <span>
    ...
   </span>
   <a href="宋名臣奏议_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
