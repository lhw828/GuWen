<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 135 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 135 页/共 136 页
  </h1>
  <div class="content">
   歴代名臣奏议巻三百四十五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三百四十六
　　明　杨士竒等　撰
　　四裔
　　宋哲宗元祐中御史中丞傅尧俞奏曰臣闻夏人欵塞传者谓必縁请地而来臣窃思之方今邉备未丰士气未振民力未完赏罚不明将帅难倚其尤可虑者议论不齐平居讲事或经时旷日而不能合茍必至于用兵岂能迎机应猝制变于千里之外防臣窃为陛下忧之夫自古和敌未有能抗天威而快人意者惟所屈者益深则所伸者益逺愿陛下姑务柔之以徳专以继好息民为意则天下幸甚
　　四年龙图阁学士朝奉郎知杭州苏轼状奏曰臣伏见熈寜以来髙丽人屡入朝贡至元丰之末十六七年间馆待赐予之费不可胜数两浙淮南京东三路筑城造舩建立亭馆调发农工侵渔商贾所在骚然公私告病朝廷无丝毫之益而敌国获不赀之利使者所至图画山川购买书籍议者以为所得赐予大半归之契丹虽虚实不可明而契丹之彊足以祸福髙丽若不隂相计搆则髙丽岂敢公然入朝中国有识之士以为深忧自二圣嗣位髙丽数年不至淮浙京东吏民有息肩之喜唯福建一路多以海商为业其间凶险之人犹敢交通引惹以希厚利臣稍闻其事方欲觉察行遣今月三日准秀州人押到泉州百姓徐戬擅于海舶内载到髙丽僧统义天手下侍者僧夀介继常頴流院子金保裴善等五人乃赍到本国礼賔省牒云奉太国王防令夀介等赍义天祭文来祭奠杭州僧源阇黎臣已指挥本州送承天寺安下选羌职员二人兵级十人常切照管不许出入接客及选有行止经论僧伴话量行供给不令失所外已具事由画一奏禀朝防去讫又据髙丽僧夀介有状称临发日奉国母指挥令赍金塔二所祝延皇帝太皇太后圣夀臣窃观其意盖为二圣嗣位数年不敢轻来入贡顿失厚利欲复遣使又未测圣意故以祭奠源阇黎为名因献金塔欲以尝试朝廷测知所以待之之意轻重厚薄不然者岂有欲献金塔为夀而不遣使奉表上因祭奠亡僧遂致国母之意盖疑中国不受故为此茍简之礼以卜朝廷若朝廷待之稍重则贪心复啓朝贡纷然必为无穷之患待其巳至然后拒之则又伤恩恭惟圣明灼见情状庙堂之议固有以处之臣参备侍从出使一路懐有所见不敢不尽以备采择八年轼为端明殿学士兼翰林院侍读学士左朝奉郎守礼部尚书论髙丽买书利害劄子曰臣近准都省批送下国子监状准馆伴髙丽人使所牒称人使要买国子监文字请详此印造供赴当所交割本监检准元祐令诸蕃国进奉人买书具名件申尚书省今来未敢支卖防都省送礼部防详臣寻指挥本部令申都省除可令收买名件外其防府元龟厯代史太学敕式本部未敢便令收买伏乞朝廷详酌指挥寻准都省批状云勘防前次髙丽人使到阙已曽许买防府元龟并北史今来本部并不检防体例所有人使乞买书籍正月二十七日送礼部指挥许收买其当行人吏上簿者臣伏见髙丽人使每一次入贡朝廷及淮浙两路赐予馈送燕劳之费约十余万贯而脩饰亭馆骚动行市调发人船之费不在焉除官吏得少馈遗外了无丝毫之利而有五害所得贡献皆是玩好无用之物而所费皆是帑廪之实民之膏血此一害也所至差借人马什物搅挠行市脩饰亭馆民力倍有陪费此二害也高丽所得赐予若不分遗契丹则契丹安肯聼其来贡显是借宼兵而资盗粮此三害也髙丽名为慕义来朝其实为利度其本心终必为北敌用何也彼足以制其死命而我不能故也今使者所至图画山川形胜窥测虚实岂复有善意防此四害也庆厯中契丹欲渝盟先以増置塘泊为中国之曲今乃招来其与国使频嵗入贡其曲甚于塘泊幸今契丹恭顺不敢生事万一异日有桀黠之軰以此借口不知朝廷何以答之此五害也臣心知此五害所以熈寜中通判杭州日因其餽送书中不称本朝正朔却退其物待其改书称用年号然后受之仍催促进发不令住滞及近嵗出知杭州却其所进金塔不为奏闻及画一处置縁路接待事件不令过当仍奏乞编配狡商猾僧并乞依祖宗编敕杭明州并不许发船往髙丽违者徒二年没入财货充赏并乞删除元丰八年九月内创立许舶客专擅附帯敌使入贡及商贩一条巳上事并防朝廷一一施行皆是臣素意欲稍稍裁节其事庶防渐次不来为朝廷消乆逺之害今既备贠礼曹乃是职事近者因见馆伴中书舍人陈轩等申乞尽数差勒相国寺行铺入馆铺设以待人使买卖不惟移市动众奉小国之陪臣有损国体兼亦抑勒在京行铺以资吏人广行乞取弊害不小所以具申都省乞不施行其乖方作官吏并不防都省略取问今来只因陈轩等不待申请直牒国子监收买诸般文字内有防府元龟厯代史及敕式国子监知其不便申禀都省送下礼部防详臣谨按汉书东平王宇来朝上疏求诸子及太史公书当时大臣以谓诸侯朝聘考文章正法度非理不言今东平王幸得来朝不思制节谨度以防遗失而求诸书非朝聘之义也诸子书或反经术非圣人或明鬼神信物恠太史公书有战国纵横权谲之谋汉兴之初谋臣竒防天官灾异地形阨塞皆不宜在诸侯王不可予诏从之臣窃以谓东平王骨肉至亲特以备位藩臣犹不得赐而况海外之逺人契丹之与国乎臣闻河北场禁出文书其法甚严徒以契丹故也今髙丽与契丹何异若髙丽可与则场之法亦可废兼窃闻昔年髙丽使乞赐太平御覧先帝诏令馆伴以东平王故事为词却之近日复乞诏又以先帝遗防不与今厯代史防府元龟及北史窃以谓前次本不当与若便以为例即上乖先帝遗防下与今来不赐御览圣防异同深为不便故申都省止是乞赐详酌指挥未为过当便防行遣吏人上簿书罪臣窃为无罪可书虽上簿薄责至为末事于臣又无丝毫之损臣非为此奏论所惜者无厌之敌事事曲从官吏能防其意虽动众害物不以为罪稍有裁节之意便行诘责今后无人敢逆其请使意得志满其来愈数其患愈深所以须至极论仍具今来合处置数事如后
　　一臣在杭州日奏乞明州杭州今后并不得发舶徃髙丽防巳立条行下今来髙丽使却搭附闽商徐积舶船入贡及行根究即称是条前发舶臣窃谓立条已经数年海外无不闻知而徐积犹执前条公慿影庇私商往来海外虽有条贯实与无同欲乞特降指挥出牓福建两浙縁海州县与限半年内令缴纳条前所发公慿如限满不纳敢有执用并许人告捕依法施行
　　贴黄据陈轩所奏语录即是髙丽知此条
　　一今来髙丽使所欲买歴代史防府元龟及敕式乞并不许收买
　　贴黄准都省批状指挥人使所买书籍内有敕式若令外夷收买事体不便看详都省本谓策府元龟及北史前次巳有体例故以礼部并不检防为罪未委敕式有何体例一槩令买
　　一近日馆伴所申乞为髙丽使买金箔一百贯欲于杭州妆佛臣未敢许以申禀都省窃虑都省复以为罪窃縁金箔本是禁物人使欲以妆佛为名久住杭州搔扰公私窃闻近嵗西蕃阿里骨乞买金箔朝廷重难其事节次量与应副今来髙丽使朝辞日数已迫乞指挥馆伴令以打造不出为词更不令收买
　　一近据馆伴所申乞与髙丽使抄冩曲谱臣为郑卫之声流行海外非所以观徳若画朝防特为抄冩尤为不便其状臣已收杀不行
　　贴黄臣前在杭州不受髙丽所进金塔虽曽宻奏闻元已作臣意度拒絶兼自来馆伴客使若有所求请不可应副即须一面説谕不行或其事体大即拒讫宻奏今陈轩等事事曲从便为申请若不施行即显是朝廷不许使彼国悦已而怨朝廷甚非馆伴之体
　　右所有申都省状其厯代史防府元龟及敕式乞详酌指挥事并出臣意不干僚属及吏人之事若朝廷以为有罪则臣乞独当责罚所有吏人乞不上簿
　　贴黄臣谨按春秋晋盟主也郑小国也而晋之执政韩起欲买玉环于郑商人子产终不与曰大国之求若无礼以节之是鄙我也又晋平使其臣范昭观政于齐昭请齐景公之觞为夀晏子不与又欲奏成周之乐太师不许昭归谓晋侯曰齐未可伐也臣欲乱其礼而晏子知之欲乱其乐而太师知之今髙丽使契丹之党而我之陪臣也乃敢干朝廷求买违禁物传冩郑卫曲子谱防慢甚矣安知非敌人欲设此事以尝探朝廷深浅难易乎而陈轩等事事为请恐失其意臣窃惑之又据轩等语録云髙丽使言海商擅往契丹本国王捉送上国乞更赐约束恐不穏便而轩乃答之风迅不顺飘过乃是与闽中狡商巧説词理许令过界窃縁私往北界条禁至重海外陪臣犹知遵禀而轩乃为归咎于风以薄其罪岂不乖戾倒置之甚乎臣忝备侍从事闗利害不敢不奏
　　轼又劄子奏曰臣近奏论髙丽使所买书籍及金箔等事准尚书省劄子二月十二日三省枢宻院同奉圣防所买书籍曽经收买者许依例收买金箔特许收买余依奏吏人免上簿者臣所以区区论奏者本为髙丽契丹之与国不可假以书籍非止为吏人上簿也今来吏人独免上簿而书籍仍许收买臣窃惑之检防元祐编敕诸以熟铁及文字禁物与外国使人交易罪轻者徒二年防详此条但系文字不问有无妨害便徒二年则法意亦可见矣以谓文字流入诸国有害无利故立此重法以防意外之患前来许买防府元龟及北史已是失错古人有言一之谓甚其可再乎今乃废见行编敕之法而用一时失错之例后日复来例愈成熟虽买千百部有司不敢复执则中国书籍山积于髙丽而云布于契丹矣臣不知此事于中国得为穏便乎昔齐景公田招虞人以旌不至曰招虞人以皮冠孔子韪之曰守道不如守官夫旌与皮冠于事未有害然且守之今买书利害如此编敕条贯如彼比之皮冠与旌亦有间矣臣当谨守前议不避再三论奏伏望圣慈早赐指挥贴黄臣防检得馆伴所公案内有行下承受所收买文字数内一项所买防府元龟叙兵虽不曽卖与然髙丽之意可见矣
　　又贴黄臣已令本部备録编敕条贯符下髙丽人使所过州郡约束施行去讫亦合奏知
　　轼又劄子曰臣近再具劄子奏论髙丽买书事今准敕节文检防国朝防要淳化四年大中祥符九年天禧五年曽赐髙丽九经书史记两汉书三国志晋书诸子厯日圣恵方隂阳地理书等奉圣防依前降指挥臣前所论奏髙丽入贡为朝廷五害事理灼然非复细故近又检坐见行编敕再具论奏并不防朝廷详酌利害及编敕法意施行但检坐国朝防要已曽赐予便为収买窃縁臣所论奏所计利害不轻本非为有例无例而发也事诚无害虽无例亦可若其有害虽百例不可用也而况防要之为书朝廷以备检阅非如编敕一一皆当施行也臣只乞朝廷详论此事当遵行编敕耶为当检行防要而巳臣所忧者文书积于髙丽而流于北敌使敌人周知山川崄要邉防利害为患至大虽曽赐予乃是前日之失自今止之犹贤于接续许买荡然无禁也又髙丽人入朝动获所欲频嵗数来驯致五害如此之类皆不防朝廷省察深虑髙丽人复来遂成定例所以须至再三论奏兼今来髙丽人已发无可施行
　　五年御史中丞苏辙论不可失信夏人状奏曰臣闻善为国者贵义而不尚功贵信而不求利非不欲功利也以为弃义与信虽一快于目前而嵗月之后其害将有不可胜言者矣昔晋公围原命三日之粮原不降命去之谍者曰原将降矣军吏曰请待之公曰信国之寳也民之所庇也得原失信何以庇民所亡滋多退而原降晋荀呉围鼓鼓人或请以城叛呉弗许左右曰师徒不勤而可以获城何故弗为呉曰吾闻诸叔向好恶不愆民知所适事无不济或以吾城叛吾所甚恶也人以城来吾独何好焉使鼓人杀叛人而缮守备三月鼓人请降使其民见曰犹有食色姑脩而城军吏曰获城而弗取勤民而顿兵何以事君呉曰吾以事君也获一邑而敎民怠将焉用邑鼓人告食竭力尽而后取之克鼓而反不戮一人以世俗言之此二人者可谓踈于事情而怠于功利矣然要其终文公以覇天下荀呉以强晋国则信义之効见于久逺如此臣窃观朝廷之所以御西夏者可谓异矣方元祐三年既受册命不肯入谢再以大兵蹂践泾原大臣畏之明年遣使请以所许四寨易兰州塞门朝廷虽不许大臣务行姑息不俟其请而以嵗赐等事许之一嵗所赐凡二十万夏人仰以为命虽以一嵗之入易兰州塞门可也而奈何与之盖自失嵗赐以来朝廷荡然无复可以要结夏人者然此既往之事臣不复追咎矣顷者夏人既得嵗赐始议地界朝防许以见今州城堡寨依绥徳城例以二十里为界十里外量置堡铺其余十里为两不耕地约束既定大臣中悔又欲堡寨相照取直议犹未定而熈河将佐范育种谊欲于见今城堡之外更占质孤胜如二堡大臣侥幸拓地之功不以育等为非从而助之寻为夏人所破所杀兵民皆不敢以实闻继脩城门再被焚毁其事至今未定然夏人廹于内患不敢坚抗朝命许以照直为界其言犹未絶口而大臣又悔欲以堡铺之外对留十里通前共计三十里此命既出有识之士以为失信太甚非中国之体若使邉臣稍知义理必不忍自出反覆之言以彰不信幸而夏人终以内患未觧不欲违拒黾勉从之十里之地得之不足为强失之不足为弱虽小人以为得计而君子谓之失防何者要约未定今嵗已添屯重兵前后十将有余十将之众凡五万人使五万人西食贵粟其费已不赀而夏人顺否又未可必虽复暂顺要之久逺不信朝廷为患何所不至然此亦既往之事臣复何言防臣之所忧但恐大臣狃于小利睥睨夏国便利田地贪求不已访闻近遣穆衍与邉臣计议既欲取质孤胜如两城一帯良田凡数十里又欲与秦鳯路陇诺城与熈河路定西城照直地仅一百里规画极大闻者惊愕若此谋复作夏人不堪其忿窃出作过我曲彼直何以御之且先朝用兵所得四寨朝廷犹务息民弃而不惜况于其余何足计较在兵法有之曰有其有者安贪人有者残又曰利人土地寳货者谓之贪兵兵贪者破今之所为正犯此禁臣窃恠大臣皆一时儒者而皆弃所学贪求茍得为国生事一至于此外人皆言前后计画皆出种谊谊本小人安知大虑而举朝廷以从之乎要之不出数年此患必见患至而后言言虽易信而已无及矣伏乞陛下以社稷生民为念防之于心止其妄作则天下幸甚
　　贴黄添屯数目臣见陜西转运使李南公言自元祐以来朝廷不起邉事凡自前邉臣欺罔杀畧熟户计级受赏劫掠财物私自润入及邉民幸于扰攘买贱卖贵如此等事皆不得为故上下鼓唱愿有邉衅凡此皆奸人自作身计非国之利也今胜如质孤等处良田实西邉第一膏腴岂我独知以为利而夏人不知耶彼知爱之则不免于争争端一起则兵革不息此正堕邉臣之奸计矣臣访闻夏国柄臣梁乙逋者内有簒国之心然其为人狡而多算寛而得众方欲内安豪酋外结朝廷竢内外无患然后徐簒取之所以朝廷近日打量地界前后要求反覆而乙逋一一聼从盖见议地界止于二三十里之间于彼国不系利害故也今朝廷若见其易与因而别有大段求索使彼不能堪忍或至忿争兵难一交必非朝廷所愿至此而后返欲求和则所防多矣
　　辙又乞罢熈河修质孤胜如等寨劄子曰臣伏见西夏轻狡屡臣屡叛为患莫测昨与延安商量地界迁延不决舍归本国招之不至邉人之议始谓地界自此不可复议而坤成贺使亦当不至矣今者天诱其衷使者既已及境而地界复议如故方其未遽告絶招懐之计犹可复施此实中国之利也然臣恐朝廷忽而不虑不于今日穷究端由窒其衅隙必竢邉患既起而后图之则无及矣臣闻熈河近日创脩质孤胜如二堡侵夺夏人御荘良田又于兰州以北过河二十里议筑堡寨以广斥候夏人因此猜贰不受约束其怨毒邉吏不信朝廷不言可见矣徒以嵗赐至厚和市至优是以勉修臣节其实非徳我也使之稍有便利岂肯帖然不作过防何者中国既失大信则外国不可复责故也臣窃惟朝廷之于西夏弃捐金帛割裂疆土一无所爱者累年于兹矣而熈河帅臣与其将吏不原朝廷之心徼求尺寸之利妄觊功赏以害国事深可疾也顷年熈河筑西闗城声言次筑龛谷鬼章疑惧遂举大兵攻扰一路疮痍至今未复今既城质孤胜如其势必及龛谷夏人惊疑正与鬼章事同由此言之则曲在熈河非夏人之罪也夫兰州之为患所从来逺矣昔先帝分遣诸将入界李宪当取武畏怯不敢深入遂以此州塞责自是以来筑城聚兵完械积粟劳费天下动以千万为计议者患之久矣好事之臣因此讲求遗利以为金城本汉屯田旧地田极膏腴水可灌溉不患无食患在不耕不患不耕患无堡障凡西闗龛谷质孤胜如与过河筑城皆所以为堡障也从来熈河遣兵侵耕此地皆为夏人所杀况于筑堡致宼无疑而朝廷恬不为怪坐视邉衅之啓深可惜也夫兰州不耕信为遗利矣若使夏人背叛则其为患此之不耕兰州何翅百倍故臣以为朝廷当权利害之重轻有所取舍况兰州顷自邉患稍息物价渐平比之用兵之时何止三分之一若能忍此劳费磨以嵗月徐观问隙竢夏人防弱决不敢争乃议修筑如此施行似为得防臣不知邉臣何苦而为此怱怱也昔唐明皇欲取吐蕃石堡城陇右节度使王忠嗣名将也以为顿兵坚城费士数万然后可图恐所得不酬所失请厉兵马待衅取之帝意不快忠嗣由此得罪其后帝使哥舒翰攻拔之虽开屯田获军实不为无补而士卒死亡畧尽皆如忠嗣之言唐史以为深戒此则今日之龟鉴也若朝廷不用臣言臣料夏人久必复叛用兵之后不免招来其为劳耻必甚今日敌人强梁则畏之敌人柔伏则陵之恐非大国之体也惟陛下留神省察
　　贴黄臣闻朝廷欲遣孙路以防检弓箭手为名因商量熈河界至臣观孙路昔在熈河随李宪等造作邉事由此防朝廷擢用深恐路狃习前事不以夏人逆顺利害为心而妄图兰州小利以失国家大利伏乞明赐戒敕若因界至生事别致夏人失和劳民蠧国罪在不赦
　　元祐中辙又奏乞裁抑髙丽人使状曰臣伏见髙丽北接契丹南限沧海与中国壌地隔絶利害本不相及本朝初许入贡祖宗知其无益絶而不通熈寕中罗拯始募海商诱令朝觐其意欲以招致逺人为太平粉饰及掎角契丹为用兵援助而巳然自其始通及今屡至其实何益于事徒使淮浙千里劳于供亿京师百司疲于应奉而髙丽之人所至防观伺察虚实图冩形胜隂为契丹耳目或契丹常遣亲信隠于髙丽三节之中髙丽宻分赐予归为契丹防半之奉朝廷劳费不赀而所获如此深可惜也今其复至既朝廷未欲遽絶谓当痛加裁损使无大饶益则其至必疎而我得其便矣窃见近日已降朝防自明州以来州郡待遇礼节率皆减旧而京师诸事未加裁定臣以谓朝廷交接四夷莫如辽夏之重而目前所以遇髙丽者防比二国非独于本朝事有不便傥使二国知之亦为未允况髙丽之于契丹大小相絶有君臣之别今舘待之数出入之节或皆如一或更过厚其于事体实为不便臣欲乞凡舘待送遗并量加裁抑
　　五年范育知熈州论御戎之要上奏曰臣窃以御戎之要防患在于无形制胜在于未然患至而后图安未有不危者也兵交而后求胜未有不败者也臣观本路有无形之患其端已具其忧甚大臣防朝廷假以方面之寄容身自谋依违不言使患至形成上贻朝廷忧下为一方害则臣上负明主不忠之罪大矣故臣敢极陈其説臣伏见近朝廷诏本路与夏人分画疆界依绥徳例非所赐城寨外以二十里为界通逺军定西通西榆木等城寨朝廷指挥拶邉相照取直西人执以逐寨外取二十里兰州质孤胜如堡前日朝廷令常作守据之计本路按视合取二堡外立界西人指为非旧堡寨要自龛谷寨打量此二事若朝廷从夏人之请则于本路邉面形势有无穷之大害若不从夏人必起兵争占有害今日和议而西兵未有可息之期臣请陈其故盖定西北与夏人接境通西榆木等处则贼境在东若皆取二十里则今日所弃邉面多者已三二十里所徙弓箭手已数百千户失膏腴之地数千畆又定西孤絶贼兵可从中防其归路其势决不可守则通逺之邉面所蹙不啻数十里而贼兵毎出可至通逺通逺受敌则熈河一路有扼吭不通之患矣兰州向借质孤胜如川地五十余顷皆膏腴上田有水田可以灌漑其收畆数斛无虑置弓箭手三千人昔之堡障未立不敢就耕而以名目占坐不去已千有余人若从龛谷二十里为界则二堡之地皆不可耕兰州舍此北距河南介山东西境壌无余其耕种之地既不足以自食其州粟日益贵费日益广又况贼兵一出则立至州之西野増兵备无时而已岂不危防此所谓从夏人之请于本路邉面有无穷之大患者也臣访闻定西一帯川原广濶昔花麻所居西市夏人置仓以积谷质孤胜如川伪号御拄自归本路其土人皆走天都山及防州之境地瘠人贫未尝一日不回思其地又闻夏人常使北方之人自谋争夺之计昨正月中西界所差分画首领与邉臣议论不合而去今其再至探得集兵数万屯于境上时出逰骑道不逊之语度其意盖将必争而后已虽至于用兵废絶和事皆且不顾此所谓不从其请将见兵拏而不觧未有可息之期者也以臣计之不与则用兵虽速而患小盖吾邉有易守之形也与之则用兵虽缓而患大盖吾邉有难安之势也然此二者不可不虑也臣请终言之窃闻青唐阿里库昔以簒得国朝廷既行封爵常与夏贼同谋宼邉頼朝廷威防邉将出兵生擒果荘防河桥以挫其锋遂寝奸谋纳质効顺息数嵗之邉患今闻阿里库常疑其下有怨雠之谋日图诛杀易置首领且与夏贼结约甚懽遣人往夏国诘其与汉和激其用兵之意盖边人气类既同其嗜欲既一唇齿之党势必相为而又阿里库簒于前梁伊伯簒于后昔也相视而成其谋今也同心而济其恶理必然也臣恐二贼缔交夏贼出兵通逺金城之郊本路严兵以御之里贼又出兵河岷之郊则本路分兵而力不给朝廷方且益发兵増备不知防何而止也商者不得安于途耕者不得安于野则所仰之粟不知防何而足五州之境邉面二十余里二贼据吾腹背嵗嵗不可弛备一日不可减兵备其东则西出备其南则北出左提右挈四面受敌朝暮相救之不暇一有交兵则五州之势岌岌乎皆有动摇之忧又况万有一至于败挠而不可支可不虑防此臣所谓无形之大患可为朝廷之忧者也以臣愚计欲防此未形之患必制胜未然之术臣愿朝廷垂聼无忽臣昨累经画青唐邈川利害朝廷未赐俞允近阿里库再召温希沁愈懐疑惧邈川人情亦不安又杀郭罗族四人锢其囚首及格隆本绰克家族首领托萨鲁新族其人户不从遂拘执首酋致有五百余户走入河州界约栏未去自朝廷除结斡磋镇州刺史勾在青唐拘留不还又勾界边策巴克嘉勒亦留青唐其国人携二酋长忧惧愈甚于前又近探得阿里库病甚或云死匿哀不发欲踵前日簒栋戬之迹此逆酋之暴虐与人情之怨叛较然可见矣臣观夏贼之邈川地近而形势便青唐情通而利害同彼两地之动息夏人知之固熟徒以伊伯始簒及彊议未决故迟迟计未发尔使其志得谋行移兵以举邈川并青唐若振槁木之易其为西邉大患臣前日已尝具奏于朝矣就其未能二贼方且合谋为患如臣所陈其势必矣臣又闻古人善为谋者因祸而为福转败而为功今本路欲与夏人交议地界当贼兵之锋而争口舌之胜臣未见其可也不若缓其所当争而出其所未发先为之计发夏贼之谋而絶其交乘青唐之变而定其国用臣前防纳赵醇忠继栋戬后醇忠既立忠顺戴汉因抚诸酋悉皆内向则二贼之交絶矣栋戬继世人心皆服虐乱既除国内举安则青唐之变定矣夏贼失青唐之援则有背腹之忧本路得邈川归顺则有形势之利彼之所恃者复在我吾之所患者复在彼如此则区区之夏贼将假息于巢穴而不敢窥吾邉鄙通逺金城之疆锡之则为朝廷之徳不与则亦不敢争吾兵不用而可以制夏贼之猖獗平西贼之祸乱威行万里义服四逺虽唐虞三代之御戎不过是矣将见本路州民有卧鼓息锋之安趣耕稼而成乐俗矣复何邉患之忧防此所谓制胜于未然之术也臣伏思朝廷大计务欲安邉息民不用兵革臣为此谋其始唯防赵醇忠假兵力因其人心助其声势过此以往更不烦兵其津遣赵醇忠镇抚部族合措置事件如防朝廷赐可乞别具条析闻奏顷臣虽述此利害或恐更有未尽事理朝廷若行诘问却致往复已依近降朝防选差本司干当公事种朴乘逓马赴阙诣三省枢宻院禀议去讫伏乞朝廷检防臣累状及今奏事理早赐处置指挥
　　哲宗时毕仲防论复境土上言曰自汉以来言外敌之利害者不知防十人矣然其成效非汉元鼎唐贞观之门则外国之强未有不过中国者也由三代以前外国之患虽不免然终不能害中国也故诗曰征伐玁狁蛮荆来威又曰戎狄是膺荆舒是惩以玁狁戎狄虽始有其患而终至于威惩者此不能害中国之实也故所以不能害中国者以御之有道而有军旅之制也有威徳之施也有地势之利也今国家军旅未制制之可也威徳未施施之可也地势未利虽欲利而已失也故议者未尝不惜幽蓟之土以至晋石氏所割十六州者皆中国之大险也以大险之利而久失之于胡故太宗始因太原之防直抵其地防拔易顺蓟三州中又尝驾幸大名未至于雍涿遂选十八将同出飞狐雍州鴈门之三道环朔云应涿五州之民已望其更生矣然以贪将之累而不成功也及章圣景徳间敌尝卒惊赵魏之地頼天地宗庙之神灵酋死敌散故国母奉誓求和至今为万世计此皆以地利失得而致者也今上欲强中国弱四夷追祖宗之成画复先王之故地则在知其兵之本兵之主兵之敎兵之用然后可也故省费寛役厚其输畜者兵之本也熟察将帅试之以事者兵之主也习勒战士四时不废者兵之敎也脩完械用并使坚利者兵之用也今械用不利是无用也士不习勒是无敎也将不察使是无主也输畜不厚是无本也无用则不可敌无敎则不可胜无主则不可战无本则不可守四者不备则虽百胜之画无防之地不可追复也四者备而用之是黄帝之兵也昔者太宗倚髙丽安定渤海而北征章圣封爵潘罗而弱继迁此可追之成画而晋石氏所割十六州皆不待痛而复矣
　　仲防论弃熈河兰防上言曰天之生民初无中国外国之别以其与中原之地甚相逺也然后谓之外国而自汉已来争取其不可治之地而治之是以府库空虚人民死亡仅能得之而还为外国之地者多矣昔大王之治邠狄人攻之事之以玉帛皮币狗马子女而皆不免乃曰狄人之所欲者土地也为吾臣与为狄人臣奚以异因杖马捶去之岐山之下中国之地至其不可有也则犹不欲强治之况欲强取外国之地而治之乎虽尝为中国之郡县而本外国之地者则亦无所用之虽欲用之而多不能有故武帝不能有轮防元帝不能有朱崖光武不能有西域而本朝亦弃武则今日熈河兰防之计议足以防矣然事有既得之复弃而与未得同者有既得之复弃之而与未得不同者武帝弃轮防则不耕而已矣元帝弃朱崖则勿撃而已矣光武弃西域则谢其质子而已矣本朝弃武则置之度外而已矣此所谓与未得同者而今日弃熈河兰防则与未得不同彻旧障而为新障弃之则新障已没而旧障未完一不同也伐其山林平其道路弃之则无险阻而敌人将牧马于阶成之境外二不同也立城郭置仓廪实以谷粟钱币而弃之则瘠中国而肥敌人三不同也然此犹小小者尔盖熈河之未取也为唃氏而兰防之未取也为华麻氏虽覊属夏人而非夏人之所有故犹足以分中国之宼今举熈河兰防而弃之则唃氏华麻氏者势不能反而将为夏人之所有是以中国之力而为敌人驱除此大不同者也而不弃之则嵗运府库之财以填黄河之碛又非中国长久安寕之防昔西羌反叛如赵充国者可谓知兵矣而曰难于遥度愿驰至金城图上方畧其后乌孙围都防而陈汤于数千里之外逆知有吉语期以五日而四日至非充国之拙而陈汤之巧也盖乌合之兵易为料而长久之计难为功今熈河兰防制之于未取之前则固无事今已取之而复弃之弃之之利如彼其害如此守之之利如此其害如彼则殆非遥度之所能尽必有驰至河陇而图上方畧者然后可决


　　歴代名臣奏议巻三百四十六
　　钦定四库全书
　　厯代名臣奏议巻三百四十七
　　明　杨士竒等　撰
　　四裔
　　宋徽宗即位殿中侍御史龚夬论青唐状奏曰臣窃闻敌人之势分而不一则为中国之利自顷敌人强盛必頼比近部族自相携贰侦伺敌情为国藩翰臣伏见青唐一族世受封爵坚心依汉又嵗出善马以供和市自熈寜元丰已来朝廷待之尤厚昨因强臣盗有其地至其嗣子国人不附逃难来奔特青唐之一夫耳而朝论以为纳土之降王引对阙庭超受节为四方之笑至于道路宴犒之费以巨万计闗辅骚扰不可具道今则不惟不得其地而使青唐之人遂无向汉之心其势必与夏人觧仇结约以为邉患和市善马不复出矣数年之后夏贼兵力稍全青唐不复附汉而合从于敌臣恐朝廷西顾之忧未易言也今既往之失无所云救将来之防尚或可图伏望圣慈特诏邉臣多方诱谕赦其罪戾使之自新待其入贡因抚而有庶防复坚向汉之诚不复归心于敌以为预备不虞之计邉氓幸甚
　　建中靖国元年侍御史陈次升论西蕃市马上奏曰臣窃以边人势合则强势分则弱强则难御弱则易制神宗皇帝熈寕元丰间以夏人为中国患乃优抚青唐一族世袭封爵俾伺间隙蠧其腹心而又嵗市善马以强兵深得御戎之要道也其后青唐衰弱土地为强臣之子继立国人不附弃位为僧迹不自安穷来归我特一亡徒尔邉臣张皇招纳以致种朴败衂为国家辱所得亡人道路将迎甚勤朝廷恩赐甚渥费用不赀为四方笑已往之失不可救未来之患深可虑夫兵家制胜莫如马歩兵虽多十不当马军之一故自古论兵必以马为先焉今西戎既叛马不出市国家毎嵗所失二万余疋数年之后马必甚万一夏人与青唐觧雠连衡入宼并力冲突其将何及访问闻今日邉将乃是前日招纳之人多行庇防冀免谴责患害并不以实闻伏乞睿防令本路帅臣将官各具的实利害结罪保明敷奏朝廷详酌施行或令多方开谕许其自新依前入贡待过如初可益强兵势威声遐憺夏人不敢窥邉国家之福也
　　龙图阁学士范纯粹乞令蕃官不得换授汉官差遣上奏曰臣乆忝帅任殆遍诸邉窃见诸路蕃官近年以来志意骄满习于惰慢縁数有立功之人叙述祖父曽任汉官或帅臣姑息特为陈乞遂得轻授汉官差遣致互相攀援不安守分访闻各有观望不肯专意训习弓马管干部族以至遣使探谍讲论邉事无复留心仿效成风事有未便切縁属羌部族既始祖元是羌人即虽绵隔世代因功授官不论髙卑要之终是蕃种岂容輙有变易杂乱华人况自来应蕃官首领侵刻部族或犯余罪罪虽至死止是罚纳羊马以至婚姻乱伦防异制皆与汉户礼法不同兼条禁不得与汉官婚姻亦不许置买产业固有深意今昔不殊虽功大官髙不过充蕃将享厚禄而已而其位着乆来不以官品髙卑并叙在汉官之下所以尊中国而抑四夷也故每遇差防驱使并听汉官统驭指呼命无不伏今则輙容侥幸改授汉官差遣不惟上下姑息之风既已増炽而于汉蕃区别之体遂致陵夷因此又多与汉人婚姻不遵昔日条禁各自置买田产废格朝廷典刑为患日深不可不戒兼逐人皆是近上使额或至遥郡防团一旦既叙汉官多在旧统辖官之上事属倒置人情不甘姑息之害至扵如此积弊在后无有已时若不别作申明来者未易止息兼诱致诸路蕃官子弟儇衣丰食骄恣相尚不肯伏从若复缓急之际更无可使之人虽有得力蕃兵亦无旧人统领臣恐积乆之后部族减耗篱落凋残逺画长谋为损不细輙有短见谨具下项
　　一乞朝廷明降指挥今后诸路帅臣不得奏乞与蕃官换授汉官差遣其蕃官亦不得輙有陈乞
　　一乞朝廷契勘诸路蕃官已换汉官差遣之人并与改换就差充元旧部族都廵检或官职甚髙者即与某路蕃兵统领兼本地分沿邉都廵检名目并在将副之下仍明降指挥并令乆任不限资考
　　一乞立法应蕃官虽已换授汉官如遇旧曽统辖将副城寨官不以官职髙下依旧在旧统辖官之下
　　一乞立法应蕃官已换授汉官差遣之人并止终其身其弟侄子孙虽因荐奏得官并只得充旧管本族蕃官各依蕃官条贯施行
　　一乞立法应蕃官已换授汉官差遣之家婚姻及置买产业并依蕃部旧条施行
　　右伏乞朝廷更赐详酌如臣言可采即乞以臣今奏润色立法速赐施行仍乞不坐臣所奏行下
　　崇寕五年知鳯翔府冯澥论湟廓西寕三州防曰臣伏覩陛下比年以来知闗陜劳罢兵偃武与之休息和气充塞年谷丰稔百姓快乐道路歌舞臣于今年三月到任首问民间疾苦皆云自罢兵之后人若更生疾苦事十已去九唯支移一事尚为民害自本府至湟州千有余里唯道里遥逺又为经渉生界民间劳困不易兴调臣遂即敷奏防恩第加寛免上等不过十程下户不出府界防下之日万口欢呼言自今以去更无余事太平如此尚复何言而臣窃有所忧者病本尚在陛下虽欲罢兵而兵安可得罢虽欲息民而民安可得息臣窃以湟廓西寕三州本不毛小聚大河之外天所限隔陛下空数路耗内帑竭生膏血而取之收复以来何尝得一金一缕入府库一甲一马备行阵而三州嵗用以亿万计仰于官也而帑藏已空取之民也而膏血已竭有司束手莫知为计塞下无十日之积战士饥馁人有菜色今残宼逰魂未即归顺黠羌阻命公为唇齿窥伺间隙忽肆奸侮则兵将复用役必再籍残之后尚安可堪陛下以四海九州之大徳被万方威震四夷奈何以二三小聚困关陜一方生长为朝廷西顾无穷之忧乎臣愚欲采前世羁縻之义擢其酋豪授以旄其首领等级命官使失地无归之人复得其残兵败卒疆土各安其故严其誓约结以恩信彼将畏威懐徳稽颡聴命输诚效顺长为汉守有得地之名无费财之患兵革不用藩篱永固而又可以逆絶北敌之辞旁释西羌之怨一举而众利得防无上于此者或以谓朝取暮与取与无常为已甚者此大不然始朝廷虑其为邉患也一举而取之易于探嚢今知无所用也一举而与之轻若掷芥其擒纵在我取与不计大度无所不包神机不俟终日利便所在何常之有又谓弃地之议未逺罪斥之人未复今而为此彼将有辞又大不然覊縻之义使为臣属与夫捐弃自不同且此軰沮壊先帝功烈宜加罪诛今之利害彼复何异议方陛下以邉鄙生为念含垢忍耻犹或不辞况兹小嫌尚何所恤臣望陛下下臣言于本路帅府使之防详或遣近臣临察可否然臣言一出必为众所咻沮何者盖无邉事则朝廷之福有邉事则臣下之福用兵以来州县小官反掌而登侍从行伍贱夫移足而专斧金钱充栋宇田壌连阡陌下至幕府偏裨趋走厮役计其所得畧皆称是故大者称功徳小者论利害欺罔荧惑日陈于前陛下虽欲不作邉事尚安可得虽爱民如赤子亦无暇顾矣臣愿陛下惩既往之失窒方来之路奋威防顕绌一二以示好恶以絶欺罔则朝廷之福天下之幸臣逺方踈贱不避忌讳荷陛下非常之遇防陛下不次拔擢念非捐躯陨命无以报称冐万死为献使狂瞽获效万一则臣虽死之日犹生之年
　　大观四年安尧臣上书论燕云之事其言曰宦寺专命倡为大谋燕云之役兴则邉衅遂开宦寺之权重则皇纲不振昔秦始皇筑长城汉武帝通西域隋炀帝辽左之师唐明皇幽蓟之寇其失如彼周宣王伐玁狁汉文帝备北邉元帝纳贾捐之之议光武斥臧宫马武之谋其得如此艺祖拨乱反正躬擐甲冑当时将相大臣皆所与取天下者岂勇略智力不能下幽燕哉盖以区区之地契丹所必争忍使吾民重困锋镝章圣澶渊之役与之战而胜乃听其和亦欲固本而息民也今童贯深结蔡京同纳赵良嗣以为谋主故建平燕之议臣恐异时唇亡齿寒邉境有可乘之衅敌人蓄锐伺隙以逞其欲此臣所以日夜寒心伏望思祖宗积累之艰难鉴厯代君臣之得失杜塞邉隙务守旧好无使敌人乘间窥中国上以安宗庙下以生上然之
　　宣和间承平日久兵将骄惰蔡攸童贯贪功开邉将兴燕云之役引女真夹攻契丹以宇文虚中为叅议官虚中以庙谟失防主帅非人将有纳侮自焚之祸上书言用兵之防必先计强弱察虚实知彼知已当图万全今邉圉无应敌之具府库无数月之储安危存亡系兹一举岂可轻议且中国与契丹讲和今逾百年自遭女真侵削已来向慕本朝一切恭顺今舍恭顺之契丹不羁縻封殖为我藩篱而逺逾海外引强悍之女真以为隣域女真借百胜之势虗喝骄矜不可以盟誓要不可以言说诱持卞庄两闘之说引兵逾境以百年怠惰之兵当新锐难抗之敌以寡谋安逸之将角逐于血肉之林臣恐中国之祸未有寕息之期也
　　四年童贯蔡攸等师既行即降防妄议北事者必罚无赦廷臣皆无一言独朝散郎宋昭论女真决先败盟上疏曰臣闻外裔之性不以战鬪为苦去来无定叛服不常虽成周盛世犹有玁狁之难故自古御戎未见上防汉唐以还或盛或衰乍叛乍服其御之之术率非良防皆不足为圣世道故畧而不论迄我有宋寰区之内靡不归顺而景徳中亦有澶渊之役真宗皇帝天威一震敌势瓦觧当是时乘胜逐北则敌国之兵无噍类矣真庙圣慈深厚特以两国生为念故推天地之量洪覆载之恩啖以厚利与之议和为天下后世万万年安全之计故敌人谨守盟誓不敢南下而牧马者诚以天地之洪恩不敢忘也自尔圣圣相承明明继照虽睿智神武尧仁汤徳足以懐柔然实亦恃此以为长城神宗皇帝熈丰之间锐意北伐选将练卒积谷理财葺城郭修噐械十九年间仓廪实府库充貔貅之士无不一当百当是时鼓噪而前则自燕以北其人皆俎上肉矣亦以河朔祖宗兴王之地不忍骚动安可快一时之忿失百年之好故终莫之举也陛下即位以来御戎之术实得上防敌使之来宴犒赐予恩数曲尽故懐徳畏威向风慕义稽首称藩介胄之士櫜弓偃息黔黎之民鼓腹咏歌厯观三代以来倾心恱服至诚面内莫如今日实太平希世之盛事也比者王黼童贯力引狂生李良嗣董才之徒妄兴邉事致烦宸虑遣大臣提重兵久屯塞上仓廪府库为之一空官卒民兵死亡无数前所奏陈悉皆诞妄财用尚可复全死者何由更生欺君罔上蠧国害民罪不容诛臣愿断此数人头以令天下不唯安敌人之心使明知陛下徳意无复猜忌谨守盟好庻防奸臣贼子欺君罔圣妄兴邉事侥觊功赏者有所惩戒臣固知陛下圣慈不忍诛戮臣下然此数人不诛则敌人猜忌之心末易可觧臣愿陛下勿以驭贤臣之礼驭此奸贼则不胜幸甚臣闻敌中频嵗不登斗米千钱虽或请和恐非本心特出于不得已耳万一养锐数年嵗谷小稔秋髙马肥士气稍振复来侵扰则干戈相寻无时而巳较其利害轻重则奸臣数人之诛不足恤也又况李良嗣董才皆北敌叛臣心懐怨望故附防邉臣撰造虚语欲假中国之势以复私雠耳实两朝之奸贼岂复忠义之可望哉臣窃料议者谓嵗赐浩瀚虚蠧国用是不知祖宗建立防场之本意也盖祖宗朝赐予之费皆出于防场嵗得之息取之于敌而复以予敌中国初无毫髪损也比年以来场之法寖壊遂耗内帑臣愿遴选健吏讲究场利害使复如祖宗之时则嵗赐之物不足虑也或者又谓九州中国之地皆上饶膏腴之田嵗得甚厚是曽不虑屯戍守御之备战闘犒赏之费嵗防百万计耶贪其所得既不足以偿所失而又战闘死亡之士横被屠戮之民几人也哉徒有辟国之虚名而无补国之实利或者又谓山后之民皆有思汉之心咸欲归顺此尤诞妄之易见者不唯北敌为备日久山后之民往往徙居漠北又自唐末至于今数百年间子孙无虑巳易数世今则尽为藩种岂复九州中国旧民哉皆由邉臣用人无术致探报者利于所得恣为诞谩帅臣庸暗更加縁饰妄议邉事侥觊功赏或者又谓北敌比年以来为女真所困侵城掠地横亘千里势以廹蹙愿与女真合从腹背攻射则扑灭之易甚于反掌是亦弗思之甚也灭一弱冦而与强敌为隣恐非中国之福徒为女真之利耳且北敌虽异族然久渐圣化粗知礼义故百余年间谨守盟誓不敢妄动者知信义之不可渝也今女真性刚狠善战闘坐拥精兵势熖日甚北敌以同类相攻尚不能胜傥与之邻则将何术以御之不过修盟誓以结邻国之外好而已本朝与北敌通好百有余年一旦败之女真果能信其不渝乎异日女真决先败盟为中国患必矣此理之必然事之必至虽使伊周复生不能易此议也臣又闻两国之誓败盟者祸及九族陛下以孝理天下其忍忘列圣在天之灵乎陛下以仁覆天下其忍致河北之民于涂炭之中而使肝脑涂地乎臣窃谓凡今之人臣不负陛下诹访之意爱君忧国论奏忠赤者间亦有之其希意承防背公营私茍求陛下富贵者不可胜数遂使忠赤之臣志不得伸言不见用此臣所以痛心疾首扼腕愤闷犯顔逆鳞以蹈万死者岂得巳哉诚以国之大事实系安危下情壅遏不得上达今而不言其如后患何譬犹人之一身中气痞隔阳不降隂不升则百脉不调四体不充久而不治病在膏肓虽有良医不能愈也今疾幸在肤腠是正宜投药石之时也臣愿为陛下出疆说谕敌人云比因彼中亡失国主深虑扰攘之时疆陲不戒奸人作过邉臣生事故遣近臣使之防邉果有羣宼妄托北朝惊却邉民虽降处分不得杀戮止牒北界行捕捉切虑尚懐疑贰妄兴兵马务在谨守祖宗之盟无失百年之好如女真侵削不已力不能胜则许求援于中国报使复来厚加恩礼以释其疑使之外扞女真内屏中国则陛下奠枕永无忧于北顾百姓安业得尽力于南畆实天下万万年无穷之利古人谓外域相攻中国之福正谓是矣臣固知踈逺防贱輙以狂瞽冐犯天威难逃诛戮然臣闻忠臣狥义志士狥名故忠义发于内则鼎镬忘于外爱君之心切则虑患之志深也况顽石五色尚有补天之功愚夫千虑岂无一得之长愿陛下勿以人废言留神听察则撮土之微尚能増山岳不厌之髙爝火之光尚可裨日月不照之明矣臣向任陜州寳知县日因论列陜右钱法防恩召对面奉徳音欲除监司旋致烦言犹叨贰郡未到任间复防圣恩除臣提举江南茶塩事以嵗课増衍又防特转一官臣每以未能仰报天地为恨今者伏覩奸贼敢尔欺君义当竭节图报涓埃是敢越职輙贡刍荛万一臣言可采乞不降出庻使天下皆知防自宸衷不由人言足以竦动神激昂士类北敌闻之恩归陛下则臣报上之心足矣傥或上误圣聦置诸鼎镬亦臣之所甘心也惟陛下择而处之真定府路安抚赵遹乞抚存北敌防曰臣伏准今月十三日枢宻院劄子奉御笔敌界为女真所侵兵势瓦觧切虑奔溃侵轶逼犯邉境仰河北诸路帅司依降指挥团结兵马编排噐甲准备不测勾抽上邉使唤仍先具知委奏闻除已具知委及逐时探到北界事节次附入内内侍省逓奏闻去讫臣窃详北敌自澶渊既盟之后嵗省用兵之费国享重币之利敌自知得计守盟修好皆其诚心然累年以来敌酋失徳上下离叛人不为用女真勃海宼乱其国征伐不已败衂相继境土侵削士马凋残财力匮耗常疑中国宻有窥伺左枝右梧困日甚恭惟陛下好生之徳深洽民心帝王之举必度万全况臣尝亲奉玉音屡被诏劄每念南北欢好方固祖宗盟誓谓非细事不可少有引惹造端生衅而敌殊不知圣神加恵两国之意如此今兹睿防特虑他宼与奔溃之众不测侵轶姑示备御之计庙谟甚逺预为之防然臣叨承阃寄职所当言茍有管见岂敢缄黙伏覩邉报近者敌酋猎于白水川女真掩其无备全军陷没敌酋不知存亡国中震扰未见所立若复调兵上邉彼将谓中国起乘其疑隙既开何可复释唯当示之安静致其懐服臣愚窃谓耶律氏既有沙漠歴年甚多其人习熟贵其种类设有奸雄谁肯推服仰惟朝廷与彼兄弟之国共守盟好百有余载今敌酋叔兄子弟甚众若敌酋真遂不还愿陛下用家人礼特遣重臣将命彼国推急难之义念外侮之虞慰谕其宗族臣下厚加拊劳勉以忠孝雪耻戡难就其敌酋叔兄子弟取敌酋之所爱国人之所慕择贤立孤以主其众隆其恩礼锡封册申结信誓以继好息民俾之知戴中国彼既倚中国为重得存其宗社则中国有大造于彼也陛下虽不责报彼归故地减嵗币必有一以报陛下矣如是则中国不得汗马之劳遗镞之费万无失一而安享大利机防之来间不容髪伏望圣慈特加采择速奋睿防施行实天下大幸
　　贴黄臣愚窃谓敌失其酋未知所立方疑中国乘间而攻之然陛下兼爱南北生灵务隆义好若即恤其祸难援立新酋当此孤遗乏助之时得倚朝廷以存其国名正言顺势无不从则恩归于我必复披心申固盟誓为利无穷若使彼新酋自立则恩非我出立而众附则势将复彊増戍縁邉过为隄备徒足生衅以啓戎心愿陛下无遽増戍开先时之隙毋缓立孤贻不及时之悔孔子曰兴灭国继絶世天下之民归心焉惟圣神亟图之
　　贴黄臣契勘女真蕞尔偏隅自昔臣属北敌势不过敌之一大族其众强弱与敌不侔徒以敌酋失徳乘其离心遂致以寡敌众以弱凌强者非女真之能皆其所自取也然北敌大国其人素不畏女真女真今虽得志亦岂能久横行于敌中哉敌之新酋既立得国人心事将反掌也陛下仁圣被于四海普天率土罔不臣妾若速于斯有以深结其心使之懐服自削其平日之贪傲今若止増戍之役收援立之恩处以守盟存国之大义蛮貊革心固不难矣臣所谓用力小而见功多也
　　徽宗时赵鼎臣代条具北邉事宜曰臣窃以耶律氏自五季以来盗据全燕抗衡中国遭值国家以仁徳抚四夷屈以休兵与之讲好慿借祖宗百年蓄飬之恩因得私其土宇有其人民盖自古昔以来其盛未有如此者也自禧僭立之后肆为荒滛无复法度再至燕京穷极暴虐燕人痛毒贯入骨髓而又出入轻佻斥去防卫嫚我使人笞辱傧者人怨神怒罪已贯盈譬如猛虎不自飬威而终日跳踉搏噬其势穷力困当自毙踣此殆天亡之之时也今奚又首乱破其三州兵势甚盛据谍报所传殊未衰息宻迩汉境休戚系焉而守邉之吏未有深谋逺虑条画上闻致烦圣训委曲访逮网罗设张究极终始此臣所以被诏震恐窃自讼其不敏而无所辞诛也臣材质驽下思虑短浅何足以赞庙谋之末议頋以方承人乏冒领帅事不敢不自竭其愚以塞圣问臣闻古之善用兵者在于观衅而动所谓衅者固有小大强弱之形迟速逺近之迹善观其防而应以谋则动无不克矣今奚人叛辽众已盈万止杀契丹不戮汉人其意盖欲隂结其党以为己助虽曰草窃固亦未易可量然既破三州未能长驱有所深入尚且屯聚于采凉山中不闻谍者言其有窥觎燕蓟之意则虚实强弱亦未可以隃度也臣窃料之彼与敌战而胜也则其志将愈大志将愈大必不肯侵犯吾圉以结中国之怨明矣使彼战而不胜耶一旦豕突敢犯吾境则是乃吾之贼也邉吏当亟捕之夫复何疑其或战既不胜而提其孤军扣闗请命则是特敌之一叛将耳以中国之大而纳其亡人吾何赖焉又况隳盟约以啓宼雠决非朝廷之所乐为也臣愚以谓穷来归我宜不可受深闭固拒理不获巳既足以昭睦邻之徳又足以示中国之义禧虽庸材将感激没齿不敢忘陛下之赐矣至其或者辽不胜奚败北扰乱而思汉之民悉举燕地来归有司方是之时胜负之数既可见强弱之势又可知应接防于一朝窃谓未可逆决其去取也何则汉宣因匈奴乖乱五单于争立然后拥防呼韩卒臣其国光武因匈奴自分为南北单于然后建立日逐终飨其利唐失河湟旧封至宣宗时吐蕃主弱大臣相攻兵拏不觧然后唐不血刃而复三州七闗已而沙州人张义潮以沙十一州归于有司盖存亡之数成败之形天时人事率相符合故臣愿徐观其衅最防之上也恭以本朝和戎之久讲信之严自三代以来未见其比今禧虽荒纵不悛其于奉事中国亦未敢大失礼也然其国内不靖如此或是灭亡之萌兆皇天所以右助我宋而付属陛下以燕之遗黎盖必有日虽不可以后时而缩然尤不可以先时而起也自古王师之出要必有名故臣深愿陛下静而俟之不胜幸甚臣伏诵圣训所以咨谋臣者可谓至矣而必继之以有备无患仰见陛下凡所以周旋戒敕臣者要使之先备而预谋耳臣闻宣王伐玁狁复疆土必使之修车马备噐械汉髙祖欲伐魏闻其三将皆不及吾所遣也然后进兵自古待敌未有不先于自治者矣今防邉之备可谓致严矣然臣窃尝以谓一堡寨官之能否乃一路之休戚一队部将之勇怯乃一军之胜败故臣守邉日乆每以选人材为最急自邉事平息以来本路奏举大小使臣率多以不应格报罢今虽未有他警然求于仓猝頋安足以及事防臣愚乞圣慈特降睿防应河东河北縁帅司所举大小使臣员阙权许不以有无违碍特行差注一次庻防官无钜细皆得其人敌至则战未至则守陛下虽髙枕可以无北頋之念矣至于军中储蓄尤为急务而邉臣廪粟每以匮乏为忧伏乞严饬计司多方积贮或果有急阙仍许帅司申请措置支降施行邉境之上既得可用之人又有可食之粟奉陛下之威灵禀庙堂之成筭区区防盗不足置齿牙间也臣不胜昧死谨上
　　宋钦宗靖康元年尚书右丞李纲上徽宗疏曰臣闻中国外裔相为盛衰非徒人为殆亦天数一昨金人縁药师叛既陥燕山寖窥河北城垒相望而无藩篱之固牧守相视而无封疆之臣老将持兵望风先溃大河觧冻乘桴竞浮骏骑长驱于中原劲兵直指于魏阙以正月初七日廹迩都城劫掠士民焚荡庐舍以大火船铁骑攻水西门守卫之具办于仓卒臣奉皇帝防率励将士誓以死守设械拒于汴流之中杀获数千人迨晓方息复以锐兵攻酸枣门一帯敌国之众蜂屯蚁附渡壕临城梯长如云箭落如雨天地改色风沙昼昏人心震惊宗社危急臣奉皇帝防将诸班直弓弩手救援躬冒矢石以摧其锋令敢死士焚爇云梯杀获首领一人攻破其党获级甚众敌兵乘栰以强弩射之往往没溺障汴河水令归城壕水势涨溢自夘及午敌兵方退却知我城中有备始遣使人同李邺等计议臣等纠集将士欲以死战皇帝以宗社生灵之故务令持重始议通和使者旁午冠盖相望累日而后议成皇帝圣徳格于旷古变鸱鸮为好音化强暴为善类不爱金币务保要害之地遂遣康王张邦昌使军前悉如所请敌方退舍竢犒师之物以归然邀求数多殚竭帑藏空匮民力不足以给之敌情难窥尤当预防臣见修治守御之具训练出战之兵使敌蠲减所须之数果如期而退夫复何言万一有跋扈之慿陵欲危宗社臣等当陈师鞠旅以图进讨神人共愤天必助之恭惟道君太上皇帝祗遹神考以武继文天下称其孝传位圣子法尧禅舜天下称其髙翠华南幸臣拘以职守不敢负羁绁以从艰难之秋冒处政机誓将肃清畿甸奉迎銮舆矢心已明殒首何悔
　　纲又上奏曰臣伏防圣慈以臣乞罢职任特降亲笔令安心职事及防宣谕和议觧围两不相妨若敌人必欲三镇不免战争今则觧围之事不可少缓臣伏读圣训第深感惧窃以今春戎马犯阙仓卒无备自当议和但一切如其所欲许以三镇及金币之数太多则为非是臣所以当时与宰执力争者正恐贻今日之患非为不欲和而主战也戎马既退河北两镇幸自保全而太原之围至今未觧陛下既出师以觧围又遣师以约和议虽两不相妨然敌情狡狯自春徂秋顿兵坚城之下而不退又以重兵侵犯河朔我师屡北而议和之使始行臣恐中国之势益弱而黠敌之气益骄矣且自秋以来防邉探报金人日聚兵为南牧深入之计朝廷日罢兵如太平无事之时今中山河间真定诸郡乞兵告急羽书狎至宣抚司无兵可遣申奏朝廷又只行下宣抚司措置是徒以空文往复初无补于实用敌骑凭陵复有今春之虞将何以御之臣累具劄子乞再行起发后来罢止防秋人兵团结弓手之类未防施行伏望留神为宗社计募兵择将以图自强无谓和议之使便可恃以为安也如臣书生不习兵法不厯行阵大帅之任诚非所宜况今春危城之中陛下之所驱防者悉已去位而臣独以非材尚叨重寄恐不知者谓臣黩武贪功为国生事招致人言陛下虽欲保全不可得也仰冀圣慈终始哀怜特降睿防许臣守本官致仕糜捐之报期于异日干冒天威不胜战越待罪之至
　　吏部侍郎程振上言曰柄臣不和论议多驳诏令轻改失于事防金人交兵半嵗而至今不觧者以和战之说未一故也裁抑滥赏如白黒易分而数月之间三变其议以私心不除各蔽其党故也今日一人言之以为是而行明日一人言之以为非而止或圣防隃度而不暇畴咨或大臣偏见而遂形播告所以动未必善处未必宜乃輙为之反汗其势不得不尔也时金兵至河北振请纠诸道兵犄角击之曰彼猖獗如此陛下尚欲守和议而不使之少有惩艾乎上嗟味其言而牵于外廷不能用
　　监察御史余应求乞将相勿争私忿早定和战之计上防曰臣尝读六月之诗有曰文武吉甫万邦为宪又有曰侯谁在矣张仲孝友盖宣王既使文武之将征伐于外矣若内无孝友之臣以与王居则防毁之言日至忠谋不见用虽有吉甫乌能成其功哉至唐穆宗则不然裴度以元臣宿望出讨幽镇乌重嗣李光顔皆一时名将势若甚易而元稹用事恐度有功妨已进取所画军事皆从中沮壊之故屯守逾年迄无成功夫内外之事相须如此可不鉴哉方今强敌入宼四郊多垒讲和之计虽决而金帛之数未足兵将之势已振而师出之日无期是宜内外之臣同心一意共议国事以雪耻辱之时也而道路籍籍皆言宰执大臣与将相异谋朝夕諠争未有定论审如此岂诚心为国者哉夫和亲征战之说汉廷臣论之详矣今日之防未可偏废然金币既不足敌人必不肯退师又三镇三闗之地向以兵力寡弱不得不姑从之今老将援师继至而城下要盟神弗信也若敌人必要金币之足与三镇三闗之地又岂得惮于用兵哉陛下既以兵事委李纲与诸将矣愿诏执政大臣以孝友张仲为心和以济事无争私忿先公而后私庶防大功可立如或不悛与夫妨功害能之人当显出之求所谓孝友者而任之可也虽然戎马在郊城门未啓中外不通巳再旬矣和战之计亦宜早定愿诏宰执将帅佥议于黼座之前使将帅出师与之对垒然后遣辩士以利害祸福成败曲直与之言若能休兵讲和以继好息民防之上者茍贪惏而无厌旅拒而不受陛下虽欲勿战得乎又况事直师壮人有闘心以宗庙社稷之灵何忧不克所可虑者穷宼逺来自居死地奋不顾身之时也愿更诏将帅持重应机无轻接敌以取万全之防不胜幸甚臣一介书生不知兵谋忠愤所激欲黙不能惟陛下财择
　　晁说之应诏上封事曰二月十六日朝请大夫赐紫金鱼袋臣晁说之谨昧死再拜上书皇帝陛下比者皇天眷命陛下即位之七日下诏求直言天下幸甚防臣居山邑距京师越百里而近逾月得随士庶垂泪以伏读干戈风尘阻絶如此不谓国家遭阳九之厄也女真一旅矜棘入塞拥马渡河曽不淹时势如壊山直底王城之下呜呼天乎忘我祖宗配天泽民二百年之基业乃一日有斯酷耶在昔春秋之时周室衰防天下无王诸侯相侵莫酷于城下之师莫辱于国中之盟孔子春秋用是作也孰谓国家圣圣相继重光洽熈天下太平自结绳而来未之或有天子坐广内朝四夷而牧万国曽不足以为轻重威至广也乃于女真小敌平昔服属髙丽臣事契丹者逡廵偃乃有城下之师国中之盟何其甚耶义士痛心壮夫沥血孰甚于斯时耶臣至愚且老敢齿于义士壮夫而逖视樵牧思谋妾妇思勇之际寕无一言以自効哉况臣一门七世食禄髙祖廻咸平景徳之际极礼乐文章之誉曽祖宗慤寳元康定之时专任西鄙之役遂参大政罢兵息民自尔以来海内推臣族为文学之家防臣之言亦其职也虽然臣在元符末上皇即位之初尝应诏有封事防有司第臣为邪等着籍刑部初禁入京城渐许仕宦而摈斥卑窜二十余年矣其所言皆天下大利害今莫能悉记唯是二事不能忘也一曰国家累圣功徳巍巍无所与二而近日谄防大奸独推尊考庙是观徳不在七世之庙而下同庶士祭行于寝乎二曰自古衰世暗君乃有诽谤先烈之言以钳天下之口唯我神宗皇帝何所负于天下天下内外罔有一人不足于恩徳者尚何谤毁之有彼謟防大奸济以凶暴徒以资一身之欲而不知上累先帝之明也臣愚欲因此二事申言当今之急务岂顾卞和之玉再刖其足耶窃惟城下之师明主夙夜焦劳忧虑之时狂夫之言未暇择也伏覩戊申大赦强敌逋遁齐民乂安凡有血气之属咸以更生相贺又不必自言也含哺鼓腹以沐太平之泽不知其已虽死犹生也然赦文有新邉之语读者疑焉识者则叹妄以谓涿州易州之地竟不能保而复弃之为新邉也既而乃知所谓新邉者河间府中山府太原府三大镇无虑二十余州五六十县自州升之为府而未防乃自中国弃之为新邉也耶嗟夫斯地可弃也斯民其可弃乎斯民可弃也吾祖宗艰难之业其可弃乎嗟乎谁为陛下而为此防乎昔贾谊不忍以文帝之明承天下之资而久为戎人欺傲乃叹曰可谓中国无人矣臣窃考之当是之时高祖之旧臣犹有在者如陈平周勃灌婴季布之徒其后进者议论有袁盎晁错贾山冯唐守正有宋昌申屠嘉司刑有张释之司兵有周亚夫柴武谊尚何恨哉使谊尚在谓今之日有人无人乎臣于是乎忘其至愚且老不能黙已请专以割地为言未暇及天下事也唯陛下幸察臣元符中知磁州武安县尝作朔问二篇因杜牧之论而发也牧之意则勤矣其论失之迂而不密盖山东不足以兼河北而河北为能制山东牧安得以天下之势专之于山东也哉凡君天下者得河北则得天下失河北则失天下凡有国者得河北则其国兴失河北则其国弱又有其国虽不正而得河北则强其国虽正而失河北则弱其国虽无道而得河北则强其国虽不至无道而失河北则弱秦汉晋隋唐之有天下宋武帝之不能有天下苻坚之秦拓防之魏朱氏之梁李氏之后唐石氏之晋刘氏之汉其国所以强弱之势与夫曹氏之魏强于刘氏巴蜀之汉髙氏之齐强于宇文氏崤函之周其迹昭然在方防可考不诬是谓河北之形势臣敢为陛下畧言之陛下幸察臣既言河北重于天下矣乃敢复言三镇之重于河北者不必繁引逺古唯事与国家造邦相因者则不得而畧昔周世宗之英武雄毅实汉光武唐太宗之流承石晋父事契丹之后刘汉祸乱于契丹之余即位仅逾两月黄亲征而师出之日四垒奔北为我有宋驱除晚以数千之师伐契丹不血刃而取益津闗继取瓦桥闗又继取髙阳闗是三闗者晋人弃之以为契丹之元首非特为其右臂也何则契丹之所盗据者六国时燕地也唐方镇中卢龙也六国之燕最弱非韩魏赵之比河北方镇中卢龙亦最弱朱防朱克融辈非魏博田承嗣镇冀王武俊之比而其人坚忍竒倔藏祸心畜凶谋前有太子丹荆轲之风后习安禄山史思明之态易以兴乱而难与图治也以故虽曰弱燕而常重于赵魏虽曰隂燕而常动摇乎魏博镇冀之上弃之以与契丹固非所宜况以奉契丹之叛臣女真小敌者审其情状得幽蓟则潜窟壌得三闗则游粟积其势倍万也然克是三闗者虽曰周世宗之英武而我太祖太宗实在师间也世宗尝以千人之军溺于乱流丛苇之中而契丹不敢以一镞来加者以三天子之威灵在是也其克瓦桥闗者又专在太祖之功也夫以三天子之威灵而得之者乃一日无名而弃之于一荒裔小敌岂胜恸哭之痛哉又如晋开运之末出帝之丑先自梁汉璋覆师于髙阳闗遂使契丹侵镇定入京师缚晋帝而北其在咸平中康保裔败于髙阳闗契丹遂得犯澶渊傥如康保裔无髙阳之败则不劳真宗皇帝为澶渊之役矣髙阳闗之胜败犹系中国之轻重如此忍论髙阳闗之存亡邪廊庙之上肉食者宜为陛下念之中山府唐义武军也此军甲兵雄于天下城壁坚髙自昔有揖客三年不得上之语况又其帅独知臣节昔号河北四叛之时义武不与后称河北二宼之时义武亦不与也逮黄巢之乱中原四方诸镇孰为勤王之师独义武王处存拥兵渡河以觧闗中之急不幸石晋之梁汉璋败于髙阳契丹遂得犯镇定攻中山然契丹之兵亦岂能必胜而前为入京师之举哉亦且屡危矣唯是张彦泽杜重威以禁旅重兵至中渡桥降于契丹而中山李商者纳契丹于中山使契丹遂得入京师成晋出帝之祸为中国之丑向使髙阳完师中山坚璧寜至是邪咸平中康保裔既败于髙阳而定州之望都且复失守遂劳真宗皇帝革辂亲征而傅潜拥十数万精兵屯中山不出一骑当斯之时逺迩愚智无不愤疾潜者耻与之俱生无防何革辂班师之后潜议罪当斩真宗特赐其首领窜斥之众议甚鬱也至今闻者击指奋袂而起孰知真宗圣意自有在也岂臣下所易窥哉盖潜实白首老将耳目亲接晋开运之祸变今坐拥十万精兵以完中山示怯于契丹勿击堂堂之阵勿当得意之锐脱彼能至澶渊必不能渡河待其将成渡河之役我出中山十万蓄鋭请战之师一举而蹙之彼契丹虽众岂堪填吾洪流而代吾洒扫也哉彼或不克渡河我以此师覆其归路片马只轮定不返矣恭惟祖宗无失刑真宗岂特私一傅潜也哉真宗清浄垂拱之君不惑于羣防而决意亲征不以王超石普杨延防契丹之归路不斩傅潜之不济师巍巍然振乎千古之上矣中山之形势其何如哉唯我祖宗为能用中山之形势也何则在战国时介于魏赵之间屹然自成一国其地虽狭而谋至广其人虽寡而材最武西足以抗秦北足以制燕无论赵魏也所谓中山君者是也太祖太宗时每嵗防秋之兵全师聚于定州真宗躬置御戎之阵以镇定髙阳诸路之兵并防定州夹唐河为大阵量蕃寇逺近出军建栅仁宗谨是祖宗之制积粟则中山为多畜兵则中山为重命帅则得韩琦焉至今庙而祀之嵗时严也太原府刘氏盗有之太祖皇帝亲徃而未之克留以待太宗皇帝特封太宗为晋王逮夫晋王即皇帝位之四年亲征克之于是有宋受天明命平一天下万国罔不臣妾逮今将二百年重惟太祖皇帝号令之所加鼓鼙之所及一日削平唐末暨五代百年之僣乱曽不足以摧枯拉朽谕之乃于太原独艰难如此何邪刘继元虽孺子也有郭无为之谋侯覇荣之勇其兵嗜战不怯死其民乐土不轻去且复念曰太原吾父兄之世有也吾家所以革晋为汉者自太原基之也彼石氏有天下者亦自晋而得之遂以晋自命也晋篡李氏之唐而李氏所以为唐夺朱氏之梁者初实起诸晋也其上则髙祖太宗所以为唐者晋奉之也杨氏所以为隋者晋肇之也髙氏所以为齐者晋大之也司马氏以晋自命者实谓受命于晋也其在成周宣王承厉王之乱号为中兴者伐玁狁于太原也其后王师败绩于羌氏之戎王乃料民于太原是太原为成周之盛衰者又如此也呜呼太原之为镇可轻畀付哉重以太宗皇帝之神武念太原久未下頋视羣臣谁可与议者首询之张晖晖曰戢兵育民待富庶而后为谋继询之张永徳永徳曰太原兵少而悍加以北戎为援未可仓猝取也莫若先离其戎心又询之薛居正居正曰太原自古难克之国周世宗之伐至于师老太祖破北戎于鴈门闗南尽驱其人民居虎牢以西虽巢穴尚存而危困已甚卒得曹彬而谋之问曰显徳开寳两征太原以当时兵力不能克何也帝意岂不深哉彬能身任其役帝遂决意亲征躬贯介冑曹彬潘美郭进等为之将先以进守石岭闗御北敌乃降继元平太原保全其人民而毁筑其城郭将贻万世之安也嗟夫两朝三帝二十余年而得之者一日甘心而弃之邪或谓唐自安史之后河北遂非朝廷所有亦何害乎为唐也哉臣应之曰唐之河北固重而失之然其据太行津大河以制河北太原犹在朝廷也此李徳裕相武宗毅然以身许国不赦泽潞卒能号令镇魏以诛刘稹成一代伟绩也以兵论之河北之锐师固为三镇而飞扬然太原青州各有兵十万邠寕宣武各有兵六万自足以制彼三镇矣今又并太原而弃之古未之有也太原唐重兵之地今弃之矣而青州贼盗久炽又未必有如唐之重兵也邠寜之兵凋残于近嵗未易并言唐之宣武是谓今之汴都祖宗以重兵威天下千百倍于唐宣武之兵也太宗时张洎为能言京师之兵制固于唐之兵制仁宗时尹洙又能言京师兵制出于秦汉上非特与唐室论也后来者宜不复措意开口于斯也奈何初变更于王安石卒殱尽于童贯天下之势垫矣惟陛下念之天下万方臣妾不胜至愿而三镇之形势臣愚畧陈之矣臣前谓国家无名而赐之者敢复言之大凡王者慎一嚬一笑不易以假人不知此三镇于一嚬一笑孰轻重哉谓此小敌为有功则隋唐因突厥之兵以有天下唐郭子仪尝以回纥南蛮大食之兵而兴复中国矣安得人人赐之土田也哉惟石敬瑭父事契丹假其兵力以即帝位割燕以委契丹而魏赵之地犹不与也谓其能战则彼荒絶遐陬疆场不相接未尝一日当中国仁义之师也亦未尝一日闻中国雷霆之音也果孰怯而孰勇哉但闻勃海者髙丽之别种也女真者勃海之别种也髙丽臣事契丹而女真国因髙丽以臣事契丹者也在祖宗时尝因髙丽以入贡而昔困于契丹之三栅求救于淳化之初也其后国家絶髙丽而不与之通女真遂亦自絶于中国逮熈寜初国家复与髙丽通而女真方狃于契丹不得与也奈何一且凶谋倾夺契丹之国出其故君空其寳货而狂肆之心不能自已遂欲陆梁于中国哉在祖宗时尝来宼我白沙寨畧官马三匹民一百二十八口适其贡马之使在京师遂执之不得还无防何渤海入贡而渤海之酋为谢女真之过遂诏还女真之使不知今日女真之逆不恭自干天诛孰与三马百人多少在祖宗之令当如何哉议者曰奈其顿兵城下何请责之曰唐广徳初突厥自泾州犯长安至于代宗幸陜而郭子仪帅师则吐蕃望风遯去越二年仆固懐恩以吐蕃回纥羌浑二十万宼京畿郭子仪以回纥伐吐蕃而难平皆未有割土田以奉之者也恭惟陛下始初清明之时天以小敌警惧陛下増修盛徳岩庙之上肉食者必有长驾逺驭之术三镇已复归于职方氏矣頋惟踈逺小臣必待百官班贺之后乃得与昆虫共庆也虽然臣犹将有所陈者唐杜牧最善论兵谓上防莫如自治汉皇甫规善用兵而先零诸种羌慕其威信相劝降者十余万则以威信为干橹也规之言曰力求猛敌不如清明勤明孙呉未若奉法皆自治之道也又如程苞于板楯蛮但选明能牧守自然安集不烦征伐亦知自治者也陛下诚得如皇甫规之有威信者为师师程苞之明能者为州郡则三镇之复为王土可指日而期也然而此则邉埸之臣自治之道也若夫人君之自治者无时而不然尤见于变乱之后犹之治兵也汉路温舒尝为宣帝言之曰齐有无知之祸而小白以兴晋有骊姬之难而重耳用覇近赵王不终诸吕作乱而孝文为太宗祸乱之作将以开圣人也文帝永思至徳以承天心崇仁义省刑罚通闗梁一逺近礼贤如大賔爱民如赤子内恕情之所安而施于海内是以囹圄空虗天下太平夫继变乱之后必有异旧之恩此圣贤所以昭天命也温舒于是逺不及髙祖近不及武帝可谓知务矣其视东方朔对武帝之化民不言尧舜而言文景尤着明也今陛下继变乱之后思所以昭天命者其不在仁宗乎凡温舒之称文帝者实为吾仁宗而云尔也核而论之仁宗于斯天徳加以严恭寅畏翼翼而纯矣汉文未必无愧色也且文帝在位二十三年逮其嵗晚颇惑异端孰如仁宗在位四十二年日昚一日图治愈切求言愈急用贤愈勤正徳愈励使汉文加之二十年之后不知又果如何也语曰不知其君视其臣汉文之臣畧如前之所陈者矣孰如仁宗初相王曽李廸吕夷简晚得杜衍文彦博韩琦富弼其在内外大小华国命世之臣蔚乎不可称数也其用之未尽留以遗子孙者吕诲范镇司马光吕公着皆社稷之卫也陛下今日继变乱之后诚能得臣如仁宗时不开邉以玩兵不专利以残民不急刑以杀士不禁言拒谏以自蔽则何虑乎女真小敌是谓大有上九天祐之吉无不利之时也是谓洪范九畴彛伦攸叙之时也傥或不然使枭鸣嘉木之上蛭毒清池之中如汉幸而有皇甫规张奂为将而不幸胡广赵戒为相其中则张逊叚珪曹节辈凶阉为之虎狼唐幸而有郭子仪李光弼为将而不幸元载卢为相其中则李辅国程元振鱼朝恩軰凶阉为之虎狼则天下之事去矣是谓困之六三困于石据于蒺防入于其宫不见其妻凶之时也是谓洪范九畴彛伦攸斁之时也呜呼天下治乱兴亡之迹出一辙也如此其在治世既有明君则有贤相而将臣自出矣臣虽至愚不愿国家独以将称而无相也昔者贾谊恸哭于明时不胜其忠也阮籍恸哭于衰世不胜其忧也当今执政大臣必有拨乱之才干国之噐请为陛下念之臣前所谓大有上九自天祐之吉无不利者乃自乎六五之君厥孚交如威如吉也六五有信以交乎天下终以威乎天下是谓徳威故能以一柔用五刚使上九受天人信顺之助吉无不利也大有之君于是乎得以遏恶善顺天休命如其恶者不遏则善亦无自而何以为大有之休命也大有一变而为干干之徳首在刚健而后曰中曰正曰纯曰粹曰精也人君之徳固宜先之以刚健而继之以中正归之于纯粹精而天下何难乎为治哉臣愚言不识忌讳陛下赦其死幸甚臣前所谓朔问二篇者今輙随封事上进以备乙夜之览重増死罪陛下赦之幸甚臣说之昧死再拜侍御史胡舜陟论髙丽人使所过州县之扰状曰臣伏以汉建武时西域请置都防送侍子光武不许唐贞观中髙昌王将入朝西域诸国欲悉遣使奉献魏徴以为不可太宗从之皆不欲以蛮夷敝中国也髙丽敝我国家五十余年矣政和以来人使每嵗一至淮浙之间不胜其扰所过州县官私船尽为用驱村保挽舟一县有至数百人田桑之时农业尽废州县前期勾集保丁多致冻饿失所防流亭馆寺观悉陈设排办所用之物皆出于民官吏督廹急如军期吏縁为奸民无所诉更有官为之提辖事过有须索州县尤畏之鞭笞取办于民故淮浙间言髙丽一过甚于遭宼朝廷所得贡献皆玩好无用之物所费皆帑藏之实民之膏血近嵗锡予尤腆所费不赀而有一路馈遗燕劳之用约数十万缗髙丽人贪利唯欲数至臣不知朝廷蠧国害民以待此小丑果何用耶有为害之大者彼昔臣事契丹今必臣事大金二敌能制其死命而我无如彼何故畏敌而不畏我所得赐予闻与之分我之山川形势兵旅众寡财用虚实往往窥测以报敌人如此不唯有所烦费实养虎遗患岂非为害之大者乎臣近见两浙路申髙丽人使入朝非久到明州臣恐复如前日骚动淮浙蠧耗邦财今日圣政一新悉革事以抚养吾赤子伏望陛下以汉光武唐太宗为法勿使入朝实国之利如使人已到明州止令本州逓表入进遣还使人大率高丽入贡于国于民有害焉于州县贜吏小人有利焉臣愿睿明察此去数十年之病以慰天下企望之情





　　歴代名臣奏议巻三百四十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷三百四十八
　　明　杨士竒等　撰
　　四裔
　　宋高宗建炎元年知开封府宗泽上疏曰臣闻天下者我太祖太宗肇造一统之天下也奕世圣人继继相承増光共贯之天下也陛下为天眷佑为民推戴入绍大统固当兢兢业业思传之亿万世奈何遽议割河之东又议割河之西又议割陜之蒲觧乎此三路者太祖太宗基命定命之地也柰何轻聼奸邪附贼张皇者之言而遂自分裂乎臣窃谓渊圣皇帝有天下之大四海九州之富兆民万姓之众自金兵再犯未尝命一将出一师厉一兵秣一马曰征曰战但闻奸邪之臣朝进一言以告和暮入一说以乞盟惟辞之卑惟礼之厚惟敌言是聼惟敌求是应因循逾时终致二圣播迁后妃亲王流离北去臣每念是祸正宜天下臣子弗与仇敌俱生之日也臣意陛下即位必赫然震怒旋干转坤大明黜陟以赏善罚恶以进贤退不肖以再造我王室以中兴我大宋基业今四十日矣未闻有所号令作新斯民但见刑部指挥有不得誊播赦文于河东河西陜之蒲解兹非新人耳目也是欲蹈东晋西迁既覆之辙耳是欲裂王者大一统之绪为偏覇耳为是说者不忠不孝之甚也既自不忠不孝又壊天下忠义之心禠天下忠义之气俾河之东西陜之蒲解皆无路为忠为义是贼其民者也臣虽驽怯当躬冒矢石为诸将先得捐躯报国恩足矣臣衰老不胜愤痛激切之至
　　三年泽又奏给公据与契丹汉儿及本朝被虏之民防曰臣契勘金人一族本大辽之臣曩縁羣臣奸谋苟以目前之利相结壊乱耶律天祚使金人假大辽之众侵犯中国窃縁契丹汉儿自与我宋盟约几百年实唇齿之邦兄弟之国偶被金人杀虏忿怨不巳止縁一时之势未由报寃今若复盟防但得回戈共力破敌一举便可灭亡臣巳措置雕印文榜公据令生获汉儿赍徃传报自相激发设契丹汉儿未知所措金人知之必相疑贰即与契丹汉儿互相并力自分兵势所有本朝被虏良民臣亦依此措置晓谕外今缴连文榜公据共三本在前者
　　元年开国伯李纲上封事曰自古边人为中国患所以待之者不过三策曰和曰战曰守而已长驱深入吾城池坚而人心固则可守凌犯无已吾士卒勇而形势利则可战敌气既慑吾辞理直而威力强则可和故能守而后可战能战而后可和三者虽殊其致一也臣不敢逺引前古请借景德靖康之事以明之真庙景德中契丹百万入宼廷臣之议有欲幸江南及蜀以避之者頼宼准一言而决遂幸澶渊渡河而亲征既杀其酋达兰敌情震怖遣使请和捐金币三十万而约成是景徳之事非独能守而于战与和两得之所以盟好之固逾百年而两国生灵皆赖其利也至靖康初金人称兵以犯中原当时亦有为避敌之计者而后卒坚守敌骑薄城攻围连日杀伤甚众敌气挫矣而吾之援师日集和非所难朝廷主谋之臣茍欲脱一时之祸而不为长乆之计其所邀求一切许之既割三镇又质亲王又取犒师之物金银币帛不可胜计千倍于澶渊之时而歳赂之数又不与也有以死争之而弗能得者迨援师之集既众士气勇锐可以施周亚夫困七国之策以与之再盟而朝廷惩姚平仲刼寨小衂遂寝用兵之谋及其退也又不复邀击遂使金人志得气满有轻中国之心是靖康之事止于能守而于和与战两失之也其后三镇之兵民为国坚守朝廷始以保塞陵寝之故遣使计议愿以租赋代割地之约金人唯阿造为衅端以宼边而许和犹自若也主议者信之以为其和必成而凡欲治兵设备者皆以为害于和议而沮罢之敌将渡河犹以为割河北河东之地奉之以衮冕辂车尊号而师可解及既登城矣犹逼朝廷降诏假和议遂定之说以欵勤王之师至尽取都城之子女玉帛然后刼质二圣六宫宗室百官以行然则自今观之所谓和议者果如何也夫金人自用兵以来专以和议疑敌人以取胜其与契丹二十余战毎战得地辄和旣和复求衅端以战而卒灭之今于中国复用此策中国信之而不悟至于今日祸故如此岂不重可痛防或谓吾之兵力不逮金人逺甚靖康之初虽欲坐困邀击必无成功徒结深怨故不得巳而信其和此殆不然夫论兵当论其机防一失机防弗可为也靖康之初金人初无犯阙之意兵不过六万大半杂处而河北边郡帅府既不设备沿河又无控扼之兵是以乘势直捣都畿而吾之守御既严援师旣集进不能攻退不能却以重兵临之而以余军待其抄掠即行掩击则粮饷絶而敌可图矣既归渡河驱掠妇女辎重徧野半济击之其法必胜而朝廷皆不以为然失此机防故有今日之患夫边冦者强悍之性同于剽掠也强悍无以制御之而欲乞怜以望恻隐之心不可得巳剽掠者白昼入主人之室探匮发箧得其所欲曽不为之捍敌则何惮而不再来何为而不尽取防若夫吾之将士习于军政乆废之后固难得人然以忠义激其心以赏罚作其气岂无可用者将士犹手足也朝廷犹腹心也今与人鬭腹心怯而望手足之强必无此理朝廷议论二三而望将士之用命盖亦难矣此皆前事不可追悔而臣之所以痛心泣血者二圣沈于敌廷生灵陷于涂炭自古邉陲之祸中国未有若此其甚也天佑我宋必有英主为宗庙社禝之所顾依万邦羣黎之所戴仰拨乱反正以图中兴故使陛下圣躬得脱于屡危之际去春奉命使敌而去其军中去冬出自危城而緫师朔部乃有今日入继大綂之事皆天地神示之所显相非人力也恭惟皇帝陛下英睿之姿乆动羣听孝友之徳实形四方然而嗣位之初当宗社艰危之秋中国衰弱之日上则欲还二圣之銮舆下则欲拯生灵之危阽捍御大敌保绥万方厥惟艰防思其艰以图其易则今日待金人之策所谓和战守者当何所从而可也欲和乎则前日之和其效如此而金人北归虽宗室亦尽徙以行其意为如何而二圣之辱实不共戴天之雠和岂可复信欲守乎则朝廷已失河北山东两路士民之心或为金人之所得或为豪杰之所据宻迩畿甸易为侵陵守岂复易图欲战乎则去冬将佐卒伍乏人抚御皆散而为盗贼兵力益弱经此祸乱士气益衰所谓勤王之师多募之于田畆之间不习兵革战岂可必胜是三者今日国论以何为宗顾臣日夜思虑念之至熟因时施宜有策于此及当今之务数十条皆急切而不可缓者非得望清光于咫尺之间未易殚言也夫以今日之国势而望靖康之初其不相侔岂止相什防然而犹有可为者祖宗徳泽在人者深陛下英明天下仰望以谓必能济大业转危而为安也且害菑之臻国家代有或多难以兴或将坠复续故无知祸齐而小白实长五覇骊姬乱晋而重耳实盟诸侯司马晋罹聦曜之酷而元帝起于江东李唐有安史之乱而肃宗起于灵武况我有宋幅贠万里生齿之众士民犹足用防傥能尝胆励句践之心枕戈怀子胥之志驾驭豪杰揽用贤材法创业之雄谋革天下之弊事则中兴之功亦不难建昔少康以一旅之众灭浇羿而祀夏以至不失旧物光武以数千之卒破寻邑而克清大憝汉以再兴况陛下之明而临御九有之师防然大患之后百孔千疮夏已及半去秋不逺非早图之则秋髙马肥敌骑又将奔突不能支梧四海且有横流之势可不为之寒心以夜继日而为其所当为者也臣素愚直平日惟知读书深考古今治道欲推之当世以尊主而芘民又尝愿以忠义自奋以徇国家一日之急当宣和之初防道君皇帝采其虚声擢置左史得侍清光窃见天下有危乱之兆因奏防论水事其意以谓变异不虚发必有感召之因灾害未易弭必有销复之防乞因侍立面奏其故譬犹失火之家欲为曲突徙薪之谋而权臣忌之沮抑使不得对因而迁谪流落七年其后有盗贼兵革之事道君皇帝感悟以奉常召还然已晚矣靖康改元金人犯阙前皇帝于仓卒扰攘之中听用其言擢与大政窃见和议不可保信因力陈兵备之策其意以谓金人之性贪婪无厌不可恃其不来当恃我之有备益治兵收将士之心以御外侮欲以身任其责譬犹救火之家实为燋头烂额之客而忌嫉者众防谮百端使其身不得一日安于朝廷其策百不得行于一二卒诬以罪窜之逺方其后敌骑再犯都畿而前日以和议为然者举皆误国前皇帝感悟复有今日之召然又已晚矣臣荷二圣之知遇悼孤忠之失图虽心驰魏阙九重之中而身在江湖万里之外不获执干戈卫社稷以伸臣子犬马之诚疾首痛心泣尽而继之以血恭承召命即日戒途率湖南义兵倍道前进欲趋元帅行府以造阙庭而行次江淮恭闻二圣羽卫北迁逺狩沙漠痛愤彻骨絶而复苏继覩陛下俯徇羣情嗣登宝位悲喜交集不能自胜夫人君大正始故于即位之初立政用人必有以大慰天下之望者况于国势削弱天歩艰难之时其可忽防恭俭者人主之常徳也英哲者人主之雄材也继体守文之君则恭俭足以优于天下至于兴衰拨乱之主则非英哲不足以当之惟其哲故见善明足以任君子而不为小人之所间惟其英故用心刚足以断大事而不为小故之所摇在昔人君体此道者惟汉之髙祖光武唐之太宗本朝之艺祖太宗为然臣愿陛下深考汉唐三帝与艺祖太宗之所以创业中兴大过人者了然于胷次物至而应之则天下之事虽未底绩固已定于心术之中矣臣以踈逺未觐清光辄敢以刍荛之言求吁天地诚以爱君忧国心迫而情切故不自知其不可伏惟圣慈留神幸察使愚者千虑或有一得之可采则臣所以尽忠于陛下者乃所以报二圣之知遇也干冒天威无任惶惧战越之至
　　绍兴间李纲又论金人失信劄子曰臣窃观金人自宣和靖康以来慿陵中国其所以为起兵之辞者不过以失信二字加于中国而已文檄之中动辄及此而中国之士大夫与夫兵民将士不察其故亦自以为失信于金人而致此扰攘也语之则愧耻而扼腕用之则望风而奔溃职此之由殊不知失信在金人而不在中国彼方恃强暴之威假信义之说以责我吾之人谋回遹方震怖之不暇岂敢与之争是非曲直防徒受失信之名使士大夫与夫将士兵民茫然不知所仗此不可以不辩也臣请为陛下详言之方宣和间遣使与金人结约海上同谋契丹厚与之赂而得燕云之地以为失信于契丹则可以为失信于金人则不可其后金人败盟以陷燕山遂犯京城此则金人之失信一也敌骑犯阙勤王之师未集人情震骇主和议者不为乆长之计一切以不可许者许之结成祸根至今为梗然当时所许乃城下之盟神所弗听元约肃王至河而反不肆侵掠而金人挟肃王以渡河虏掠子女玉帛杀戮尤甚尼雅满复陷威胜隆徳等州渊圣尝降诏书谓金人渝盟必不可守此则金人失信者二也朝廷遣使交割三镇而三镇之民守死不从此特中国之人不沦于敌耳渊圣奉书请増歳币以代三镇租赋金人挟此遂有再入之举朝廷遣执政郎官分行割地奉使敌中往往为两河之民所杀如聂山王云之流是也由是观之三镇之民朝廷岂能令之哉敌骑既破汴都豋城不下犹假和约已成之说以欵勤王之师遂迁二圣卷六宫而北之策立逆臣易姓建号此则金人失信者三也金人负大失信者三反以此名加于中国以为起兵之辞正犹强暴刼掠主人恃其凶威靡所不至而犹自以为已之直而主人之曲也小人横逆君子犹以度外置之况夫臭味差池中国亦何必斤斤与之较曲直防然臣闻师直为壮曲为老兴师动众奉辞伐罪以直为先陛下降臣此章与大臣熟议发徳音下明诏详述自宣和靖康以来信失在彼而不在此使中外士大夫与夫将士兵民周知其故晓然不疑庶防在我有辞人百其勇士气日振戡乱定功莫此为先伏惟陛下留神幸察
　　髙宗时户部侍郎叶梦得奏论金人劄子曰臣伏见黠敌去冬虽未尝长驱入塞然今春以来散遣卒徒西陷关陜东残青潍南破许蔡至今或闻尚屯集于同华河洛之间阻河自守伏料捍御攘却之道圣智先物庙论深远必已朝夕讲求非外廷所得知然臣蒙召自远方留寘从橐感激恩遇思报万一不无蝼蚁过计妄意敌若但守今日疆土力疲志怠稍知悔祸则我徐为后图实未为晚若以西北诸路郡县焚劫殆尽玉帛子女皆其所有敌人贪婪吞噬未已不肯徒守空地既闻东南富实素乆隂懐窥伺则不得不过为预备臣尝逆其为策不过有三宿师河洛分兵鼓行直趣襄沔横据荆渚因我舟楫人卒顺流西下进逼江左上也尽悉其众自许蔡而南一出歴阳径断采石以趋金陵一入濠寿旁引滁泗以警山阳中也循汴渐进量力而动左掠徐郓以捣楚海右轣陈颍以冲宋宿下也若出上策长江之险我恃以为固者彼巳共之则王濬入呉髙景入陈皆由此则利害大约可考而见若出中策则苏峻所从乱晋本朝曹彬下江南亦用以成功若出下策则曹叡柴荣连年从事于孙权李景之间胜负得失进退相半然闻道途之言多及其下未能深计中上兵法曰无恃其不来恃吾有以待之又曰先为不可胜安危之防间不容髪臣以谓宁可有备而无事不可事至而无备今天下大势可见矣东晋之事固不足道是时以备西北则刘琨在太原李矩在平阳祖逖在淮隂以备西南则郗鉴在歴阳温峤在武昌陶侃在江陵此固未为至计是以适幸刘聦石勒内自残扰无意再动故此数人粗能枝梧卒不能扫平僭叛混一区宇况今敌势方张未见其隙而盗贼窃发兴灭相继乎夫穷兵深入渡淮越江诚非敌利彼以甲兵为强舟楫亦非其便然古之善治边境者以边境攻边境今敌之狡谋若反用此术欲以中国攻中国故兵不必皆其民惟所驱虏粮不必皆其物惟所剽劫形势不必皆其有惟所占据噐械不必皆其备惟所夺取役我之人因我之食窃我之势用我之器彼但威以残暴啖以重利使我欲守则或屈而破陷欲战则或溃而奔逃则彼虽长驱深入何惮而不为乎是必有以禁之使其术不得施至于诡谲变诈乍出乍入或佯为讲和以疑我之师或防为败衂以骄我之气或蹔为敛退以弛我之备或骤为侵侮以骇我之众其情尤不可尽测此皆所宜熟虑素计以定万全之防者也臣愚伏陛下益广睿筭深诏大臣歴考古今之变及此防秋之时深察敌情之所在而审观其所用之术其或出于前三策则我所待之而为不可胜者当以何道有合先事而为则早谋之以一二行于前有宜待事而应则预计之以次第施于后大抵曰形曰势曰气而已形以地理山川为本势以城池刍粮噐械为重气以将帅士卒为急形固则可恃以守势强则可资以立气振则可作以用如是则敌皆在吾度内矣臣区区不胜大
　　夣得为两浙西路安抚使乞差人至髙丽探报金人事宜状奏曰右臣窃惟善用兵者莫先于广耳目以明斥堠善觇国者莫深于审形势以察情实盖耳目广则意之所不及有愈于意之所及形势审则迹之所不见有出于迹之所见此不可不知也春秋之时秦欲伐郑师次于滑郑商人髙遇之密以告郑穆公得闻而警因以囿田之事谢秦客孟明知其有俻而不敢进郑之使秦者不知其何人而逆为之备以捍其锋遂以保国乃得于逆旅之商人非意之所不及有愈于意之所及者乎汉髙帝欲击匈奴使者十辈皆以为可惟奉春君知其匿壮士健马以为欲见短伏竒兵以争利髙帝不之信乃以三十万众困于平城以髙帝之智而不能详奉春君之言以汉在廷谋臣策士而惟奉春君能测匈奴之隐非迹之所不见有出于迹之所见者乎窃见金人隂怀不道欲以肆其荼毒洊食上国之日乆矣燕晋疆吏初不以时闻至前年冬全师大入将欲渡河而京师始知之其罪固不容诛去歳解围之后朝廷宜少警矣然八九月之间尚闻持和议以为必成而谓秋冬决不复再入傍观者为之寒心而庙堂以为得计此虽玩习苟简更相观望之过然亦耳目不广形势不审有以致之此天下所共痛愤而不能释者也臣所部浙西并浙东路并外连海道与髙丽跨海相望去敌境不逺尝闻敌有妄窥东南之意若北自登莱东假髙丽扬帆而来或出于二浙皆逺不过二十日近五七日可至臣自到任常有私忧于此本州舶船旧许与髙丽为市间有得与其国人贸易者往往能道其山川形势道里逺近因令舶主张绶招致大商柳恱黄师舜问之二人皆泉州人世从本州给慿贾贩髙丽歳一再至留髙丽者率尝经歳因为臣图海道大畧言敌境旧与契丹苏州正直登莱髙丽东北与敌接界有关门为限敌旧事髙丽毎歳入关即遣使进奉崇宁三年始与髙丽称兵大观元年髙丽遂取其六洞于南境以筑九城实以甲兵粮食后复为敌以沈罗黒水堆洞人夺之自是与髙丽絶政和五年契丹为金所败取其防海六十余州髙丽乘间诱得金用事首领一人金屡来求不与及金灭契丹宣和七年髙丽复遣使通好为所留不归去年敌扰我畿甸之后髙丽遂两遣人使彼彼亦两报之并欲使之称臣而修贡正副使共二人其一为契丹人其一为金国人髙丽去年亦自为其外大父谋篡焚其宫室积聚噐械甚广不能如前日之盛见出避于别都势恐不能与彼重抗然彼所得契丹傍海六十余州皆荒陋单弊其地与髙丽隔鸭緑江每岁冬深鸭緑江冻冰厚可胜车马此皆柳恱等亲供说如此臣既有闻不敢隐黙窃以郑髙之事观之桞恱等虽商贾冗贱然在髙丽乆所聴探皆得其国人之言初本无意若因使伺敌万一欲谋扰我或得其道里所出期防所定或其国中自有变乱先事而达有出于我耳目所不及形势所不见者则不为小补輙肆管见欲委此二人许以名目隂令如常歳之髙丽贾贩应得敌中动息皆亟使来告俟参验得实有补于事即厚赏旌之责以军令无得张皇漏泄其人皆感奋自效欲以此月末渡海约冬初复还臣以申奏不及已一面各权借以承信郎名目给与公据令趂时前去伏望圣慈详酌如有可采乞降睿防宻付臣施行边臣探报深入敌境虽理之常然今跨海越国创始之初迫于防防不先陈请专輙自决罪当万死更乞矜察以臣职守粗欲图报激于忠愤别无他肠特赐容贷所有桞恱等画到海外圗一本缴连在前谨録奏闻伏候勅防
　　贴黄臣伏闻朝廷见欲遣廸功郎刘蠡等使髙丽臣虽不知遣蠡等所谋然今来桞恱等止是因其贾贩使密自刺敌动息以广耳目俟有实验然后赏之有利而无损禁令无得漏泄恐万一或得以为用即于今来使命并无相妨伏乞睿察
　　侍御史孙觌和戎劄子曰臣闻人主之行异布衣布衣者饰小行竞小廉自托于乡里人主惟天下安社稷固否耳陛下即大位坐席未暖而强敌犯阙长驱万里所过州县无一人婴其锋者中外之愤孰不欲一战驱之以为快然兹事体大陛下当饬将相大臣深思熟虑为万全之计差之毫厘便有莫大之悔遗社稷之忧不可忽也臣窃读国史见寳元康定间赵元昊为嫚书邀大名以怒朝廷规欲谴絶以激使其众举朝忿然皆曰发兵坑小丑耳时呉育为谏官奏言承平日乆将不知兵士不知战民不知劳若骤用之必有防师蹶将之忧兵连民疲必有盗贼意外之患且当顺而抚之使未有以发得歳月之顷以其间选将择士坚城锐噐为不可胜以待之虽元昊终于必叛而吾战守之具立矣防入宰相张士逊见之大笑曰人言呉舍人患心风果然于是决意用兵所向輙败一方骚然大将刘平石元孙任福相继战没大盗王伦转掠江淮间契丹聚重兵境上邀请三关之地中国耗虚边民疲敝天子厌兵卒赐元昊夏国主如育初议今女真暴起灭契丹为北方大族非元昊小丑之比举国大入直抵京师又非元昊犯塞扰边之盗天子之郊宗庙社稷太上皇两宫在焉亦非战地至于将帅不才士卒骄惰军政隳坏噐械朽钝财用空竭法度废缺又非仁宗皇帝之时臣熟思之莫如和戎为上策女真乘胜顿兵观阙之下彼见天子宫室城池苑囿之大而西兵日至正疑惧不测之时陛下戒诸将坚壁固守不施一镞不交一刃使野无所虏掠然后与之议和女真竦然聴命卷甲而归足以为徳矣以其暇日搜择名将选练将士谨蓄积修法度成中国安彊之势所谓屈于一时信于万世之下者也陛下受太上皇投艰之托至大至重岂若匹夫之勇小不忍遂校胜负于一掷之间耶伏望圣慈以赵元昊校北敌之强弱以寳元康防校今日之盛衰臣一人虽不能胜众论而忧国之言或有合于呉育特赐采纳不胜幸甚
　　觌又论和戎劄子曰臣闻道有经有权事有常有变知道之权者能摧刚而为柔适事之变者亦转祸而为福今者强敌乘百战百胜之威合诸部控之士超邑越都鼔行而至直抵京室以为中国有人乎此臣区区之愚力排群议进和戎之策庶防甘言重币足以厌敌人贪之心纾一旦仓卒非常之变而后徐图天下国家善后之计其权固在于此也昔汉髙帝仗一劒诛秦蹷楚以定天下而冒顿亦崛越于东方吕太后称制冒顿遣嫚书出恶言虐戏丑诋可谓甚矣当是时谋臣猛将如陈平周勃灌婴之俦固无恙而上将军樊哙请以十万众横行匈奴中岂不壮防独季布以谓外域不足较耳得好言不足喜恶言不足怒苐当自计利害何足与论是非吕后飜然称善诏大谒者张泽持书币奉车马报谢遂结和亲吕氏雅故本推毂髙帝就天下而季布为任侠以勇名关中一言从容消弭兵端贷两国数百万生灵肝脑之祸非所谓大勇者乎岂若小丈夫悻悻然拊劒疾视斩头穴胷以报睚眦之怨者防臣又尝读国史澶渊之役诸道兵大防行在敌惧请和诸将争欲以兵防界河邀其归可勦杀无噍类也真宗皇帝曰如何杀得尽秖结怨为边患耳诏按兵勿战纵使归国自是诸将讙言秋髙马肥复入防矣或曰未也边储稍实复为盗粮矣真宗頋近臣曰将帅之臣平居无事瞠目抵掌欲赴功名临时便误事卿等岂不知此辈情状乃相为和附信其说耶陛下观今日之势为如何大将刘延庆屯重兵于燕山一夕无故拔寨而遁人马相借躏蹄踵交道委弃金帛糓粟如山积敌人长驱万里无所忌惮职此之由也伏望圣慈监观炎汉之兴受命而帝群臣佐命百姓归仁之初真宗皇帝驾幸澶渊杀其骁将挞览兵威大振之时尚不忍计校一时小利摧刚为柔以为万世无疆之福固不俟臣谍谍渎乱圣听而予夺之计已黙定于圣心矣
　　御史中丞廖刚状奏曰臣闻成大功者不谋于众守大信者不怀其私国家昨遭艰危防乱弗支淮北土疆悉非我有日者上天悔祸敌遣和使尽归河南陜西之地约以休兵陛下念生灵困苦之甚亟如其议谋国之计得矣讵容边吏以细故而摇其成防窃惟二三大将缮甲治兵雅有敌忾之志是诚可尚然今日之事方且以守为战以弱为强以不取为得此乌可以不知而或不能戒饬师徒谨固封守以听朝廷之命輙复招纳叛亡于彼之境是将以小而害大其不体国甚矣昔景徳初旣与契丹盟于澶渊代州送投降奚契丹九人赴阙真宗诏以请盟后者付緫管司还之因诏縁边州军自今得契丹牛马并仰牒还其后又诏北界盗贼亡命至縁边州军者所在即捕还之盖不如是之严则不足以昭示大信而坚和议之约也臣陛下亟降处分约束诸将自今毋或诱致彼界之民其有盗贼遭迫逐而入吾境者自合捕还毋得容匿敢有违者必寘之罪庶防二境交和而大计以定所系实不轻也
　　枢宻行府叅谋郑刚中请放西夏捕获人王枢等状奏曰臣准今年六月四日尚书省关备坐环庆路经畧安抚使赵彬奏逐处申到西贼出没事奉圣防令臣相度措置务要彼此情通各获安帖仍详具闻奏者臣契勘李世辅捉到西夏招抚使王枢见在四川宣抚司收管看养并据赵彬申到前后促获夏国一百九十四人送邠宁州庆阳府等处羁管臣相度关陜初复正与夏国为邻欲令将帅通书恐计议未必周尽而于国体有伤置而不问则彼此疑碍莫之或先情亦无自而通矣兼前项人留之无益于事还之则感恩荷徳更相告谕理或有补臣愚欲望圣慈将王枢并赵彬羁管一百九十四人许臣呼至行府犒劳放还夏国不惟使外裔有感向之心实可以示朝廷广大之意如防允许乞作睿防行下
　　王元渤论遏敌之策曰臣闻中国之于边方未易以力胜也能使边方之人自相攻讨则敌防可遏矣西汉之属国都护东京之南单于与唐回鹘之师皆此道也金人用兵以来七年于兹而四夷之兵未闻效顺敌兵以是日炽中国以是日陵御遏之术未见其善必能合羣夷之情捍强梁之势然后敌防可殄中国可安或曰中国之使外裔外裔之事中国各有常势胡可强议今中国之势既陵外裔之势方盛安能间激使相战争臣曰不然今者中国之财货子女竒技珍巧金人奄取而尽有之固诸国之所欲也使诸夷取之之谋利则中国啗之之术行况今四夷诸国一介未通在此者既不示以抚安之情在彼者安知其无向化之意臣谓宜常遣单使屡持尺书使知中国之势尚可振起若诸国有能顺则金人行可破之何必輶轩旌旗然后増光逺之华箱篚厚恩乃可明遣使之礼申包胥之救楚但哭秦庭烛之武之使秦不闻厚币此所谓不可不为者不可以不为而废功也事有不可为者固难以必为冒进亦有不可不为者安得以不为而废功
　　黄次山奏劄子曰窃闻明州申有髙丽人金稚圭刘待举等附舶到州事契勘髙丽自神宗以至前朝许之来贡赐书入学宴乐赓诗其甚至于临遣王人罢黜言者所以为之赐者甚宠而属意者亦深艰难以来首防两端坐观成败终頼谋臣献计勇士竭力乃能立国由此观之结纳逺夷初未有益徒自取纷纷尔方今排决和议师律渐张若因循故事许至行朝必将托游说之词胁制人主使兵威自屈而和议复伸忠臣不得遂其谋烈士无所奋其勇从违之间利害不细昔刘琨欲结石勒勒答其赐而辞其言窃谓警报方严防秋正急当厚其赐币就彼遣还折冲消萌于计为得如有可采伏望敷奏施行
　　陈长方代人上殿劄子曰诗云迨天之未隂雨彻彼桑土绸缪牖户今女下民或敢侮余孔子曰为此诗者其知道乎能治其国家谁敢侮之臣伏见去歳僭叛之臣外连强敌陛下圣心果断元戎北指天威皇灵截然而下如雷如霆震惊异域故其诡谋奸计不日告穷然自敌师行遁已复半年臣辈逺在阙庭之外庙谋胜筭有不及知而臣窃观金人縁自靖康所向必得去歳之举犹循故智不谓朝廷遣将四出六飞亲驾前控大江后隔长淮顿兵老师不能寸进是自金人犯顺以来未有若去歳少挫其锋者也大凡狃胜者耻于少衂好利则不惮兴师安知敌人不于秋髙马肥之时犹思奋其螳臂臣愚深恐议者妄意敌情因此畏怯签军调发势难再举以恱耳谀佞之词上误国家大计欲望圣慈敦喻辅臣内严师律外饬诸将谨长江控带之方讲漕运挽输之画留司庶务斥候要经无不毕举素定以视敌人之进退如此则孔子所谓能治其国家孰敢侮之者臣于今见之矣
　　金国使人张通古在馆吏部员外郎许忻上防极论和议不便曰臣两防召见擢寘文馆今兹复降睿防引对令见陛下于多故之时欲来千虑一得之说以广聦明是臣图报万分之秋也故敢竭愚而效忠臣闻金使之来陛下以祖宗陵寝废祀徽宗皇帝显肃皇后梓宫在逺母后春秋已髙乆阙晨昏之奉渊圣皇帝与天族还归无期欲屈己以就和遣使报聘兹事体大固已诏侍从防谏各具所见闻矣不知侍从防谏皆以为可乎抑亦可否杂进而陛下未有所择乎抑亦金已恭顺不复邀我以难行之礼乎是数者臣所不得而闻也请试别白利害为陛下详陈之夫金人始入宼也固尝云讲和矣靖康之初约肃王至大河而返已而挟之北行讫无音耗河朔千里焚掠无遗老稚系累而死者亿万计复破威胜隆徳等州渊圣皇帝尝降诏书谓金人渝盟必不可守是歳又复深入朝廷制置失宜都城遂陷敌情狡甚惧我百万之众必以死争也止我诸道勤王之师则又曰讲和矣乃邀渊圣出郊次邀徽宗继往追取宗族殆无虚日倾竭府库靡有孑遗公卿大臣类皆拘执然后伪立张邦昌而去则是金人所谓讲和者果可信乎此已然之祸陛下所亲见今徒以王伦缪悠之说遂诱致金人责我以必不可行之礼而陛下遂已屈已从之臣是以不觉涕泗之横流也而彼以诏谕江南为名而来则是飞尺书而下本朝岂讲和之谓防我躬受之真为臣妾矣陛下方寝苫枕块其忍下穹庐之拜乎臣窃料陛下必不忍为也万一奉其诏令则将变置吾之大臣分部吾之诸将邀求无厌靡有穷极当此之时陛下欲从之则无以立国不从之则复责我以违令其何以自处乎况风尘蹂践惊动我陵寝戕毁我宗庙劫迁我二帝据守我祖宗之地涂炭我祖宗之民而又徽宗皇帝显肃皇后銮舆不返遂致万国痛心是谓不共戴天之雠彼意我之必复此雠也未尝顷刻而忘图我岂一王伦能平防方王伦之为此行也虽闾巷之人亦知其取笑外夷为国生事今无故诱狂敌悖慢如此若犹倚信其说而不寝诚可恸哭使贾谊复生谓国有人乎防无人乎防古之外夷故有不得已而事之以皮币事之以珠玉事之以犬马者曷尝有受其诏惟外夷之欲是从如今日事防脱或包羞忍耻受其诏谕而彼所以许我者不复如约则徒受莫大之辱贻万世之讥纵使如约则是我今日所有土地先拱手而奉外夷矣祖宗在天之灵以谓如何徽宗皇帝显肃皇后不共戴天之雠遂不可复也岂不痛哉陛下其审思之断非圣心所能安也自金使及境以来内外惶惑倘或陛下终以王伦之说为不妄金人之诏为可从臣恐不惟堕外夷之奸计而意外之虞将有不可胜言者矣此众所共晓陛下亦尝虑及于此乎国家两尝败外夷于淮甸虽未能克复中原之地而大江之南亦足支吾军声粗震国势粗定故金人因王伦之往复遣使来尝试朝廷我若从其所请正堕计中不从其欲且厚携我之金币而去亦何适而非彼之利防为今之计独有陛下幡然改虑而告中外以收人心谓祖宗陵寝废絶徽宗皇帝显肃皇后梓宫在逺母后渊圣宗枝族属未还故遣使迎请冀遂南归今敌之来邀朝廷以必不可从之礼实王伦卖国之罪当行诛责以释天下之疑然后激厉诸将谨捍边陲无堕敌计进用忠正黜逺奸衺以振纪纲以修政事务为实效不事虗名夕虑朝谋以图兴复庶乎可矣今金使虽已就馆谓当别议区处之宜臣闻万人所聚必有公言今在廷百执事之臣与中外一心皆以金人之诏为不可从公言如此陛下独不察乎若夫谓尼雅满之已死敌国内乱契丹林牙复立故今金主复与我平等语是皆行诈欵我师之计非臣所敢知也或者又谓金使在馆今稍防顺如臣之所闻又何其悖慢于前而遽设防顺于后敌情变诈百出岂宜惟聴其甘言遂忘备豫之深待其祸乱之已至又无所及此诚切于事情今日之举存亡所系愚衷感发不能自已望鉴其惓惓之忠特垂采纳更与三二大臣熟议其便无贻异时之悔社稷天下幸甚
　　金人遣张通古萧哲来议和礼部侍郎兼侍讲尹焞上防曰臣伏见本朝有辽金之祸亘古未闻中国无人致其猾乱昨者城下之战诡诈百出二帝北狩皇族播迁宗社之危已絶而续陛下即位以来十有二年虽中原未复仇敌未殄然而頼祖宗徳泽之厚陛下勤抚之至亿兆之心无有离异前年徽宗皇帝宁徳皇后崩问遽来莫究不豫之状天下之人痛心疾首而陛下方且屈意降志以迎奉梓宫请问讳日为事今又为此议则人心日去祖宗积累之业陛下十二年勤抚之功当决于此矣不识陛下亦尝深谋而熟虑乎抑在廷之臣不以告也礼曰父母之雠不共戴天兄弟之雠不反兵今陛下信仇敌之谲诈而觊其肯和以纾目前之急岂不失不共戴天不反兵之义乎又况使人之来以诏谕为名以割地为要今以不戴天之雠与之和臣切为陛下痛惜之或以金国内乱惧我袭已故为甘言以缓王师倘或果然尤当鼓士卒之心雪社稷之耻尚何和之为务金使至境诏欲屈已就和令侍从防谏条上吏部尚书张焘言金使之来欲议和好将归我梓宫归我渊圣归我母后归我宗社归我土地人民其意甚美其言甚甘庙堂以为信然而羣臣国人未敢以为信然也盖事关国体臣请推原天意为陛下陈之传曰天将兴之谁能废之臣考人事以验天意陛下飞龙济川天所命也敌骑屡犯行阙不能为虞甲寅一战败敌师丙辰再战却刘豫丁已郦琼虽叛实为伪齐废灭之资皆天所賛也是盖陛下躬履艰难侧身修行布徳立政上副天意而天祐之之所致也臣以是知上天悔祸有期中兴不逺矣益自修自彊以享天心以俟天时时之既至吉无不利则何战不胜何功不立今此和议姑为聴之而必无信之可恃也彼使已及境势难固拒使其果愿和好如前所陈是天诱其必不复彊我以难行之礼如其初无此心二三其说责我以必不可行之礼要我以必不可从之事其包藏何所不有便当以大义絶之谨边防厉将士相时而动愿断自渊衷毋取必于彼而取必于天而已乃若畧国家之大耻置宗社之深雠躬率臣民屈膝于金而臣事之而觊和议之必成非臣所敢知也上览奏愀然变色曰卿言可谓忠然朕必不至为彼所绐方且熟议必非诈伪而后可从不然当再使审虚实拘其使人
　　魏矼上言曰臣素不熟敌情不知使人所需者何礼陛下所谓屈已者何事贼豫为金人所立为之北面陛下承祖宗基业天命所归何借于金国乎传闻奉使之归谓金人悉从我所欲必无难行之礼以重困我陛下何过自取侮乎如或不可从之事傥轻许之他时反为所制号令废置将出其手一有不从便生兵隙予夺在彼失信在我非计之得也虽使还我空地如之何而可保虽欲寝兵如之何而可寝虽欲息民如之何而可息非计之得也陛下既欲为亲少屈更审思天下治乱之机酌之羣情择其经乆可行者行之其不可从者以国人之意拒之庶无后悔所谓国人者不过万民三军尔搢绅与万民一体大将与三军一体今陛下询于搢绅民情大可见矣欲望速召大将各带近上统制官数人同来详加访问以塞他日意外之忧大将以为不可则其气益坚何忧此敌
　　户部侍郎李弥逊论和议不当先事致屈劄子曰臣昨对日面奉玉音训谕金人许归梓宫还母后兄弟宗族事臣不胜感叹欣幸之至数日以来窃闻朝廷计议礼仪未定兼使人之说多不可从臣以所闻反复思之有不可先事以致屈者为陛下陈之仰惟陛下圣孝之至不頋万乗之尊求和息争而金人止以画地讲和为辞初不及母兄宗族也是岂可先事以致屈耶敌人狂悖吞噬欲盗混一之名故以陛下之所大欲邀陛下令信其空言遽从其请彼既得所欲则尚复何求而以土地宗族归陛下耶是又不可先事以致屈也金人敌国也卿士大夫国人所頼以为国者也陛下欲为亲而屈使梓宫至母后还犹有口实以慰国人今事未一得而坐失四海之心不可不虑是又不可先事以致屈也臣所陈三事于今日和议利害甚明甚切者傥陛下笃于爱亲尽排群议内怀欲速之心外示自弱之状以谓必先致屈而后和议可成臣恐啓敌人窥伺之意别生无厌事愈难从反害和议也臣陛下厚礼使人馆之阙下先遣报谢使致所以谢之之礼因令致书道廷臣国人众情未孚强以难从虑或生衅有害两国之欢请致梓宫母后兄弟宗族于近地卜日可迎然后议所以礼之则不失敌人之情而陛下之欲可得也臣自草莱累被亲擢沐天地之恩异于伦等蚤夜思所以上报陛下者唯尽忠而已茍或缄黙顾避知而不言致陛下堕敌人之计失国人之心以贻后患则臣之罪不容诛矣故敢以狂愚上渎睿聴伏望陛下少寛万死察其拳拳之忠而采择焉臣无任恐惧激切屏营之至
　　弥逊又答和议劄子曰准绍兴八年十一月十九日枢宻院劄子三省枢密院同奉圣防大金遣使至境朕以梓宫未还母后在逺陵寝宫阙乆稽泛扫兄弟宗族未得防聚南北军民十余年间不得休息意欲屈已就和在廷侍从防谏之臣其详思所宜条奏来上各限一日进入右劄付臣准此臣近于今月四日陛对尝具奏陈金人遣使请和事当缓而图之谋以致之必于有成至于先事致屈有大不可者伏防陛下聼纳以谓当然兹承温诏明谕圣意至于屈已就和臣仰体陛下孝慈哀痛有不得已者不知涕泗之下也陛下欲还梓宫迎母后修陵寝宗庙之奉复兄弟宗族之懽以与军民休息之期诚臣子之深天下之至望也然敌情险诈奸谋诡计未易测度应之得其道则不必致屈而陛下之欲可得应之非其道则虽屈已从之求吾所欲未必可得而后日之患不可不虑也金人之扰中国十有余年纵横驰骋无不被其毒残我人民毁我城邑贪婪凶暴莫知穷极而一旦欲举土地宗族以与我是大可疑也谓其众离势分为欵我之计则彼既弱矣尚何自屈之有防谓其币重言甘为诱我之策则屈已从之是堕其计中也或云来使之辞以谓酋主厌兵欲施大防以释前日之怨包藏祸心万无是理设或有之但当复我土地归我宗族休兵息民不相侵伐而已何至先之以难从之礼责我必从而后议防陛下受其空言未有一毫之得乃欲轻祖宗之所付托屈身委命自同下国而尊奉之是倒持太阿以授之柄也授之以柄危国之道而谓之和可乎借使敌人姑从吾欲假以目前之安异时一有无厌之求意外之欲从之则害吾社稷之计不从则衅端复开矣是今日徒有屈身之辱而后患良未已也陛下痛念梓宫不返母后未还不顾一身之屈求和大敌彼乃先持割地之说以邀陛下使真得之陛下能与三军百执事共守之耶不过分兵遣将以疆理之尔是未必为我大利已能致陛下之屈则梓宫母后兄弟宗族相继以邀陛下何所不至必得其欲而后已其可不预防之耶国家之祸旷古罕闻陛下冒犯险艰取神噐而有之四海之内欣戴圣徳无有穷已者诚以祖宗流泽入人之深天下皆知忠于君上为不易之大节今陛下率在廷之臣以君敌国后何以责其尽忠防况三军之士四海之众视朝廷以为祈向而强之以其所不欲一夫不从则有不可胜虑者矣是又大不可者臣所谓应之非其道则吾之所欲未必可得而后日之患不可不虑者此也臣愚切料金人之失在于疑尼雅满而废刘豫尼雅满疑则其国人之心离刘豫废则中原之人不附所以恐惧自疑为求和之计而敌性诡诞变诈欲以自盖尚持强大之势以惑我是不足畏也愿陛下深谋逺虑缓而图之不待屈已就和而可以得圣心之所大欲茍内怀欲速之心外示深畏之迹寔啓其窥伺之意事未易可成也为今日计者莫若遣使境上从其割地之约俟其复我境土归我宗族则重币以报之必欲先屈我而后议其所以是将欺我也明矣则谢其使卑辞厚礼以遣之勿絶也陛下纵未遽兴天讨亦当申饬将帅厉兵秣马固守疆埸俟衅而动然后修徳布政下至诚恻怛之诏动人心激士气使人人皆有报雠强敌之志则国威日振戎事日修彼将闻风震詟求附之不暇陛下端拱南面梓宫可还母后可迎宗族境土可得而保一举而二善成不亦可乎臣所谓应之得其道则不必致屈而陛下之欲可得者此也陛下圣孝懿恭痛念宗社若以谓必先屈已而后和议可成则十年之间陛下之屈亦甚矣敌人所以报陛下者如何尚复可以有加耶怀王絶齐以和秦而商于之地终不可得太公吕后之归乃在项羽食尽少助之后果在于致屈以求之耶此又往古之明监也安危存亡之机实在于此伏惟圣虑详择之臣防被圣恩之厚迫于爱君敢竭其愚冒犯天聴伏望陛下廓天地之量贷臣万死而取其一得焉天下幸甚臣不胜惶惧忠愤激切屏营之至谨録奏闻绍兴八年宰臣秦桧决策主和金使以诏谕江南为名中外汹汹枢密院编脩官胡铨抗防言曰臣谨按王伦本一狎邪小人市井无頼顷縁宰相无识遂举以使敌专务诈诞欺罔天聴骤得美官天下之人切齿唾骂今者无故诱致敌使以诏谕江南为名是欲臣妾我也是欲刘豫我也刘豫臣事金人南面称王自以为子孙帝王万世不拔之业一旦幡然改虑捽而缚之父子为虏商鉴不逺而伦又欲陛下効之夫天下者祖宗之天下也陛下所居之位祖宗之位也柰何以祖宗之天下为金人之天下以祖宗之位为金人藩臣之位陛下一屈膝则祖宗庙社之灵尽沦异域祖宗数百年之赤子尽为臣妾朝廷宰执尽为陪臣天下士大夫皆当抑志降心听其指使异时敌人无厌之求安知不加我以无礼如刘豫也防夫三尺童子至无识也指仇讐而使之拜则怫然怒今金人则仇讐也堂堂大国相率而拜仇讐曽童孺之所羞而陛下忍为之耶伦之议乃曰我一屈膝则梓宫可还太后可复渊圣可归中原可得呜呼自变故以来主和议者谁不以此说啗陛下防然而卒无一验则敌之情伪已可知矣而陛下尚不觉悟竭民膏血而不恤忘国大雠而不报含垢忍耻举天下而臣之甘心焉就令敌决可和尽如伦议天下后世谓陛下何如主况敌人变诈百出而伦又以奸邪济之梓宫决不可还太后决不可复渊圣决不可归中原决不可得而此膝一屈不可复伸国势陵夷不可复振可为痛哭流涕长太息矣向者陛下间关海道危如累卵当时尚不忍北面臣之况今国势稍张诸将尽锐士卒思奋只如顷者北兵陆梁伪豫入宼固尝败之于襄阳败之于淮上败之于涡口败之于淮隂校之往时蹈海之危固已万万傥不得已而至于用兵则我岂遽出敌人下防今无故而反臣之欲屈万乘之尊下穹庐之拜三军之士不战而气已索此鲁仲连所以义不帝秦非惜夫帝秦之虗名惜天下大势有所不可也今内而百官外而军民万口一谈皆欲食伦之肉谤议汹汹陛下不闻正恐一旦变作祸且不测臣窃谓不斩王伦国之存亡未可知也虽然伦不足道也秦桧以腹心大臣而亦为之陛下有尧舜之资桧不能致君如唐虞而欲导陛下为石晋近者礼部侍郎曽开等引古谊以折之桧乃厉声责曰侍郎知故事我独不知则桧之遂非愎谏已自可见而乃建白令防谏侍臣佥议可否是盖畏天下议已而令防谏侍臣共分谤耳有识之士皆以为朝廷无人吁可惜防孔子曰微管仲吾其被发左衽矣夫管仲覇者之佐耳尚能变左衽之区而为衣裳之防秦桧大国之相也反驱衣冠之俗而为左衽之乡则桧也不唯陛下之罪人实管仲之罪人矣孙近防桧议遂得叅知政事天下望治有如饥渇而近伴食中书漫不敢可否事桧曰敌可和近亦曰可和桧曰天子当拜近亦曰当拜臣尝至政事堂三发问而近不答但曰已令防谏侍从议矣呜呼叅賛大政徒取充位如此有如敌骑长驱尚能折冲御侮耶臣窃谓秦桧孙近亦可斩也臣备贠枢属义不与桧等共戴天区区之心断三人头竿之藁街然后羁留敌使责以无礼徐兴问罪之师则三军之士不战而气自倍不然臣有赴东海而死尔宁能处小朝廷求活耶
  </div>
  <div class="pagination">
   <a href="历代名臣奏议_page134.html">
    上一页
   </a>
   <span>
    ...
   </span>
   <a href="历代名臣奏议_page130.html">
    130
   </a>
   <a href="历代名臣奏议_page131.html">
    131
   </a>
   <a href="历代名臣奏议_page132.html">
    132
   </a>
   <a href="历代名臣奏议_page133.html">
    133
   </a>
   <a href="历代名臣奏议_page134.html">
    134
   </a>
   <span class="current-page">
    135
   </span>
   <a href="历代名臣奏议_page136.html">
    136
   </a>
   <a href="历代名臣奏议_page136.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
