<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 41 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 41 页/共 66 页</h1>
    <div class="content">　　臣窃见郑康成以上天之神凡六昊天者天皇大帝五帝者太微五帝王肃曰昊天唯一神以五帝为次神而诸儒附郑者多故据而为説云凡合祭五帝一嵗有二祀龙见之月祭于南郊谓之大雩一也九月大飨于明堂宗祀文王以配二也祭明堂者诸儒之言不同或説周家祭五天帝皆明堂中以五人帝及文王配五官神坐廷中以武王配号曰祖宗礼所谓祖文王而宗武王者也施设神位准五行相向以为法威仰在卯西面熛怒在午北靣枢纽在未北面招矩在酉东面叶光纪在子南面太皥炎帝黄帝少皥髙辛各在其位少退勾芒祝融后土蓐收元防皆在人帝下少后文王坐太皥之南位如主人武王少退或曰合祭之日五精之帝皆西面其牲则天帝各一犊合用十牲文王之牲用太牢以诗我将篇曰我将我享维牛维羊文王武王而用太牢者以五人帝各专配一天为之主主足为外神依止则文王泛配五帝矣不专配则所用牲得从尽物之享云汉武帝祠太一五帝于明堂上坐特以太牢礼毕燎堂下晋武帝初议明堂羣臣曰五帝即天也五气时异故殊其号虽名有五其实一帝明堂南郊宜除五帝坐五郊改五精之号皆同称昊天上帝合设一位而已诏可时韩阳建言古建明堂咸秩五帝无祭一天者帝下诏曰徃者众议除明堂五帝位考之礼文不正其复之挚虞议以为汉魏故事明堂祀五帝之神新礼五帝即上帝上帝即天也明堂除五帝之位惟祭上帝按仲尼称郊祀后稷以配天宗祀文王于明堂以配上帝周礼祀天旅上帝祀地旅四望四望非地则上帝非天断可识矣郊丘之祀扫地而祭牲用茧栗器用陶匏事反其始故配以逺祖明堂之祭备物以荐三牲并陈笾豆成列礼同人理故配以近考郊堂兆位居然异体牲牢品物质文殊趣且祖考同配非谓尊严之美三日再祀非谓不黩之义其非一神亦足明矣昔在上古生为明王没配五行故太昊配木神农配火少昊配金髙辛配水黄帝配土此五帝者配天之神同兆之于四郊报之于明堂祀天大裘而冕祀五帝亦如之或以为五精之帝佐天育物者也前代相因莫之或废前韩阳上书宜如旧祀五帝诏已施用请改定新礼从之唐礼部尚书许敬宗议祠令新礼并用郑氏六天之説圎丘祀昊天上帝南郊祀太微案郑氏唯据防纬以説六天皆谓星象而昊天上帝不属穹苍其注月令周官以昊天上帝为北辰曜魄寳注孝经明堂为太微五帝案易日月丽于天百谷草木丽于地在天成象在地成形足明辰象非天草木非地毛苌传曰元气浩大则称昊天逺视苍苍则称苍天此则苍昊为体不入星例且天地各一是曰两仪天尚无二帝焉有六是以王肃羣儒咸非其义起居舍人王仲丘又以正观礼季秋祀五帝于明堂显庆礼祀昊天上帝于明堂准孝经説先儒以为昊天是感精之帝上帝即太微五帝且上帝之号本属昊天周礼王将旅上帝张毡案设皇邸祀五帝张大次小次由此言之上帝之与五帝自有差等不可混而为一郑注孝经上帝者天之别名神无二主故异其处以避后稷孔安国曰帝亦天也然则禋享上帝有合经义而五方皆祀行之已久请二礼并行以成月令大享帝之义诏可自是不改国朝因之臣案诸儒之説上帝及五帝纷然不一王肃以为上帝即昊天郑康成谓昊天为皇大帝五帝为太微五帝王郑二説既显学者争为执辨虽天子亦不能果定其文然臣以为就经言之仲尼之意傥可见也孝经曰孝莫大于严父严父莫大于配天又曰郊祀后稷以配天宗祀文王于明堂以配上帝周颂我将篇曰祀文王也我将我享维牛维羊惟天其右之伊嘏文王既右飨之孝经言配天而后言上帝诗当言帝右而云天右是天为上帝上帝为天互文以见义也天之所以为天帝者先儒之议多矣近大儒孙奭建言天虽一神以其至尊故有多名亦犹人君称王皇后辟天王天子皇帝县官臣民曰陛下曰太官曰上服用曰乗舆出入曰车驾各随德义而称亦以至尊故也以天帝之神迭主五时故圣人制礼谓之五帝非五帝各一神也以谓儒不怪诗传天有五名而独怪帝有五号奭又以嵗九祭皆主于天至日圜丘正月祈谷五时迎气孟夏雩季秋享凡九惟至日其礼最大故称曰昊天上帝昊天者以体称上帝者以德兼举礼大故其余则否至于大雩祈百谷之雨大享报百谷之成以五帝者有生成之功祈报之礼阙一不可虽止一神并陈五位不知神之于彼乎于此乎奭言如是是其得也然而欲去昊天上帝一位止设五帝臣以为礼有未然号昊天者以其元气魁然乗五行王气普临万物因时显功人强以名故春曰青帝夏曰赤帝犹春为苍天冬为上天耳唐以来二家二説兼行故今享礼有六帝位虽然奭许于彼于此而求之矣何独是五而非六乎故兼存则示圣人尊天奉神不敢有所裁抑【皇祐二年三月上时判太常寺】
　　上神宗乞惟设昊天上帝一坐赵君
　　臣谨按周礼掌次职曰王大旅上帝则张毡案祀五帝则设大次小次又司服职曰祀昊天上帝则服大裘而冕祀五帝亦如之明上帝与五帝异矣则孝经所谓宗祀文王于明堂以配上帝者非可兼五帝也考之易诗书所称上帝非一易曰先王作乐崇徳殷荐之上帝以配祖考诗曰昭事上帝聿懐多福又曰上帝是祗书曰以昭受上帝天其申命用休又曰惟皇上帝降于下民如此者岂可皆以五帝而言之自郑氏之学兴乃有六天之説而事非经见至晋泰始初论者始以为非遂于明堂设昊天上帝一坐而已唐显庆礼亦止祀昊天上帝于明堂今大飨在近议者犹以谓上帝可以及五帝臣等请如圣诏祀英宗皇帝于明堂惟以配上帝至诚精禋以称皇帝严父之意【元丰三年八月上时知太常礼院】
　　上哲宗请复用皇祐典礼　　苏　辙
　　臣闻三代常祀一嵗九祭天再祭地皆天子亲之故其于祭也或祭昊天或祭五天或独祭一天或祭皇地祗或祭神州地祗要于一嵗而亲祀必遍降及近世嵗之常祀皆有司摄事三嵗而后一亲祀祀之疎数古今之变相逺如此然则其礼之不同盖亦其势然也谨按国朝旧典冬至圜丘必兼飨天地从祀百神若其有故不祀圜丘则行它礼或大雩于南郊或大飨于明堂或恭谢于大庆皆用圜丘礼乐神位其意以为皇帝不可以三年而不亲祀天地百神故也臣窃见皇祐明堂遵用此法最为得礼之变自皇祐以后凡祀明堂或用郑氏説独祀五天帝或用王氏説独祀昊天上帝虽于古学各有援据而考之国朝之旧则为失当盖儒者泥古而不知今以天子每嵗亲祀之仪而议皇帝三年亲祀之礼是以若此其疎也今者皇帝陛下对越天命逾年即位将以九月有事于明堂义当并见天地遍礼百神躬荐诚心以格灵贶臣恐有司不达礼意以古非今执取王郑偏説以乱本朝大典夫礼沿人情人情所安天意必顺今皇帝陛下始亲祠事而天地百神无不咸秩岂不俯合人情仰符天意臣愚欲乞明诏礼官今秋明堂用皇祐明堂典礼庶几精诚陟降溥及上下【元祐元年六月上时为右司谏】
　　上哲宗论配帝及从祀之神　朱光庭
　　臣谨按周颂我将祀文王于明堂也我将我享维羊维牛惟天其右之孝经曰孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝臣详二经之文皆为明堂而言也在我将之颂言天而不言上帝孝经称严父莫大于配天又曰配上帝又按郊特牲曰万物本乎天人本乎祖礼所以配上帝也郊之祭也大报本反始也由是言之则天之与上帝一也推本始而祭之则冬至万物之始也故以是日祀天尊祖以配之推成功而祭之则季秋万物之成也故以是月祀上帝严父以配之祖配本始之祭而父配成功之祭其理然也自汉以来论明堂者众矣臣切究周颂孝经郊特牲之文天之与上帝既一则从祀之神不当有异縁郊与明堂皆三年一大祭也但内外配祖考为异尔又大司乐曰乐六变则天神皆降则从祀之神固无疑矣臣伏请将来九月宗祀神宗皇帝于明堂以配上帝天神宜悉从祀不惟正大飨之礼盖以隆配父之道也伏望朝廷因此大祀特下有司考正以为万世法【元祐元年正月上时为右正言】
　　上哲宗论亲祀明堂宜极诚敬　范祖禹
　　臣伏见明堂大礼已在散斋恭惟仁宗皇帝若稽古典断以圣意自皇祐二年始制明堂之礼先诏有司乗舆服御务从简俭无枉劳费御撰乐曲舞名服靴袍御崇政殿阅试雅祭如行礼之次又于禁中靴袍亲书明堂及明堂之门二榜将近祀日霖雨不止仁宗禁中斋祷极于恭防应祷开霁天日清润风和气恊祀前之夕即罢警严仁宗每诣神座行礼毕鞠躬却行须尽褥位方改步移向以示肃恭之至又令侍臣徧谕献官及进币彻俎豆悉安徐谨严无怠遽失恭质明礼毕比之他时礼加数刻之缓御楼宣赦毕降诏中书门下止絶请托应内降恩泽及原减罪犯者不得施行仁宗钦崇禋祀布昭明德传之万世大略如此英宗神宗圣孝遵承皆极严敬今陛下嗣位五载再举宗祀上帝顾飨神考配侑国之大事莫重于此惟陛下内尽诚敬法则祖宗则神天降祉羣生防福夫斋者所以致其精明之徳孔子之所谨者斋斋必有专一精防之诚乃可以交于神明礼之言斋曰心不茍虑必依于道手足不茍动必依于礼古之君子其斋如此斋三日必见其所祭者诚之至也夫惟致斋肃恭然后动容周旋无不中礼书曰皇天无亲克敬惟亲神无常享享于克诚夫皇天唯亲至敬神唯享至诚天人之交相去不逺唯诚与敬可以感通陛下躬行于上则百官有司莫敢不祗肃于下经曰圣人之德无以加于孝惟陛下防恭祀事以教天下之孝使羣臣万国瞻望盛徳休光臣不胜拳拳之愚【元祐四年九月上时为左谏议大夫】
　　上哲宗议明堂祀上帝及五帝　曽　肇
　　臣谨按周礼称昊天上帝称上帝五帝文各不同昊天上帝则一帝而已五帝则五方之帝理自明白不待辨而知唯上帝之称世或专以为昊天上帝或专以为五帝然以周礼考之肆师之职造上帝封于大神按周礼凡称大神皆谓天也以上帝为天则不应复云封于大神矣又典瑞四圭有邸以祀天旅上帝两圭有邸以祀地旅四望先儒以谓四望非地则上帝非天断可识矣而孝经亦曰郊祀后稷以配天宗祀文王于明堂以配上帝正与祀天旅上帝之文相合盖郊明堂异祭后稷文王异配则天与上帝亦宜有异以此推之谓上帝专为昊天上帝者非也又掌次王大旅上帝则张毡案祀五帝则张大次小次上帝五帝所张不同则谓上帝专为五帝者亦非也然则上帝果何谓欤按书称于上帝孔安国传以谓昊天及五帝孔颖达从而释之曰昊天五帝上帝可以兼之由是推之所谓上帝者盖兼昊天五帝言之西汉已有是説矣故安国用此以解经文至郑康成始引防纬之书傅防以为六天乃谓昊天上帝为北辰之星五帝为太微宫中五帝坐星此则康成解经之罪非先儒之説本然也然则不曰昊天五帝而曰上帝何哉盖言昊天上帝则不及五帝言五帝则昊天不与举上帝则昊天五帝皆在其中以昊天及五帝皆有帝之称故也按周礼王祀昊天上帝则服大裘而冕祀五帝亦如之盖先王尊事五帝与昊天同服冢宰掌祀五帝与祀大神祗之礼同则明堂并祀昊天五帝不为过也秦祀白青黄赤四帝扬雄以为僣祭天之礼汉武帝祀泰一五帝于明堂合髙皇祠坐对之盖天神贵者曰泰一其佐曰五帝虽出于方士之言然所指泰一即昊天也故武帝皆祠于明堂以髙帝配食则明堂并祀昊天五帝于此可见歴代明堂或并祀昊天五帝或止祀五帝其去五帝坐专祀昊天上帝者唯晋太始唐显庆中尔本朝皇祐中大享明堂参用南郊蜡祭之礼嘉祐七年礼官始议改正设昊天上帝位以真宗配次设五方帝位次又设五人帝位以五官从祀自是遵行遂为故事至元丰中始诏祀英宗于明堂唯以配上帝而五帝不与论者以为未安诏臣等集议臣等稽之经典既如彼迹之故事又如此伏请自今宗祀神考于明堂以配昊天上帝并祀五方帝五人帝五官神以称严父之孝以成大享之义【元祐七年上时为礼部侍郎】
　　祖宗侑祀
　　上仁宗论宣祖配侑　　　　谢　绛
　　臣伏覩本院与崇文院检讨官详定以宣祖配感生帝切寻宣祖非受命开统因循配祀义或未安臣以谓三代两汉之际经礼虽着而事逺难法请以唐典明之髙祖武德初定令每嵗圜丘雩祀并以景帝配祈谷大享并以元帝配太宗初以髙祖配圜丘明堂北郊之祀元帝专配感生帝髙宗永徽二年祀髙祖于圜丘太宗于明堂兼配感生帝又以景帝元帝称祖万代不迁遂停配祀以符古义臣以谓景帝厥初受封为唐始祖推于事实盖与宣祖不侔宣祖于唐是为元帝之比唐有天下裁越三世而景元二祖已停配祀之典且有宋受命于兹四圣而宣祖配侑因而未停与唐非合请依永徽故事停宣祖配享仍用唐太宗故事宗祀真宗于明堂兼配感生帝若据郑康成説则曰五帝迭王王者之兴因其所感别祭于南郊以祖配之今若不用永徽故事则请以太祖兼配正符郑説而论者以宣祖比周之后稷切又惑焉详郑之意非受命始封之祖则不配故引后稷配灵威仰之义为证唯太祖始基帝业配感生帝据理甚明若以配祈谷与感生帝祠日相妨则当以太宗配祈谷太祖配雩祀亦不失尊严之防臣以谓宣庙非为不迁而迭用配帝于古为疑礼祖有功宗有徳但非受命之祖亲尽必毁而况配享乎【干兴元年十一月上时同判礼院】
　　上仁宗论三圣并侑　　　　吕公着
　　臣谨按孝经郊祀后稷以配天宗祀文王于明堂以配上帝春秋传曰自外至者无主不止然则天地之祭必有所配者皆侑神作主之意也且祖一而已始受命也宗无豫数待有德也由宗而下功徳显者自可崇庙祐之制百世不迁垂之无穷至于对越天地则神无二主所以奉上帝之尊示不敢渎至唐垂拱中始以三祖同配开元十一年明皇亲享遂罢同配之礼伏见皇祐五年诏书今来南郊三圣并侑后次却依旧礼布告中外未几复有毎遇南郊三圣并侑之诏虽出孝思颇违经礼臣等谓自今宜以太祖定配为得礼之正【嘉祐七年正月上时为天章阁待制同判太常寺诏下两制议翰林学士王珪议曰推尊以享帝义之至也尊不可以渎故郊无二主今三圣并配欲以致孝也而适所以渎乎飨帝请如礼官所议诏自今南郊以太祖定配】
　　上英宗论明堂配侑　　　钱公辅等
　　臣谨按三代之法郊以祭天而明堂以祭五帝郊之祭以始之祖有圣人之功者配焉明堂之祭以创业继体之君有圣人之徳者配焉故孝经曰昔者周公郊祀后稷以配天宗祀文王于明堂以配上帝又曰孝莫大于严父严父莫大于配天则周公其人也以周公言之则严父也以成王言之则严祖也方是之时政则周公祭则成王亦安在乎必严父哉我将之诗是也后世失礼不足考据请一以周事言之臣切谓圣宋崛起非有始封之祖也则创业之君是为太祖矣太祖则周之后稷配祭于郊者也太宗则周之文王配祭于明堂者也此二配至重万世不迁之法也真宗则周之武王宗乎庙而不祧者也虽有配天之功而无配天之祭未闻成王以严父之故废文王配天之祭而移于武王也仁宗则周之成王也虽有配天之功而无配天之祭亦未闻康王以严父之故废武王配天之祭而移于成王也以孔子之心推周公之志则严父也以周公之心摄成王之祭则严祖也严祖严父其义一也下至于两汉去圣甚逺而明堂配祭东汉为得在西汉时则孝武始营明堂而以髙帝配之其后又以景帝配之孝武之后无闻焉在东汉时则孝明始建明堂而以光武配其后孝章孝安又以光武配孝安之后无闻焉当始配之代适符严父之説及时异事迁而章安二帝亦弗之变此最为近古而合乎礼者也有唐始在孝和时则以髙宗配之在明皇时则以睿宗配之在永泰时则以肃宗配之礼官杜鸿渐王泾辈皆不能推明经训务合古初反雷同其论以惑时主延及于今牢不可破当仁宗嗣位之初傥有建是论者配天之祭当在乎太宗矣当时无一人言者故使宗周之典礼不明于圣代而有唐之曲学流敝乎后人愿陛下深诏有司愽谋羣贤使配天之祭不胶于严父而严父之道不专乎配天循宗周之典礼替有唐之曲学【治平元年正月上时为知制诰初礼院奏乞与两制同议仁宗皇帝当配何祭珪等及公辅各上此奏于是又诏台谏及讲读官与两制再详定以闻】
　　上英宗论明堂配侑　　　　孙抃等
　　臣等谨按孝经出于圣述其谈圣治之极则谓人之行莫大于严父而配天仲尼美周公以居摄而能行天子之礼尊隆于父故曰周公其人不可谓之安在乎必严其父也又若止于太祖比后稷太宗比文王则宣祖真宗向者皆不当在配天之序推而上之则谓明堂之祭真宗不当以太宗配先帝不当以真宗配今日不当以仁宗配也臣等按易豫之説曰先王作乐崇徳殷荐之上帝以配祖考盖若祖若考并可配天者也兹又符于孝经之説亦不可谓安在乎必严其父也祖考皆可配帝郊与明堂不可同位亦不可谓严祖严父其义一也虽周家不闻废文配而移于武废武配而移于成然则易之配考经之严父厯代循守固亦不为无説魏明帝宗祀文帝于明堂以配上帝史官谓是时二汉郊祀之制具存魏所损益可知则亦不可谓东汉章安之后配祭无传遂以为未尝严父也自唐至本朝其间贤哲讲求诚不为少所不敢异者舍周孔之道无本统也今以为我将之诗祀文王于明堂而歌者也亦安知非仲尼删诗存周人全盛之颂被于管弦者独取之也仁宗继体保成置天下于大安者四十三年功徳于人可谓极矣今祔庙之始遂抑而不得配上帝之享甚非所以宣章陛下为后严父之大孝臣等参稽典礼博考公论敢以前定议为便【治平元年正月上时为观文殿学士翰林侍读学士】
　　上英宗论明堂配侑　　　司马光等
　　臣等窃以孝子之心谁不欲尊其父也圣人制礼以为之极不敢逾也故祖已训髙宗曰典祀无丰于昵孔子与孟懿子论孝亦曰祭之以礼然则事亲者不以数祭为孝者贵于得礼而已先儒谓禘郊祖宗皆祭祀以配食也禘谓祭昊天于圜丘也祭天于南郊曰郊祭五帝五神于明堂曰祖宗故诗曰思文后稷克配彼天又我将祀文王于明堂此其证也下此皆不见于经矣前汉以髙祖配天后汉以光武配明堂以是观古之帝王自非建邦啓土及造有区夏者皆无配天之文故虽周之成康汉之文景明章其德业非不美也然而子孙不敢推以配天者避祖宗也孝经曰严父莫大于配天则周公其人也孔子以周公有上圣之徳成太平之业制礼作乐而文适其父也故引之以证圣人之德莫大于孝荅曽子之问而已非谓凡有天下者皆当以父配天然后为孝也近世祀明堂者皆以其父配五帝此乃误识孝经之意而违先王之礼不可以为法也景祐二年仁宗诏礼院官稽按礼典辨崇配之序定二祧之位乃以太祖为帝者之祖比周之后稷太宗真宗为帝者之宗比周之文武然则祀真宗于明堂以配五帝亦未失古礼今仁宗虽丰功美德洽于四海而不在二祧之位议者乃欲舍真宗而以仁宗配享明堂恐于祭法不合又以人情言之是绌祖而进父也夏父弗忌跻僖公先兄而后弟孔子犹以为逆祀书于春秋况绌祖而进父乎必若此行之不独乖违典礼恐亦非仁宗意也臣等窃谓宜遵旧礼以真宗配五帝于明堂为便【治平元年正月上时知谏院诏从孙抃等议以仁宗配享明堂】











　　宋名臣奏议巻八十六
　　钦定四库全书
　　宋名臣奏议巻八十七
　　宋　赵汝愚　编
　　礼乐门
　　宗庙上
　　上仁宗乞亲行祫飨大礼　　富　弼
　　臣谨按天地宗庙社稷皆为大祀自古天子亲祠之其间尊与亲兼之者惟庙焉国朝崇奉祭祀严而不渎毎三歳天子必亲行南郊之祀其于事天之道可谓得礼独于宗庙只遣大臣摄行时享而已亲祀未讲诚为阙典检防今年冬至当有事于南郊又孟冬亦当合飨于太庙礼曰三年一祫祫为大祭所以合羣庙之主于祖宗而祭之自来亦只遣近臣摄行今欲望诏有司讲求祫祭大礼将来圣驾有事于太庙庶乎国家事天事亲之道两得其宜所有降赦推恩则并用南郊故事【嘉祐四年上时为平章事祫享大礼使】
　　上神宗议僖祖祧迁　　　王安石
　　臣等闻万物本乎天人本乎祖故先王庙祀之制有疏而无絶有逺而无遗商周之王断自稷契以下者非絶喾以上遗之以其自有本统承之故也若夫尊卑之位先后之序则子孙虽齐圣有功不得以加其祖考天下万世之通道也窃以本朝自僖祖以上世次不可得而知则僖祖有庙与稷契疑无以异今毁其庙而藏其主夹室替祖考之尊而下附于子孙殆非所以顺祖宗之孝心事亡如事存之义求之前载虽或有然考合于经乃无成宪因情制礼实在圣时伏惟皇帝陛下仁孝聪明绍天稽古动容周旋惟道之从宗祀重事所宜博考乞以臣等所奏付之两制详议而择取其当【熈寜五年三月八日上时为平章事治平四年闰三月敕迁僖祖庙主藏之夹室至是安石建此议诏答曰庙祧之事盖有典彛所以上承先王下法后世朕嗣宅大统获奉宗祀而世次迁毁礼或未安讨论经常属我哲辅于以佐朕不逮而仰称祖宗追孝之心朕览之矍然敢不祗服宜依所请施行诏学士院集两制议】
　　上神宗议僖祖祧迁　　　　韩　维
　　臣伏以亲亲之序以三为五以五为九上杀下杀旁杀而亲毕圣人制事存送终之礼皆以此为限是众人之所同也若其不与众人同者则又因事之宜断之以义而为之节文也昔先王既有天下迹基业之所由起奉以为太祖所以推功美重本始也盖王者之祖有系天下者矣诸侯之祖有系一国者矣大夫士之祖系其宗而止矣亦其理势然也荀卿曰王者天太祖诸侯不敢怀大夫士有常宗所以别贵始贵始徳之本也若益有天下之始若后稷有一国之始若周公大夫士之始所以贵以配天地不祧也有常宗也此其所以别也今直以契稷为本统之祖是下同大夫士之礼非荀卿之所谓别也或曰汤文武去契稷皆十余世其间子孙衰微奔窜者非一汤文武之有天下契稷何与哉而南宫适曰禹稷躬稼而有天下孔子曰君子哉若人禹之有天下则然矣稷契诸侯也而曰有天下何哉岂非积累功德至文王而兴乎孟子曰王不待大汤以七十里文王以百里然则小国者亦王之所待也所谓七十里者非契稷所受以遗其子孙之国乎由是言之商周所以兴契稷不为无所与也则正考父作颂追道契汤髙宗商所以兴子夏序诗称文武之功起于后稷岂虗语也哉国语亦曰契勤商十有四世而兴后稷勤周十有五世而兴谷梁曰始封必为祖南宫适孟轲卜子夏丘明谷梁赤生于周代其所言皆亲闻而见之者其学问又俱出于孔子宜若可信则尊始祖以其功之所起秦汉诸儒亦有所受之也后世有天下者皆特起无所因故遂为太祖所从来久矣伏惟太祖皇帝孝友仁圣睿智神武兵不血刃坐清大乱子孙遵业万世防泽功徳卓然为宋太祖无少议者僖祖虽于太祖髙祖也然仰迹功业未见其有所因上寻世系又不知所以始若以所事契稷奉之切恐于古无考而于今有所未安也臣以为均之论议未有以相夺莫如仍旧便若夫藏主合食则厯代尝议之矣然今之庙堂室与古殊制古者毎庙异宫今所以奉祖宗者皆在一堂之上西夹室犹处顺祖之右考之尊卑之次似亦无嫌至于禘祫自是序昭穆之际僖祖东飨礼无不顺所谓虽齐圣不先父食者也孔子曰于其所不知盖阙如也如臣绛等议非臣所知此臣所以阙而不敢同也【熈寜五年四月上时为翰林学士绛元议以为商周所以祖契稷者尊祖而巳非敢以有功与旡功而冇重轻也先儒适见契稷有功于陶唐夏商之际遨以为祖有功祖必有功则夏后氏独可以郊鲧乎今僖祖之主有功于太祖之室则是僖祖与顺祖宣祖祫祭之时皆可防布合食也情文不顺无甚于此谓宜存僖祖合于先王之礼意绛议乃曽布之文也】
　　上神宗议僖祖祧迁　　　　孙　固
　　臣闻先王之礼本之人情而为之节文者也故不慕古而违时措之宜不因文而失防情之实亲有踈戚世有同异此礼之所以损益变正之不一也伏惟太祖皇帝受天命一四海创业垂统为宋立万世无穷之基其为宋始祖而配天受飨理在不疑今闻廼欲以僖祖为始封之祖复其祧主夫既以僖祖为始祖则遂当受东向配天之享此臣切所以未安也七世之庙亲尽而祧此万世大公之通法未闻有以易之者也故僖祖之主于陛下世以亲尽而祧在礼适为得正而今议者以谓人必本乎祖太祖既已追尊僖祖则今日当以僖祖为本始之祖是未推夫王者兴起有殊异而所当之世各不同也夫开国者先尝有功而受封则后之子孙有天下而推以为始祖可矣若未膺受天命特起而得天下者为太祖亦宜矣此实先王之礼人情之所顺而前世之所已行也今为议者乃鄙絶汉唐之所行而纯取三代之制以为法故有僖祖之庙与契稷无异之説臣窃以为过矣夫本朝之兴与商周异商周之王本由契稷故自汤武而上其流有源皆可推而考之契布五教民以知礼其统绪畧与周同而犹不若周之懿也周自后稷公刘以来教化流行以至太王王季世世修德益茂迨于文武受命奄有天下则源流之来岂无所自哉仲尼曰郊祀后稷以配天宗祀文王于明堂以配上帝则周公其人也夫周而上尧舜禹汤之世非不美也其祭之礼仲尼不谈而独举周者岂非其德与世独为备哉故曰周公其人也言惟周公能备此礼尔夫稷当尧民阻饥之时始播百谷使万世粒食其为功大矣诗曰思文后稷克配彼天言以其德能配天也夫以文王之德而不得预配天之祭者特以后稷之功大尔使周无后稷之祖则周公之祀宜不得舎文武而他及且后世之兴其先既无周之后稷而郊天之配不先创业之君乃逺取追尊之祖此岂先王之礼而近于人情者哉今之议者又以祭法禘郊祖宗之礼言商周非絶喾以其自有本统承之本朝自僖祖以上世次不可得知则必以僖祖为始祖臣又以谓不然矣自秦灭学六经皆被焚弃不复为全书而礼经尤为残荡其后汉之诸儒髣髴圣人之余委曲加意而编缀之故多驳杂不经之説附以郑康成牵合之言而圣人之意益不明若祭法之禘郊宗祖者是其一矣其言曰商人禘喾而郊防祖契而宗汤信斯言也则禘祭冝无易喾者今商颂之长发大禘之诗也其曰有娀方将帝立子生商又曰王桓拨受小国是逹受大国是逹者廼专歌述契之功德一篇之间了无及喾之语则祭法之言禘喾者臣亦未敢取以为信也虽然就其説而考之亦自非大有功德者不可以郊天取配何则鲧障洪水虽疏导失宜而禹因之以成功身被殛死故夏人郊之冥业其官而死于水故商人郊之后稷粒食之功被于万世故周人郊之今未见防稷之功而欲同冥稷之祀臣窃以为非宜也汉髙之得天下与商周异故太上皇不得为始封而光武之兴不敢尊舂陵而祖髙帝且景帝唐室始封之君而元皇帝乃神尧之父髙祖之时以景皇帝为配而太宗之初已奉髙祖于圜丘景皇帝不得预郊天其后杜鸿渐等复请以景皇帝郊配天地黎干力诘其非礼而正之夫景皇帝亲授唐国之封且不得配天则未尝启有土宇而欲以为始祖臣亦虑其难矣恭惟太祖皇帝削平祸难功格上天百余年间天下之人涵泳生养而安乐于无事者太祖之恩徳也今天下惟知尊奉太祖而廼欲替其亲郊配天之祀岂厌于人情哉今议者遂将斥絶唐汉上法商周此臣所谓慕古而违当世之宜者也太祖皇帝受周禅僖祖始被追尊而建隆之郊配以宣祖僖祖不得预焉夫以太宗真宗仁宗英宗之世未尝郊配僖祖而陛下一日隆而祀之盖有所隆者未有所替今使太祖之礼有替于四宗之时此岂孝思之心哉此臣所谓因文而失沿情之实者也夫非所居而祀之则神有所不受非所宜而配之则天有所不飨所谓郊而配天者以天于万物其德不可形容故人君之大有功徳被生灵而施后世者谓足以配之而已今僖祖之徳不昭见于生民不明被于后世廼欲以齐后稷之庙当始祖之礼臣恐僖祖之神非所居而不受上帝之灵非所配而不飨非陛下所以尊祖事天之意也陛下为太祖子孙继太祖基业据南面之尊而飨四海九州之奉皆太祖皇帝之所授也则今日之所尊事宜莫加于太祖矣或曰礼别子为祖契稷皆帝喾之子而得姓者故商周以为祖而奉之今宋自僖祖为始祖臣曰是又不然也若以得姓者为祖则赵之得姓逺矣自造父封于赵城而赵衰始得姓今若必欲推考其先世则遂欲上祖赵衰其可乎其不可明矣或又曰今朝廷欲存僖祖为始祖尔至于祀天为配亦不轻议也臣曰是不可也今既以僖祖为始祖是必配天僖祖配天则太祖之祀替矣此臣以为不可者也或又曰今毁僖祖之庙藏其主夹室而下附子孙可乎臣曰是又一堂夹室在西祧主臧室中而居顺祖之右固已顺矣盖非所谓下附子孙之室而替其尊也必犹以为不可者臣今欲乞特为僖祖立室置祧主其中由太祖而上亲尽迭毁之主皆藏于僖祖之室当禘祫之时以僖祖之主权居东向之位太祖之主顺昭穆之列而从之取其毁庙之主而合食焉则僖祖之尊自有所伸此韩愈所谓祖以孙尊孙以祖屈之义也以僖祖立庙为非则周人别庙以祀姜嫄不可谓非礼今以陛下之时因情立礼取圣人之制为万世法不亦美欤事与商周有殊礼文从而亦异此臣所谓先王之礼本人情而损益变正之不同者也如曰不然臣恐违古今之义逆天人之情而天地祖宗之神灵有所不飨也伏惟陛下聪明仁孝以宗庙重事恐其于礼有所乖违故令下两制臣寮议陛下茍以臣言为可用伏乞裁自圣断如或犹以为疑乞送礼院叅详臣窃惟宗庙祧配朝廷大礼反覆思虑于心有所未安不敢茍立异説伏望陛下力加采纳【熈寜五年四月上时为天章阁待制】
　　上神宗议僖祖祧迁　　　　张师顔
　　臣等伏以天下大礼莫重于宗庙崇孝事神以临照四海是以圣王重之必务极其至当伏惟僖祖神主祧藏夹室于礼不顺有司失之矣冝其辅臣建立明诏访逮而垂为万世法然议者因其藏主有失遂欲推为始祖臣等敢以此为议昔者商周之兴本于契稷考诸前载
　　其指　　　　　　【有】二曰因其始封也防其功德也契有大功始受封国十有余世世祀不失至汤而有天下修其世祀因其封国举天下之大而谓之商者由契以致之也稷有大功始受封国十有余世世祀不失至武王而有天下修其世祀因其封国举天下之大而谓之周者由稷以致之也然则契稷为商周之祖其传已久其礼素定后世固无得而易之矣奉之为太祖以主庙祀有以尽一时之宜也诗之长发言商家兴废之乆歴夏之世其来长逺昊天有成命言后稷巳有王命生民思文皆歌后稷之功传称禹稷躬稼而有天下不可谓为祖不因功德也后世受命之君功业特起不同先代则亲庙迭毁身自为祖郑康成云夏五庙无太祖自禹与二昭二穆而巳唐张荐云夏后以禹始封遂为不迁之祖是也若始封世近上有亲庙则拟祖上迁而太祖不毁魏祖文帝则处士迭毁晋祖宣帝则征西迭毁唐祖景帝则洪农迭毁此前世祖其始封之君以法契稷之明例也既巳法契稷矣则上之亲庙不得不毁势当然也借使魏晋欲不祖武宣而越取处士征西不惟上推世数未知更当及于何人且其如始封何唐有天下因以为法韩愈有言事异商周礼从而变臣等取之矣要之始封世近则亲庙不可不立若特以亲庙及逺便为始封而抑之则前古未尝闻也晋琅琊王徳文曰七庙之义自由徳厚流光飨祀及逺非是为太祖申尊祖之祀其説是也礼天子七庙太祖之逺近不可以必故但云三昭三穆与太祖之庙而七未尝言亲庙之首必为始祖也国家治平四年以僖祖亲尽而祧之奉景祐诏书以太祖皇帝为帝者之祖自以别子之故非以有功与封国为轻重是不然也别子之法自谓公子不继世故子孙为大夫士者祖之百世不迁非天子诸侯之礼也使汤武但为诸侯则尚不祖此别子况天下之君而可用大夫士之法乎若夫禹不先鲧则所谓子虽齐圣不先父食自以正文公之逆祀非尊祖之论也唐仲子陵所谓安知非夏后庙数未足之时而言禹不先鲧邪伏惟宋之为宋由太祖皇帝应天受命首创洪业建大号于天下异乎商周之为商周可知也僖祖虽为圣裔之先而有庙直由太祖亲尽则迁合之正义今欲以有庙之始为説援而进之以为始祖臣等固疑其与契稷异矣使契稷本无功徳初不受封引以为据庶其或可若其不然臣等不得判然无疑也设欲必据此论则臣等又有可言者焉盖三昭三穆是不刋之典一定之论也国初张昭任澈之徒不能逺推隆极之制因縁近比请建四庙遂使天子之礼同诸侯若使庙数备六则更当上推两世而僖祖次在第三亦不可谓之始祖也若谓世次不可推则斯言也诏防所不着史臣所不录厯百余年莫知当时之实不敢以私意逆推而言也谨按建隆四年亲郊崇配不及僖祖开国已来大祭虗其东向斯乃祖宗巳行之意也自祖宗巳来不以太祖之位易之今而易之恐失祖宗之意矣巍巍太祖如神如天垂祚万世无以云报奉之以为帝者始祖于礼无不冝者或谓仪礼诸侯及其太祖天子及其始祖之所自出今谓始祖为太祖乃诸侯制也臣等以为逺祖受封子孙世袭亲虽尽而庙不毁是谓诸侯及其太祖也若始封之君既以为国之祖矣后世子孙自诸侯而为天子则始祖不易理势自然是谓天子及其始祖也若必求太微之精神灵之感谓为始祖之所自出将见迁就生説竒谲无已弥失圣人之意矣唐神龙初议云既立七庙须崇始祖而张齐贤云始祖即太祖太祖之外更无始祖此前儒讲之熟矣大抵契稷不以功徳为祖无必然之论特起之君自为一代之祖无不可之理若乃藏主未顺宜必改定盖夹室者子孙庙之正也或者谓神道尚右失其防矣然则僖祖之主必有所归按周礼守祧掌守先公先王之庙祧其庙则有司修除之其祧则守祧黝垩之所谓庙者后稷文武诸庙也祧者所藏先公先王之迁王也先公迁主藏于后稷之庙僖祖犹周之先公也冝有藏主之祧虽无始封逺祖上为之主而先主之祧不可以阙臣等参详乞畧仿此制筑别庙以藏之大祭之岁祀于其室太庙则依旧制虗东向之位郊配之礼仍旧无改事之宜而情之顺也魏晋及唐尝议逺庙之主矣魏钟繇髙堂隆衞臻皆当世名儒并云处士尝迁故景初之制三祖不毁其余四庙亲尽则迁一如后稷文武庙祧之礼晋永和中尚书议云周人之王太祖世逺故迁有所归今晋庙宣帝为主而四祖居之是屈祖从孙也祫祭在上是代太祖也范宣谓可别筑一室以居四主四主迭迁则宣帝位正矣自虞喜刘诩韦王松子蔡谟之徒并同其议唐陈京议请据魏晋旧制改筑别庙以藏宪懿栁冕王诏等七十余人亦同其説虽卒藏于兴圣然本无异于别室也惟顔真卿引蔡谟权东向之一句而不本其改筑之议获讥于时此前世之论皆有考据本于经意不敢谓后世之史而一切黜之也记曰礼虽先王未之有可以义起又曰亡于礼者之礼况有前人商榷尽理之论乎或曰夹室非便当为别庙则既正其大节矣合食要皆孝飨之道但以于属既尊不可寘昭穆之列依准前代祭之别庙得礼之变复何嫌哉云不可分食当合于太庙不惟永虗东向且使下从子孙孰为得失是则僖祖别藏列圣不动神灵安妥情文皆得其于义也合矣恭惟陛下仁孝天成尊事宗庙古之盛王所不逮也臣等学术浅陋讨论非长徒能述遵朝廷正失之意别白议者未通之论冀以称上圣因情制礼之道焉惟陛下幸留神详择【熈寜五年四月上时同判太常寺与张公裕梁焘同状至是安石总众议而论之曰窃以圣王议礼固有因循至于逆顺之大伦孰敢违义而变古今或以夹室在右谓于宗祏为尊或以本统所承措之别宫为当皆违经背礼臣等所不敢知于是遂奉僖祖为太庙始祖】



　　宋名臣奏议巻八十七
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻八十八
　　宋　赵汝愚　编
　　礼乐门
　　宗庙下
　　上仁宗议四后庙飨　　　　吕公着
　　臣闻宗庙父昭子穆皆有配坐茍非正嫡虽以子贵立庙即无配祔之礼案周官大司乐之职歌中吕舞大濩以享先妣者姜嫄也姜嫄即帝喾之妃后稷之母既无所配故特立庙而祭谓之閟宫晋简文宣太后既不配食亦筑宫于外唐开元四年以昭成皇后升祔睿宗庙遂为失礼之首先朝自元徳皇太后追尊之后累有臣寮请行升祔之礼先皇敬重礼典皆不允从别庙荐享凡十有七年其后宰臣等不深详典据继上封奏请从升祔中防勉俞至明道中议章献皇太后章懿皇太后庙享有司参酌仪典请立新庙二后同殿异室毎岁五享及禘祫并就本庙及特撰乐章以崇世享是为奉慈庙载之甲令盖合经据其后卒用钱惟演之议祔于真宗庙室臣等今参议若以懿徳皇后祔于后庙元徳章献章懿三后祔于奉慈庙同殿异室毎岁五享四时荐新朔望上食一同太庙庶合典礼【嘉祐四年七月上时同判太常寺】
　　上仁宗议四后祫飨　　　张　洞
　　臣等伏见国家毎遇禘祫奉别庙四后之主合食太庙据唐郊祀志载禘祫祀文自献祖至肃宗凡十一帝所配皆一后其间惟睿宗二后盖昭成明皇之母也又续曲台礼有别庙皇后合食之文盖未有本室遇祫享即祔于祖姑之下所以大顺中以三太后配列禘祭博士商盈孙以谓误认曲台礼意当时不能改正议者讥其非礼臣等伏思毎室既有定配则余后于礼不当升祔遂从别庙之祭而禘祫之日复来参列与郊祀志曲台礼相戾今亲行盛礼义当革正其皇后庙伏请依奉慈庙例遣官致祭【嘉祐四年七月上时知太常寺】
　　上仁宗议四后祫飨　　　欧阳修
　　臣等伏以古者宗庙之制一帝一后后世有以子贵者始着并祔之文其不当祔者则又有别庙之祭本朝禘祫有司摄事乃以别庙之后列于所配之下絶席而坐非唯于古无文于今为不可者又有四焉淑徳皇后太宗之元配也列于元徳之下章怀皇后真宗之元配也列于章懿之下其位序先后不伦一也升祔之后统以帝乐别庙诸后则以本室乐章自随二也升祔之后同牢而祭牲器祝册亦统于帝别庙诸后乃从专享三也升祔之后聨席而坐别庙诸后位乃相絶四也今号为合食反絶席而坐牲牢祭器乐章祝册皆自别而不同又位序颠错殊非严事之意伏见章献皇后章懿皇后在奉慈庙未升祔时毎遇禘祫不从合食只于本庙致享所以伸所尊者最为得礼也若四后各祭于其庙则其尊自伸而于礼文无参差不齐之失又有章献章懿之明证而议者以谓国朝行之巳乆重于改作则是失礼之举无复是正也向者有司摄事失于讲求而今行亲飨之礼礼官举职而改正乃理之当然也臣等请从礼官议为是【嘉祐四年七月上时为给事中翰林学士久之不能决乃降诏曰朕为春秋大事在于禘祫前诏太常寺按旧礼以孟冬之吉恭祠祖宗而一二礼官于别庙四后有疑论焉订之诸儒议久未一深惟宗庙之祭至重至严祖宗以来有司摄事行之旧矣祥符中复继圣考着定明诏当时博士讲求已云义不可废矧兹眇末甫崇孝享其敢废先妣之常祀违先帝之圣志哉孝恵孝章淑徳章怀祫享且依旧礼须大礼毕别加讨论】
　　上仁宗乞罢修并州神御殿　范　镇
　　臣窃见并州素尝无火灾自建神御未防而輙火灾天意若告陛下祖宗御容非郡国所宜奉安者近日又闻下并州复加崇建是徒事土木以重困民力非所以答天意也自太宗皇帝下并州距今七十七年故城父老不入新城陛下冝寛其赋输缓其徭役以除其患使河东之民不忘太宗皇帝之徳则陛下孝思岂特建一神御殿之比哉伏惟上观天意下顾人心特赐停罢臣不胜区区之愚【嘉祐三年上时知制诰】
　　上仁宗论景灵宫不当建郭后影殿
　　欧阳修
　　臣所领太常礼院得御药公文称奉圣防送画到景灵宫广孝殿后修盖郭皇后影殿圗子一本详定者其圗子已别具状缴奏讫臣伏见近年京师土木之功縻耗国用其弊特深原其本因只为差内臣监修利于偷窃官物及讫功之后侥求恩赏以故多起事端务广兴作其甚则托以祖宗神御张皇事势近年以来如此兴造略无虗岁伏以景灵宫建自先朝以尊奉圣祖陛下又建真皇帝章懿太后神御殿于其间天下之人皆知陛下奉先广孝之意然则此宫乃陛下奉亲之所今乃欲以后宫已废未复之后建殿与先帝太后并列有凟神灵莫此之甚臣窃谓事必不出于圣意皆小人私于兴作有所侥求尔盖自前世帝王于宗庙之外别为庙享以追奉祖宗者则有之未闻有自追奉其妃后者也盖小人不识事体但茍一时之利不思损亏圣德伏乞特赐寝罢以全典礼【嘉祐三年十月上时为翰林学士知开封府判太常礼院】
　　上仁宗论睦亲宅不当建神御殿
　　刘　敞
　　臣伏见古之正礼诸侯不祖天子公庙不可设于私家所以明正统尊一人也今睦亲宅兴建神御殿不合王制不应经义切闻圣慈以天寒人劳权罢役徒臣谓若于礼当作则不可以人劳之故而止何则祖宗至尊也役徒至贱也恤至贱之众而辍至尊之庙非所以为名也若礼本不当作则不如遂止之耳何必权罢哉伏乞令礼官详议其事使下不爽于名上不愆于礼【嘉祐四年上时知制诰】
　　上仁宗论寿星观御容　　司马光
　　臣等前者伏覩陛下幸寿星观奉安真宗御容当是时臣等不知事之本末未敢进言自后方知本观旧日止有先帝时所画寿星近因本观管干内臣吴知章妄有奏陈称是先帝御容意欲张大事体广有兴修自为劳效别圗恩赏陛下天性仁孝以为崇奉祖宗重违其请遂便画先帝御容以易寿星之像改为崇先观知章既得御容倚以为名奸诈之心不知纪极乃更求开展观地别建更衣殿及诸屋宇将近百间制度宏侈计其所费逾数千万向去増益未有穷期臣等窃以祖宗神灵之所凭依在于太庙木主而已自古帝王之孝莫若虞舜商之髙宗周之文武未闻宗庙之外更广为象设然后得尽至诚也唯髙宗祭祀亲庙微为丰数故傅説曰黩于祭祀时谓弗钦礼烦则乱事神则难祖已曰典祀无丰于昵盖规之也后至汉氏始为原庙当时醇儒逹礼靡不讥之况画御容于道宫佛寺而又为寿星之服其为黩也甚矣且又太祖太宗御容在京师者止于兴国寺启圣院而已真宗御容已有数处今又益以崇先观是亦丰于昵也无乃失尊尊之义乎原其所自来止因知章妄希恩泽乃敢恣为诬罔兴造事端致陷朝廷于非礼今既奉安御容难以变更若只就本观旧来已修屋宇固足崇奉所有创添屋宇伏乞一切停寝止令有司以时侍奉所有知章诬罔圣聪依托御容妄有干请广兴力役乞下所司取勘穷治奸状明正其罪【嘉祐七年十一月上时知谏院】
　　上神宗乞罢英庙神御殿　　刘　述
　　臣闻治天下者礼义而已耳礼义之于人犹绳墨之于曲直盐梅之于和羮适于正与和而巳舎正与和君子弗由也先王之道能垂法于后世而治天下不及于乱者其礼义行于其间乎礼义之大莫先乎宗庙宗庙之制自天子至于士皆有隆杀之辨故有天下者事七世此万世不易之道而唐虞三代之所隆也书曰七世之庙可以观徳易观之辞曰观盥而不荐有孚颙若下观而化也説者曰王道可观莫盛于宗庙其可观者庙貌云乎哉以其尊祖奉亲之道备于此则人将观而化之矣诗曰于穆清庙肃雝显相传曰清庙茅屋昭其俭也是皆不贵乎庙貌之隆而在乎恭庄清洁之至也故春秋书立武宫丹楹刻桷之孔子恶其僭奢渎乱之甚非所以交神明也李何两汉而下事不师古孝恵惑叔孙通之言而遂立原庙宣帝之庙各于郡国陵旁立之是时天下之庙合一百七十余所迨及东汉则毎帝即位而各立一庙繇汉而下何其臆説之纷纷而制度之不一也原其所以乱礼之由盖叔孙通率一时之意以售其谄遂置孝恵于有过之地而通亦不免为万世之罪人噫宗庙之设将以致孝思而风天下今乃以不经之制紊乱先王之礼义以渎祖宗之神灵袭而行之何不思之甚邪今国家有天下百余年太平之日可谓久矣厯代沿袭之弊固宜革矣宗庙之制固当求合于尧舜三代之礼然其间尚有因循未革之弊而使尊祖奉亲之义未尽合于古者臣伏见祖宗以来宗庙之外皆别立神御殿于国中又于陵旁置防圣宫稽诸尧舜三代之礼则无闻焉迹其所起盖由当时佞谀之臣及宦官女子之軰援汉唐侈谬之説赞成其事耳今国家崇奉宗庙非不严而四时之荐享非不备又何必区区徇汉之遗敝务竭府库有限之财以成不经之事乎以至穷奢极侈错以金璧如浮屠氏之所居岁时车驾朝谒用僧道威仪教坊鼓吹杂陈于其间朝廷之意盖欲罄尊奉之礼而极追慕之心然而观其所以奉先追逺之道有戾于古适足以渎慢祖宗之神灵紊乱先王之礼法何所益哉汉儒尝奏罢郡国庙引清庙之诗言交神明之礼无不清静今衣冠出防有车骑之众风雨之气非所以为清净也祭不欲数数则渎渎则不恭冝复古礼四时祭于庙可谓确论矣祥符初国家夷夏谧寜公私赡给可谓全盛矣不能于此时讲求阙典追复尧舜三代之盛以遗子孙万世之谋而乃右尚释老营造宫观穷天下之力而不能厌其夸大之心曽未三二十年化为煨烬而仅有存者天意之所儆戒顾弗明着耶盖当时奸邪得君忠骾结舌遂致人主有此过举之事耳可不惜哉孔子在齐闻周先王庙灾曰此必厘王之庙齐侯曰何以知之曰夫厘王变文武之制而作黄华丽之饰宫室崇峻故天殃所宜加其庙焉皆是古今已事之验也嘉祐癸卯仁庙弃天下今兹不幸先皇厌世防礼山陵之费为不少矣虽陛下哀闵元元率遵遗制而务从俭约然五年之间两经大祸国帑匮乏民力凋困祖宗以来未有甚于今日也臣今窃虑朝廷将循祖宗故事复立先皇神御之殿此议一举费以亿计今天下财赋耗削公私疲病加以水旱虫蝗之灾仍岁不絶两河流民相属于道朝廷尚患无粟以赈防之不过卖祠部牒诱民鬻爵以赒之耳戎狄倔彊边不弛备盗贼啸聚所在为患万一饥馑之灾緜地数千里不识将何以济之乎言之可为寒心乡者仁庙一殿之费无虑八十万缗今若为之当不减是柰何违圣王之礼循不经之説以渎先帝之神灵以竭县官之财用乎有难臣者谓祖宗以来皆有此制而于先皇独不然为人子为人臣者忍遽废之乎此前所谓佞谀之臣宦官女子辈之所见耳盍以先圣王之道天下至公之议为陛下开陈之臣窃观陛下天姿英睿懋昭大徳始议修奉厚陵则面戒执政以奉承先志节省浮费天下必不以我为不孝大哉圣人之孝徳可谓善继人之志善述人之事者也陛下能以大孝之心钦若先帝之志臣敢不以大忠之言为陛下开陈之乎孟子谓景丑曰我非尧舜之道不敢以陈于王前故齐人莫如我敬王也非臣愚戅不识忌讳不敢为陛下建此谋非陛下圣徳天纵超迈今古不能行此事欲乞以臣此状下两制台谏礼官同共详定如有可采伏乞断自圣心以复尧舜三代之典以为子孙万世之法则臣虽死之日犹生之年天下幸甚【治平四年上时为侍御史知杂事】
　　上徽宗论景灵西宫　　　　陈　瓘
　　臣伏覩近降圣防修建景灵西宫拆移元丰库大理寺军器监仪鸾司等处以为地基奉安神宗宗神御极于尊崇彰乎广大此可以见陛下奉先之孝只移官舎不动民居又可以见陛下爱民之仁得斯民之欢心以事宗庙此尧舜文武之用心也然而稽之礼意有所不合考之人情有所未便可得而议者有五事焉臣不可以无言也夫国之神位左宗庙右社稷左阳也人道之所乡位宗庙于人道之所乡则不死其亲之意也神考建原庙于左盖取诸此今庙据社位不合经防非神考之意此其可议者一也夫人之所居必择吉地故诗美衞文公能营室而曰卜云其吉终焉允臧推此心以事其先则宗庙所居之地欲其允臧可不择乎唐大理卿徐峤有言曰大理狱院由来相传杀气之盛乌雀不敢栖盖刑狱之地必有杀气人情所恶古今皆然今乃择此以建庙宫既非吉地神必不安此其可议者二也西宫之地虽云只移官舎不动民居而一寺一库一监一司移于他处却要地基迁此就彼彼亦有民也不知起遣防家而后可以建此被遣之民有所不愿则失其欢心失其欢心则非陛下爱民奉先之本意矣此其可议者三也昔者奉安祖宗帝后神御散于寺观之内神考合集诸殿防于一宫今乃离析一宫分为两处岁时酌献銮舆分诣礼既繁矣事神则难此其可议者四也传曰孝莫大于寜亲寜亲莫大于寜神显承殿奉安以来一祖五宗神灵恊防神灵既安何用迁徙宗庙至重岂宜轻动动而寜之不如勿动之寜也虽曲示隆报之心而未尽寜神之理此其可议者五也凡朝廷举动茍合公论则天下人情莫得而议一有可疑则众説蠭起凡此五者臣皆得之于公论而不敢不言者也宗庙之事至重至大陛下于宰相之请虽已恭依然礼意人情有所未安难以施行何惮于改伏望圣慈特降睿防令三省别行详议庶于宗庙大事无轻动之悔【元符三年八月上时为右司谏】


　　宋名臣奏议巻八十八
　　钦定四库全书
　　宋名臣奏议巻八十九
　　宋　赵汝愚　编
　　礼乐门
　　濮议上
　　上英宗乞下有司议濮安懿王合行典礼
　　韩　琦
　　臣等伏闻出于天性之谓亲縁于人情之谓礼虽以义制事因时适宜而情必主于恩礼不忘其本此古今不易之常道也伏惟皇帝陛下奋干之健乗离之明拥天地神灵之休荷宗庙社稷之重即位以来仁施泽浃九族既睦万国交欢而濮安懿王德盛位隆宜有尊礼陛下受命先帝躬承圣统顾以大义后其私恩谨之重之事不轻发臣等忝备宰弼实闻国论谓当考古约礼因宜称情使有以隆恩而广爱庶防上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙逰县君任氏合行典礼详处其当以时施行【治平元年五月上琦等时任宰辅寻得旨候过仁宗大祥别取防次年四月再进呈得防送太常礼院与两制已上同共详定闻奏】
　　上英宗议乞依先朝封赠期亲尊属故事
　　王　珪
　　臣等谨按仪礼防服为人后者传曰何以三年也受重者必以尊服服之为所后者之祖父母妻妻之父母昆弟之子若子若子者言皆如亲子也又为人后者为其父母报传曰何以期也不贰斩也何以不贰斩也特重于大宗者降其小宗也又为人后者为其昆弟大功传曰何以大功也为人后者降其昆弟也以此观之为人后者为之子不敢复顾私亲圣人制礼尊无二上若恭爱之心分施于彼则不得专一于此故也是以秦汉以来帝王有自旁支入承大统者或推尊父母以为帝后皆见非当时取议后世臣等不敢引以为圣朝法况前代入继者多宫车晏驾之后援立之防或出母后或出臣下非如仁宗皇帝年龄未衰深惟宗庙之重只承天地之意于宗室众多之中简防圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕冨有四海子子孙孙万世相承者皆先帝之徳也臣等愚浅不逹古今窃以为今日所以崇奉濮安懿王典礼宜一依先朝封赠期亲尊属故事髙官大国极其尊荣谯国太夫人襄国太夫人仙逰县君亦改封大国太夫人考之古今实为宜称【治平二年六月上珪时任翰林学士先是既有诏议珪等相顾不敢先天章阁待制司马光独奋笔立议议成珪即命吏以光手藁为案】
　　上英宗乞下两制礼官详定合称何亲
　　韩　琦
　　臣等伏凖内降翰林学士王珪等奏崇奉濮安懿王典礼一凖先朝封赠期亲尊属故事髙官大国极其尊荣谯国太夫人襄国太夫人仙逰县君亦改封大国太夫人考之古今实为宜称者伏详王珪等所奏未见详定濮安懿王当称何亲名与不名欲乞下王珪等详定闻奏【治平二年六月上】
　　上英宗议合称皇伯　　　　王　珪
　　臣等参详眞宗大中祥符八年楚王元佐以皇兄诏书不名仁宗即位泾王元俨以皇叔赞拜不名天圣五年加诏书不名此国朝崇奉尊属故事今濮安懿王于仁宗皇帝其属为兄于皇帝合称皇伯而不名谨具状奏闻【治平二年六月上时议者或欲称皇伯考天章阁待制吕公曰真宗以太祖为皇伯考非可加于濮王也】
　　上英宗请集三省御史台官再议
</div>
    <div class="pagination">
<a href="宋名臣奏议_page40.html">上一页</a><span>...</span><a href="宋名臣奏议_page36.html">36</a><a href="宋名臣奏议_page37.html">37</a><a href="宋名臣奏议_page38.html">38</a><a href="宋名臣奏议_page39.html">39</a><a href="宋名臣奏议_page40.html">40</a><span class="current-page">41</span><a href="宋名臣奏议_page42.html">42</a><a href="宋名臣奏议_page43.html">43</a><a href="宋名臣奏议_page44.html">44</a><a href="宋名臣奏议_page45.html">45</a><a href="宋名臣奏议_page46.html">46</a><span>...</span><a href="宋名臣奏议_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
