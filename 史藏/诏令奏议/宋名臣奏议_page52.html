<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 52 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 52 页/共 66 页
  </h1>
  <div class="content">
   钦定四库全书
　　宋名臣奏议巻一百十三
　　宋　赵汝愚　编
　　财赋门
　　新法五
　　上神宗论青苗　　　　　　李　常
　　臣闻易曰何以守位曰仁何以聚人曰财理财正辞禁民为非曰义繇伏羲以来治天下者未有不以仁守位以财聚人以义理财者也知非仁不可以守位则凡法度之设号令之施茍不仁不可用矣知非财不可以聚民则夫家之众鳏寡之穷食不足不可保矣知非义不可以理财则租赋之入敛散之方失其宜不可行矣自设网罟作耒耜至井牧田野十一而税之其为法必本于仁其养民必厚于财其理财必主于义上下交足而治道成矣故孟子言为国必曰信仁贤有礼义然后有政事有政事则财用足然则政事不佥谋于仁贤不悉由于理义则不可以行也理财用而不由仁与义则上匮而下穷矣故古之人曰王人者将道利而布之上下者也后世圣人不作仁泽防息暴君污吏知厚上而刻下剥民以纵欲赋敛已重徭役已极不思公上用财之道日广以自节损巧敛以求适志故自幽厉以来诗书所载莫不讥重赋惩过取主爱民以为言不患其不能益上而患其刻下也故曰百姓足君孰与不足又曰财散则民聚财聚则民散又冉求赋粟倍他日则孔子欲鸣鼔而攻之曰与其有聚敛之臣宁有盗臣昔者夏桀率遏众力率割夏邑后世言暴敛者必稽之曰大桀小桀商纣厚赋税以实鹿台之财盈钜桥之粟周厉王用荣夷公专天下之利秦收太半之赋竭天下之资以奉其政其后汉桓灵下至隋唐其恶政弊法尚足道哉此皆法度号令不本于仁租赋税敛不要于义而不能散利保民以取防亡败乱之明效也臣实至愚粗分义理但知阜俗厚下恤鳏寡助乏絶为先王之道不知罔民欺世事刻剥困生灵为治世之防而又愚昏不敏不敢以非义逆诈初不谓王安石以文学名世行义得君乃不本仁以出号令考义以理财赋而佐陛下为此病民敛怨之术诏命之始尚谓其诚有意于恻怛斯民稽古立法及其党援掊克小人宣言取利分数方悟其略假先王之遗迹而志在聚敛臣始以朝廷好恶为忧而直议其法必不可行既而小大惊疑逺近腾沸日见其弊人得非之方是之时曽公亮陈升之赵抃皆位冠百寮身辅大政首主厥议曽无执守台谏官或以职事隔絶或隂窃符同而四海万里防毒莫诉陛下不以臣为不才寘之諌争之列不识欲其雷同结舌姑以备位耶抑亦使其竭诚毕虑救正阙失也臣于安石虽有故旧之义茍怀私而不言谁肯为朝廷言者今安石不思诗人刺掊克所以敛怨易象着益下所以民悦与夫强恕改过舍已从人之为君子之道而日与其徒吕惠卿等隂筹窃计欲文厥过思以颊舌取胜公议宁复以社稷安危为虑者切闻以正论者为同乎流俗忧国者为震惊朕师以百姓愁叹为出自兼并之言以卿士佥论为生乎怨嫉之口而又妄取经据傅防其説谓周人国事之财用取具于息钱而不知泉府实受防人之五布臣考之周官凡周所以佐国用者有九赋敛财贿有九贡致邦国之用又以九式均节之太府以闗市之赋待王之膳服邦中之赋以待宾客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予而不言贷民之息待邦用者今曰周之国事取具息钱亦已罔矣上以惑陛下之聪明下以欺天下之耳目而贻后世可为痛悼可为太息抑臣观周礼所以必贷民者盖先王推至仁爱物囘旋曲折之深意也所以使出息者不使其幸得而惰于业也周人井牧其田野其六乡使五家为比则有比长五比为闾则有闾胥四闾为族则有族师五族为党则有党正五党为州则有州长五州为乡则有乡士大夫六遂亦然其小大相临上下相察使相保爱使相葬埋匹夫匹妇受田百畆鳏寡孤独复有常饩又十一而税之宜无一人不足者矣唯死丧疾病冠昏之乃其不幸而不得济者间有贫不能周于用于是命泉府之官掌其祭祀丧纪者有賖而服田者有贷方是之时民日被上之仁爱上悉知民之有无下如子之怙其父上如父之育其子乡遂闾井之间不足而贷者歳亦无防人呜呼先王之于民囘旋曲折之意可谓尽矣此所谓保民若赤子所谓无一夫不获者也故孟子能具道平治时之事曰春省耕以补不足秋省敛以助不给又称夏之谚曰吾王不游吾何以休吾王不豫吾何以助又知补助之仁不独周为然也今则不然田无多少之限民无贫富之常吏不识其民民不信其上租税之入非贿赂不可输也催科之严非鞭笞不能办也税敛重数民畏公家如鸟兽之避网政令不一吏残其民犹弋猎之待鸟兽离居散处非有比闾族党之相伍也非有胥长师正之相统也而又愚瞽顽嚚不能逺计其贫下无頼习为逋逃之人知千百为羣十五为保执一纸之劵而空手得钱则不愿者亦寡矣及其出贿赂赍粮食与市防愽易妄用之外实能持钱至其家而致力于畎畆之间者亦无几矣迨其偿也百畆之收二税徭役之外有支移有折变有配买有和市有贷粮有麦本今又出青苗之本利至时不足则卖其衣食之资又不足则卖牛具又不足则卖田畴又不足则卖妻孥或逃去乡井或羣起为盗贼矣此臣前日劄子所以言虽一切取民便不免使其易于得财侈于妄费不计后日输官之难而临时迫蹙者也今取其愿犹且如是况希合小人与畏罪之吏措置乖方者其为患百十倍于是与其贷于兼并者异也凡百姓所以贷于兼并者盖皆其隣里近村之人其来贷也诚皆穷乏饥饿不得已者也茍可以适朝昏备农事则不徃贷矣其贷与之家亦皆日见其实为乏絶素有诚信真以赡妻孥资耕获者也茍欲以侈口腹事饮愽为利陷法之事则不贷之矣以是观之歳贷于人者亦无几也然则青苖之法适所以悮妄费不思之穷民尔今法言利之卒所以病之也昔者子产以乗舆济人于溱洧之上孟子曰惠而不知为政以其人人而悦之也今为法不免于人人而病之可乎又况志在于蓄积者乎今党蔽掊克小人公言利息纷如而欲天下之吏不希合而强民臣不信也王广渊者昔条例司称以为公干才明之人也前日使试义仓之法乃至邀遮齐州输税之民使先诣义仓然后纳税于是冒言民便其法臣恐天下官吏上畏朝廷下畏使者或事希合置二税而督青苖然后以鞭笞督其租赋之众何以堪之臣恐不一再贷而天下溃矣古之人曰匹夫专利犹谓之盗王而行之其犹鲜矣孔子曰放于利而行多怨诗曰民之多僻无自立辟又曰民之贪乱宁为荼毒方今税役苛重百姓空匮虽官廪有未充之忧公帑有不足之虑不思节用爱人重本抑末而欲矫诬以射利譬犹割肤体以防口腹其不可明矣昔魏文侯租赋倍于常日或有以贺者文侯曰今户不加多而租赋歳倍譬之反裘而负薪者徒惜其毛而不知皮尽而毛无所附矣此善谕也故书曰民惟邦本本固邦宁又曰怨岂在明不见是图予临兆民凛乎若朽索之御六马可不畏哉今陛下欲劝农桑兴水利省徭役复常平此先王不忍之心也而献议之臣直以此扰扰蔽惑天听茍有志于朝廷社稷者莫不以为忧勤也诗曰民亦劳止汔可小康惠此中国以绥四方臣愿陛下诏天下悉罢青苖法谨择转运使而久天下县令之任俾诸路各上十数年之间为县而有绩状在民者稍易今不才之令而授所谓农田水利徭役常平之法使各讲求施设而寛假之淹以歳月而考课其绩则四海万里无不被陛下之徳泽者抑臣闻之昔鲁欲用田赋季孙使冉有访诸孔子孔子曰若欲行其法则周公之典在若茍而行之又何访焉臣之至愚其惓惓之义深冀陛下鉴观先哲之言究察受敝之俗决以独断罢于一朝别讲治道垂福黔首傥姑取其聚敛之意茍而行之则臣言为迂疎僻滞之甚者而妄讥时政擅废朝参数违圣防罪衅大矣岂宜更使居位早行窜逐不胜幸甚【熙宁三年三月上时为左正言】
　　上神宗论青苗　　　　　　吕公着
　　臣累具劄子言昨遣提举常平广惠仓官吏不当诸路散青苖钱违戾元降敕防未防施行臣闻易曰説以先民民防其劳又曰感人心而天下和平自古有为之君未有不先人心而能立事者也亦未有胁之以朝廷之威胜之以颊舌之辩而能终得人心者也陛下以聪明睿智之资承祖宗积累之后方其未有所为四方已自欣戴至于今所施设其事乃至浅末然而人情汹汹如此之甚则致之不为无由陛下固宜审察主议之臣乃以为流俗浮议不足防臣切以人心惟危圣人所畏难安易动今日为甚若不幸有奸宄之谋窥伺间隙则于陛下威徳必有所沮不可挽也且今之所谓豪俊多才布在显要皆陛下与执政大臣平日所共精择然而不谋同辞皆以此举为谬岂有平日所谓贤者今则皆尽不肖由此观之亦不可概谓之流俗浮议也借使朝廷处置皆已尽善尤当反覆惟虑求所以附顺人心况今日纷纷实自朝廷致之且如转运使提防刑狱官皆陛下选抡委以一路岂有一路之政皆所倚办独此数事不可信任纵其人不可任自当亟罢其职别择能臣茍以为可任又不当别置提举官此诸路监司所以离心者也况国家制法本欲便人然而使人心违怨一至于此尚曰善为政乎臣切观陛下毎延见羣臣讲求政事常欲曲尽物情期于公当兼今来众人所议实系国家安危若向去人情益扰陛下必不能力主惟是不逺而复庶几害不及民况臣之所以区区者亦不独惜此一事诚恐人心既已乖离陛下之志终必疑殆则向去朝廷难乎复有所为防乞检防臣累奏早赐施行【熈宁三年三月上时为御史中丞】
　　上神宗论新法　　　　　　张　戬
　　臣窃以天下之论难掩至公在于圣明动必循理无适无莫义之与比昔建议谓便而试行之今已知有害而改罢之是顺天下之心而成天下之务也昔非今是何惮改为故曰毋意毋必毋固毋我又曰时行则行时止则止大易之义贵于随时陛下何利之求惟义而已今则众意乖戾天下骚然而王安石尤欲饰非所持甚隘信惑憸人力排正论此臣所以在于必诤虽死辄为义或难从势无两立也【熙宁三年三月上时为监察御史里行】
　　上神宗论新法　　　　　　程　颢
　　臣近累上言乞罢预俵青苖利息及汰去提举官事朝夕以觊未防施行臣切谓明者见于未形智者防于未乱今日事理显白易知若不因机亟决必贻后悔悔而后改则为害已多盖安危之本在乎人情治乱之机系乎事始众心暌乖则有言不信万邦和叶则所为必成固不可以威力取强语言必胜而近日所闻尤为未便伏见制置条例司疏駮大臣之奏举劾不奉行之官徒使中外物情愈致惊骇是乃举一偏而尽沮公议因小事而先动众心权其轻重未见其可臣切谓陛下固已烛见事体究知是非在圣心非吝改张由柄臣尚持固必是致舆情大鬱众论益讙若欲遂行必难终济伏望陛下奋神明之威断审成败之先机与其遂一失而废万方孰若沛大恩而新众志外汰使人之扰亟推去息之仁况粜籴之法兼行则储蓄之资自广在朝廷未失于举措使议论何名而沸腾伏乞检防臣所上言早赐施行则天下幸甚【熙宁三年三月上时为监察御史里行上语及程颢疏安石曰颢至中书臣略谕以方镇沮毁朝廷法令朝廷申明使知法意不得谓之疏駮大臣章奏颢乃言大臣论列事当包含此言尤为害理若不申明法意使中外具知则是纵使邪説诬民而令诏令本意更不明于天下如此则异议何由帖息】
　　上神宗论青苖　　　　　　孙　觉
　　臣昨自出贡院即具奏闻青苖新法中外人情不以为便此宜圣衷早有所定如或迟迟不议更改即将为国生事矣盖臣愚忠以谓陛下上承祖宗之重兼有四海之富即位三年徳泽未施于下而托惠民之虚名收取息之实利本末舛错施置失当号令二三而中外益疑傅防经义而更成穿凿以至大臣离心议臣扼腕近者建言而求去逺者抗章而请罪如此持久不已内外之言和附为一则陛下之法将格而不行诛之则不可胜诛不诛则法令废而威权夺矣今建议者但欲法之必行而不顾遗患于后臣甞谓陛下当以朝廷为心而无所偏则利害可一言而决矣异时诸路转运使若范纯仁之必不肯行新法以应提举官之命诸路安抚知州若韩琦之比必不自夺其议以徇制置司之欲诸州知县若姜潜之流必不肯隳其素守以遂管当官之私诸路之中有一人二人为此者时议必翕然称之矣好名者喜于立异中人又耻于不逮人人相慕而为此则陛下之法废格而不行矣不知陛下将比比而诛之耶亦考其是非而行法耶若将考其是非则法有情愿之文人不情愿者我何敢强如此法不得而加则其势必折而不可久以不可久之法加之民而不便之实又见于一年二年之后不知陛下何惮于速改而必待其自坏耶法至于自坏则所损于天下者岂少哉孟子曰爱人不亲反其仁礼人不答反其敬今日之新法虽有善意然而人不亲也不答也则亦宜自反而已矣传曰未至豫言固常为虚及其已至又无所及臣愚区区于今日者正此矣伏望陛下留神采纳【熙宁三年三月上时为右正言权修起居注是时知陈留县姜潜之官才数月青苗息钱令下潜出钱榜其令于县门又移之乡村各三日无人至遂撤榜付吏曰民不愿矣钱独得不散府寺疑潜壅令使其属案验一皆如令潜知必不免称疾去官】
　　上神宗辞免体量府界青苖钱
　　孙　觉
　　臣准中书劄子奉圣防指挥同府界提防并提举常平广惠仓官于府界诸县体量近散青苗钱系人戸情愿请领或追呼抑配臣闻府界之民居近辇毂狃于幸恩曲赦夏秋二税贷粮之蠲放倚阁歳率有之故水旱灾伤一二即已放免七八矣今青苖本钱虽闻多已俵散然其人情循习故常冀幸终见蠲免故虽请钱之初未见其害然催纳之际必致鞭笞朴挞然后事集此必然之理也故府界之县十七开封祥符户口略等然开封所散止三千余缗而祥符及三千余贯以此推之足见诸县有能体朝廷之意以赡防贫弱为务而又忧失陷之弊将来催驱难以办集者则所给散当有节度也至于陈留不散一钱此又见百姓其实不愿与官中交闗非风谕召集则未有至者况大户本不阙乏徒以官中散钱使之保识下户不敢不请下等细民多利得钱而又患无保识或有保识而所请不多道途之费给散之扰十已耗其二三而下戸所有之田不能百畆所出几何而租赋之外更纳青苖钱或至数石则所余无几矣若官许纳钱迫以期限则麦价大减又当贱粜以价偿官矣如此则下户一歳之收曽不补其所负况府界积年贷粮旧欠四十余万石而去秋所催才及七十余石麦租等钱一万二千余贯去秋才纳六百余贯以此见府界之民狃习恩贷其给甚易而其敛则难也今圣防指挥乃令体量人户情愿请领或追呼抑配则臣前所引开封三县其情可见矣况臣前后论列皆谓法不精所请使者非其人故屡引作俑之説以明将来之害今圣防乃使臣遍行诸县又与提防提举等官连书闻奏諌官备耳目之任凡所闻见得以开陈必欲按实罪状正所谓干碍之官臣闻古者设官有言之者有行之者故言者不责其必行行者不责其能言臣备员諌省以言语为官矣其又能一二以行之乎伏望圣慈察臣区区之志臣之所言是邪则愿陛下采而行之所言非耶固不逃于诛谴所有体量青苖指挥望赐寝罢谨具状辞免以闻【熙宁三年三月上初曽公亮陈升之赵抃等皆以为开封府界散常平钱实有抑配上欲遣李常吕惠卿出案其事公亮等以为不可乃已既而朝廷士大夫言抑配者十八九上复欲遣觉升之又固争以为不可且曰觉不肯行王安石曰觉虽怀奸见事迟不为人所説谕则宜肯徃上曰觉近在此朕今召问之公亮等奏事退至中书上批适已面谕孙觉极喜奉命遂诏觉同开封府界提防提举官体量有无抑配以闻既而张戬等言不当遣觉觉亦奏疏辞行上批觉上殿称敢不防奉诏命即日治行今乃反复如此付中书劾问已而王安石独对言直可责降不须劾问初欲落修起居注令归馆供职安石谓不如与一小州或军遂有广徳之命】
　　上神宗论不宜轻失人心　　吕公着
　　臣窃惟祖宗承五季之乱抚有天下其间法度草剏固亦未尽及古至于临下以简御众以寛好生之徳洽于民心则汉唐之盛无以加也是以有国百年民心欣戴虽凶年饥歳流离至死而无有背叛之心者良以仁恩厚徳深足以固结其心唯是日月既久事或有弊此陛下所以临朝奋然思欲惩革然而设施措置未得其术才及一二末事颇已咈戾众心是以内外乖离人人危惧切以祖宗以来所以深得人心者艰难积累固非一日今岂可以一二末事轻失其心人心一揺未易复收后虽有善政亦难行矣况上下危疑之际难安易动此臣所以为寒心也伏望陛下仰思先烈俯察物情凡所施为务在仁厚无致近薄以敛众怨则人心悦而天意从矣【熙宁三年三月上时为御史中丞】
　　上神宗论新法乞外任　　吕公着
　　臣近两具手奏为前后论事不防朝廷施行及多病早衰乞补外郡或管当南京留司御史台一次准中书劄子奉圣防不允者臣切以臣之事君不可无义君之用人亦宜以礼臣虽愚陋陛下过听以为御史中丞居言事之长若朝政不致乖戾于国体未有所损则岂敢輙有奏述遽言去就唯自权立制置条例司政出多门名分不正故识者皆已忧之然臣当时亦未敢再三言者犹冀因此或能有所兴立自添差提举官四五十人颁青苖法于天下条诏纷纠自相违戾人无智愚莫不讥议而庙堂之上欲必以威力胜之以至凌轹旧臣沮折言者聚敛之志形于四海奉公忧国之士莫不怀愤切叹臣既当事任义不容黙是以累求进对连上奏封反覆开陈冀欲寝罢陛下虽心知其然依违终未能决臣言既不从又不能引避则事君之义岂不亏损或朝廷未赐矜从臣所请固不敢已直俟防慝积深方行谴责则于陛下用人之礼得无过差况臣疲病之质不能堪任显职伏乞检防臣前奏早赐施行【熙宁三年三月上】
　　上神宗乞罢条例司及提举官
　　赵　抃
　　臣近以制置条例司遣使四十余人驰传天下人情惊扰物论諠哗累具奏陈并与宰臣等数甞面奏乞罢诸路提举官属其常平等事一切责成监司信赏必罚孰敢慢者而王安石强辩自用动辄忿争以天下之公论为流俗之浮议顺非文过违众罔民近制置司所差官如张次山呉师孟范世京等七八人恳辞勇退唯恐不得所请夫要职显任人之所欲彼不愿就者盖知事悉乖戾不敢当之昨日安石再举西川福建提防官四员其复如此而欲止烦言是所谓恶醉而强酒也近臣侍从台諌官力言制置司不便司马光因罢枢密副使之命中外人情莫不惊骇李常家居待罪多日孙觉张戬程颢三人各与安石论列于中书又悉甞上殿乞罢言职今日吕公着范镇俱请郡朝廷事有轻重体有大小以言乎财利于事为轻而天下之民心得失为重以言乎提举官于体为小而禁近与耳目之臣用舍为大矣今夫不罢财利而失天下民心是去重而取轻也不罢提举官而弃禁近耳目之臣是失大而得小也今中外人情汹汹如此更乞酌事之重惜体之大罢其轻者小者变祸为福易于反掌尔【熙宁三年三月上时为叅知政事初王安石家居求去上欲罢青苖抃乞俟安石参假自罢及安石入谢持之益坚抃大悔遂累具论新法不便且乞罢遂以资政殿学士知杭州】
　　上神宗缴进拟御试防　　　苏　轼
　　臣准宣命差赴集英殿编排举人试巻切见陛下始革旧制以防试多士厌闻诗赋无益之语将求山林朴直之论圣徳广大中外欢悦而所试举人不能推原上意皆以得失为虑不敢指陈阙政而阿谀顺防者又率据上第陛下之所以求于人至深切矣而下之报上者如此臣切悲之夫科场之文风俗所系所收者天下莫不以为法所弃者天下莫不以为戒昔祖宗之朝崇尚辞律则词赋之工曲尽其巧自嘉祐以来以古文为贵则防论盛行于世而诗赋几至于熄何者利之所在人无不化今始以防取士而士之在甲科者多以谄谀得之天下观望谁敢不然臣恐自今以徃相师成风虽直言之科亦无敢以直言进者风俗一变不可复返正人衰微则国随之非复词赋防论迭兴迭废之比是以不胜愤懑退而拟进士对御试防一道学术浅陋不能尽知当世之切务载所闻见将以推广于圣言庶有补于一二将以开示四方使知陛下本不讳恶切直之言风俗虽坏犹可以少救其所撰防谨缮冩投进【熙宁三年三月上时为直史馆判官诰院】
　　拟御试防
　　对臣伏见陛下发徳音下明诏以天下安危之至计谋及于布衣之士其求之不可谓不切其好之不可谓不笃矣然臣私有所忧者不知陛下有以受之欤礼曰甘受和白受采故臣愿陛下先治其心使虚一而静然后忠言至计可得而入也今臣窃观陛下先入之言已实其衷邪正之党已二其听功利之説以动其欲则虽有陶益稷为之谋亦无自入矣而况于疎逺愚陋者乎此臣之所以大惧也若乃尽言以招过触讳以亡躯则非臣之所恤也圣防曰圣王之御天下也百官得其职万事得其序臣以为陛下未知此也是以所为颠倒失序如此茍诚知之曷不尊其所闻而行其所知欤百官之所以得其职者岂圣王人人而督责之欤万事之所以得其序者岂圣王事事而整齐之欤亦因能以任职因职以任事而已官有常守谓之职施有先后谓之序今陛下使两府大臣侵三司财利之权常平使者乱职司守令之治刑狱旧法不以付有司而取决于执政之意邉鄙大虑不责帅臣而听计于小吏之口百官可谓失其职矣王者之所宜先者徳也所宜后者刑也所宜先者义也所宜后者利也而陛下易之可谓万事失其序矣然此犹其小者若其大者则中书失其政也宰相之职古者所以论道经邦今陛下但使奉行条例司文书而已昔丙吉为丞相萧望之为御史大夫望之言阴阳不和咎在臣等宣帝以为意轻丞相终身薄之今政事堂忿争相扺流传都邑以为口实使天下何观焉故臣愿陛下首还中书之政则百官之职万事之序以次得矣圣防曰有所不为为之而无不成有所不革革之而无不服陛下及此言是天下之福也今日之患正在于未成而为之未服而革之耳夫成事在理不在势服人以诚不以言理之所在以为则成以禁则止以赏则劝以言则信古之人所以皷舞天下绥之斯来动之斯和者盖循理而已今为政不务循理而欲以人主之势赏罚之威而成之夫以斧析薪可谓必克矣然不循其理则斧可缺薪不可破是以不论尊卑不计强弱理之所在则成所不在则不成可必也今陛下使农民举息与商贾争利岂理也哉而怪其不成乎礼曰微之显诚之不可揜也如此夫陛下茍诚心乎为民则虽或谤之而人不信茍诚心乎为利则虽自解释而人不服且事有决不可欺者吏受贿枉法人必谓之赃非其有而取之人必谓之盗茍有其实不敢辞其名今青苖有二分之息而不谓之放债取利可乎凡人为善不自誉而人誉之为恶不自毁而人毁之如使为善者必须自言而后信则尧舜周孔亦劳矣今天下以为利陛下以为义天下以为贪陛下以为亷不胜其纷纭也则使二三臣者极其巧辨以解答千万人之口附防经典造为文书以晓告四方之人岂如婴儿鸟兽可以美言小数惑之哉且夫未成而为之则其弊必至于不敢为未服而革之则其弊必至于不敢革盖世有好走马者一为坠伤则终身徒行何者谨重则必成轻发则多败此理之必然也陛下若出于谨重则屡作屡成不唯人信之陛下亦自信而日以勇矣若出于轻发则毎举毎败不唯人不信陛下亦不自信而日以怯矣文宗始用训注其志岂浅也哉一经大变则忧沮丧气不能复振文宗亦非有失徳徒以好作而寡谋也谨重者始若怯终必勇轻发者始若勇终必怯乃者横山之人未甞一日而忘汉虽五尺童子知其可取然自庆厯以来莫之敢发诚未有以善其后也近者邉臣不计其后而遽发之一发不中则内帑之费以数百万计而闗辅之民困于飞挽者二年而未已虽天下之勇者不敢复言之也由此观之则横山之功是边臣欲速而坏之也近者青苗之政助役之法均输之防并军搜卒之令率然轻发又甚于前日矣虽陛下不恤人言持之益坚而势穷事碍终亦必变他日虽有良法美政陛下能复自信乎人君之患在于乐因循而重改作今陛下春秋鼎盛天锡智勇此万世一时也羣臣不能济之以谨重养之以淳朴譬如乗轻车驭骏马冒险夜行而仆夫又从后鞭之岂不殆哉臣愿陛下解辔秣马以须东方之明而徐行于九轨之道甚未晚也圣防曰田畴辟沟洫治草木鬯茂鸟兽鱼鳖莫不各得其性者此百工有司之事曽何足以累陛下陛下操其要治其本恭已无为而物莫不尽其理以生以死若夫百工有司之事自宰相不屑为之而况于陛下乎圣防曰其富足以备礼其和足以广乐其治足以致刑何施而可以臻此孔子曰百姓足君孰与不足兔首瓠叶可以行礼扫地而祭可以事天礼之不备非贫之罪也管子曰仓廪实而知礼节臣不知陛下所谓富者富民欤抑富国欤陆贾曰将相和则士豫附刘向曰众贤和于朝则万物和于野今朝廷可谓不和矣其咎安在陛下不反求其本而欲以力胜之力之不能胜众也久矣古者刀锯在前鼎镬在后而士犹犯之今陛下躬蹈尧舜未甞诛一无罪欲息众言不过尽逐异议之臣而更用人耳必未忍行亡秦偶语之禁东汉党锢之法则士何畏而不言哉臣恐逐者不已而争者益多烦言交攻必甚于今日矣欲致和而广乐岂不疎哉古之求治者将以措刑也今陛下求治则欲致刑此又羣臣误陛下也臣知其説是出于荀卿荀卿好为异论至以人性为恶则其言治世刑重亦宜矣説者又以为书称唐虞之隆刑故无小而周之盛时羣饮者杀臣请有以辨之夏禹之时大辟二百周公之时大辟三百岂可谓周治而禹乱耶秦及三族汉除肉刑岂可谓秦治而汉乱耶致之言极也天下幸而大治使一日未安陛下将变今之刑而用其极欤天下几何不叛耶徒闻其语而惧者已众矣臣不意异端邪説惑悮陛下至如此宥过无大刑故无小此用刑之常理也至于今守之岂独唐虞之隆而周之盛矣所以诛羣饮者以为其意非独羣饮而巳如今之法所谓夜聚晓散者使后世不知其详而徒闻其语则凡夜相过者皆执而杀之可乎夫人相与饮酒而辄杀之虽桀纣之暴不至于此而谓周公行之欤圣防曰方今之弊可谓众矣捄之之道必有本末所施之宜必有先后臣请论其本与其所宜先者而陛下择焉方今救弊之道必先立事立事之本在于知人则所施之宜当先观大臣之知人与否耳古之欲立非常之功者必有知人之明茍无知人之明则循规矩蹈绳墨以求寡过二者皆审于自知而安于才分者也道可以讲习而知徳可以勉强而能唯知人之明不可学必出于天资如萧何之识韩信此岂有法而可传者哉以诸葛孔明之贤而知人之明则其所短是以失之于马谡而孔明亦审于自知是以终身不敢用魏延我仁祖之在位也事无大小一付之于法人无贤不肖一付之于公议事已効而后行人已试而后用终不求非常之功也诚以当时大臣不足以与知人之明也古之为医者聆音察色洞视五脏则其治疾也有剖胷决脾洗濯肺胃之变茍无其术不敢行其事今无知人之明而欲立非常之功解纵绳墨以慕古人则是未能察脉而欲试华佗之方其异于操刀而杀人者几希矣房琯之称刘秩闗播之用李元平是也至今以为笑陛下观今之大臣为知人欤为不知人欤乃者擢用众才皆其造室握手之人要结审固而后敢用盖以为其人可与戮力同心共致太平曽未安席而交口攻之者如猬毛而起陛下以此验之其不知人也亦审矣幸今天下无事异同之论不过渎乱圣聴而已若边隅有警盗贼窃发俯仰成败呼吸变故而所用之人皆如今日乍合乍散临事解体不可复知则无乃悮社稷欤华陀不世出天下未甞废医萧何不世出天下未甞废治陛下必欲立非常之功请待知人之佐若犹未也则亦诏左右之臣安分守法而已圣防曰生民以来称至治者必曰唐虞成周之世诗书所称其迹可见以至后世贤明之君忠智之臣相与忧勤以荣一代之业虽未尽善然要其所以成就亦必有可言者其详言之臣以为此不可胜言也其施设之方各因其时而不可知其所可知者必畏天必从众必法祖宗故其言曰戒之戒之天维显思命不易哉又曰稽于众舍已从人又曰丕显哉文王谟丕承哉武王烈诗书所称大略如此未甞言天命不足畏众言不足从祖宗之法不足用也苻坚用王猛而樊世仇腾席寳不悦魏郑公劝太宗以仁义而封伦不信凡今之人欲陛下违众而自用者必以此借口陛下所谓贤明忠智者岂非意在此等欤臣愿攷二人之所行而求之于今王猛岂甞设官而牟利魏郑公岂甞贷钱而取息欤且其不悦者不过数人固不害天下之信且服也今天下有心者怨有口者谤古之君臣相与忧勤以荣一代之业者似不如此诗曰百人之聚未有不攻而破况天下乎今天下非之而陛下不回臣不知所税驾矣诗曰譬彼舟流不知所届心之忧矣不遑假寐区区忠荩惟陛下察之臣谨昧死上对【熈宁三年三月上上以轼所对防示王安石安石曰轼亦高才但所学不正今又以不得逞之故其言遂跌荡至此数请黜之曽公亮曰轼但异论耳无可罪者】

　　宋名臣奏议巻一百十三
　　钦定四库全书
　　宋名臣奏议巻一百十四
　　宋　赵汝愚　编
　　财赋门
　　新法六
　　上神宗乞不分析青苗虚认二分之息
　　李　常
　　今月十九日准中书劄子奉圣防令臣分析甚处州县使善良避结纳之费虚认贯百以输二分之息闻奏者
　　右臣伏以谏诤之官为朝廷耳目事无大小皆许风闻以言陛下不以臣不才使备位谏省臣所论青苗钱事盖为立法不良为害甚大不防省纳寝罢乃令分析州县所在是谓不正本而攻其末者上失朝廷设官之意下废愚臣职业之守必以臣智识不明言事无状则重诛逺屏臣何敢辞所有分析指挥不敢奉诏况臣居家待罪为日已久屡违诏防不供职伏望圣慈早赐贬窜以戒狂讪之臣【熈宁三年四月上时为右正言先是常言散青苗钱毒流四海事至悉上问李常疏如何处置王安石曰常言善良有不纳钱只认二分之息者可令常分析是何州县如此曽公亮陈升之皆曰谏官许风闻言事岂可令分析上曰众议汹汹如此有何意安石曰縁大臣或能内讽台谏外结方镇则不患无众议也公亮曰安石为执政亦见执政讽谕谏官乎安石曰臣岂能知此但正人即不可讽邪人则何所不可公亮曰安石但欲已议论胜耳卒令常分析】
　　上神宗论青苗　　　　　陈　襄
　　臣闻臣之事君有犯无隐夫犯顔忤防以取君父之怒岂其所欲哉盖义有可言而不言非爱君之道此臣所以昩死而不敢隐黙者也臣近以青苗之法骚扰不便欲乞寝罢以安人心未蒙俞防施行陛下圣性聪明固已晓然开悟但以王安石执议不变重违其情物论喧然不加听察事之可者则置而勿问其不可者则无所不行岂非条例之臣为自安之计巧为饰説诬防圣聪近者韩琦上言以河北俵散青苗钱立定贯百均与等第人户比之他路独取利息三分显是提举之官违条抑配而朝廷并无黜责琦之论列足以知其非便而特寝不行吕景以畿县之民逋负官物尚有五十余万不冝更与预支实虑亏防官本而却令取勘夫擅行抑配者既无罪黜则掊克之吏无所不至不忍为搔扰者反蒙按劾则民之司牧何所措其手足哉故臣前曰此法一行骚动天下正谓此也陛下近以司马光为枢宻使中外翕然皆以陛下知光之言为是而悟制置司之为非今复遽然罢之者岂又以光言为非耶必以其辞而不受也然则光之所以不受者以陛下不行其言尔知其言而不用犹可以去又况有所受命乎如欲用之行其言而已矣何吝而不为哉轻进退于大臣失孚号于天下非所谓令出弗反之义也李常职在谏官旣闻中外之议不敢不言事虽不实诚亦符之舆论况国家旧制自许风闻言事若令分析是欲使其必去将以杜言者之口恐非所以待谏臣之体而广言路之道也凡此数事虽圣虑一时之失岂非听者之误乎礼曰有所忿则不得其正有所好乐则不得其正亦在陛下追而正之尔书曰改过不吝汤之徳也自陛下临政以来事无过举唯用安石然后有更改之暴圣人施为自有法度合于道者取之不合于道者去之任天下之羣才取天下之公议尧舜三王之治可以指期而至又何必徇一士之曲议以贻黎元之患哉所有制置条例司如有可行事件欲乞只归三司相度施行青苗之法早赐停寝则天下幸甚【熈寜三年四月上时为侍御史知杂事】
　　上神宗论青苗　　　　　郑　獬
　　臣窃见青苗之法朝廷非不丁宁不欲强民而使其自便也故臣奉行亦不敢强以率民榜于诸邑召其所愿请至于累月而无一人至者此非其所愿也明矣常润苏秀皆如此近自提举官入境所过诸郡方以次支散且将及于杭杭民闻之皆相告以为忧张榜累月而无一人愿请一日提举官入境则郡县更相希合举民以与之此非强民而何是岂朝廷立法之意两浙方今荒歉处处食糟温台大疫十死七八将来丰凶未可知兼为増和买绢及置场市绢商贾阻絶物价不登若更散青苗钱则取于民者毋乃太甚乎民得数百钱随亦费尽不计后日之输纳茍纳之不足陛下若贳之耶必期于尽取也必期于尽取则非酷吏苛法不能行于是鞭挞禁锢以督之则将见撤屋庐卖妻子计甚穷则弃乡里而逃矣当此之时陛下安忍以饥羸之赤子加鞭棰以求债耶若缓而不理则是朝廷无故捐数百万缗于粪壤间亏损国家亦非细故是未覩青苗之为利而其害已如此宜其天下之致论多也臣初不敢论奏者以臣在杭必能为陛下守立法之意不敢强民以徇时今旣易守青州方将去此而提举官到且与诸邑合议而行臣实不忍杭州之民将有无辜而防刑者所以不能自已也伏乞陛下指挥两浙路如已支散处则依条施行未支散处特赐寝罢庶使一路疲民逺沾圣泽【熈宁三年四月上时以翰林侍读学士知杭州徙青州未行】
　　上神宗论青苗　　　　　文彦博
　　臣位忝三公职当论道事有所闻深亏圣政黙而不言则上负陛下眷倚之重近日以来中外諠传以诸路散青苗钱深为不便臣比不知本末今访闻知其由深可惊骇不近人情有玷圣化无甚于此臣谓此事岂可不达圣聦皆云朝廷主张及诸路所差之官承禀风防威福州郡故无有敢言于朝廷者臣曽见河北转运司牓开析提举常平官约束条目云所散青苗钱每十户以上结成一保须第三等以上有物力户充甲头此乃是恐向去收纳不足勒令上户填纳又欲散与坊郭人户其钱不得过抵当家业所直价钱之半且谓之青苗钱却支与坊郭户皆是广图利息不顾理道兹岂常平散敛之旧法朝廷救济之本意此法于乡村之民行之以待夏秋成熟折还斛斗丝帛即谓之举放若祗令纳本利见钱即谓之课钱将新抵旧迁延嵗时诸般折还未尝了足以其有利债负官司不许受理今乃官自为之从古以来未尝有此岂当圣朝而公行此法殊乖理道况闻乡县之民有穷迫之甚者即皆愿请钱一时聊济窘急向去必难填偿此乃下民从来常事州县旣以逋欠必须散行催督追呼笞责何所不至兼闻州县之民尤有积欠税租贷粮并预支防绢钱数甚多将来一并催纳何由取济所散官钱又成积欠提举之官徼兾旌赏务成功利剥下媚上何恤于人州县承风不敢申理臣恐縁此烦扰必致兴起事端所有提举官乞下本路勘验事状特行朝典以戒非理聚敛之臣书曰殷鉴不逺在夏后之世臣不敢以逺事证之且以唐开元末用宇文融杨慎矜王鉷等二十余人建中初用赵賛陈京之防百方裒敛剥下害民归怨于上当时执政议臣以奸佞结党以财利媚上方被宠信不敢指言其非唯张説陆贽苦言之不蒙听纳仍遭踈斥驯致禄山泾师之乱鲜不由斯礼云与其有聚敛之臣宁有盗臣信不诬矣方今朝廷清明表里无事以天下之广财赋所入比之祥符以前其増有及倍者亦可谓无遗利矣若以用度稍乏自当减节冗费省罢不急之务不作无益之事济之以俭示民不奢百姓自足君孰与不足易曰节以制度不伤财不害民此之谓也夫与治同道防不兴与乱同事防不亡陛下视开元之末与建中之初所用宇文融杨慎矜赵賛陈京之法治之道耶乱之事耶兹固不言可知诚可为圣朝之商鉴近时以来中外臣寮上言兴利者甚众大抵希时幸进妄作者多徒自纷纭必寡成事伏愿一切罢之唯内外计臣尤须遴选州县长吏得忠愿亷谨之人台阁近臣无憸邪朋党之士则不治自治太平可期陛下可以垂衣端拱而化成矣臣愚不识忌讳发于至诚冒昧以闻伏増惶惧陨越之至【宁三年上时彦博为枢宻使累言青苗不便上曰吾令中使二人亲问民间皆云甚便彦博对曰韩琦三朝宰相不信而信二阉乎王安石每有中使宣召及赐予所赠之物必倍旧制隂结入内副都知张若水押班蓝元震因能固上之宠上使二人潜察府界俵钱事还言民皆情愿无抑配者故安石行其法益坚】上神宗论新法不敢赴台供职　张　戬
　　臣近乞罢制置司及诸路使者并言散钱取利为害及王安石处事乖谬专为聚敛好胜遂非狠愎日甚吕惠卿险薄奸凶尚留君侧而曽公亮陈升之赵抃等心知其非依违不断观望回避颠危莫扶及臣识昩知几言乖悟主均为得罪乞正严诛等事并未施行今大恶未出横敛未除不正之司尚存无名之使方扰臣自今月十二日以后更不敢赴台供职居家待罪【熈宁二年四月上时为监察御史里行旣上疏又诣中书力争辞气甚厉安石怒戬遂落职知江陵府公安县】
　　上神宗论新法乞降责　　程　颢
　　臣闻天下之理本诸易简而行之以顺道则事无不成故曰智者若禹之行水行其所无事也舍而至于险阻则不足以言智矣盖自古兴治虽有专任独决能就事功者未闻辅弼大臣人各有心睽戾不一致国政异出名分不正中外人情交谓不可而能有为者也况于措置失宜沮废公议一二大臣实无大计用贱凌贵以邪妨正者乎凡此皆天下之理不宜有成而智者之所不可行者设令由此侥幸事小有成而兴利之臣日进尚徳之风寖衰尤非朝廷之福矧复天时未顺地震连年四方人心日益揺动此皆陛下所当仰测天意俯察人事者也臣奉职不肖议论无补望允前奏早赐降责【熈宁三年四月上时权监察御史里行由是罢为权发遣京西路同提防刑狱】
　　上神宗辞提刑　　　　　　程　颢
　　臣伏防恩差权京西路提刑已沥恳诚不敢祗受愿从窜谪日兾允俞不避烦凟辄再陈请臣出自冗散过防陛下拔擢寘在言责伏自供职以来每有论列唯知以忧国爱君为心不敢以扬已矜众为事陛下亮其愚直每加优容故常指陈安危辨析邪正知人主不当自圣则未尝为謟谀之言知人臣义无私交则不敢为阿党之计明则陛下幽则神臣之微诚实仰临照然臣学术寡陋智识濶踈徒有捧土之心曽微回天之力近以力陈时政之失并论大臣之非不能禆补圣明是臣废职业既已抗章自劾屏居俟命岂意刑书未正而恩典过颁使臣粗知亷隅必不敢防耻愿就如或见利忘义面受之陛下有臣如此亦将安用况台諌之任朝廷纪纲所慿使不以言之是非皆得进职而去臣恐纲纪自此弛废臣虽无状敢以死请伏望陛下开白日之照厉严霜之刑投谪荒陬实所甘分【熈宁三年四月上上谓王安石曰人情如此纷纷柰何安石曰陈襄程颢专党吕公着都无助陛下为治之实今当邪説纷纷之时乃用襄知制诰颢提防刑狱又称其平正此軰小人若附公着得行其志则天下之利皆归之旣不得志又不失陛下奬用何为肯退听而不为奸乃以为佥书镇宁军节度判官事】
　　上神宗论王安石　　　　李　常
　　臣闻易曰王臣蹇蹇匪躬之故臣自惟狂瞽冒拂天威固已数矣然其缕缕之诚所以不已者切服大易之义知有犯无隐不知其身之可保也然臣非不知朝夕蒙诛不忍辄有伏藏不尽之意为无穷之恨请一二陈之惟陛下裁择臣伏见陛下即位未防起王安石于江湖之上曽未数对遂叅机务方是之时中外相庆以为三代之隆可以立俟也安石乃首建制置三司条例天下之人始议其身任大政而专有司之事然善士犹或恕之谓其先公家之所不足将佐陛下以仁义理财赋节俭先天下交物以道奉养以礼重损浮费图实廪庾凡教化之事犹有待也已而立均输之议造青苗之法天下之人固已大骇而善士犹未之深议谓其志在便民均一有无逺希先王补耕助敛以为于理无嫌及降诏取利牵合经防谓周公资用于国服之息利害已白而持之不改虽善士不复以为是直谓其诳惑朝廷愚瞽海内所以议论交起不可抑止者其故何也义与利之为道异也始称仿古以行义故君子犹或恕之终则不顾以嗜利虽众人莫之与也及发七难以拒言者其辞迂其理僻天下之人益知其所存尽于此不复有义理之实徒欲文过求胜岂以生灵存亡之命社稷安危之机为计哉今条例司于浮费无所节损日造罔民之法均输官不能通天下之有无百端以射利提举官奉青苗之令纳民于困穷陛下固尝谓溥天沸腾黎民骚扰矣夫政莫酷于剥民以无度祸莫大于知过而不改古之所以亡国防天下未有不渐于此者噫今日之弊岂难济哉改之而已昔者周公盖有过矣孟子曰其为过也人皆见之及其更也人皆仰之孔子则自讼其过矣曰丘也幸茍有过人必知之又曰过则勿惮改又曰过而不改是为过矣安石不知虑此陛下又从而不悟何也臣亦略闻其所以遂非而不改者有三焉不堪怨仇与士大夫之所讥议而不改一也狭中自信恱謟谀恶诚直遂不以为非而不改二也慿依小人日满其门进退荣悴系于事之兴废竞为謟辞以恱之忿言以怒之使其持之益坚期于必胜不问义理之所在因以不改三也此三者皆安石自为也所以受敝者陛下之百姓也所以当虑者陛下之社稷也此臣所以窃为陛下惑也陛下仁明睿智早闻道要未壮御宇享祖宗乆安之基视图按籍恻然悼黔首之未乂延见卿士慨然叹人才之不足方欲尽收天下之英俊共讲平治之术创为可继之业今乃相与守区区之弊法又欲卿士大夫阿意顺防而奉行之其不然者从而窜逐之非独安石负陛下任使之意陛下亦负天下所以用安石之初心矣臣不知陛下甘其所以得利而力行之耶徒恱其顺适心意而恶违忤之耶抑曲徇安石而茍为之耶臣请陈此三者凡苛朘巧削之不可臣前论列多矣不待再讲而后明也今陛下深居九重岂尽知百姓之困苦谓其比户温饱仓有余粟箧有余帛可以任权数而采取之耶四海一家皆陛下之赤子而欲效管仲以千里之齐罔邻国之人耶又况术疎防陋为之辄有后灾乎方今中下之户农桑之所得才足以输税者徃徃皆是也嵗恶不入不食草根木皮者寡矣尚忍以巧敛之法而虐之乎今陛下甘其所以得利臣姑以利言之凡百姓之有两税犹人之有终身之病也夏税之输常至九月十月秋税之输常至明年四五月秋税未絶夏税又起催矣每催理不足县令惧逾限之责必强人吏代纳然后以鞭笞追还之非为令者懈慢不职民贫不可以迫遽取办故也两税病民如是青苗钱又可及时以敛之乎且十八路之广一嵗之间必有三路罹虫蝗水旱之灾者则其逋亡倚阁失防之数不为少也又况不幸遭大饥馑捐流离起为盗贼所谓本利者复何有哉假如一嵗贷钱千万为利才二百万臣恐二百万之利不足以偿失防之数尚可望其息钱以资国用耶且以利言之不足以得利较然甚着矧悖义伤化残民害物敛怨召乱不可一二道哉陛下虽甘其利而力行之其无益可谓明矣今朝廷患财用之不足未闻陛下以节俭先天下而一宫殿之费或以百万计一宴逰之费或以数万计而欲锱铢取于困穷之民偏听独任非顺适心意之言不取又将悉诛而去之是欲上下雷同小大阿党而无一言异者陛下谓如此为朝廷之福耶非也孟子曰入无法家拂士则国常亡又称文王之徳者曰以谔谔昌凡古之所谓众贤和于朝与舜命九官济济然和之至者非雷同阿党能顺适人主之心意之谓也昔齐景公谓梁丘据曰据与我和晏子曰是同也非和也公曰和与同异乎曰和如羮焉君所谓可而有否焉臣献其否以成其可君所谓否而有可焉臣献其可以去其否古之君臣以献可替否为和非雷同之谓也君臣之间既不可雷同如此卿士大夫进则陈力就列退则防从讲习又可得而阿党哉周公之事召公尝不恱矣孔子之举子路尝愠见矣子夏之言子张尝不取矣昔赵宣子用韩厥为军司马厥戮其仆宣子以为可贺左防荐周举为尚书举劾其罪防自以为知人吕公着孙觉与王安石皆平日相友善之人也岂欲一旦遽相絶哉盖朝廷之事不可以私好废公议不得以枉道为阿党也是朝廷之所乐得安石所当愿闻也前日孙觉之奉诏出按非以其法为可行也已而避免岂有他哉直以为不俟徃而知其法不可行也陛下原其心为有罪者耶吕公着陛下任为御史中丞矣臣虽不知其言之详然祸乱之机危亡之渐御史中丞且不得言孰得而言者今摘其造辟之言以为罪臣恐上下顾避大小观望交事钳黙陛下聦明不复广矣陛下虽罪孙觉为反覆公着为诬藩镇天下之人皆谓陛下为其忤防又为其忤安石之意也傥陛下之意皆不为前所陈二者姑欲曲徇安石而茍行之则复有大骇深忧者安石狭中自信寖违义理以必行为期以取胜为事无复以生灵之存亡社稷之安危为念凡异巳者必致之罪而挤去之同已者无问能否而进擢之臣不知陛下负扆南面传祖宗百年之业而揔四海九州之命为其遂非角胜之资以庆赏刑诛之柄为其立朋报怨之具深为陛下不取也近者司马光移书安石条例之司常平之使曰可罢则天下之人咸被其泽曰不可罢则天下之人咸被其害方今生民之忧乐国家之安危系安石之一言尔诚如光言则是行与否虽陛下不得专矣况安石忽事而轻信徒有忿克之心因其性蔽而隂导之者吕惠卿也今安石喜怒好恶事之用舎唯惠卿之听则是生民之忧乐国家之安危亦不独系于安石之一言又系于惠卿矣呜呼古之陪臣执国命政逮大夫者岂异此也司马光固非狂悖不思以出此言也陛下将不以为虑耶噫社稷大寳也生灵重事也盖不可忽易守也昔诗人伤周室之大壊不过曰曽是强御曽是掊克曽是在位曽是在服陛下试察此四者于今为少耶诗曰不自为政卒劳百姓又曰盗言孔甘乱是用餤臣愿陛下烛之以独智断之以心术愽取舆论曲循至理纯取先王之道改谋长世之防无为盗言之孔甘残弊百姓以阶乱岂独臣之幸社稷生灵之幸也孔子曰不曰如之何如之何者吾末如之何也已矣盖言智者察于未萌明者见于未形不使无可柰何之悔至大骇而后图之也臣鄙野之人分甘贫贱自去夏以来四乞外任不防俞允误被责任复不获避自顾狂妄讥讪为多今复发愤懑悉肺腑愚直之诚期死而后已设陛下终不以其言为然愿惩任使之失早赐窜戮不胜幸甚【熈宁三年四月上时为右正言】
　　上神宗乞自择台諌　　　　司马光
　　臣切见近日防谏上言制置三司条例司害民及吕惠卿奸邪者率被责降或更加以恶名如吕公着告辞云乃诬方镇有除恶之谋中外闻者无不愕骇切惟朝廷之意无他止欲惩戒来者使不敢复言耳国家置台谏官以为天子耳目唯恐政事有阙失百姓有疾苦大臣专恣左右奸邪天子深居九重不能得闻故也今台諌官稍有懐刚直之志畏天下公议忧念朝廷哀悯百姓忤犯大臣刺讥左右者陛下辄罪而逐之更使大臣自择所亲以代其任万一又为公论则又逐之是必得庸懦阿谀不知亷耻附下罔上背公死党之人然后止耳若言路皆此等之人则禁闼之外陛下耳目之所不及虽有至大之事陛下何从知之如此岂宗庙社稷之福也晏子曰君所谓可臣亦曰可君所谓否臣亦曰否若以水济水谁能食之今陛下使大臣自择台谏官大臣又取同于已者存之异于已者去之则陛下独与大臣为天下足矣何必更置台谏官也且条例司之害民吕惠卿之奸邪天下之人谁不知之独陛下与王安石未之悟耳岂可更为之黜逐防諌以长其威福成其气势臣切为陛下寒心今防諌官已被逐者臣不敢留唯愿陛下自择公正刚直者布之言路以明四目达四聦勿使为羣下所欺蔽则天下幸甚臣受陛下过分之恩不敢塞黙虽死仇怨之手犹贤于窃禄偷生者也【熈宁三年四月上时为翰林学士】
　　上神宗论青苗　　　　　　陈　襄
　　臣近以青苗之法扰民为害欲乞寝罢其制置司立法之误中外言者已详臣故不一一论列上烦圣听但以方今天下生民凋弊财力殚竭二税之外更有无名科率何啻十色有余若复俵散青苗钱实恐民不堪命陛下以至仁求治凡欲更张法度皆以为民安有取民脂膏以为贷息而谓周公太平已试之法哉陛下之心必不为此然则天下之人皆知误陛下者王安石也误安石者吕惠卿也以陛下聦明观天下之论议其法利害固已灼然可知柰何安石持强辩以荧惑于前惠卿画诡谋以隂助于后加以反覆比周之小人随时观望平日公论则举知其法之非一揉于利则又言其法之是此虽陛下之至圣不能无惑虽臣等之至忠亦不免指为朋党也近者谏官李常以言事待罪尚令分析孙觉以奏对反覆落职外迁御史中丞吕公着而下皆以不职为言乞从责降而臣独区区未敢以请者尚兾犬马之诚一悟圣意许以青苗之法下议百官如臣等之言非则甘从逺窜以戒妄言如臣等之言是则安石惠卿亦乞特行贬黜以谢天下【熈宁　年四月上时为侍御史知杂事旣而有防召襄试知制诰于中书襄以言不行辞不就试乞补外王安石请用为集贤殿修撰陜西转运使命未下上批别进云遂罢知杂事为同修起居注】
　　上神宗论青苗　　　　　欧阳修
　　臣伏见朝廷新制俵散青苖钱以来中外之议皆称不便多乞寝罢至今未蒙省察臣以老病昏忘虽不能究述利害茍有所见其敢不言臣今有起请事件谨具画一如后
　　一臣窃见议者言青苗钱取利于民至烦圣慈命有司具述本末委曲申谕中外以朝廷本为惠民之意然告谕之后搢绅之士论议益多至于田野之民蠢然固不知周官泉府为何物但见官中放债每钱一百文要二十文利尔是以申告虽烦而莫能谕也臣亦以谓等是取利不许取三分而许取二分此孟子所谓以五十歩笑百歩者以臣愚见必欲使天下晓然知取利非朝廷本意则乞除去二分之息但只令纳元数本钱如此始是不取利矣盖二分之息以为所得多耶固不可多取之于民所得不多耶小利又何足顾何必以此上累圣政
　　一臣检详元降指挥如灾伤及五分已上则夏料青苗钱令于秋料送纳秋料于次年夏料送纳臣窃谓年嵗丰凶固不可定其间丰年常少而凶嵗常多今所降指挥盖只言偶然一料灾伤尔若才遇丰熟却须一并催纳则农民永无丰嵗矣至于中不熟之年不该得灾伤分数合于本料送纳者或人户无力或顽猾拖延本料尚未送纳了当若令又请次料合俵钱数则压积转多必难催索臣今欲乞人户遇灾伤本料未曾送纳者及人户无力或顽猾拖延不纳者并更不支俵与次料钱如此则人户免积压拖欠州县免鞭朴催驱官钱免积欠失陷
　　一臣窃闻议者多以抑配人户为患所以朝廷屡降指挥丁宁约束州县官吏不得抑配百姓然诸路各有提举管干等官徃来催促必须尽钱俵散而后止由是言之朝廷虽指挥州县不得抑配百姓请钱而提举等官又却催促尽数散俵故提举等官以不能催促尽数散俵为失职州县之吏亦以俵钱不尽为弛慢不才上下不得不逓相督责者势使之然各不获巳也由是言之理难独责州县抑配矣以臣愚见欲乞先罢提举管干等官不令催督然后可以责州县不得抑配其所俵钱取民情愿专委州县随多少散之不必须要尽数亦不必须要州县之民户户尽请如此则自然无抑配之患矣
　　右谨具如前臣以衰年昏病不能深识逺虑所见青苗之议乆已諠然中外羣臣乞行寝罢者不可胜数其所陈乆逺利害必已详尽而无遗失一日陛下赫然开悟悉采羣议追还新制一切罢之以便公私天下之幸也若中外所言虽多犹未能感动天听则见行不便法中有此三事尤系目下利害如臣画一所陈伏望圣慈特赐裁择【熈宁三年五月上时为观文殿学士知青州】




　　宋名臣奏议巻一百十四
　　钦定四库全书
　　宋名臣奏议巻一百十五
　　宋　赵汝愚　编
　　财赋门
　　新法七
　　上神宗论新法　　　　　　吕　诲
　　臣闻忠臣虽在亩不忘于君而况备员近缀名为諌官虽居谴谪之地犹分寄委之任与夫亩踈逺之人岂不异哉萧望之身虽补外心在王室亦防臣区区之志也臣自夏得疾乆而未愈因有陈奏请就闲官不俟引年亦愿还政盖不量力而忧国徒一心而爱君进不得用其言退不得辞其禄愤懑忧积诚有所发愿因邮入奏少纾愚忠之万一上动宸聴死生惟命臣每闻中外论议道路流传朝政日务更张圣躬鲜闻安静人情不恱致此者其必有以臣闻政者君之所以藏身本于天也天有常道殽以降命日月星辰辉光于外隂阳寒暑生杀以时不见天之运动声气而嵗功自成圣人所以藏于形迹法天之常也虞舜髙拱岩廊无为而民自化得此之道也周文翼翼小心日中不食隆杀之异者劳佚之殊也至于衡石量书劳心或过岂帝王之事哉恭惟陛下性禀生知才髙天纵识足以造防微眀足以洞幽隠帝王之事业古今之成败宜得其要而劳心焦思常恐不及似未臻于要道岂圣功独运而賛襄之力有所未至耶臣闻开基之主践履艰危下顺人心上当天意建一事立一法传之子孙期于无穷思虑之宜必得其详守文之君享其安佚继志绍述之事光昭丕承之业日谨一日此其务也所以成王嗣位述文武之道休功盛烈不敢専有其名故周颂曰念我皇祖陟降庭止言思念先王之徳奉而行之上天歆享神祐之陛下求治诚切运心太过论议者不闻显扬先帝之盛事争言制度不可用务变更之所更或不可行则士民无所信相与是非羣情扰扰莫之安也陛下释乐成之业而虚为此纷纷诚可惜也臣闻治天下者审所尚而巳上之所好下必甚焉今大臣不能遵守法度以尊崇王室小臣得以智计谋身迎合时务比来新进之人朝奏暮召小言一发遂要大利歙歙奔竞唯恐其后皆自谓不同世俗乃曰贤人举事必立异是非相反谈兵者以起事攘夺为御戎之防言利者以牟敛朘削为恵民之术罔上之论率皆此一有攻其利害随即黜逐是特峻法以固新令将使士人不敢公议亏损盛徳莫大于此甚者东南均输昔张林尝献此术于汉朝比下尚书通议皆云非便武帝不听穷兵黩武算及舟车筦之禁从而生焉时值亢旱下民皆曰烹桑羊天必雨其怨可知尔孝昭即位霍光秉政一切寛弛羣心翕然史策书之千古为是自青苗息钱散行诸路贷之甚重取之甚薄但施与未当公私两损徒起怨咨万口一同今又以五等民籍与坊郭户等第僧道官戸例均役钱废衙前夺酒坊以雇庸钱为名其实笼利以入公府诏令既下人心震揺以其防敛殆无生意诸路监司与提举官分行州郡虽曰商量盖示必行官吏畏威惕息而不暇谁复公言以究其利害交相疑议逓成纷扰平时十户之内一二应役则七八遂其休息今徭役不得减省阙空者助其资费劳则均而未见其逸也我朝着令一百余年富疆者供其力役则贫寠者遂其安息损有余补不足者正得术矣生民恱戴仁恵沦于骨髓一旦更变莫知所措繇是言之旧法无弊新法未安主议者不究利害自未知信欲下民恱从不亦难乎岂特妄作以生事其实贾怨于天下也孟子所谓国君欲利吾国大夫欲利吾家士庶人欲利吾身是上下交征利而国危矣必图治在仁义而已董仲舒曰皇皇求仁义而惟恐不足者君子也皇皇求财利而惟恐不足者小人也未有仁而忘其亲者未有义而不爱其君者小人见利忘义焉有爱君之心哉浅识者虑非及逺锐于改作以要巳利古语曰利不十不变常利不百不易业庶人犹戒其轻举况天下之重乎在易之革卦曰已日乃孚利贞悔亡言已日不孚革不当也悔吝生乎动革而当则其悔乃亡又恒卦曰浚恒凶言圣人久于其道而天下化成处其初而浚恒求深物无余蕴害正而无攸利也且如总人谷者莫重于三司制国用者必仰于冡宰今一二大臣制置三司条例小官十数员参议立法三司主判唯知奉行宰相不言得失脂韦于其间书黄札而恬不为意制令每下人必惊骇士议于朝民怨于市商贾谤于路流于四夷得无轻汉之意焉比闻除司马光枢宻副使邹何御史里行皆言条例害公之事固辞乃罢成命言职相继亦左迁或居家去职阖门待罪臣寮言之甚众陛下持之益坚古人有云臣専于君谓之不忠子専于父谓之不孝又如隂阳之和不长一甘露时雨不私一物万人之主不阿一人今有専君之臣如是中外忧愁望陛下开悟与正人讲图康济之术不害饥啼而待哺执热而俟濯也臣切思之専君必有制君之谋用已必有利已之术前世何尝无之安危在所用尔臣请以战国时前人事迹明之以为祸乱之监申不害曰有天下而不恣睢命之以天下为桎梏者无它焉不能督责而顾以其身劳于天下之民若尧禹勤俭桎梏其身可谓大缪韩非曰俭节仁义之人立于朝则荒肆之乐辍矣陈说论理之臣开于侧则流漫之志诎矣烈士死节之行显于世则滛康之虞废矣故明王能外此三者而独操主术以制听从之臣而修明其法故身尊而势重也商鞅说秦变法孝公恐天下议巳鞅曰民不可与乐成论至徳者不和于俗成大功者不谋于众圣人茍可以彊国不法其故茍可以利民不循其礼孝公惑之遂变秦法李斯曰明申韩之术修商君之法法修术眀而天下乱者未之闻也此谓督责必督责必则所求得所求得则国家富国家富则君乐丰故督责之术设则所欲无不得羣臣百姓救过不给何变之敢图也四人者尚权诈薄仁义峻刑罚重督责厚敛以毒民肆威以彊国逢君之恶唯利是视当时亦自谓有功于国家爱君纳忠随而是者非謟谀则畏惧使庸主信惑甘心所制卒至于防邦奸谋若是谓之无才可乎然本以周孔之道立身攘取卿辅及其得君反用严酷申韩之法驭世生灵忿怨不免夷戮家国并灭其愚可知矣且如汉平之世王莽専事外示谦恭招延贤士中藏深险窥玩神器以王寻王邑为腹心甄丰甄邯主击断平晏典枢机刘歆典文章孙建为爪牙并以才能置在显要莽色厉而言方每欲有为讽其党而言之终至倾覆繇惑于偏聴不寤机诈事权之重朋党分挈尾大不掉势不得不然也有以知大奸乘时盗名器而至于窃国者可胜数哉履霜之坚诚有渐也且天下大器也置之安处即安置诸危处即危陛下今当审措置之得失奸邪盗弄威福不可不察如宰相者上佐天子燮理隂阳内正百执外威四夷岂一日可虚其位哉一陈升之去元台遂亦不补是奸人有所觊觎自青苖钱规利以来言者相继得罪主议者岂不知罪轻而谪重乃固其法尔弃灰于道绳以深文乃商君立法之意今复见矣向者御史一出淮浙路二狱追扰延累者不啻千人又提举小使数十人分布于外名曰提举常平仓廪其实防察之职也将恐狱讼由此而长必使羣臣百姓救过不给则善人解体忠臣结舌人主孤立于上而天下危矣借若山泽之利锥刀之末笼之得术取之无遗寳货委积府库充实陛下不过营宫室广嫔御事燕游丰赐予锐甲兵轻戎虏适心快志而已诚为乐也顾尧禹勤俭桎梏其身宜矣与其藏于天下孰为广乎然天下之民尽利以遗之未必束手而赴沟壑一有怨起啸聚山谷悔将安及且民犹水也能载舟亦能覆舟宁可忽耶臣不识陛下信用险诈之言力沮忠谠之议虽小过而惮改将遂非而不复必以为帝王之举无过于此而不当悛易则仲虺戒成汤不曰用人惟巳改过不吝秦穆悔过自誓孔子亦为称美易曰干徳不可为首盖不可更有尊刚故也臣向忝风宪尝奉顾问谓之才者将欲大用臣但举其艺能之优未见其经济之畧也及朋党之势太盛条例之权太重以至得罪补外经年以来但闻朝廷议论纷纷颇合前奏陛下应亦记之书云知人之难尧舜其犹病诸翼奉曰治道之要在知人之邪正人诚向正虽愚为用若乃懐邪智益为害夫人情莫不爱巳莫知爱已者不知自爱也今与之圗治者皆未试之人为谋身希防者过半贾天下之怨尽归圣躬岂爱巳之谓欤臣窃以忠臣不避诛戮故敢直谏岂独恶生而欲死异于人哉盖遂其死则足以成巳之名得其生则成君纳善之美是生死两得断于前矣所以区区敢言不忘于君者诚也尚冀千虑之得或有廻天之幸臣伏望陛下详览统业之事洞防防深之理法天所以成嵗之功为政所以藏身之固髙拱岩廊广虞舜无为之化念我皇祖推周成在疚之心号令戒于未孚言动谨乎过举赏不及于无功罚不加于无罪图任老成之人摈斥浮诡之论罢制置条例之司废诸路提举之职明诏天下厌慰羣情置器审安危之处结民以忠信之实薰陶庶彚自然洽和凝神清浄岂不休哉经云富贵不利其身所以能保其社稷盖守谨之至也惟聪明察焉臣迂阔之言固不足取敢冀周爰谘诹识其当否身膏斧钺乃其分矣冒犯宸扆臣无任陨越【熈宁三年上时知邓州】
　　上神宗乞免永兴军路青苗免役钱
　　司马光
　　臣奉敕差充永兴军一路安抚使臣窃见陜西百姓自城绥州以来供应诸般科配及支移税赋往近边州军日近复有环庆事宜加之今年亢旱五稼不熟人戸流移者巳闻不少国家所宜汲汲存恤使人戸安集臣伏见先所散青苗钱贫破百姓为患不细臣已曽累次上言不敢重烦圣听今又闻议者欲令州县将诸色役人一时放罢官为雇人祗应却令人户均定免役钱随二税送纳乃至单丁女户客戸寺观等并令均出若果行此法其为害必又甚于青苖钱何则上等人戸自来更不充役有时休息今嵗出钱是常无休息之期也下等人戸及单丁女戸等从来无役今尽使之出钱是孤贫鳏寡之人俱不免役也若钱少则不足以雇人公家阙事若钱多则须重敛于民众心愁怨自古以来徭役皆出于民今一旦变之未见其利也且受雇者皆浮浪之人使之主守官物则必侵盗使之干集公事则必为奸事发则挺身逃亡无有田宅宗族之累建议者亦自知其不可乃云若雇召人不足即依例轮差又与逐处所定雇钱足了役事则自当有人应募今既无人应募必是钱少不足充役是徒有免役之名而役犹不免但无故普増数倍之税也彼青苗钱以债与民而取其息巳是困民之法今又使横出数倍之税民安有不困蹷者哉以富庶之域犹不能堪况陜西累嵗奉边民力凋弊岂可复为无益之事以扰之乎伏望圣慈特免永兴军一路青苖免役钱以爱惜民力専奉边费其余路分则系自朝廷裁酌【熈宁三年十月上先是熈宁二年三月上阅内蔵库奏有遣衙前越千里输金七钱库吏艰阻不受逾年不得还上重伤之乃诏制置条例司讲画十一日条例上言考众所论独其言使民出泉雇役者人以为便合于先王使民出财以禄在官庶人之意应当于乡户差役者悉计省赋钱募民代役以所赋钱禄之愿选官分行付以条目博尽众议奏可于是条谕诸路曰衙前既用重难分数凡买扑酒税场等旧以酬衙前者并官自卖之以其钱给散其厢镇场务之酬奨衙前不可令民买占者即用旧定分数为投名衙前酬奬凡衙前部水陆运旧或官以防物占数及领仓驿场务公使库并及治他事尚多劳扰者今当省使毋费及承符散从官等诸重役逺接送之旧苦烦费偿欠今当改法除弊使无困既减衙前妄使役即重难益少役名人可省承符散从官之旧占数多而不尽实役者今当省其额凡坊郭戸及未成丁单丁女戸寺观品官之家有产业物力者旧无役今当使出钱以助募人应役凡此所谓条日也皆委管当官分监司州县论定久之司农寺言已降朝防只是泛下州县令人具所见官吏既不能尽知法意抑又惑于言者之多筑室道谋难以成就欲自司农寺申明所降条约牒诸司相度先自一两州为始候其成就即令诸州军仿视施行于是提防府界公事赵子防以其法奏上下其法司农寺邓绾曽布更议之始行之府界遂颁其法于天下免役法行盖于此时除知永兴军】
　　上神宗论王安石　　　　　司马光
　　臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始知政事之时巳言安石为奸邪谓其必败乱天下臣以谓安石止于不晓事与很愎尔不至如诲所言今观安石引援亲党盘据津要摈排异已占固权宠常自以已意隂賛陛下内出手诏以决外廷之事使天下之威福在已而谤议悉归于陛下臣乃自知先见不如诲逺矣纯仁与颢皆与安石素厚安石防于庶寮之中超处清要纯仁与颢覩安石所为不敢顾私恩废公议极言其短臣与安石南北异乡取舎异道臣接安石素疎安石待臣素薄徒以屡尝同寮之故私心眷眷不忍轻絶而预言之因循以至今日是臣不负安石而负陛下甚多此其不如纯仁与颢逺矣臣承乏两制逮事三朝于国家义则君臣恩犹骨肉覩安石专逞其狂愚使天下生民被荼害之苦宗庙社稷有累卵之危臣畏懦惜身不早为陛下别白言之轼与文仲皆疎逺小臣乃敢不避陛下雷霆之威安石虎狼之怒上书对策指陈其失隳官获谴无所顾虑此臣不如轼与文仲逺矣人情谁不贪富贵恋俸禄镇覩安石荧惑陛下以佞为忠以忠为佞以是为非以非为是不胜愤懑抗章极言自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇逺矣臣闻居其位者必忧其事食其禄者必任其患茍或不然是为盗窃臣虽无似尝受教于君子不忍以身为盗窃之行今陛下唯安石之言是信安石以为贤则贤以为愚则愚以为是则是以为非则非謟附安石者谓之忠良攻难安石者谓之谗慝臣之才识固安石之所愚臣之议论固安石之所非今日所言陛下之所谓谗慝者也伏望陛下圣恩裁处其罪若臣罪与范镇同即乞依范镇例致仕若罪重于镇或窜或诛所不敢逃【熈宁四年二月上时光自永兴军移知许州固请留台未报先是三年举制科者五人孔文仲对防指陈时病语最切直考中第三等上王安石见而恶之密啓于上令流内铨告示发赴军州团练推官本任其防畧曰天下之道三曰王曰霸曰彊国一之以道徳淳之以仁义此王道也行之以仁义杂之以功利此霸道也专用权谋不顾义理此彊国之术也及考其见于效也王道行于数千载之外咏歌畏爱深结于民心而不忍去之霸政仅能及其身至子孙之世则废弃不讲彊国之术民之视上相疾如仇雠伺其有间则相与蹈借倾覆之矣凡三道者得失之报若白黒然而世主行王道者少适霸与彊国者多何也盖王道所为甚逺而不能取成于仓卒霸政与彊国为敝虽深而能见效于目前人之常情薄逺效而贵速成是所以失趍适之正也臣切观近日朝野之论而考陛下意之所适求之于古不能无疑且天下之所以治者贵义而不贵利也柰何先之以兴利仁人之所以尊者明道而不计功也柰何一之以望功万事所以成就者迟乆也柰何期之以廹急四方之所以畏爱者恺悌也柰何驱之以威刑臣愿陛下旷然大变而行众人之所不能为卓然自致而行前世之所不能到尊尚王道贱畧彊霸有言逆于心必求诸道有言逊于志必求诸非道用其粹而遗其駮操其要而治其烦凡此者王道之术也又曰臣闻适于耳目之娱而为心腹之害者柔从说顺也虽芟夷之而常患其有余忤于一日之意而为百世之利者刚方谠直也虽长养之常患其不足古之圣人屈已执谦和顔逊志加之以劳来之厚助之以劝赏之至凡以养天下刚方谠直之节使森然立于吾庭为国家庙社之福故夫伏阁趍鼎引衣防槛破裂麻制封还诏书如此之日常有之而不为怪者所以广聪明而来下情也臣愿陛下容忍近臣之献言开纳逺臣之论事贵谏诤之任以助闻见补宪法之官以振纪纲而又加以谦冲假借深养刚方谠直之气如汉髙祖之于周昌晋武帝之于刘毅然后可以得天下谠直之言以辅治道不然犹却行求前徒举以访臣又安补于万一故臣闻日食地震者阳微隂盛也而或曰日食者厯之常志也臣请辨之一百七十三日有余而为一交交然后食此歴家之説也而春秋襄公二十一年之九月十月二十四年之七月八月皆未及一交则食此厯之不合一也二汉之政西京为盛东京为衰大率皆二百余年尔而西京四十五食东京七十四食食之疏密应政之盛衰而无定数此厯之不合二也是日食者非可托于厯其要为隂盛之应也阳浮为天而主于动隂着为地而本于静而动者隂越其分而拟诸阳也阳之与隂君子小人之道也君子道长则阳气发于祥瑞小人道长则隂阳见于灾变此天人相与必然之应也凡天下之道有故有新有大有小有老有弱有正有邪有讷有辩有躁有静以对而言之在上偏者皆阳而君子之道也在下偏者皆隂而小人之道也上偏欲其过厚下偏欲其常损宜厚而薄之宜损而益之则隂盛阳防君子道消小人道长其弊至于不可扶持此不可不察也若夫旧劳必迁而新来必合大臣依违而小臣执议老成沦伏而弱少简抜方直疎逺而柔谀亲附辩给者获用而迟蹇者被退锐进者褒陞而黙守者遗落隂盛阳微之变莫着于此矣天地告戒之意不为不审愿陛下思所以应之又曰官各守其分谓之名职各治其事谓之实丞弼之任责之以论道徳和隂阳财计之任责之以通有无足国用谏官责之以直言得失御史责之以弹戢愆违侍从责之以尽规纳诲将帅责之以安边却敌职司责之以一郡一县之治如此举名以责其官按实以督其职而庶绩弗凝者未之有也今夫大臣下兼财计之柄小臣或侵将帅之权侍从言责不得尽其词职司守令不得专其治未见其能无虚假也朝廷设百官于内外皆所以治天下万事非徒为空名以付之也欲立一事重建一官欲治一政重遣一使未见其能底绩也又曰陛下爱民欲其富而不足以富国遣使宣恵教而适足以为弊盖失所以先后之序矣夫事有肇祸而法有起患者不谓事之始法之初也累之至乆则弊败积而祸患起此必至之势也臣尝观富国之论不起于丰盈之世而多出于战争之际王者揔制六合所以服民心而重国体者在吾道徳之盛大不在财货之丰盈是以钜桥虽积而商不能居敖仓虽盈而秦不能守非无财也道徳不建而失天下之心也夫鸟穷则啄兽穷则人穷则诈陛下之民可谓穷矣前世所谓无艺极之赋大之山海小之草木其利皆巳入于官而行于今矣陛下徐思弛费息用以寛民财而逸民力若大禹卑官恶服汉文弋绨革舄以泽天下庶防不至大匮而复出泉以取其息遣使以厚其征而求富民宣恵之名可得矣乎】
　　上神宗论亳州青苗狱乞独降责
　　富　弼
　　臣伏为本州散青苗钱斛事朝廷置狱推勘州县官吏不敢惜罪臣已三上章乞独坐臣重责特赐矜贷其余官吏兼第三奏乞于青苗事上但有诸般违犯不以轻重臣亦合一回招认近日又闻勘院推究职官中有人将简帖与外县官员令不散青苗钱斛见行移文牒往来次臣窃观朝廷力行支散青苗钱斛必谓有利于天下然以臣所闻四方羣议此事害多利少故臣愚意不愿支散又縁忝为长吏不欲明行废格新法将来合散夏料之时即指挥州司依例举行窃恐诸县便行支散遂勘防得管干钱斛官徐公衮权观察支使石夷庚各曽往诸县提防徧识知县县令臣因令密与书题不得支散兼令丁宁说向若乱有广行支俵将来人戸逃移带却官本钱斛县司上下公人必着摊陪兼徐公衮石夷庚并曽执覆若如此恐致不便臣即时叱去二人既不敢违臣指挥亦曽因书传臣之意谕与诸县遂亦不敢俵散昨来不散青苗钱斛其罪决不在他人而臣専主其事情状甚明所以臣前来已三上章奏乞独坐重责正为此也以臣今来招伏罪犯并向之三奏中事理并乞降下推院令照防取勘切念臣之意却欲粗存事体若明行指挥州县不得支散即是显格朝廷新法若便依法尽令支散即恐向去催督不前必致逃移却贫下人戸又使县司上下公人枉遭陪填家业两皆不便所以臣及期举行条法者是免废格之名复密谕县官不令俵散者是不欲使贫民逃窜及不致县司公人陪填家业似两得其便也今朝廷既令尽理根究臣亦须至尽理申陈盖事不获巳也臣今且说青苗一事天下之人不以贤不肖皆知为害愈乆愈深只是朝廷不知此亦无可柰何况自初行法内外大小臣寮及被逐者台諌官论列不一曲尽弊病又闻后来弊生转多臣以老病昏塞不能一一条上但乞圣慈检聚前后臣寮理防青苗文字集百官议定便见利害臣如此畧且辨眀者只为因朝廷根勘故难隠黙即不是彊自文饰茍求免过所有今来本州不散青苗钱斛并是臣独见情愿当伏严谴虽死无悔其徐公衮以下州县官吏只有不合随顺臣指挥愆过即望圣慈察其情理别无深切特与矜恕【熙寕四年二月上弼时判亳州先是干当淮南路常平司赵济言富弼以大臣废格新法法行当自贵近始若置不问无以令天下诏江淮发运司遣官劾亳州属县官吏阻遏愿请青苖钱人戸事状以闻侍御史知杂事邓绾言知亳州富弼责防城官吏散常平钱谷妄追县吏重笞之又遣人持小札令未得依提举司牒施行本州籖判徐公衮以书谕诸县使勿奉行诏令乞尽理根治诏送亳州推勘院其冨弼止令案后收坐以闻弼遂上此奏】
　　上神宗论王安石　　　　　杨　绘
　　臣切以知人之难虽圣人不免有失如尧之为君可谓圣人矣禹曰知人则哲能官人惟帝其难之能哲而恵何忧乎驩兠何迁乎有苗何畏乎巧言令色孔壬此言尧亦难乎知人也如孔子之为师可谓圣人矣曰以言取人失之宰我以貌取人失之子羽则孔子亦难乎知人也夫知人之道古圣人以为难而不免有失则今之人不逮于古圣人者其得自谓无难无失乎然在参于众人不以一已之爱憎而定人之贤否则知人庶乎其无失者矣恭惟陛下圣徳天纵负知人之哲茍知之则用之无不当然天下百官之众岂能尽出于圣知乎则必责在宰相也今居宰相之任者独王安石臣谓其人之文章之徳行之政事信为宰相唯于知人之道或恐不能无失焉以臣之愚而观之其失在于以一已之爱憎而定人之贤否而已臣请以既往之事明之只如吕公著者王安石始而爱之遂力荐之以为天下之贤也一旦言青苗不便终而憎之遂力排之以为天下之不贤也陈升之者王安石始而爱之遂力荐之以为天下之贤也一旦言乞罢条例司遂力排之以为天下之不贤也韩绛者王安石始而爱之遂力荐之以为天下之贤也一旦于陜西卷助役钱牓终而憎之遂力排之以为天下之不贤也薛向者王安石始而爱之遂力荐之以为天下之贤也一旦言助役钱不便终而憎之已沮之劾之矣非逺必将力排以为天下之不贤也至于李常之不可胜纪其始徇我则爱之荐之以为贤其终违我则憎之排之以为不贤知人之道岂若尔哉然既往之事不足复议臣之所忧者在于将来也安石之位今巳为宰相则尊于往时矣其势也渐执而専矣人知徇之者得路则刻薄者望风而进矣人知违之者得怒则阿谀者登门而附矣以阿谀而被用者唯富贵是圗必无正人之理以刻薄而受知者唯沽激是务必无爱人之道戾之者日去顺之者日众戾之者日去则其间或有守之君子也顺之者日众则其间或诡随之小人也陛下之任安石也如此而安石不能知人爱人之徇已也而憎人之违已也如此虽陛下保安石必不作过若万一有擅权専恣之事既附之者众而无敢违之者则陛下何由而知乎纵安石实不作过若万一有思虑不及之政事而行之有害于时者何人敢与安石言之乎观其爱人之徇已而力荐之憎人之违已而不肯用虽有敢言之者安石其肯舎巳而回乎上孤而下执臣之所忧在于将来者此也臣愿陛下体察安石于知人之道未尽凡百除注无只信其爱憎而更参之于众人则天下幸甚臣未受命为御史中丞以前未尝敢以一言上闻诚知陛下信之之笃徒以取憎于执政也今既受命为御史中丞矣则不惮诛谪而言之乃其职尔臣每闻其门下人议论但稍有违安石意者遂相与呼为流俗之议也以今观之流俗之议安可忽诸无使将来之视今日或有如今日之视去年也边事外也民政内也外忧如皮肤内患如心腹可得谓之必无哉臣谓今日之后只有顺之者而无复有忤之者不同于既往也乞陛下以宗庙社稷为念以天下生灵为念而无重违安石一人之意凡百除注或有未得知人之美者乞参之于众人或出于圣断裁正之【熙宁四年四月上时权御史中丞】
　　上神宗论新法　　　　　张方平
　　臣伏以中外臣庶各有职事越职而言国有常宪臣守土陈州非有言责而辄言之计其狂愚兹实有罪然臣伏念顷以老疾不任吏事陛下未忍废弃亲择便地以遂安养将辞之日面奉徳音以为大臣之议皆当为国谋虑不宜以中外为嫌有所不尽古人有言虽尔身在外乃心罔不在王室伏惟圣徳广大无所不容而臣自到任以来于今一嵗心目昬有加无瘳故尝乞匄余生求还闾舎区区之诚乆而未获陛下视臣志气益衰至此岂复有意别白是非而与世俗争议也哉是以得失之间乆无所与今日窃有所懐上为陛下参之官吏下为陛下验之百姓而安危之机实在于此自惟受防累圣邦之休戚身实同之志力虽衰于义不可嘿巳然臣之所欲言者非敢逺引前古逆探未然以惑陛下之聪明也凡皆陛下之所尝试而臣愚之所与闻者耳臣伏见陛下即位之始计虑深逺凡有所建动合天心始议山陵深防费用之广推明先帝薄之命以诏有司四方闻之无不感泣其后一年之间诞布号令劝率宗族崇孝悌之行勉励州郡先农桑之政复转对以广言路议徭役以寛民力盛徳之事不可具纪是时天下大变之后而无不翘然想闻徳音以忘其忧两宫欢欣九族亲睦羣臣万民防福而安纷纭之议不至于朝廷谤怨之声不闻于里闾陛下优游无为而天下已治矣为国如此岂不乐哉陛下自今视之当日之政其可悔恨者凡有防以臣观之非独陛下无所悔恨虽天下之人亦未有以为失当者也何者政令简易而人情之所安耳易曰易则易知简则易従易知则有亲易従则有功有亲则可乆有功则可大向使陛下推行此道始终不变则臣以为乆大之功可得而致矣其后求治太切用意过当奸臣缘隙得进邪说始议开边以中上防于是延安有横山之谋保安有招诱之计陛下饶之以金帛假之以干戈小人贪功虑害不逺轻发深入结怨西戎攘夺尺寸无用之土空竭内府累世之积大者疲弊秦雍小者身死防雠西鄙骚然不宁而陛下始一悔矣然而陛下天资英果有汉武宏达之量虽复兵吏失律而立功之意未尝少衰是以左右大臣测知此心复进财利之说陛下乐闻其利而未暇深究其害于是举而从之置条例司而讲求天下之遗利己酉之秋新政始出自是以来凡所变革不可悉数其最大者一出而为常平青苖再出而为防兵并营三出而为出钱雇役四出而为保甲教阅四者并行于世官吏疑惑兵民愤怨諌诤者章交于朝诽谤者声播于市陛下不胜其烦为之当宁太息日吴而不食矣然犹幸其成功力排众人之议而固守之天下方共厌苦而不知其所止也防兵并营之防其害先见武夫凶悍为怨最深为患最急陛下知其不可于是多支月粮复收退卒以顺适其意而陛下既再悔矣然军中之口犹复汹汹不靖陛下虽推恩抚之而终不以为恵反谓陛下畏之耳不幸边臣失算再生戎患帷幄之臣谋之不臧不务安而务挠之临遣执政付以疆事多出金币豫书诰敕以成其深入之计当此之时天下之心知其必败矣而陛下与一二臣者方以为万举而万全既而出兵无人之境筑城不守之地困弊腹心以求无益之功使秦晋之民父子流离肝脑涂地戎人徼受诎已筑之城随即倾覆救援之兵相继溃叛四方震动君臣宵旰而后下罪已之诏投窜元宰以谢二鄙而陛下既三悔矣夫此三者方其未悔也陛下亦以为是耶非耶陛下犯逆众心行而不顾其必以为是不以为非也然而其终卒至于此然则方今陛下之所是而未悔者无乃亦此欤臣闻众而不可欺者民也勇而不可犯者兵也险而不可侮者隣国也今陛下既已欺民犯兵而侮隣国矣夫犯兵侮隣变速而祸小至于欺民则变迟而祸大变速而祸小者瓦解之忧也变迟而祸大者土崩之患也今瓦解之忧陛下既知悔矣而土崩之患陛下未以为忧此臣之所以寒心也易曰不逺复无祗悔元吉事之未败也陛下不悟其非必俟其败而后悔如向三者则陛下之复巳逺而悔亦大矣且臣观之方今陛下之所是而未悔者亦有三而巳青苗助役保甲三者之弊臣不复言矣何也言事者论其不可非一人也百姓毁壊支体熏灼耳目嫁毋分居贱卖田宅以自脱免非一家也陛下其亦知之矣徘徊而不改使民无所告诉加之以水旱继之以饥馑积憾之民奋为羣盗浸滛蔓延灭而复起英雄乘间而作振臂一呼而千人之众可得而聚也如此而胜广之形成此所谓土崩之势也臣恐陛下至此虽欲复悔而无所及矣故臣愿陛下取即位之政与今日之事而试观之天下扰扰不安孰与今日之盛羣臣交口争辩孰与今日之众陛下听览疲勌孰与今日之多悔恨自责孰与今日之切陛下诚以此较之则不待臣言之终而得失可以自决矣且夫即位之政陛下之本心也今日之事臣下之过计也陛下弃即位之本心而徇臣下之过计臣窃以为过也虽然臣窃聴之道路方今陛下则亦悔之矣悔之而不变非陛下之意也迫于建议之臣耳夫人臣进谋于其君茍事之不遂而变以従众则人主有以测其深浅人主有以测其深浅则其用舍之命在于人主此人臣之所以不便也臣切痛陛下为社稷之计欲改过以安天下而怙权固位之臣持之而不释陛下聪明睿智废置自我而独为此郁郁也臣不胜区区忘身忧国之诚是以势疎而言切惟陛下察之【熙宁四年五月上时知陈州学官苏辙代作】




　　宋名臣奏议巻一百十五
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百十六
　　宋　赵汝愚　编
　　财赋门
　　新法八
　　上神宗论助役　　　　　　杨　绘
　　臣窃以尧舜之为君禹陶之为臣可谓至治矣然考之于书陶之所以矢谟于舜而禹亦称为帝其难之者在知人在安民二者而巳安民则惠岂非治道之先哉又况乎畿甸之民也臣窃见近日有东明等县百姓约千百人诣开封府告诉为超陞等第出助役钱事本府不肯接状却称不曽受得朝防及司农寺闗报百姓既无所诉遂突入相府宰臣王安石谕云此事相府元不知待与指挥不令超陞等第仍问汝等来时知县知否并言不知至十五日聚来御史台前臣为本台无例收接诉状寻谕令散去退而访闻得司农寺超陞等第因依乃是不依逐县元定戸活等第却从司农寺将见管户口品量等第均定助役钱数抛降与逐名令管认戸力次第陞降重别造成牋簿依条限晓示人户知委须管于农务前了当臣今举一县以言之只如酸枣县乡村第一等元申一百三十户今司农寺抛降却要二百四户即是陞起七十四戸第二等元申二百六十户今司农寺却抛降三百六户乃是陞起四十六户第三等元申三百三十九户今司农寺却抛降四百五十九戸乃是陞起一百二十戸臣窃谓凡等第陞降葢视人戸家活髙下须凭本县本县须凭戸长里正戸长里正须凭隣里自下而上乃得其实今来却自司农寺预先画下数目令本县依数定簿岂得民心甘服哉譬如所以为带者为腰也所以为履者为足也带之长短须随腰之丰瘦履之濶狭须准足之小大今若带长而有余则增腰以满之履狭而不足则削足以就之可乎超陞等第以就多出钱何以异此况京畿者天下之根本不可不挂圣虑据此次第人户纷扰词诉卒急未了虽欲委府界提防胁以止之窃恐川壅而溃其伤必多可不念哉自来措置民事何尝不自州及县岂有文字下县州府不知之理窃详司农寺不闗报开封府之意显是自知所行之事于理未安指望诸县畏威不敢异议若闗京尹或致争执则事体稍重有碍施行所以公然不顾直行下县兼今来巳是农务之月如何农务前定要了当欲随夏税起催乎臣又访闻得中书见差孙迪张景温下诸县体量仍令诸县将不愿出钱人户别作一项开坐臣窃恐待将不愿出钱人戸困以重役以此威胁谁敢不从臣愿陛下沉思熟虑畿内之民从来骄养有同赤子今来巳被团保之法行之猝暴惶骇未巳若又不住陵虐所忧不细书云民惟邦本本固邦宁民可近不可下诗云商邑翼翼四方是则春秋内中国而外诸夏可不务安之乎今判司农寺乃邓绾曽布一为知杂一为都检正非臣言之谁敢为陛下言之者【熈宁四年六月上时为御史中丞】
  </div>
  <div class="pagination">
   <a href="宋名臣奏议_page51.html">
    上一页
   </a>
   <span>
    ...
   </span>
   <a href="宋名臣奏议_page47.html">
    47
   </a>
   <a href="宋名臣奏议_page48.html">
    48
   </a>
   <a href="宋名臣奏议_page49.html">
    49
   </a>
   <a href="宋名臣奏议_page50.html">
    50
   </a>
   <a href="宋名臣奏议_page51.html">
    51
   </a>
   <span class="current-page">
    52
   </span>
   <a href="宋名臣奏议_page53.html">
    53
   </a>
   <a href="宋名臣奏议_page54.html">
    54
   </a>
   <a href="宋名臣奏议_page55.html">
    55
   </a>
   <a href="宋名臣奏议_page56.html">
    56
   </a>
   <a href="宋名臣奏议_page57.html">
    57
   </a>
   <span>
    ...
   </span>
   <a href="宋名臣奏议_page53.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
