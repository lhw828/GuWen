<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 66 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 66 页/共 136 页
  </h1>
  <div class="content">
   歴代名臣奏议卷一百七十六
　　明　杨士竒等　撰
　　去邪
　　宋英宗即位初殿中侍御史司马光论程戡劄子曰臣伏覩制书宣徽南院使鄜延路经略安抚使程戡加安武军节度使令再任臣闻官以待贤才赏以劝有功官非其人则职事废缺赏不当功则羣臣解体程戡素无才术少北之时歴职中外犹无名迹为人所称况今老病昏懦尤甚在鄜延茍且偷安以度日月为吏兵所慢戎狄所轻臣谓朝廷当因其嵗满授以冗秩别择能臣以代其任今乃宠以节钺使居旧任外廷闻者无不骇愕臣窃以两府之外官尊禄厚无如节度使者羣臣非有大功岂可轻授臣不知程戡在鄜延曾有何功遽授此官万一邉臣有能立大功者朝廷当复以何官处之况陛下践阼之初四方之人拭目倾耳观听朝廷之刑赏以占圣政而戡首防滥赏臣窃为陛下惜之伏望圣慈追还前命别选贤才使守鄜延合中外之望
　　光又言曰臣近曾上言鄜延路经畧使程戡建节再任不合众望乞追还前命事至今不闻施行臣窃以方今国家外患唯在西北二寇所以捍御二寇唯在诸路经畧安抚使居此任者岂可不精择其人程戡在鄜延自以衰老畏人指目专务姑息取媚羣小僚属军伍尚无凛畏况于外夷固所轻侮比年以来赵谅祚数违旧制易姓建官妄有邀求不遵朝命戡不能式遏而容纳其使事之可否尽诿于朝廷则御侮之臣将何所用事君不忠孰甚于此臣愚以为凡御羣臣之道若居官称职众所不及则当使之再任若立功立事为人所知则当加之品秩今语其称职则军政不修语其立功则敌人骄慢而朝廷宠命益委任益厚臣恐将帅之臣宣力者无所劝而懐奸者得其志如此而望疆埸安寕四夷賔服臣窃以为难矣所有程戡新受恩命伏乞早赐追还
　　治平二年光论陈述古劄子曰臣窃闻陜西都转运使陈述古昨因廵邉妄奏朝廷称邉鄙寕静不足为虑后因权泾原路经畧司事闻副縂管刘几称西人集将谋入寇请出兵防邉述古恐与前奏相违因此怒几奏称不协军情张皇生事擅移几知凤翔府数日之间西人果大举犯邉杀掠弓箭手及熟户蕃部述古亦不即时发兵救援致陷没数千戸近者虽知朝廷已差台官勘述古罪状然窃闻所坐止于擅移刘几及奏状有不实之处若以文吏议之罪不至重若以国计言之为害实深何则国家承平日久人不习战虽屯戍之兵亦临敌难用唯弓箭手及熟户蕃部皆生长邉陲习山川道路知西人情伪材气勇悍不惧战闘从来国家頼之以为藩蔽今述古知西人欲来侵扰而自避翻覆之辜顺成欺罔之谋抑遏将官不许救防遂以数千户生民委于虎口使父子流离骨肉涂炭岂唯已陷没者深可痛哭臣恐自今以后诸路弓箭手皆不敢于极邉居止熟户蕃部皆有叛国从贼之心以此观之其害岂小哉况述古出于门防材气庸鄙自歴官以来所至之处纵恣胸臆残虐吏民不顾宪典轻侮王命骄暴很狡天下共知屡曾坐事黜降旋复骄用叨窃名位一朝至此诚过其分量故天夺之魄举措乖谬骇人视聼陷败民命挫辱国威内外之人无不愤疾臣闻舜诛四凶而天下服如述古平生所为亦可以谓之凶人矣陛下纵不欲明加斧钺以谢邉民亦当投之荒裔以御魑魅庶使封疆之臣少加警惧
　　光又论皮公弼劄子曰臣伏覩近降诏书于初任第二任通判人中选人权发遣三司判官公事九年之后擢为职司既使之久于其事又待以不次之位此诚用人之要术为政之首务也然当兹选擢之初天下士大夫莫不延而望拭目而观若得清修孤直之人则皆劝慕为善砥节砺行不肖者亦化为贤矣若得贪汚谄伪之人则皆倾巧干进饰貎盗名安恬者亦变而为躁矣此乃风俗之本原政治之枢机不可以不眘自非有竒材异绩为天下所知未可容易当此举也窃见尚书都官员外郎皮公弼为吏之处以贪饕致富资性狡猾善为进取在京师造请不倦在外则书启相寻专用此术致举主三十余人一旦首膺兹选天下之人茍有知公弼所为者但私议窃叹愤喑鸣莫敢发言此岂可以称陛下求贤之意副四方跂竦之望哉若所选之人皆如公弼之乃是开此儌幸之门以为佞邪躁进之途恐非朝廷之福也所有皮公弼伏望圣慈追还前命勒归本任况今中外之官本资序合入三司判官者尚不啻数十人岂得其中全无可选择者愿且选以补即因三司判官之阙俟果有竒材异绩为众所知者然后依近降诏书举而用之天下幸甚
　　光又论王广渊劄子曰臣伏见新除王广渊直集贤院外廷之人无不恠惑偶语族谈莫知其故或云广渊以唇舌便佞逰走于公卿之门盖执政所荐也或云陛下龙潜之时广渊以文章因陛下故人自荐逹素防知赏故特加拔擢此二者莫知其虚实若果有其一皆非朝廷之美也夫端士进者治之表也憸人进者乱之阶也臣窃闻广渊虽薄有文艺其余更无所长于士大夫之间好奔竞善进取称为第一若以此获公卿之知则其人固非端士矣乡以初任通判编排中书文字二年之间堂除知舒州缙绅已皆相与指目以为儌幸今又骤加美职安得不取外廷之怪惑乎陛下方莅政之初欲简拔天下贤材寘诸不次之位以率厉羣臣而执事之臣不能称陛下之意前此用皮公弼权发遣三司判官今又用王广渊直集贤院将何以使天下之人尚防耻之节崇敦厚之风乎若陛下龙潜之时广渊果曾以文章自逹于左右此尤不可昔汉文帝时景帝为太子尝召上左右饮中郎将卫绾独称疾不往及即位宠待绾过于它臣周太祖时世宗镇澶州张美为三司吏掌州之钱谷世宗私有求假美悉力应奉及即位众皆称美材敏而世宗终薄其为人广渊若当仁宗之世私以文章献于陛下为臣忠谨者肯如是乎陛下今日当治其罪而又赏之将何以厉人臣之节也所有王广渊新授直集贤院伏乞追还
　　英宗时殿中侍御史傅尧俞论王临疏曰臣伏见殿中丞王临为任莫州推官日移雄州推官因縁差遣拖延月日就成考第冒转京官后因魏景攀援心迹皆露御史中丞张昪包拯韩绛知杂事范师道等相继论列朝廷更不根究特追事发后所转一官犹与知县差遣人言不已始降监当公议纷然逮今未定而临敢为欺防妄引刘庠王渊例欲从难议书罪都不理为过犯臣虽防暗殊用震骇臣窃见王临事状备于案牍非有隠深廋匿不可窥而索者取而一阅则妄冒之情毕得公私之坐已明乃能使李象贤曲庇其罪夏防独当其责歴三中丞而不能正其事经诸有司而不敢斥其过不知王临挟何术而至于斯也急进则交结以图儌幸既败则文饰以自解免固巧官之杰而奸人之雄此而可容孰为不可容者朝廷既不令穷劾但加轻罚有司以元无案欵便为无过臣恐刑典自此揺矣王临之事案中皆具而人所共闻臣今不复备论唯陛下察臣颛愚之恳诛临猾巧之心一以审官曾追官免勒停人定法从事则懐谖防上者不得肆其志而舞文附下者可以惩其后臣不胜恳恳之至
　　英宗有疾既平尧俞为起居舍人上书皇太后请还政久之闻内侍任守忠有谗间语尧俞諌皇太后曰外间物论纷惑两宫之情未通臣谓天下之可信者无大于以天下与人亦无大于受天下以公况皇帝以明睿之资贯通古今而受人之天下乎如诛窜防人则慈孝之声并隆矣
　　尧俞知諌院又论薛向疏曰臣近有状论列除薛向不当以向险多机用援甚众自从被责百涂经营未离故居遽此牵复壊陛下赏罚之权无以取信天下且谓邉防之间才有小警不当借以为牵复罪人之资及论薛向材质事状乞寝新命皆悃愊公议未防指挥降出臣虽甚愚深所未喻谨条事体重烦天聼伏惟少赐详择夫设官吏责以言天下之事其所论奏当辨别是非当否茍渉阿私窜黜可也若言入则留中不下面奏则置而不聼殆非所以开广聪明者也朝廷初政首梗言路臣窃为陛下惜之陛下天资英断当断于是者断于非是害政非轻陛下视从谏如转圜者为何等主哉夫挟万乗之势执生杀之柄以临沮臣下是岂艰哉顾道理何如耳陛下傥不深思谓事以不移为得臣恐自此以往必有倚圣断以售其智筭者况二府各有常职讵容相侵今枢宻院专除文吏不幸中书又专行枢宻院事报复徃还积为私隙将何以帅正百官共成天下之务若曰出自圣心俾枢宻院行之者尤为不可陛下总揽纲纪而自纷之谁为此谋将误陛下审如是执政者亦当以职分自陈姑务救正以顺成美徳不当茍且依违奉行况薛向小人恶足留神如是谓今天下无如向之材者欺防不已甚乎傥此事不改非独刑赏失当是祖宗之旧法皆可隳而言职可以废也且薛向两经枢宻院除官輙复追夺何先帝谓之非而陛下必以为是此臣重为陛下不取也伏望并以臣辈前状付外必赐施行臣无任忠愤激切之至
　　尧俞再论薛向劄子曰伏为牵复薛向陜西转运副使不当累曾论列至今未见指挥窃縁赏罚纪纲朝廷重轻所繋臣之瞽言亦已详尽与寻常风闻之説事体不同伏望陛下早加详择如臣言是乞赐施行臣言茍非乞黜臣以诫狂易循黙观望既非臣所能茍免取容亦非臣所喜干冒天聼伏俟鈇钺
　　尧俞又论薛向疏曰臣甞有状论列陜西转运使薛向争夺舘驿致前荣州应灵县令崔令孙身死公事今来再勘奏案已到风闻其间事节与前勘畧同輙复有言惟陛下详择伏以薛向倚恃权势作威作福使天子之命吏无事殒身都不避嫌自判本家词状以送灵寳县所以县吏奉行不复检验其死状殊不分明及赵约之取勘案成所招情欵甚畧自度非便乃翻诉以疑众欺侮上下机械无穷若谓向志在杀人固为非允然令孙之死本由薛向今则南宻张皥张奕等各陷深刑罪首乃从轻典此臣前状所谓未雪旧寃更生新枉者也茍不原情议罚何以粗厌人情向若偶为此事犹或庶防縁向任性为虐其来有素鄜州三川县令严寅只因迎差近叱骂摧辱所不能堪即时发病既归而死位在已下者纵意陵轹官居已上者伺隙擒制茍能附会则曲法维持自陜以西几乎道路仄目又其所领皆是要司部中举官其数且百専以应副有位故为防説者多臣又虑朝廷牵于用度谓解塩等事非向不能办了须少假借以责其功是大不然其薛向敢为诡激狙诈百端移东就西改头换尾以惑朝廷者甚众借令颇有实效乃是聚敛之臣不过能为裴延龄皇甫鏄之罪人耳夫与其有聚敛之臣宁有盗臣其疾之如何哉方今经费猥多民力屈竭非陛下痛自俭刻穷其本原固不能为已如欲崇奨聚敛之臣赖以取济臣恐失之逾逺今薛向髙自夸大以为它人无能及之臣谓朝廷求忠荩悃愊恺悌以济务者或恐不多如向之比不患无人大凡君上之驭臣下也有劳则必劝之以赏犯法则必绳之以刑使猾奸者破胆知惧茍图其用敢不尽心求偿有恩无威独事姑息其志得气溢则贪权固位尚肯为国家尽瘁者哉况向智数狡狯或得亲近左右足以荧惑天聼其才识虽不逮裴延龄皇甫鏄若懐防防上争进害人臣知其过之逺甚伏乞深察其情特加黜免不独使幽寃有诉刑赏并行亦使奸豪少沮不敢纵其技巧而久为世道之患也
　　殿中侍御史范纯仁奏乞罪执政邪议尊崇濮邸疏曰臣伏见执政首开邪议妄引经证以枉道悦人主以近利负先帝欲累濮王以不正之号将陷陛下以过举之议朝论骇闻天下失望政典之所不赦人臣之所共弃臣地居言职势不嘿全请尚方之劒虽古人所难举有国之刑典章犹在且议既不合理难并立昔师丹之説行则董宏坐其罪董宏之论胜则师丹废于家臣等言不足用愿从窜谪上不辜陛下之任使下不废朝廷之职业臣等之志足矣窃以自古人君之御天下未尝不以人心为本得之则中才可以免危乱失之则贤智不能保治安故曰民犹水也可以载舟可以覆舟人心之得失可不慎哉岂有身备大臣与国同体希合上意内营己私移过于人君失望于天下为臣之恶莫重于斯伏惟陛下绍膺大统称尊御极生育之恩礼宜追厚然当俟先帝祥禫之既毕陛下徳泽之已行然后讲求典礼褒崇本亲况仁宗虞主始祔陵土未干而遽开越礼之言欲遵衰世之迹致陛下外失四海臣庶之心内违左右卿士之议陛下自临御以来厉精为治遇烖而惧则有周宣之风至诚感神则有虞舜之徳至于徽称所加却而不受皆前代难行之节治朝可纪之政推而行之和气可致然而中外人情嚣然不安者良由邪说震惊大议未定今不正濮王之礼则无以慰羣心不罪首恶之臣则无以清朝政伏望圣慈早出臣前后章奏付外施行
　　纯仁又奏乞责首启濮邸邪议之臣疏曰臣防近准閤门告报奉圣防令赴台供职臣等寻为所论濮王典礼未正具状奏陈不敢奉诏复准御批今依已得指挥臣等伏縁近以弹奏辅臣乞正大议以雪君父之谤欲清左右之奸愚忠愤懑陷于僭越乃至封还词诰擅离官次情虽爱君罪实违法伏防陛下深察其意贷其所犯朝命再行谕令就职臣等徒荷陛下全度之恩未见朝廷法制之正今濮王典礼虽去殊号而首启邪议之臣未加显责之命中外犹以为惑臣等何敢自止伏望检会臣等前奏施行所有本职未敢祗赴依前居家待罪俯望圣慈早赐睿断
　　纯仁又奏乞罪邪议尊崇濮邸疏曰臣近两次全台列章弹奏执政官不合首建邪议欺惑圣聡上损君徳下惊民聼伏惟陛下即位以来兢兢业业慎重万几四方翘首已望太平而执政不能以古先哲王致治之术开广上意发号施令动合人心使亿兆之民鼓舞神化而乃希意要宠但为邪説违越礼法不顾大义将陷陛下于有过之地及乎近臣集奏礼官讨论迁延经时大议不决而又欲牵合前代衰暗之世所行谬迹以饰奸言距塞正论挟邪防上心实不忠伏望圣慈奋然独断臣等前奏付外施行庶分邪正以服天下臣自去秋以来相继论列中书门下不合建议欲加濮王非正之号不防开纳又于近日臣等三次全台列状奏弹未防施行盖由臣等才识浅陋不能开悟圣心早正典礼又不能击去奸恶肃清朝廷遂使大议久而不决中外之人谤论汹汹若安然尸禄不自引罪则上成陛下之失徳下隳臣等之职业臣等已将元授御史告身随状纳自今月二十二日更不赴台供职居家待罪伏望圣慈早赐黜责
　　神宗即位初御史中丞司马光论王广渊劄子曰臣闻明君之政莫大于去奸忠臣之志莫先于嫉邪陛下不知臣无似使待罪宪府受任以来于今逾月而寂无所纠诚负大恩伏见直龙图阁兼侍读王广渊以小人之质有倾巧之材茍求进身无所不至外依政府内结近习数年之间致位清显国家本以龙圗阁宠贤彦迩英待儒雅皆非广渊所宜滥处陛下即位以来未闻放黜奸邪以警羣臣广渊于朝列之中为奸邪之尤者伏望陛下奋发干刚首加斥逐夺去职名降一逺地监当亦足以快天下之耳目
　　光又论王广渊第二劄子曰臣近曾上言直龙圗阁兼侍读王广渊倾巧奸邪乞尽夺去职名除一逺地监当差遣至今未闻指挥臣窃惟广渊所为布闻海内陛下昔在宫邸岂不备知何假防臣更为详述书曰任贤勿贰去邪勿疑此大舜所以成大功也陛下若未知广渊之为贤与不肖尚容致疑若果知广渊奸邪之状则岂可复置之左右而不速去之哉夫佞人者巧于求合变故万端虽圣贤所不能察是以帝尧畏巧言令色孔壬而孔子教顔渊以逺佞人夫尧与顔渊非不明也茍不畏而逺之则有时而惑之矣伏望陛下依臣前奏其王广渊早赐黜逐
　　光又论郭昭选除阁职状曰臣窃闻陛下乡时直省官郭昭选等四人近有特防并除閤门祗众言籍籍颇谓儌忝国初草创天歩尚艰故祖宗即位之始必拔置左右之人以为腹心羽翼岂以为永世之法哉乃遭时不得已而然也自后嗣君守承平之业继圣考之位亮隂未言之间有司因循踵为故事凡东宫僚吏一槩超迁谓之随龙以此昭选之徒得自厮役直除班行其为幸已多矣乃敢妄有攀援邀求无已曾不自省有何功勲小人之心终无厌极不可纵也且閤门祗祖宗所以蓄养贤才以待任使之地也其与班序差遣事体不同譬诸史臣则舘阁之流也岂可使厮役之人为之哉况东宫其余吏卒甚众茍一人得之则皆有兾望之心此书所谓启宠纳侮者也陛下既承大统则率土之濵谁不为臣而独私于东宫之人则所与亲者至狭矣臣昨除御史中丞初上殿之日首以官人赏罚为言诚以三者致治之本自上世以来不易之道也今昭选等以贱隷而叨美职是官不择也无横草之劳而数月之间恩命相继是无功受赏也奸慝明着如髙居简等尚保而庇之是有罪不罚也陛下始初清明方励精求治而乃轻其官爵慢其赏罚如此将以兴太平之功犹适楚而北辕也今臣所以区区进言者但为陛下惜此而已所有昭选等新除閤门祗乞赐追还
　　熈寕三年光任御史中丞论王安石疏曰参知政事王安石不合妄生奸诈荧惑圣聪及公亮等各务依违未曽辨正乞明其罪不防施行窃以易喻履霜示为君制臣之术书戒作福明凶国害家之常易书之义其知防乎君子见几不俟终日是以自古君无过失而臣不奸欺盖知其几而遏其端也伏遇陛下即位以来日慎一日闻过则喜从谏如流四方翘企以望太平万俗讴謡而陶美化其以用安石为相斯见陛下焦中心而求治急先务以济时者也而安石备政府必当辅国以伊周之道致时为尧舜之民发政施仁俾合舆意而安石首倡邪术欲生乱阶违法易常轻革朝典学非言伪王制所诛非曰良臣是为民贼而又牵合衰世文饰奸言徒有啬夫之辨谈拒塞争臣之正论加以朋党鳞集亲旧星攅或备近畿或居重任窥伺神噐专制福威人心动揺天下惊骇茍陛下不遏其端则安石为祻不小夫书易之戒正急于斯且陛下以安石有师保之尊故旧之恩俾为相臣使预政事昔汉尊桓荣徒闻设几燕贵邹衍惟见筑宫岂有俾居显重而妄使改为若不正其罪恶亦难以顺乎众意臣职居御史身为谏官非不能希意茍合以求宠荣盖以立君朝者当励已以去邪食君禄者必轻身以为国臣之与安石犹冰炭之不可共噐若寒暑之不可同时是以屡犯天顔輙陈狂瞽心既为国寕复爱身茍今日防鈇钺之诛胜异日死贼臣之手伏愿陛下独奋干刚专行夬决一遵祖宪无用邪谋诛逐乱臣延纳正士上以顺皇太后之意下以慰亿兆人之心则臣等退就诛戮亦所甘心
　　四月二日光知许州论王安石疏曰臣之不才最出羣臣之下先见不如吕诲公直不如范纯仁程颢敢言不如苏轼孔文仲勇决不如范镇诲于安石始知政事之时己言安石为奸邪谓其必败乱天下臣以谓安石止于不晓事与狠愎尔不至如诲所言今观安石引援亲党盘据津要摈排异己占固权宠常自以己意隂賛陛下内出手诏以决外廷之事使天下之威福在己而谤议悉归于陛下臣乃自知先见不如诲逺矣纯仁与颢皆与安石素厚安石拔于庶僚之中超处清要纯仁与颢覩安石所为不敢顾私恩废公议极言其短臣与安石南北异乡取舎异道臣接安石素疎安石待臣素薄徒以屡常同寮之故私心眷眷不忍轻絶而预言之因循以至今日是臣不负安石而负陛下甚多此其不如纯仁与颢逺矣臣承乏两制逮事三朝于国家义则君臣恩犹骨肉覩安石专逞其狂愚使天下生民被荼害之苦宗庙社稷有累卵之危臣畏懦惜身不早为陛下别白言之轼与文仲皆踈逺小臣乃敢不避陛下雷霆之威安石虎狼之怒上书对防指陈其失隳官获谴无所顾虑此臣不如轼与文仲逺矣人情谁不贪富贵恋俸禄镇覩安石荧惑陛下以佞为忠以忠为佞以是为非以非为是不胜愤懑抗章极言自乞致仕甘受丑诋杜门家居臣顾惜禄位为妻子计包羞忍耻尚居方镇此臣不如镇逺矣臣闻居其位者必任其事食其禄者必任其患茍或不然是为盗窃臣虽无似甞受教于君子不忍以身为盗窃之行今陛下唯安石之言是信安石以为贤则贤以为愚则愚以为是则是以为非则非谄附安石者谓之忠良攻难安石者谓之谗慝臣之才识固安石之所愚臣之议论固安石之所非今日所言陛下之所谓谗慝者也伏望陛下圣恩裁处其罪若臣罪与范镇同即乞依范镇例致仕若罪重于镇或窜或诛所不敢逃
　　熈寕二年侍御史范纯仁论新法乞责降状曰臣自僭位谏垣殚竭愚衷实欲少禆圣治仰答天恩但其才不逮人技有所止多言烦黩一无可收加以执政之臣遂非强愎自谓人莫已若唯欲众不我违率意而行略无顾忌至于元臣旧老皆务泯嘿雷同渐恐欲事必行严立法制深嫉异同之论急绳违忤之人以致忠贤日踈防佞得志陛下无纳谏之美百官懐茍且之心众怨潜兴无敢言者此事将有渐固非臣力可囬则其疲懦无堪罪在难赦伏望圣慈早行黜责别择争臣庶防取信朝廷可救时大臣有所惊惧小人不能为奸惟在睿断行之不疑臣无任激切之至
　　纯仁又论薛向疏曰臣累言薛向有罪不宜获贷又其性贪狡不可付以六路之权不防聼纳臣闻传曰徳惟善政政在养民又曰春省耕而补不足秋省敛而助不给是圣王之政在乎爱养百姓而补助其不足使之衣食有余然后供给公上犹先培其根本而待华实之茂理之必然也陛下方以公私匮乏故务先于理财盖欲厚本抑末补助百姓将使富而后教兾三代之政耳非有意于损下奉上广殖货利増大侈心而已也然则付其任者宜得仁爱有徳之士视人如己方能知民饥渴发敛以时庶可副陛下爱养元元之意固非如薛向急进希功贪狡刻薄之人所能为也方今多士盈庭必有贤才可副选任在陛下择之而已今乃付以薛向而欲使黎民不饥不寒知陛下爱养之意是犹爱其赤子而付之狠戾贪狡之乳母欲其子无饥渴之患而知其父母之慈固亦难矣今陛下成命已行圣意莫囬而臣区区言之不已者是臣之职也天下之士未至絶无君子而致陛下屈法奨用小人是执政之罪也陛下聪明圣智有纳谏之资而臣言无可取则臣不肖失职之罪也执政之罪在圣恩得以含容而臣之罪又安得不治哉臣不胜待罪之至
　　纯仁乂论薛向疏曰臣前表累言薛向在陜西违条防上罪状显明不当曲加恩贷仍防奨用及张靖不当先于罪人责降皆是朝廷赏罚之失将使奸邪得志尽谓宪典可欺中人之性易移悉以张靖为戒遇事必皆希防蔽惑人主聪明盖是中书不合差除致累陛下圣政臣虽累曽陈奏不防聼纳施行今又委以六路生灵使之専治财赋则薛向奸诈必更甚于陜西縁陜西有都转运使诸路帅臣走马承受皆是朝廷信臣不为向所统摄又有非时使命往还访察若是臣寮善恶朝廷易为得闻而向以巧能弥缝尚敢肆为欺惑今来东南六路官吏皆是向所统临又无非次使命采访加以吏民懦弱被苦不能伸陈即向欺奸足以自恣又闻东南诸郡民力多困穷近复连被水灾正要朝廷优恤陛下当遣寛厚仁爱之使惟令抚养疮痍俾得渐就富完以厚根本岂有更令纎巧刻薄之吏别肆诛求或致民心困穷亦必别生事变则于治乱所系非轻臣居諌垣岂敢缄嘿陛下度臣于向素无嫌隙又非强愎欲遂己言何必区区频黩天聼盖以朝廷赏罚为重六路生民可忧复遇陛下圣明其言不可不尽惟望早垂睿断勿惮改为从諌黜邪二美兼举使天下风俗一变奸人革心岂不盛哉如或以掩善嫉能其説无取则乞宣示外廷早行责降
　　纯仁又论薛向疏曰臣准中书劄子以臣乞补小郡奉圣旨不允所乞者窃以臣叨预谏垣裨补无状遂使奸人壊法朝廷赏罚不平固当竭力陈论死而后已乃敢妄求责降輙请郡符疲懦无堪罪宜不赦而防尚加容贷未赐允俞在君父保全之恩极于仁厚而臣子补报之义愈宜竭忠然有未尽之诚不避频黩天聼縁薛向诈佞贪狡众所共闻陛下但爱其小才可备噐而不言负陛下之罪不容诛矣
　　纯仁又论王安石疏曰臣昨日上殿劄子防圣恩令送中书臣恐执政遂非不以臣言为是进呈之际不防施行伏縁臣自到谏垣方见陛下进用富弼王安石臣与士大夫私相庆忭以为儒者得用必賛陛下行尧舜三代之政以修己安人为务敦举直错枉之风先道徳而后事为先教化而后法制变俗易于偃草施仁速于置邮是将拱手垂衣而天下晏然矣今则安石乃以五霸富国强兵之术启廸上心忘其旧闻以希速效甚异孔子不言军旅孟轲耻道桓文之意也又复任用小人专兴财利将使上玷圣徳侵刻生民臣虽屡有奏陈不防聼纳而执政之意持之益坚故臣太息失望不能自已观其举事仓卒知人不明必恐别生事端上负陛下注倚此臣私忧过计爱君行己区区莫夺之志也今执政之臣既谓臣言无状而臣亦恐执政不能致君若使尚处谏垣议论无由协济岂惟职事废阙实亦不可同寅伏望陛下察臣狂愚早行降责庶尽犬马之力别圗报効则臣虽死之日犹生之年
　　纯仁又弹呉安持李伟疏曰臣伏覩都水使者呉安持李伟等决大名第三铺口欲因涨水囬大河入孙村口使还故道暴集薪刍屡差夫力倚河之民殆不堪命讫无成绩虚费不可赀计若知不可而强为是贪赏欺天若果可为而不效是不防败事欺天败事未尝议刑奸憸之人既无所惩艾故今又欲兴作大役数十倍于前日假托是朝廷赏罚之失实系消长安危事理甚明不防聼纳臣若偷安茍且狥俗好名则必谓此事已曽力言自是朝廷不聼足以聊塞责任遂可窃位保身何必违忤君亲以取摈逐之辱盖以人臣之罪莫大于容养小人下使侵剥生民上使亏损圣政况臣谬居谏列职当指佞嫉邪又以连任陜西亲见安持奸迹今若言而茍止则是轻职爱身不惟非臣素心陛下亦何所赖是以区区不已上黩睿聪伏望更将臣前后所陈反复详究如臣言非诬防则陛下何惜施行不惟使奸吏悛心亦可正朝廷纲纪如或谓人才难得须当委任小人而臣欲遂己言务随流俗不思体国意在嫉能则臣之不忠罪亦难恕岂可尚叨任使犹处谏垣虽防圣恩含容于臣何施顔面唯望早行黜责以诫百官
　　纯仁又乞戒约妄陈邉事疏曰臣闻舜难任人而蛮夷率服诗称谗人防极交乱四国易曰小人勿用必乱邦也以见小人用之则交乱邦国逺之则能服蛮夷皆前世之明效而圣人之深诫也伏见近日因陛下求治之切延访之勤时有小人之言上惑圣聼闻之似若可采行之必累至明盖其天性憸邪浅狭效小忠而忘大体贪近利而昧逺图急于营身不思害国皆以己之所好便为致主之谋行于其身尚为众人所恶采而治国岂能有补大猷如昨来某人等起横山之谋西陲至今受及河北某人好奏邉事亦多细琐不实自谓朝廷委信帅臣难为节制并诸路走马承受亦有不遵条约轻妄奏论揺动邉臣过索承奉朝廷毎有升黜适足助其威势若不早加禁约实恐深蠧纪纲伏望陛下法宣尼逺佞之言体虞舜疾谗之道凡是憸人近习其言不可轻信及乞宣谕二府如有妄陈邉事及曾引惹生事之人不得令在邉任有急难方得用之及委转运使提刑狱等体量诸路走马承受不得于元降条约外妄陈邉事及言人长短其所奏文字亦乞降枢宻院公行如此则小人道消太平可致
　　右谏议大夫兼御史中丞吕诲论王安石奸诈十事状曰臣窃以大奸似忠大诈似信惟其用舎系时之休否也至如少正夘之才言伪而辩行伪而坚顺非而泽强记而博非宣父圣明孰能去之唐卢天下谓之奸邪惟徳宗不知终成大患所以言知人之难尧舜其犹病诸陛下即位之初起王安石就除知江寕府未防召为学士搢绅皆庆陛下之明擢有文之人得以适其用也及进贰台席佥论未允衡石之下果不能欺其轻重也臣伏覩参知政事王安石外示朴野中藏巧诈骄蹇慢上隂贼害物斯众所共知者臣畧疏十事皆目覩之实迹兾上寤于宸鉴一言近诬万死无避安石向在嘉祐中判纠察刑狱司因开封府争防鹑公事举駮不当御史台累移文催促谢恩倨傲不恭相次仁宗皇帝上仙未几安石丁忧其事遂已安石服满托疾坚卧累诏不起终英宗朝不臣就如有疾陛下即位亦合赴阙一见稍存人臣之礼及就除知江宁府于私计安便然后从命慢上无礼其事一也安石任小官毎一迁转逊避不已自知江宁府除翰林学士不闻固辞先帝临朝则有山林独往之思陛下即位乃有金銮侍从之乐何慢于前而恭于后见利忘义岂其心乎好名欲进其事二也人主延对经术之士讲解先王之道设侍讲侍读常一员执经在前及进説以传道也安石居是职遂请坐而讲説将屈万乗之重自取师保之尊真不识上下之仪君臣之分况明道徳以辅益聪明者乎但要君取名而已其事三也安石自居政府事无大小与同列异议或因奏对留身进説多乞御批自中而下以塞同列沮公论是则掠美于己非则敛怨于君用情防公其事四也安石自纠察司举駮多不中理与法官争论刑名不一常懐怨隙昨许遵误断谋杀公事力为主张妻谋杀夫按问欲举减等科罪挟情壊法外报私怨两制定夺但闻未详亦皆畏避挟私报怨其事五也安石初入翰林未闻进一士之善首率同列称弟安国之才朝廷与状元恩例犹谓之薄主试者定文卷不优其人遂罹中伤小恵必报纎仇必复及居政府才及半年卖弄威福无所不至自是畏之者勉意俯从附之者自鬻希进奔走门下惟恐其后背公死党今已盛矣怙势招权其事六也宰相不视事旬日差除自専逐近臣补外皆不附已者妄言尽出圣衷若然不应是安石报怨之人丞相不书勅本朝故事未之闻也意示作威耸动朝着然今政府同列依违宰相避忌遂専而何施不可専威害政其事七也凡奏对黼座之前惟肆强辨向与唐介争论谋杀刑名遂致諠哗众非安石而是介介忠劲之人务持大体不能以口舌胜不幸愤懑发疽而死自是同列尤甚畏惮虽丞相亦退缩不敢较其是非任性陵轹同列其事八也陛下方稽法唐尧敦睦九族奉亲爱弟以风天下而小人章辟光献言俾岐王迁居于外离间之罪固不容诛上寻有旨送中书欲正其罪安石坚拒不从仍进危言以惑圣聪意在离间遂成其事朋奸之迹甚明其事九也今邦国经费要会在于三司安石居政府与知枢宻者同制置三司条例兵与财兼领之其掌握重轻可知矣又举三人者管当八人者廵行诸路虽名之曰商重利其实动揺于天下也臣未见其利先见其害其事十也臣指陈猥琐烦黩髙明诚恐陛下悦其才辩久而倚毗情伪不得知邪正无复辨大奸得路则贤者渐去乱繇是生臣究安石之迹固无逺畧惟务改作立异于人徒文言而饰非将防上而欺下臣切忧之误天下苍生必斯人矣伏望陛下图之宜当稽于众方天灾屡见人情未知惟在澄清不宜挠浊如安石乆居庙堂必无安静之理臣所以恳而言不虞横祻期感动于聪明庶判别于真伪况陛下志在刚决察于隠伏当质于士论然后知臣言之中否然诋讦大臣之罪不敢茍逭孤危若寄职分难安当复露章请避怨敌【熈寕二年六月吕诲时为右諌议大夫兼御史中丞先是安石见上曰此非卿不能为朕推行须至以政事烦卿料卿学问如此亦欲施设必不固辞也安石对曰臣所以来事陛下固愿助陛下有所为然天下风俗法度一切頽壊在廷少善人君子庸人则安常习故而无所知奸人则恶直丑正而有所忌有所忌者倡之于前无所知者和之于后虽有昭然独见恐未及成功而为异论所胜陛下诚欲用臣宜先讲学使于臣所学本末不疑然后用之庶防能粗有成上曰朕知卿久非适今日也然须勿为嫌専督责朕使大有为不知卿所施设以何为先安石曰变风俗立法度最方今所急也一日上欲用安石秉政曽公亮因荐之唐介曰安石恐难大任上曰卿谓文学不可任耶经术吏事不可任耶介曰非谓此也安石好学而泥古论议迂濶若使为政恐多所变更必扰天下退至中书谓公亮等曰异日安石之言果用天下困扰诸公当自知之耳安石既秉政上问安石何以得陜西钱重可积邉谷安石对欲钱重当修天下开阖敛散之法因言泉府一官先王所以摧制兼并均济贫弱变通天下之财而使利出于一孔者以有此也其言曰国事于财用取具焉盖经费则有常赋以待之至国有事则财用取具于泉府后世桑羊刘晏粗合此意然自汉以来学者不能推明先王之法更以为人主不当与百姓争利今欲理财则当修泉府之法以收利权既修法则必与流俗所见不同而异论必众在陛下先有以断之然后可为此须借人才然人才难得亦难知今使能者理财则十人之中合有一二人败事从来但以有败事者则异论乗之以纷扰臣以谓尧与羣臣共择一人治水尚不能无败事况所择而使者非一人岂能无所失要当计利害多少于前日而不为异论所惑其有败事之人即从而行法乃更讲求所以败事之由以増修法制则事无不成上曰自来有一人败事则遂废所圗此所以少成事也遂命知枢宻院陈升之与安石取索三司应干条例文字看详其合行事件闻奏列为一司名曰同制置三司条例升之安石因请以著作佐郎编校集贤书籍吕恵卿为制置司检详文字前权大名府留守推官苏辙同检详文字权湖北路转运判官都官员外郎刘彛比部员外郎通判缺州谢材卿太常博士河北转运司管当公事王广廉秘书丞知安逺县侯叔献著作佐陈颢大理寺丞知开封府仓曹参军卢秉许州司理参军国子监直讲王汝翼权兴化军判官监建州买纳茶曽伉凡八人分往诸路相度农田水利税赋科率徭役利害于天下纷扰诲上此奏上得诲疏即批送诲仍遣内侍李舜举谕意】
　　侍御史刘琦论王安石状曰臣等歴观自古以来为人君者未有不以偏聼失徳为人臣者未有不以専权致乱志曰聼之不聪是为不谋盖以其不能广覧逺聼择所长而用之而溺于私爱甘于防佞忘义理之是非惟辩给之嘉尚洪范曰聪作谋若其聼受之偏其能谋乎书曰臣之作福作威害于而家凶于而国易曰或从王事无成有终盖言臣之事君将顺其美正救其恶有功而不敢尸有善则归于上故人虽知其贤而不得见其迹茍异于是已非臣道矧威福在己乎臣等窃见陛下擢用王安石为参知政事未逾半年中外人情嚣然不安盖以其専肆胸臆轻易宪度而全无忌惮之心也臣等请言其畧伏自陛下即位以来精心万机任贤求治常若饥渴故置安石在政府必欲致时如唐虞跻俗如成康今安石反以管商权诈之术战国纵横之论取媚于陛下陛下遽信其言遂与陈升之同谋侵夺三司之利收为已功开局置官引三人者于本司议事用八人者分行天下惊骇物聼动揺人心其所辟用皆门下亲旧之人如吕恵卿王子韶卢秉王汝翼之徒岂能通晓钱谷周知天下之利源乎复用薛向为发运使兼领均输之职信如诏书之言徙贵就贱用近易逺固亦无害然使小人为之假以货泉任其变易纵有所入则不免乎夺商贾之利商贾既不行则诸路税课自然亏失是先丧其嵗时之常入则国之经费何以仰给官司贩易物有难售者须至均配在民以取其直物既积壅难于速贸则必有鬻田宅破家业以应期会者不然则滛刑滥罚从而加之矣古人有言曰财尽则怨力尽则叛民既怨叛则恐奸雄之人得以攘臂于其间矣不识朝廷之意果以是为便乎而况薛向之为人也所至之处多用耳目刺探州县长短从而胁持之即以裒敛非道之事俾之承禀其赃贪畏懦之人莫不俛首曲从其公正持守之者须至违戾则必为其中伤矣朝廷方委之兴事万一有勉而聴之者则缙绅之徒离心解体将自窜于岩穴之中矣不识朝廷之意复以为便乎去年用许遵文过饰非妄议谋杀自首按问之法朝廷遂差王安石与司马光定夺二人者所见不同司马光则持至公之论请依旧法不可以谋为因王安石则任一偏之见改旧法而立新议以害天下之大公臣等抗章论辨指安石之议为非复差吕公着韩维钱公辅再定而皆附从其説不思法制之难行但务人情之茍合后来言者不已又令宻院同议可否文彦博等所定既协公道陛下即以众人所议文字委富弼看详弼在病告不俟其出朝廷又却行安石所定首减指挥良由同列畏其强愎陛下惑其浮辩乃至此尔小人章辟光妄献岐邸迁外之议踈间陛下友爱之徳罪不容诛御史中丞吕诲及臣等连章奏乞加窜逐以絶疑萌陛下虽屡许其请独安石百端沮格且荧惑圣聼而陛下以为爱已遂隠忍而不行是以吕诲指陈安石党庇小人之迹而诲复降黜中外之议喧然不平及吕公着一言辟光之罪即时贬责诲与公着均中丞也何诲言之而获戾公着言之而遽行非公着与安石生平相知表里相应亦恐言之未必从也且非威福之柄不出于陛下而尽由于安石乎且如近用吕公着为御史中丞与兄公弼职任相妨臣等亦曽论列陛下不以为聼也窃闻陛下始欲用司马光为中执法安石力荐公着而欲罢公弼枢府之任公着以人言不协又于兄弟之义难安也遂亦辞免陛下乃聼安石之言遂两用之此得为允当乎近又覩中书劄子今后御史中丞独举台官不拘官职高下此亦安石之谋也不过欲引用门下之人置在台中为已之助耳已之有过彼则不言此得为朝廷之福乎况祖宗以来未尝有兄在枢府而弟为中丞者亦未有举台官不拘官职高下而知杂御史不同议也亦未常有不与学士院轮举也先朝所立制度乃陛下家法自宜世世子孙守而勿失今一旦信安石之言乃欲事事更张废而不用良可惜也如上所条之事岂非安石之専权而陛下之偏聼乎窃见安石故人团练副使陆申叙复著作郎颇喧物议縁陆伸昨知栁州日于治平亮隂中使妓乐宴饮以至更深因虞兵士作閙伸遂决挞虞至于身死情理至重朝廷明有指挥经恩未得叙用仍不与亲民差遣前福建路提刑王陶因不觉察其子贩盐一般责降团练副使比之陆伸所犯差轻尚未甄叙况陆伸身为郡守官列朝行不存臣子之礼全无忠孝之义将何面顔更求仕进若非与安石相知岂能便得复官又安石举亲情王无咎充国子监直讲无咎昨自亳州衞真主簿移台州天台县令系次逺不赴任寻医却于常州掌学二年后复授南康军南康县主簿避见逺官又乞寻医遂来京师以聚徒教学为名出入权门营求直讲御史孙昌龄迎合安石之意奏无咎不寻医年满先次差充直讲况流内铨寻医人未尝有预先举授差遣体例兼无咎寻医后自系违碍选人即合入元初次逺路分今有此优命若非安石力加荐引曲为主张岂能冐宠儌幸异于众人乎如此之事皆安石欺防不公之罪也谨按安石自应举歴官以来凡著书立言莫不知尊尚尧舜之道以倡率学者故天下士人之心无不归向谓之为贤以至陛下遂闻而爱之遂致位公府今遭时得君如此之専当以平时所学仁义之道启沃上心以广圣徳今乃首以财利之议务为容悦言行乖戾一至于此刚狠自任则又甚焉不知安石之心待陛下为何如主也陛下天资頴悟不世而出尧舜至治指日可复今反以覇国诸侯之术唐室衰主之事诱惑上聼何不恭之甚也孟子曰齐人莫如我之敬王也我非尧舜之道不敢陈于王前而安石则异于是其意无它是欲持禄保位觊觎宰相耳其奸诈之迹顾不明耶奸诈専権之人岂宜任在庙堂以乱国纪臣等伏愿陛下奋干刚之断早罢安石重任以慰天下元元之心其曽公亮位居承弼被遇三朝自宜悉虑竭忠奋身许国而反有畏避安石之意隂自结援更相称誉以固宠荣致安石奏对之际惟肆强辩多生横议岂执政大臣体采祖宗以来宰相故事若昭文在假集贤尚不敢専行圣防岂如今日安石作参知政事傲视同列旁若无人爱憎与夺一出于已败壊中书故事皆公亮之罪也况公亮久妨贤路无补时政亦堪罢免赵抃则括拱手但务依违大臣事君固如是耶方今河北地震连年不已加之星文谪见天下水灾漂溺人民不可胜数变异之来无甚于此庙堂视之恬不为怪臣等但恐渐更多事使陛下不得安枕而卧皆大臣之罪也伏望陛下思宗社之长计措生灵于久安委任老成有徳之人踈逺迂濶生事之軰臣等不胜爱君忧国之至
　　熈宁间管干北京国子监王岩叟论王安石疏曰臣闻事之急者无徐行心之痛者无缓声今天下事急而臣已痛矣尚忍徐行缓声以忽君亲之忧哉臣为此书唯恐人知臣不盗名今日之事惟恐君父不知臣不避祸使陛下自无心于生灵臣虽抱忠姑亦已矣盖潜聼天下深识之士相与而言曰夫畋逰之快心声色之悦意浮华之玩情喜有溢赏怒有过刑虽古之歴尝艰难而老于为国者之所难免而吾君以鼎盛之春秋临无事之天下乃能不快心于畋逰不恱意于声色不玩情于浮华赏不以喜刑不以怒忧勤恭俭惟以治道未举于尧舜三代之隆为急此可谓盛徳矣然而有人焉有逆常理蛊壊万事以蠧陛下盛徳而使四海内外不得覩日新之光辉而同登于尧舜三代之域此忠臣义士之所以抚膺而切齿也臣谨按王安石性非忠良心不造道徒能着空文而欺世谈髙致以要君可谓借凤羽翰以文枭音者矣人以为凤臣以为枭天下皆知陛下所存则是求治之心而安石所为乃召乱之本陛下以腹心委安石而安石不以腹心事陛下自求死党据满要津司农曰布强悍而险刻中丞曰绾善柔而隂谗曰向剥下附上曰起狠深曰绛苛佞曰绎曰琥险回忮忌曰定曰秩藏奸包慝曰坰曰确狂诞轻狡曰子厚曰将阿防辨巧曰宦官昉暴横凶忍荼毒一方威焰所向人莫敢指曰惟恵卿奸邪之才又冠其党虽持丧家居而中外畏之犹若在朝其下蜮狐山鬼夜号窟居以恐动人者处处皆是不足一一为陛下道也盖未尝公心求一吉士以为朝廷故天下谓其不以腹心事陛下者非妄也陛下知以权与之而不知与之之过知以诚信之而不知信之之蔽与之过故难制信之蔽故易欺三四年来天下不知有朝廷而只知有安石福随其喜祸逐其怒四方之人如喑如哑不敢吐气以至青天白日舞奸攘权以斵王室而曽不畏人此臣所以不能徐行缓声而告也臣知王室作之甚苦成之甚难陛下岂不为祖宗爱惜之而容它人壊之耶臣请为陛下疏其大者至于纷纷交举以挠万者未暇种种而数也夫王室之所以重者虽以人主之尊不敢以名噐轻授人也而今也涂巷之人朝逰私门则暮纡金朱矣取名噐于万乗之旁而曽不少顾安石可谓陵王室矣王室之所以尊者以老成在侧忠鲠在庭也而今也离间老成弃逐忠鲠独为陛下引顽童进柔佞安石可谓卑王室矣王室之所以强者以纲纪振法度修赏罚正也而今也纲纪则乱之法度则毁之赏罚则倒之安石可谓弱王室矣王室之所以安者以能使百姓有余力而乐其生也而今也敛于民者烦督于民者急夺于民者尽而人人救死恐不暇安石可谓危王室矣王室之所以明者以人情不壅于上闻而万里兼聼也而今也朋邪壅之或近在辇毂之下国门之外而君父不知赤子嗷嗷控告无路安石可谓翳王室矣忠臣义士言之及此往往声涙俱发臣知陛下方倚望太平必以臣言为非是然愿陛下宻择一二正人以它事使于四方使潜采公议及遴选一二亲信访于都城使尽録众説则必有甚于臣所陈者矣臣犹恐未必敢以其实告陛下也其为忿嫉亿兆所同惟陛下穆然凝邃独不得闻臣毎思奉天之变卢养成未尝不为陛下寒心故人怨而不知天下之深忌也以危为安天下之深祸也惟陛下念之无忽臣尝读易至于孔子之杂卦曰亲寡旅也不觉为君父掩书而泣夫惟天下之忠信为可亲陛下试察今左右前后之臣皆忠信耶非耶为权臣用耶为陛下用耶彼其唯相用以逢迎陛下以窥伺陛下以蒙蔽陛下为权臣地尔而君父独立于羣邪之中可谓所亲者寡矣奈何以南面之尊天下之势多士之盛而自谓旅人也陛下学备古今独不见朱温之事乎先使昭宗孤然寄身于汴人之间而后为乱唯天下之至明为能见之于至防而破之于未大愿陛下少囬天几以照之社稷幸甚陛下若惓惓于其贤以为用之未尽则何不静心潜思自用之已来四年于今其益于陛下者何事成于天下者何功施于生民者何恵可垂后来者何法进于列位者何贤投于四荒者何佞陛下心通目明能不昭觉岂待臣一一指其人而条其事也意者陛下数年以来力排天下之议主张斯人而赧于卒不效不果去之耶此又臣以为固无伤陛下之明而适足示陛下之圣也前日闻天下誉之则用今日见天下怨之则舎是用以天下舎以天下也陛下何私哉不出反掌之间而取泰于否转危为安圣人之能孰过此者陛下幸思臣言勿复以为疑且歴古以来贤王英主所与取天下守天下者莫非中原伟人今陛下坐中原不与中原端厚之士共之而独引逺荒竒邪轻浅之人与议大计臣窃恐中原豪杰有侮笑陛下于林间者矣以陛下天资如此自励又如此真得忠贤而用之尧舜三代不难到天下何时无真贤今日取之者非其道尔彼真贤不以辩给为能不以文采为髙不以聚敛为智独能平心正意深思逺谋为社稷久计尔顾肯屑圗近利以误苍生哉然其人谁不欲为君父用者但耻其身出于权臣之门故逡廵晦缩而不肯进岂尝须防忘陛下陛下旷然奋英断自收主权诛大奸而窜羣恶以一清中外而下半纸诏书以谢天下曰聼任之偏大事防去天启朕明洞扫疑蔽今愿复与士民相亲也则可以激忠义于已阑消祸灾于欲起尧舜之治咫尺在前可不为陛下贺也如不留意于斯焉后日之事臣不忍言矣惟陛下察之
　　岩叟又请诏执政裁抑三省人吏儌幸疏曰臣伏以朝廷之莫甚于容儌幸以养蠧尚姑息以恵奸不治其源而立法于下流法愈烦而愈多非计之得也今天下皆曰儌幸之甚者莫如三省之胥吏嵗累优秩月享厚禄日给肉食春冬有衣寒暑有服出入乗官马使令得营卒郊礼霑赐赉又许有服亲入为吏如士大夫任子无以异而曽不限年得禄尤早其为恩幸可谓厚矣言其供职事则一月之间或仅逾两旬一日之间常不满半日其为勤劳可谓薄矣检诸司文字舛错乃是职分当然何至字字论功日日计赏或升名次或减磨勘或添科钱或支银绢以彼易此有如己物又毎遇朝廷举动一事曽行过一纸文书则复妄叙劳能别希恩泽如近日二王出居外第省吏有何辛苦而亦要功以冒赏推此一端余皆可见臣不知平居禄赐优厚将焉用之其为儌幸可谓甚矣此盖前来宰执以姑息相承养之至此卖朝廷之恩以买誉结左右之爱以固权何尝以严谨纪纲为事澄清根本为心哉故议者以为庙堂之上为天下百姓理防事则少与省中吏人行遣滥恩则多静而察之非虚语也伏望圣慈特赐勅厉执政大臣裁抑儌幸以除蠧杜絶姑息以戢奸弃近例禁换法复讲治平以前条格循用之庻可以肃百司而正四方
　　熈寕中唐坰除太子中允数月将用为谏官安石疑其轻脱将背已立名不除职以本官同知谏院非故事也坰果怒安石易已凡奏二十疏论时事皆留中不出乃因百官起居日扣陛请对上令谕以它日坰伏地不起遂召升殿坰至御坐前进曰臣所言皆大臣不法请对陛下一一陈之乃搢笏展疏目安石曰王安石近御坐聴劄子安石迟迟坰诃曰陛下前犹敢如此在外可知安石竦然而进坰大声宣读凡六十条大畧以安石専作威福曽布等表里擅权天下但知惮安石威权不复知有陛下文彦博冯京知而不敢言王珪曲事安石无异厮仆且读且目珪珪惭惧俛首元绛薛向陈绎安石頥指气使无异家奴张琥李定为安石爪牙台官张商英乃安石鹰犬逆意者虽贤为不肖附己者虽不肖为贤至诋为李林甫卢上屡止之坰慷慨自若畧不退慑读已下殿再拜而退侍臣衞士相顾失色安石为之请去閤门纠其凟乱朝仪贬潮州别驾
　　龙图阁直学士韩维上奏曰右臣窃闻御史中丞王陶等言宰相跋扈及除用不当昨日传闻罢陶中丞还旧职事续乂闻除翰林学士今早又闻参知政事呉奎待罪台谏官请对论事相继不絶中外喧忧疑震骇而风霾日兴旱暵滋甚滥炎数发寒燠不常天人之情可谓至不和矣臣伏思天下所以君君臣臣父父子子而莫敢乱者以义理存也义理者非它是是而非非也人君者明义理别是非以治天下者也宰相天子所信任御史中丞天子所咨决今御史中丞言宰相跋扈即有是事则是王法之所诛也陛下若以御史中丞言为信则宰相安得不罪若其不然则是御史中丞搆造邪説离间陛下君臣其罪岂止罢去而已若又除翰林学士是迁之也陛下既不能明辨大臣示信任不疑之意以尽其心又使言者无名罢去疑惑逺方谓陛下不能纳谏频黜宪官臣虽忝备近侍尚不知陛下之罢王陶所言为是耶为非耶若以为是则陶乃称职不可轻罢若其非也岂当更迁其官此臣不得不惑也臣且惑之欲令四方不疑难矣两朝顾命大臣陛下不能主张辨明使负恶名有不自安之意则其下者岂肯为陛下尽心中丞在天子左右言之是非陛下不能裁察则逺者岂肯为陛下尽言陛下即位之初将收天下之心尽众人之言别白邪正协和上下以举大治而今者是非杂揉贤不肖淆乱羣情暌乖日益偷惰人事尚且如此望欲天道之顺序岂不甚难哉臣愿陛下廷对羣臣面问宰相跋扈之状及御史中丞所言如何使是非一判邪正两辨然后断自宸虑大行显黜以开天下之耳目此事若不明辨臣恐朝廷刑政自此衰敝不复振矣若臣所言幸防施用则事辨之后乞罢臣职任授一小州或留台闲官以明臣一心为陛下忠计非有爱憎向背于其间也臣窃闻众人惮陶及以用附大臣为嫌莫肯正言臣幸得以宫府旧寮蒙被知遇不敢爱身以废公议惟陛下特留圣意干冒宸严臣无任战汗陨越忠愤之至谨具状奏闻






　　歴代名臣奏议卷一百七十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百七十七
　　明　杨士竒等　撰
　　去邪
　　宋神宗时刘述兼判刑部王安石争谋杀刑名述不以为是及勅下述封还中书奏执不已安石白帝诏开封府推官王克臣劾述罪于是述率御史刘琦钱顗共上疏曰安石执政以来未逾数月中外人情嚣然胥动盖以専肆胷臆轻易宪度无忌惮之心故也陛下任贤求治常若饥渴故置安石政府必欲致时如唐虞而反操管商权诈之术规以取媚遂与陈升之合谋侵三司利柄取为己功开局设官用八人者分行天下惊骇物聼动揺人心去年因许遵文过饰非妄议自首按问之法安石任一偏之见改立新议以害天下大公章辟光献岐邸迁外之説踈间骨肉罪不容诛吕诲等连章论奏乞加窜逐陛下虽许其请安石独进瞽言荧惑圣聼陛下以为爱己隠忍不行先朝所立制度自宜世世子孙守而勿失乃欲事事更张废而不用安石自应举歴官尊尚尧舜之道以倡率学者故士人之心靡不归向谓之为贤陛下亦闻而知之遂正位公府遭时得君如此之专首建财利之议务为容悦言行乖戾一至于此刚狠自任则又甚焉奸诈専权之人岂宜处之庙堂以乱国纪愿早罢逐以慰安天下元元之心曽公亮位居承弼不能竭忠许国反有畏避之意隂自结援以固宠久妨贤路亦宜斥免赵抃则括囊拱手但务依违大臣事君岂当如是疏上安石奏先贬琦顗监处衢州盐务公亮疑太重安石曰蒋之竒亦降监当从之司马光乃上疏曰臣闻孔子曰守道不如守官孟子曰有言责者不得其言则去此古今通议人臣之大节也彼谋杀已伤自首刑名天下皆知其非朝廷既违众议而行之又以守官之臣而罪之臣恐失天下之心也夫食鹰鹯者求其鸷也鸷而烹之将焉用哉今琦顗所坐不过疏直乃以迕犯大臣猥加谴谪恐臣下自此以言为讳乞还其本资以靖羣聼
　　监察御史里行刘挚劾赵子几疏曰臣伏见五月中有开封府东明县人戸就宰臣私第或随马披告助法不便并升起户等及诣御史台陈诉臣寻曽具状及上殿劄子奏陈利害陛下令府界提司体量升降等第因依今窃见赵子几别举发到知县贾蕃在任日贷借官钱与手力因同天节沽市村酒创买部夫席屋等事朝廷以其状下本司取勘者臣窃以为过矣朝廷变更役法意欲均民民茍以为有利害也安可禁其所欲言者且畿甸人戸幸以居近辇毂故可以自陈以近推逺以一求万则天下之情可知也然四方之人限在遐逺上虽有州县而安敢主之又有监司提举司之隔阂其欲赴愬势固难矣今又因畿民有诉而污刻之人反怒县官意谓不能禁遏故攟摭它事期寘于法不意朝廷不辨付之施行臣恐四逺人情必疑朝廷以谓欲钤天下之口而职在主民者必皆视蕃以为戒争务拘民而杜其言然则天下休戚陛下无时而知矣臣伏覩编勅节文按察之司所部官属有犯不得于官属离任后始行发擿虽实不复受理若犯赃私虽离任有人论告或因事彰露即依法施行方子几之体量于其县也蕃已得替离任矣子防初求其事于寮佐乂诱而钩之于吏史借令蕃有赃私邪则亦不得谓之论告与因事明矣法之所不当理而子几肆志敢为者子几方以谄伪怙宠用事务在力行司农新政而不复顾陛下之法与陛下之民但驱使就令冀自以收功恐因民不服挠动其事是故作威以警众违法以按吏欲使畿内它邑与天下官吏畏罪避祻闭遏其人民使不得有言以闻于朝廷尔如蕃以司农牓内椿定人戸数目使出助钱遂将县籍下等次第升起者凡一千戸以就足牓内之数此其为罪固不可赦是以前日圣防指令体量此事臣愿陛下治蕃此罪而已自余替后所按乞依条不问盖借蕃今日所以解四方人情之疑使知陛下不禁民言之意臣所以区区论之兾少补治体非为蕃计也如子防领按察之任已久当平日不闻举摘蕃事乃今挟情违戾勅禁原心考察可见险薄伏请付吏施行
　　挚又劾韩缜疏曰臣窃以圣人之于天下有一物不安其性命之分则防然伤之以谓已使然也一物失所犹引以自任况夫民命之重哉是故先之以仁后之以政彼其有罪而入吾法犹哀矜恻怛不得已而刑用之夫以君人之势其重爱天下犹若此况人臣分忧共治而敢有専杀者哉祖宗仁爱万方官吏之入人罪者皆有法以故入者特深夫意虽有故然犹假文法而致之也而已为祖宗之所不容又况専杀无辜者哉臣谨按前知秦州韩缜因饮宴至中夜而罢指使勍持烛侍缜入于门缜见之怒明日杖勍背一百三日而死其家持血衣以诉于朝廷始者下本路按劾而缜輙自有论述然其大要虽过为词説亦不能文杀人之罪其后但闻朝廷数数有体量之防至于今数月臣窃以缜之与勍虽贵贱有间要之分职共事皆陛下之臣也勍有罪耶则有陛下之法在当寘有司阅实而毙之今乃肆一时忿怒捽首鞭背非理逾法杖至一百而死之方太平之世内外莫不畏法令蹈绳检而缜以帅守快私乗恚蔑侮典宪暴杀官吏意轻朝廷不识朝廷尚何所疑而体量委曲如此徐徐耶议者以缜家世其亲戚交防多在势贵根株表里谁不为力使孤孑单平无援助者敢杀一无罪必不优防迟久至于如此将使延及明堂之宥也臣又闻王韶之来颇声缜寃韶昨以邉地欺朝廷坐降一官而缜乃保蔽以实其事故韶极力防説以惑朝廷奸利相市意在报缜若朝廷万有一信则恐死寃不伸国法不正非陛下为人父母之意况缜所至暴戾肆为不法残人害物前后非一今邉隅未靖不重缜责不伸勍枉恐无以感士心而得其死力伏望速赐施行知諌院陈襄弹秀州军事判官李防状曰臣窃以任人之术莫大于分别邪正而知君子小人之道也君子之道好义而不顾其利故其言也忠小人之道好利而不顾其义故其言也佞此君人者不可不察也伏见秀州军事判官李定近为右正言孙觉所荐被召赴阙定知天下之人尽以青苗之法为非而独王安石之徒主以为是每防安石之门及与士大夫言莫不盛称青苗之法以为仁政欲以迎合安石之意前日窃闻已被召对定之口才辨佞必能为甘言以悦陛下之心仍虑制置司臣寮喜其附已隂相引荐置之要路以乱大政如闻定与人言陛下已曽面许台谏任使事虽未然或虑陛下知之未深误有进用似此防佞之人非朝廷之福也孔子曰逺佞人荀卿曰谄防我者吾贼斯至论也所有臣近尝弹奏太常博士李南公资序至浅小才善佞乞追还转运判官之命又言监察御史王子韶囬邪反覆难与议事及定阿防不正并望别与外任合人差遣庶絶佞人儌幸之路而不误陛下任使之明也
　　襄乂弹监察御史里行王子韶状曰臣伏见监察御史里行王子韶素非端士滥处法官隂附大臣宻通简札访闻其兄子琦预宫官之荐子渊被提举之辟尽由子韶私谒得之臣以大臣之责専以保任贤能御史之职在于纠绳非法而乃卖恩请谒同于市道上下若兹公义安在欲乞取问制置司臣寮子渊既是御史之兄不知何人引荐特宜推劾以正防上之刑使令后进臣不敢妄有奏辟所有子韶囬邪反覆台中难与议事伏望出自宸衷别与差遣庻清台宪以塞人言
　　襄又弹刘攽王介状曰臣窃以刘攽王介在试院忿争为台官张戬等弹奏已奉圣防免勘赎金朝廷虽示寛恩物论未以为允攽介皆以文学被选置之馆阁不思修蕴噐业以为名臣攽惟尚气陵人动为嘲侮介特褊心好竞所至喧悖率行若此人何以观増长浇浮损壊风教无甚于兹欲乞深示戒惩特行贬斥俾居于外改过自新不惟攽介之福亦朝廷忠厚之举也
　　襄又弹歩军副都指挥使宋守约状曰臣访闻侍卫亲军歩军副都指挥使威武军节度观察留后管勾都指挥使公事宋守约为性贪暴违越不公陵虐军人非理鞭配前后私役兵士修盖第宅物业日不减一二百人及分布东西窰灶变造塼甓津般土木以至脱撃打草之莫非军人道涂怨嗟无敢言者居陛下手足下而敢恣横如此其可容乎伏望陛下以臣之言取责诸军人员即见逐件事实禠职诏狱以正典刑庶使今后管军臣寮不敢违越
　　哲宗元祐元年朝奉郎试中书舎人苏轼状奏曰今月二十二日准刑房送到词头一道三省同奉圣防沈起与叙朝散郎监岳庙者右臣伏见熈寕以来王安石用事始求邉功搆隙四夷王韶以熈河进章惇以五溪用熊本以泸夷奋沈起刘彛闻而效之结怨交蛮兵连祻结死者数十万人苏缄一家坐受涂炭至今二广创痍未复先帝始欲戮此二人以谢天下而王安石等曲加庇防得全首领已为至幸元丰六年三月二十四日圣防沈起所犯深重永不叙用天下传诵以为至当此乃先帝不刋之语非今日以即位之恩所得赦也沈起与彛各负天下生灵数十万性命虽废锢终身犹未塞责近者只因稍用刘彜起不自量輙敢披诉妄以罪衅并归于彜攀援把持期于必得臣谓安南之役起实造端而彜继之法有首从而彜吏干学术犹有可取而起人材猥下素行憸崄庆州兵叛起守永兴流言始闻被甲乗城惊动三辅防至大变所至治状人以为笑知杭州日措置尤为乖方致灾伤之民死倍它郡与张靓等违法燕饮交私靡所不至朝廷用彜既不允公议而况于起万无可赦之理今以一朝散郎监岳庙诚不足计较窃哀先帝至明至当不刋之语轻就改易诚不忍下笔草词遂使四方羣小隂相庆幸吕恵卿沈括之流亦有可起之渐为害不细伏望圣明深念先帝永不叙用之诏未可改易而数十万人性命之寃亦未可忽忘明诏有司今后有敢为起等辈乞叙用者坐之所有告词臣未敢撰谨録奏闻
　　轼又同朝请大夫试中书舎人范百禄状奏曰今月二十三日准吏房送到词头内知建昌军陈绎奉圣防差知兖州者右臣等勘防陈绎知广州日私自取索烧用市舶库乳香斤两至多本犯极重以元勘不尽至薄其罪外买生羊寄屠行令供肉计亏价钱三十七贯有余州宅元供养檀木观音一尊绎别造杉木胎者贸易入已计亏官钱二贯文系自盗赃一疋二丈合准例除名纵男役将下禁军织造坐褥不令赴教纵男与道士何徳顺防从绎曲庇何徳顺弟何迪偷税金四百两事不断抽罚不觉察公使库破男并随行助教供给食钱以公使谷养白鹇系窃盗自首不尽赃罪杖其余罪犯难以悉陈奉勅陈绎落职降官知建昌军其词畧曰蔽罪至于除名论赃至于自盗臣等谨按绎资性倾憸士行鄙恶当时所犯自合除名建昌之命已犯公议岂宜收録复典大邦非唯必致人言亦恐奸邪复用其渐可畏所有告命不敢依例撰词
　　轼同范百禄状奏今月十八日准本省刑房送到词头一道奉圣防张诚一邪险害政有亏孝行追观察使遥郡防御团练使刺史依旧客省使提举江州太平观赴本任者右臣等看详张诚一无故多年不亲母既非身在逺官又非事力不及冒宠忘亲清议所弃犹获题举宫观已骇物聴况谏官本言诚一开父棺椁掠取财物使诚有之虽肆诸市朝犹不为过使诚无之亦当为诚一辨明縁事系恶逆不道非同寻常罪犯可以不尽根究今既体量未见归着即合置司推鞫尽理施行所有告命臣等未敢撰词
　　轼又同范百禄状奏今月十八日准本省刑房送到词头一道奉圣防李定备位侍从终不言母为谁氏强顔匿志冒荣自欺落龙图阁直学士守本官分司南京许于扬州居住者右臣等看详李定所犯若初无人言即止是身负大恶今既言者如此朝廷勘防得实而使无母不孝之人犹得以通议大夫分司南京即亦朝廷亦许如此等得据髙位伤败风教为害不浅兼勘防定乞侍养时父年八十九嵗于礼自不当从定若不乞必致人言获罪不轻岂可便将侍养折当心丧考之礼法须合勒令追服所有告命臣等未敢撰词
　　轼又状奏今月二十八日准中书吏房送到词头一道正议大夫充天章阁待制致仕楚建中可户部侍郎者右臣窃惟七十致仕古今通义非独人臣有始终进退之分亦在朝廷为礼义防耻之风若起之于既谢之年待之以不次之任即须国家有非常之政而其人有絶俗之资才望既隆中外自服近者起文彦博天下属目四夷革心岂有凡材之流亦尘盛悳之举如建中辈决非其人窃料除目一传必致羣言交上幸其未布可以追囬所有前件告词臣未敢撰谨録奏闻
　　轼又论吕恵卿疏曰臣闻汉武帝世御史大夫张汤挟持巧诈以迎合上意变乱货币崇长犴狱使天下重足而立几至于乱武帝觉悟诛汤而后天下安唐悳宗世宰相卢妒贤嫉能戕害善力劝征伐助成暴敛使天下相率叛上至于流播悳宗觉悟逐而后社稷复存盖小人天赋倾邪安于不义性本隂贼尤喜害人若不死亡终必为患臣伏见前参知政事吕恵卿懐张汤之辨诈兼卢之奸凶诡变多端敢行非度见利忘义黩货无厌王安石初任执政用之为腹心安石山野之人强很傲诞其于吏事宜无所知恵卿指擿教导以济其恶青苗助役议出其手韩琦始言青苗之害先帝知琦朴忠翻然感悟欲退安石而行琦言当时执政皆闻徳音安石惶遽自失亦累表乞退天下欣然有息肩之望矣恵卿方为小官自知失势上章乞对力进邪説荧惑圣聼巧囬天意身为舘殿摄行内侍之职亲任传宣以起安石肆为伪辨以难琦説仍为安石画刧持上下之防大率多用刑狱以震动天下自是诤臣吞声有识丧气而天下靡然矣至于排击忠良引用邪党恵卿之力十居八九其后又建手实簿法尺椽寸土检括无遗鸡豚狗彘抄劄殆遍専用告讦推析毫毛鞭棰交下纸笔翔贵小民怨苦甚于苗役又因保甲正长给散青苗结甲赴官不遗一戸上下骚动不安其生遂致河北人戸流移虽上等富家有驱领车牛懐挟金银流入襄邓者旋又兴起大狱以恐胁士人如郑侠王安国之徒仅保首领而去原其害心本欲株连蔓引涂汚公卿不止如此独頼先帝天资仁圣每事裁抑故恵卿不得穷极其恶不然安常守道之士无噍矣既而恵卿自以赃罪被黜于是力陈邉事以中上心其在延安始变军制杂用蕃汉上与冯京异论下与蔡延庆等力争惟党人徐禧助之遂行其说违背物情壊乱邉政至今为患西戎无变妄奏警急擅领大众渉入边境竟不见敌迁延而归糜费资粮弃捐戈甲以巨万计恣行欺防坦若无人立石纪功使西戎晓然知朝廷有吞灭灵夏之意自是戎人怨畔邉鄙骚动河陇困竭海内疲劳永洛之败大将徐禧本恵卿自布衣中保荐擢任始终协议遂付邉政败声始闻震动宸极循致不豫初实由此邉衅一生至今为梗及其移领河东大发人牛耕葭芦呉堡两寨生地托以重兵方敢布种投种而归不敢复视及至秋成复以重兵防托收刈所得率皆秕稗雨中收获即时腐烂恵卿张皇其数牒转运司交割妄言可罢馈运其实所费不赀而无丝毫之利邉臣畏惮皆不敢言此则恵卿立朝事迹一二虽复肆诸市朝不为过矣若其私行崄薄非人所为闾阎下贱有不食其余者安石之于恵卿有翼卵之恩有父师之义方其求进则胶固为一更相汲引以欺朝廷及其权位既均势力相轧反眼相噬化为雠敌始安石罢相以执政荐恵卿既已得位恐安石复用遂起王安国李士宁之狱以柅其归安石觉之被召即起迭相攻击期致死地安石之党言恵卿使华亭知县张若济借豪民朱华等钱买田产使舅郑膺请夺民田使僧文防请夺天竺僧舍朝廷遣蹇周辅推鞫其事狱将具而安石罢去故事不复究案在御史可覆视也恵卿言安石相与为奸发其私书其一曰无使齐年知齐年者为冯京也京安石皆生于辛酉故谓之齐年先帝犹薄其罪恵卿复发其一曰无使上知安石由是得罪夫恵卿与安石出肺肝托妻子平居相结惟恐不深故虽欺君之言见于尺牍不复疑间恵卿方具无事已一　一收録以备缓急之用一旦争利遂相抉摘不遗余力必致之死此犬彘之所不为而恵卿为之曽不愧耻天下之士见其在位侧目畏之夫人君用人欲其忠信于已必取仁于父兄信于师友然后付之以事故放麋违命也而推其仁则可以托国食子徇君也而推其忍则至于弑君栾布惟不废彭城之命故高祖知其贤李勣惟不利李宻之地故太宗许其义二人终事二主俱为名臣者仁心所存无施不可虽公私有异而忠厚不殊至于吕布事丁原则杀丁原事董卓则杀董卓刘牢之事王恭则反王恭事司马元显则反元显背逆人理世所共疑故吕布见诛于曹公而牢之见杀于桓氏皆以平生反覆势不可存夫曹桓古之奸雄驾御英豪何所不有然推究利害终畏此人今朝廷选用忠信惟恐不及而置恵卿于其间譬如薰莸杂处枭鸾并栖不惟势不两立兼亦恶者必胜况自去嵗以来朝廷废呉居厚吕嘉问蹇周辅宋用臣李宪王中正等或以牟利或以黩兵一事害民皆不得迯谴今恵卿身兼众恶自知罪大而欲以闲地自免天下公议未肯赦之然近日言事之官论奏奸邪至于邓绾李防之徒微细必举而不及恵卿者盖其凶悍猜忍如蝮蝎万一复用睚眦必报是以言者未肯轻发臣愚惷寡虑以为备位言责与元恶同时而畏避隠忍辜负朝廷是以不惮死亡献此愚直伏乞陛下断自圣意畧正典刑纵未以汚斧锧犹当追削官职投畀四裔以御魑魅
　　殿中侍御史吕陶论蔡确等观望不肯协心改法疏曰臣闻君子小人之分辨则王道有成邪正杂处于朝则政体不能纯一此天下安危治乱所系甚大世主当审其取舍也恭惟太皇太后陛下临御以来念祖宗积累之难思先帝付托之重保佑圣嗣安养生民刬除弊事覃布悳恵召用一二旧老与之裁正法度缉全纪纲以传万世欲皇帝陛下佗日循而守之则宗社乂安如泰山之四维圣心所存岂不善哉岂不逺哉然大臣之异议者则不能尽诚竭力以称太皇太后之意尚且依违偷惰务习故态观望反覆互持两端推原其情盖有三説一曰先帝之法岂可遽改它日嗣皇亲决万机则吾属皆有罪二曰国家用度至广非取于民何以能足今一切蠲除余利则遂见阙乏三曰司马光老且病将不能终其事萌此心者蔡确韩缜章子厚张璪是也安夀李清臣则依阿其间俯仰徘徊以伺势之所在而归之尔谓先帝之法不可遽改乎三王之政不免有敝为其有敝而改之所以宜民利物而全其治体臣甞观去年正月诏书乃曰嘉与四海洗心自新则先帝彼时已知法之为敝有欲改之意矣今太皇太后以母道临制天下顺元元之所欲而与时损益盖以成先帝之志也且君子爱人以悳小人爱人以姑息责难于君谓之恭谓吾君不能谓之贼今之大臣欲改法者使天下无憾于先帝是待其君甚厚而爱之以悳也于先帝为忠也其不欲改法者使天下憾于先帝是待其君甚薄而爱以姑息也恭惟皇帝陛下端重仁孝出自天纵它时亲临万机而见天下有太平之实追观今日之事是非得失洞鉴其端则必以厚于先帝而爱之以徳者为是薄于先帝而爱之以姑息者为非忠于其君者为得贼于其君者为失矣然则欲改法者它日将至于无罪不欲改者它日将至于有罪不当私忧而过计也谓国家用度非取于民不能足乎则今日之议法非不取也唯患小人倚法削民而取之多故参酌中道而除去烦苛乃百姓足君孰与不足之义也伏惟太皇太后皇帝陛下慈爱恭俭徳与性成内无土木逰玩华靡之费外无干戈攻战过滥之赏节用裕民既得其道何俟过取而后给哉谓司马光老且病将不能终其事乎则修讲法度本于宗社万世之计不问光之存亡假使光虽物故则朝廷圗治之意岂肯中辍哉亦何必望望然幸光之死也谋人之国而措意如此是昔日负先帝今日负陛下也当熈宁元丰之际小人之党棊布于天下急利者争取财急功者争用兵结民怨起邉祸日甚一日嵗甚一嵗彼数人者当此之时或领大农或处近侍或总计省或居二府然而未尝献告一言建明一事唯持禄固位茍度嵗月以民事验之其极也则有市易之意有堆垜之求有江湖之盐法有京师之茶禁以军政验之其极也则有乞弟之役有兰州之取有灵武之复有永洛之陷凡此数者结民怨则深起邉祸则大然皆非先帝之本意乃大臣无所补报而有以成之臣故曰昔日负先帝也今太皇太后恻然念生民之困穷思有以安固邦本乃讲求治道举偏补敝改正法度以付嗣君为万世之福天下之人倾耳侧目日望太平数人者当此之时不能引咎改过犹懐向之三説观望而不欲为或为之而不欲尽其事是以罢市易则尚存抵当放保甲则须俟嵗首黜江淮盐运之臣则迁延累月而后乃行遣川蜀按茶之使则巧为之嗣而不欲发至于邉鄙之大患存舎之长防皆置而不议及司马光一献差役之法则昌言其踈窃笑其速其徒从而和之妄传章子厚有五利七难之説喧播于外士民闻者莫不骇叹臣故曰今日负陛下也此数人者其处心积虑大畧如此当此之时决不可镇社稷矣若乃居家之隠慝在朝之细过闻望之素轻践歴之太幸则言者陈之已详陛下知之已久臣近领台职不敢复道今蔡确章子厚已罢免人皆快之缜璪軰犹备位实未厌天下公论也伏望陛下特出圣断以辨君子小人之分无使邪正杂处于朝罢黜缜等以谢天下则王道之成政体之纯一易如反掌耳陶又奏为乞早赐圣断罢免韩缜张璪事疏曰臣尝论奏执政大臣昔日负先帝今日负陛下乞行罢黜以谢天下臣位卑言轻不能感动圣聼尚赖陛下恕其狂妄未加鈇钺之诛臣仰戴恩遇不敢自已愿竭愚虑为陛下喋喋陈之盖以今日之事实系朝廷之轻重政教之纯駮天下之安危伏望太皇太后以祖宗积累为忧以先帝顾托为念以嗣君冲幼为计博采公议断自圣心而力行之则天下幸甚夫所谓执政大臣者辅人主以道庇生民以徳格天地以诚和隂阳以政镇四夷遂万物乃其职也得其人举其职则朝廷重政令纯天下安非其人废其职则朝廷轻政令駮天下危自古至今莫不如此臣不敢逺迹旷世輙举唐室之事以证其一二在明皇时任姚崇宋璟则致开元之治用李林甫杨国忠则有天寳之乱裴度在位则宿奸巨盗为之丧气名闻外夷元稹入辅则诏下之日朝野莫不轻笑崔祐甫除吏人称允当李义府卖官则其门如市进杨绾则人心自化拜程异则物情深骇其它邪正之情治乱之由载在简防灿然不可悉数圣宋临御百有余年元勲重徳高才伟望为天下赖多以居之在太祖时则有赵普王溥吕余庆刘熈古在太宗时则有吕端吕防正李昉李至李沆寇准在真宗时则有王旦李迪向敏中张知白王曾王晓在仁宗时则有吕夷简晏殊杜衍韩琦富弼蔡齐薛奎范仲淹呉育欧阳修明镐呉奎张昪王举正包拯姜遵鲁宗道田况如此等人或以经纶成务或以献告极忠或陈台谏之规模或知风化之原本或通古今之变或尽出处之致或可润色皇猷或能裁决大事是故三朝之治号为太平卓冠前古盖辅相得人而朝廷重政令纯生民安故也今日之执政大异于此无元勲厚徳不足以服人无髙才伟望不足以谋国在先朝则括囊茍禄未尝有分毫补助惟与小人表里固结为贼民害物之政使神宗皇帝徳泽不能下流愁叹之声闻于四海在今日则隂懐顾望面从窃议招权立党为异时家族子孙之计使陛下法度未能完正而安养元元之具有未尽善然则社稷何頼焉生民何望焉陛下不于此时择其尤无状者而去之臣恐始则欺终则慢终则干犯挠权而不可制矣臣虽踈贱早夜为陛下忧之盖谓陛下富有春秋方在谅闇岂可使大臣强梗而不早黜之伏见韩缜自备位宰府以来内外文武百执事至于闾阎聚落之人无不窃议交毁以为非据盖其人自为小官以至大吏行检乖僻誉望衰轻有所欲为则任其很愎而继之以无耻任秦州路经畧使日酣醉归室误谓因指使使臣窥其私而棰杀之奉使河东日肆为丑行形于翰墨为邉臣燕复所把持乃至呼复为兄而求庇其过在枢宻院则谄事张诚一待以家人礼毎剧饮大笑欵宻无间欲因诚一以结宦官此最为士论所深疾者也其使河东日实与北使梁允同定地界不能援引誓书剖析曲直大为梁允同所屈遂割吾境土形胜之地数百里以啗敌人使吾沿邉弓箭手熟戸等去坟墓桑枣之日哀号怨愤所不忍闻乃夺官贠职田并五台寺家田以处之其襟要控扼去处多为彼有辱命蹙国罪当万死先帝志在收复幽燕不欲圣机漏露一切包忍既而梁允同以拓土之功归其国为两府吾亦用韩缜以示不疑耳其实非以缜之才器可以大用也自陛下即位以来乃敢窃弄威福广植亲党差除一人行遣一事多不协于至公郭茂恂王钦臣在陜西为监司皆有丑迹恶声喧闻一道其事连及缜侄宗儒今为缜主张差茂恂库部郎中钦臣工部郎中玷辱清选莫此为甚王説前知徐州附防吴居厚极力掊敛得替到部縁缜之旧忽除省郎言者弹劾遂罢其职仍差知宻州頴昌人辛雝系知县资序与缜同乡遂于吏部取知州通判合得之阙差雝为光禄寺丞宣义郎李振者素无长才异效未尝歴繁要任使秖縁其父评曾与缜同定地界遂用振可治繁剧去处作取选差之阙差振知雍丘县是以一邑之民弃于孺子之手此皆徇私壊法无复畏避也翟思所以降知南康军者盖思为御史日曾言缜受燕复马不偿其价故也黄履所以落侍讲知越州者盖履为中丞日言缜之侄宗道宗古避亲迁换不当奉圣旨今后差除三省同进呈故也此皆报怨复仇无所忌惮也张璪之为人柔邪畏佞善能窥人主之意随势所在而依附之往往以危机中人熈寜初擢在条例司讲议役法遂置儒舘预谏列唯诺备位无所发明常持两端先帝圣虑髙逺察见反覆斥逐于外后为王珪出力援引试知制诰兼知谏院珪实欲使之在言路以杜塞内外耳目天下有志之士无不扼腕愤疾后为翰林学士同舒亶判国子监深交于亶以至株连大狱璪有力焉寻判司农寺详定官制遂忝执政及先帝升遐陛下即位太母垂保佑而璪贪天之功自谓顾托之重立党布恩为持宠固禄之计每差一官除一局则以简札谕人掠美收慝而后降其命有成都路茶司勾当公事张同者乃随州签判王经臣之甥也同之姊常嫁故益王向经而璪之姊乃嫁经臣璪之与张同固非近亲今乃与同书问往还甚于骨肉交通问遗财贿公行原其所以结张同之心则奸邪可知矣璪事先帝不为不久谓天下利害不知耶则两次在言路矣谓土木之役不知邪则常判将作监矣谓苗役之法不干预邪则甞判司农寺矣谓官制迂滞不见本末邪则甞充详定官矣谓刑狱罗织非其责邪则甞以苏轼事欲置于死连张方平韩维范镇司马光矣此二人者其操行则如彼其政事则如此诚不足镇四夷安宗社伏望陛下博询众议俯聼臣言早肠罢免天下幸甚
　　陶又奏乞罢国子司业黄隠职任疏曰臣窃以士之大患在于随时俯仰而好恶不公近则隳丧防耻逺则败壊风俗此礼义之罪人治世之所不容也太学者教化之渊源所以风劝四方而示之表则一有不令何以诲人臣伏见国子司业黄隠素寡问学薄于操行久任言责殊无献告惟附防当时执政茍安其位及迁庠序则又无以训导诸生注措语言皆逐势利且经义之说盖无古今新旧惟贵其当先儒之传注既未全是王氏之解亦未必尽非善学者审择而已何必是古非今贱彼贵我务求合于世哉方安石之用事其书立于学官布于天下则肤浅之士莫不推尊信向以为介于孔孟及其去位而死则遂从而诋毁之以为无足可考盖未甞闻道而烛理不明故也隠亦能诵记安石新义推尊而信向之久矣一旦闻朝廷欲议科举以救学者浮薄不根之则讽谕太学诸生凡程试文字不可复从王氏新説或引用者多黜降何取舍之不一哉诸生有闻安石之死而欲设斋致奠以伸师资之报者隠輙形忿怒将绳以率敛之法此尤可鄙也夫所谓师弟子者于礼有心丧古人或为其师解官行服与负土成坟者前史书以为美后世仰以为髙此固不论其学之是非而特贵其风尔昔彭越以大恶夷三族诏捕收视者栾布一勇士敢祠而哭之汉祖犹恕而不杀班固亦以为能知所处盖气节之可尚也今安石之罪虽暴于天下惟其师弟子之分则亦不可辄废而诸生为之设斋致奠又非彭越栾布之比隠何必忿怒而遽欲绳之以法乎抑可见其不知义也向者有司欲复声律朝廷方下其事集羣臣而议之隠乃不详本末奉为定令揭牓学舎谓朝廷已复诗赋使学者知悉传播四方人皆疑惑此又见其躁妄趋时之甚也夫道惪所出之地长育多士而庶防成材乃以斯人为之贰则何以养亷耻厚风俗哉伏请早行罢黜以示劝戒无使邪险之士久累教化之职
　　贴黄大率隠好自任凡考校生员文字多不与祭酒博士共议意欲徇私向者违条差补经谕不当郑穆自举觉申礼部近日定王适程试髙下异论隠輙有申请上烦朝廷与夺益见其取与不协公论不能称职也
　　陶又奏乞察小人邪妄之言疏曰臣窃谓人君深居九重尊髙如天虽有圣智亦未能周知天下之事必以纳谏为先既能纳谏则臣子可尽下情以陈治乱之要今陛下聼政之初臣备位侍从朝廷之事得以论思敢竭愚鄙少报万分之一愿陛下特加省览臣伏以太皇太后保佑圣躬于今九年垂聼政天下安治一旦弃四海之养凡在臣庶痛心泣血无所迨及方其得疾之初陛下忧形玉色躬持药食衣不解帯告于天地社稷祷于宗庙山川薄形赦罪释逋轻赋凡可以祈福禳灾之事讲求备至及其疾势大渐则召髙族子弟入于禁中丁寜抚慰有安心免忧之言既已大殓内侍有需索酒食者礼部臣寮谓方当哀毁不可为闾阎鄙俚之事恐累圣惪陛下即从批奏遂罢其请继有手诏称太皇太后临朝累年抑损外戚未甞假借无以报称盛惪议与髙族子弟推恩又虑诸处应奉山陵过有劳费遂令降诏有司并须遵依遗诏指挥逺近臣子闻此等事无不感叹皆谓太皇太后于陛下有天地之功于社稷有万世之力陛下深知本末尊而报之一言一事不敢违戾太皇太后之意上合天心足以享万夀下副人望足以保四海宗社幸甚天下幸甚然臣于此时以无可疑而为疑以不必言而为言则其罪不胜诛矣所恃者陛下仁而好谏明而察物必能赦臣私忧过计之罪尔盖自太皇太后垂帘以来屏黜凶邪裁抑儌幸横恩滥赏一切革去小人之心不无怨憾万一或有奸邪不正之言上惑圣聼谓太皇太后斥逐旧臣更改政事今日陛下既亲万防则某人宜复用某事宜复行此乃治乱之端安危之机君子小人消长之兆在陛下察与不察也辨与不辨也陛下察其是非辨其邪正使非不敢胜是邪不能害正则君子进小人退天下治而安矣昔元祐之初臣任台官甞因奏事帘前恭闻徳音宣谕云朝廷政事若果与民有害即当更改其它不系利害者亦不须改每改一事必説与太后恐外人不知臣深思此语则太皇太后凡有改更固非出于私意盖不得已而后改也至如章惇悖慢无礼吕惠卿奸囬害物蔡确谤毁大不敬李定不持母丧张诚一盗父墓中物宋用臣掊敛过当李宪王中正邀功生邉事皆是积恶已久罪不容诛若败露于先帝之朝必须不免窜逐若暴于陛下之手亦合正以典刑以此而言则太皇太后所改之事皆欲生民之便所逐之臣尽是天下之恶岂可以为非乎恭惟陛下聪明圣智出于天纵是非邪正进退可否必已了然于心岂待人言而后辨臣乃不避斧钺之谴喋喋以告陛下者亦不恤纬而忧宗周之意也夫妇以组织为事惟经纬是恤今乃不恤其纬而以周亡为忧固可怪矣愚者千虑亦有一得狂夫言之明主择焉臣又闻昔者明肃太后称制之日多以私恩偏及亲党聼断庶务或至过差及至仁宗皇帝亲政之初臣下遂有希合上意言其阙失仁宗察见情伪降诏止絶其畧曰明肃太后夙承先顾保佑冲人勤约之风化流四海或号令之所出或聼断之从宜盖机务之实繁虽旰昃之无暇赏善罚恶惟命令之已行革故鼎新非孝思之所至易月方临于庶政虚懐觊纳于谠言其有防识逺圗靡循理体逹于闻聼姑务寛容多形琐碎之言复有迎合之意宜申诫励以警奸囬应明肃太后垂帘日所行诏命已经施行过诸般公事更不得輙有上言于是天下之人皆谓仁宗深念社稷之功能全子母之爱圣惪广大超越今古载在史册垂范后世陛下所宜法而行之臣愚窃谓明肃太后之政时有过阙仁宗念其保防尚降诏书不容小人輙有议论而况太皇太后垂帘九年所行之政皆以便民所逐之臣各已当罪而无可拟议万一有小人狂妄献言岂可容哉岂可信哉愿陛下明示黜罚杜塞其端以副天下之望以隆宗社之福
　　八年翰林学士兼侍讲范祖禹论邪正劄子曰臣伏见熈寕之初王安石吕恵卿等造立新法先言天不足畏众不足从祖宗不足法使朝廷不惧灾异不恤众言悉变更祖宗旧政多引小人以误先帝勲旧之臣屏弃不用中正之士相继引去又启导先帝用兵开邉结怨敌人至熈寜七八年间天下愁苦百姓流离幸赖先帝圣明觉悟再罢安石两逐恵卿终元丰之世不复召用而所引小人已布满中外不可复去如蔡确连起大狱王韶开邉熈河章惇开邉湖南沈起引慝交贼冦防三州朝廷讨伐前后死伤二十万吕恵卿沈括俞充李稷种谔等兴造西事死伤者又二十万先帝悔悼亲谕辅臣曰安南西师死伤皆不下二十万朝廷不得不任其咎又言吕恵卿可诛元丰之末吴居厚行鉄冶之法于京东王子京行茶法于福建蹇周辅行盐法于江西李稷陆师闵李元辅行茶法市易于西川刘定教保甲于河北此诸路之民皆愁苦嗟怨比屋思乱当此之时人心懔懔朝夕不保幸赖陛下与先太皇太后蚤从众言悉罢新法脩复旧政天下之民如解倒垂九年之中海内晏安事理无疑明如日月逺至边陲无不咸赖唯是向来所逐小人日夜伺今日事变妄意陛下不以修改法度为是如使小人得至朝廷必进奸言上以惑悮陛下次以倾害善人下以胁持羣臣万一陛下过聼而小人复用岂唯正人不敢立朝臣恐宋室自此陵迟不复振矣臣毎思元丰之末人心已离不意朝廷复有今日所以不避万死为陛下明言之伏望陛下常以社稷为念深惩小人倾危国家明谕执政大臣凡向来所逐除已死亡外存者屏废永不复用则海内无不安枕矣祖禹又论召内臣劄子曰臣近闻陛下召内臣十人而李宪之子亦在其中又召数人而王中正之子亦预其数中外之人以至民庶无不籍籍私议深以为忧皆言执政大臣不能固执置陛下于有过之地自今更有大于此者骤加召用必骇众聼若大臣又不能固执则是朝廷全无纲纪公议遂废其于圣徳为损不细何者陛下初亲庶政今方逾月四海之人倾耳属目未甞闻行一美政访一贤臣先进用内臣如此众多必谓陛下私于近习人心一失不可复收虽家至户説无以自解臣窃为陛下惜之伏望圣慈更加审虑特赐追改以安中外之心
　　祖禹又奏曰汉唐之亡皆由宦官自熈寜元丰间李宪王中正宋用臣辈用事縂兵权势震灼中正兼干四路口勅募兵州郡不敢违师徒冻馁死亡最多宪陈再举之防致永洛摧防用臣兴土木之工无时休息防市井之微利为国敛怨此三人者虽加诛戮未足以谢百姓宪虽已亡而中正用臣尚在今召内臣十人而宪中正之子皆在其中二人既入则中正用臣必将复用愿陛下念之
　　宣仁太后崩中外议论汹汹人懐顾望在位者畏惧莫敢发言祖禹虑小人乗间害政又上奏曰陛下方揽庶政延见羣臣此国家隆替之本社稷安危之机生民休戚之端君子小人进退消长之际天命人心去就离合之时也可不畏哉先后有大功于宗社有大徳于生灵九年之中始终如一然羣小怨恨亦为不少必将以改先帝之政逐先帝之臣为言以事离间不可不察也先后因天下人心变而更化既改其法则作法之人有罪当退亦顺众言而逐之是皆上负先帝下负万民天下之所雠疾而欲去之者也岂有憎恶于其间哉惟辨析是非深拒邪説有以奸言惑聼者付之典刑痛惩一人以警羣慝则帖然无事矣此防既误先帝又欲误陛下天下之事岂堪小人再破壊耶
　　柤禹又论李之纯蔡京劄子曰臣伏闻知成都府李之纯除戸部侍郎知瀛州蔡京除寳文阁直学士知成都府臣窃以成都兼两路钤辖方面之任最为要重柤宗以来尤慎付与闻之纯寛厚简静蜀人安之宜且令终任或增秩再任今戸部虽欲得人而逺方数千里休戚安危所系亦不为轻蔡京素附防奸臣蔡确众所共知虽有才能而年少轻鋭非端厚之士又故事自成都囬者多为执政其次亦为三司使知开封府朝廷方当分别邪正如京者在所裁抑不当崇长今进职逺帅则资任愈隆为它日大用之渐实未允惬伏望且令依旧如必欲召用之纯乞别择人付以逺方
　　哲宗时右司谏苏辙论责降官不当帯观察团练状曰臣伏以朝廷典章百世所守因事变法为患尝多祖宗之世使相莭度不领京师官局其奉朝请必改它官或为东宫三师或为诸卫将军太平兴国中以赵普之勲自河阳还朝止为太子少保以向拱张永惪之旧并为环卫至今诸道钤辖总管以防团老归者亦以诸卫处之盖其遗法也至明道中钱惟演以章献皇后亲嫌罢枢宻使始以保大莭度为景灵宫使治平中李端愿以长公主子亦以武康节度为醴泉观使恩幸一启自是戚里以节察居京邑不治事者肩相摩也然犹未见以罪降黜而以察团练享厚禄居谪籍者近日李宪以宣州察使提举明道宫王中正以嘉州团练使提举太极二人贪墨骄横败军失律罪恶山积虽死有余责圣恩寛贷皆寘之善地而又首乱国宪假以使名臣恐后世推壊法之始归咎今日谓宜考修制度追还误恩以存旧典且使罪人知有惩艾
　　辙为御史中丞再乞责降李伟劄子曰臣近奏乞罢修河司并责降李伟等寻准九月二十六日圣防李伟发遣北外监丞提举东流又准十月二日圣防罢提举修河司以为河司虽罢而李伟不去与不行臣言无异谨按李伟屡以奸言动揺朝廷兴起大役于去年八月中独衔奏称大河见今已为二股分行然湏当于第四铺地分更行开广河漕只得兵夫二万于九月兴功至十月寒冻时毕功因而引导河势岂止二股通行而已亦将遂为囬夺大河之计凡伟所言大率狂妄不疑如此由此朝廷信以为实为之发兵调夫差官吏聚梢茭骚扰河北京东西三路吏民为之不聊生者半年朝廷中觉其妄遽罢其役是时中外公议皆望朝廷立行诛窜明其欺防以谢天下而因循不决任伟如故既而给事中范祖禹封还制书乞罢伟差遣朝廷犹复隠忍于四月五日降圣旨李伟差遣过涨水取旨今涨水已过中外又谓陛下必责降伟以信前命而反擢授监丞仍提举东流曽未数日复罢修河司盖朝廷之所以罢修河司者谓回河不可复行故也回河既不可复行则伟防上误国之罪审矣今乃以初任知县发遣都水监丞则是有罪之人更得违法进擢此公议所以不服也且修河司虽罢而李伟不去奸言时至河事变更不定河朔生灵无时得安此又公议之所深忧也且朝廷号令贵在必信四月五日圣防指挥着在有司今弃而不用使天下皆得窃议以谓朝廷虚説此言如使给事中奉行制命及制命已行则弃为虚语曾不顾恤大臣何惜一伟而轻犯此谤哉臣不胜区区伏乞检防前奏速赐流窜伟若不黜公议终不止也
　　右正言刘安世论御药李倬不合用内降请地乞付有司根治状曰臣伏闻勾当内东门李倬得内降指挥欲置启圣院常住白地以为坟茔朝廷既下所司施行而寺僧遍诣执政台省次苐陈诉以谓倬之所请乃是竹木园圃栽植有年数逾万本其中房舎仅三十间而敢欺防天聪指为白地诞谩暴横一至于此臣伏陛下即政以来崇尚公道凡百内降一切禁止四海之内拭目改倬以小臣给事宫掖乃敢挟私防上干紊纲纪此而不惩将乱政事伏望陛下深赐详察断以至公付之有司明正倬罪庶能杜渐不累圣惪
　　安世又论曰右臣近以勾当内东门李倬得内降指挥欲置启圣下院常住白地以为坟茔而众僧列状陈诉以为倬之所请皆非白地事属欺防不可滋长遂具论奏乞行案劾比闻已有朝防前降指挥更不施行而倬挟私防上之罪未覩推治窃縁赏罚之柄实系国体欲使信于天下要在行以至公义有未安固难缄黙再黩宸聼必冀开纳臣窃谓倬陈请之日若使陛下知其竹林园木万数浩瀚生者有居室死者有坟墓必不至徇其私谒轻降玉音良由倬志在茍得荧惑天聼致朝廷命下之日违咈人情存者不得寜其居者不得安其地玷累盛惪咎皆自倬书曰宥过无大刑故无小盖偶然诖误情在可矜虽曰大过亦可全宥其或心无忌惮故犯典刑事虽防细必寘于法此乃三代尧舜以来不易之道也今倬妄干中防饰诈欺君罪实故为情无足恕万一圣度赦而不诛臣恐异时更有甚于此者然则何以诘之伏望陛下心存去恶事戒履霜无牵近习之私不惑众多之口罢倬近职付之有司劾其诞谩重行降黜庶使纲纪修举奸邪知畏
　　安世又论曰右臣近尝论奏李倬挟私防上侥求中矣乞有司按治其罪今已累日未覩施行检准元祐编敕莭文传宣或内降若湏索及官司奏请虽得旨系原无条制者并随事申中书省枢宻院覆奏取旨臣窃谓倬之所请出于一时处分固非常法若执政承受上件圣防自合依条覆奏或再得防挥许令施行亦合子细契勘有无违碍今倬志在茍得罪实欺君三省奉行初不勘当使国家命令之下违咈人情生者不得寜其居者不得安其地原倬之犯虽无足赦亦大臣奉法不谨之过也臣闻祖宗以来亦有内降之事茍人情有所未便公议有所未安当时辅弼往往执而不下着之信史皆可稽考臣窃谓人主之徳多尚仁恩或有请求难于面折但以其奏付之外廷若大臣守法而不囬则私谒虽多而无患盖不违其请足以示主上之仁断之于公足以严朝廷之政如此则恩归于上而法行于下矣臣愚欲望陛下威克厥爱治逺自近先正倬罪以示无私然后明敕三省枢宻院今后内降防挥并令勘当若于法无违于民无害乃湏覆奏方得施行所贵纪纲完宻杜絶侥幸
　　安世又论胡宗愈除右丞不当劄子曰右臣今月初八日延和殿尝奏胡宗愈新除尚书右丞不协公议陛下仁惪天覆重废已行之命尚欲迁延徐所为仰承圣谕固当遵奉退而熟虑终有未安是以不避严诛再渎天聼伏惟陛下留神省览臣闻执政之任天下极选惟是当世之贤杰乃可不次而登用至于徳行不足以出羣臣之右才智不足以服多士之心则必假之以嵗月进之以阶渐非唯养其闻望亦所以抑侥幸而止奔竞也臣伏见宗愈顷在先朝粗能修饰陛下践阼之始首加任使再朞之内致位中司然而性本奸囬才识暗陋自居风宪尤务迎合既不闻有所启沃进贤退奸亦未尝有所建明兴利除害朋邪防上中外侧目忽闻制命擢居丞辖舆议喧然莫不惊骇臣窃谓人君命令虽在必行茍处之得其理则执之不可变惟其不合众望违咈人情闗天下之盛衰系朝廷之轻重所宜择善何惮改为而况辅弼之臣与国同体岂容憸佞杂处其间臣于宗愈固无一日之雅亦无纎芥之怨惟是公论有所未安是以前日赐对罄尽悃愊而拳拳之忠不能自已故复论列以报陛下用臣之意伏望圣慈更加询考若臣言不谬则乞收还宗愈新命授以外官庶使邪正有辨不失天下忠贤之望
　　安世又论曰右臣前月中尝具奏陈胡宗愈除尚书右丞不协公议伏乞更加考察特行罢免今已逾月未覩施行臣虽甚愚岂不知违咈圣意弹击大臣力薄言轻难免罪戾然陛下不以臣不肖使备言路今识者喧然以为奸邪而臣钳黙依违不告陛下虽茍免一时忤防之诛而天下将责臣以失职之罪臣亦何敢为自安之计而负陛下圗任之意哉臣闻自昔台諌之论常以天下公议为主因公议之所是而后与之因公议之所非而后撃之人君所以垂衣髙拱不出户庭而周知天下之情可否与夺必合义理以辨邪正以决疑似如权衡之不可欺以重轻规矩之不可诬以方圎者用此道也臣考之舆论皆谓宗愈才识浅近趋向反覆贪得患失背公徇私不敢悉数其详以渎天聼犹可粗陈其畧兾寤宸一言渉欺不敢逃死按宗愈起于贵阀偶中高科数年之间渐阶显列昔事先帝颇有可称及陛下即政之初首加进用再朞之内遂至中司未闻深虑逺圗报朝廷之厚徳唯以巧言邪説为进身之私谋如永兴军路提刑冯如晦欲令旧不充役贫下之人出钱以助合役之上戸不量缓急闲剧色役一例雇募防手充代其议论乖谬最害役法如闻苏辙颇主其言亟为公移欲颁诸路戸部尚书李常曾不讲究遽令施行而员外郎刘昱乃能力辨是非不为押检议既难合事亦中辍缙绅传播莫不嘉昱能守其职而宗愈因上雇募衙前之论遂诋刘昱以谓户部郎官有近来参详立法之人护短遂非不肯公心舍已从长以救乡户之患意在附防不顾义理其罪一也按宗愈实娶丁氏今礼部贠外郎丁骘乃其妻族宗愈既备从官未见引天下之贤而首荐私亲乞不次擢用古之人固有内举者矣然必以诚告其君曰臣之子也今宗愈特荐丁骘而不以实奏幸朝廷之不察以盗宠禄而惠归于已其罪二也方陛下嗣位太皇太后同覧庶政而苏轼撰试馆职防题乃引王莽依附元后取汉室之事以为问目士大夫皆谓非所宜言台谏官数尝论奏而宗愈不惟无所弹劾反又止同列不令上疏其罪三也李慎由乃文彦博之孙壻方营在京差遣而宗愈遽荐为本台主簿偶以碍格遂闻报罢茍徇贵不恤人言其罪四也昔熈寜中尝知谏院神宗皇帝深知其奸乃手诏中书曰宗愈自领言职未尝存心朝廷治道凡进对论事必潜伏奸意含其事情旁引邪説以私托公坐是落职与通判差遣御批具在天下共知臣窃谓熈寜政事与今虽异而宗愈望迎合之迹固同陛下用此数者平心正虑而察其本末则奸囬防上徇私趋利之实灼然可见诚不足以当大臣之任重朝廷之势伏望圣慈察臣惓惓之忠审为天下之计万防之暇详览瞽言若臣所论皆有按据不至谬盭即乞特出圣断付外施行
　　安世又论曰右臣近以胡宗愈除尚书右丞不协公议臣于延和殿赐对之日已尝面奏继又两具奸慝条例以闻臣之所言莫非实状累渎天聼渉歴两月窃惟宗愈之罪恶固不能逃于圣鉴而陛下体貎大臣务全进退之礼是以特降荅诏俾安厥位宗愈承命遽出无复逊避缙绅传播莫不骇笑臣伏覩自昔执政之臣或为言者所击率皆归第阖门待罪虽朝廷遣使宣召往往遵奉君命暂至官省不敢治事急复归家原其处心固非畏缩实以辅弼之任与国同体举措出处天下具瞻茍有过尤挂于清议自当上还印绶退避贤路岂俟斥逐方为去计盖待之之礼既厚则责之之意愈深此所以君臣之间礼体两得而防耻之风足以矫厉天下者也贾谊有言曰上设亷耻礼义以遇其臣而臣不以莭行报其上者则非人也臣窃观陛下之所以待宗愈可谓尽防耻礼义之道矣按宗愈之所以报陛下则非惟不以节行而又贪墨急进违弃义理明知台谏皆有弹劾而尚起视事一如平日近世以来公卿大臣操行汚下毁灭亷耻未有若此之甚也孔子曰鄙夫可与事君也哉其未得之也患得之既得之患失之茍患失之无所不至矣陛下察宗愈之行义如此茍充其无耻之心则奸邪趋利何所不为尚安足以辅佐人主参断国论委之以纲辖寘之于庙堂乎又闻御史中丞孙觉乃宗愈之故旧见其改莭今已弹奏监察御史赵挺之杨康国皆宗愈之所荐二人者虽顾惜小莭未见明言其罪而风闻各有章疏申救王觌臣窃谓是非之理固不两立茍知此之为直则曲之在彼不辨而自见今上则朝廷士大夫之论莫不鄙恶宗愈下至闾阎一介之贱茍或询之无有心悦而诚服者盖天下之民别而聼之则愚合而聼之则神以此卜之可知公论之不与矣伏望陛下考合佥言明辨邪正罢免宗愈断之不疑实天下之至幸
　　安世又论曰右臣昨自四月后来三次论奏胡宗愈操行汚下毁灭亷耻贪得患失背公徇私诚不足以辅佐人主参预国论欲乞出自圣断特行罢免今已两月未防指挥臣风闻宗愈任御史中丞税周氏之第以居毎月僦直一十八千自去年七月二十一日后至今年二月终止偿两月之直其业主三班奉职周知哲累次令人乞请余缗而宗愈毎加詈辱并不支给遂于三月一日经官申诉乞差人追索及发遣起离开封官吏畏避势不为依公施行而遽寝其事中外传播实骇耳目臣闻中丞之任纪纲所系检察非违纠正百辟官之雄峻莫与为比宗愈既长宪台不能正身以率下而恃贪利防顾义理僦人之居不给其直行已无耻辱国已甚况宗愈更践华要月俸至优近尝奉使大辽又经押赐亲王礼物所获甚厚加之乡里有髙赀之名固非不足于财乃敢挟风宪之威肆贪鄙之行辇毂之下暴横自若将何以表率在位风化四方此而可舍国法废矣伏望陛下特降睿防以周知哲所陈文状付法司推究明正典刑其开封官吏挟情违法之罪亦乞特赐指挥施行
　　安世又论曰右臣近闻胡宗愈任御史中丞日税周氏之第以居自去年七月后来至今年二月终止偿两月之直其业主屡请余缗而宗愈毎加詈辱并不支给以致周知哲经官论讼臣窃谓中丞之任纪纲所系今宗愈恃风宪之威肆贪鄙之行辇毂之下暴横自若将何以表率在位风化四方遂具论奏乞以周知哲所陈文状付所司推究其开封府官吏受知哲之诉而畏避势不治其事挟情违法之罪亦乞施行今已累日未闻指挥臣防陛下拔于稠人之中而付以耳目之任夙夕思念未能上报圣恩之万一而辅弼之间乃有贪浊暴戾毁灭亷耻之人黩犯朝纲玷辱国体臣虽愚陋实深耻之所以不避忤旨之诛而累烦天聼也且宗愈起于冗散不三年而至执政陛下之所以待宗愈可谓厚矣然自为中司风莭扫地贪得患失背公徇私朋邪防上中外侧目今又僦人之居不给其直乃致三班使臣投牒起遣操行汚下为人鄙厌一至于此陛下虽务包容未加按治其如朝廷何其如天下何臣忝列谏垣茍不能以公议上逹圣聪则虽万死犹不足以塞责深虑同列大臣恶伤其巧为邪説隂欲援救则长奸养恶异日将有滋蔓难图之悔伏望陛下断自宸早出臣章付外施行不胜至愿
　　安世又论曰右臣伏自四月后来累曽论奏胡宗愈罪恶之状诚不足以当辅弼之任乞行罢免前月中又闻宗愈为御史中丞日税人之居不给其直以致三班使臣经官论诉乞令起遣而开封官吏畏避权势不为依公施行臣两尝奏请乞治其罪寻御史台亦已弹劾逮今多日未防指挥中间伏遇荆王奄忽薨谢仰虑圣慈方深哀念是以不敢继进章疏重烦天聼徬徨局蹐今复半月窃惟陛下圣明之性洞照物理必能抑割无益之悲上为宗社长久之计臣是敢再申前论以兾开允惟陛下察焉臣闻天下之治乱在朝廷朝廷轻重在执政论执政才否而进退之者人主之职也使朝廷之上皆得当时之贤而都俞戒敕以图天下之治则善日进而君子道长此易卦之所以为泰也使公卿辅相非其其人而奸邪朋党更相比周以蔽人主之聪明则恶日滋而小人道长此易之卦所以为否也自古虽至圣之君不能无恶人立朝尧之四凶是已虽甚衰之世未尝无君子在位商之三仁是已圣人之兴贤者众则恶人不能胜其善故虽有四凶而或窜或殛卒无幸免暴君在上谗謟并进则善不能胜其恶故虽有三仁而或去或死终莫能用此乃治乱盛衰之机不可不察也今皇帝陛下富于春秋太皇太后陛下不出房闱政事之柄方在大臣所宜推择天下之贤以重天下之势而忽闻误恩擢用宗愈除目初传中外骇异议者以谓陛下临御之初首能用司马光于闲退之中而授以柄任天下欣然咸若更生者以其合四海之素望也今宗愈自为侍从旋长宪台不能进贤退奸兴利除害而怙势作威贪黩徇私公犯义分毁灭亷耻固当窜黜以儆官邪而遽此升迁使备丞辖忠臣义士无不失望臣所以屡冒严诛力陈公议而章皆留中累月不下邪正并立枉直两存虽陛下务全大体欲保初终其于改过不吝去邪勿疑臣恐未能至于尽善也故事执政被劾例须居家待罪今御史台以宗愈不偿房缗公事方申三省而宗愈气象轩骜若无所睹陵蔑风宪不畏人言近世大臣贪冒无耻未见如此之甚者臣闻闾阎鄙夫台省老吏见其举措犹能窃笑况天下有识之士哉臣恐奸邪得志忠贤解体隳紊纲纪汚辱朝廷累陛下知人之明犯大雅鲜终之戒臣愚暗不胜愤懑伏望圣慈特垂省察早以臣前后章奏付外施行
　　安世又论曰右臣伏见御史台弹奏尚书右丞胡宗愈任中丞日不偿房缗及开封官吏受周知哲之诉而挟情违法不治其事臣亦尝与左司谏韩川累具论列乞正其罪而章皆留中未防付外中间御史台又申三省催促前奏比闻已得指挥更不施行臣窃谓陛下优容执政务全大体则可矣要之以天下公议而为朝廷之逺虑则非也臣职在谏列义难缄黙輙冒诛谴再申前论惟陛下察焉臣闻御史之任纪纲所系而中丞者又为肃政之长固宜正身率下以厉风俗而宗愈贪冒不法以至兴讼奸邪之人方为之防说曰此非大恶何足以罢执政是乃朋党之论不可不察也今上自公卿下至匹夫粗能以亷耻自好者岂肯税人之居不给其直况宗愈身备从官职任宪长而贪鄙之行过于闾巷之人玷辱国体无大于此钱勰之在开封常以不畏强御为己任及周知哲陈诉则抑而不行茍非惮宗愈之势忽知哲之柔弱岂容灭裂如此之甚臣窃谓以常人观之则未至大恶以礼义亷耻而责大臣则宗愈之贪浊钱勰之徇私何可迯于吏议臣既在言路目覩大臣之不法而不加弹劾则是旷职以负陛下今宗愈所犯事状明着台谏交章置而不问若臣等所言出于诬捃则宜窜黜以明宗愈之无罪茍臣等所论既有实迹朝廷安可曲为容贷以沮天下之公议乎国家设置御史六察本以弹劾有罪今御史举职事而不得行臣等合论列而不防聼如此则谏官御史遂可废矣谏官御史废则祖宗之法度朝廷之纲纪复何望哉臣固知论斥大臣非全身保禄之计然自念孤逺小官防陛下不次擢用毎思自竭图报万分岂谓庙堂之间乃有如宗愈者其奸佞无耻朋邪防上臣前后章疏言之已详非特此不亷之一莭而已也况宗愈窃位以来渉歴半载苐闻昏谬无所建明诚不足以当辅弼之任重朝廷之势今则邪正并立枉直两存臣恐忠良解体天下失望惟陛下留神省察为宗社之大计罢免宗愈按劾开封官吏使法之所行自贵者始岂惟臣区区之望寔天下之幸也
　　安世又论曰右臣伏自四月初胡宗愈除尚书右丞臣寻与左司諌韩川于延和殿赐对之日陛下询问近日差除何如臣与韩川同共奏陈朝廷用人皆协舆望惟是胡宗愈公论以为不当臣又条陈宗愈前后罪状固已详悉防陛下宣谕令且试其所为臣寻复奏以谓朝廷设官从微至着自有等级要须歴试灼见其贤然后举而加于众人之上则人无异论宗愈顷在先朝实有可取但自为中丞以后风誉顿减一向奸佞以希大用忽闻除目众皆惊愕盖执政之官陛下所与朝夕图议天下之事若谋谟献替动皆中理固为尽善有一差失天下犹将有受其者以此论之执政岂是试人之地陛下虽以臣言为然重废已行之命未赐俞允自后臣等累进章疏皆未覩指挥施行臣非不知进退大臣务全礼体而宗愈自登用以来丑迹日着人言沸腾不可弭塞皆谓徳性倾邪为行险薄利口足以饰诈无耻足以为恶臣请畧举其近事之显著者而极论之惟陛下留神而详览焉臣闻御史之职号为雄峻上自宰相下及百僚茍有非违皆得纠劾是以祖宗之制凡现任执政曾经荐举之人皆不许用为台官盖欲其弹撃之际无所顾避而得尽公议也且被举之人犹不得任以御史况于姻戚而可为之乎臣闻宗愈之侄女适吕公着之亲孙昨除御史中丞乃是公着秉政之日自合援据故事以祈引避而宗愈茍悦势而无一语自陈防上贪荣堕废祖宗之法其事一也宗愈向縁蔡确引用为都司郎官曾未席暖骤迁要近确与章惇后以罪黜今春遽用常例复其职名台谏交章疏其巨恶遂得进寝而宗愈备位宪长坐无一言隂结奸豪徼幸异日操心不忠阿私下比其事二也宗愈既备从官未尝进贤以报国而首荐其妻族丁骘乞充台省之选臣在谏垣骘相接其议论庸浅无可称者而宗愈匿其私亲輙形公荐幸朝廷之不察以盗宠禄而自为恩恵挟诈欺君无所畏惮其事三也宗愈尝荐布衣方坰可应制科臣闻坰素无士行而进卷文理荒踈最为亡状宗愈权翰林学士日适当详定曲欲成就不复避嫌妄以坰文置在第二中书舎人刘攽等不敢异论但闻退有后言轻忽同寮徇私自任其事四也李慎由乃文彦博之孙壻方谒权贵欲求在京差遣而宗愈遽荐为御史台主簿奏章再上偶以碍格报罢自来本台辟举未有敢私执政之亲者而宗愈意在附会堕紊台纲其事五也陛下践阼之初太皇太后陛下同朝聼政而苏轼撰试馆职防题乃引王莽依附元后倾覆汉室之事以为问目议者莫不罪轼非所宜言台谏官亦尝论奏而宗愈不惟无所弹劾又止同列使勿上疏背公死党其事六也宗愈税周知哲之第毎月僦直一十八千自去年七月后至今年二月终止偿两月之直遂至本主经官陈诉乞差人追索及发遣起离宗愈居风宪之长素称高赀固非不足于财而税人之居不给其直其挟势贪黩不修亷莭其事七也永兴军路提刑冯如晦欲令旧不充役贫下之家出钱以助合役之上戸不量缓急闲剧色役一例雇募防手充代其论议乖谬最害役法而苏辙颇主其説亟为公移欲颁诸路户部尚书李常曾不讲究遽欲行下而员外郎刘昱乃能力辨是非不为押检议既不合事遂中辍缙绅之间莫不嘉昱能守其职而宗愈因上雇募衙前之议遂诋刘昱以谓户部郎官有近来参详立法之人防短遂非不肯公心舍已从长以救乡户之患意在阿党不顾义理其事八也臣伏覩治平以前执政子弟未尝敢授在京华要之职虽有合得陈乞差遣亦止是数处闲慢监当局务惟自近嵗以来大臣营私害公子弟亲戚布满要津与孤寒之士驰骛争进而宗愈久为执法既不能纠核开陈及防大用首擢其弟宗炎为开封推官贪权赴势不恤人言其事九也宗愈姊妹三人并适富民皆以孀妇宗愈数令析夫之产既而诱説厥妹隂取赀货遂作己户广置田业欺诳孤幼终不偿还因致髙赀雄视闾里殖利无亲其事十也仁宗朝宰相富弼方正谨厚能守法度而御史中丞韩绛言弼与张茂实皆有异谋韩琦当国两膺顾命忠义亮直闻于天下而王陶奏其防扈士无贤愚皆知决无是事而二人者不复自辨即日归第抗章待罪盖事之虚实自有公议而大臣之体不得不然也今宗愈以不偿房缗事为御史台所劾皆有实迹而意气轩骜若无所睹陵蔑风宪不畏国法近世公卿大臣毁灭亷耻不知礼义无甚于此其事十一也熈寜中方变法令宗愈时为谏垣不能别白是非开悟明主而望迎合多持两可之论神宗皇帝深照其奸乃手诏中书曰宗愈自领言职未尝存心禆补朝廷治道凡进对论事必潜伏奸意含其事情旁为邪説以私托公坐是落职与外任差遣臣窃谓先帝察见宗愈之本心是以诏辞尽其情状乃今之无不切中其事十二也臣之所陈皆可覆騐伏乞陛下出臣此章宣示百官若宗愈委无如此罪恶则臣之所奏是为欺天宜伏重诛以戒诬防臣自齰舌不敢有辞若宗愈所为如臣之论则是奸邪朋党贪鄙庸浅岂可尘污廊庙与闻机政臣窃计陛下所以依违不决者得非谓人言其奸邪而未尝亲见其实状乎夫小人之事君岂肯自谓奸邪者哉言必假公忠行必托亷洁多为可信以惑人主之聪明及其嵗月滋深权势在已上下胶固羽翼已成于是肆志穷奸靡所不至方此之时虽欲除之亦无及矣唐惪宗尝曰众人皆知卢奸邪朕何不知李勉对曰卢奸邪天下皆知独陛下不知此所以为奸邪也今之宗愈何以异此臣闻知人之道自古为难方尧之时四凶与诸贤杂处于朝而终无累于尧之明者盖闻其才则用之不敢遗见其罪则去之不敢庇进退用舍一本于至公而无私于其间此尧所以享无穷之名而后世为不可及也愿陛下以帝尧之去四凶为法以惪宗之信卢为戒改过不吝去邪勿疑罢免宗愈以慰天下忠臣义士之望臣言虽拙直义在爱君惟陛下恕其狂愚察其诚恳早赐睿断不胜幸甚















　　歴代名臣奏议卷一百七十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百七十八
　　明　杨士竒等　撰
　　去邪
  </div>
  <div class="pagination">
   <a href="历代名臣奏议_page65.html">
    上一页
   </a>
   <span>
    ...
   </span>
   <a href="历代名臣奏议_page61.html">
    61
   </a>
   <a href="历代名臣奏议_page62.html">
    62
   </a>
   <a href="历代名臣奏议_page63.html">
    63
   </a>
   <a href="历代名臣奏议_page64.html">
    64
   </a>
   <a href="历代名臣奏议_page65.html">
    65
   </a>
   <span class="current-page">
    66
   </span>
   <a href="历代名臣奏议_page67.html">
    67
   </a>
   <a href="历代名臣奏议_page68.html">
    68
   </a>
   <a href="历代名臣奏议_page69.html">
    69
   </a>
   <a href="历代名臣奏议_page70.html">
    70
   </a>
   <a href="历代名臣奏议_page71.html">
    71
   </a>
   <span>
    ...
   </span>
   <a href="历代名臣奏议_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
