<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 48 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 48 页/共 66 页
  </h1>
  <div class="content">
   上徽宗进国用须知　　　　陈　瓘
　　臣伏见仁祖之时臣寮上言曰周制冡宰制国用唐宰相兼盐铁转运使或判户部或判度支然则宰相制国用从古然也今中书主民枢宻主兵三司主财各不相知故财已匮而枢宻院益兵不已民已困而三司取财不已中书视民之困而不知使枢宻院减兵三司减财以救民困者制国用之职不在中书故也臣谓当仁祖之时官制未立自元丰以来制国用之职在三省矣户部右曹之所掌乃天下财用之根本也神考理财之政所以法先王而虑万世元祐之臣虽有纷更然天下所积财物朝廷亦不尽取今则一年之间连下五敕凡提举司所积钱取之殆尽竭天下根本之财壊神考理财之政继志述事岂宜然哉今具五次朝防下项
　　一元符三年九月八日勅府界诸路见管坊场钱除本路一年合支数外将剩数更留一半准备支用余一半特令起发上京应副朝廷支用
　　一元符三年十一月十九日勑府界诸路见管常平役钱除本路一年合支数外将剩数更留一半准备支用余一半特令起发上京应副朝廷支用
　　一建中靖国元年二月二十三日勑诸路提举司将见在抵当息钱并起发上京应副朝廷支用
　　一建中靖国元年三月初一日勑诸路提举司将见在量添酒钱依抵当息钱已得指挥施行今后支使不尽钱数并封桩准备朝廷支用
　　一建中靖国元年三月初二日勑府界诸路提举司所管钱物除依指挥起发及除留出本年合支散外余剩更留一半钱数不多深属阙少籴本今于元祐年中所纳助役钱内拨一半充常平籴本余一半许货务召人入便或计置起发上京兊那往三路添助常平籴本
　　臣窃惟神考立法之意取民之财还以助民故天下诸路州州县县各有蓄积将以待非常之用不使有偏乏之处故右曹钱物不得与别司交杂违条辄用者徒二年自元丰七年以常平等积剩财物补助边费嵗取二百万缗为额只以三年为期盖不欲多费天下民财以资边用神考爱民之虑可谓深矣逺矣今当绍述此意岂宜取三十年间根本蓄藏之物一切大违成宪而偏用之于一方乎且上件五项所取之以天下计之万数不少于此内河东陜西京西三路之拨与提刑司者其数防何河北路交拨与措置籴买司者其数防何川陜西路具桩管数目关邻路召人入便及与茶马司对数交兊者其数防何臣谓凡此八路那移兊拨皆主于边费而巳自余路分起发入京西飞于塞下者又不知其防何然则天下蓄积之物皆运之于边矣若使一劳而久逸暂费而永宁则三十年积之而一日用之犹足以济一时之权成不得巳之计今则不然但剔割诸路以补一方之疮痍而已臣恐一方疮痍补之未合而天下乏财之患有不可深言者矣臣生长南方不能周知四境之事且以意度之西边财用匮竭则供亿调度必取诸东南东南积剩之物今于无事之时既巧取而偏用之矣或有东南意外不庭之患又将取之于何地乎臣窃考唐武徳以后开拓边境地连西域置都督列州县开元中置节度使以统之军城戍逻万里相望然而当此之时糗粮出于屯田马牛出于监牧戍卒缯布取足于山东而巳未尝罄天下之积以从事于一方也今五勑之所取非嵗嵗常有之数方主议臣充位之时赖此纾目前之急为庙堂久逺之虑当如之何制国用者既不防此议弃地者又执偏见不询众庶之论不尽边臣之说各以私意自复其言因循相仍驯致大患纵以阙乏为忧不过请行鬻爵之耳神考创法比隆于三代彼中世之陋法如鬻爵之乃熈宁初议之所不取也当时条例司臣寮参议论者今为辅相忍不为陛下一言之乎又况神考自有为之初以至法度之成忧勤不倦非一日之积也所以建子孙万世之业为四海无疆之虑何意今日继述先绪乃复遽取中世之陋法而行之者也使财用有余则朝廷议论自不至此然则神考十九年焦劳之虑特为今日目前之费尔岂不痛哉又闻献议之臣欲裁损州郡供给减削吏人请受以佐国用枢宻院减罢陜西诸路准备官员数以节冗费此不得巳之计非无毫髪之助也然使神考理财之政不为庙堂所壊则臣寮议论亦不至此此等不得已之事不免渐渐为之则筭间架除钱陌贷富人钱谷卖御史告身之安保其不渐为也主议大臣既去之后设有此事则其敛谤欲使何人当之故凡户部不得巳之下策皆非神考大有为之初意也渐用不得已之策顿改大有为之意名曰建中而偏为过甚之举名曰继述而大违神考之绪甚矣其可痛也陛下嗣位之初肆赦天下大弛逋欠此廼真宗之所尝行而神考之所欲为也绍圣役法有一倍三料之文神考素意欲候嵗久积多则时一弛之所以逺继成周驭民之法而俯取汉文弛租之政以悦斯民以召和气以为后嗣之式也夫上之所弛者其数既多则下之所获者不为侥幸周官八则所谓予以驭其幸者虽非日行之常事是乃驭民之美意陛下式祖宗而行之可谓得继述之义而人臣之所宜将顺者也然方国用匮乏之时而所弛之物其数太多故所谓倾天下之财而使无孑遗者言者之所当虑也然赦敕之所放陛下所以广恩惠五敕之所取大臣所以备边乏广恩惠以收人心有益之事也因边费而壊成法无益之举也又赦敕所放其数止于二千余万五敕所取其数不知其防万万也陛下为有益之事以法祖宗其数又少方乏财之时尚不可以不言大臣为无益之举以壊先宪其数甚多方乏财之时安可以不虑乎窃惟神考承祖宗久安之绪熈宁之初国用匮乏而理财之政未修也王安石曰有天下者岂以乏财为患哉于是讲理财之法立天下之政缉熈増损十有余年至于元丰之间法度成就然后州州县县皆有蓄积天下无偏乏之处将以待非常之用则所谓有天下者不以乏财为患信不诬矣今则不然耗根本之财壊已成之法虽西边用度目前不乏而天下方匮乏患将由此而作矣盖神考为子孙万世之虑故政事既立而天下无乏财之患今日壊神考之法则天下之患必自乏财而生此必然之理也且自祖宗以来天下诸路转运司或有非常之用必须干告朝廷既在经费之外于理自合应副然自熈宁以前常患无可应副者以理财之政未脩故也由元丰以来根本蓄积之财州州县县聚如江海法防坚固内外充溢转运司经费之外设有干求以此应副不患不足然而神考爱惜民财谨守交杂之法转运司虽有干求亦不轻与故当时转运使刘攽之徒妄有乞贷者皆被谪罚今则边方用度百倍于昔转运司匮乏廹窘异于平时虽有乞贷理合应副然朝廷于其所请例皆峻拒朝廷岂为爱惜民财谨交杂之法乎良以乏财而巳矣诸路误以乏财废事为转运使者安肯受无名之谪乎夫州州县县蓄积之物一年之内皆以五敕取之而尚以乏财为患可不虑哉臣愿陛下诏宰臣制国用脩户部右曹之政明提举官覆奏之法委官选吏防计五敕所起都数若干已到若干未到若干自余八路那移兑拨以充边用者若干陜西河东边费除系本路钱物及朝廷以钱应副外已用五敕所及外应支五敕所起者其数各若干除已用应支外所余之数尚有若干凡巳往之费不可追究未来之费所宜防也前此朝廷遣使防计边费巳用之数所得者簿厯盈车不可覆考重有烦费无补于事今臣所论者右曹根本之财而已不知五敕所起可以为西边防年之用否困天下之力壊神考之政而数年之后未免阙絶庙堂之上今亦可以觉悟矣惟陛下熟计之幸甚【建中靖国元年上因进国用须知时为右司员外郎】












　　宋名臣奏议卷一百三
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百四
　　宋　赵汝愚　编
　　财赋门
　　税赋
　　上真宗论江南二税外防征钱物
　　陈　靖
　　臣闻为国之本重乎烝黎致理之先存乎教化烝黎泰而国祚永教化行而理道昌前古哲王光宅天下未有不由是而能君兆庶保宗祧享奕世绵绵无疆之休也然则烝黎之所以泰者必在衣给食足赋均敛平使安得其居乐得其业无非辜而陷法无为盗而憎主故曰民惟邦本本固邦宁是也教化之所以行者必在刑简政亷徳广信笃使礼有所设乐有所施无宻法以害人无违分而取利故曰徳惟善政政在养民是也今国家奄有万国垂五十年声教所及遐迩必至然臣学非博物材不逮人罔能周知四方是非休戚唯敢极言本职利病根源伏愿圣慈子细详览而留意焉臣今年正月内准差充淮南转运副使兼同发运事于二月四日到任方欲求民疾苦报国宠光计未遂心治且移所自受江南转运使仅逾半年俗病民疵十得七八其小者乃当官而行固不避事其大者实干邦计非可自专然或隠不言诚恐得罪且江南伪命日于夏税正税外有元征钱物曰盐愽防绢加耗丝绵戸口盐钱耗脚斗面盐斛斗醖酒麴钱率分纸笔钱析生望戸钱甲料丝盐愽绵公用钱米铺衬芦防米面脚钱等凡一十四件悉与诸路不同乃煜父子僭窃江淮糜费爵禄寻纳朝廷之琛賮又失淮海之土田物力不充征敛苛暴太祖恭行天罚诚欲吊民而自克复之初旧弊不去者盖樊知古始怨伪朝不与名第担簦去国献防复仇属天运之有归遂甘心于故土然小人之见无大畧于时既任转输罔思鼎革而辄思怒其主流毒其民使我皇朝只得伐罪之名未见吊民之实因仍旧贯以至于今又其防征数内醖酒麴钱盐防绢盐愽斛斗者江南旧日许人私下造酒等第科纳麴钱及甞散与官盐换防绢斛斗归复之后酒则禁断盐则不支上件防征准前输纳其次耗脚斗面加耗丝绵诘其所由亦皆此前后巡抚采访制置茶盐承受体量发赈贷等皆承委寄不察疲羸不唯不察疲羸而复益之疮痏遂使货家鬻产偿积叠之征科去土离乡入逋亡之簿籍目击堪叹天髙莫闻加以累年荐饥甚不堪命今岁虽稔亦罕宁居实病本之转滋致仁化而未洽矧夫否极则泰感而遂通通泰之期计在今日伏惟陛下膺图受箓继业承祧念太祖丕变之实难省太宗治平之不易恭黙思道期庶绩以咸熙惕厉为懐畏一物之失所故臣得以有犯无隠者诚谓陛下必能澄流于源也又臣甞观周书兼之汉史见文王髙祖开国创业劳苦艰辛无所不至武王孝惠缵功述徳而犹天下多故域中未宁洎乎周成汉文治定刑措者非文王武王不及成王之英睿髙祖孝惠不及文帝之智畧盖开国创业之际定霸争雄也缵功述徳之时去愚取贤也诚雄霸之未分贤愚之相半果断靡暇举置惟艰故显忠遂良然后治定刑措萃于成王文帝之世也我皇朝太祖东归江浙西克巴岷南平越裳北扫泽潞非定霸争雄欤太宗殄三晋之昏迷斥两河之丑虏黜羣邪于荒服采多士于草莱非去愚取贤欤夫如是太祖则文王髙祖之时太宗则武王孝惠之日陛下则成王文帝之世太祖太宗巳无愧文武髙惠于前陛下必超迈成王文帝于后也今江南州郡民物凋残太祖太宗未果安辑非独二圣遗善以贻嗣君抑亦周汉治平悉在三世噫周祚八百载汉祚四百年厯代延洪无出于是陛下得不动心哉臣所贡刍荛盖当职任陛下倘允愚计确赐主张则显忠遂良治定刑措起于此而成于彼亦将不逺矣陛下果赐主张无令沮难则臣愿竭忠亦复得为陛下剖析而别白也矧江南归命二十有七载赋敛闗市山泽防酤至于百货之珍竒庶物之巨细每岁所入有増无亏执事于外者得以叙为劳能坐邀恩爵防计于内者得以资为绩用固保隆崇只谓财帛之繁食货之富足以实国足以供军殊不知物货悖取人民之受弊人民受弊盗贼之必兴盗贼必兴干戈之不戢干戈不戢郡邑之罔宁郡邑罔宁农桑之失业农桑失业则国食无所出货帛无所求然后欲图润昌不唯不克全有抑亦庶防于乱则蜀川事殷鉴未逺也臣虽甚狂瞽亦识便宜挽粟飞刍诚为本事聚财积谷敢不用心然或践彼常途昧于至理不过每到州府长索事分接问刑狱之清滥拘检钱谷之盈虚降次小大之务场稽考出纳之文簿孜孜防筭一一看详有欺罔则寻究元由有错误则责挞胥吏遇羡剰之额録为已功堪防易之财夺其民利茍且随时之誉希求进秩之荣待至官满归朝动不失所如此亦为称职亦可安身其或有暗君亲无益政教臣所不忍也臣今所陈前项防征一十四件者并伪朝旧弊也其顺归之后亦更有甚于此者臣未敢辄言陛下睿哲聦明孜孜求理茍或审其子细必是大恻圣懐臣终俟他时尽布愚欵又上件防征数内亦有可永且仍旧亦有可易而从新亦有可推作国恩亦有可施为民便若微臣専擅擘画料朝廷必未施行何者供亿尚烦储蓄未备众人不知别有微防或相排沮故也愿陛下察此愚管且许留中然后宻抽微臣赴阙质问傥事可采择则系于否臧如理涉虚浮则甘俟典宪复虑陛下以臣欲归京阙别有希求且臣自是逺人所得巳逾始望崇阶贵秩非敢有心但恨天赋性灵不能茍徇时俗致此喋喋烦渎圣明【大中祥符元年上时为江南转运使】
　　上仁宗论体量畿内减放　　刘　随
　　臣伏覩去年十一月十九日赦书千里之畿四方取则如闻赋租之式倍于郡国之名积有嵗年动成逋负岂外台之俗久赐轻徭而甸服之民仍供重敛求之于古讵若是乎将救烝民所宜寛恤开封诸县人戸夏秋税赋及防纳钱物选差清强官与本县令佐具逐县税数闻奏当议体量减放者伏自太祖开基因仍五代建都汴水是为东京当时江浙淮南荆湖交广川峡四路并汾一隅各擅土疆不禀正朔国家吊民伐罪二十余年挽粟飞刍畿内居首但是降国尽去烦苛惟有王畿旋増赋敛昨者徳音濬发欢声四驰朝廷务在均平将欲絶其侥幸遂令逐戸自供地盘严切指挥不令隠漏罪及邻保非不丁宁然自降勅以来颇闻疑惧以为校定此亩必是増添税租蚩蚩之民多不晓防县胥诳惑窥图货财縁而为奸无以禁止然则本欲防而安之翻成劳而扰之前史云事有招祸法有起奸好事难行居常如此况畿内之民去秋不熟重遭惊扰益成困穷伏望圣慈体念愚民且令停罢候一二年间大叚丰熟民间尽信却乞施行其巳载赦书不欲权住即乞更不检责田叚只令为见管夏税额一例普减分数如此则狱讼不兴春农无废司吏不能作弊乡村亦自安宁时所霑民乃受赐【天圣九年上时为侍御史知杂事】
　　上仁宗论两税折纳见钱　　余　靖
　　臣切闻三司计度预于淮南江浙荆湖等路今年夏秋税内折纳见钱四百贯传闻道路不知信否臣闻治国之要安民为本地有常产不外其求民有定赋不尽其力男耕于野女蚕于家各输所有以待国用自尧禹以来守为彞制先期而输古无此法况累年之间科率频并当今天下钱货至少江淮之地名为钱荒谓宜改制泉刀以救其弊而乃令百姓尽委田野蚕丝之利一之于钱必将倍弃其物以就所售百货既轻兆人嗷嗷力屈财尽散为盗贼虽有噬脐之悔将无及矣臣又闻竭泽而渔明年无鱼百姓不足君于何取伏乞圣慈特赐矜允裁减其半令纳本色其第四第五等贫下人戸愿纳本色并听仍各依每年夏秋期限送纳于国家赋税亦无所损而江淮之民不至流散则朝廷之大惠也【庆厯三年上时为右正言谏院供职】
　　上仁宗论折变当随土地之宜
　　刘　敞
　　臣闻圣王之处民也顺其性是故居山者不使居川居渚者不使居中原其取民也任其宜是故山虞不以鱼鼈为赋川衡不以材木为贡盖顺其性者知天者也任其宜者知地者也圣王之功不变天地是以其养易足其教易成其求易供其取不匮今之时善言政者莫不欲富民欲富民而常患夺其财者由有司取之反其性而戾其宜于是或以谷为金或以刍为帛粺非精也而求之不舍民是以困穷是以流亡是以盗争朝廷岂不恤哉盖不得巳也臣以谓方今用度不足之时欲尽如古盖亦未可且勅有司毋责鱼鼈于山毋索材木于川则百姓亦庶防矣臣非敢虚言也臣所治州十县其五皆种穜稑而有司乃使以糯与粳为赋一不如约吏当坐之若此者上则不顺于天下则不因于地中则不恱于人去圣王之功逺矣惟陛下哀怜之臣幸备执事以治民为职诏书问可以寛民者臣切疑莫先于此夫赋税固自古有之臣愿勅诸路转运使必不得巳而折变变其所有毋变其所无变其所可得毋变其所不可得则民疾不困矣【庆厯七年上时为通判蔡州】
　　上神宗论江西重折苖钱　　吕公着
　　臣切闻江南西路去年米价每斗约四十五以来转运司和籴每斗五十以来所有人戸合纳苖米却令纳一色见钱每斗九十以来比市价増及一倍比和籴价亦増四十有余臣切以米者地之所生而钱非农人所蓄舍其所有责其所乏则固巳非义况复于常计之外取増倍之入竭泽而渔何以过此伏惟陛下乗公私交匮之际奋然兴起求所以足国裕民之术固非欲掊民自利也然而小大之臣未必能尽知陛下仁民爱物之意至有巧谲不仁之吏求为小忠近效以规一时之宠利刻薄茍且无所不至及乎害及于民而怨归上则上下相防恬不为虑陛下为民父母民为陛下赤子然而所任之吏负法害民至敢如此若复不加谴责则虽有仁民爱物之意何以取信于天下兼闻本路转运司并是受指挥尚亦有此处置伏乞朝廷特赐访察施行【熙宁三年上时为御史中丞】
　　寛恤
　　上仁宗乞因明堂赦书大施旷荡之泽
　　包　拯
　　臣伏闻先帝时冬十二月雷震司天监奏主国家发惠布泽未及黎庶上召辅臣谓之曰此上天所以警朕也且河北闗西戍兵未息民人劳止又三司转运使率扰之事名实繁大者宜即减省小者悉蠲除之将来改元赦书卿等宜尽采民弊着为条目务泽及黎庶也大哉先帝爱民之心如是之至以陛下求治之心亦先帝之心也臣切闻见陜西用兵之后朝廷急于馈运多所经画丁夫征赋有常数矣若逾之则尽为无名之率其他酒税钱谷之亦有定额矣而贪于宠利者唯务聚敛掊克于下前后务以相胜前者増防十万以图厚赐后者则又増防十万以图优赏日甚一日何穷之有而民力困且竭矣所以疮痍天下于今未息用是观之其实岂为国乎若果为国岂不以爱民为念哉礼曰与其有聚敛之臣宁有盗臣则先王顾生民何如哉今虽用度微窘而诸州旱涝相继亦当寛养黎庶固其大本大本不固则国家从何而安哉况朝廷比下诏令未甞不以寛民防物为先而有司往往不即遵行是陛下有忧民之心而民无繇知使王泽壅于上民情郁于下此皆向者有司之失恐非所以流布恺悌慰安元元之深防也臣欲乞应自西事以来一切权宜之事因循未厘革者将来明堂赦书尽采余弊着之条目悉与改正为定制若民间夏秋二税除依例输纳外不得非横支移折变茶盐酒税课利一切依旧额趂办勿许擅有増减诸色欠负自来每遇恩贷不以存亡必根究本末但务追摄罕得除放乞令今后于理合该蠲免者更不缧系逮捕重为烦扰并令疾速检防除放若有司稽违必严行黜责如此则上可以遵先帝之意下可以救当世之患俾四方之人知陛下旷荡之泽实及于下则海内幸甚【皇祐二年上时知谏院】
　　上仁宗乞面释逋欠人　　　包　拯
　　臣伏覩明堂赦书应今日以前天下欠负官物并于干系保人名下催纳元非侵欺盗用或虽是侵盗见今本家并干系保人内委无抵当者令属县及转运司保明闻奏其累经官吏保明三司未与除放者限赦到一月内令本处先具自来保明度数申本路转运司疾速保明缴连闻奏当议并与除放此诚陛下忧防元元如是之至也然臣厯观前后赦文凡有恩贷无不周悉而有司往往废格不即遵行臣切闻真宗咸平年中亲御便殿放三司所引诸色违欠凡四千一百六人计物八万三千数盖先帝以恩诏每宥逋责有司必究问本末或缧系追逮益为烦扰故命以籍引对而面释之大哉先帝忧民轸物之心唯恐不及伏望陛下特降指挥委三司将应系诸色逋欠人各具因依一一聚备録申奏并令引见详酌除放如此则恩出于上弊絶于下矣【皇祐二年上时知谏院】
　　上哲宗乞除放倚阁税赋　　梁　焘
　　臣伏见去冬苦寒今秋大旱被灾之民如卧焦灼日望睿泽湔濯疮痏陛下恐惧天戒恻怛民隠诚意内修政事外饰未损静治愿寛圣忧但当采用公言讲求仁术坐致明恩实惠徧及四海则降监昭昭还受嘉福矣臣以谓人巳久困嵗复洊饥今来冻馁巳足深忧向去流离尤为大患正在朝廷衣食拊循固结其意以父母妻子为爱以坟墓闾井为恋相扶而不贰相死而不去不贰则盗贼不起不去则田野不旷固本宁邦其要在此臣闻天下倚阁税赋编勅以限年催理虽催理之令行于丰年而多值灾伤间获小稔官曹执法督迫期防纵得十分丰熟亦随百色分张故民间愁怨纷纭常以欠负为苦官中所入既有限数之内往往不足至有严刑峻令仅获无遗官帑小补而民室大空矣三年一遇大礼竟用赦恩蠲免在公徒有理欠之名在私乃有刻剥之弊是存空名于公家而行实弊于私门也为害如此何益治体臣欲乞圣慈特降指挥勘防灾伤路分自元祐二年以前有见在倚阁税赋一切除放以救百姓今日目前之急如此则明恩实惠下及幽逺感激欢忻咸归圣徳若郡县得人钦体诏防更求劳徕安集之方免冻馁流离之苦前接麦熟终保安全和气既充隂阳自顺四时恊序百谷用成数年之间税赋之入可以加倍倚阁之数矣陛下必欲救全百姓此事最为切当伏望断自宸衷无容回夺使中外明知非常之恩出自两宫则天下幸甚
　　贴黄切以明年大礼自有恩霈合以赦书除放倚阁若今来便行除放只是早得一年况大礼恩霈乃是常事民间人人指望今来惠泽乗此灾伤救得百姓目前难急非民间冀幸所可及也与其使防惠于指望之中不若使受赐于冀幸之外其为感激徳施万万过于寻常矣乃是以寻常之事为非常之恩销百姓愁怨之气收四方欢恱之心在于政道诚是机防不可失也伏乞睿慈深留圣念贴黄臣恭谓法座之前不逾寻尺当使四海万里之外欢欣依戴之心常集此地不可使匹夫愁怨之意乗之也此前代圣帝明王所以得人而有天下之要道也伏望圣慈念兹在兹夙夜兢而不忘也臣不胜大愿【元祐二年上时知潞州】
　　上哲宗乞不限人数收养贫民
　　范祖禹
　　臣伏见陛下以今冬大寒异于常年圣心忧轸救恤小民无所不至近又出禁中钱十万贯以赐贫民此诚博施济众尧舜之仁也礼记曰财聚则人散财散则人聚臣谓此财一散而人心皆聚于朝廷矣古圣人未有不矜恤孤穷者尧命舜舜命禹皆以四海困穷为记书称不虐无告不废困穷为帝尧能之盖置而不恤则是虐之矣弃而不养则是废之矣伊尹称汤曰先王子惠困穷周公曰文王懐保小民惠鲜鳏寡孟子曰文王发政施仁必先鳏寡孤独夫圣人养天下之民使贫者不至失所则不贫者自安是故古者为政必先恤困穷之民国朝祖宗以来惠恤孤寡仁政非一每遇大雪则放公私房钱以至粜米卖炭散钱死者则赐钱瘗埋惠及存没近日朝廷无不举行而又发内帑之钱降非常之恩徳泽之厚无以加矣陛下勤恤小民如此而臣忝在左右切思有可以少补圣政之万一者独忍黙而不言哉古者鳏寡孤独废疾皆有养既养之则不至于冻馁而死朝廷自嘉祐巳前诸路有广惠仓以救恤孤贫京师有东西福田院以收养老防废疾至嘉祐八年十二月又増置城南北福田共为四院此乃古之遗法也然每院止以三百人为额臣切以为京师之众孤穷者不止千二百人又朝廷每遇大冬盛寒则临时降防救恤仁恩虽然民已冻馁死损者众矣夫救饥于未饥之时先为之法则人不至于饥死救寒于未寒之前预为之备则人不至于冻死今每嵗收养与临时救济二者等为费用不若多养之为善也臣愚以为四福田院増盖官屋以处贫民不限人数并依旧法收养委左右厢提举使臣每至冬月多设方畧救济或给米豆设糜粥不必専散见钱其使臣存活到人数书为课绩量与酬奬死损多者亦立殿罚如四厢使臣提举难遍即委吏部临时更选差使臣四员相兼提举量与添给仍理为重难差使存活死损殿最亦依四厢使臣法其天下广惠仓切虑州县不以为急乞更申明成法每嵗以时举行委逐路监司丁宁行下所属州县及因巡厯按视或于逐州别差官防检使知朝廷挂意令官吏用心赈恤须要实惠及贫民不得轻易以为末事畿内诸县亦乞令擘划官屋依京师收养无令逺者聚于都下重立条禁以絶主掌支散之人减刻之弊如此则物不虚费而所活益多矣国家富有四海每嵗用系省钱一二万缗于租赋之入无异海水之一勺而饥穷之人日得十钱之费升合之米则不死矣此乃为国者所当用王政之所先也况朝廷幸不惜费唯更増修旧法推广祖宗仁政以副陛下惨怛爱民之意夫何难哉臣切惟陛下近日所行万万于此而臣之所陈事乃至微然古之圣人莫不以此为先务所以拯生民之性命其法不可不备也臣言稍有可采伏乞详酌施行
　　贴黄臣窃见四福田院条制逐院每年特与僧一名紫衣行者三人剃度推恩至厚而所养人数不多今若増添人数其恩泽亦乞详酌立定分数每存活若干人即与剃度一名如死损及若干人即减剃度一名所贵各务存养人命【元祐二年十二月上时为著作郎】
　　上哲宗论积欠　　　　　　蘓　轼
　　臣闻之孔子曰善人教民七年亦可以即戎矣夫民既富而教然后可以即戎古之所谓善人者其不及圣人逺甚今二圣临御八年于兹仁孝慈俭可谓至矣而帑廪日益困农民日益贫商贾不行水旱相继以上圣之资而无善人之效臣窃痛之所至访问耆老有识之士隂求其所以皆曰方今民荷寛政无他疾苦但为积欠所压如负千钧而行免于僵仆则幸矣何暇举首奋臂以营求于一饱之外哉今大姓富家昔日号为无比戸者皆为市易所破十无一二矣其余自小民巳上大率皆有积欠监司督守令守令督吏卒文符日至其门鞭笞日加其身虽有白圭猗顿亦化为筚门圭窦矣自祖宗以来每有赦令必曰凡欠官物无侵欺盗用及虽有侵盗而本家保伍人无家业者并与除放祖宗非不知官物失陷奸民幸免之弊特以民既乏竭无以为生虽加鞭挞终无所得缓之则为奸吏之所蚕食急之则为盗贼之所凭藉故举而放之则天下恱服虽有水旱盗贼民不思乱此所谓捐虚名而收实利也自二圣临御以来每以施舍已责为先务登极赦令每次郊赦或随事指挥皆从寛厚凡今所催欠负十有六七皆圣恩所贷矣而官吏刻薄与圣意异舞文巧诋使不该放监司以催欠为职业守令上为监司之所迫下为胥吏之所使大率县有监催千百家则县中胥徒举欣欣然日有所得若一旦除放则此等皆寂寥无获矣自非有力之家纳赂请求谁肯举行恩贷而积欠之人皆隣于寒饿何赂之有其间贫困扫地无可蚕食者则胥教令通指平人或云衷私擅买抵当物业或虽非衷私而云买不当价似此之蔓延追摄自甲及乙自乙及丙无有穷巳每限出空身到官或三五限得一二百钱谓之破限官之所得至微而胥徒所取盖无虚日俗谓此等为县胥食邑戸嗟乎圣人在上使民不得为陛下赤子而皆为奸吏食邑戸此何道也商贾贩卖例无见钱若用见钱则无利息须今年索去年所卖明年索今年所賖然后计筭得行彼此通济今富戸先巳残破中民又有积欠谁敢賖卖物货则商贾自然不行此酒税利所以日亏城市房廊所以日空也诸路连年水旱上下共知而转运司窘于财用例不肯放税纵放亦不尽实虽无明文指挥而以喜怒风晓官吏孰敢违者所以逐县例皆拖欠两税较其所欠与依实检放无异于官了无所益而民被追扰鞭挞之苦近者诏防凡积欠皆分为十料催纳通计五年而足圣恩隆厚何以加此而有司以谓有防依阁者方得依十料指挥余皆并催纵使尽依十料吏卒乞覔必不肯分料少取人戸既未纳足则追扰常在纵分百料与一料同臣顷知杭州又知颍州今知扬州亲见两浙京西淮南三路之民皆为积欠所压日就穷蹙死亡过半而欠籍不除以致亏欠两税走陷课利农末皆病公私并困以此推之天下大率皆然矣臣每屏去吏卒亲入村落访问老父皆有忧色云丰年不如凶年天灾流行民虽乏食缩衣节口犹可以生丰年举催积欠胥徒在门枷棒在身则人戸求死不得言讫泪下臣亦不觉流涕又所至城邑多有流民官吏皆云以夏麦既熟举催积欠故流民不敢归乡臣闻之孔子曰苛政猛于虎者常不信其言以今观之殆有甚者水旱杀人百倍于虎而人畏催欠乃甚于水旱臣切度之每州催欠吏卒不下五百人以天下言之是常有二十余万虎狼散在民间百姓何由安生朝廷仁政何由得成乎臣自到任以来日以检察本州积欠为事内巳有条贯除放而官吏不肯举行者臣即指挥本州一面除放去讫其于理合放而于条未有明文者且令本州权住催理听候指挥其于理合放而于条有碍者臣亦未敢住催伏望特留圣意明诏大臣早赐与决行下【元祐七年五月上时为龙图阁学士知扬州轼所陈六事文多不载】

　　宋名臣奏议巻一百四
　　钦定四库全书
　　宋名臣奏议卷一百五
　　宋　赵汝愚　编
　　财赋门
　　劝课
　　上太宗聚人议　　　　　　陈　靖
　　臣伏以天生烝民为国之本地生百谷为民之财国非民罔兴民非财罔聚故书有本固邦宁之防易有聚人曰财之文考斯格言诚为要道夫先王之聚民也岂能耕与之食织与之衣盖开其货殖之门示以农桑之本俾夫养生送死力服田畴而无轻家离乡之心是知理国之道聚人为先人聚则野无闲田家无乏用义夫节妇由是而生内则恭睦于亲姻外则协和于乡党争讼无所作邪伪无所安欲其教化不行不可得也茍不然者则官无定籍世有浮民逆党凶徒由是而起小则干陵于闾里大则侵轶于州县礼逊无所兴仁信无所设欲其刑罚不用不亦难乎是故王者察顺逆之端究存亡之理设职官以持国本立井田以节民财贫弱者不使之饥寒富豪者不使之兼并小大毕济遐迩同归然后赋调上均而国无苛敛衣食下给而人无他求仓廪充盈时俗康阜既庶且富近恱逺来尽令四海之民咸若一家之子纵有风雨不节螟螣为灾但可以小虞未足以大害也而自秦壊周制立阡陌而尚战功汉因秦规益筭缗而取民利故使国内咸怨天下无聊至有刘项之争莽卓之乱也逮夫晋魏迄于隋唐其间明主昏君治乱相继或増之以掊克或施之以寛平或用于国而资于民或利当时而弊后世损益之理史籍具存然则地之生财有时人之用力有倦必在人君审时以测地察倦以因人使其力出无穷财生不匮则聚人之要在于兹矣今国家富有万国治胜三王塞邪路于汉刘刬讹根于晋石罄域中之黎庶孰非王民穷宇内之舟车咸输贡赋用众庶则方今特出拟丰盈则邃古难差而且游力尚多旷土不少冻馁之色十五其民得非版籍之所未精劝课之所未备臣愚以谓精版籍莫若遵闾伍之法备劝课莫若申殿最之科如是则游力必除旷土尽辟管子曰欲治其国先知其人欲知其人先明其地盖黄帝有乡井之制周人置三遂之官使其什伍相司里邻相保有无得以相贷巧拙得以相谋生产得以相均死病得以相救危难得以相助婚嫁得以相媒人顾其家家守其口奔亡者无所匿迁移者无所从欲盖而彰不救而得故民有安土之意官无漏人之虞主政可行于民民心可系于主众寡之额老幼具存故周礼每至孟冬司徒献其人数王拜而受冢宰贰之乃命有司登于天府其重民籍也如是及东晋以土断其民北齐之间俗便其制陈亡隋乱纪紊纲頽洎乎李唐大革斯弊乃有村正掌其田野坊正司其邑居大约科条与今相然以彼时村正坊正皆选彊干亷平州官县官悉知丁口存殁三年一造戸籍三本一本供省司一本在县主将一本纳州照对隠一戸则罚加守宰漏一丁则罪连乡邻故得上尽其心下竭其力互相检谨无敢罔欺加以紏擿奸讹督课租赋随其等级并有劝惩今则州额不登天府未闻其必罚县数有漏州司亦因而无言存亡只任于里胥増减悉由于田畯地有奸恶至彰露以方知戸有死亡遇差徭而始报夫如是得不掩藏其疾而使复本归农者哉故曰版籍之所未精也又地者谷之所生谷者人之司命地不耕无以取其谷谷不熟无以养其人是以古者宅不毛田不辟皆有里布之率屋粟之租盖勉其勤劳而罚其怠惰也汉诏曰洪范八政以食为先斯诚家给之源刑措之本是宜厚农薄赋令与孝悌同科者其重农也如是及孝平元始之初有大农部丞之制分管劝课逐处耕桑未逾二三载中垦田九百万顷戸足人给流亡渐还又晋司徒石苞奏郡县农桑未有殿最宜増官属有所巡检帝俞其言民获其利洎后或弛不可备论逮乎李唐开元则立口分永业各定顷亩随其等级于事虽涉太烦亦可体为常式但臣切见先有勅命遍下诸州俾置农师犹谓劝人复本然虽有其诏诰而且无其主张坊村得以因循郡邑不虞其殿最遂使耕耘之力尚遗畎亩之间故曰劝课之所未备也臣所议上件事由兼有前古制度傥若陛下不遗葑菲特赐施行即乞据令村坊加之保伍随其土断不问侨居应是浮浪之徒悉归版籍所管然后按其人数授以土田五家为邻五邻为保逓相检察责以农桑勿容游食之徒勿纵惰耕之子仍更示其殿最励彼属官或土不旷功则隆之以爵赏人有游力则降之以典刑自然上下相承小大无隠良畴委而再辟游民荡而复归太古之风于今曷逺故曰精版籍莫若遵闾伍之制备劝课莫若申殿最之科其有子细事宜更在临时条贯退循虚昧无补盛明【淳化二年上时为将作监丞】
　　上太宗乞从京东西起首劝课
　　陈　靖
　　臣伏闻国以民为本民以食为天食足则民天恊和民安则国本正固是以国非民罔立民非食罔生夫先王之欲生其民丰其食者莫大于积谷而劝农也农田之兴教化攸重王制曰三年耕必有一年之食九年耕必有三年之食以三十年之通制国用虽有凶旱水溢民无菜色然后天子食日举以乐抑所谓汤之流金烁石尧之懐山襄陵而国无捐瘠者率由是道也臣往嵗辄进淳化中议五巻其一曰聚人乃逺自黄帝巳还厯叙乡井农田之损益近自圣朝而上备论劝课图籍之是非续主判三司开拆及提防百司库务日前后二拜封章皆议耕桑利害又前年曲防圣造许归住处宁亲亦曽禀取指挥寻到古本版籍去嵗伏奉勅命差往荆湖复自许州附奏劄子兼乞容臣回日别具条件请行区区之心勤勤不忘于农事者诚以陛下御宇以来二十余祀躬临庶政日緫万几以至宵旰忘疲夙夜不寐陛下之欲万邦咸宁而四岳十二牧之任未能遂尧舜之心陛下之欲九功惟叙而六府三事之官未能致商周之理抑又臣先居省职日尝奏公事次伏覩金口宣示曰稼穑农耕政教之大本设有人为官家力行劝课康济黎元则盐铁防酤是何末事并前嵗中宣令尚方制造农器散给诸郡使教民耕此又见陛下用意愈于前代哲王逺矣臣由是昼忖夜度采古谕今或得之于方防之间或取之众多之议其可损而益用于圣世者敢此布露而俟详择焉臣谨按方今天下土田除淮海江浙荆湖陇蜀河东已外郡邑各在逺处或废或开假使劝课必行即日未见其利又古者强榦弱枝之法必先富实于内敢请指以京畿之地南北东西环绕三二十州连接三数千里其田之耕稼者十才二三又其耕稼之田所入租税者十无五六既有坐家破逃之戸又有惰农废业之夫坐家破逃者则奸伪日生赋额嵗减赋额减则国用不丰国用不丰则配率科敛无所不行矣惰农废业者则游手日众地利斯寡地利寡则民食不足民食不足则争盗杀伤无所不至矣又安得人康俗阜地平天成使万乗端拱穆清百官靖恭厥位凡欲革其弊鼎其利非遇明朝昭代孰敢议于斯乎臣切见汉武帝之日曽封丞相田千秋为富民侯以赵过为捜粟都尉过执事于外能为代田戮力教人人获其利又孝平元始中置大司农部丞十三人人部一州劝课农桑不二年内定垦田八百二十七万五百三十六顷家给戸足国用充盈且以孝武孝平汉之中主也尚能选官择吏蒇事于当时矧陛下濬哲文明超迈舜禹若当才遴柬责成其功即前代帝王将何以拟陛下之清光休烈者也臣愚不佞欲乞于大臣中采其髙识逺见诚能为国家立功立事者一人比田千秋只在中书兼判大司农事又于朝行郎吏中取其才干精通能抚民役众者一人为副司农比之赵过执事于外且从京东京西两路良田美利之所起首劝课仍兼转运之名所贵事归一家别无矛盾或殿最属吏或部领使臣分头用心教民力穑又臣常由衔命出入所见抛荒田畴或倚枕沟渠或比邻城郭可以致国家红腐之粟可以致民室巨万之资而皆卒是污莱极目无际者臣亦尝询问备得縁由皆谓朝廷累下诏书许民复业虽官中放其赋税限以嵗时然乡县之间行用非细且每一戸归业即须申报所由朝耕尺寸之田暮入差科之籍追呼责问继踵到村其免税之名巳受朝廷之赐而逐时之费逾于租赋之资况民戸所致逋亡始因贫困或闪私下之债负或避官中之征徭葢不获巳而逃固非乐为其事寻为乡里知觉即便检责资财或只元住室庐家事兼之种木计其所直至甚微茫乡官即取以了纳税租债家则争以平折欠负不计遗下之物固是荡然无余及至他日却来乃称复业居止既失动用亦无虽欲归耕农具何取虽欲久住生计莫营以此逃亡不还者遂逐食于他乡归复田里者亦无门而力穑且夫小人困患必思其奸奸心一萌何事不作若非圣朝设法良吏尽心遏流荡于隄防化灾殃于福祐者则蚩蚩之扰扰何知臣性颛防志甚坚确臣于事无巨细动必期成傥陛下果纳愚言庶集其事更或朝行之内采择未有其人则臣之幽孱得以待罪愿备赵过之用以賛千秋之谋又若陛下不弃非才果授斯任则臣愿就官中借逐处之闲田旷土招逐处之末作游民诱以开耕未论租赋官中亦譬如自来荒废且令不系省司许臣别置版图便宜从事酌人戸之等第测田土之硗肥分配必务其得中课督必使其无倦仍据逐戸归业逐处授田至于细碎事宜并取大农拟议除却耕桑之外复教植木种蔬或养畜牛羊或孳蕃鸡彘或给受田土之际濳拟井田或营造室庐之时便立保伍应是养生送死之物追风立社之资并令收积经营防备支用至纎至悉必躬必亲使其黎庶乐生官吏勤劝待至三五年后生计巳成有室家物产以可懐有桑土园林而可恋官中即量田收税计戸定征以农司新附之人田合计府旧存之戸税共成图籍置之司存为万古之宏规乃一劳而永逸或虑新归民戸多是贫困艰穷心虽欲耕力所不及者若官中许于逐处预借和籴价钱并管在农司斟酌擘画或以充合造耕稼之具或以为买籴粮种之资便须逐事计钱明收贯陌于东作之日贷于逐人于西成之时取其偿直据官中合要斛防依逐处时估分文折纳入仓分明系帐且在农司收管逐旋牒报三司看三司如要收支即随处差人交割仍防勘预借钱数准折勾销有剰则计数润官有欠则农司催促此亦应用之良防有速成之要期臣合贡此言一系上防又虑旧存税戸见管催科覩新戸防此优饶弃旧业却来归附既失计省之赋额又误国家之军需臣固不敢幸此非功以为勤绩抑其间有兼并豪富之族自来广占田土及坐家破逃亡之人承前得其惯便见官中行此劝课辄便用意无端或农司配田之时或人戸请田之际纷拏竞讼烦紊典刑乃须定在争先塞其奸妄必使旧戸甘心于条贯新戸得地以安宁正家给刑措之源国富人康之本降次淮南江北诸道州军候此地事如有成即彼处亦令劝课且臣又闻昔者周公之理也一年而变三年而成五年而定郑子产为政一年而人谤三年而人颂易曰吉凶悔吝生乎动者也今臣以冗贱孤陋之迹欲为国家立长久逺大之规诚恐忿嫉臣者多而成就臣者少或兴沮谤诳紊聦明伏愿陛下垂白日而照丹心保元龟而体前事容臣辛勤勉励尽瘁于斯倘三年无成五年不定则国家自有典宪微臣亦能揣量或流于幽州或殛于羽山皆臣之所甘心固无恨也然或五年以来事稍成就况臣此际必巳衰羸兼虑前程陨踬无日亦愿陛下不加爵赏只乞赐臣优闲于百越之间假贰车之职庶得狐死有期于丘首鸟巢不绕于南枝如此即是陛下之知臣至矣而臣誓报陛下之心极矣其他给受田畴殿最官吏创新法之属籍塞旧戸之奸讹定差徭赋税之等差约储积辇运之利害有法度可以经久有行用且合权宜百事千端无巨无细臣悉请预大农之可否采羣议之是非与众士竭公共之心助陛下敷神明之教显有刑墨幽有神茍违斯言宁逃自孽【至道二年七月上时为太常博士直史馆】
　　上真宗乞授陈靖劝农使谕民耕田旷土
　　盛　梁
　　臣昨因行防检本州戸口寻究簿书即今公私荒田巳及六千一百七十余顷秋夏正税全亏一十万四千八百贯石有余初谓州县之官不能抚绥致乡村之俗各暂流亡前后继降明勅不住招呼其如旧降勅书只许归业人戸容放一料苖税葢縁逃移之日家资牛畜悉已破除洎归复之时屋木田园例遭毁伐垦土未观于稼穑巡门巳听于征催乏牛羊鸡犬之可陪无屋舍园林之可恋故有春归夏去秋复冬逃以今逓年州县虚降版簿计都额则空迈千万收实利则全无二三臣伏见江南转运使陈靖昔在先朝曽陈农事观其举措颇识浅深臣欲望特降勅书委自陈靖先取江南两浙公私都大荒田逐处顷数目并防征簿籍逃移人戸姓名且于升州都置劝农一司俾于阶衔之中授以劝农使额仍抽谙防田农人吏攒成都大簿书况逐处田土髙下不同内有久来逃移垅亩全成榛莽亦有近年流散界址半巳荒凉复有白地平田全作林菁之利亦有被山兼水颇霑柴木之资以此品量须分等级仍乞逐州县明挂勅牓晓示诸邑人戸及更委陈靖拣选三五人循良官吏散往诸州亲谕乡民或有大叚荒逃军州即委陈靖亲自往彼召耆年宿徳之辈与亲民守土之官同就乡园少陈酒馔达君父劝课之意示朝廷寛大之恩如人戸有元旧庄田久难归复或是他人物业素失开耕者除巳有人戸占射为主外不问有税无税人戸在公在私之家以至事力僧人宫观道侣并许量其事力请田计地耕耘明与减絶旧日税名刬去当时苖数变兹旷土悉作租田仍许取便耕修特免三年输送贵使修营住舍畜养猪牛待其竹木有成田畴见利顾室闾而全备覩稼穑以丰饶即自穷苦两忘饥寒并去畴肯更思游惰再乐逋逃然后每亩秋夏之中都收二防租利更免诸般配率旧例差徭臣所陈劝农之课程益之则内外有成损之则公私无害况江浙所获之财自与诸路不同有航舟可以运输有物帛可以变易待其事成之后有利归官之时即令逐处州军每纳租课悉令别仓收受遇凶嵗则籴充民食当丰年则贡作军需有余粮足以济民有羡财足以助战如江浙成其厚利则淮甸荆渚河北闗西亦可依此施行其有施行节目条贯事宜约束之重轻劝诱之法式诸处取到田叚人戸都大数目齐整亦乞降勅与陈靖与臣讨理商量别作画一逐旋条奏【咸平五年十一月上时以屯田贠外郎知宣州奉圣防令陈靖详盛梁所奏只据江南辖下州军躬亲子细相度擘划闻奏即不得行遣文字散下州县别致搔扰】
　　上真宗论盛梁所奏　　　　陈　靖
　　臣窃以民惟邦本食乃民天童子妇人皆知此理今盛梁所陈农事颇合臣之素心实王化之大端圣朝之急务然臣再三忖度未敢预闻其事者葢中书劄子所降指挥令据辖下州军躬亲子细相度不得行遣文字意者虑扰民戸耳况江南农田久失制度公私弊病根柢滋深今朝廷若欲刬除必须明行检责若是虑有劳扰无若却且因循事既因循岂须擘划臣尝观史载粗究兴亡见前代之哲人御逺方之妙术不使俗甚富庶亦不使民至困穷俗富庶则侈僭之心生民困穷则怨乱之心起欲其侈僭怨乱之不作富庶困穷而得中莫若周知田地之硗肥遍测租赋之轻重民戸丁稚之多少物产货殖之丰约纪纲正于手舒惨系乎时然后四海一家如指其掌也傥或覩深弊而不除忽后患而不虑唯务姑息尚或推延臣恐民之蓄奸惯便于此日国家行事沮柅于他时臣到任已来不敢废职其诸处逃戸物产及官庄屯田臣先已取得荒熟顷亩数目见在自去年七月已来后逐旋差人干当于当年之内其租课除旧额外颇有出剰以至逃戸物产官庄荒田顷亩甚多并可劝课候相次或有良便上奏凝旒庶使利害显然朝廷信察今所奉指挥据盛梁起请农事令臣相度擘划闻奏者以臣愚虑若不先取进止固难容易披陈乞候将来臣或到阙即子细分析以俟朝廷可否【咸平六年上时为江南转运使圣防宜依咸平五年十一月四日所降劄子指挥擘划利害闻奏】
　　上仁宗乞置劝农司　　　　钱彦逺
　　臣伏以农桑者生民大事国家急务所以顺天养民御水旱制蛮夷之原本也本朝自祖宗以来留意尤切故诸路转运司提防刑狱臣寮知州通判皆带劝农职名授勅结衔政在督课而近嵗徒有虚文初无劝导之实污莱不辟事出因循今欲乞应天府诸州军于长吏防各置劝农司以知州为长官通判为佐官于部内各举清强官一员兼充判官量抽吏人先将部内诸县今日巳前见管垦田亩戸口数目陂塘山泽桑枣沟洫都大之数着为帐籍仍开析见有若干逃移人戸赋税荒废田亩古之水利后来残毁者委自劝农官司多方设法劝课招诱安其生业去其久害兴其长利候至年终农隙之际转运司遍行比较委是増得垦田戸口数目或流人自占或逃移复业陂塘灌溉有利桑枣广植沟洫开辟赋税増多丁口蕃息明着版籍不至烦扰者保明举奏朝廷特与就赐章服増其秩禄如一任终始悉有显效令转运司批上厯子到阙委所司磨勘即乞超擢任使其判官亦特与磨勘引见其转运司提防刑狱臣寮每巡厯州军先须防检劝农司讫方得防检诸事如长吏等因循违慢职业无闻人戸逃移至多垦田之数日削并乞除授散官监当其判官亦同降黜所贵天下本农生民富给为万世之基望诏三司检举旧贯赏罚施行
　　贴黄唐开元有戸八百九十余万垦田一千四百三十余万顷今国家有戸七百三十余万而定垦田二百一十五万余顷其间逃废之田不下三十余万顷是田畴不辟而游手多矣【皇祐元年四月上时为右司谏】上仁宗论劝农莫如重谷　　司马光
　　臣闻食者生民之本为政之首务也饥馑之世珠玉金银等于粪土唯谷之为寳不可一日无也今国家每下诏书必以劝农为先然而农夫日寡游手日繁岂非为利害所驱邪今农夫苦身劳力恶衣粝食以殖百谷赋敛萃焉徭役出焉嵗丰则贱粜以应公上之须给债家之求嵗凶则流离异乡转死沟壑如是而欲使夫商贾末作之人坐渔厚利鲜衣美食者转而服南亩斯亦难矣然则劝农者言也害农者政也天下生之者益少食之者益多欲谷之无涸得乎哉为今之术劝农莫如重谷重谷莫如平籴使诸路转运使及州军长吏遇丰嵗能广谋籴入官满之日仓廪之实比于始至増羡多者赏之其无水旱之灾益兵之费而蓄积耗减者黜之又令民能力田积谷者不以为家赀数如是则谷重而劝农虽有饥馑常无流亡盗贼之患矣今嵗河北河东防边谷籴至贱此亦国家所宜留意者也【嘉祐六年上时同知谏院】
　　上哲宗乞留意农政　　　范祖禹
　　臣近防赐诰暂至许昌切见畿内巳苦雨涝询之村民皆云乡村安静公私少事无呼召烦扰唯是年嵗未得丰熟不旱则水民常艰食夏麦既薄或全不收秋苖虽茂唯忧涝损臣窃惟陛下哀矜百姓赈恤鳏寡徳之所及可谓至厚然犹和气未应隂阳隔并欲修政事以应之愿陛下推其心而已矣夫天道不逺在君心所以感之人君爱民则天亦爱之人君爱民者在知其劳苦而恤其困穷天下之人至劳苦而常困穷者农民是也周公作无逸戒成王以先知稼穑之艰难又言商之逸王不知稼穑之艰难不闻小人之劳人君不可以不知天生时而地生财自一粒一缕以上皆出于民力然后人得而用人臣之禄受之于君故不可不报君人君之奉取之于民故不可不爱民天子者合天下之力而共尊养之凡宫室车马服食器用无非取于天下皆百姓之膏血也其作之也甚劳其成之也甚难安而享之不可不思其所从来思其所从来则爱之而有不忍费财之心忧之而有不忍劳民之心以此之心行此之政而天下不安者未之有也天下之大生民之众唯系于一人之心君心静则天下静君心不静则天下亦不静朝廷唯恭俭节用无所营为常恐烦百姓则天下安息先王岂能人人而食之人人而衣之哉推其仁心修其仁政以及天下则所被者广矣臣愿陛下当食则思天下有饥而不得食者当衣则思天下有寒而不得衣者凡于每事莫不皆然唯推至诚以召和气庶防皇天报应降丰年之祥使百姓家给人足则太平矣昔汉昭帝耕于钩盾弄田其事至微史臣书之葢以昭帝欲知稼穑之艰难与周公戒成王之意同也周世宗留心农事常刻木为耕夫蚕妇置之殿廷欲见之而不忘国朝祖宗以来尤重农穑太宗甞谓近臣曰耕耘之夫最可矜悯春蚕既登并功纺绩而缯帛不及其身田禾大稔充其腹者不过蔬粝若风乖候稼穑不登将如之何真宗于内殿植稻麦临观刈获欲知田亩之劳至今遵之惟陛下深留意于农政而常以保惠小民为先则天下幸甚【元祐元年六月日上】
　　营屯田
　　上太宗论塘泊屯田之利　　何承矩
　　臣幼侍先臣闗南征行熟知北边道路川原之势若于顺安寨西开易河蒲口引水东注至海东西三百余里南北五七十里滋其陂泽可以筑隄贮水为屯田以助要害免蕃骑奔轶俟朞嵗间塘注闗南诸泊淀水播作稻田其縁边州军地临塘水者止留壮城军士不烦发兵广戍收水田以实边设险固以防塞春夏课农秋冬备冦纵赡师旅不失耕耘不费国用不劳民力如此则虏弱我强彼劳我逸以强御弱以逸待劳制匈奴之术也顺安巳西至西山道路百里以来无水田处亦望遣兵戍以练其精锐择将领以去其冗缪夫边兵不患寡患骄慢不肃而不精边将不患怯患偏见自贤而无谋边备不患冦患慢防而未葺若御得其力制得其要何虑乎边尘不息边患不除且有国有家以足兵足食为本水田之盛诚可以限戎马而省转粟之费实万世之利也【端拱元年上时为淄州刺史兼知沧州事】
　　上太宗乞河北縁边营置屯田
　　柴成务
　　臣近以河北縁边州郡乞置屯田事宜具状闻奏于今月二十六日长春殿召对面奉圣防令具营置屯田利害子细擘划封进者切以戎狄骚边古今常事逐之则兽惊而鸟散守之则师老而费殚是知帝王厯代置之度外止于列亭障以遏奔冲之患营耕战以图经久之功果啓天心是恢逺畧谨按古者井田之制以六尺为步步百为亩亩百为顷是一夫之田夫九为井井方一里井开四道而分八家凿井于中八家共用是一井之法一井之法当计九顷之地室庐沟洫毕在其中先王所以定邦赋而足食也三代致理何莫由斯今之屯田取法于是大率地方四里置为一屯一屯之田开十六井阖井之戸当一百二十八家家立垣墙井分区域屯落之外界以长沟四四相从多多益办是以地方四十里置屯一百区若东西展二百里之长南北止四十里之阔可以置屯五百列井八千居六万四千之家侔一国三军之众以之耕则力均而功简以之守则食足而心齐保众备边无易兹道稽古人之明效立圣代之宏规事若果行敌则无患其有招纳劳徕之戸维持佃守之方俟允施行别为条制【淳化二年上时知制诰】
　　上仁宗论募耕河东縁边之地
　　欧阳修
　　臣昨奉使河东相度縁边经久利害臣切见河东之患患在尽禁縁边之地不许人耕而私籴北界斛防以为边储其大害有四以臣相度今若募人耕植禁地则去四大害有四大利河东地形山险辇运不通边地既禁则縁边乏食每嵗仰河东一路税赋和籴入中斛斗支往縁边人戸既阻险逺不能辇运遂赍金银绢铜钱等物就縁边贵价私籴北界斛斗北界禁民以粟马南入我境其法至死今边民冐禁私相交易时引争鬭辄相斫射万一兴讼遂起事端其引惹之患一也今吾有地不自耕植而偷籴隣界之物以仰给若敌常嵗丰及缓法不察而米过吾界则尚有可望万一敌嵗不丰或其与我有隙顿严边界禁约而闭籴不通则我军遂至乏食是我师饥饱系在敌人其患二也代州岢岚宁化火山四州军縁边地既不耕荒无定主敌人得以侵占往时代州阳武寨为苏直等争界讼久未决卒侵却二三十里见今宁化军天池之侧杜思荣等又来争侵经年未决岢岚军争掘界濠赖米先濬多方力拒而定是自空其地引惹北人嵗嵗争界其害三也禁膏腴之地不耕而困民之力以逺输其害四也臣谓禁地若耕则一二嵗间北界斛斗可以不籴则边民无争籴引惹之害我军无饥饱在敌之害縁边界有定主无争界之害边州自有粟则内地之民无逺输之害是谓去四大害有四大利今四州军地可一二万顷若尽耕之则其利嵗可得三五百万石伏望圣慈特下两府商议如可施行则召募耕种税入之法各有事目容臣续具条陈【庆厯五年上时知谏院】
　　上仁宗乞拨河北逃田为屯田
　　富　弼
　　臣窃闻河朔军储每嵗不减六七百万斛自来本路赋入外须更令客旅入中方得充足今水灾之后农民大半流徙从来沃壤尽为闲田又河朔所占地土至多无由耕稼臣窃计见入之赋不过三分之一别路支拨増添亦不过十万斛谷价踊贵必无入中之助则是河北每嵗军储顿亏一半已上虽朝廷极力救济臣知无以出办况别路所拨之物巳是那辍应副若更减辍两科则彼自虚竭必是难为支拨民力不得不困国用不得不窘臣兼体量得河朔流民东走登莱潍密南奔淮楚荆襄西至并代闗陜北投幽燕及山后诸镇暌离四散无所不之二三年间唯上等有力或可归业自余流浪忘反卒无还期河朔逃田尽成废弃河朔军需无以供亿若不早为擘画恐朝廷财用殚耗遂至不支甚非为国之计也臣甞览载籍厯代备边守戍多用屯田赵充国守先零曹鳯守西城诸葛亮守魏羊祜守吴当时皆为戍边颇多军食不足尽取营田之利遂立破敌之功况今陜西河北縁边甚有置屯田之处法制多在増修不难臣欲乞朝廷指挥河北州县去年逃田随所在拨为屯田诸处抽差厢军给使如不足即募流民日得数千人不必比招军人例特支破衣粮但量给口食粗令饱足既免冻馁必乐服田况本是农家不劳教劝或更许收成后十分中少给与一二分以充赡养之资则应募者其孰能御之兼自来经水田土十倍肥浓耕凿之功不甚劳力但能布种在地便有厚获之望至于农具牛畜亦易为经度或虑灾伤之后难得牛畜只用人亦可应急若朝廷严切指挥速令兴作必然今秋便有所入一二年后不可胜食才候流民复业逐旋据其元地给与则向时流徙不患其不归也方今至急之务无出于此伏惟圣慈早赐裁择
　　贴黄臣职在京东不合频起请河北事只縁河北流民多在京东螘聚蚕食不无搔扰若河北招诱得流民渐次归业则京东自然无事又京东见支拨税赋辇运斛斗救济河北民甚不易若河北逃田不废则人自足食京东之民亦得息肩有此事理相干臣是以不避越职之过骤有陈列伏惟圣慈特赐矜照
　　贴黄此事不必立望十分济事但畧有所得巳胜却尽为闲田年嵗间必大有收入如相度稍便须是早降指挥【庆厯七年上时知邓州】
　　宋名臣奏议巻一百五
　　钦定四库全书
　　宋名臣奏议巻一百六
　　宋　赵汝愚　编
　　财赋门
　　荒政
　　上真宗乞赈给河北饥民　　田　锡
　　臣今月二十五日所进实封爲覇州干寜军死伤人戸等自二十六日至今又据莫州奏饥死一十六口沧州奏全家饥死一十七戸虽有指挥下转运司相度及减斗斛价赈粜即未见别行指挥若有司只如此行遣实未称陛下忧劳之心也陛下爲民父母使百姓饥死乃是陛下孤负百姓也宰相调燮隂阳启导圣德而惠泽不下流王道未融明是宰相孤负陛下也今陛下何不引咎如禹汤罪巳略降德音下饥饿杀人处州府民心知陛下忧恤然后振廪给贷以救其死若仓廪虗而馈运邉备未足即日无可给贷则是执政素不用心所致昔伊尹作相耻一夫不获今饿杀人如此所谓焉用彼相今陛下可将此事以理道略面责宰臣以下观其何辞以对视其有无怍色有无忧色待三日而后或旬浃以来不上表待罪不拜章求退是忍人也何良相之为乎既非良相而犹用之则是陛下不以百姓心为心也若不别进用贤臣恐危乱之萌将来滋蔓难图也语曰十室之邑必有忠信况今皇家富有万国岂无人焉可于常参官自来五日一转对中观其所上之言有逺大谋略经纶才业者可非次擢用若有其言而无其实退之以礼亦合理体不然则臣恐国家未能早致太平也岂唯太平之未能致其忧患不独在边防而叛乱在内地也此是陛下纉嗣先帝万世基业之急务也所急之务莫先于此惟圣聪睿鍳详防臣之言陆贽云贪因循者终有大患今若因循不早为谋则虑大患至矣今臣所奏且可先降徳音以禹汤责躬之意以谢天以尧舜至仁之心以待下使饥饿地分知陛下忧恤之心也臣职在深严日有闻见不敢不奏【咸平三年正月上时为集贤院权管干通进银台司兼门下封駮】上仁宗乞专责守宰捕蝗　　何　郯
　　臣伏闻近日累差内臣徃诸路监督州郡官吏捕蝗縁内臣是出入宫掖亲信之人以事势量之州县必过有迎奉徃来行李亦须要人州郡犹有兵士给使至于县邑即湏差贫人戸虫蝗未能除去人民被此劳役已先起一害矣如去嵗遣内臣入蜀祈雨所至差百姓五七十人担擎行李盖外方不知朝廷恤民本意茍见贵近之臣即向风承迎不顾劳扰非必使人自要如此也况捕蝗除害本系民事乃郡县守宰之职今舍守宰不任而朝廷为之遣人监捕即是容官司之慢而不责其职业也伏乞特降敕命应有蝗虫生长处专责知州通判督促属县官吏速行打捕委本路转运司严切提举部内州郡屏除尽日具实以闻如经奏报后却致滋长爲害其知州通判知县主簿并行停殿转运司黜降差遣如此严行督责官司必自能究心除害圣意如何乞速降指挥其见在逐处内臣仍乞抽囘【皇祐四年上时为集贤殿修撰知梓州】
  </div>
  <div class="pagination">
   <a href="宋名臣奏议_page47.html">
    上一页
   </a>
   <span>
    ...
   </span>
   <a href="宋名臣奏议_page43.html">
    43
   </a>
   <a href="宋名臣奏议_page44.html">
    44
   </a>
   <a href="宋名臣奏议_page45.html">
    45
   </a>
   <a href="宋名臣奏议_page46.html">
    46
   </a>
   <a href="宋名臣奏议_page47.html">
    47
   </a>
   <span class="current-page">
    48
   </span>
   <a href="宋名臣奏议_page49.html">
    49
   </a>
   <a href="宋名臣奏议_page50.html">
    50
   </a>
   <a href="宋名臣奏议_page51.html">
    51
   </a>
   <a href="宋名臣奏议_page52.html">
    52
   </a>
   <a href="宋名臣奏议_page53.html">
    53
   </a>
   <span>
    ...
   </span>
   <a href="宋名臣奏议_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
