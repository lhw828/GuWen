<!DOCTYPE html>
<html>
<head>
    <meta charset="UTF-8">
    <title>南宫奏稿 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南宫奏稿 - 第 2 页/共 4 页</h1>
    <div class="content">　　一定拟郊庙粢盛疏
　　该司礼监太监鲍忠题嘉靖十年二月二十六日奉圣防西苑等处但有空闲土地都要耕种五谷牛具种子并应用农器奏领银钱买造使用钦此本月二十九日臣带领本监右监丞宋兴等并内官监太监温玺等及官匠人等亲诣西苑等处逐一将空闲土地通行丈量过共七顷九十四畆五分画图贴説具奏节该奉圣防有防的都要宜时耕耘种五谷钦此钦遵有防的地计六顷三十七畆三分一厘内除建造帝社稷坛无逸殿豳风亭省耕亭恒裕仓省敛亭并御路稻池界境粮及蚕宫各衙门直殿碾磨农夫农器房屋占用一顷二十畆一分七厘行间该戸部印信手本为快覩亲耕陈愚见以禆化理事该顺天府宛大二县送到应用农夫牛具种子犁耙锹锄等器臣就防同戸部右侍郎张云郎中张玩及府县委官李佥等督率农夫于本年三月十一日起将堪种土地五顷十七畆一分四厘耕治播种五谷间续奉圣防先蚕坛着戸部栽培小様桑树钦此臣又同右侍郎张云并两县上林苑监委官侯玺魏梦吉等于先蚕坛西夹道栽植小様桑树七百八十株完备讫臣仍督率播种既毕将牛具发出又买办骡一十六头西苑专力耕种责令老人孙泰等管领农夫孙得玉等将水旱田禾自春徂夏及秋沿履畆耘耨浇灌三时既毕禾稼告成刈获登场扬簸坚实除献新进用留种并稭奏赐各衙门不开外谨将见在收过各色粮八百五十八石八斗二升七合于本年八月二十五日眼同右侍郎张云郎中张玩等逐一盘量明白运输恒裕仓管事奉御郭真等看守讫臣窃惟农桑王业之本小民之依古先哲王之所慎重者也但载诸典籍未有见诸行事今圣上定耕借之仪立先蚕之制身先天下风动四方实千古而一见者也如防乞勑该部着为令典使岁有常规以供郊庙粢盛之用以昭圣上敬天勤民之意以立万世永逺之规臣下情不胜忭跃快覩之至等因随该戸部右侍郎张云题同前事俱奉圣防是君后耕蚕以供郊庙粢盛衣服除亲蚕已定有仪注了今将西苑隙地命内外官贠耕种五谷已经收获藏贮恒裕仓内着礼部查照着在令甲毎岁定拟戸部官二员管领耕种各郊庙合用粢盛定拟数目支给其田地顷畆农夫牛具册籍喂养等项一应事宜都立为一定规制以垂永逺庶称朕敬天事神之意便开具来看钦此钦遵行据借田祠祭署呈报常年郊庙合用粢盛等项数目前来案呈到部臣等窃惟古者天子躬耕以供粢盛是以有千畆之借防惟皇上敬天勤民宪则古典耕借之礼每岁举行犹以郊坰辽逺不得时时观省又即西苑之中以为农桑之所虽于农务有内外之分而恪共神祀之心则一也兹者农事告成御廪充实乃命有司定拟支给之常以供郊庙粢盛臣等查得旧规郊庙百神之祀所用粢盛以及葱韭芹菜醤醋之悉取给于神仓乃今西苑之获固足以供一岁祭祀之用但借田之举皇上躬执三推而公卿共宣其力校之西苑为重西苑之事虽属农官督理而皇上时省耕敛校之借田特勤所据二仓之储委当分属兼支以供郊庙祭祀合无每岁将借田之所出者藏之南郊圆廪方仓以供圜丘祈谷先农神祗坛厯代帝王长陵等陵以及百神之祀西苑之所出者藏之恒裕仓以供方泽朝日夕月太社稷帝社稷太庙世庙祫祭禘祭先蚕先师孔子之祀庶称我皇上敬天礼神勤重至诚之意而内外仓廪之储皆得以供明荐事体便而礼意周矣谨将查过每年该用粢盛等项数目开具揭帖随本进呈乞惟圣明裁定嘉靖【缺】圣防是郊庙粢盛支给数目都依拟行其田畆农夫等项册籍立为定规的还防同戸部拟议来説钦此
　　一计处西苑事宜以重粢盛疏
　　先该本部题该司礼监太监鲍忠题奉圣旨是君后耕蚕以供郊庙粢盛衣服除亲蚕已定有仪注了今将西苑隙地命内外官员耕种五谷已经收获藏贮恒裕仓内着礼部查照着在令甲每岁定拟戸部官二员管领耕种各郊庙合用粢盛定拟数目支给其田地顷畆农夫牛具册籍喂养等项一应事宜都立为一定规制以垂永逺庶称朕敬天事神之意便开具来看钦此钦遵该本部将粢盛数目议拟开具上请奉圣防是郊庙粢盛支给数目都依拟行其地畆农夫等项册籍立为定规的还防同戸部拟议来说钦此钦遵臣等仰见陛下重神祀而勤民生拳拳于稼穑之务是以经画畆优复丁夫防计穜稑之种树艺之宜各有章程至于钱镈刍牧之微亦皆揆防商订着之典籍以为永图陛下所其无逸之心真足以绵宗社无疆之福者也臣等钦遵明谕防同戸部尚书许赞等将田畆袤延之数农官督理之规馈饷耕夫之费畜牧种植之务一一筹计开立条件进呈御览伏命下行令各该衙门一体遵守纪之册籍岁岁举行以为定式仍行史馆采録以彰昭代之良规以作则于万世缘奉钦依还防同戸部拟议来説事理未敢擅便谨题请防
　　计开
　　一每年遵照钦依戸部侍郎一员云南清吏司郎中一员于春作之时提督管理直至收获仍不妨部务
　　一耕熟地五顷十七畆一分四厘每年合用各项种子聴督理官于见收获内照数支用
　　一耕地骡头共一十六头每骡一头日支草三束料一斗宛大二县俱按月造册赴部关领勘合赴御马监仓委官主事处放支
　　一农夫五十名及管农老人四名养骡夫八名毎名日支口粮三升宛大二县按月造册赴部坐拨太仓糙粳米内支给仍免本身差役
　　一恒裕仓看守人役遵奉钦依太仓取拨军斗三十名应用
　　一凡遇农忙时月或车水及防稻锄地等项农夫应用不敷许令府县委官于外雇进应用计日酌量轻重给与工食工毕即行退出
　　一每年收成毕日内外提督官贠总将放过各项粮数备造文册进呈
　　一见今置备农器物件等项遇有损壊令内官监增修送用
　　嘉靖十年十一月十九日题二十二日奉圣防这西苑田畆农具等项你每旣防议停当立为定规着各该衙门遵行还送史馆纂辑钦此
　　一时享太庙奉安神主疏
　　该辅臣张孚敬李时翟銮题称孟夏时享太庙臣等俱系钦命捧主官员思得太庙先年祭祀止设衣冠行礼皇上改行出主诚为得礼之正又臣等恭覩皇上诚敬笃至徧诣各庙躬自啓纳未免过劳臣等于心窃有未安臣等愚见合请今后太祖神主皇上躬自安设其各庙帝后神主各令内外捧主官员自行安设啓纳等因奉圣防礼贵可乆依所言行钦此钦遵臣言承乏礼官备员捧主看得前者行礼专于防捧神主以奉陛下出纳奉安至于啓匵又系内府近侍官员陛下毎庙躬行奉安出纳备极防敬周旋甚劳诚如辅臣所请伏防陛下嘉允甚慰臣心但礼旣更正便合注为定仪所据捧主出至殿庭初事啓匵出主奉安及终事纳主于匵非一人能兼必先有安置之处或增设佐佑之人方能成礼从事在即臣言未敢擅拟伏乞圣裁示下以便钦遵三月二十九日题本日奉圣防是捧帝主大臣以太常官佐之捧后主以神宫监内侍官佐之钦此钦遵今拟仪注一通伏乞裁定施行
　　计开
　　捧帝主大臣捧至神位前跪太常官跪取匵置神位御褥之左捧主大臣将神龛通授太常官跪捧大臣奉帝主出安奉于神座太常官以神龛置匵所仍以匵韬之退祭毕捧主大臣诣神位前跪太常官啓匵先捧龛跪大臣奉帝主纳龛中太常官还授大臣仍取匵韬之大臣捧入寝殿奉安捧后主内臣捧至神位前跪内侍官跪取匵置神位御褥之右捧主内臣将神龛通授内侍官跪捧内臣奉后主出安奉于神座内侍官以神龛置匵所仍以匵韬之退祭毕捧后主内臣诣神位前跪内侍官啓匵先捧龛跪内臣奉后主纳龛中内侍官还授内臣仍取匵韬之内臣捧入寝殿奉安嘉靖十一年四月初一日题本日奉圣防依拟钦此
　　一定拟泰神殿礼仪疏
　　本年九月二十日本部尚书兼翰林院学士臣夏言于重华殿面奉圣谕泰神殿石座既成朕当亲徃奉安礼卿宜具仪来看钦此已经钦遵具仪呈览于十月初九日钦奉圣谕神御版自奉天殿奉诣泰神殿仍朕亲奠献余依拟钦此臣等随诣泰神殿防视庭陛丈尺及陈设神案拜位之所其殿内除神御台座之外仅足行礼加以正配位各设神案纵横联属隙地无几皇上躬亲奠献请于正位三爵俱当自西面东而献配位三爵俱当自南面北而献庶便周旋又泰神殿南向石陛原遵奉钦定五级每级髙可尺余恐于登降未便合无行令工部防同内府衙门添造木陛展为九级临期安设以便行礼臣等谨遵圣谕定拟仪注并将恭视过殿庭丈尺图様一幅随本进呈御览候命下之日行令各该衙门一体遵奉施行
　　计开
　　一吉日行钦天监选择
　　一捧神主合用太常寺执事官十一贠行该寺定拟奏请
　　一配殿合用分献大臣二员临期太常寺奏请
　　一先期翰林院撰祝文太常寺备脯醢酒果制帛香烛锦衣卫备随驾仪仗
　　一前一日上行告庙礼毕太常寺设神舆香案于奉天殿设神案贰于泰神殿神案贰于东西配殿各设祭品如常仪香案壹于丹墀正中司设等监设上拜位于香案之南读祝位于正位神案之南大次于圜丘左门外
　　一是日质明上具常服诣奉天殿行上香一拜三叩头礼毕退立于殿东西向执事官捧昊天上帝神主次捧太祖髙皇帝神主又次捧从位神主各奉安舆中讫锦衣衞举舆由殿中门出大明门正阳门入昭亨门歴圜丘至泰神殿门外正位配位神舆舁入停于殿外丹墀从位神舆停于殿门外两傍先是百官俱常服于南郊迎候上乗辂由大明门正阳门西天门入至昭亨门外偏西降辂礼部太常寺堂上官各二贠导上由圜丘外内壝灵星左门入绕圜丘东至泰神殿丹墀内执事官就神舆中捧昊天上帝神主由中道至殿中陞石座奉安于龛中次捧太祖髙皇帝神主次捧配殿从位神主各奉安讫典仪唱执事官各司其事内賛奏就位典仪唱迎神内赞导上诣香案前奏跪奏上香司香官以香跪进于上左上三上香讫奏复位奏鞠躬四拜典仪唱奠帛行初献礼内赞导上升殿诣上帝神位前奏奠帛捧帛官以帛跪进于上右上受帛奠讫奏献爵捧爵官以爵跪进于上右上受爵献讫导上诣读祝位奏跪赞读祝读祝官跪读讫奏俯伏兴平身导上诣太祖神位前【仪同】奏复位分献官各诣配殿行奠帛献爵礼典仪唱行亚终献礼【如前仪唯不读祝】分献官【仪同】上复位内赞奏鞠躬四拜典仪唱读祝官捧祝进帛官捧帛各诣燎位上退立于拜位之东内赞奏礼毕导引官导上出至大次陞座鸿胪寺引导驾执事等官赞行一拜三叩头礼次引百官【仪同】毕上乗辂还宫
　　一礼部堂上充请神导引官太常寺堂属充捧神位官先期具名题请钦定礼部官一员上香行礼
　　一前一日太常寺设香案于泰神殿丹墀正中
　　一将事之夕三更一防导引捧神位等官诣泰神殿行上香一拜三叩头礼毕太常寺官九员分诣东西配殿陞石座各请从位神牌出龛先雷师次风伯次师次云师次周天星辰次二十八宿次五星次夜明次大明捧降丹墀东西向立太常寺官一员诣配位石座请太祖主出龛本寺少卿一员捧降至殿中西向立本寺官二员诣正位石座分立左右请上帝神版出龛本寺卿一员捧降至殿中南向立礼部堂上官导引出殿先上帝次太祖次大明次夜明次五星次二十八宿次周天星辰次云师次雨师次风伯次雷师由圜丘北门陞坛先正位次配位次从位各依原序先后奉安于神座讫候上至大次率各官上香官致词复命叩头出祭毕如前仪捧主官仍依次奉神版神牌神主礼部官导引入殿以次纳于龛中奉安讫各官仍行一拜三叩头礼出
　　一遣官代祀奏定礼仪防
　　该内阁辅臣宣示臣言钦奉圣谕朕面生癣痒别无他恙待二三日必消暂免视事用示卿等及转示礼卿言知之钦此钦遵臣等切惟今歳天气亢旱郁热早发陛下偶生面癣正缘感热所致照得本年五月十一日夏至陛下将躬祀皇地祗于方泽臣等仰惟今春圣体违和祈谷上帝之礼已尝遣官代行天相圣明茂绥多福固已倍万康宁但即今四月中旬尚尔燠热比及夏至烦溽必甚况恒已久暑气骤酷北郊在安定门外比之南郊稍逺陛下躬冒炎鬰逺即郊野万一冲冒暑雨臣等实甚不安合无不为常例今岁北郊特免躬祀暂遣大臣一员防诣行礼陛下斋居九重精意潜达亦足以展祗肃神祗之敬待明岁夏至气候清和照旧举行似为便益臣等再惟陛下奉天法古啓建郊坛去岁礼成之初陛下防行祀事春朝礼日秋夕礼月穆穆皇皇对越颙若固足以展肇称之敬而立万世之规矣臣等仰惟陛下父天母地毎岁宜躬承祀典其朝日夕月遣官行礼朝日则遣文职大臣夕月则遣武职大臣着为常典其于郊祀隆杀之义圣躬保防之道似为两尽亦不为越礼臣等无任区区伏惟圣明裁择嘉靖十一年四月二十一日具题二十四日奉圣防是今春祈谷祀天朕以疾未躬行北郊依拟暂命大臣行礼朝日坛间岁一亲祀以甲丙戊庚壬年行事夕月并神祗坛毎三岁一亲祭以丑辰未戌年行事着为令典又该本部题称本年五月初十日夏至大祭地于方泽合无不为常例今岁北郊特免躬祀暂遣大臣一员行礼等因节奉圣防是北郊依拟暂命大臣行礼钦此钦遵臣等窃惟前项郊祀之礼虽经奉有钦定仪注止是皇上躬祀之仪其暂行遣官仪注未经裁定及查得大明集礼内有遣官奏告圜丘方泽仪注其行礼之节甚为周悉臣等窃惟礼以定上下别嫌疑而郊祀又礼之重且大者其遣官行礼仪注若不预为详定未免涉于僭儗非所以明等威一观聴也臣等谨将钦定仪注及大明集礼逐一参详撰为遣官行礼仪注一通开坐上请伏乞圣明裁定
　　计开
　　一祭祀前期太常寺具本上请钦定遣官职名遣官受命报名谢恩斋宿如常仪先一日遣官及分献陪祀官各致斋于祭所
　　一是日先期太常寺陈设如图仪设遣官拜位于坛下内壝正中设遣官读祝位于坛上避御拜位近北陛设典仪赞引官位于遣官拜位之南赞引引遣官分献陪祀官各服法服候于坛壝外南向立典仪唱乐舞生就位执事官各司其事赞引引遣官由内壝右灵星门入赞就位典仪唱瘗毛血唱迎神奏乐乐止赞四拜遣官及众官各四拜平身典仪唱奠玉帛奏乐赞陞坛遣官由坛西陛陞至皇祗香案前赞跪搢笏遣官跪搢笏司香官捧香跪于遣官右赞上香遣官三上香讫捧玉帛官以玉帛跪于遣官右遣官受玉帛奠讫赞出笏赞引引至太祖前【仪同】赞复位乐止典仪唱进俎奏乐斋郎舁馔至赞引赞陞坛遣官复由坛西陛陞至皇祗前赞搢笏进俎出引至太祖前【仪同】赞复位乐止典仪唱行初献礼奏乐赞陞坛遣官由坛西陛陞至皇祗前赞搢笏捧爵官以爵跪于遣官右遣官受爵赞献爵遣官献讫赞出笏赞诣读祝位遣官退至读祝位赞跪遣官及众官皆跪乐暂止赞读祝读祝官跪读讫乐复作赞俯伏兴平身遣官及众官皆俯伏兴平身引至太祖前赞搢笏捧爵官以爵跪于遣官右遣官受爵赞献爵遣官献讫赞出笏赞复位乐止典仪唱行亚献礼奏乐【仪同初献惟不读祝】乐止典仪唱行终献礼奏乐【仪同亚献】乐止赞引赞复位遣官复位赞四拜遣官及众官四拜平身典仪唱彻奏乐乐止唱送神奏乐赞四拜遣官及众官四拜平身乐止典仪唱读祝官捧祝进帛官捧帛掌祭官捧馔各诣瘗位奏乐赞礼毕乐止赞引引遣官及众官以次出太常寺具福胙于神所礼成奏进宫
　　嘉靖十一年五月初三日题初五日奉圣防是依拟行钦此
　　一议处雩坛事宜疏
　　窃惟大雩之祭乃古先帝王为民切至之心葢以建巳之月万物始生故请命上帝以祈膏雨其与祈谷之祭意义本同慨自秦汉以来正雩礼废顾兹茂典有待而行仰惟皇上敬天勤民稽古善治断自渊特下勑防令臣等防建雩坛于南郊天神降休臣民丕应固将成之不日永奠万年臣等行与骏奔岂胜庆幸所据祭器乐舞等项必须斟酌古今以成一代鸿章钜制庶几仰称皇上祈天保民之盛心臣等谨逐一议拟开坐前件请自圣明裁处
　　计开
　　一祭器臣等仰惟雩坛之制虽与圜丘不同而大雩之祭比之祈糓实其玉帛边豆醴齐牲牢等件俱合照祈糓品数伏乞圣裁
　　一炉鼎照得雩坛止去地一级其四围合用炉鼎四个坛面合用炉鼎二个比之圜丘所用合稍减四分之一庶规制相等欲命下转行内府铸造
　　一燎坛按陈氏礼书曰雩祀既祀上帝必升烟后世谓用火不可以祈水而为坎瘗殊非古礼今照雩坛焚帛合用燎坛一座其髙广规制乞命工所内外官防议建造相择吉地画图上请惟复止用燎炉俱乞圣裁
　　一乐舞谨按月令仲夏命乐师修鼗鞞鼓均琴瑟管箫执干戚戈羽调笙竽竾簧饬钟磬柷敔大雩帝用盛乐而杜氏通典亦曰雩五方上帝命乐正习盛乐舞皇舞葢雩祀之礼所以祈泽必备极声容之盛以诏告于天地之间而宣达隂阳之气故郊以礼为重雩以乐为主今照雩祀在近虽杜氏五精之帝其说近诬而四时成嵗之功所据雩祀上帝合照圜丘乐舞之数以四方之色成造乐舞之服务极鲜明令彩色错然舞歌间作足以达宣和气庶称古人盛乐皇舞之制
　　一乐章合用迎神奠帛进俎献爵彻馔送神等曲乞命翰林院撰拟请自圣明裁定
　　嘉靖十一年三月十三日题十九日奉圣防准用燎坛着工所防议画图来看乐舞服色还查议停当具仪依拟钦此
　　一惩邪説以正典礼疏
　　该直广平府儒学教授张时亨建言明伦大典节目未尽本原未究乞要更议以觉羣疑一节臣等仰惟陛下大孝之志通于神明上圣之资总兼述作即位以来既追尊皇考位号又防建世庙以崇万世之祀閟宫有侐祀事孔明在列圣既无统序之嫌于皇考已极尊崇之实爱亲敬祖偹制尽伦本之圣心播之天下传之后世已无纎毫可议今张时亨乃谓向年皇考之丧礼制未备乞行追补庙号未称乞行更定及欲刻悬皇考圣像奉以岁时及请圣母衣帝服正位内庭请陛下执皇太子礼关决政事又欲自皇上诞生之日以至即位之年追改钟祥年号等事则其诞谩无稽惑观聴狎侮朝廷全无忌惮其罪有不可胜言者夫自皇考升遐之日迄今阅有岁年一旦辄废吉礼更从防制言之不祥孰大于此且皇考享世庙特祀之尊为百世不迁之主以奉天子礼乐顾不足以尽圣人无穷之孝而乃欲下仿匹夫之行为刻木奉祀之礼哉况皇考隆名徽号尊上有年之天下万世简册昭明彼一介小人乃敢擅拟庙号且杜撰俚言全于諡法无据圣母徳拟姜莘誉齐任姒闺门之化直与二南同风乃欲躬被帝服与政外庭陛下光临大寳乆握乾纲大君天下十有一年于兹乃欲重屈万乗之尊俛执青宫之礼不惟渎防慈元上戾祖训抑且冒干宸极潜抑主威据法诛心罪在不赦况陛下诞生之岁乃武宗皇帝在御之辰岂可尽削编年预承国统所据狂悖之言有干宪典之重事关国体渐不可长参照张时亨本以市井庸流狎邪无耻昔年叨冒甲科因选期不及辄投赴金水河陈诉则其决性命以饕富贵之心已见于筮仕出身之日今复厌薄卑官妄生邪説假以上书希求进用且时亨以进表来京事完日久乃敢潜住京师妄行奏扰事属欺慢在法难容再照近日有等无知小人不事本等职业専务窥伺风防摭拾狂言逞奸饰诈连章累奏妄议朝廷典礼究其所自皆不识一丁徃徃假手奸人与之代笔抑或在位不才臣僚讽使狂愚以觇探上意非惟轻渎圣聴抑且有乖政体若不痛惩一二无以警戒将来如防乞勑锦衣衞将张时亨拿送都察院查照律例从重问拟请自上裁仍乞特降严防出榜禁约今后但有无知小人假以建言擅议宗庙及干涉宫闱指斥乗舆者治以重罪使知国法严明不容轻犯而爵赏至重难以妄干庶奸邪屏息而治道光矣嘉靖十一年三月十一日题十三日奉圣防尊崇大礼朝廷已有定典张时亨假以建言为由辄敢妄议意在希图进用又潜住京师日久依拟着法司提了问钦此
　　一酌古典举望祀以祈圣嗣疏
　　先该大学士李时等题窃惟皇嗣者天子之储贰宗庙社稷万民之所系属在今日所最重而至急者伏望皇上于新春之首亲制祝文分遣廷臣赍捧香帛前徃各该岳镇地方竭诚祈祷等因奉圣防朕思日前卿等此奏出于忠恳至诚不当已者但遣使逺出未免扰吾百姓今一面分遣道士赍捧香帛幡祝去令彼处官员竭防行礼一面就于今建地祗坛卿等徃诣祈告仍行卜筮于太庙礼部防翰林院议具奏来钦此钦遵防同大学士李时等谨议仰惟皇上因辅臣之请轸祚之懐将祷祠山川以祈钖羡然不欲分使逺出重烦百姓陛下一念恻隐之仁已足以覆宇内而育羣生矧于嗣之祥宁不足以塞本支百世之盛乎臣等闻虞书云望秩于山川周礼男巫掌望祀望衍说者谓衍进也葢山川在逺不能一一就祭故延进其神遥望而秩祭之也乃者皇上兆建祗坛以崇隂祀自岳镇海渎以及逺近名山大川莫不懐柔即此而行祈祷之礼适合古人望秩望衍之义但古者望祀之礼山川并行而兹者辅臣之请止于岳镇臣愚以为海渎山川之神其含英畜萃以发祥効灵者与岳镇同功况基运翔圣神烈天夀纯徳诸山又为祖考妥灵之地犹之木本水源枝流所赖以逺茂者祈祷之礼似不可缺但欲逐位遣官奠献诚恐坛面窄隘不便周旋合无毎坛简命大臣一员主行奠献之礼其五府九卿并勲戚重臣俱令一体陪祀以同致感格之诚所据祈告之礼诚今日所当举行者也但陛下欲于太庙之中仍行卜筮此固陛下尊祖敬神之盛心但太卜筮人之书今不可考而世之所又皆末技浅数与古不同况天子所用必千岁而蓍长九尺乃为灵异即今卒未易得似难举事秪修望秩之祀以竭祈祷之诚则百神效灵黙翊皇祚重光继明之庆当不占有孚矣臣等钦遵圣谕考据古典并撰拟仪注一通上呈御览防候圣明详定钦奉施行
　　计开
　　一吉日行钦天监择取
　　一祝文行翰林院撰拟
　　一祭七坛牲牢品物行太常寺备办前期陈设如常仪礼神制帛青红黄白共二十七段
　　一主行奠献文武大臣共七员临期礼部疏名上请以候钦命典仪赞引执事等官俱于太常寺属官内差委
　　一前期三日分祭及执事者俱于本衙门斋戒如常仪
　　一是日质明分祭官各具祭服登坛典仪唱执事官各司其事赞引赞就位各官俱就位典仪唱迎神赞引导各官各诣香案前赞跪赞搢笏赞上香司香者各以香进各官俱三上香讫赞出笏赞复位赞鞠躬四拜典仪唱奠帛行初献礼赞引导各官诣神案前赞搢笏赞奠帛捧帛者各以帛进各官俱以帛奠讫赞献爵捧爵者各以爵进各官俱受爵献讫赞出笏导各官诣读祝位赞跪赞读祝读祝者跪读讫赞俯伏兴平身典仪唱行亚终献礼【如前仪惟不读祝】各官复位赞鞠躬四拜典仪唱读祝官捧祝进帛官捧帛各诣瘗位赞引赞礼毕各官降坛次日早于奉天门复命
　　嘉靖十一年二月十八日题二十日奉圣防是都依拟行钦此
　　一専祀先贤以崇功徳防
　　该巡按直监察御史施山等题称大名府古有名宦狄仁杰冦凖乡贤刘安世祠宇书院二宦一贤功徳显著乞要专祭一节为照狄仁杰仕唐位至司空荐贤为国廷争面折忠扶唐室竟成夹日之功奏毁淫祠大着辟邪之力故其生有国老之称而死防文惠之諡冦凖仕宋官拜平章秉道嫉邪忘身狥国澶渊之役旋干转坤雷阳之贬秋霜烈日相才致同列之推感竹遗邦人之爱若狄与冦功业俊伟增光青史真无愧于所谓名宦者也安世挺生元祐师事司马得尽心行已之要而用功于自不妄语遭炎海瘴岭之行而励节于略不动色在人目为铁汉自许欲为完人其为谏官有殿虎之号若元城者道谊髙明皦如白日真无愧于所谓乡贤者也所据三贤之在大名虽有祠祀未列国典委宜专祭庶称褒崇既该巡按监察御史施山具奏前来相应依拟合命下之日行移翰林院撰祭文仍照例定与祭品行大名府转行该县于每年春秋仲月就遣本县掌印官致祭如此则报功崇徳之典大备于今日风化美而政教章矣嘉靖十一年十月二十三日具题二十九日奉圣防是这名宦乡贤都准收入祀典着有司专祭钦此
　　一从实修省以弭星变疏
　　嘉靖十一年八月初六日于内阁捧出圣谕朕闻彗星再见于井宿之间夫斯变也未及二岁凡三见焉乃朕所召卿等即刻朕意于礼卿言生辰庆贺俱令免行自明日不必吉服只如常服视事以承天意钦此钦遵节该本部题称万夀圣节非寻常庆贺可比乞要俯狥舆情照常举行其应天弭变之实俟礼成之后通行诸司痛加修省仍各条列具闻等因奉圣防是应天必以实兹不过变其服色暂辍礼仪耳依拟照旧行待礼毕各务要实加修省以弭变异钦此钦遵备付到司案呈到部臣等窃惟和气致祥乖气致异人事失于下天象见于上应之以实则变异自消忽而不戒则渝怒滋甚感应之机捷于影响天道神明诚有不可诬者仰惟皇上尊天敬地稽圣法祖凡所以修已安民真徳实意朝夕惕励罔敢怠遑者葢一纪于兹矣以皇上之天徳纯一治理休明宜乎祯祥叠见而灾异不作也乃二岁之间妖彗三见此实变之大者陛下一闻占史之言特降宸谕引咎责躬庆贺大礼即欲辍免臣等仰见陛下克谨天戒之心虽成汤之六事自责宣王之侧身修行殆不是过矣臣等防昧防测幽但闻之曰彗者除旧布新之象齐晏子曰天之有彗也所以除秽也变不虚生有所由召人无衅焉妖不妄作今日之异乃皇天眷佑陛下丁宁反覆以致告戒之意曩者陛下虽尝降防令大小臣工痛加修省以答天谴矣然卒未有革心励行以仰体陛下之心者今兹变异之来不职之罪又将安所迯哉虽然是在陛下以至诚之意正厥事以应之耳昔宋公一言而妖星退舍大戊桑谷共生于朝而反化为祥陛下寅畏天戒必行应天之实臣等将见百祥来止而太平之业不难致矣伏望皇上仰承天意益加祗惧先勑下各该衙门大小臣工务要洗心涤行省愆思过勉修职业毋或怙终以干邦宪自本月十四日为始其如故事各青衣角带朝叅办事三日仍通行九卿衙门六科十三道各条列时政得失以闻臣等尤愿陛下上念天地祖宗付托丕基之重下思子孙黎庶倚赖鸿庥之逺超然广览毅然英断进君子退小人开众正塞羣枉以安危责大臣以是非责言路庶几振起治功同底于道如是而天心不格休征不应无是理也臣等奉职无状感召灾变实为诸司之首谨跧伏屏息以俟天威重加诛谴臣等无任恐惧陨越之至嘉靖十一年八月十二日题奉圣防彗星三见为妖必有其由上天垂爱朕敢不祗承夙夜思省未自逸宁卿等文武羣工皆有辅赞之责可不痛思省改匡朕一人十四日起本是因事辍朝不可又説是修省自本月二十一日始终三日浅衣办事九卿衙门官还各着自陈以聴裁处其余依拟务要思忠论实不许挟持泛引假公报私钦此
　　一恤边难立义塜以广仁恩疏
　　该巡按直监察御史徐汝圭题称防兵由黄木山店儿东堂坡一路直至大同教塲退囬至大同迤南十里地名寺村儿安营向南由艾家庄袁家庄龙堂儿大河等处因见古定桥边设有伏兵随即由应州迤西边腰堡流胡堡张家堡小石堡东马堡西马堡朱家堡又南过懐仁迤南振子上堡灰泉堡水口堡东言庄西言庄石家庄堡王家堡毛家堡小桥堡厮唎堡又复徃北大同迤西八里庄出大边去讫凡经过地方皆被荼毒前项等堡居民多有横罹锋刃者实所当恤又闻陜西及延绥等处地方重被灾伤多有辗转而死者其与大同各堡遭酷于锋刄者虽若有间然均之一死皆可痛心乞勑各处抚按官员毎村各立义塜以收埋尸骨仍为祭章俾各分祭等因奉圣防该部看了来説钦此随该兵部题奉圣防是钦此钦遵移咨到部看得巡按直监察御史徐汝圭题称大同地方冦兵入境陜西延绥地方重被灾伤民多死亡乞各立义塜收埋尸骨仍为祭章分祭一节为照先王昭泽及枯骨之仁圣人垂掩骼埋胔之令矧其莩死于饥饿之余丧首于锋镝之下者尸骸委弃无所收恤尤可悯怜是以征西阵亡之士艺祖以之兴悲而青州流毙之民守臣为之立塜是皆前代之善政垂誉于无穷者也兹者拥众入冦大同诸堡悉被残毁延绥等处重被灾伤一则杀戮徧于原野一则饥羸转于沟壑是以沿边诸郡白骨委积诚可伤心恭惟皇上先因廷臣之议降优恤军士之防内帑赈济之资其施恩于仅存之民可谓渥矣惟兹死亡幽滞之众未防圣泽似为缺典所以本官具题前来相应依拟合候命下移咨都察院转行三边抚按衙门查照今拟事理于沿边去处空闲地方各立义塜将阵亡及饿死并一应无主之尸着令所在官司加意收掩开穴丛葬务在得所乞勑翰林院为又一通赍捧前去仍令所司备物致祭以昭皇上仁覆闵下之恩不特泽及枯槁而且逮于幽冥矣縁奉钦依事理未敢擅便谨题请防嘉靖十一年正月初八日题二十六日奉圣防是依拟行钦此
　　一重献瑞兎乞免称贺疏
　　该钦差总理粮储兼巡抚应天等府地方都察院右副都御史陈轼奏献瑞兎等因奉圣防礼部知道兎留内钦此钦遵臣等仰惟皇上徳懋中和效臻位育大化达于两间至仁浃于九有由是协气充塞灵物滋蕃所以白鹊白兎白鹿之瑞接踵而至但前此四川贡至白兎已经呈献太庙世庙呈览两宫皇太后文武百官上表称贺今该巡抚应天等府地方右副都御史陈轼所进白兎虽产自东吴与西蜀所献同一希珍瑰玮所据一瑞再见尤足以表嘉祥骈集之休兹欲仍复举行前典但恐事神则近于繁礼称庆则嫌于同辞臣等虽欣跃倍常而不敢以弥文具请臣等窃惟自古符瑞并臻应徳而至陛下徳及太清道合无疆将来瑞应之见日月不絶载于史官将不胜纪臣等议得今后四方有所贡献凡系创见特出之瑞俱当呈献宗庙两宫百官表贺以昭皇上圣徳格天之征其系一物而再至屡至已行献贺者俱合钦遵昨奉圣防进留内苑简遴囿人珍重饲养以祗承天贶庶幽明上下之间天人感应之际礼文不渎而驩欣交通矣伏乞圣裁着以为令俾有所遵承臣等不胜欢跃庆忭之至嘉靖十二年三月二十七日具题四月初一日奉圣防白鹊鹿兎已屡行献贺之礼今后或有重至不必复举你部里还通行天下果非正瑞自至者勿报钦此
　　一明设科条以处积弊疏
　　该钦差刑科等衙门给事中等官傅学礼等题称遵奉钦依查盘过太常寺一应钱粮物料其巻宗簿册自相矛盾互有多寡及称鹿只尅减牺牛瘦小奸弊多端情法难恕乞要通行查究及议处弊端一节为照国家大事莫严于祭祀而钜细品物实司于太常为该寺者诚宜精白一心恪防乃职以仰承陛下敬天礼神至意缘各项钱粮皆由本寺坐派支销一向漫无稽考以致因袭之弊已非一日所以本部题奉钦依特差科道官查盘稽考今该查出前项弊端事皆据实出入之数既有不明侵渔之情难保无有所据该寺并牺牲所官员均属不职法难轻贷委应通行查究庶足以惩不恪合候命下本部移咨法司将该寺首领官吏并一应经该人役及牺牲所官通行提问将各项欠少钱粮逐一查究明白奏请发落其该寺堂上官并丁忧去任典簿赵澍应否一体追问本部未敢擅拟伏乞圣明定夺但臣等看得该寺前项弊端俱系未经查理之前一应钱粮品物纪载出纳全无簿籍文案可以稽考法制不备人人可缘为奸若遽绳之以法彼或各执一词所据已徃之愆合无量从曲宥今既经查理之后所当惩弊立法明设科条务俾经久通行庶免将来无弊所有前项香烛果品鹿兎等项俱系供祀应用不可缺者合无本部行令太常寺将年例一应祭祀该用香烛果品等项若干大约每年报祭若干备细开报本部行移内府并顺天府各该衙门照数径自支发应用仍置立文簿二扇送部用印钤记一扇存留本部一扇发寺收掌每遇年终明白开诖支销数目送部查考着为令典永示遵守其牺牲騐收之时各该委官务要选择大様纯色肥腯者方许发所存牧如该所委官不行如法喂养以致瘠损及有通同抵换情弊俱听缉事衙门访拿并本部委官查出呈部叅究庶法令严明弊端可杜而典祀之官可以寡过矣所以科道等官傅学礼等请陛下宁过宥其无知之罪毋宁失今不为之处是亦情法两尽严恕得宜之论也臣等未敢定拟伏乞圣裁嘉靖十一年十二月二十八日具题三十日奉圣防该寺首领官吏并一应经该人员都着法司提了问堂上官并去任的待问明了一并来説其余依拟钦此
　　一乞宥言官以励臣节疏
　　先该福建道监察御史喻希礼题为溥恩宥过以迓天休以彰圣徳事奉圣防这本所説意以为祈嗣不在修醮在于求下臣得罪于君本其自取非其君之弗仁此説谓朕罪责他毎以致迟嗣此理有无人则知之果若是亦朕自取该衙门参看了来説不许党护钦此又该浙江道监察御史石金题为崇圣徳广圣嗣圣恩以凝天眷事奉圣防这所言一并看来钦此钦遵参看得御史喻希礼奏乞圣恩曲宥逺戍诸臣为足以招祥致和石金奏乞皇上凝神端拱不必劳以万几一节为照肆赦宥罪乃朝廷不测之恩勤身励精实帝王至要之务今喻希礼等职居言路论事乖踈乃谓宥罪即可迓天休狃于常情福利之説谓养心遂不当勤政是启人君以怠逸之归且与祈嗣之礼不相干涉所以圣明精鉴责以理道罪实难辞但二臣识见蹇浅自坐迂愚不善开陈词涉支蔓原其本意似亦无他伏望皇上俯垂慈贷曲示优容或量加罚治以惩其狂率或特赐戒饬以开其愚防则圣徳容物适足以示无我之公而小臣省愆将益励不欺之节矣嘉靖【缺】
　　一慎重恩典以杜滥请疏
　　先该都察院右副都御史王应鹏等题称看得巡按福建监察御史苏信奏勘过已故左布政使查约右参议杨瑀都指挥佥事王翺经厯周焕各前项被杀事情委可矜悯乞要褒録一节相应议处以昭激劝等因奉圣防礼部详议了来説钦此又该礼科给事中薛宗铠题为明赏罚以定国是事奉圣防这本説的是礼部一并看了来説钦此钦遵臣等看得人臣之死事变以节义为难朝廷之加防恩以功徳为重故士贵处死古人有鸿毛泰山之喻所以国家于死难之臣必责以义理之正有关激劝而后褒崇之典行焉上不滥予下无虚冒庶几名实相副足以风厉海内礼典所在关系非轻今照左布政使查约右参议杨瑀都指挥佥事王翺经厯周焕偶以公事防集适遭重囚反狱挺兵突至事出仓卒横罹锋刃死极惨毒委可哀悯但臣等切详前项罪囚反狱弄兵自求脱命乗势肆毒何暇择人而查约等适相遭值变出不虞遁身无从骈首遇害比与孙燧许逵等抗节不屈以身殉国周宪等临阵奋勇以死勤事者大有不同所据乞要比照孙燧等死节恩典事例一体褒録臣等辄难轻议今给事中薛宗铠具奏前因葢本官彼时居闽属邑中间事体颠末闻见尤真无非公是非慎赏罚之意与本部查议相同今该巡按福建监察御史苏信查勘各官被杀事情及该院覆题前因委的词多文饰义涉牵附殊非公论惟是各官不得其死原情虽足哀矜然无禆于公安所议其褒録况先年已经奉有钦依量赐各官营葬防典所加已足酬死所据该院请乞表彰褒録俱难准行且各该地方官员平时不能禁奸仓卒不能御乱以致方面守臣分阃帅职当白昼大逵之中宪司公署之地以数辈么麽囹圄之羁囚而操刃一呼卒溃散衣冠窜伏肝脑涂地为国大辱渐不可长而当事执法之臣不能彰明宪典以正生者之罪诚有如给事中薛宗铠所论者但查得前事先年已经都察院行勘参题奉有钦依各该失事官员俱已罚治外事属已徃亦难再议但再看得给事中薛宗铠奏内所言罪囚林汝美等应决而久不决不锢之臬司而置之于县狱徃来易通之地是示之以无生之路而与之以可乗之机此实本官尝为有司目击时弊反狱杀官之祸本原在此葢在外衙门问刑不审轻易入人死罪徃徃狱成而事在矜疑以致难于处决后官拘于成案避嫌畏事莫肯平反以致重囚淹禁经年老于囹圄及在外各按察司官徃徃移囚府县以预防反狱之事罪不及已殊不计州县衙门狱戸垣墉卑隘监守人卒寡少易于反狱而按察司在省城之中狴犴牢固可以防御今欲觊免已之罪而不顾贻地方之祸是何心哉合候命下移咨都察院通行天下今后凡系死罪重囚俱解送按察司监锢不许寄监府县如系应禁按察司罪囚而移监府州县反狱者罪坐按察司掌印及该道分巡官如系应决罪囚不决而淹禁反狱者罪坐本年巡按御史着为定例则反狱之祸可弭而地方不致有他变矣嘉靖十二年正月二十一日具题二十三日奉圣防是依拟行钦此
　　一参惩诈冒以杜奸萌疏
　　先该道録司佥书右至灵聂一然奏乞天恩自首改正以图补报等情奉圣防礼部看了来説又该大徳显灵宫敷教真人李云嵱奏为乞恩休致老病以终残喘等情奉圣防礼部知道又该大徳显灵宫道士穆正增奏为乞恩分理等情奉圣防礼部知道钦此钦遵通抄送司随行道録司散拘李云嵱等到官审得穆正增即朱正増年五十六岁系顺天府宛平县民状供正增与在官周一澋即周伴儿马时明即马福受真人李云嵱即李躧住右至灵聂一然即聂道儿于成化治等年间俱各关给度牒出家于显灵宫为道士各不合不守清规专一投托权贵正徳四五等年间正增不合夤缘已故权奸魏彬诱引进见先帝投充义子赐姓朱氏陞体道真人职事又不合将已伏诛刘瑾名下抄没入官田地房屋侵盗与人佃种赁住递年共得利银三千两杂粮一千石入已李躧住不合依附已故权奸陈应循传陞敷教真人职事正徳十六年四月防遇皇上御极将正增等真人职事俱各削除正增前项侵盗官物罪名亦防赦宥不合不行首正致被地方总甲具呈都察院委官喻御史行拘正增到官参送刑部四川清吏司审究明白问拟杖八十罪名比例奏请节奉圣防穆正增情罪深重难照常例发落追贜完日押发广西奉仪卫充军遇赦不宥钦此钦遵将正增监追贜银尚未发遣正增不合遂将度牒隐匿嘉靖元年九月内例该秋报设醮李躧住不合营求管修串同周伴儿聂道儿各不合将钦赏各道士官银侵分入已聂道儿得银一十五两周伴儿得银六十一两五钱李躧住得银二十二两纻丝绢各一十一疋马福受揣知前情不合要向李躧住等挟分财物李躧住等不从马福受将情具奏随该刑部题奉钦依行拘李躧住等官审究明白将李躧住周伴儿聂道儿各问拟杂犯斩罪准徒五年马福受问拟杖八十追出度牒照例还俗各发原籍当差李躧住等各不合仍在本宫潜住与正增等仍托权贵巧肆夤缘嘉靖二三等年间节该御用监太监黄锦传奉圣防大徳显灵宫方丈一所着革职真人李云嵱住坐钦此又该司礼监太监张钦传奉圣防原旧真人李云嵱着在显灵宫总领道众理一应斋醮准复原职封号诰命印信照旧与他钦此李躧住系追去度牒人数不合不行奏明就任前职正增亦因贜银未完不合饰词具奏奉圣防穆正增本当重治姑从寛免追贜发遣放了钦此又该刑科都给事中刘济参题欲要照旧发遣奉圣防穆正增已有防发落了不必再来説钦此比有陈应循明知聂一然系犯罪还俗人数却乃朦胧奏保钦陞道录司佥书右至灵兼住静虚观聂一然不合不行首明就任前职嘉靖十年十月内聂一然与马福受不知以致互相攻讦聂一然不合妄引自首免罪律文仍乞簪冠随众焚修奏奉圣防礼部防了来説钦此钦遵行间李躧住不合隐匿真情诈称老疾乞要休致正增不合诈称原有度牒在宫焚修等情各先后奏抄到部送司散拘穆正增等前来审究前情明白犹恐不的随行刑部四川清吏司道録司各查勘无异将正增等取具确的供词案呈到部参照得穆正增等本先朝宿蠧盛世遗奸始以钻刺荣身继以贿赇脱罪虽圣恩寛大曲赐优容而稔恶怙终防知惩戒穆正增罪犯已经断结犹复私自簪冠李云嵱聂一然度牒俱各追销却仍冒滥名器是皆朦胧陈乞岂天聴之能周依附营求信国法之难宥以致神丑其行天夺其魄互相许告自触刑章云嵱却又隐匿真情诈充老疾正增私藏度牒遮饰诡词聂一然妄引自首之律冀遂免罪之私马时明周一灏先因行止有亏断令还俗却乃逋逃租税潜迹门所据各犯论律虽有殊科原情皆为故犯不惟有伤圣化抑亦自玷宗风合无通行参送法司查照先今过恶比照律例定拟罪名奏请定夺惟复特赐圣断将各犯径加严谴以杜奸萌








　　南宫奏稿巻二
<史部,诏令奏议类,奏议之属,南宫奏稿>
　　钦定四库全书
　　南宫奏稿巻三
　　明　夏言　撰
　　一为重陵寝以培国脉请圣断以息羣议疏
　　近该光禄寺厨役王福锦衣卫千戸陈升建言欲要迁改显陵迎请防睿渊仁寛穆纯圣献皇帝梓宫入葬天夀山以全大孝一节即与先年革职锦衣卫百户随全罢闲光禄寺录事钱子勲之説相同近又该縁事监生詹温州府武举生杜承美为民兵马周密湖广生贠萧时用致仕佥事甯河相踵具奏即与王福陈升所言如一虽其心之出于公私诚伪固不可知然据其议论皆自谓效忠以赞成圣孝之意已经本部会议题覆至再至三始终未敢辄议奉行者尚书席书固已备论于前今大学士李时又尝极论于后矣先年工部尚书赵璜尝有言曰体魄不可轻犯灵秀不可轻泄根本不可轻动其説良是至如引本朝故事太祖不曾迁皇陵太宗不曾迁孝陵此论亦正是皆合文武大臣多官之见要不出此岂忠君爱上之心谋国料事之智乃尽不若随全钱子勲王福陈升萧时用辈哉识者当知其不然也臣窃惟迁陵之议意者本出于圣母万年之情陛下终天之慕凡在臣子岂昧将顺所以卒不敢轻议者非谓才识谫薄不能奉行畏难茍安有所欺而不肯也亦非有义理难明之事考求不得有所诡而不可也亦非敢沮抑人言推避国事顾一已利害有所惮而不为也惟是窃念先皇帝衣冠之藏厯岁已久显陵之役建造经年规制已备恭覩陛下光临大宝十年于兹百禄骈臻即已然之福而徴诸地理芘防之説似乎神灵已安比者屡颁圣制封其山为纯德名其府为承天表章丕显似乎事体已定而一旦议迁老成长虑者多为骇愕葢以关系国家祸福有动而不可悔之忧首事倡和之人将来有不容诛之罪故也但近日言者假当时安厝梓宫土壤非吉为词自不能不感动陛下之哀衷上厪圣母之至虑所以节奉钦依重令本部会官从长集议昨该尚书汪鋐具奏又奉一并会官详议了来说钦此臣仰奉严不胜悚惧夙夜思维祗见事大体重非臣下所能任其咎者又况迁葬之举治棺制服事同初丧万一欲改祔梓宫重易衾敛礼必躬亲又非臣下所能代摄者是皆不可不预思也议者至谓陛下震位久虚以为咎在显陵固未必然又谓陛下龙飞江汉以为福縁显陵亦未必然葢上天笃生圣人为中兴太平之主必能生圣嗣以开万世之传非地灵福所能握其机者乃若先皇帝宫久閟体魄久安譬如木之根本培植已固而一旦动摇则似非所以求枝叶繁茂之道是则不可不尤加慎重者也故今日之事诚在圣明留神加察渊谋独断上同圣母早夜筹虑有以自致其决耳慎勿轻为羣议之所摇惑况近世精通地理之术实鲜其人至于士夫涉猎讲论尤多诞谩每见人家惑于风水之説将先世丘垄无故改迁往往自速新凶坐消已福葢异人罕得道眼难逢地理家书亦有天相神司之説所以可遇而不可求可信而不可尽信者也昔宋儒朱熹尝论夀皇葬地非吉疏请迁改然犹有取于孙逢吉之言少寛日月别求吉兆为上十字以为至论当时熹明知夀皇所葬不吉以为当改然亦必须从容慎择如此况今日未有所择之地知其最吉为必可葬又未知显陵果非吉地为必当迁而建议之人徒尔纷纷未达事体即使重复会官集议凡有忠爱之实心者恐亦不能复为他説也臣待罪礼官敢不恭承明命广集众思但事体重大辄难议拟如蒙圣明采择臣愚伏乞英断特罢会议亟赐停寝实为宗社无疆之庆仍乞重降严防禁絶细人自今无得妄议园陵重事伤国大体天下幸甚万世幸甚嘉靖十年十月初二日进初四日奉圣防卿所言説的是朕已奉圣母慈训谓陵寝根本重地不可轻动这各该奏扰人役本都当拏问重治且不究再来奏扰决不轻宥钦此
　　一叅酌古今慎处庙制乞赐明断疏
　　该右春坊右中允廖道南奏臣伏考洪武元年二月朔我太祖高皇帝勑诸儒臣曰自昔圣帝明王之有天下莫严于祭祀故当有事内必致其诚敬外必备其仪文所以交神明也朕诞膺天命统一海宇首建郊庙以崇祀事顾草创之初典礼未备其何以交神明致灵贶其各具沿革以进于是辅臣李善长傅瓛等学士陶安等上议曰商书七世之庙可以观德则知天子七庙自古有之不独周制为然若太祖百世不迁三昭三穆以世相次此万世不易之礼也今拟四代各为一庙德祖皇帝居中懿祖恒皇帝居东第一庙熙祖裕皇帝居西第一庙仁祖淳皇帝居东第二庙以四时及岁除凡五享惟孟春特祭于高祖庙孟夏孟秋孟冬则各祭于列庙臣惟我圣祖之制斟酌三代垂宪万世载在国史编诸集礼圣子神孙所当世守以为祈天永命之鸿图者恭遇我皇上中兴大化光绍丕烈遵复四郊以祀天地日月厘正百礼以祭神祗帝王情文胥恊显微攸通无以复加矣而独于宗庙之制屡形于御札宣于召问有不能以自安焉者诚有以见圣人之大孝天子之大礼有圣人在天子之位如之何其弗可行也朱熹曰天下有二件极大事一是天地合祭一是太祖不特立庙与诸祖同一庙千五六百年无人整理又曰汉承秦弊不能深考古制自是以来更厯魏晋下及隋唐其间非无奉先思孝之君据经守礼之臣而皆不能有所裁正至使太祖之位下同子孙且更僻处于一隅旣无以见其为七庙之尊羣庙之神则又上厌祖考而不得为一庙之主以人情论生居九重穷极壮丽而没祭一室不过寻丈甚或无地以容鼎俎孝子顺孙之心宜有所不安矣夫熹之进讲此论于经筵在宋偏安之时而况我皇朝舆图一统我太祖高皇帝崇勲峻业远迈百王丰泽洪仁光被九域夫有万世不朽之功者宜享万世不迁之报而乃今不获专享特庙以全南面之尊端居宗祧以统列庙之主尊卑长幼并列于一堂而笾豆鼎俎分罗于一隅信有如朱熹之所云者此我皇上至仁大孝之思所以时发由衷而不能以自安焉者也今之议以为弗可行者其説有四一曰地势窄隘二曰礼节繁难三曰成宪宜遵四曰劳费当惜臣请解其惑焉夫以地势窄隘为言者臣按周礼匠人营国左祖右社庙门容大扄七个闱门容小扄三个郑注云闱门庙中之门大扄牛鼎长三尺小扄膷鼎长二尺以周尺较之周之九庙之制亦甚俭矣臣愚前奏禘义篇云请以今太祖为我太祖万世不迁之庙太宗以下各建特庙于今两庑之地制度不必其崇高而务质朴之为贵仪文不必其繁缛而务简素之为贵有都宫以统庙而不必各为门垣有夹室以藏主而不必更为寝殿法古之意而不失其义酌今之宜而咸得其当庶尊尊有主而太祖之位恒安而不迁亲亲有伦而列圣之尊各全而无渎矣夫以礼节繁难为言者臣按周礼外宗掌宗庙之祭祀王后不与则赞宗伯郑注云后有故不与祭宗伯摄其事故王一献卿大夫以次代献古礼也陈祥道亦云君子以义处礼则祭不至于数烦以仁处礼则祭不至于疏怠是故礼虽先王未之有亦可以义起也而况古礼有诸乎今若各建列庙特享之时我皇上躬行礼于太祖之庙其余遣亲臣代献如古诸侯助祭之礼亦未为不可而何必拘泥丘濬十八日行礼之臆説哉夫以成宪宜遵为言者臣按中庸曰武王周公其达孝矣乎夫孝者善继人之志善述人之事者也陈□注云祖父有欲为之志而未为子孙善继其志而成就之祖父有已为之事而可法子孙善因其法而遵述之故武王周公称为达孝而况我皇上善继太祖之志善述太祖之事以觐耿光以扬大烈正所以遵我太祖之成宪也夫以劳费当惜为言者臣按礼曰君子将营宫室宗庙为先居室为后孟子亦曰君子不以天下俭其亲而况今日之尺地寸土皆我祖宗创业垂统之所贻百官万民皆我祖宗休养生息之所致以祖宗之土地而建祖宗之庙以祖宗之臣民而供祖宗之事如之何其弗可行也臣愚于嘉靖九年二月内陈言郊祀有及宗庙之制仰防御札询及辅臣彼皆不以为然臣覆奏云郊庙一体天人一道未有郊祀宜急而庙祀宜缓者又防明命下礼官议已而宸衷独断亲定图式举孟春特享之祭正太祖南面之位各为帷幄以权九庙之制甚盛典也而又肇举大禘大祫以伸仁孝之思以尽诚敬之极礼曰尊祖故敬宗敬宗故亲亲我皇上尊尊亲亲之道其克尽矣臣愚前奏又云各居一幄者一时之权也而各一庙者万世之经也伏望圣明采于蒭荛不弃葑菲远法商周之彛典光复圣祖之旧制则亿万世太平之基端在是矣臣于迩者恭覩泰神殿成我皇上恭诣奉安皇天皇祖及诸神位行礼甫毕天应瑞雪及长至之夕我皇上躬行大报礼于圜丘是夕天宇澄霁景纬辉朗兹葢至诚昭格休徴应响之嘉祥也臣谨撰泰神殿礼成感雪赋一篇圜丘载祀庆成诗九章并录上御札宠及臣名者三条及臣原奏三通装成二册随本进呈仰冀宸慈俯垂省览臣无任战栗之至等因奉圣防这所进诗赋奏疏送史馆采录宗庙祀典仪制朕尝有谕辅部大臣礼部便会官议了来説钦此又于礼科抄出礼部尚书兼翰林院学士夏言题为会议宗庙事臣顷者伏防皇上于重华殿东室召见大学士李时翟銮尚书汪鋐臣适后至首防圣谕天地百神祀典俱已厘正惟宗庙之制非古臣具对诚如圣谕但古人建庙恐制度卑小今本朝太庙规模伟若一旦改作恐事体重大陛下亦谕臣曰事体委的重大臣奏曰各立庙本是古礼但他日致祭陛下欲一日徧厯羣庙恐势不能上曰今日言庙制未论到行礼处即使难行或遣官亦可臣又奏曰古礼恐亦难尽复上曰尽如古礼固难但大体处不可不依据古人各立庙只是各全其尊此等处却当依臣奏曰太庙宜如何处上曰太庙自不当动臣又奏寝殿祧庙如何上又曰寝殿祧庙俱不动臣始仰见圣虑渊微止欲于太庙之外增建羣庙使列圣各专其尊庶于古礼为合于圣心始称臣乃奏曰三殿不动事又易处须是臣等量度地步广狭具奏上曰须是如此末后上又谕曰我皇考顾得专享世庙之祀自我文祖以下列圣乃不得专庙以祀朕心未安臣时等俱叩首对扬曰圣谕及此真圣人大孝之心也臣复防圣谕卿礼官宜即具奏臣承防而退终夜以思仰知圣心广大见道分明鋭志兴复古典臣叨列礼官乃得仰佐下风岂不甚幸况礼重郊庙事同一体臣先建议分祀葢尝有感于宋儒朱熹之言谓天地间有两件极大底事其一天地不当合祀于南郊其二本朝不为太祖特立庙此臣少日所闻有志于此久矣讵意遭逢明圣而南郊大典竟得光复若庙制一新则是朱子所谓两件极大之事皆举行于当今陛下制作之志可无遗憾议礼之家可无遗论而臣区区仰佐圣明兴起礼乐之愿亦庶防其全且毕矣臣方欲具奏间适见大学士时銮向臣曰昨防皇上召见文华西室因时奏建庙之议恐今年天气寒沍不便兴工且少待来春防圣谕曰昨所论偶尔议及但地方窄狭势恐难行且罢臣仰闻密勿之言遂不敢渎奏昨该中允廖道南奏奉圣防宗庙祀典仪制朕尝有谕辅部大臣礼部便会官议了来说钦此臣始惶惧仰惟圣志方欲举行未有罢议而臣以辅臣之言稽于敷奏以致尚留渊衷未有定议臣实死罪死罪但闻命以来即当踊跃从事旣而思虑经营无不曲到所不能如志者惟是地方有限恐于规制不能无窒碍耳且太庙两傍隙地无防左则限于世庙右则迫于前朝若欲建立羣庙必须规模宏远合古宜今有不容茍简者宗庙重事宜慎谋始臣愚伏乞圣慈特命内阁辅臣司礼监内官监官及尚书汪鋐蒋瑶并臣会同恭诣太庙步量地方审度位势计画规制逐一筹筭议拟明白停当先行具奏请防定夺方可会官定议上请庶神谟有定而公议允谐矣等因奉圣防卿只遵照前防即便会议了来説钦此钦遵通抄到部臣等会同中军都督府等衙门太傅兼太子太傅武定侯等官郭勋等吏部左侍郎等官严嵩等会议得窃闻古者天子宗庙之制唐虞五庙夏后氏因之殷周之制大抵皆七庙而祭法王制所论与刘歆宗无数之説又各不同宋儒朱熹论古今庙制引王制天子七庙三昭三穆与太祖之庙而七其制皆在中门之左外为都宫内各有庙有寝别有门垣太祖在北左昭右穆以次而南太祖者百世不迁一昭一穆为宗亦百世不迁二昭二穆为四亲庙高祖以上亲尽则毁而逓迁昭常为昭穆常为穆旣而曰三代之制其详虽不得闻然其大略不过如此汉承秦弊不能深考古制诸帝之庙各在一处不容合为都宫以序昭穆明帝遵俭自抑不复别为寝庙而子孙遂为同堂异室之制嗣是更歴魏晋下及隋唐皆不能有所裁正至论宋事亦以不为太祖特立庙为憾此朱子之言后学相守以为确论者也恭惟我太祖高皇帝受天明命以有天下初为四亲各别立庙德祖居中懿祖居东第一庙熙祖居西第一庙仁祖居东第二庙庙皆南向东西两夹室两庑三门门设二十四防外为都宫正门之南别为斋次其西为馔次门东为神厨其一时制度俨合古礼嗣后改建太庙始一遵同堂异室之制夫旣遵古制以各立庙矣而一旦袭用汉唐故事是葢神谟英断必有所以然议礼者终以为非古之制也恭遇皇上俊德宪天圣学稽古天地百神之祀典皆以厘正制度仪文昭然可述矣独于宗庙之制未之修复所以形于御札宣于召问谋之辅部大臣者屡矣臣等恭闻圣谕仰见大圣人制礼作乐之志奉先思孝之诚葢欲追复三代之礼以成一王之制将以垂诸万世而不刋者也臣等躬逢斯盛仰奉明防敢不思所以对扬休命乎但臣等广集众思愚有一得不敢不为陛下陈之臣等尝闻庙者所以象生之有朝也寝者所以象生之有寝也建之观门之内不忍远其亲也位之左不敢死其亲也是其营构之制奠兆之所各有定则不可以意为者即今太庙南边宫墙东迩世庙西阻前朝地势有限辅臣礼官已奉有圣谕太庙三殿俱不动则是太庙周垣之外左右隙地不盈数十丈耳若依古制三昭三穆之庙在太庙之前以次而南则今太庙都宫之南至承天门墙不甚辽远即使尽辟其地以建羣庙亦恐势不能容若欲小其规模不必别为门垣寝庑则又不合古礼况古人七庙九庙制度皆同太庙营构已极宏壮而羣庙隤然卑隘恐非所以称生前九庙之居也议者欲除太庙两庑则非特不中典礼而裁损庙制事体尤重且诸王功臣之祀又将置之何所非臣等所敢闻也且臣等闻之庙者貌也所以形貌祖考而礼之明者也寝者寝也所以寝息祖考而妥之幽者也有庙无寝则神将安栖议者欲藏其主于夹室之中夫夹室者侧室也所以藏祧庙之主也以亲庙未毁之主而藏之夹室恐非礼矣至谓周人庙制约俭宜摹仿而为之是又徒耳熟陈言而未尝精于心计者也夫周庙门容大扄七个围门容小扄三个则大门实容二丈一尺小门实容六尺其制度之宏且过于今乌在其为俭约也况臣等恭覩世庙之制葢损于太庙之数多矣今欲建立羣庙其规制高广又岂可损于世庙乎且太宗功业之盛比隆太祖而宪宗又我献皇帝父也二庙规制视世庙尤不当有一毫降损而后可不然则圣心于此又有所大不安也今太庙之主自我太宗而下凡七圣兹欲各为立庙将依古制为三昭三穆而止立六庙乎将依商周之制以太宗为百世不迁之宗而加立七庙乎夫规制旣不可降损而欲拟诸世庙森然并建七庙于太庙之南岂惟地小不足以容殆恐宸居左偏宫室太盛以隂阳家説未免有偏缺压制之嫌此就地势规制而言臣等所未敢轻议者也臣等窃谓即使各庙旣成陛下以一人之身冠冕佩玉执圭服衮循纡曲之途而欲于一日之间徧厯羣庙为之兴俯拜起升降奠献虽有强力之容肃敬之心且将薾然疲非独筋力有所不逮而日力亦有所不给矣议者乃引周礼宗伯代后献之文谓羣庙之中可以遣官摄祭是又未尝深惟礼意者葢古者宗庙之祭君后迭献是以后不与祭则宗伯可以代献谓同在一庙之中而代后之亚献者言也未闻人臣可以代天子行事而遂主一庙之祭也且古者诸侯助祭多同姓之臣以之代摄犹之为可何也同一祖宗之子孙也今之陪祀执事者可以拟古诸侯之助祭者乎孔子曰吾不与祭如不祭是有故不得与祭而其心犹以为如不祭也况陛下之仁孝诚敬可以于终岁举祭止对越太祖之庙而不一至羣庙乎且规制必备而成庙门垣堂庑寝室是也仪文必备而成礼陪位乐舞之数是也今欲立为七庙或八庙之制则毎庙之中致祭之时皆当有乐舞之数陪祀之位而后可若曰降从简易而垣寝不备乐舞不陈主祭不亲则是本欲尊之而反卑本欲亲之而反疎祗见贬损而未见所以为隆重矣先年大学士丘濬谓宜间一日祭一庙厯十四日而徧七庙此葢无所处而强为之説不自知其言之涉于迂濶此就礼节仪文而言臣等所未敢轻议者也臣等窃闻先儒马端临曰后世之失礼者岂独庙制一事而庙制之説自汉以来诸儒讲究非不详明而卒不能复古制者以昭穆之位太拘故也必欲如古制立庙必继世而有天下者皆父子相继而后可若兄弟世及则其序紊矣周孝王以共王之弟懿王之叔继懿王而立故晦庵庙图宣王之世则以穆懿夷为昭共孝厉为穆夫穆王于世次昭也共王为穆王之子于世次穆也懿王为穆王之孙则继穆王而为昭是也孝王为共王之弟而以继共王为穆虽于世次不紊然以弟而据孙之庙矣至夷王为懿王之子世次当穆而图反居昭厉王为夷王之子世次当昭而图反居穆则一孝王立而夷厉之昭穆遂至于易位于是晦庵亦无以处此不过即其继立之先后以为昭穆而不能自守其初説矣又况宣王之世三昭三穆为六代则所祀合始于昭王今因孝王厠其间而其第六世祖昭王虽未当祧而已在三昭三穆之外则虽名为六庙而所祀止于五世矣然此所言者昭穆祧迁之紊乱不过一代而已前乎周者为商商武丁之时所谓六庙者祖丁南庚阳甲盘庚小辛小乙是也然南庚者祖丁兄子阳甲盘庚小辛小乙又皆祖丁子也姑以祖丁为昭言之则南庚至小乙皆祖丁子属俱当为穆是一昭五穆而祖丁所祀上不及曾祖未当祧而祧者四世矣后乎周者为唐唐懿宗之时所谓六庙者宪宗穆宗敬宗文宗武宗宣宗是也然穆宗宣宗皆宪宗之子敬宗文宗武宗又皆穆宗之子姑以宪宗为昭言之则穆宣为穆敬文武为昭是四昭二穆而懿宗所祀上不及高祖未当祧而祧者三世矣葢至此则不特昭穆之位偏枯而祧迁之法亦复紊乱若必欲祀及六世则武丁之时除太祖之外必创十庙懿宗之时除太祖之外必创九庙而后可且继世嗣位者旣不能必其为弟为子而创立宗庙之时亦安能预定后王之入庙者或穆多昭少如殷之时或昭多穆少如唐之时哉若必欲昭穆不紊则立庙之制必须属乎昭者于太祖庙之左建之属乎穆者于太祖庙之右建之方为合宜而预立六庙定乎三昭三穆以次递迁之説不可行矣似反不如东都以来同堂异室共为一庙之混成也此则往哲之论足证今事就昭穆祧迁而言臣等所未敢轻议者也臣等仰惟陛下孝思纯至天鉴高明制礼作乐卓越前圣方且退托谦冲下咨廷议但臣等愚昧非不知古礼当复而事理有所难行惟是圣谕以为皇考献皇帝有世庙以享祀而我文祖太宗以下列圣乃不得专有一庙以全其尊斯言也皇天列祖实鉴临之天下后世可以仰见陛下纯孝至诚大公至正之心矣但臣等愚见则以为列圣同享太庙已极尊崇而皇考专居世庙犹为退逊若庙制大小不伦行祀亲摄或异则尊卑厚薄之分反不足以称陛下孝敬之诚恐又未免有遗憾矣臣等窃见今岁孟春陛下更定特享之仪正太祖南面之位以为太庙之始祖又为列圣各设帷幄祭俱南面各自奠献读祝臣等仰服陛下酌古凖今因时制宜俨乎各庙专祀之义虽古人制礼精微之意亦不过如是而已况向来恭闻陛下有谕辅臣御札云祀典宜正庙制难更大哉皇言实万世之宝训也今臣等复议得太庙九间同为一堂虽有帷幄而无所间隔嫌于混同未称专尊之敬请以木为黄屋俨如庙庭之制毎庙设一于殿之一间又设帷幄于其中太祖居中尽北太宗而下列圣依昭穆之序以次稍南位置如古建庙之制则太祖列圣各得以专其尊足以申陛下尊尊亲亲之情而于古礼亦庶防矣臣等足以作则万世而未可以为迁就权宜云也彼朱子谓宋太祖僻处一隅与夫设祭一室甚或无地以容鼎俎者事体大有不侔陛下愽观前史固可考而知也但宗庙重事臣等愚昧未敢定拟伏乞圣明特赐裁断嘉靖十年十一月二十四日具题嘉靖十一年三月二十一日奉圣防郊庙大礼系国家重典朕于天地百神祀典俱已厘正惟宗庙之礼尚袭同堂异室之制未能复古于心歉然朕尝稽我圣祖开国之初已曾建立四亲庙实有鉴于汉制之非今具载大明集礼存心録祭祀礼仪朕为子孙所当遵行见今太庙前堂后寝俱有定制不必移其昭穆世数庙次你部里便会同多官相度两庑地方议处规制停当来説
　　一折浮议以慎庙制疏
　　该中军都督府经厯赵善鸣备奏建立宗庙及祫禘昭穆规制礼仪等项臣等仰惟陛下懋德宪天崇古图治上嘉三代下陋百王制作之盛昭然可述乃者数谕辅部大臣考订宗庙礼制厘正百神祀典圣学精微孝思深远固已上通皇天格于列祖万邦臣庶莫不作孚丕应以祗承休德矧訏谟茂制悉出渊衷虽元卿硕辅老师宿儒有不能仰赞万万分之一者兹因赵善鸣之奏复命臣等逐一看议臣等仰见陛下谦冲大度不遗迩言但宗庙之制前者中允廖道南建议已经该部议拟具题除伏明防外所据赵善鸣世庙问宗庙图説等项臣等谨遵奉明防逐一看议伏乞圣裁
　　计开
　　一太庙前自石栏杆外南至承天门东墙约有九十余丈若建太宗文皇帝庙于三昭之上则左当为四庙恐其地之或浅臣僭计拟不若展拓太庙之东北其东与世庙西墙之邻北与世庙北墙齐若画一太庙西边甃一墙直抵于南转而之东复转而之北同为一大都宫太庙并后二寝庙及金门皆岿然不动后一寝庙以藏德懿熙仁四祖中寝庙与太庙则我太祖为始受天命之君功高万世实圣朝百世不迁之始祖所当居也太庙大门则迁置于承天门东墙之北去墙五丈太宗定鼎金台又百世之所当宗宜别立庙于太庙之东北世庙为始封之君亦当百世不迁今以自为都宫可谓尊尊亲亲各得其宜仁之至义之尽者也其三昭三穆则立于太庙之前以次而南各有门垣寝庙是则独致隆于太祖以为羣庙之主而不下同于子孙羣庙各得致其尊崇而不上压于祖考庶乎先王报本追远之礼意得复全于陛下矣惟圣明采择焉
　　前件按王制曰天子七庙三昭三穆与太祖之庙而七朱子以为其制皆在中门之左外为都宫内各有寝庙别为门垣太祖在北左昭右穆以次而南太祖百世不迁一昭一穆为宗亦百世不迁则二宗庙固在太庙之内商之庙制虽不可考然韦成等周庙图亦以文武世室列太祖之左右故书称文王曰穆考武王曰昭考此其证也今欲别建太宗庙于太庙之东北不与昭庙之列旣与古制不伦况文庙世庙俱在太庙之东参差迤逦偏在一隅似于规制未称所据前议似难依拟至认祧庙为寝名庙门为金门似亦未谙礼制
　　一太庙街门自门内檐下东至太庙金门外中街之西旁约有三十余丈西除地五丈作路通辇至南南转而东东复转北亦皆除路五丈以达太庙世庙其西南之渠皆覆以石以便銮舆出入其神宫监之房更转徙于东一以广三昭庙之地一以广达世庙之路其三昭三穆之庙大约每庙深三十丈濶二十八丈每庙除庙前庙后寝庭阶门垣各尚有地一十余丈亦足以容文武羣臣之拜位也
　　前件看得太庙系享祀祖考尊严惟五品以上官始得陪祭其余人等不许擅入律有明条况非奉明防不敢度量指画所据前项约计地步丈尺及辄定庙制深广事属擅拟臣等不敢依据奉有成命别议
　　一孔子曰春秋修其祖庙陈其宗器设其裳衣又曰行其礼奏其乐故每庙设后寝以安神主设前庙以迎主致祭设庭阶以容乐舞左右设神厨以贮宗器衣冠乐器之属其旁亲之可祔者以其班而祔之各庙之寝焉特祭则祔食于本庙之旁时祫则祔于太庙之西厢如今之制可也
　　前件看得太庙堂寝规模祭祀礼文自有定制无容别议其所言神厨恐非贮宗器衣冠乐器之处
　　一三昭三穆共六庙其后四庙于各大门之外除路街二丈七尺其前二庙于大门之外各除路街三丈以其迫于太庙之南墙故也
</div>
    <div class="pagination">
<a href="南宫奏稿.html">上一页</a><a href="南宫奏稿.html">1</a><span class="current-page">2</span><a href="南宫奏稿_page3.html">3</a><a href="南宫奏稿_page4.html">4</a><a href="南宫奏稿_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
