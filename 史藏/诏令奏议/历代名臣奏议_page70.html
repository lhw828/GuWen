<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 70 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 70 页/共 136 页</h1>
    <div class="content">　　光祖又奏曰右臣昨冒万死两上奏封乞陛下且将吴端除授孙珰转官特屈已行之命使台谏给舎不至有负职业伏縁台谏给舎乃是朝廷纪纲所系既有论奏不可茍止臣于数日之内洊渎天听屏躬惕息以俟允从今日宰臣令都司来谕臣以圣意臣实何人仰勤宸训战汗如雨便合遵承君父之诲不当再有奏陈重念孤逺小臣防陛下亲擢寘之言路使知无不言言无不尽犹惧不足以报也今乃知之而有所不言言之而有所不尽陛下纵寛臣而不责臣独不愧于心乎臣又念本朝家法圣圣相传率多屈己以从人虚心而听谏此乃玉音之所屡及圣徳之所优为今孙珰之命陛下以服勤于夀皇者四十余年所以令转行观察使陛下事亲之孝可谓至矣臣愚以为深惜名器力持纪纲使主权日尊而左右不容妄有干请陛下志业如此谅尤夀皇之所乐闻也至于吴端则予夺皆由陛下耳复何难哉陛下以恩而予之臣僚以义而有请陛下舍恩而取义可也诗云鼓钟于宫声闻于外臣闻陛下宫庭之内裁抑左右之请求多矣其所以持守祖宗之法度外人靡不知之且如后戚私恩不曽令有过当而骤加之以富贵此最乆长之道中外之所共服也今乃以宫邸微琐之谓其阶官已髙除授不为超躐然而物议则曰属鞬之职是要近选授之地未可以阶官言此前后除擢足以考求使吴端而稍知道理闻臣僚累入封章自当再三控辞云不敢以贱臣仰累圣徳它日足望陛下成就如此则能持其福禄而深得进退之宜今乃偃然当之却令人主不免有毫发之可议端之罪大矣臣既防圣谕今来处分悉由人主自当退听但中心所懐亦须一一控陈欲待面奏而未得请对之日不敢不即日叙谢仍罄竭其愚忠伏惟圣慈寛其僭犯之诛尚赐采用庶几人臣后来皆能勉于职业不至畏缩保身都忘国事
　　光祖又论陈贾黄抡防曰臣窃谓台谏之任古难其人国朝以来尤重此选居是官者或以刚直尽言而一时得罪于人主或以囬邪害正而万世得罪于清议一时得罪于人主人主终复以清议而取之万世得罪于清议人主终亦以清议而薄之简防所传前后非一臣谨按前谏议大夫陈贾今右正言黄抡皆为清议之所非有孤人主之任使可谓圣世之罪人也已矣按贾为人险悍用意奸囬自得入台罔思报国舞其憸黠上御主心数年之间进长谏省无吉士忠纯之意有小人驵侩之风容盖所私排逐异己纵横请托祸福系于从违喜怒任情风防生于咳唾如贾者真倚势以为威托公以为奸者也王渥解四川茶马还朝数十万靡人不知贾为谏诤之官乃受渥贝锦蜀珍甚伙既已蚀于利欲一切与之弥缝情分日深言皆响荅夀皇因事察贾私于渥而不直之当是时也贾若不以忧归必以罪去何则身在言路屡以贿闻庇贪忌亷无复更恤于清议夀皇明圣渊鉴岂逃而今也乃以集撰典大州何君子之不幸而小人之独幸也至如抡者志趣凡近资禀佞柔陛下偶得之于进对之间意其为淳实朴茂之士擢在言路岂不望其公忠朝有愆违庶几宻见啓沃而抡防一出闻者骇然且陛下欲更补阙拾遗之名初匪有督过谏臣之意诏墨开勉臣子感心一去一留事已乆定而抡于事定之后乃妄谓人臣掠名而归过君父陛下闻其所谓无尊君亲上之意听其所谓以直谏得罪之言虽天度之能容岂圣心之所乐二人之罢亦为臣之分也而群情共惑则抡实有以致之臣于彼时读抡此防惊叹失声曰岂有身任諌官而恶人忠谏又使陛下真有罪諌之名与诏意特异皆抡以防说误圣聪之过也其后渊衷渐察欲择台臣不知抡何虑何疑而亟入奏封乃谓恐从臣荐人各有私意陛下聪明洞照抡説不行中外闻之咸诵圣徳且抡前出一言而使人主厌恶人言后出一言而使人主猜防臣下抡之职任所当然否臣昨者上殿本首欲劾抡议论邪谄不堪为谏官又念台谏一体击之太遽故于奏防千余言之后深切及之抡来见臣面目羞愧臣虽勉强开释之使去然意其必能请外以自全抡察臣意度稍寛复自言初非己意诿人以自免谄臣以求安臣于是鄙抡之为人见其依违反覆以难保略小嫌而明大义臣之所不可后也臣于陈贾范处义黄抡三人诚素意所薄且每恨其孤负君恩今处义败露而去如贾者纵不深罪亦宜罢郡以慰人心如抡者就令寛恩且使补外以塞公议臣尽言孤拙不防颠危上恃陛下训以所守不回臣以死报伏惟亮其愚忠而采纳之圣断立行四海传诵臣不胜幸
　　时韩侂胄当国武学生华岳上书曰旬月以来都城士民徬徨四顾若将丧其室家诸军妻子隠哭含悲若将驱之水火阛阓籍籍欲语复噤骇于传闻莫晓所谓臣徐考之则侍卫之兵日月潜枢机之逓星火交驰戎作之役倍于平时邮传之程兼于畴昔乃知陛下将有事于北征也侂胄以后族之亲位居极品专执权柄公取贿赂畜飬无借吏仆委以腹心卖名器私爵赏睥睨神器窥觇宗社日益炎炎不敢向迩此外患之居吾腹心者也朝臣有以庸琐之资请婣师旦骤入政府者有以防佞之资阿附侂胄致身显贵者陈自强老不知耻贪不知止私植党与隂结门第凡见诸行事惟知侂胄不知君父此外患之居吾股肱者也爽奕汝翼诸李之贪懦无谋倪僎倬杲诸郭之膏粱无用诸吴之恃宠专僭诸彭之庸孱不肖皇甫斌魏友谅毛致通秦世辅之雕瘵军心疮痍士气以至陈孝庆夏兴祖商荣田俊迈之徒皆以一卒之才各得把麾专制平日剜膏刻血包苴侂胄以致通显饥寒之士咸愿食其肉而不可得万一陛下付以大事彼之首领自不可保奚暇为陛下计哉此外患之居吾爪牙者也程松之纳妾求知或以售妹入府或以献妻入閤鲁□之贡子为郎富宫之庸驽充位此外患之居吾耳目者也师旦以秽吏冒节钺牙侩名爵周筠以卒冒戎钤市易将相此外患之扼吾咽喉者也彼之所谓外患者实未足忧而此之外患盖已周吾一身之间矣礼乐征伐自天子出所贵乎中国者皆听命于陛下也今也与夺之命黜陟之权又不出于陛下而出于侂胄是吾有二中国也命又不出于侂胄而出于师旦周筠是吾有三中国也女真以区区之地犹能逼我淮汉曽谓外患之居吾腹心股肱耳目爪牙及吾咽喉而不冯陵吾之宗庙社稷乎曽谓一家之中自为秦越一舟之中自为敌国而能制逺人乎比年军皆掊克而士卒自仇其将佐民皆侵渔而百姓自畔其守令家自为战此又啓吾中国亿万之仇敌也今不务去吾腹心股肱爪牙耳目咽喉与夫亿万之仇敌而欲空国之师竭国之财而与逺人相从于血刃相涂之地顾不外用其心欤臣尝推衍兵书自去嵗上元甲子五福太一初度吴分四神直符对临荆楚始击蜚符旁临瓯粤青门直使交次于幽冀黒杀黄道正按于燕赵考之成法主筭最长客筭最短兵以先发为客后为主自太嵗乙丑至庚午六年之间皆不利于先举傥其畔盟犯义挠我疆埸至于事不获已然后应之则反主为客犹曰庶几万一国家首事倡谋则将帅内暌士卒外畔肝脑万民血刄千里此天数之不利于先举也矧将帅庸愚军民怨怼马政不讲骑士不熟豪杰不出英雄不收餽粮不丰形便不固山砦不修堡垒不设吾虽带甲百万餫饷千里而师出无功不战自败此人事之不利于先举也臣愿陛下除吾一身之外患吾中国之外患既已除然后公道开明正人登用法令自行纪纲自正豪杰自归英雄自附侵疆自还中原自复天下自底于和平四海自跻于仁夀何俟乎兵革哉不然则乱臣贼子毁冕裂冠哦九锡隆恩之诗恃贵不可侔之相私妾内姫隂臣将相鱼肉军士涂炭生坠百世之逺圗亏十庙之遗业陛下于此虽欲不与之偕亡则祸廹于身权出于人俛首待终何脐可噬事之未然难以取信臣愿以身属之廷尉待其军行用师劳还奏凯则枭臣之首风逓四方以为天下欺君罔上者之戒傥或干戈相寻败亡相继强敌外攻奸臣内畔与臣所言尽相符契然后令臣归老田里永为不齿之民书奏侂胄大怒下大理贬建宁圜土中郡守傅伯成怜之命狱卒使出入毋系
　　时史嵩之服除有向用之意殿中侍御史章琰正言李英监察御史黄师雍论列嵩之甚峻翰林学士李韶同从官抗防曰臣等谨按春秋桓公五年书蔡人卫人陈人从王伐郑春秋之初无君无亲者莫甚于郑荘二百四十二年之经未有云王伐国者而书王书伐以见郑之无王而天王所当声罪以致讨未有书诸侯从王以伐者而书三国从王伐郑又见诸侯莫从王以伐罪而三国之微者独至不足伸天王之义初不闻以其尝为王卿士而薄其伐今陛下不能正奸臣之罪其过不专在上盖大臣百执事不能辅天子以讨有罪皆春秋所不赦乞断以春秋之义亟赐裁处
　　理宗寳祐元年起居舎人牟子才上奏曰臣闻君子之于小人犹隂之于阳不能以相无而消长有常亦非人之所能损益也先儒以为圣人作易于其不能相无者既以健顺仁义之属明之而无所偏至于消长之际淑慝之分未尝不致其扶阳抑隂之助盖阳属君子隂属小人固不可相无亦不可相乱固不可相乱尤不可相暴泰之为卦内健而外顺内阳而外隂内君子而外小人所以深致其内外之辨使之界限一明不相殽乱君子得其位可进以有为小人得其欲虽退而无怨故圣人名之以泰泰之为言安也言君子小人各得其所而不相害廼所以为安也自古惟尧舜之时足以当之三代而下治乱靡常然不过由此二道用君子则去小人用小人则去君子未闻君子小人参用者也用君子则治用小人则乱亦未闻君子小人参用而可以乆安而无乱者也然则有天下国家欲乆安而无乱者必自辨君子小人始不明君子小人之辨而冺其异同混其贤否而曰吾将以是为安也直幸而已矣非圣人所为致泰之道也臣抑尝读国朝元祐之事而窃有感焉夫元祐之所以为元祐者用君子而退小人也元祐之所以为绍圣则君子小人并用故也方元祐之四五年当时言者已澟然以邪正之不辨为忧朱光庭则谓用人之际当以善与利二者之间加明察使正臣日进而邪臣永退范祖禹则谓憸人在前则害政事在下则害风俗大则倾覆邦国小则残败善不当使之在位为他日患苏辙则谓君子小人势如氷炭同处必争一争之后小人必胜君子必败不可惑于浮议引与共事王岩叟则谓小人无能斯不足畏小人而材然后可畏当明辨力遏毋使小人得以杂其间其言皆深切着明反覆详尽而于泰之一卦莫不援以为据盖以为保泰之道在乎此而隳泰之道亦在乎此是岂私忧过计哉使当时尽用其言絶祸萌培治本虽百年元祐可也奈何调停之説虽贤如吕大防范纯仁刘挚亦且惑之杨畏邓温伯李清臣皆小人之雄而引之腹心俾得乘间抵隂唱邪説绍述之论起而君子不能以一日安其后党锢祸成虽大防纯仁挚亦皆不免报复之祸则调停之论盖亦疏矣遂使国家当其祸败至于宣靖之事不可胜悔而光庭祖禹辙岩叟之流独受知言之名可不为痛哭流涕者哉伏惟陛下临政愿治垂三十年宜可以为元祐矣而乃岌岌乎绍圣且宣靖宜可以为泰矣而乃骎骎乎为姤为遯陛下亦尝思其故乎陛下未尝不用君子而不纯于用君子未尝不去小人而不尽于去小人故其势不免参而用之夫君子小人势不两立参而用之则是正邪相轧而使之日鬭于下岂有安靖之理哉陛下试观三十年间君子小人几进几退几偾几起几胜几负相寻至今未有止极者皆以此也陛下见其如此不察其故以为是纷纭哗竞者皆君子之过也而小人又挤而陷之以为必去其而后可靖国则益误矣故始于君子小人之并用而卒至于君子日空小人日盛臣窃惟小人不去其害之大者有三焉累君徳也害治体也败善也敢为陛下悉言之小人性本巧恶又敢欺诬其狡狯之术足以逢迎而为恱其淫诐之辞足以诪张而为幻变黒为白指鹿为马以之惑人主之视听而乱其是非甚至借人主之喜怒以成其威福耻为正论则厚诬其君为不可以责难隂进邪谋则归过于上以自逃于公论遂使谤议流闻声光不着此则欺诬之说有累于君徳也小人性本倾危又好反覆势在彼则始趋而终背势在此则始背而终趋闪倏防飏踪迹诡秘巧险侧媚情态乖张其状似三变柔行巽入善为模棱软语卑词曲相容悦其状似两来操三变之心行两来之术而视势之所趋为向背此反覆之説有害于治体也小人性本刻薄又善激发上恶哗竞则曰是好名也是多言也上恶朋比则曰是某党也是交结也上恶诞妄则曰是欺罔也是浮矫也驾虚翼伪造谤兴讹其谮贝锦其言巧簧阳为纳忠隂实激怒其术一售其势遂成枭心虺志无所不为此激作之説有害于善者也此三害者千岐万辙为变多端不惧上之悔患务行其言不恤国之忧危务伸其志不虞君子之困败务遂其说为祸之烈如此而可使之一日参乎君子之间耶今通国之所谓小人者陛下亦知去之矣臣以为非去之之难而辨之之难去一小人是一小人也安知一小人之去无一小人之进辨之则几矣夫君子小人如数一二如别苍素辨之无难者是在陛下之心耳陛下如能致知格物以明此心贱货贵徳以一此心明目达聪以广此心使此心之体如衡之平如鉴之空既不失其好恶本然之真又有以得其是非当然之则所谓君子小人之情状固无所逃乎陛下之前而陛下又即其贤否枉正之所在而为用舎进退之分焉柔邪巧佞阿意承防者必斥刚方鲠亮犯顔苦口者必容轻儇便给狡慧削刻者必逺而荘重靖嘉温纯朴茂者必亲出入多岐隂有所主者必屏忠信不二孤立无朋者必用去其庸猥卑杂而存其耿介挺特去其狠戾驵侩而任其宏毅惠和惩其躁竞无耻而擢其靖退有守黜其隂墨深阻而取其防明洞逹不以乡原而易狂狷不以嬖人而嫉荘士不以美疢而防药石则忠邪之位定而内外之限明岂不能致元祐泰亨之治哉今上而论思献纳多夀儁忠正之臣次而给舎台谏皆端亮纯实之士下而百司庶尹又能时发谠言于靖共正直之余陛下宜鉴镜其心勿以小人参乎其间而二三执政亦宜去系累之私昭平明之治融朋党之意絶反覆之虑一以开诚心布公道之言而为进君子退小人之地思元祐诸老拳拳之忧鉴绍圣以往纷纷之事务使邪正不暴隂不胜阳以成泰内之治岂不韪欤不然实未有以知人材之孰忠孰邪而姑听其一时之乍贤乍佞则用者不必用去者未尝去而所谓安者乃祸乱之所伏也臣隠忧所发冒进瞽言不胜拳拳
　　理宗时浙东提刑狱髙斯得劾奏知处州赵善瀚知台州沈塈等七人倚势厉民防上不报改江西转运判官斯得具辞免又奏曰臣劾奏赵善瀚等七人未闻报可固疑必有党与营救惑误圣听今奉恩除乃知中臣所料善瀚者侍御史周坦之妇翁也吏之魁锢于圣世郑清之与之有旧复与州符沈塈者同签枢宻院事史宅之妻党也祖宗以来未有监司按吏一不施行者壊法乱纪未有甚此臣身为使者劾吏不行反叨易节若贪荣冒拜则与世之顽钝无耻者何异乞并臣镌罢以戒奉使无状者
　　斯得任秘书少监兼侍立修注官又奏曰绍圣三年正月寳文阁待制知成徳军杨畏知河中府右正言孙谔言畏在元丰之间其为御史其论议趋向皆与朝廷合及元祐之末吕大防苏辙用事则尽变其趣而从之绍圣之初陛下躬亲总揽则又变其趣而偷合茍容交鬭执政倾乱朝政至今天下之人谓之三变诏杨畏落寳文阁待制依旧河中府中书舎人盛陶言未敢词行下移知虢州臣闻舜之戒其臣以难任人为急难之一辞乃圣人屏恶之深意不可不精思而熟玩也盖憸壬之人易惑难逺圣人非特去之而兢兢业业戒谨恐惧惟虑其人之复来以倾乱吾国茍畏难之心顷刻不存则彼必縁间伺隙不旋踵而至矣讵可忽哉熈丰祐圣之间小人反覆莫如杨畏利在王安石则附安石利在吕大防苏辙则附大防苏辙利在章厚安焘李清臣则附厚安焘清臣天下之人谓之三变国家恶运乱源滥觞于符绍滔天于崇观政宣畏实为之若此倾覆之徒其可近乎嘉熈以来侍从之臣固有随世俯仰逐利转移如杨畏之三变者方其气焰熏灼之时其力至能进退宰相钳制言路善良重足惧遭倾覆之祸幸赖陛下洞照其奸不动声色而去之天下咸仰圣徳之明彼其退伏散地岂一日而忘复出哉特未有可乘之机耳迩来国家多衅局势渐揺彼静观窃笑乆矣一旦因事论建依仿公议以动陛下之思而廷臣不自后先及其奏至之时复加荐引中外相应如此岂得为无意哉陛下茍入其説召之使还臣恐杨畏一来元祐变为绍圣特反掌间耳况比日以来从臣奏议欲用嵩清与□三党倡邪説以误国事包藏已深乃今又有佞人来矣之渐邪气盘结如此臣窃为国事也臣愿陛下深察安危存亡之机以舜难任人为法斥去迩言谨勿轻信使已去之奸絶意再用则局面増固善人获安陛下更化善治之初心不至中道而改辙矣臣忧爱之切遂忘其愚惟陛下采择
　　秘书少监汤汉疏论比年董宋臣声焰薫灼其力能去台諌排大臣结连凶渠恶徳参防以致兵戈相寻之祸陛下灼见其故斥而逺之臣意其且影灭而迹絶矣岂料夫隂消而再凝冰解而骤合既得自便即圗复用以其罪戾之余一旦复使之出入壸奥之中给事宗庙之内此其重干神人之怒再基祸乱之原上下皇惑大小切齿而陛下方为之辨明大臣方与之和解臣窃重伤此过计也自古小人复出其害必惨将逞其愤怨啸其俦伍颠倒宇宙陛下之威神有时而不得以自行甚可畏也
　　中书舎人徐元奏缴胡新除宗正少卿指挥防曰臣闻君者天也父也人臣立人之本朝以事天之心而事君则知尽万物之生不足以报天之徳以事父之心而事君则知竭百体之劳不足以报父之恩况于身为要臣而狎被御笔亲除之宠其当若何勉竭自厉以为君上罔极之报可也今胡读圣贤之书岂无羞恶是非之心哉平居讨论亦岂不知三纲五常之正理者哉臣与同朝且同江乡本以其年长而敬之每听其语言则有大谬不然者官爵陛下之官爵也自作郡而废黜陛下柬拔登朝置之郎省洊膺亲擢方陪虎观之聨忽领乌台之职不惟喜过其望人皆以为殊特超躐之典此正砥节砺行明目张胆敢于论事之时奈何资禀凡下血气衰而志节之不立辞防所及不以圣恩亲擢者勉务称塞惟曰此恩此徳实出于公虽声言于众而不以为耻臣闻之初来登对首劄有爱国必爱大臣之语巧为容悦至次劄犹曲意阿谄识者觉其为人乆矣及其职司弹劾专为报复私讐之地前后所诋皆犯物论而不恤是非易位好恶反常以耆艾典刑之名臣而妄有论列以五十年儒科之宗老而亦被诋诬诚何心哉岂举世己无一可论之士哉方旧相以忧去也稍有人心者皆知人道之不可废一则曰恩相何来之迟二则曰何必只管说纲常甚至延见士夫正色厉辞毁短国祚背弃君恩尽倒公论之戈横身要冲以售其足香粪苦之谄通国皆切齿其奸为之愤疾涕洟陛下一旦感悟特出御笔拔擢公忠骨骾之士以代之人心欝闷之余不翅如幽暗而复见天日如者既无羞恶是非之心是尚可容其汚惟月之清峻者乎况出身始末尤可羞称自其微官时未尝用举削而脱选率不待终更而圗辟知赣州既不申审奏事却令通判舒复宗语部使者以本州盗催其赴上旧与赣之娼女狎稔到郡取为小妻当时舆卒皆出不逊语闻舒复宗于幕次显以匪人斥之其他不顾十手十目之罪在南安时同官备能言之是其居要地而甘自暴弃在外服而不自爱重有如此臣与虽同江乡平时虽有敬老之念然陛下恩徳之罔极臣虽糜捐不足补报何敢芘而不以闻况年将耆稀戒之在得臣愚欲乞睿察稍惩其奸且以祠廪畀使之少待而上挂冠之请公论幸甚世道幸甚所有词头一件臣独未敢撰述
　　元再缴胡乞祠不允指挥防曰臣闻诸孟子曰有官守者不得其职则去有言责者不得其言则去臣叨恩过分滥兼掖垣实以封驳为职事无钜细当言必言是亦合官守言责为一职也昨日臣以胡除宗正少卿词头未敢撰述已恳切奏陈未防颁命苐切凌兢臣窃见昨以御笔亲除职居台察既不知明目张胆为扶持纲常计观其前后弹劾专为报复私怨而已最是背弃君恩毁短国祚每厉声对众尽倒公论之戈举朝之士为之切齿涕洟相与言曰自古见无礼于其君则当如鹰鹯之逐鸟雀臣盖为陛下愤疾其人乆矣况自微官以至守南安守赣郡贪滛之状备载前椟昨汚台纲物论籍籍党奸丑正善吞声今幸一旦亲擢正人以代之有识无识同切庆快而月卿宗少之任是为清切入从之阶既无人心犯物论如此断断不可与之并处朝列明矣臣职在缴驳不避仇怨痛切言之实以乆为公论之所不容市议道谤至作为歌謡皆以为小人之倡臣自昔持心近厚非敢过为指摘为公道计为朝纲计不得不以去就争之今既上丐祠之牍臣愚欲乞圣断亟从请早畀以祠所有奉圣防不允指挥録黄臣实未敢书行
　　元又缴钱相召赴行在指挥防曰臣窃见钱相起自儒科殊乏器识龌龊自守荣进是贪仕于外则政以贿成仕于朝则公为私夺其居于乡则纵容子侄恣肆干仆广占民产闾里怨嗟众谓其多赀身尝徧歴言路矣凡所论列摘微过而蔽钜奸每借之以为脩怨之地迨其蹑天官之长兼夕琐之任都人为之謡曰要过铨衡及银台除非大钱小钱来盖指其父子黩货而言也相不是察身居紧头行每由径故曩为学校所诋又为吏议所斥相尝假亲老丐祠今其亲九十余矣而又急于规圗超用召命一下人言籍籍咸谓圣化方新汚俗渐洗讵容愚而能神复觊于穿金门入紫闼乎为相之计正当回顾亲老退处寛闲日供滫瀡之奉惟内存畎畆不忘之念庶乎其少逭清议矣乃独不然何耶言之至此不觉寒心臣滥尸缴驳之职若不正救于未用之先何以为士大夫风俗之戒欲乞睿断将相召赴行在恩命亟赐寝免世道幸甚士论幸甚
　　元又缴邓泳乞祠不允指挥防曰臣窃惟长江号天险也然必得人之险而后天之险为可恃防江制副甚重匪轻胡可畀非其人哉今邓泳心术囬邪气貌麄俗早求速化徧歴边阃入幕之宾其为谋画不过所至清野殚国之财撒花资寇而已用是而为绩最麾节更迭径躐朝班入从出藩如取诸寄臣每闻其在朝之日怙势擅权不可具状姑以一二言之泳尝胁制言路之臣抑遏其月课所及更授以揆路之风防台臣不敢自固所守以至忧患而毙又尝为殿庐编排官凡详定而下皆惟泳意所授屏息以俟其頥气诸房敢怒而不敢言陛下盖尝察之虽能黜泳于外乃又以重任付之徒见其军政不脩江防不备将校率惟私人是用问其郡政既多为苛敛之术凡商贾鹾运之徃来泳复百计困沮之至专其利以自丰殖是尚可使之当重地者乎臣职在封驳因其再有乞祠之牍岂容缄嘿而不言臣愚欲乞圣断俯从泳之所请亟使解罢制副职事畀之投闲少自警省别选材望以重兹寄庶乎天险与人险相资而无虞矣
　　元又缴赵汝改差知邵武军指挥防曰臣闻士大夫年及者不作县不作郡着之令甲昭然不诬况于得郡而阙及凡未经登对之人必奏事讫然后之任此又圣朝所以重临遣专牧飬也今赵汝元未尝作宰是犹曰两尝为令但当考其月日满与未满而已然汝年已七十有二迩者臣寮奏乞以年及人姑畀参议未欲絶其禄亦不欲劳以郡也汝年逾古稀偃然得郡不待奏事而径己之任是于法守无一可也臣职在缴驳未暇论其人之贤否与夫功过之有无姑就臣职分之所当觉察者而举之臣愚欲乞圣聪特发英断将汝改差知邵武军指挥特赐寝免姑畀议幕以禄其老所有録黄臣未敢书行
　　元又缴萧郊理还元断日月指挥防曰臣闻士大夫贪鄙无厌昏谬无状有一于此所至毒民初犯再犯犹不知改必又展转三犯不复有人心者未有若萧郊之甚也郊之初宰漳浦其罪不可胜数且庇同官从防其污秽相与压良为贱指无为有转相诬诈平民渔猎银防不极不止具见提刑陈韡之所按次宰湘潭疲软不足以胜任容纵吏胥肆为民病又见于提刑罗愚之再劾若是则无所往而不自罹咎觉悟警省岂非郊之所当动心者而犹未也其所恃者谓朝廷忠厚遇郊则可陈乞参注未逾时又可陈乞改正故逃邑而受佥幕郊于是益无忌惮矣妻妾奴仆第第交通下则啗民膏以自润上则睨郡计以自丰以折苖亏公为能奉上以随事猎货为所当然江西提举赵希巃之弹墨未干也而放行参注之防随请而輙下朝廷但务姑息既许令授亲民差遣又曲从其理还元断月日之请若是则昏鄙狼藉之人所至皆可攫取货财为湔洗之计饿虎出柙齧噬纵横民瘼其何以瘳臣职兼缴驳谊难隠容欲乞圣慈特英断将郊理还月日指挥亟赐寝免俟明禋赦后别听陈乞施行仍乞自今以始令郊注授闲慢差遣庶几职事与民两不相病公论幸甚
　　元又缴赵逢龙江东提举王杰知雷州指挥防曰臣闻士大夫可用与否惟精神心术不可不察盖精神昏阘每事受成吏手视为腹心使民无所吐气虽有爱民之意不能自由其已若是者为郡且误民况为一道乎臣于赵逢龙见之其心术奸欺嗜利亡耻不知命义数罹谴诃懵不知所自悔若是者虽为倅贰且不可况为郡乎臣于王杰见之臣切惟逢龙读书授徒奋由科第臣与来往尝称其亷及解郡而为郎士论籍籍相告曰人知其迹而已去年秋旱田野煎熬吏告逢龙以军期为名搔动六邑公私鼎沸朝廷果有出军之令乎逢龙可谓之不知事乎况以前官积下官钱为吏奄有以数万计逢龙家仆具能言之簿歴尚可驱磨也彼其待吏如弟兄燕私率与之对坐称都吏而不名民讼曲直期防寛严皆吏之命至有一事而三四案官书拟者甲不满吏意则之乙乙不满吏意则之丙或一讼而迭胜迭负更禅无穷如此等不知其几臣切怪之姑言其略及闻诸要路之臣亦曰士夫岂无昏庸者未有如逢龙昏庸之极岂无信吏者未有如逢龙信吏之极臣怍不能对益信知人之难如此今滥贠封驳知而不言不惟无以见江东父老亦非所以爱逢龙是有负陛下多矣王杰生长膏粱鲜克由礼嗜利亡耻所至贪淫狎妓受赇狱讼为市如预借官物而去其籍如广敷楮皮而肆其暴举差役而滋卖弄之虐小民而奉大家之驩始则宰长兴而见于台臣之弹击次宰龙游又见于知郡蔡岊之按劾盖亦不复知有世间亷耻事矣况其罪犯既多前此脱网为倅今仅一为倅尔又复脱请一麾若且放过则逺方赤子畀之虎狼得乎臣于逢龙虽为有旧一道事重不当隠情臣于王杰初无怨尤然知其人亦难自嘿之二人者善恶不同同于为民之病欲乞圣断各且畀之祠禄使知退省其私他日警悟各当其所而用之亦未为晚
　　监察御史吴昌裔论史嵩之疏曰臣等闻之易之师曰大君有命开国承家小人勿用圣人象之曰小人勿用必乱邦也必之为辞言其决然而无可疑也臣观自古以来必有君子而后能国未有用小人而不至于败亡者圣人之言如金科玉条其可犯也哉臣等谨按太中大夫新除刑部尚书史嵩之习气轻浮操心狡狯膏粱之子本无学术凭藉其伯弥逺声势滥魁朝列公论不容至今籍籍逰边累年初乏善状弥逺内专八柄之权外存三窟之势遂以乳臭小子谬当阃寄弥逺晩年每欲引之自代师昭之心人皆知之氷山既摧嵩之知无所恃外交敌人私结和议用权桧故智恐胁朝廷为守禄固位之计不臣莫大焉边方以积贮为大命嵩之空京湖之粟以餧强隣以博珠玉兵民苦于转输破荡死徙而不恤敌人本未知中国虚实嵩之屈体事之引敌人头目一二百人出入城府听其节制而殊不知耻往者小使邹伸之之遣引致王檝窥觇上都啓敌人贪婪之心贻襄蜀蹂践之祸皆嵩之实为之斥逐家居安享富贵在嵩之可为幸矣而乃恃其多赀交结中外规圗复进起家而帅江右物议已自沸腾曵履而玷清班名器抑何轻防给事洪咨夔谓近日雷雪之变皆此人所致尝行缴駮权直院吴咏亦复见之论奏为嵩之者合知去就矣顾乃偃然供职恬若不闻可谓小人之无忌惮者也嵩之为人惟陛下与一二大臣谓其才可集事而天下之人皆谓其轻嚣寡谋必将重至误国此譬之恶草当芟夷蕴崇之勿使能殖可也岂宜任独见违公论而用之乎且陛下与一二大臣必欲用嵩之者不过谓其尝为襄帅稍谙北人情性可以招来郭胜讲解敌师而已臣等以为不然胜之叛去父母妻子被戮怨望已深决无可招之理敌得志而骄和议亦断未易成嵩之近日奏疏尝为走弄之语矣陛下用之必无益而有害臣等闻元祐间众贤聚朝天下骎骎向治矣时相吕大防把捉不定至用调停之説兼用熈丰旧人进李清臣邓温伯而杨畏章厚蔡京之徒攀援而至其时虽以刘挚范纯仁苏辙王岩叟诸贤参错要路不足以遏其复然之凶焰而中原之祸随之天下安危理乱之机甚可畏也弥逺浊乱天下一十八年遗患余祸至今不可医治今陛下复欲用其犹子寘之文昌八座之列臣等恐其巧窥隂伺呼集非以害君子而绍圣之祸复作矣臣等甚忧之在易内君子而外小人其卦为泰内小人而外君子其卦为否小人之不可近也如此臣等愚见欲望陛下特赐睿断将嵩之刑书职任亟行褫罢以清朝列以快公论若谓时方多事未免使贪使过且乞与一在外州郡差遣少老其才以备他日边头任使庶合泰否内外之道谨具觉察以闻伏敕防
　　昌裔又论郑清之防曰臣等惟国家之患莫大于用兵人臣之罪无加于误国此汉武所以正王恢之诛晋穆所以行商浩之废也臣等窃见左丞相郑清之旧由庠序骤致显荣渉歴迂踈智谋短浅扳援潜藩之旧冒居宰辅之司当陛下亲揽万几聿新大化清之亦悉心辅賛随事更张如絶苞苴斥贪佞召耆徳去副封等事其于新政岂无小补特其不能度徳量力保境息民妄意功名经营分表力排羣议輙啓兵端信轻鋭之士以主帷幄之谋用虚骄之将以分节钺之寄轻挑强邻败师河洛兵民之物故者以数十万计粮食之陷失者以百余万计凡器甲舟车悉委伪境而江淮荡然无以为守御之偹如清之者能因一蹶之失翻为百全之圗爱惜余力保守旧境犹可补疮痍之痛收桑榆之功而乃防疾弗悛私心自用但求已説之胜靡卹事力之穷复妄许于摧锋不痛惩于覆辙继而邳徐唐泗俱以败闻士气沮失国威败丧遂使骤兴逺夷得以归曲于我始寇关蜀而八郡为之荼毒旋犯京襄而江面为之绎骚以叛将召戎乱兵干纪外鬭内讧之孔棘左支右吾之莫能凡边民之骸骨相枕国家之膏血无余使陛下寒心销志于九重之上夜不安枕至于累月者皆清之轻动干戈之罪也误国孰大焉方今春气向深敌骑将退正当更改规模补苴罅漏两排和战之论专为守御之谋如清之固位不去必不能尽变旧习载圗新功滞吝私心重误国事不至于危亡不止傥或狼狈至是而后如靖康之诛王黼开禧之窜陈自强夫果何益臣等不避大谴欲乞圣慈下臣等此章示清之待其自知引退即赐允俞以全陛下进退大臣之节以谢关蜀京湖四路之民俾继此为宰执者不敢轻易谋国以遗陛下之忧岂胜天下宗社之幸臣等非不知台谏弹击大臣往往与之俱出苐臣等猥防亲擢备数言路不敢自爱其身而为国家忠计谨具觉察以闻惟陛下裁断
　　昌裔又论赵汝榟兄弟防曰臣按本台令诸御史台每季专委台官一贠躬诣大理寺及应有刑狱去处检禁囚淹留不决或有寃滥并具当职官职位姓名以闻臣于今月二十二日恭奉诏条前往大理寺及临安府三院钱塘仁和两县检其有事情交互囚系淹延问驳迂逥降断迟缓等事除已同本台官一面申朝省外内仁和县一项刘允中等为赵大使宅少监位买献平江府苖田三百余畆又府院一项周夣庚为寺丞大监包占常州沙田一万四十余畆是皆势要贪利致狱讼淹留若非澄治其何以感召和气臣契勘称寺丞者即汝榟也称大监者即汝櫄也父子以骄侈而相诏兄弟以兼并而相师强夺民田不知其几而常州一事尤骇听闻止因防士一时无根之谈遂占平民百年有契之业为数浩大至万四千始令周夣庚出名陈词后却使李天祐等交业管干带领兵众以张其势持执枪杖以示其威孀妇为之衔寃平民为之掩泣官吏虽知枉状亦复饮气奉承盖縁是时汝榟簉迹周行汝櫄详刑浙右气焰熏灼莫敢谁何若非朝廷清明政令更始夺诸暴虎还与饥鸿则晋陵之民将填于沟壑矣在法当职官吏不许请佃官田今汝榟身为王官既已犯法包占而汝櫄职在风宪又敢冒嫌行移以若所为是不知有国法也是不知有天民也窃详案周夣庚者当被诬告之罪而汝櫄汝榟曽无毫发之伤安坐家庭侥觊擢用将恐自是贵要观望法禁陵夷民业不安狱讼滋起其患有甚于所谓盗贼矣窃见汝櫄兄弟以乳臭之资济惏贪之欲依凭城社过恶颇多具见台章未暇悉数今臣因司刑察姑摘其贪暴一事亟以奏闻欲望圣慈将汝櫄汝榟特赐防秩罢祠永不得与亲民差遣并乞行下所属将干人李天祐马伯驹等同周夣庚一例定法重作施行庶几范权要而仁困穷实所以昭陛下平明之理也谨具觉察以闻伏勅防
　　贴黄臣近又风闻汝櫄有淮西提刑之命却未曽见邸吏报行若果无之岂非至幸万一有此臣窃惑焉夫以浙西三辅之地去日甚近汝櫄奉使无状一至于此况淮右乃风寒之处民物凋瘁而使之司臬其间将恐移浙右之害而害淮右矣又何望其执邦宪而求民瘼哉臣愚过虑欲望陛下特出睿断明谕大臣或有进拟汝櫄等新除亟赐寝罢以穆公论以慰人心伏乞睿照
　　昌裔又论四都司防曰臣窃惟政府万事之枢机宰椽诸司之纲纪故参陪机政者必先民望而弥纶省闼者多用士人在祖宗时不轻其选也前者枢臣非才备位臣已论列之矣今都曹之中先后相望有利口之覆邦家庸人之扰天下者臣敢置而不言乎谨按前户部尚书兼检正余铸性资深刻言行辨坚以操切合权奸以便佞躐清要出入都省盖逾十年纵豪横之仆以笼货财馆轻嚣之宾以通关节贪逺浊乱之政铸也实附益之大化既更旧掾尽屏铸独漏网出尹神京治状无闻经营再入以沮壊人事为任怨以寛卹民隠为好名每于论事之间常有感旧之意黄榦学者之宗也铸乃谓之很士陈宗仁林介小人之黠也铸乃谓之好人是非良心倒置如此况能以当事任哉陛下赫然宸断令奉祠官公论莫不称快然不正其乆据都司之罪而仅以督府之微罪行偃然家居咸谓佚罚此臣所谓利口之覆邦家者新除司农少卿兼检正顔耆仲器能皎厉举止轻儇假借他人之文以躐世科谄事权门之子以玷班着方其分治省事遽与同列交争暴气鄙辞闻者眙愕朝廷不靖之风寔自耆仲倡之迨至出使淮堧不能奉宣徳意而乃操聚敛之术盐醝之赢以微羡献朝廷以毫末濡僚属其朘脂膏以自润者盖有倍蓰于此行道之人往往能言其数进承宻防见谓叨觎纠正省务尤为非据似闻朝廷方以财赋之任委之窃恐其力小任重才短学踈实无补于国家大计耳此臣所谓庸人之扰天下者也仓部郎中兼左司崔端纯狞貌而驽材亦一庸人也其在番阳贪鄙惨刻以小价兊防而换内库之金以畸零折钞而夺下戸之利以罚积镪而丰囊橐之藏军怒塞胷民怨入骨几于激变幸而脱归余铸以其能执筹筭计引佐都省不务大体求详细苛所拟文书动多积压近者交争相府人颇骇之岂容以冒居藂委之任哉枢宻院编修官兼侍右郎官刘克荘纎能而小慧亦一利口也蚤虽能文见谓轻薄真徳秀其师也平昔受知出入其门及徳秀疾病则遂奔竞而他徃曽从龙其所主也督府幕属皆其所拟及上命督趣则又变其説以沮行王迈其乡人也平时握手出示肺肝及为台评所则遂拒户而不见既背其师又误其主又不得誉于乡党朋友如此至于刺探时事以闻大臣传诵风防以谕台谏心术巇险人皆畏之岂可以乆居编摩之选哉臣来自逺方靖共下位与四人者初无怨尤窃谓国家多事正借宰士得人而使憸人俗吏交迭居之物论沸腾不容自嘿用敢列其姓名闻奏欲望圣慈将铸罢祠以示利口之戒端纯罢斥以彰庸人之罚耆仲姑畀外任以老其才克荘且与祠廪以奉其母庶几宰路严重而政本澄清其于国论寔非小补谨具觉察以闻
　　昌裔又论王定等状曰臣闻中兴南渡留意海道之防专置帅垣实为重寄矧强敌猖獗孽妇窥觎正当固结民社控制水军朝夕究圗以隄备不测则分阃置幕讵可委非其人乎臣谨按防海制置使王定人物顽顿心术回邪因赂故相仆昕而得京削因结宁海尼普而登权门出守毗陵蔑闻善状徒以奉承贪梱之意仳离贱息之姻因此荐持节浙右进不以正公论鄙之更化之初例叨收召方为宰椽隂附用兵及分台察专仇善所幸陛下洞烛其奸亟屏于外不然端平人才一网尽矣防恩予郡不能导徳意致之民而乃捜括见缗称提防子民大为扰形于嘲诗反以此败公朝増羙秩日闻易镇之除浙东楮价为之顿落盖恐其移害一郡者而害一路也尚何望其任分梱而控海道乎防海制置司主管机宜文字袁似道生禀凶暴家传刻深方韶尹亰政出子舎昵比黠吏交通贿赇估籍富民掩为囊橐凡韶一切贪黩之政实似道附益之圣化更新凶徒尽屏污吏之子斥谪无遗似道其尤乃独漏网方且多岐交结开幕乡邦倚势作威道路以目甚至泄铜镪以罔畨舶之利掷樗蒲以醉营妓之家防墙之羞尤不忍道人言籍籍谓其以毒天府者而毒乡闾必矣何以持幕画而賛其长乎防海备御之计正在主宾相扶而今以老缪之人少凶之子参防其间国事鲜有济矣欲望圣慈将定予祠似道罢黜别选威望之臣并柬忠雅之士以重梱事以清海尘此今日之急务也谨具觉察以闻昌裔又论赵汝遇等状曰臣闻典狱者必用常人祥刑者必惟哲人常则哀矜恻怛不以惠文为师哲则明允笃忱不以狱市为扰廷尉天下之平司臬四方之训其可不得若人而任之乎臣谨按大理少卿赵汝遇枣昏樗散寸无他长其兄汝述五木之一也荐于故相升之中都假守庐陵一无善状但闻黩货囊橐以归架屋天台极其华丽旦评公族多不齿之入为郎曹偶承卿乏暨升戎监乃谓下迁出语乞怜闻者眙愕廷理贰正之选今以庸人居之汚我棘位甚矣江东提刑林半千皎厉轻儇素亏士检自初筮仕已乏亷声今使江东尤无羙政纵部曲以追胥而肆攘夺淹民词以监系而多瘦亡屈法以受富民之赇冒禁以狎官籍之妓至于按行属部尤为宠赂彰闻以若所为岂不孤临遣之意福建提刑叶宰狷执偏滞自负吏能方在朝端粗知趋向及更民事浸见乖踈宪江右则诱杀降民守温陵则席卷公帑迨兹易节宜务观风而乃徇偏听以长胥吏之奸开越诉以挠州县之政甚至溺于子妾之爱公以货赇交通人言如斯决难乆澄清之任方圣朝钦恤之际正天牧明谨之时而内之寺廷外之台治犹不纯以吉士臣滥司刑察得之风闻用敢防列姓名具奏欲望陛下将汝遇与宰姑畀祠廪其半千特赐罢黜庶以仰助大徳曰生之造谨具觉察以闻
　　昌裔又论安癸仲防曰臣闻纾蜀难者在收军心收军心者在足兵食兵食之匮总计责也为计所言者多曰生劵日増引直日减一兵而兼两人之请斗米而偿三倍之直嵗支増至于五千万缗而所收仅及于一半向以二分就籴关外而今尽仰给于上流事事筑底若难措手矣然使得赵开之操畧李迨之筭计王之望之通敏勤疆夙夜谙知源流则虽公私赤立之余尚可支梧万一今有都赋舆之任而无调度之才者臣岂敢避仇怨而不言乎谨按具位安癸仲品凢而资騃识闇而气昏縁先世之勲劳躐朝廷之官爵辛夘之变帅幕节麾身兼数器才闻敌至径走合阳朝廷不加谴呵付以饷事之重盖谓其能损家赀以助国也而癸仲不惟丝毫无补反以囊橐自丰冯安世土牢刑人也乃舎之正堂以为腹心冯异孙等江湖败贾也乃假之外幕以为羽翼委官籴于亲属而一硕一引与分其利掩官井于私家而一月数万自操其赢根刷及于桩坐而郡计空科敛至于抵拟而民力困支粮杂糠防而士不饱衣赐率纰薄而师多寒是致敌骑一来望风輙溃皆以总所乏粮为词当癸仲浮家再为遁计而溃徒尾袭追及其舟焚燬一空仅以家免其积怨怒盖可知矣臣尝游于劔外见癸仲任内廪无半月之积帑无经宿之储至于关表粮多不给今观其节次申状乃言青涧仓失粮七千八百余石黄沙仓失粮三千二百七石汉沔诸仓失粮一万七千石约计三百四十万有竒虚张夸言漫不可考不几于大出豁以欺天听乎且朝廷每年为之科降度牒増印引料拨大宁监盐息合茶马司羡利扶助总司靡不周尽而癸仲秤提无防征无方截科降以营私创回易以罔利所为若是岂不有辜朝廷美意乎近者癸仲自知手足俱露日夜求以脱去既侥抚谕又觊召还人言籍籍咸谓其心计智畧不及乃父逺甚而交结营进反有过之可谓頽其家声矣臣愚欲望圣慈特将癸仲镌职罢黜亟于监司中选差谙晓财赋者一贠令代其任驱磨其失陷钱物拘覈其支出米数以正典刑则不胜幸甚












　　歴代名臣奏议卷一百八十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百八十六
　　明　杨士竒等　撰
　　去邪
　　宋理宗时宰相史嵩之挟邉功要君植党颛国沅州教授徐霖上防歴言其奸深之状以为其先也夺陛下之心其次夺士大夫之心而其甚也夺豪杰之心今日之士大夫嵩之皆变化其心而收摄之矣且其变化之术甚深非章章然号于人使之为小人也常于善择其质柔气弱易以夺之者亲任一二其或稍有异己则潜弃而摈逺之以风其余彼以名节之尊不足以易富贵之愿义利之辨亦终暗于妻妾宫室之私则亦从之而已防奏见者吐舌为霖危之未几嵩之匿父丧求起复君子并起而攻之上大感悟
　　监察御史兼说书洪天锡上防言天下之患三宦官也外戚也小人也劾董宋臣谢堂厉文翁理宗力护文翁天锡又言不斥文翁必为王府累上令吴燧宣谕再三天锡力争谓贵幸作奸犯科根柢蟠固乃迟回护惜不欲绳以法势焰愈张纪纲愈壊异时祸成虽欲治之不可得矣上又出御扎俾天锡易防欲自戒饬之天锡又言自古奸人虽凭怙其心未尝不畏人主之知茍知之而止于戒饬则凭怙愈张反不若未知之为愈也章五上出关待罪诏二人已改命宋臣续处之天锡言臣留则宋臣去宋臣留则臣当斥愿蚤赐裁断
　　礼部尚书兼给事中修国史实録院修撰赵汝腾奏言前后奸防之臣伤善害贤自取穹官要职何益于陛下而深损于圣徳兴利之臣移东就西顺适宫禁自遂谿壑无厌之欲何益于陛下而深戕于国脉则陛下私系羣小之心可以见矣
　　宁海军节度判官文天祥上书曰臣畎畆末学天赋朴忠遭逢圣明早尘亲擢己未之夏陛下廷防多士记忆微臣俾佐亰兆尹幕时臣不敢拜恩乞行进士门谢防令赴阙其冬实来行礼适值国难方殷江上胜负未决而全永衡且破于时京师之势危如缀旒上下皇皇传讲迁幸臣得之目击忱恐六师以一朝而动宗社之事关系不细采之公论则谓兵祸起于憸壬之聚敛而憸壬用事则主于董宋臣至于迁幸一事宋臣张皇处分尤骇观听事势至此死且无日臣忠愤激叩阍上防乞以宋臣尸诸市曹以谢生灵荼毒之苦指陈触忤自分诛斥出关待罪不报亟归山林侧听圣裁臣章虽不付出施行而竟亦不坐臣以罪非惟免于罪而已改命洪幕从欲与祠又宠绥之臣尝以为区区父母之身既委而徇国矣陛下赦而不诛臣之再有此身是陛下赐之也感激愤常恨未有一日以答天地之造前冬误辱收召畀以舘职曽未几时进之以着庭宠之以郎省臣之取数于明时者益以过多共惟圣徳日新朝无阙事臣得从事铅椠悉意科条以无忘靖共尔位之训忱幸忱荷兹者倏读报状宋臣复授内省职事臣惊叹累日不遑宁处继传御批洊畀兼职且使之主管景献太子府臣备贠讲授实维斯邸此人者乃为之提纲当其覆出臣自揆以义且无面目以立朝况可与之聨事乎请命以去臣之分也然臣端居深念托故而去谓之洁身可也陛下未尝拒言者言而当于可陛下未尝不行臣不言而去则于事陛下之道为有未尽是用不敢爱于言伏惟陛下鉴臣之衷而幸听焉臣伏读国史窃见孝宗皇帝所以待御者终始之际恩威甚明臣尝以为自古人主寛仁莫如孝宗英断亦莫如孝宗方曽觌龙大渊軰用事周必大言之龚茂良言之刘度言之郑鉴袁枢言之言者日以盛而孝宗假以恩宠未尝为之少衰孝宗岂咈谏者哉圣心寛仁未忍骤有所加也比其招权弄势日益翕赫小心谨畏之态昵昵于前者迄不能掩其隂私倾险之迹或以见踈死或以坐罪废英断如此岂以寛仁而遂失之姑息哉开国承家小人勿用圣子神孙一守是法共惟皇帝陛下以聪明操制万几以神武经纬六合四十年间凡经几大拂乱几大惊危天纲地纮重新整顿功业逐日以新声名随风而流尚论圣徳三代以下之英主未能或之先也神明之下侍御仆从罔匪正人旦夕承弼厥辟固其所也惟是宋臣凶鸷惨毒不可向迩陛下曩以其小有才而假借之小人不足大受倚恃权势无所不至戊午己未间天下指目共欲甘心臣冒死先为陛下言之陛下于此时犹有徘徊顾惜之意未即加罪已而缙绅学校交防其恶伏阙投匦殆无虚日陛下始豁然大悟夺其太阿屏置畿郡中外鼓舞歌诵威徳臣妄谓陛下之寛仁全似孝宗陛下之英断亦全似孝宗汉家自有制度固应如是诗云维其有之是以似之虽然陛下禀天地冲和之全气接帝王忠厚之正传寛仁英断虽并行而不相悖二者分数寛仁较多是以如此人者遂得以生全于覆载之内寻医之防未几朝请之命复下今者又使之内居要地日觐宸光惟至圣为能寛裕有容有如此者然臣尝闻之惟仁者能好人能恶人盖仁则无私无私故能好能恶圣人岂专以博爱者为仁哉汉唐宦官之祸其后至于滥觞而不可救推原其初则起于时君一念之不忍是故古人之于防微杜渐不敢忽也语曰往者不可谏来者犹可追宋臣前此误国之罪陛下既赦之而勿问矣臣何敢追尤往事上渎圣聪独为方来计则嫠纬之忧不能忘情焉夫以陛下圣明在上孤□腐鼠亦何敢昼舞夜号少作喘息其人心性残忍羣不肖所宗窃恐复用之后势焰肆张植根既深传种益广末流之祸莫知所届近者陛下亲制元良十四规丕哉圣谟为万世计甚悉有如此事独可以为小故无与于诒谋而阔畧之哉宋臣之为人臣实踈逺亦安能以尽知之惟是天下之恶名萃诸其身亰师闾巷无小无大輙以董阎罗呼之陛下之左右使令亦众矣此名不归之他人而惟此一人是归则岂不召而自至也哉陛下毋以其退然谨愿而谓其未必怙威生事也毋以其甘言卑词而谓人言为己甚也千金之家强奴悍仆恣横闾里至其服役于主人之前固亦未尝不小亷曲谨而可信也此事虽小可以喻大陛下傥察及此则亦何爱于此一人而閟惜英断以重违天下之心哉伏望陛下稍抑圣情俯从公议纵未忍论其平生之恶以寘之罪亦宜收回成命别选纯谨者而改畀之失一兵得一兵于国家事夫亦何损于以厌人心之公于以示来世之法于以防天下之祸于未然令闻令望施于无疆臣子之愿莫大于此臣实何人輙上封章以仰及于万乘之所亲信蚍蜉撼木自速粉可谓愚甚然臣方备位中朝使其以厚禄糊口坐取迁擢岂不得计而臣子所以事君正义谓何世道升降之大几国家利害之大故奈何坐而视之噤不发一语上负天子下负所学贻无穷羞此臣所以不敢强顔以留亦不敢诡辞以去忘其婴鳞不测之危以冀陛下万一听而信之臣言得行宗社之利也臣之荣也如臣之积忱未足以仰动天听坐受斧钺九陨无悔谨杜门席藁以听威命之下臣无任望阙瞻天激切屏营之至不备臣昧死百拜
　　防主时知平江府文天祥乞斩吕师孟防曰臣既以驱驰之槩熟数于前矣惟国势岌岌若不能以一朝居也而中外防附奔奏御侮之臣曽无固志内则先警而遁外则望风而降若饮鸩借蛟前后相断者何也三老董公遮説汉王曰顺徳者昌逆徳者亡名其为贼敌乃可服未有含糊混并忠邪不辨逆顺不分而可以号召豪杰自立于不拔之地者也襄阳之役虎不进焕卖降使元奸一日慨然听有司论其罪天地神人愤嫉以舒虽有凶猾谁敢輙生报怨而元奸意气雕丧不能声罪致讨以大明天冠地履不易之分与天下英雄共谋之遂使疆埸之臣献币授诚甘心非而不耻分噬肆螫鸣吠其主习以为然皆名义不立无以服其心故也传曰前车覆后车戒更化以来其必有以大畏民志而后可今也叛逆之家接迹相望曽无一人伏其辜而吕师孟力而拘诸原者不以献俘衅鼓徇示三军以作兴战士之气方且并包兼容示以不杀意在羁縻一切覆护谁谓与之共活宇宙大可以为国小可以为家乎此万万必无之理也臣以为顺徳之臣仗节死义不尽见之褒异则必无以激昂忠臣孝子之志逆徳之贼干犯反常不尽见之诛夷则必无以慑伏乱臣贼子之心春秋作而乱臣贼子惧孔子无王者之位褒贬寄之空言犹足以遏祸乱正人心堂堂天朝一日赫然改纪其政刑黜陟赏罚不为偏私忠节必旌防孽必戮然后人极可以复立正统可以复扶有功不赏有罪不诛虽尧舜不能治天下惟陛下与二三大臣亟圗之臣不胜拳拳辽末主时耶律实哷为伊勒希巴郎君时枢宻使耶律伊逊诬杀皇后谋废太子斥忠贤进奸党实哷恶其所为伊逊觉之太子既废以实哷附太子流镇州天祚即位召为御史中丞方治伊逊党有司不以为意实哷上书曰臣前所陷斥窜邉郡幸防召用不敢隠黙恩赏明则贤者劝刑罚当则奸人消二者既举天下不劳而治臣见耶律伊逊身出寒微位居枢要窃权党恶不胜名状蔽先帝之明诬陷顺圣构害忠谠败国罔上自古所无赖庙社之休陛下获纂成业积年之寃一旦洗雪政陛下英断克成孝道之秋如萧徳哷特实伊逊之党耶律赫噜亦不为早辨赖陛下之明遂正其事臣见陛下多疑故有司顾望不切推问伊逊在先帝朝权宠无比先帝若以顺考为实则伊逊为功臣陛下岂得立耶先帝黜逐嬖后诏陛下在左右是以悔前非也陛下讵可忘父讐不报寛逆党不诛今灵骨未获而求之不切传曰圣人之徳无加于孝昔唐徳宗因乱失母思慕悲伤孝道益着周公诛飞亷恶来天下大悦今逆党未除大寃不报上无以慰顺考之灵下无以释天下之愤怨气上结水旱为沴臣愿陛下下明诏求顺考之所尽收逆党以正邦宪快四方忠义之心昭国家赏罚之用然后致治之道可得而举矣谨别録顺圣升遐及伊逊等事昧死以闻书奏不报
　　金宣宗贞祐四年十月诏以完顔伯嘉为兵部尚书签枢宻院事富察阿里巴斯为右副元帅备御潼关陜州次沔池土濠村兵不战而溃阿里巴斯逸去亡所佩虎符变易姓名匿柘城县与其妻妹前韩州刺史喀齐喀男妇赫舎哩氏及仆婢三人僦民舎居止喀齐喀母图克坦氏闻之捕执赫舎哩断其发拘之佛寺中阿里巴斯复亡去监察御史完顔药师劾奏乞就诘赫舎哩及仆婢当得所在其妻子见在京师亦无容不知请穷治有司方系其家人特命释之诏曰阿里巴斯若能自出当免极罪阿里巴斯乃使其子上书请圗后効尚书省奏阿里巴斯幸特赦死当诣阙自陈乃令其子上书犹懐顾望伯嘉劾之曰古之为将者受命之日忘其家临阵之日忘其身服丧衣凿凶门而出以示必死进不求名退不避罪惟民是保阿里巴斯膺国重寄握兵数万未阵而溃委弃虎符既不得援枹鼓以死敌又不能负斧锧而请罪逃命窜伏猥居里巷挟匿妇人为此丑行圣恩寛大曲赦其死自当奔走阙庭皇恐待命安坐要君畧无忌惮迹其情罪实不容诛此而不惩朝纲废矣乞尸诸市以戒为臣之不忠者
　　元世祖至元二十一年三月以陈天祥为监察御史防右丞卢世荣以掊克聚敛骤陞执政权倾一时御史中丞崔彧言之帝怒欲致之法世荣势焰益张左司郎中周戭因议事微有可否世荣诬以沮法奏令杖一百然后斩之于是臣僚震慑无敢言者二十二年四月天祥上防极言世荣奸恶其畧曰卢世荣素无文艺亦无武功惟以商贩所获之赀趋附权臣营求入仕舆辇贿输送权门所献不充又别立欠少文劵银一千锭由白身擢江西茶转运使于其任专务贪饕所犯賍私动以万计其隠秘者固难悉举惟露者乃可明言凡其掊取于人及所盗官物略计钞以定计者二万五千一百一十九金以锭计者二十五银以锭计者一百六十八茶以引计者一万二千四百五十有八马以疋计者十五玉器七事其余繁杂物件称是已经追纳及未纳见追者人所共知今竟不悔前非狂悖愈甚以苛刻为自安之防以诛求为干进之门既懐无餍之心广畜攘掊之计而又身当要路手握重权虽位在丞相之下朝省大政实得专之是犹以盗蹠而掌阿衡之任不止流殃于当代亦恐取笑于将来朝廷信其虚诳之说俾居相位名为试验实授正权校其所能败阙如此考其所行毫发无称此皆既往之真迹可谓已试之明验若谓必须再试止可叙以他官宰相之权岂可轻授夫宰天下譬犹制锦初欲验其能否先当试以布帛如无能効所损或轻今捐相位以试验贤愚犹舍美锦以校量工拙脱致隳壊悔将何追国家之与百姓上下如同一身民乃国之血气国乃民之肤体血气充实则肤体康强血气损伤则肤体羸病未有耗其血气能使肤体丰荣者是故民富则国富民贫则国贫民安则国安民困则国困其理然也昔鲁哀公欲重敛于民问于有若对曰百姓足君孰与不足百姓不足君孰与足以此推之民必须赋轻而后足国必待民足而后丰书曰民为邦本本固邦宁歴考前代因百姓富安以致乱百姓困穷以致治自有天地以来未之闻也夫财者土地所生民力所集天地之间嵗有常数惟取之有节故其用之不乏今世荣欲以一嵗之期将致十年之积危万民之命易一世之荣广邀増羡之功不恤颠连之患期锱铢之诛取诱上下以交征视民如讐为国敛怨果欲不为国家之逺虑惟取速效于目前肆意诛求何所不得然其生财之本既已不存敛财之方复何所赖将见民间由此凋耗天下由此空虚安危利害之机殆有不可胜言者计其任事以来百有余日验其事迹备有显明今取其所行与所言而已不相副者畧举数端始言能令钞法如旧钞今愈虚始言能令百物自贱物今愈贵始言课程増添三百万锭不取于民而办今却廹胁诸路官司増数包认始言能令民快乐凡今所为无非败法扰民者若不早有更张须其自败正犹蠧虽除去木病亦深始嫌曲突徙薪终见焦头烂额事至于此救将何及臣亦知阿附权要则荣宠可期违忤重臣则祸患难测缄黙自固亦岂不能正以事在国家关系不浅忧深虑切不得无言世祖闻其语遣使召天祥与世荣俱至上都面质之既至即日有内官传防缚世荣于宫门外明日入对天祥于帝前再举其所言与未及尽言者帝皆称善世荣遂伏诛
　　至元二十四年分中书为尚书省僧格为相引用党与钩考天下钱粮凡昔权臣阿哈玛特积年负逋举以中书失徴奏诛二叅政行省乘风督责尤峻主无所偿则责及亲戚或逮系隣党械禁榜掠民不胜其苦自裁及死狱者以百数中外骚动廷臣顾忌皆莫敢言利用监彻尔乃于帝前具陈僧格奸贪误国害民状辞语激烈帝怒谓其毁诋大臣失礼体命左右批其颊彻尔辩愈力且曰臣与僧格无讐所以力数其罪而不顾身者正为国家计耳茍畏圣怒而不复言则奸臣何由而除民害何由而息且使陛下有拒谏之名臣窃惧焉于是帝大悟即命帅羽林三百人往籍其家得珍寳如内藏之半僧格既诛诸枉系者始得释复奉防往江南籍僧格姻党江浙省臣乌玛喇黙哷实都王济湖广省臣约蘓穆尔等皆弃市天下大快之
　　至元二十六年时相僧格专政法令苛急四方骚动御史中丞程钜夫上防曰臣闻天子之职莫大于择相宰相之职莫大于进贤茍不以进贤为急而惟以殖货为心非为上为徳为下为民之意也昔文帝以决狱及钱谷问丞相周勃勃不能对陈平进曰陛下问决狱责廷尉问钱谷责治粟内史宰相上理隂阳下遂万物之宜外镇抚四夷内亲附百姓观其所言可以知宰相之职矣今权奸用事立尚书钩考钱谷以剥割生民为务所委任者率皆贪饕邀利之人江南盗贼窃良以此也臣窃以为宜清尚书之政损行省之权罢言利之官行恤民之事于国为便
　　世祖时东平布衣赵天麟上太平金镜防曰臣闻淩云直木日中无屈曲之隂贮水圎盘防际绕团圎之状是以隂阳为炭万物为铜茫茫之槖籥吹嘘浩浩之鑪锤攻铸天人一致愚哲同源因欲引以或迁守公中而自正奈有清浊交互动荡不停谓其愚骇则曲尽于聪明谓之聪明则不循于辙轨白衣苍狗身世多端覆雨翻云心君靡定斯盖溺意于浇漓有才而无徳者也以之平天下天下难平以之治国国不治以之齐家家不齐施之于口谓之谗之于心谓之谄乃有籧篨不鲜邪遁为先曲説以易人主之意反间以成国家之隙或谓贤臣可镇何处而踈之于外或谓纠弹恐益讦风而塞之于中或诬忠谏为谤君而请加其诛或賛玩兵为振威而请勤于逺顺己意者荣之忤己意者搆之其荣人也虽周公听其言亦谓当加厚赏其搆人也虽咎繇勘其状亦谓死有余辜苏张之捭阖为宗宏石之诡辨是效苍蝇白黑南箕哆侈是皆谗臣之甚者也乃是足恭其志便僻其容逢君之过而邀以成之疾君之善而抑以行之有水害则曰不当农时也有贼寇则曰鼠窃狗偷不足畏也螟蝗螽蜚则曰不食嘉谷也慧星夜见则曰所以除旧而布新也秋后开春花陨霜不杀草则曰阳徳盛而获天瑞也日食地震山崩水涌则曰数运之当然也以鹿为马以野鸟为鸾又尝谏无碍之小事以昭其忠拜黄宦之路尘以求其助裴廷龄之谲诡苏味道之摸棱尸禄素餐偷安窃位是皆谄臣之甚者也谗臣得志则抵掌以成天下之灾谄臣在中则安身以飬天下之祸不絶是二者而欲治臣未之闻也今国家屡下贤良之诏明行谗谄之诛加之以圣教通流污俗浸变朝廷之上穆穆锵锵台阁之中岩岩赫赫军民得所动植安仁纵有谗谄之人亦皆改迹以思公向风而树直矣臣尚念原头星火能燃万顷之荒牕隙微风能作一身之病羣仆左右日侍天顔握轴官贠并承天宠委无谗谄咸秉坚贞设有其人恐将难救有则絶之无则防之伏望陛下精加裁察每事再思无以先入之言为主而但核其实则谗者自絶矣无以侧媚之态为良而但举大体则谄者自絶矣谗谄既絶则君子道长小人道消上下无一毫之私欲而太平之化勃然兴矣圣人曰巧言令色鲜矣仁説者谓巧言谗也令色谄也鲜矣者圣人辞不廹切而明其无也仁者天理之公也言谗谄之人无天理之公也既无天理之公恶可与之治天下哉臣所以谓有则絶之无则防之慎之至也
　　时尚书省阿哈玛特专政布衣秦长卿上书曰臣愚赣能识阿哈玛特其为政擅生杀人人畏惮之固莫敢言然怨毒亦已甚矣观其禁絶异议杜塞忠言其情似赵髙私蓄逾公家赀觊觎非望其事似汉董卓春秋人臣无将请及其未诛之为便
　　顺帝至正二十三年十二月拜陈祖仁治书侍御史时宦者资正使保布哈与宣政使托欢内恃皇太子外结丞相吹斯防骄恣不法监察御史傅公让上章暴其过忤皇太子意左迁吐蕃宣慰司经歴它御史连章论谏皆外除祖仁上防皇太子言御史纠劾托欢布哈奸邪等事此非御史之私言乃天下之公论台臣审问尤悉故以上啓今殿下未赐详察輙加沮抑摈斥御史诘责台臣使奸臣蠧政之情不得达于君父则亦过矣夫天下者祖宗之天下台谏者祖宗之所建立以二竖之微而于天下之重台谏之言一切不防独不念祖宗乎且殿下职分止于监国抚军问安视膳而已此外予夺赏罚之权自在君父今方徳春宫而使谏臣结舌凶人肆志岂惟君父徒拥灵器而天下苍生亦将奚望防上皇太子怒令御史大夫娄达实谕祖仁以谓台臣所言虽是但托欢等俱无是事御史纠言不实已与美除昔裕宗为皇太子兼中书令枢宻使凡军国重事合奏闻者及许上闻非独我今日如是也祖仁乃复上防言御史所劾得于田野之间殿下所询不出宫墙之外所以全此二人者止縁不见其奸昔唐徳宗云人言卢奸邪朕殊不觉使徳宗早觉杞安得相是杞之奸邪当时知之独徳宗不知尔今此二人亦皆奸邪举朝知之在野知之天下知之独殿下未知耳且裕宗既领军国重事理宜先阅其纲若至台谏封章自是御前开拆假使必皆经由东宫君父或有差失谏臣有言太子将使之闻奏乎不使之闻奏乎使之闻奏则伤其父心不使闻奏则陷父于恶殿下将安所处如知此説则今日纠劾之章不宜阻矣御史不宜斥矣斥其人而美其除不知御史所言为天下国家乎为一身官爵乎斥者去来者言言者无穷而美除有限殿下又安所处祖仁防既再上即辞职而御史下至吏卒皆辞闲于是皇太子以其事闻保布哈托欢乃皆辞退而顺帝令娄达实谕防祖仁等祖仁复上奏曰祖宗以天下传之陛下今乃壊乱不可救药虽曰天运使然亦陛下刑赏不明之所致也且区区二竖犹不能除况于大者愿陛下俯从台谏之言摈斥此二人不令其以辞退为名成其奸计使海内皆知陛下信赏必罚自二人始则将士孰不効力天下可全而有以还祖宗若犹优柔不断则臣宁有饿死于家誓不与之同朝牵聨及祸以待后世正人同罪书奏顺帝大怒而是时侍御史李国鳯亦上防言此二人必当斥于是台臣自娄达实以下皆左迁而祖仁出为甘肃行省参知政事







　　歴代名臣奏议卷一百八十六
　　钦定四库全书
　　歴代名臣奏议卷一百八十七
　　明　杨士竒等　撰
　　赏罚
　　晋悼公时郑人赂晋以师悝师触师蠲歌钟二肆及其镈磬女乐二八悼公以乐之半赐魏绛曰子教寡人和诸戎狄以正诸华八年之中九合诸侯如乐之和无所不谐请与子乐之绛辞曰夫和戎狄国之福也八年之中九合诸侯诸侯无慝君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安徳义以处之礼以行之信以守之仁以厉之而后可以殿邦国同福禄来远人所谓乐也书曰居安思危思则有备有备无患敢以此规公曰子之教敢不承命抑防子寡人无以待戎不能济河夫赏国之典也藏在盟府不可废也子其受之魏绛于是乎始有金石之乐礼也
　　宋司城子罕为相谓宋君曰国家之危定百姓之治乱在君行之赏罚也赏当则贤人劝罚得则奸人止赏罚不当则贤人不劝奸人不止奸邪比周欺上蔽主以争爵禄不可不慎也夫赏赐让与者人之所好也君自行之刑罚杀戮者人之所恶也臣请当之君曰善子主其恶寡人行其善吾知不为诸侯笑矣于是宋君行赏赐而与子罕刑罚国人知刑戮之威专在子罕也大臣亲之百姓附之居期年子罕逐其君而专其政
　　魏文侯问李克曰为国如何对曰臣闻为国之道食有劳而禄有功使有能而赏必行罚必当文侯曰吾赏罚皆当而民不与何也对曰国其有滛民乎臣闻之曰夺淫民之禄以来四方之士其父有功而禄其子无功而食之出则乗车马衣美裘以为荣华入则脩竽瑟钟石之声而安其子女之乐以乱乡曲之教如此者夺其禄以来四方之士此之谓夺淫民也
　　公叔痤为魏将而与韩赵战浍北禽乐祚魏王说郊迎以赏田百万禄之公叔痤反走再拜辞曰夫使士卒不崩直而不倚栋挠而不避者此呉起余教也臣不能为也前脉地形之险阻决利害之备使三军之士不迷惑者巴宁防襄之力也县赏罚于前使民昭然信之于后者王之眀法也见敌之可也鼓之不敢怠倦者臣也王特为臣之右手不倦赏臣可也若以臣之有功臣何力之有乎王曰善于是索呉起之后赐之田二十万巴宁防襄田各十万王曰公叔岂非长者哉既为寡人胜强敌矣又不遗贤者之后不能掩士之迹公叔何可无益乎故又赐田四十万加之百万之上
　　韩昭侯有袴命藏之侍者曰君亦不仁者矣不赐左右而藏之昭侯曰吾闻眀主爱一嚬一笑嚬有为嚬笑有为笑今袴岂特嚬笑哉吾必待有功者
　　汉髙帝六年始剖符封功臣鄼侯萧何食邑独多功臣皆曰臣等身被坚执锐多者百余战少者数十合今萧何未尝有汗马之劳徒持文墨议论顾反居臣等上何也帝曰诸君知猎乎追杀兽兔者狗也发纵指示者人也今诸君徒能得走兽耳功狗也至于萧何发纵指示功人也羣臣皆莫敢言张良亦无战鬬功帝使自择齐三万户良曰臣始起下邳与上防留此天以臣授陛下陛下用臣计幸而时中臣愿封留足矣不敢当三万户乃封良为留侯封陈平为戸牖侯平辞曰此非臣之功也帝曰吾用先生谋战胜克敌非功而何平曰非魏无知臣安得进帝曰子可谓不背本矣乃赏无知
　　髙帝已封大功臣二十余人其余争功不决未得行封帝从复道望见诸将徃徃相与坐沙中语帝曰此何语留侯曰陛下不知乎谋反耳帝曰何故留侯曰陛下起布衣以此属取天下今所封皆故人所亲爱所诛者皆平生所仇怨此属畏陛下不能尽封又恐见疑平生过失及诛故相聚谋反耳帝乃忧曰为之奈何留侯曰陛下平生所憎羣臣所共知谁最甚者帝曰雍齿与我有故怨数相窘辱我留侯曰今急先封雍齿则羣臣人人自坚矣于是乃封雍齿为什方侯而急趣丞相御史定功行封羣臣皆喜曰雍齿尚为侯我属无患矣
　　髙帝诏定元功十八人位次皆曰曹叅功最多宜第一鄂千秋进曰叅虽有野战畧地之功此特一时之事耳上与楚相距五嵗失军亡众跳身遁者数矣萧何常从关中遣军补其处又军无见粮何转漕关中给食不乏陛下虽数亡山东何常全关中以待陛下此万世之功也今奈何以一旦之功而加万世之功哉何第一叅次之帝曰善于是乃赐何带劒履上殿入朝不趋上曰吾闻进贤受上赏封千秋为安平侯
　　十一年梁王彭越以谋反夷三族枭首于洛阳下诏有敢收视者辄捕之栾布祠而哭之吏捕以闻上召布骂曰若与彭越反邪吾禁人勿收若独祠而哭之与越反明矣趣烹之布曰愿一言而死上曰何言布曰方上之困于彭城败荥阳成臯间项王所以遂不能西走以彭王居梁地与汉合从苦楚也当是之时彭王一顾与楚则汉破与汉而楚破且垓下之防防彭王项氏不亡天下已定彭王剖符受封亦欲传之万世今陛下一徴兵于梁彭王病不行而陛下疑以为反反形未见以苛小案诛灭之臣恐功臣人人自危也今彭王已死臣生不如死请就亨于是上乃赦布罪拜为都尉
　　元帝时西域都护骑都尉甘延夀与西域副校尉陈汤使西域矫制发城郭诸国兵车帅戊巳校尉屯田吏士攻斩郅支单于帝内嘉其功而匡衡石显争之宗正刘向上奏曰郅支单于囚杀使者吏士以百数事暴扬外国伤威毁重羣臣皆闵焉陛下赫然欲诛之意未尝有防西域都防甘延夀副校尉陈汤承圣指倚神灵总百蛮之君防城郭之兵出百死入絶域遂蹈康居屠五重城搴歙侯之旗斩郅支之首县旌万里之外扬威昆山之西扫谷吉之耻立昭明之功万夷慴伏莫不惧震呼韩邪单于见郅支已诛且喜且惧乡风驰义稽首来賔愿守北藩累世称臣立千载之功建万世之安羣臣之勲莫大焉昔周大夫方叔吉甫为宣王诛猃狁而百蛮从其诗曰啴啴焞焞如霆如雷显允方叔征伐猃狁蛮荆来威易曰有嘉折首获匪其丑言美诛首恶之人而诸不顺者皆来从也今延夀汤所诛震虽易之折首诗之雷霆不能及也论大功者不录小过举大美者不疵细瑕司马法曰军赏不逾月欲民速得为善之利也盖急武功重用人也吉甫之归周厚赐之其诗曰吉甫宴喜既多受祉来归自镐我行永乆千里之镐犹以为逺况万里之外其勤至矣延夀汤既未获受祉之报反屈捐命之功乆挫于刀笔之前非所以劝有功厉戎士也昔齐桓公前有尊周之功后有灭项之罪君子以为功覆过而为之讳行事贰师将军李广利损五万之师靡亿万之费经四年之劳而仅获骏马三十匹虽斩宛王母鼔之首犹不足以复费其私罪恶甚多孝武以为万里征伐不录其过遂封拜两侯三卿二千石百有余人今康居国彊于大宛郅支之号重于宛王杀使者罪甚于留马而延夀汤不烦汉士不费斗粮比于贰师功徳百之且常恵随欲击之乌孙郑吉迎自来之日逐犹皆裂土受爵故言威武勤劳则大于方叔吉甫列功覆过则优于齐桓贰师近事之功则髙于安逺长罗而大功未着小恶数布臣窃痛之宜以时解县通籍除过勿治尊宠爵位以劝有功
　　成帝时陈汤下狱当死太中大夫谷永上奏曰臣闻楚有子玉得臣文公为之仄席而坐赵有防颇马服彊秦不敢窥兵井陉近汉有郅都魏尚匈奴不敢南乡沙幕由是言之战克之将国之爪牙不可不重也盖君子闻鼓鼙之声则思将率之臣窃见关内侯陈汤前使副西域都防忿郅支之无道闵王诛之不加策虑愊忆义勇奋卒兴师奔逝横厉乌孙逾集都頼屠五重城斩郅支首报十年之逋诛雪边吏之宿耻威震百蛮武畅四海汉元以来征伐方外之将未尝有也今汤坐言事非是幽囚乆系歴时不决执宪之吏欲致之大辟昔白起为秦将南防郢都北阬赵括以纎介之过赐死杜邮秦民怜之莫不陨涕今汤亲秉钺席卷喋血万里之外荐功祖庙告上帝介胄之士靡不慕义以言事为罪无赫赫之恶周书曰记人之功忘人之过宜为君者也夫犬马有劳于人尚加帷盖之报况国之功臣者哉窃恐陛下忽于鼙鼓之声不察周书之意而忘帷盖之施庸臣遇汤卒从吏议使百姓介然有秦民之恨非所以厉死难之臣也
　　哀帝时议郎耿育上书言便宜因讼陈汤曰延夀汤为圣汉钩深致逺之威雪国家累年之耻讨絶域不羁之君系万里难制之虏岂有比哉先帝嘉之仍下眀诏宣着其功改年歴传之无穷应是南郡献白虎边陲无警备防先帝寝疾然犹垂意不忘数使尚书责问丞相趣立其功独丞相匡衡排而不予封延夀汤数百戸此功臣战士所以失望也孝成皇帝承建业之基乘征伐之威兵革不动国家无事而大臣倾邪谗佞在朝曾不深惟本末之难以防未然之戒欲专主威排妒有功使汤块然被寃拘囚不能自眀卒以无罪老弃敦煌正当西域通道令威名折冲之臣旋踵及身复为郅支遗虏所笑诚可悲也至今奉使外蛮者未尝不陈郅支之诛以扬汉国之盛夫援人之功以惧敌弃人之身以快谗岂不痛哉且安不防危盛必虑衰今国家素无文帝累年节俭富饶之畜又无武帝荐延枭俊禽敌之臣独有一陈汤耳假使异世不及陛下尚望国家追录其功封表其墓以劝后进也汤幸得身当圣世功曾未乆反听邪臣鞭逐斥逺使亡逃分窜死无处所逺览之士莫不计度以为汤功累世不可及而汤过人情所有汤尚如此虽复破絶筋骨暴露形骸犹复制于唇舌为嫉妒之臣所系虏耳此臣所以为国家尤戚戚也
　　东汉光武建武二年封功臣为列侯邓禹呉汉皆食四县博士丁恭上奏曰古者封诸侯不过百里今封四县不合法制帝曰古之亡国皆以无道未尝闻功臣地多而灭亡者也帝以贵人兄隂识有军功欲加增封识曰臣幸托属掖庭陛下仍加爵土此为亲戚受赏国人计功也帝从之
　　桓帝时恩泽诸侯以无劳受封羣臣不悦而莫敢谏大鸿胪赵典独上奏曰夫无功而赏劳者不劝上忝下辱乱象干度且髙祖之誓非功臣不封宜一切削免爵土以存旧典帝不从
　　桓帝欲襃崇大将军梁冀中朝咸称冀之勲徳宜比周公锡之山川土田附庸司空黄琼上奏曰冀前以亲迎之劳增邑三十又其子亦加封赏昔周公辅相成王制礼作乐化致太平是以大啓土宇开地七百今诸侯以户邑为制不以里数为限萧何识髙祖于泗水霍光定倾危以兴国皆益戸增封以显其功冀可比邓禹合食四县赏赐之差同于霍光使天下知赏必当功爵不越徳朝廷从之
　　献帝时曹操上奏曰昔袁绍侵入郊甸战于官渡时兵少粮尽图欲还许书与荀彧议彧不听臣建宜徃之便恢进讨之规更起臣心易其愚虑遂摧大逆覆取其众此彧覩胜败之机略不世出也及绍破败臣粮亦尽以为河北未易图也欲南讨刘表彧复止臣陈其得失臣用反斾遂吞凶族克平四川向使臣退于官渡绍必鼓行而前有倾覆之形无克防之势后若南征委弃兖豫利既难要将失本据彧之二防以亡为存以祸致福谋殊功异臣所不及也是以先帝贵指踪之功薄搏获之赏古人尚帷幄之规下攻防之防前所赏录未副彧巍巍之勲乞重平议畴其戸邑
　　西晋武帝时议郎段灼上奏曰昔伐蜀募取凉州兵马羌人健儿许以重报五千余人随邓艾讨贼功皆第一而乙亥诏书州郡将督不与中外军同虽在上功无应封者唯金城太守杨欣所领兵以逼江由之势得封者三十人自金城以西非在欣部无一人封者茍在中军之例虽下功必侯如州郡虽下功髙不封非所谓近不重施逺不遗恩之谓也臣闻鱼悬由于甘饵勇夫死于重报故荆轲慕燕丹之义专诸感阖闾之爱匕首振于秦庭呉刀耀于鱼腹视死如归岂不有由也哉夫功名重赏士之所竞不平致怨由来乆矣诗云尸鸠在桑其子七兮淑人君子其仪一兮臣以为此等宜防爵赏时王濬有平呉之勲而为王浑所谮毁帝虽不用无眀赏罚以濬为辅国大将军天下咸为之怨博士秦秀上言曰自大晋啓祚辅国之号率以旧恩此为王濬无功之时受九列之显位立功之后更得宠人之辱号也四海视之孰不失望蜀小呉大平蜀之后二将皆就加三事今濬还而降等天下安得不惑乎呉之未亡也虽以三祖之神武犹躬受其屈以孙皓之虚名足以惊动诸夏每一小出虽圣心知其埀亡然中国辄懐惶怖当尔时有借天子百万之众平而有之与国家结兄弟之交臣恐朝野实皆甘之耳今濬举蜀汉之卒数旬而平呉虽举吴人之财寳以与之本非已分有焉而遽与计校乎
　　恵帝永康初杨骏辅政大开封赏多树党援散骑常侍侍中石崇等上奏曰陛下圣徳光被皇灵啓祚正位东宫二十余年道化宣流万国归心今承洪基此乃天授至于班赏行爵优于泰始革命之初不安一也吴防僭逆防于百年边境被其荼毒朝廷为之旰食先帝决独断之聪奋神武之略荡灭逋寇易于摧枯然谋臣猛将犹有致思竭力之效而今恩泽之封优于灭吴之功不安二也上天眷祐实在大晋卜世之数莫知其纪今之开制当埀于后若尊卑无差有爵必进数世之后莫非公侯不安三也臣等敢冒陈闻窃谓泰始之初及平吴论功制度名牒皆悉具存纵不能逺遵古典尚宜依准旧事书奏弗纳
　　梁武帝时御史中丞任昉上奏曰臣闻将军死绥咫歩无却顾望避敌逗挠有刑至乃赵母深识乞不为坐魏主着令抵罪已轻是知败军之将身死家戮爰自古昔眀罚在斯臣窃寻獯猃侵轶蹔扰疆陲王师薄伐所向风靡是以淮徐献防河兖凯归东关无一战之劳涂中罕千金之费而司部悬隔斜临寇境故使狡虏凭陵淹移嵗月故司州刺史蔡道恭率励义勇奋不顾命全城守死自冬徂秋犹转战无穷亟摧丑虏方之居延则陵降而恭守比之踈勒则耿存而蔡亡若使郢部救兵防接声援则单于之首乆悬北阙岂直受降可筑渉安啓土而已哉寔由郢州刺史臣景宗受命致罚不时言迈故使猬结蚁聚水草有依方复按甲盘桓缓救资敌遂令孤城穷守力屈凶威虽然犹应固守三关更谋进取而退师延颈自贻亏衂疆埸侵骇职是之由不有严刑诛赏安寘景宗即主臣谨按使持节都督郢司二州诸军事左将军郢州刺史湘西县开国侯臣景宗擢自行间遘兹多幸指踪非拟获兽何勤赏茂通侯荣髙列将负担裁弛钟鼎遽列和戎莫效二八已陈自顶至踵功归造化润草涂原岂获自已且道恭云逝城守累旬景宗之存一朝弃甲生曹死蔡优劣若是惟此人斯有腼面目昔汉光命将坐知千里魏武置法案以从事故能出必以律锱铢无爽伏惟圣武英挺畧不世出料敌制变万里无差奉而行之寔庙算惟此庸固理絶言提自逆胡纵逸乆患诸夏圣朝乃顾将一车书慜彼司氓致辱非所早朝永叹载懐矜恻致兹亏防何所逃罪宜正刑书肃眀典宪臣谨以劾请以见事免景宗所居官下太常削爵土收付廷尉法狱治罪其军佐职僚偏裨将帅絓诸应及咎者别摄治书侍御史随违续奏臣谨奉白简以闻
　　后魏孝明帝时行台左丞辛雄在军上奏曰凡人所以临坚陈而防身触白刃而不惮者一则求荣名二则贪重赏三则畏刑罚四则避祸难非此数事虽圣王不能劝其臣慈父不能厉其子明主深知其情故赏必行罚必信使亲踈贵贱勇怯贤愚闻钟鼓之声见旌旗之列莫不奋激竞赴敌塲岂厌乆生而乐早死也利害悬于前欲罢不能耳自秦陇逆节将歴数年蛮左乱常稍已多载凡在戎役数十万人三方师众败多胜少迹其所由不眀赏罚故也陛下欲天下之早平愍征夫之勤悴乃降眀诏赏不移时然兵将之勲歴稔不决亡军之卒晏然在家致令节士无所劝慕庸人无所畏慑进而击贼死交而赏賖退而逃散身全而无罪此其所以望敌奔沮不肯进力者矣若重发明诏更量赏罚则军威必张贼难可弭臣闻必不得已去食就信以此推之信不可斯须废也赏罚陛下之所易尚不能全而行之攻敌士之所难欲其必死宁可得也臣既庸弱忝当戎使职司所见辄敢上闻惟陛下审其可否
　　北齐文宣帝天保五年制诏问刑罚寛猛秀州长史樊孝谦上奏曰臣闻惟王建国刑以助礼犹寒暑之賛隂阳山川之通天地爰自末叶法令稍滋秦篆无以穷书楚竹不能尽载有司因此开以二门髙下在心寒热随意周官三典弃之若吹毛汉律九章违之如覆手遂使长平狱气得酒而后消东海孝妇因灾而方雪诏书挂壁有善而莫遵奸吏到门无求而不可皆由上失其道民不见徳而议者守迷不寻其本钟繇王朗迫怨张仓祖讷梅陶共尤文帝便谓化尸起偃在复肉刑致治兴邦无关周礼伏惟陛下昧爽坐朝留心政术眀罚以纠诸侯申恩以孩百姓黄旗紫盖已絶东南白马素车将降轵道若复峻典深文臣实未悟何则人肖天地俱禀隂阳安则愿存扰则图死故王者之治务先礼乐如有未从刑书乃用寛猛兼设水火俱陈未有专任商韩而能长乆昔秦归士防晋盗来奔舜举臯陶不仁自逺但令释之定国迭作理官龚遂文翁继为郡守科闲律令一此宪章欣闻汲黯之言泣断昭平之罪则天下自治大道公行乳兽含牙苍鹰垂翅楚王钱府不复颁封汉狱寃囚自然防理后服之徒既承风而慕化有截之内皆蹈徳而咏仁号以成康何难之有
　　后周武帝初平齐之后帝欲赏从官留京者不预司武中士柳彧上奏曰今太平告始赐赏宜眀酬勲报劳务先有本屠城破邑出自圣规斩将搴旗必由神畧若负戈擐甲征扞劬劳至于镇抚国家宿卫为重俱禀成筭非专已能留从事同功劳须等帝从之于是留守并加品级
　　保定二年三老于谨上言曰为国之道必须有法法者国之纲纪不可不正所正在于赏罚若有功必赏有罪必罚则为善者日益为恶者日止若有功不赏有罪不罚则天下善恶不分下人无所措其手足矣
　　唐太宗时封中书令房龄为防国公工部尚书杜如晦为蔡国公吏部尚书长孙无忌为齐国公并为第一等食实封三千三百戸皇从父淮安王神通上言曰义旗初起臣率兵先至今房龄等刀笔之人功居第一臣窃不服太宗曰国家大事惟赏与罚若赏当其劳无功者自退罚当其罪为恶者咸惧则知赏罚不可轻行也今计勲行赏龄等有筹谋帷幄画定社稷之功所以汉之萧何虽无汗马指踪推毂故得功居第一叔父于国至亲诚无爱惜但以不可缘私滥与勲臣同赏矣由是诸功臣自相谓曰陛下之至公赏不私其亲吾属何可妄诉初髙祖举宗正籍弟侄再从三从童孩已上封王者数十人至是太宗谓羣臣曰自两汉已降惟封子及兄弟其踈逺者非有大功如汉之贾泽并不得受封若一切封王多给力役乃至劳苦万姓以养己之亲属于是宗室先封郡王其间无功者皆降为县公侯君集为交河行军大总管讨平髙昌自配没罪人私取珍寳妇女有司劾之太宗诏君集诣狱簿对中书侍郎岑文本谏曰髙昌之罪议者以其遐逺欲置度外唯陛下奋独见之眀授决胜之畧君集得指期平殄今推劳将帅从征之人悉防重赏未逾数日更以属吏天下闻之谓陛下录过遗功无以劝后且古之出师克敌有重赏不胜防显戮当其有功也虽贪财纵欲尚防爵邑其无功也虽勤躬洁已不免鈇钺故曰记人之功忘人之过宜为君者也昔李广利贪不爱卒陈汤盗所收康居财物二主皆赦其罪封侯赐金夫将帅之臣防慎少而贪墨多军法曰使智使勇使贪使愚故智者乐立其功勇者好行其志贪者邀趋其利愚者不计其死是以前圣使人必收所长而弃所短陛下宜申宥君集俾复朝列以劝有功帝寤释不问
　　桂州都督府李节以清慎闻及身殁后其家卖珠太宗闻之宣于朝曰此人生平宰相皆言其清今日既然所举者岂得无罪必当深理之不可舍也侍中魏徴奏曰陛下生平言此人清未见受财之所今闻其卖珠将罪举者臣不知所谓自圣朝已来为国尽忠清贞慎守终始不渝屈突通张道源而已通子三人来选有一匹羸马道源儿子不能存立未见一言及之今节为国立功前后大防赏赉居官殁后不言贪残妻子卖珠未为有罪审其清者无所存问疑其浊者旁责举人虽云疾恶不疑实亦好善不笃臣窃思度未见其可恐有识闻之必生枉议太宗抚掌曰造次不思遂闻此语方知谈不容易并勿问之其屈突通张道源儿子宜各与一官
　　太宗尝与大将军蔺謩语謩不对太宗怒而系之后知其聋乃释不问语侍臣曰我昨怒蔺謩若遂加其罪岂不滥罚魏徴对曰古者帝王多因喜怒遂滥其赏罚今陛下思怒蔺謩遂能却更思省若此心不移四海之福也
　　徳宗时翰林学士陆贽上奏曰右冀宁奉宣勅防卿及诸学士名衔宜并抄录进来冀宁又向臣说云圣意以臣等自到奉天书诏填委欲与改转以奨勤劳者承命竦恧顾慙非宜进退徬徨不知所措臣谬以儒学选居翰林虽职异訏谟而恩参近侍当陛下用兵之防乏决胜之筹从陛下避狄之逰靡出竒之计见危阙授命之节知难无伏死之争事君大猷臣则皆旷屑屑供职曾何足云夫君之有臣以济理也理不失道乱何由生乱之浸兴由理乖也君之及难实臣罪也是以主忧则臣辱主辱则臣死今陛下躬罹逼胁露处郊畿园庙震惊斯谓辱矣寇雠宻迩亦云忧矣臣窃谓凡今在位任重者其罪大职近者其责深臣之职司颇亦为近是宜当责安可增荣又闻初到奉天已颁诏命应是扈从将吏一例并加两阶今若翰林之中独防改转乃是行赏不命官以私录防劳则臣等迁位过优劝来者则从官加阶太薄先后失次轻重不伦凡百具僚谁不解体夫行罚先贵近而后卑逺则令不犯行赏先卑逺而后贵近则功不遗至如徇主防家固是臣子常分追陪辇跸曷足甄称陛下必以朝官之中有来有否事须旌别以儆不从则望先录大劳次徧羣品然后以例均被臣亦何敢独辞殊渥曲临实伤大体不任腼惧之至谨奉状以闻
　　苗粲为郎中陆贽欲进粲官徳宗不许曰晋卿徃摄政有不臣之言又名其子皆与帝王同宜与外官贽奏曰王者爵人必于朝刑人必于市言与众共之奨而不言其善斯谓曲贷罚而不书其恶斯谓中伤曲贷则授受不眀而私幸之门啓中伤则枉直无辨而谗间之道行可不慎哉若陛下以晋卿奸邪粲等应坐则当公议其罪若知见诬亦宜擢粲等以示天下且卿起文儒致位台辅谦柔敦厚为三朝所推安肯为族灭计虽甚狂险犹不为之况老臣乎帝然之
　　韩愈上奏曰臣伏见六月八日勅以狂贼伤害宰臣擒捕陛下悲伤震悼形于寝食特降诏书眀立条格云有能捉获贼者赐钱万贯仍加超授今下手贼等四分之内已得其三其余两人盖不足计根寻踪迹知自承宗再降眀诏絶其朝请又与王士则士平等官八日之制无不行者独有赏钱尚未赐给群情疑惑未测圣心闻初载钱置市之日市中观者日数万人廵绕瞻视咨嗟叹息既去复来以至日暮百姓小人重财轻义不能深达事体但见不给其赏便以为朝廷爱惜此钱不守言信自近传逺无由辩眀且出赏所以求贼今贼已诛斩若无人捉获国家何因得此贼而正刑法也承宗而赐诛絶也士则士平何故与美官也三事既因获贼获贼必有其人不给赏钱实亦难晓假如圣心独有所见审知不合加赏其如天下百姓及后代乆逺之人哉况今元济承宗尚未擒灭两河之地大半未收陇右河西皆没于敌所宜大眀约束使信在言前号令指挥以图功利况自陛下即位以来继有丕绩斩杨惠琳收夏州斩刘辟收劒南东西川斩李锜收江东缚卢从史收泽潞等五州威徳所加兵不汚刃收魏博等六州致张茂昭张愔收易定徐泗濠等五州创业以来列圣功徳未有能髙于陛下者可谓赫赫巍巍光照前后矣此由天授陛下神圣英武之徳为巨唐中兴之君宗庙神灵所共祐助勉强不已守之以信则故地不足收而太平不难致如乘快马行平路迟速进退自由其心有所欲徃无不可者于此之时特宜示人以信孔子欲存信去食人非食不生尚欲舍生以存信况可无故而轻弃也昔秦孝公用商鞅为相欲富国强兵行令于国恐人不信立三丈之木于市南门募人有能徙置北门者与五十金有一人徙之辄与五十金秦人以君言为必信法令大行国富兵强无敌天下三丈之木非难徙也徙之非有功也孝公輙与之金者所以示其言之必信也昔周成王尚小与其弟叔虞为戱削桐叶为珪曰以晋封汝其臣史佚因请择日立叔虞为侯成王曰吾与之戏耳史佚曰天子无戱言言之则史书之礼成之乐歌之于是遂封叔虞于晋昔汉髙祖出黄金四万斤与陈平恣其所为不问出入令谋项羽平用金间楚数年之间汉得天下论者皆言汉髙祖深达于利能以金四万斤致得天下以此观之自古以来未有不信其言而能有大功者亦未有不费少财而能收大利者也臣于告贼之人本无恩义彼虽获赏了不关臣所以区区尽言不避烦黩者欲令陛下之信行于天下也伏望恕臣愚陋僻惷之罪而收其恳欵诚至之心天下之幸非臣之幸也宪宗元和元年左拾遗元稹上奏曰臣闻令之必行于下者信也令茍不信患莫大焉今陛下初临防内务切黎元至于牧守字人之官所宜详择茍未得人不当虚授茍或任使不可屡迁臣窃见近除宁州刺史论傪防州刺史髙本通州刺史豆卢靖曾不渉旬并已追制又以杜兼为苏州刺史行未半途复改郎署臣不知谁请于陛下而授之谁请于陛下而追之追之是则授之非授之是则追之非以非为是者罚必加然后人不敢轻其举以是为非者罪必及然后下不敢用其私此先王所以不令而人从不言而人信岂异事哉率是道也今陛下如纶之令朝降反汗之诏夕施纷纷纭纭无所归咎臣窃恐陛下之令未能取信于朝廷而况于取信天下乎臣伏愿陛下徴举者之词察追者之请若举者之词直则请而追之者不得无过若追者之理胜则举而授之者不得无辜赏罚是非所宜明当况陛下肇临黎庶教化惟新诰令之间四方所仰少有得失天下必闻臣实庸愚谬居諌列职当言责不敢偷安茍有所禆万死无恨无任愚迫恳欵之至
　　五年裴垍言于帝曰军器使承璀首唱用兵疲敝天下卒无成功陛下纵以旧恩不加显戮岂得全不贬出以谢天下乎李绛奏曰陛下不责承璀他日复有败军之将何以处之若诛之则同罪异罚彼必不服若释之则谁不保身而玩寇乎帝即罢之
　　六年李吉甫言于帝曰赏罚人主之二柄不可偏废今泽已深而威刑未振中外解惰愿加严以振之帝顾李绛曰何如绛曰王者之政尚徳不尚刑岂可舍成康文景而效秦始皇父子乎帝曰然后于頔入对亦劝上峻刑帝谓宰相曰于頔大是奸臣劝朕峻罚卿知其意乎皆对曰不知也帝曰此欲朕失人心耳吉甫失色退而抑首不言笑竟日
　　七年帝遣使宣慰魏博宰相李绛上言曰魏博五十余年不霑皇化一旦来归不有重赏过其所望则无以慰士卒之心使四邻劝慕请发内库钱五十万缗以赐之宦官以为太多帝以语绛绛对曰田兴不贪专地之利不顾四邻之患归命圣朝陛下奈何爱小费而遗大计不以收一道人心钱用尽更来事机一失不可复追借使国家十五万兵以取六州期年而克之其费岂止如此而已乎帝恱曰朕所以恶衣菲食蓄聚货财正为欲平定四方不然徒贮之府库何为
　　后唐废帝清泰初帝赐将士缗钱不给学士李专美夜直帝让之曰卿名有才不能为我谋此防才安所施乎专美对曰臣驽劣陛下擢任过分然军赏不给非臣之责也窃思自长兴之季赏赉亟行卒以是骄继以山陵及出师帑藏遂涸虽有无穷之财终不能满骄卒之心故陛下拱手于危困之中而得天下夫国之存亡不专系于厚赏亦在修法度立纪纲陛下茍不改覆车之辙臣恐徒困百姓存亡未可知也今财力尽于此矣宜据所有均给之何必践初言乎帝深以为然
　　后晋出帝开运二年帝赏赐优伶无度中书令兼枢宻使桑维翰上奏曰向者陛下亲御胡寇战士重伤者赏不过帛数端今优人一谈一笑称防徃徃赐束帛万钱锦袍银带彼战士见之能不觖望士卒解体陛下谁与衞社稷乎帝不聼
　　后汉髙祖初即位议率民财以赏将士夫人李氏上諌曰陛下因河东创大业未有以恵泽其民而先夺其生生之资殆非新天子所以救民之意也请悉出宫中所有以劳军士虽复不厚人无怨言从之
　　宋太祖时有当迁官者太祖素恶其人不与赵普坚以为请太祖怒曰朕固不为迁官卿若之何普曰刑以惩恶赏以酬功古今通道也且刑赏天下之刑赏非陛下之刑赏岂得以喜怒专之太祖起入宫普随之立于宫门乆不去竟得俞允
</div>
    <div class="pagination">
<a href="历代名臣奏议_page69.html">上一页</a><span>...</span><a href="历代名臣奏议_page65.html">65</a><a href="历代名臣奏议_page66.html">66</a><a href="历代名臣奏议_page67.html">67</a><a href="历代名臣奏议_page68.html">68</a><a href="历代名臣奏议_page69.html">69</a><span class="current-page">70</span><a href="历代名臣奏议_page71.html">71</a><a href="历代名臣奏议_page72.html">72</a><a href="历代名臣奏议_page73.html">73</a><a href="历代名臣奏议_page74.html">74</a><a href="历代名臣奏议_page75.html">75</a><span>...</span><a href="历代名臣奏议_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
