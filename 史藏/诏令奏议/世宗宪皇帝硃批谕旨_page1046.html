<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 1046 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 1046 页/共 1210 页</h1>
    <div class="content">　　循理遏情固系正道顺情违理自属反经要在汝等揆酌适中而行之朕不便轻发一偏之谕
　　同日又
　　奏为钦遵
　　圣训防谢
　　天恩事雍正七年三月十五日【臣】赍折家人捧回【臣】防
　　请
　　圣安奏折奉有
　　皇上硃批谕旨【臣】跪读之下惶悚战栗悔罪无地窃【臣】
　　质本庸愚荷防
　　圣恩擢至藩司于地方事务不知陈
　　奏溺职负
　　恩莫此为大今防
　　皇上不即罢斥复
　　诲谕谆谆宥【臣】既往之罪开【臣】自新之路虽天地生成大徳父母抚育至情无以逾此【臣】惟有感激涕零痛改前愆勉图后效以仰报
　　皇上天髙地厚之恩于万一耳【臣】不胜惶悚战栗之至
　　谨缮折
　　奏谢伏乞
　　睿鉴谨
　　奏
　　若非眞知改悔实力遵行但以数句空言奏覆不能挽回朕意遂释前疑而信后效也勉之
　　雍正八年九月初六日福建廵抚【臣】赵国麟谨
　　奏为黙诵
　　圣训感激难名自陈愚衷防谢
　　天恩事窃【臣】一介庸愚荷防
　　皇上天恩畀以封疆重任昨防请
　　圣安跪聆
　　圣训反覆开导广大精微剀切详明巳无余蕴更防颁赐硃谕令【臣】黙识【臣】防阅黙记铭心刻骨寤寐思服
　　【臣】以至愚极陋之质防
　　皇上望【臣】如此之大勉【臣】如此之切【臣】虽木石亦当感发奋兴自勉自励敢不以难昧之本心自反之愚衷敬陈于我
　　皇上之前乎夫天下万事皆以一心为本而人臣一心又以无欺为要然往往有自以为无欺而不知巳堕于欺者有时时事事求其不欺而犹难自信为无欺者此不可不辨也葢人臣之欺不欺不徒问诸事而当问诸心且不徒问诸巳之心而当先明
　　皇上之心何者
　　皇上之心我心之矩则也
　　皇上之心我心之主宰也不能以
　　皇上之心为心则心无矩则而为私心不能以皇上之心为心则心无主宰而为放心私心放心皆欺
　　心也何谓
　　皇上之心【臣】窃以为我
　　皇上以
　　天地之心为心以
　　列祖
　　列圣之心为心故能无一时一事不以社稷苍生为心且时时事事恐有一夫不获其所为心此我
　　皇上之心也人臣一时一事不以社稷苍生为心不以
　　恐有一夫不获为心即非我
　　皇上之心非我
　　皇上之心非私心即放心矣天下断无有以私心放心处事而犹得云无欺者【臣】所以谓往往有自以为无欺而不知巳堕于欺者此也然【臣】谓人臣即能时时事事以社稷苍生为心无一夫不获为心而犹未得即云无欺也何者我
　　皇上社稷苍生之心无一夫不获之心大中至正如鉴空如衡平泛应曲当无意必无固我物来顺应而且溥博渊泉时出不穷此又我
　　皇上时时事事以社稷苍生为心恐有一夫不获为心之大本大源也人臣察理有一毫之未精则大本未窥犹属私心去私有一毫之未尽则大源未得犹属放心虽事或偶中可告无罪而求诸寤寐衾影之间欲其时时事事不逾乎距则主宰之中能自信为无欺而无愧者葢亦难矣所谓有间之心不足以合天心也此【臣】于雍正四年初见
　　圣时即以求不欺三字进对而至今幽独自考实有难
　　以快然自信者【臣】何敢自昧也夫
　　上有尧舜之圣君以臯虁望其臣为臣者何其幸然上有尧舜之圣君以臯虁勉其臣为臣者又岂其易【臣】何人斯何敢自谓能勉也然【臣】不敢不勉也【臣】惟有主敬以持此心存诚以养此心穷理以明此心克巳以治此心操存于不睹不闻之先省察于临事接物之际以仰副我
　　皇上勉【臣】之至意耳所有感激微忱自反愚衷谨缮折
　　奏
　　闻伏祈
　　睿鉴谨
　　奏
　　果能言行相符不务虚名但求实际则于夲源庶几不谬矣朕复为汝何虑
　　同日又
　　奏为奏
　　闻事窃【臣】防
　　皇上天恩赐【臣】折匣四个凡地方机宜事务【臣】自当详
　　悉密
　　奏防请
　　圣训指示遵行其折稿皆【臣】亲撰不敢假手旁人惟缮写奏折【臣】因素不工小楷又年近六旬眼花手拙字迹潦草疎纵恐渉不敬【臣】有幕友刘光煜系浙江山隂县生员随【臣】十年为人诚实谨愼【臣】处以密室凡有奏折令其代【臣】敬谨缮写可无疎漏之虞谨具折奏
　　闻伏祈
　　睿鉴施行谨
　　奏
　　有无疎漏之虞干系在汝何必奏闻于朕耶
　　雍正八年十一月十八日福建廵抚【臣】赵国麟谨
　　奏窃惟属员贤否关系政治民生亟宜时加区别【臣】防
　　皇上天恩畀以封疆重寄自履任以来明察暗访听言观行如各属内有败检逾闲者【臣】当据实纠防断不敢少存瞻顾倘才足办事而偶有过误须开导教训使其悛改教而不改然后去之庶无负
　　皇上爱惜人才之至意今闽省防县各官【臣】尚未周知确切而司道府州已各得其大槩查布政使潘体丰办事精勤才具亦长但心地不敢保其纯净恐内外不能如一操守未必能乆而不变按察便李玉鋐精力尚健竭力留心案件以图报效时有拘执处然尚可以开导转移粮储道张廷枚前任兴泉道时人颇明白但欠老练今已出差办铜俟其回任再留心试看兴泉道朱叔权急于见才非海疆重地所宜巳勤加训饬俟观后效汀漳道章廷瑎年力正强有志向上而才情操守亦好可以造就延建邵道庄令翼办事尽心立身不茍其才具平稳人地犹属相宜台湾道刘藩长才长守定能胜海疆之任盐驿道杨绪才情颇好办理盐驿事务亦能尽心可以策励之员福州府知府苏本洁省会剧郡才能胜任惜病尚未全愈兴化府知府张嗣昌谨饬有余能约束属员泉州府知府郭朝鼎才具老练实胜繁剧之任漳州府知府杨一正从前作县才力颇能干办陞府后志意稍纵办事不及从前台湾府知府倪象恺才力有余操守亦好阅其详禀甚能留心地方事务稽察属员建宁府知府姜朝俊谨饬诚实之员建郡尚称易治可以称职邵武府知府任焕前委办盐务甚好今已出差办铜其办理知府事务尚未见其所长汀州府知府王士任老成歴练竭力办事福宁州知州张秉纶人甚明白能办理地方事务以上各员理合据实奏
　　闻伏乞
　　睿鉴谨
　　奏
　　览奏俱悉仍当不时访察加意体验
　　雍正九年三月十九日福建廵抚【臣】赵国麟谨
　　奏窃照闽省田亩在山冈髙阜者多全頼雨水霑足今细查各属所报雨水正月内或得六七次或得八九次不等二月内或得八九次至十二三次不等三月内亦得过五六次俱非连朝狂雨亦竝无不得雨之州县甚觉调匀大麦渐次登场小麦俱已秀实可必丰收民情喜悦早稻现在布种通省米价亦甚平贱上游延建等府毎石八钱以外下游漳泉等府毎石九钱以外省城毎石自九钱四分至一两以外不等其台湾府自上年九月至冬底雨泽稀少至正月初三日已得时雨霑足米价毎石八钱五六分惟糖价甚平白糖毎百斤一两六钱较上年减去一两有余乌糖每百斤五钱较上年减去七钱有余台地业糖者众价值太低未免病民因去岁运苏之糖堆积未消惟俟三四月间北船回台可以起价谨将雨水米价情形僃细缮折奏
　　闻伏乞
　　皇上睿鉴谨
　　奏
　　览雨水米价情形知道了至云价低病民等语朕谓不足为病也惟愿物物如是何也末也其害微也
　　同日又
　　奏窃照福建通省九府人情习俗惟漳泉二府地居边海人多嚣悍俗尚鬬争而台湾逺隔重洋民番杂处尤多顽劣易起謡言【臣】自到任后即发示劝民勉力迁善并严饬地方官加意稽查但人心风俗习染已深一时难以猝变如水师提标兵丁李才与顔汉因争戏童角口遂成不解之仇上年三月间李才与龟严等三十余人每人出银一钱结妈姐会经泉同知访拏枷责递回原籍安插迨九月间又传有李才等欲打造军器抢掠出洋之语复经兴泉道拏究审系李才前次被访归怨于顔汉所害欲纠众谋杀顔汉以图泄忿谋抢无据报仇是实已照律拟罪完结讫又上年十月二十三日夜台湾兵丁于城内廵获一人名周兰清赤脚蒙被语言顚倒袴带系有账簿纸单门牌等物腿上有布包内硃砂纸一条上书钦差对天新到六字纸背书钦定二字种种怪异及至究讯乃系痴癫之人竝无别故随经递回原籍江西会昌县安插收管在案又上年十二月十八日鳯山县港东里地方有锯匠陈勲入山寻看木料被生番杀死查系擅入番境以致被杀应俟拏获凶犯究审定拟并查取失察职名归于命案完结又今年正月间鳯山县三叉河地方謡传有胡九倡言要抢新园街市等语经台湾南路营获交鳯山县究讯胡九因新造房屋宰猪请客竝无为匪形迹节据该地方文武禀报细经查察系因今年糖贱无人货买做糖工人口有怨言遂一时传为抄抢之謡全无抄抢实据但胡九夲非善类留台恐致揺惑人心应驱逐解交原籍安插已经【臣】批行发落结案以上四事多因顽劣之民不忍小忿又或因形迹可疑一时好事者造为讹言乍闻殊觉骇听详察却无实据【臣】与督【臣】刘世明严饬该有司细心查究已各得其本情次第完结理合具折奏
　　闻伏乞
　　皇上睿鉴谨
　　奏
　　但不遗漏细微逐见随闻悉与处断奸匪之徒具有耳目知汝等大吏如此留心稽查地方自当改行敛迹化有事为无事矣何至酿成大案慎勿因其小而忽之
　　同日又
　　奏窃查台湾文武官员向无携眷过台之例汀州府知府王士任调往台湾府伊随任止有一妾正在新产之后内地无可寄顿将隠情面禀恳准携带【臣】以事属违例未便许允去后嗣据管厦门汛口泉防同知报称查验过台船内王士任带有家眷【臣】即就商督【臣】刘世明回称此系臣子私情当为
　　奏明今问督【臣】刘世明云已经具折奏
　　闻伏候
　　圣裁为此谨
　　奏
　　曾经有旨批谕督臣刘世明矣
　　同日又
　　奏为议奏事窃照福建按察使李玉鋐条奏闽省仓谷应改归粮储道管理一折奉
　　硃批此事应言之督抚会商酌定具题请旨将所奏并朕批谕与督抚二臣看钦此随据该司钞録奏折
　　批谕与【臣】等观看据李玉鋐奏称闽省捐积常平等仓各谷通计共一百三十余万石总滙于藩司藩司职掌全省赋役精力终难专一查闽省粮储道管理通省兵粮十二万八千一百余石事务甚简可否仰请
　　圣裁将闽省各府州县捐积常平等仓所贮谷石照云南之例着粮储道管理凡一应盘查交代册报考成悉令粮储道专司其事该道犹可不时亲诣各府县抽盘查核每年
　　奏销册籍仍照兵粮之例造送藩司彚转等语【臣】查闽省监积等谷自雍正五年间
　　钦差盘查以后彻底澄清现今防县仓谷责成府州察盘府州仓谷责成本管道员察盘每年各亲往所属盘查一次如有亏缺霉变立即揭报如实贮好谷出结申送藩司核转是藩司职掌虽烦而仓谷头绪既清又各有责成专管藩司揽总稽核尚属易事可以一并兼理至粮储道只管通省兵粮事务虽简但地方辽濶各府州仓谷必不能遍歴盘查势必仍委本管道员而粮储道不能统辖各道恐多呼应不灵若事事详请督抚转饬又未免迟缓况每年察盘
</div>
    <div class="pagination">
<a href="世宗宪皇帝硃批谕旨_page1045.html">上一页</a><span>...</span><a href="世宗宪皇帝硃批谕旨_page1041.html">1041</a><a href="世宗宪皇帝硃批谕旨_page1042.html">1042</a><a href="世宗宪皇帝硃批谕旨_page1043.html">1043</a><a href="世宗宪皇帝硃批谕旨_page1044.html">1044</a><a href="世宗宪皇帝硃批谕旨_page1045.html">1045</a><span class="current-page">1046</span><a href="世宗宪皇帝硃批谕旨_page1047.html">1047</a><a href="世宗宪皇帝硃批谕旨_page1048.html">1048</a><a href="世宗宪皇帝硃批谕旨_page1049.html">1049</a><a href="世宗宪皇帝硃批谕旨_page1050.html">1050</a><a href="世宗宪皇帝硃批谕旨_page1051.html">1051</a><span>...</span><a href="世宗宪皇帝硃批谕旨_page1047.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
