<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 60 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 60 页/共 78 页</h1>
    <div class="content">
　　邦国政治。盖出于中书。朝廷纪纲。尽在于会府。矧乃端揆之任。聿居师长之崇。苟非台铉之贤。曷慰搢绅之望。光禄大夫、吏部尚书、同中书门下平章事、上柱国、东平郡公吕蒙正。挺身英器。符合昌期。自光梦卜之求。遂荷盐梅之寄。谟明匪懈。亮直不渝。爰自天官。再持政柄。洎和鼎寔。时惟老成。朕钦若丕图。建用皇极。虽弥纶大体。固未协于康哉。而励翊小心。亦备观于勤止。颇郁隆平之望。宜均劳逸之功。 

长是金台。式兹百辟。地高务简。足以养颐。勉服宠光。往践乃位。可尚书右仆射。 

　　张齐贤罢相归班制咸平三年十一月丙申 

　　昨以阳律肇升。会朝展礼。笙镛备乐。冠剑在庭。不意宰司。忽亏仪范。用明常宪。诞告具寮。光禄大夫、行门下侍郎、兼兵部尚书、同中书门下平章事、上柱国、清源郡开国公张齐贤。顷忤先帝。亟居外藩。洎朕纂承。复膺委任。位崇喉舌。职在钧衡。居三事之崇。享万钟之厚。属当大礼。表率周行。而乃酣醟杯觞。欹倾冠弁。渎兹朝著。悖我盛仪。合寘典刑。用纠违慢。念久更于显用。尚曲示于宽恩。期乃省躬。知予宥过。可依前行兵部尚书归班。 

　　向敏中罢相归班制咸平五年十月丁亥 

　　庙堂之上。辅弼之臣。实代天工。式隆政本。苟徇私踰矩。罔上图安。其在公朝。曷副佥属。光禄大夫、尚书兵部侍郎、同中书门下平章事、集贤殿大学士、上柱国、河南郡开国公向敏中。逮事先帝。尝列中枢。洎朕纂承。遂正台宰。翼赞之功未著。廉洁之操蔑闻。喻利居多。败名无耻。始营故相之第。终兴嫠妇之词。对朕食言。为臣自昧。宜从罢免。用肃群伦。可户部尚书归班。 

　　吕蒙正罢相除太子太师莱国公加恩制咸平六年九月甲辰 

　　国有承弼。时惟股肱。入既赖于嘉猷。退亦全其养素。特进、守司空、兼门下侍郎、同中书门下平章事、昭文馆大学士、上柱国、东平郡开国公吕蒙正。文雅之行。簪巾所推。出入两朝。践扬三事。经百度之繁会。集九功之惟和。夙夜致勤。腠理生疾。愿辞衡石。屡削疏章。重违至怀。式降优命。可太子太师、进封莱国公、加食邑七百户、食实封三百户、改赐功臣。 

　　寇准罢相除刑部尚书制景德三年二月戊戌 

　　弼谐之任。体貌宜隆。其有践历台阶。贸迁岁律。弥纶事典。尽瘁夙宵。俾从进退之宜。用保初终之分。聿颁明命。诞告具僚。光禄大夫、行中书侍郎、兼工部尚书、同中书门下平章事、集贤殿大学士、上柱国、上谷郡开国公寇准。蔚有壮图。出逢昌运。器干标于国栋。符采冠于时髦。向以先帝旧臣。虚怀厚遇。擢进会府。遽列近司。左右朕躬。缉熙帝载。眷言机务。不欲重烦。解黄合之剧权。正秋卿之峻秩。荷兹宠命。式保令猷。可刑部尚书、改赐功臣。余如故。 

　　王旦罢相拜太尉制天禧元年七月丁巳 

　　旌贤尚德。邦国之彝章。图旧念功。臣臣之厚契。在出纶而加等。表注意以攸深。开府仪同三司、守太保、兼门下侍郎、同中书门下平章事、上柱国、太原郡开国公王旦。淳固守和。宣慈迪哲。本于冲识。经以懿文。硕德首于民彝。徽言彰乎国论。自付魁柄。冠于宰庭。著论思亮采之谋。辅端拱财成之化。得魏相总领之要。敦曹参清净之规。尽瘁所由。感疾甚笃。囊封屡上。沥恳辞荣。繇是峻以徽章。简其趋谒。虽深眷倚。弥执谦冲。遂辍茂恩。俾从素志。庶谐偃息。渐保和平。而露奏继陈。忠怀愈悫。载念万机之重务。久烦一德之元臣。特厚褒崇。用均劳逸。上公峻秩。真馆清祠。俾遂养颐。茂臻戬福。可太尉、依前充玉清昭应宫使、加食邑一千户、食实封六百户、改赐功臣。择日备礼册命。 



●宋大诏令集卷第六十六 

　　宰相十六 罢免二 

　　王钦若罢相除太子太保归班制天禧三年六月甲午 

　　门下。承弼之臣。寄任尤重。所以运动枢机。感会于天人。镇静邦家。亲附于黎献。苟或显膺柄用。寖历岁时。宜有均劳。式昭同德。开府仪同三司、行尚书左仆射、兼中书侍郎、同中书门下平章事、充景灵宫使、上柱国、太原郡开国公王钦若。才术精敏。机虑研深。擢秀儒科。飞名俊域。早由慎柬。历践荣途。顾待非常。宠灵殊等。枢庭任职。常参帷幄之谋。台席代工。遂委燮谐之寄。载司衡轴。能率典彝。言念勤庸。俾谐优逸。命傅储禁。聿隆表仪。无忘壮猷。往践厥位。可太子太保归班。 

　　寇准罢相太子太傅归班封莱国公制天禧四年六月丙申 

　　王者倚注相臣。必举畴咨之命。体貌旧德。乃推优协之恩。惟望实以素隆。在眷怀而斯厚。推忠协谋同德守正佐理功臣、开府仪同三司、行尚书左仆射、兼中书侍郎、同中书门下平章事、充景灵宫使、集贤殿大学士、上柱国、上谷郡开国公、食邑一万二百户、食实封三千七百户寇准。宏材博达。敏识周通。久于践扬。茂著风采。尝内干于机密。亦出总于蕃宣。气序屡更。宠任尤重。洎再谋于揆政。实专委于国权。恪居枢会之司。益显勤劳之志。矧以诏令所出。朝廷式瞻。既久洽于和平。亦重烦于蓍艾。爰加霈渥。俾解鸿钧。升宫傅之崇资。启国封于宁宇。仍移美号。益表隆恩。于戏。辅相之宜。邦之攸赖。用舍之际。朕安敢私。往践厥官。毋忘恭顺。可特授太子太傅归班、制封莱国公、仍改赐推诚保德崇仁忠亮翊戴功臣、散官、勋如故、主者施行。 

　　丁谓罢相授户部尚书归班制天禧四年十一月戊辰。辛巳。遣入内都知张景宗副都知邓守通传诏。送谓赴中书。依旧视事。 

　　朕慎重名器。眷待钧衡。矧首领于谟明。固常加于体貌。黜陟之际。典章系焉。金紫光禄大夫、吏部尚书、中书门下平章事、充玉清昭应宫使、昭文馆大学士、监修国史、上柱国、济阳郡开国公丁谓。粤自儒流。夙逢嘉会。备更重职。素有能名。参宰辅之告猷。陟斋坛而授律。来朝丹陛。再列近司。亟正枢庭。遂冠台衮。朝夕纳诲。方深于倚毗。宠辱若惊。宜循于轨范。遽致周列。面兴训辞。实骇予闻。有伤国体。俾解调元之任。尚居显列之崇。汝惟钦哉。荷此申警。可户部尚书归班。 

　　李迪罢相授户部侍郎归班制天禧四年十一月戊辰 

　　衡轴之司。栋干攸寄。所以昕夕延见。动静咨访。苟爽民瞻。必伸朝宪。金紫光禄大夫、行吏部侍郎、兼太子少傅、同中书门下平章事、充景灵宫使、集贤殿大学士、上柱国、陇西郡开国公李迪。策名殊等。奋迹亨涂。亟擢隽于深严。极为儒之荣遇。未踰一纪。参预近廷。勤力自强。能名亦著。采其懿望。宾于东朝。载陟台阶。是司大柄。宜尊礼范。用镇时风。当旅对之扬廷。忽抗言而兴愤。骇予闻听。厥有彝章。爰罢宰司。式存宽典。尔惟循省。无益悔尤。可户部侍郎归班。 

　　丁谓罢相谪太子太保分司西京敕乾兴元年六月 

　　上宰之司。财成于百度。大臣之举。稽正于四方。其或理道有亏。修身寡慎。比周非类。玷辱具瞻。当我至公之朝。难居鬷假之令。具官丁谓。夙承委遇。遂极显荣。而罔念图猷。密交孽寺。致山园之擅易。曾靡敷陈。形简札以潜通。备彰款昵。私营器用。窃役工徒。证左甚明。违辟斯显。宜从黜免。用肃群伦。俾降秩于春坊。仍分曹于洛邑。犹存进退之礼。且示含容之怀。噫。戚实自贻。智不虑远。未为窜谪。无忘省循。可降授金紫光禄大夫、守太子太保、分司西京。 

　　张士逊罢相出知江宁府制天圣七年二月丙寅 

　　入干万机。以总代天之职。出倡九牧。以宣美俗之风。维时辅弼之贤。迭为朝廷之任。其颁明制。以告治庭。推忠协谋佐理功臣、特进、行礼部尚书、同中书门下平章事、集贤殿大学士、上柱国、清河郡开国公、食邑四千三百户、食实封一千四百户张士逊。识用冲深。器怀沈远。早从朝路。既陪东学之游。肆翼天飞。遂正中阶之列。秉节在位。宣劳有年。念经邦务之烦。庸寄藩符之佚。天台之峻。司寇帅于五刑。泽国之饶。秣陵都于一会。载更显序。往布宽条。于戏。君之遇臣。要始终而尽礼。下之报上。无出处而或渝。允迪乃休。以服朕命。可特授刑部尚书、知江宁府、兼管内劝农使、改赐推诚保德翊戴功臣。 

　　张士逊罢相刑部尚书知江宁府制与实录不同重载于此 

　　万机之会。任切于国钧。六官之卿。秩崇于朝著。惟出处之更践。表恩礼之周隆。仍委翰垣。益彰眷遇。推忠协谋佐理功臣、特进、行礼部尚书、同中书门下平章事、集贤殿大学士、上柱国、清河郡开国公、食邑四千三百户、食实封一千四百户张士逊。中和夷粹。乐易敦方。蕴智用以惟精。蔼德名而逾劭。夙因时选。荐著官成。朕曩在藩储。宾延儒彦。振春华之望。久侍于铜楼。参昼访之谋。旋升于丹地。逮于缵嗣。弥厚宠嘉。擢从近枢。对执魁柄。聿茂虔恭之节。载申叶赞之谋。以其自列弼臣。预闻机事。便蕃左右。贸易岁时。备观陟恪之勤。式示褒优之旨。天台之峻。司寇率于五刑。泽国之饶。秣陵处乎都会。俾迁华序。往布宽条。资息偃以攸宁。赖抚绥而有谧。于戏。君臣之义。期笃于初终。台宰之司。攸深于体貌。解其重务。服在大僚。不亦美欤。无忘钦率。可特授刑部尚书、知江宁军府事、兼管内堤堰桥道劝农使、仍改赐推诚保德翊戴功臣、散官、封、勋、食实、如故。 

　　王曾罢相知兖州制天圣七年六月甲寅 

　　朕绍膺丕绪。临抚群元。内资辅弼之良。外倚蕃宣之重。君臣之遇。出处攸同。推忠协谋同德守正佐理功臣、开府仪同三司、行门下侍郎、兼吏部尚书、同中书门下平章事、充玉清昭应宫使、昭文馆大学士、监修国史、上柱国、太原郡开国公、食邑六千户、食实封二千三百户王曾。学洞圣机。识穷物表。早冠伦于多士。荐宣力于先朝。逮予缵承。尤所倚属。爰定谋于枚卜。遂擢寘于冢司。眷言灵宫。总在宰职。追惟文考之奉。具有列圣之祠。妖焰挻灾。一夕而既。俾纾劳于鼎路。且赋政于师垣。矧惟累牍之陈。时乃素怀之遂。于戏。事君尽礼。维旧德之靡违。观过知仁。亦至公之难废。勉膺明命。往惟钦哉。可特授依前行吏部尚书、知衮州军州事、兼管内劝农使、及管勾兖州仙源县景灵宫太极观公事、仍改赐推诚保德崇仁忠亮翊戴功臣。 

　　吕夷简罢相授使相判澶州制明道二年四月 

　　门下。我国家钦崇宝命。抚育绵区。必求绝俗之才。以副经邦之寄。其有久居政府。夙冠台司。著绩用以滋多。执谦冲而愈甚。俾遂蕃宣之志。用均劳逸之宜。推忠协谋同德守正佐理功臣、开府仪同三司、行门下侍郎、兼吏部尚书、同中书门下平章事、昭文馆大学士、监修国史、上柱国、东平郡开国公、食邑八千户、食实封三千三百户吕某。道本中和。行存端厚。早负弥纶之业。每彰优裕之声。尹正邦畿。继闻善治。参裨宰府。屡进忠言。逮膺命相之求。弥显致君之略。动遵旧典。静守常规。山甫保躬。不违明哲。弱翁行事。罔失便宜。岁月逾深。谋猷益著。以至刊修诏令。裁成国书。营缮宸居。弼谐缛礼。事光简策。名播华戎。何宠利之不居。惟恬和而是务。斯用升节旄于近镇。视帝傅之崇资。并增采邑之封。仍改褒功之号。俾临巨屏。用示优恩。于戏。入辅出藩。尽贤人之美事。进礼退义。协圣典之格言。服我徽章。无忘励翼。可特授检校太傅、同中书门下平章事、使持节邓州诸军事、行邓州刺史、充武胜军节度、邓州管内观察处置等使、判澶州军州事、管内河堤劝农使、加食邑一千户、食实封四百户、仍赐推诚保德崇仁忠亮翊戴功臣、散官、勋、封、如故。 

　　张士逊罢相判河南府制明道二年十月戊午 

　　辅相之官。盖专国政。蕃宣之寄。以牧民彝。惟逸劳之是均。岂出处之为异。推忠协谋同德佐理功臣、特进、行门下侍郎、兼兵部尚书、同中书门下平章事、昭文馆大学士、监修国史、上柱国、清河郡开国公、食邑九千二百户、食实封三千五百户张士逊。学贯通变。行笃忠沈。傅羽翼于初潜。契股肱之一德。秉节据正。允蹈忠臣之风。经事造微。能成天下之务。宠至而心益戒。望高而气愈冲。宜升揆路之华。听守留都之重。于戏。文昌百僚之长。既属于老成。洛邑四方之中。寔资于保治。往绥厥位。以服予恩。可特授尚书左仆射、判河南府、兼西京留守司、群牧劝农使、加食邑五百户、食实封二百户、仍改赐推诚保德崇仁翊戴功臣。 

　　张士逊罢相授使相判许州制士逊以左仆射罢告射坐杨崇勋□□改命使相衔当新除左仆射乃用旧衔设 

　　门下。上相之文。炳太微之右。诸侯之秩。分列土之封。傥全德之著称。则兼荣而咸事。畴兹硕望。诞布湛恩。告于王庭。光斯阃寄。推忠协谋同德佐理功臣、特进、行门下侍郎、兵部尚书、同中书门下平章事、昭文馆大学士、监修国史、上柱国、清河郡开国公、食邑九千二百户、食实封一千五百户张士逊。言成轨范。气禀中和。行积厚而表伦。文含英而华国。夷险一致。出入三朝。自朕主鬯之辰。资乃为宾之助。洎历枢衮。逮授麾旄。入居台阶。雅为邦柱。锡尔爵秩。车与服而以庸。冠乃崇公。名将实而相辅。总因山之卜吉。行舍爵而策勋。谦引居多。寅恭可亮。是用付之将钺。兼以鼎司。殿襄汉之巨藩。加圭辕之常赋。饰之美号。重以维师。简自朕心。协兹耆德。于戏。注安危之意者。在乎所任。被富贵之崇者。戒乎执规。况夙践于要司。今复更于剧委。往服丕训。永保令猷。可特授检校太师、同中书门下平章事、使持节襄州诸军事、行襄州刺史、充山南东道节度、襄州管内节度处置等使、判许州军州事、兼管内堤堰桥道劝农使、管勾开治沟洫河道事、加食邑一千户、食实封四百户、仍改赐推诚保德崇仁翊戴功臣、散官、勋、封、如故。主者施行。 

　　李迪罢相进刑部尚书知亳州制景祐二年二月戊辰 

　　朕统临寰区。审求辅相。倘式昭于物议。难久处于台司。宜告在廷。俾从罢秩。推忠协谋佐理功臣、光禄大夫、行工部尚书、同中书门下平章事、集贤殿大学士、上柱国、陇西郡开国公、食邑二千五百户、食实封二千户百户李迪。早逢昌会。式展嘉猷。尝参护于储宫。遂延登于政路。乃姻联之内。险诈相朋。靡先事而上言。颇为臣而有隐。岂可更居衮职。以肃朝章。且出守于便藩。尤加荣于宪部。仍陪多赋。以礼旧臣。于戏。其代天工。当绝近私之蔽。乃心王室。毋怀去任之嫌。往而省思。尚克祗服。可特授刑部尚书、知亳州军州事、兼管内劝农使、加食邑五百户、食实封二百户、仍改赐推忠保德翊戴功臣。 

　　吕夷简罢相判许州制景祐四年四月甲子 

　　持衡宰路。以裁万化之宜。授节斋坛。以总元戎之略。岂出入之有异。盖劳逸之是均。爰择刚辰。诞告列位。推忠协谋同德守正亮节佐理功臣、开府仪同三司、行尚书右仆射、兼门下侍郎、同中书门下平章事、昭文馆大学士、监修国史、上柱国、申国公、食邑一万二千户、食实封四千九百户吕夷简。黄中通理。明允笃诚。克肩一心。以广庶绩。佐时论道。十有六年。顷从价藩。还冠台席。方兹倚赖。同底治平。而岁期之间。囊封十上。愿解要剧。以图便安。宜加将钺之崇。兼视师垣之贵。褒功益赋。崇示宠休。于戏。中外迭居。莫如将相之重。终始一节。实契君臣之知。勉率训词。益宣令问。可特授检校太师、同中书门下平章事、使持节陈州诸军事、行陈州刺史、充镇安军节度、陈州管内观察处置等使、判许州、兼堤堰桥道劝农使、及开治沟洫河道事、加食邑一千户、食实封四百户、仍改赐推诚保德崇仁守正忠亮翊戴功臣。 

　　王曾罢相授大资政判郓州制同前 

　　朕绍膺丕构。统御庶邦。用览万几之繁。并建四辅之职。其有久任国事。屡奏囊封。宜解近司。用昭美志。推忠协谋同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事、集贤殿大学士、上柱国、沂国公、食邑一万一千八百户、食实封四千八百户王曾。诚存方格。识蕴精微。感遇先朝。践扬膴仕。逮缵承于大绪。寻擢正于台衡。实赖嘉谋。共熙庶绩。顾闵劳于政路。宜钧逸于藩符。进长中台之班。兼荣秘殿之职。褒功易号。疏邑陪封。式是茂恩。以复优顾。于戏。仪刑百辟。协宣左右之劳。体貌大臣。务全进退之礼。往祗明命。姑徇私怀。可特授行尚书左仆射、充资政殿大学士、判郓州军州事、兼管内河堤劝农同群牧使、加食邑七百户、食实封三百户、仍赐推诚保德崇仁守正协恭忠亮翊戴功臣。 

 


宋大诏令集卷第六十七 

　　宰相十七 罢免三 

　　王随罢免建节制宝元元年三月戊戌 

　　秉钧之府。既咨上宰之谋。经武之才。亦仗元戎之略。式颁明制。诞告外廷。推忠协谋同德佐理功臣、金紫光禄大夫、门下侍郎、同中书门下平章事、昭文馆大学士、监脩国史、上柱国、琅琊郡开国公、食邑四千四百户、食实封一千户王随。器业宏深。才猷敏达。自赞襄于衮职。旋总领于星枢。简于朕怀。付以魁柄。繇厉精而宣力。久结疾以愆和。叠上奏函。恳辞政路。谦徽滋至。夷退可嘉。靡欲机务之烦。重劳耆旧之德。是用择于近屏。建以高才。兼荣台铉之司。仍视师臣之秩。于戏。辞隆释重。聊遂于素怀。味道养恬。勉绥于吉履。祗服渥命。益宣令猷。可特授太傅、同中书门下平章事、使持节曹州诸军事、曹州刺史、充彰信军节度、曹州管内处置观察等使、加食邑一千户、食实封四百户、仍改赐推诚保德崇仁翊戴功臣。 

　　陈尧佐罢相建节判郑州制同前 

</div>
    <div class="pagination">
<a href="宋大诏令集_page59.html">上一页</a><span>...</span><a href="宋大诏令集_page55.html">55</a><a href="宋大诏令集_page56.html">56</a><a href="宋大诏令集_page57.html">57</a><a href="宋大诏令集_page58.html">58</a><a href="宋大诏令集_page59.html">59</a><span class="current-page">60</span><a href="宋大诏令集_page61.html">61</a><a href="宋大诏令集_page62.html">62</a><a href="宋大诏令集_page63.html">63</a><a href="宋大诏令集_page64.html">64</a><a href="宋大诏令集_page65.html">65</a><span>...</span><a href="宋大诏令集_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
