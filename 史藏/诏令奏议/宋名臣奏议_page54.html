<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 54 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 54 页/共 66 页</h1>
    <div class="content">　　宋　赵汝愚　编
　　财赋门
　　新法十一
　　上哲宗乞罢青苗法　　　　苏辙等
　　臣等屡有封事乞罢青苗皆不防付外施行伏以王安石吕惠卿创行此法以来天下之士惟王吕党人欲以青苗进身者则以其法为是其他士大夫上自韩琦富弼中至司马光吕诲范镇下至臣等未有一人以为便者方安石惠卿用事忠言壅塞不得施用小民无告饮泣受害今者二圣临御尽革弊事天下欣欣日望青苗之去而近日删立旧法益更滋张中外狐疑不晓圣意切闻近日左右臣僚有以国用不足欲将青苗补其阙乏者圣心未察是以为之迟迟臣等虽愚以为自古为国止于食租衣税纵有不足不过辅以茶盐酒税之征未闻复用青苗放债取利与民争锥刀之末以富国强兵者也艺祖太宗之世四方未平中国至狭嵗嵗用兵其费不赀及真宗东封西祀游幸亳宋造立宫室仁宗结契丹平定西戎翦灭南冦此皆非常大费而常赋之外无大增加未闻必待青苗以济国今二圣恭俭安静无为四海之富与祖宗无异何忧何虑而欲以青苗富国乎臣等以为皇帝陛下览政帷幄未能博聴羣议聴纳之道于斯实难窃谓臣下每有献言宜一切折以公议彼既欲散青苗而臣等以为不可陛下受其所言而臣等封事遂留中不出不知陛下何以断其是非而信之如此之笃乎陛下必欲决此深疑即当尽出台谏所言付之三省使之公议得失不当隠忍不辨是非而隂用其言也如众议必以罢之为是即乞早赐裁断以慰民心必以罢之为非亦乞显行黜讁以惩臣等狂妄【元祐元年八月同王岩叟朱光庭王觌上辙时为右司谏状申三省陈四害自是始诏罢俵散青苗钱后数日岩叟光庭等入对延和殿上曰青苗钱已罢岩叟曰此非陛下圣徳髙明何以能行天下幸甚上曰又恐国用不足奈何目下未觉五七年后恐不足岩叟对曰恐非陛下所忧青苗是困民之法今既罢之数年之后民将自足民既足国家何忧不足又曰太皇太后一身则得恐数年之后教他官家缺用不便岩叟曰陛下但自今日养民力政已成太平丰盛之世矣却不须如此过忧又曰今不可比祖宗时縁添起宗室百官不少国家所入却只这个是岩叟曰自古国家有厯世数百年者何尝逐旋增赋敛自然亦足上曰可知又曰今固不敢用兵然怎生不防他对曰劝陛下今日养民力政为欲以防边防若无事时困却民力不知缓急之际却于何取之上曰边防多变诈何可保对曰陛下但务安静彼岂不愿安静岩叟又进曰天下有四民若四民各安其业便是国家富足之道今四民已安业矣自古人主志在富足则必致困民若在飬民则国家将自富岩叟又曰孔子言不患贫而患不安愿陛下省察臣等方事陛下若他日于国家不便岂敢赞陛下行之上曰这个则可知岩叟又进曰陛下若如此忧不足恐小人窥伺圣意妄献功利之説以迎合切不可信必误陛下上曰这个则不到得光庭曰放债富国终不是好事上曰此则可知上曰太皇太后在帘中何由知外事全赖辅弼得人及台谏官公正言事岩叟光庭等皆谢曰赖陛下聴纳臣等所以得尽愚忠】
　　上哲宗论役法合从民便令转运司定夺
　　文彦博
　　臣切闻天下诸路差雇役法朝廷虽已降指挥而至今未定颇烦扰臣检会始初司马光阅天下臣庶奏章多言出钱雇役其法不便遂却复差役之法然司马光所言甚详而节目颇繁恐州县不一一通晓而又朝廷置局详定议论不一必难通行臣等以谓差役之法本州县常事其来久矣皆素有定法及其末流不容无弊故当随时刋改臣曾累具劄子奏乞先令州县刺史令佐从民利便各议定其法县申州州申转运司看详定夺奏闻如得允当即降下施行盖朝廷大号令必当自上而下州县差役常理须自下而上则各从民便以天下之广郡县之众不可以一切之法行之行之必互有妨碍而局官及诸臣僚纷然上言各任已见不同知利害及秖付所司别无与夺以至州县希望朝廷风防至今其法未定益滋狡吏侵扰若如前请且各付逐路郡县定夺利害各从其便庶几下民早得息肩【元祐元年十一月上时为平章军国重事】
　　上哲宗乞因灾异讲求差雇二法
　　李　常
　　臣闻汉防曰善言天者必有证于人善言古者必有验于今臣学荒识浅智虑不明岂足以知天乌足以考古又况所谓善言者耶虽然诵诗书之文服师友之训稽夫往昔验诸当今以观天下之际若有可以言者辄妄陈一二干鈇钺之诛惟陛下裁择臣伏见今嵗已来日色无光雷不时震怒风屡发甘泽弗降上天示变殆非偶然质之前书甚可畏也易曰垂象着明莫大乎日日者君象也照临下土晖曜所烛无有不及不容有所掩翳而光烈弗舒者也震迅以时发扬隠伏者雷也刑威之象也不容于发生之辰寂然收声使人无所惧惮也鼓动万物幽微必达者风也号令之象也不容狂怒辄发荡然无时以抑止甘雨者也雨之所及膏润悦泽长养嘉谷惠泽之象也不容更越时序枯槁百生若无意于哀矜者也臣自不雨以来博行访问雨泽愆少唯王畿独甚虽请祷备至而嘉应未臻沉隂欲雨辄复随起霡霂微润寻复收霁天其或者将以此警惧陛下乎且古之圣王不以灾谴为患患政刑有所不至耳茍能恐惧省察修明政刑而灾谴不弭者未之有也臣夙夜伏思陛下临御以来发政施仁莫不本之先王法乎至徳唯恐一物或失其所聴言纳善从之如流唯恐设施未当害及元元宜乎和气感召风雨顺理以佐百谷以寛疲瘵矣又自阙雨至今陛下焦劳恻怛忧形言色奔走币祝致诚乎天地山川及羣小祀亲临轩陛以寛宥狱命官四出以察寃滞然而终未获应者将政令之大者有所未尽欤先儒谓心和则气和气和则形和形和则声和声和则天地之和应矣臣伏见今日政令之最大而设施未安致人情不和者役法是也役法之大溥及四海穷边逺彻山农野叟无不系其利害休戚今自改更以来日见未便户部虽巧为损益以求可行犹朽木粪墙本根不善终不能必当四海之人形声靡和嗸嗸莫诉而陛下曾未之察也执政大臣曾未之防也观望百执事钳口奉行曾未之告也然则陛下之明有所蔽而不徧照乎四国矣威刑见玩而有所拂矣号令差忒而设施失当矣徳泽不及乎黔黎而欲时雨之应期何可得耶臣请详言力役之为平民患差与雇利病重轻之不同夫耕农之人身常在野而不见官府入城市天下之情所同愿也自租庸调法废版籍不明差役寖弊国朝因仍前代虽加损益不免就版籍随重轻等第差科然破家产废农业非一日之积矣熙宁中讲知差法之天下州镇凡因色役害民之事例皆裁减【如衙前主管防库承符散从手力充场库子接送之也】就其不可减者悉使召而赋钱平民平民随力出钱无事于公家遂得以身常在野不见官府入城市孰便于是耶虽然方是时奉令之臣取民过多务于赢积遂有输钱不逮之叹农民愈贫之忧而不闻其免徭役而事农业于家为病也陛下即位之初采纳羣言念嵗嵗输钱为非农人之事又不供力役以为非古遂一切罢之复行差法方诏防初下愚民未知被差之为害臣于是时亦不能尽知如此四逺之人盖尝呼而相庆矣行之既久始觉其患有加于向日何也盖差法之废十有余年版籍愈更不明宜重役者辄轻宜轻役者反重交相纠决狱讼纷然因縁为奸公行赇贿乡寛户多者仅有休息之期乡狭户窄者频年在役况今无限田之制上等极力之人昔输钱有嵗百贯者今止差为弓手嵗雇弓手一名以代身役不过用钱三四十贯中下人户旧出钱不过三贯至二贯而雇承符散从手力之不下三十贯以是校之劳逸苦乐殊为不均至相倍蓰矣然则今所改法徒能使上等人户优便安闲而第三第四等困苦日甚诗云哿矣富人哀此惸独正谓是也昔臣待罪户部尝献议曰法无新陈便民者良法也论无彼已可久者确论也既而典司邦宪亦屡以此干冒圣聪有司收格曾莫之省以臣料之人情岂甚相逺哉不过谓业已施行惮于改易殊不知茫茫四国仰诉无由蚩蚩微命相顾受敝聚为不和之气上动天鉴岂国家之盛事耶臣前所奏尚欲令富者输钱贫者出力折衷二法而为书今也博访舆言详究民瘼在上者既无寛剰之求则下户皆愿出钱矣而又四方风俗或不同利害或不一当差而愿雇者有之诚能使四方随俗以为法不以一偏之好恶示四方官吏不得观上所好恶而讲法其归主于寛民便俗上下均一无有偏重而已今示以一偏之意而为法使四海沸腾细民穷困朝廷晏然不知虑卿士大夫畏忌不敢言况希合之人为监司与夫守令哉持之不以介诸懐使陛下致天怒于上人怨于下岂国家社稷计耶臣谬司典宪陛下许其察利害言得失复有所顾避而不言则臣上负朝廷下孤百姓罪不容诛矣伏望圣慈察天意之甚微特诏一二详练民事臣寮使与贱臣就差雇二法取便百姓者修正之无牵新书无执旧説吾民以为善矣庶乎灾变可消和气可格天下幸甚天下幸甚【元祐四年三月上时为御史中丞】
　　上哲宗乞力主差役　　　　刘安世
　　臣伏见朝廷欲变役法今将四年选官置局讲求利病天下之议悉使折衷而承诏立法之意唯以仁民爱物为务谓嘉祐差役之制已便矣然当时尝见其害者今则损而去之元丰约束之制民以为利者今则取而益之至于风俗之殊尚南北之异宜而本诸人情裁以国论随方立条罔不具备而更申以明诏谕防郡县若施行之际或窒碍而未通节文之间或疏略而未尽更俾建明为之增损有以见陛下至仁厚重谨民事之深意也新书之下舆情慰恱中外帖息初无间言而奸邪之人内懐顾望造播横议必欲沮壊至一二小臣敢执偏见妄进邪説欲罢差役依旧募雇当职官吏不能为朝廷固守法度而依违迁就屡有变更天下人情莫不疑惑此最当今之大患也臣闻自古取民之道止于粟帛与民力而已三者皆生之无穷而取之不竭故尧舜三代以来莫之能废议者乃谓不役其身止令输钱则公私利便而可以久行臣请有以折之国家泉货经费所资设官鼓铸嵗有定额民或盗为罪至论死今弃其易出之力而责其难致之钱固已非理又使上户止纳数千则优游卒嵗日益兼并下户自来无役者例使加赋日朘月削寖以困穷损九分之贫民益一分之上户轻重倒置孰甚于此臣窃谓以一家一嵗观之则输钱若省而易给以终身累嵗计之则所出不赀而难供今聚敛之臣唯欲诛剥生民而不为天下乆长之虑其可信哉议者又谓人户轮差不及三畨处恐差役太重臣亦有以折之且治平之前天下户口一千二百七十余万而旧法役人五十三万六千余人元丰之口一千八百三十五万九千有奇较之治平已增五百六十余万而新定役人止于四十二万七千余人比之旧法却减十万九千之额谓之轮差不足亦已过矣然而天下州县或有连值凶嵗人户流离畨次不足之处则在有司通融补助必不可以小节而废大法也臣伏观国家受命以来百有余年差役之法已更六圣随时损益既皆中理考观已试之效固可行之不疑而累年于兹尚容移夺臣窃谓知法之未良改之不可不速知法之已善守之不可不固今差法已善陛下正当善守之执政大臣尤宜协心体国坚堲邪説而乃纵使奸慝倡为异论挠动人情惑乱天下故议者谓今日纷纷之患不在于无知之庶民而特在于挟邪之士大夫也臣闻执狐疑之心者来谗贼之口持不断之意者开羣枉之门愿陛下特奋干刚力主差役深诏执政固守初议毋使轻徇浮言妄有变易庶几祖宗之成法不为奸人之所夺天下幸甚
　　贴黄契勘自行差法后来臣僚执一偏之见妄有申请冲改事目不少其间甚有疎略抵牾反为民害者欲望圣慈特降指挥下户部画一条析闻奏执政聚议除利害的确须合更张及一州一路自有所置不可通用外其应縁邪説迁就变动去处并乞却令依旧施行所贵法度纯一天下不惑【元祐五年五月上时为左谏议大夫】
　　上哲宗论爱民当如父母爱子
　　范纯仁
　　臣今月初五日上殿奏事防圣慈面赐询问臣有奏对未尽事理今合再具敷陈防圣问先朝青苗等法臣对以先朝爱民之意本如父母爱子而立法付之乳媪若乳媪茍欲应法而无爱心则赤子必生他患更为王安石立法非是激以赏罚所以官吏急切尤为民害寻闻徳音谓当时不须立赏臣以奏陈他事未暇详对今合子细敷陈大凡朝廷立爱民之法不若示爱民之意法行则拘迹茍且应命意通则随事便宜宣布实惠今陛下爱民正如父母念逺处婴儿若不教乳媪爱子之心而特为立乳哺燥湿药饵之节而使行则乳媪将不问儿之大小肥瘦虚实之异及临时饥渴疾病好恶之情一切执用其法则婴儿必不自适徒益生其疾苦至有不能言而夭横者多矣此岂父母之本心哉不若选择乳媪而委之使各尽其爱儿之心饥渴燥湿随事得宜而字养之则婴儿皆自便适其康壮矣今朝廷爱天下之民为立徭役补助之法付之监司守令而行之将不问俗之同异民之好恶利病及施行先后一切守法强民而行则民将失耕田凿井之乐增加疾苦无告而流亡者多矣此岂朝廷之本意哉盖拘以文法之害也况天下亲民之官能知民疾苦利害者十中无一复能以朝廷立法之意推而合于民心者又加少焉能合于民而不顾身之得失违上之喜怒肯尽已心而行者百无一矣如何使朝廷徳泽下究而民不受其弊哉臣愿朝廷如臣乳媪之喻选举监司守令教之以爱民之意则将有实惠及民不烦朝廷立法而天下安矣其青苗等法若当时虽不立赏不免扰民元祐初朝廷闻而更之至今人以为便【元祐八年十二月右仆射范纯仁匄外上面谕吕大防曰纯仁有时望不宜去卿其为朕留之亦遣中使趣纯仁归府又遣中使趣纯仁入见纯仁既入见上此奏先是大防欲用侍御史杨畏为谏议大夫要纯仁同书名奏拟纯仁曰上新聴政谏官当求正人畏倾邪不可除因不敢与闻遂固争避位大防不寤竟超迁畏为礼部侍郎畏寻上疏乞讲求神宗法制以成继述之道上即召畏登对自是悉召用熙丰旧人实畏发之焉】
　　上哲宗论御试防题　　　　苏　辙
　　臣伏见御试防题厯诋近嵗行事有欲复熙宁元丰故事之意臣备位执政不敢不言然臣窃料陛下本无此心其必有妄意陛下牵于父子之恩不复深究是非逺虑安危故劝陛下复行此事此所谓小人之爱君取快于一时非忠臣之爱君以安社稷为悦者也臣窃观神宗皇帝以天纵之才行大有为之志其所设施度越前古盖有百世而不可变者矣臣请为陛下指陈其略先帝在位近二十年而终身不受尊号裁损宗室恩止袒免减朝廷无穷之费出卖坊雇募衙前免民间破家之患罢黜诸科诵数之学训练诸将慵惰之兵置寄禄之官复六曹之旧严重禄之法禁交谒之私行浅攻之策以折西戎之狂收六色之钱以寛杂役之困其微至于设抵当卖熟药凡如此皆先帝之圣谟睿算有利无害而元祐以来上下奉行未尝失坠者也至如其他事有失当何世无之父作之于前而子救之于后前后相济此则圣人之孝也昔汉武帝外事四夷内兴宫室财赋匮竭于是修盐铁榷酤平准均输之政民不堪命几至大乱昭帝委任霍光罢去烦苛汉室乃定光武显宗以察为明以防决事上下恐惧人懐不安章帝即位深鉴其失代之以寛岂弟之政后世称焉及我本朝真宗皇帝右文偃武号称太平而羣臣因其极盛为天书之説及章献明肃太后临御揽大臣之议藏书梓宫以泯其迹及仁宗聴政亦絶世不言至今韪之英宗皇帝自藩邸入继大臣过计创起濮庙羣议汹汹者数年及先帝嗣位或请复举其事寝而不荅遂以安靖夫以汉昭章之贤与吾仁宗神宗之圣岂其薄于孝敬而轻事变易也哉盖事有不可以庙社为重故也是以子孙既获孝敬之实而父祖不失圣明之称此真明君之所务不可与流俗议也臣不胜区区愿陛下反覆臣言切勿轻事改易若轻变九年已行之事擢任累嵗不用之人懐私忿而以先帝为词则大事去矣臣不胜忧国之心冒犯天威甘俟谴责【绍圣元年三月上时为门下侍郎】
　　上哲宗论御试防题　　　　苏　辙
　　臣近以御试防题有欲复熙宁元丰故事之意寻具劄子论先帝所行善政见今遵行者自已非一其间事有过差元祐以来随宜修改以安天下者正是子孙孝敬之义未审陛下以臣言为然否然臣窃观自陛下亲政于今已是半年臣等日侍清光若圣意诚谓先帝旧政有不合改更自当宣谕臣等令商量措置今自宰臣以下未尝略闻此言而忽因策问进士宣露密防中外闻者莫不惊怪如家人父兄欲有所为子弟有不预知而亟与行路谋之可乎臣闻两喜必有溢美之言两怒必有溢恶之言喜怒不忘于心而以议天下之政必有过甚而不平者朝廷虽有今昔之异其实一家欲有所为当爱惜事体岂可如仇讐之相反唯患不速也哉顷者元祐之初初议改更亦未免此病故役法一事随改随复数年而后稍定臣于此时初为谏官后为御史每言差役不可尽行而河流不可强遏上下顾望终不尽从陛下以此察之臣非私元祐之政也盖知事出怱遽则民受其病耳议者诚谓元丰之事有可复行而元祐之政有所未便臣愿陛下明诏臣等公共商议见其可而后行审其失而后罢深以生民社稷为意勿为此怱怱则天下之幸也
　　贴黄臣窃见章惇昔任枢密院与司马光争论役法其言有曰免役之法利害相杂又曰见行役法今日自合改更又曰自行免役所遣使者不能体先帝爱民之意差役旧害虽已尽去而免役新害随而复生今者正是更张修举之时又曰凡改更政事固有不可缓者有可以缓者如京东西保马缓一日则民间有一日之害此不可缓者也如役法嵗月之间改更了当诚不为缓陛下谓章惇岂欲破壊元丰故事者哉而言犹若此则元祐更改诚不为过矣【绍圣元年三月十四日上御集英殿试进士防曰朕惟神宗皇帝躬神明之徳有舜禹之学凭几聴断十九年之间凡礼乐法度所以惠遗天下者甚广朕思述先志拳拳业业夙夜不敢忘今博延豪英于广殿防之以当世之务冀获至言以有为也夫是非得失之迹设施于政而效见于时朕之临御几十载矣复词赋之选而士不加劝罢常平之官而农不加富可雇可募之説杂而役法病或东或北之论异而河患滋赐土以柔逺也而四夷之侵未已求利以便民也而商贾之路未通至于吏员猥多兵卒尚缺饥馑荐至防盗尚蕃此其故何也夫可则因否则革唯当之为贵圣人亦何心焉子大夫其悉意陈之无隠中书侍郎李清臣之词也二十六日赐进士毕渐以下及第出身时初考官取荅防者多主元祐杨畏覆考専取主熙宁元丰者故渐为之首辙上此奏诏以散官知汝州】
　　上哲宗论大臣唱绍述之説　常安民
　　臣窃惟今大臣为绍述之説者其实皆借此名以报复私恩一时朋附之流从而和之遂至已甚张商英元祐时上吕公着诗求进其言谀佞无耻士大夫皆传笑之及近为谏官则上疏乞毁司马光吕公着神道碑周秩在元祐间为太常博士亲定司马光諡为文正及近为言官则上疏论司马光吕公着乞斵棺鞭尸陛下察此辈之言果出公论乎朝廷凡事不用元祐例至王珪家防孙五人皆珪身后所生乃引元祐例许奏荐近日讲复官制职事官不带职寄禄官不带左右至于权尚书侍郎独以林希李琮之故不复改易如此等事谓之公心可乎故凡劝陛下绍述先帝者皆欲托先帝以行奸谋谓他事难以惑陛下若闻先帝则易为感动故欲快恩讐陷良善者须假此以移陛下之意不可不察宣仁圣烈皇后甚得人心前日陛下驾幸秦楚国夫人第浇奠及辍朝并命勑葬诸费从官给人人无不欢呼髙遵惠为侍郎士论皆以为当闻吴厚向得罪出于宣仁之意近闻待制舍人再缴而大臣尚欲再下愿陛下主张此事以顺人心今权臣恣横朋党满朝未尝一言及之唯知论元祐旧事力攻已去臣僚臣荷陛下奨拔不敢负恩摧枯拉朽之事臣实耻为之举朝嫉臣诬陷非一臣赋性愚直恐终不能胜朋党之论愿乞外任以避之【绍圣二年九月上时为监察御史寻罢言职送吏部与知军】
　　上徽宗论绍述　　　　　　陈　瓘
　　臣窃惟天下万事而人主所当问者一事而已用人是也尧舜之法试而后用是以九年然后见伯鲧之罪厯试然后知大舜之圣不试而用其失多矣陛下欲开言路首还邹浩取其有既往之善可谓得已试之材允合人心无可正救而闻御史中丞安厚卿尚縁往事论浩罪恶欲寝已成之命自明前举之当其説以谓先朝之事且当遵承国是所系不可轻改臣请以祖宗故事明其不然昔唐介之忤仁庙也内指贵妃外诋宰相窜于岭表昭示天下是则邹浩尽忠之言何异于唐介先帝一时之怒何异于仁祖仁祖有日新之意久而变通是以还介于一年之内先帝有日新之意未及改命而弃天下于数月之间爱君之人念此伤痛光续前绪正在今日岂有事事不改而可以谓之善继天下皆非而可以执为国是乎国家一继一述皆本于孝善继人之志善述人之事以太平之久自尧舜三代乃至汉唐皆不及焉一人有庆兆民赖之孰大于此若夫不改父之臣与父之政则是孟庄子之所谓孝耳战战兢兢何足为天子道哉陛下居武王继述之位而执法之臣扬孟庄子不改之説曲徇其请则臣下享因循之利从公议则圣主被愆忘之讥非上误朝一以私意风宪之职当如是乎然则邹浩既来安厚卿可去矣虽圣度寛容姑尔含贷而明示好恶亦不可缓黜幽之典宜自安始伏望即降指挥以警列位天下幸甚【元符三年二月上时为右正言】
　　上徽宗论国是　　　　　　陈　瓘
　　臣窃惟是非之心人皆有之古之圣王以百姓之心为心故朝廷所谓是非者乃天下之公是非也以国是之説其文不载于二典其事不出于三代唯庄王之所以问孙叔敖者乃战国一时之事非尧舜之法也然其言夏桀商纣不定国是而以合其取舍者为是不合其取舍者为非则是孙叔敖之意亦不敢以取舍之私害天下之公是非也若取舍简择一以私意合我者是异我者非此楚庄王所不取也岂圣时之所宜用哉所有国是故事一件谨録奏闻【元符三年八月上时为右司谏】
　　上徽宗乞以四次改更前事为鉴
　　陈　瓘
　　臣窃见自熙宁以来至今三十余年天下之事已经四次更改熙宁改治平元丰改熙宁元祐改神宗绍圣改宣仁凡所行之事各有先后次第若逐一开敷张陈方见本末今据臣所见画一具析于后
　　一熙宁之初宋兴已得一百八年太平日久天下之事理合变革神考所以大有为也是时専任王安石凡安石所恶之人尽加疎外斥逐如司马光范纯仁等人数甚多
　　一元丰之时王安石既去神考独揽威柄凡安石所恶之人渐却收用至元丰末年神考因事觉悟大改熙宁之意苏颂王存之徒皆为侍从孙觉李常之徒渐次进擢苏轼自贬所放归司马光加资政殿学士如此之甚多但检当时日厯可以尽见
　　一宣仁垂帘之初先帝冲幼用司马光母改子之説不待三年大改先政此既往欲速之失也臣谓改之是也欲速非也
　　一绍圣之初大改元祐此乃必致之理天下皆知其然然以用事之臣自任私意既不师古又絶人言所以有误朝政
　　右四次改更所行之事略已具析如前臣愚所望乎今日者唯愿陛下以前事为鉴而已神考变通之意念念日新熙宁之初废流俗而用安石熙宁之末用人惟已当时日厯所记差除之日可以考也绍圣大臣専以私意主张王氏违神考日新之绪述安石熙宁之迹凡先朝之政所以膏润天下者皆以为王氏之泽也所谓不敬其亲而敬他人悖徳民无则焉负神考而欺先帝此政事之所以乖错而天之所以不助也书曰若稽古帝尧又曰若稽古帝舜又曰若稽古大禹又曰若稽古皋陶自古圣君贤臣皆以稽古为先既往之事有可法者有可鉴者可以自得矣人主之学其要在此绍圣大臣假托经义用士大夫进取之学支离虚诞欺惑先帝其罪与晋之王衍无异范甯曰王衍之罪大如桀纣事可考而知也【元符三年九月上】
　　上钦宗论绍述　　　　　　吕好问
　　臣闻之古人有言好恶不愆民知所适事无不济又曰示之以好恶而民知禁夫所谓好恶者求合夫圣人之道不使邪説诐行害夫至当之理此用人之难未若聴言之难也陛下即位以来躬行节俭视朝至于日旰求言甚切不问髙下屈已聴纳此尧舜三王之用心也然而羣臣趋向非一识有浅深或有包藏私意务行其説或有遂其前非一逞怨忿此不可不察也本朝开基垂统一百六十余年圣圣相承天下宁治可因否革未尝拘执自章惇蔡卞首建绍述之説后蔡京得志专用此术以济其奸建隆以来凡所施为皆弃而不讲独指熙宁元丰号为绍述及其所行有显然违于熙宁元丰之法者则又曰此神宗皇帝之志也若以志言之何所考据何往而不可为哉此盖妄假国论实为身谋已成之效灼然可知至于挤排善箝塞忠言以正为邪以是为非行之数十年间遂使朝廷无可用之才有司无可久之法公私空竭戎狄侵侮当是时也在廷之臣无有为朝廷施一嘉谋出一奇防者陵迟之弊一至于此其为蠧害见于今日伏自陛下受天明命表正万邦首去邪慝招延善人天下之士解防释蔽如醉醒寐觉四方称快若出一口陛下前日手诏有云必求实是此乃为政之大体也然邪正难辨是非难分正者固自以已为正矣而邪者亦自以已为是也既自以为正既自以为是真伪相杂实未易分此乃用人之难未若聴言之难也陛下天资圣明理无不烛然众言淆乱亦安得而遽辨之哉然臣有一説请试言之夫所谓实是者行之而朝廷尊安四民乐业乃为实是行之而朝廷困弱四民失业则非是陛下若验之于已行之事已用之説则成败可见不必逺求也臣前日面陈未尽委曲今辄敢再申其説浼渎圣聴伏望陛下燕闲之余一赐省览臣不胜拳拳之至
　　贴黄蔡京専以绍述劫持上下然拆尚书省改左右仆射为太宰少宰修殿中省官制等公然违背神宗皇帝圣恩其他不可一二数也伏乞鉴察【靖康元年上时为御史中丞】
　　上钦宗乞罢青苗　　　　　吕好问
　　臣窃见陛下嗣位之初民心仰戴中外胥悦虽防敌深入人无异意何者天下之人知有休息之日凡所举动皆顺其意所下诏令皆以从祖宗之法为言也今既日久矣陛下图治之意虽未少改于前而徳泽不能下究民心欢悦渐不如初何也盖由军旅未戢祖宗之法未行议论之臣借以为词而奉法之吏倚以为奸也祖宗之法今虽未得尽行其间有可行之以顺民心者何为而不为哉臣请举其大者青苗敛散之法于民为害最甚于官都无利益方今州县常平钱等率无见在每年俵散之时多以虚劵科率逐都保正长等其实请钱者多是州县官户公人违法冒名无所不至及送纳时只送息钱逐年登带县道吏人又因敛散之际恣行乞覔此实无穷之患也民间病此数十年矣今春陛下既降诏防从祖宗之法用事之臣如此等事自当即罢今乃迁延却避例不敢言其意不过恐异日天下平定复行绍述之説则已受黜责尔遂使朝廷冒虚数敛实怨可为痛心疾首臣愿陛下出自圣意将青苗敛法先次改罢明告天下以固民心其他非祖宗之法逐渐改正行下以息异议无疆之业不胜幸甚
　　贴黄臣切详当今法度固须参详处置然后施行唯青苗敛散之法有害无利灼然可见不须更行讨论伏望圣慈特赐主张施行【靖康元年上先是绍圣二年七月蔡京乞下有司检会熙宁元丰青苗条约参酌増损适今之宜立为定制九月遂诏府界诸路应縁常平敛散等事除今来申请外并依元丰十年已行条制至是好问始论及之】














　　宋名臣奏议巻一百十九
　　钦定四库全书
　　宋名臣奏议巻一百二十
　　宋　赵汝愚　编
　　兵门
　　兵议上
　　上太祖谏伐河东　　　　　范　质
　　臣气疾发动近将两月不面天顔攀恋圣慈深负忧责臣今有刍荛上闻睿聴内量僭越甘伏罪谴后来臣虽疾病在假伏闻陛下有亲征河东之意半月已来显然外议皆云必行固无改易臣切料河东刘钧自潞州奔败之后乃数年遭天军讨荡即日困蹙兼肘腋之间自有翻变契丹削弱不能援助銮舆若到城下攻取少时必是成功然须十分之中七八分则料其必取三二分料其未得未得者何若大军三数月间在贼城下料草不接即须抽退虽无损军势且虚困自家一二十州百姓枉费朝廷事力近闻般运粮草才第一转所在乡村甚有逃户盖是晋绛蒲陜汝洛懐孟及防山诸州人民频年以来秋夏不熟陛下八年令免供输尚自逃走若是更有差遣自然难为驻足百姓般运艰难更不一一敷陈又闻所般运粮草且至潞府晋州将来大驾到河东城下三五十万粮草潞府晋州百姓无多不知更差何人津置此事须挂宸衷请陛下子细勘算军马粮草准备之数必若有备则更复何忧臣窃见七八处大藩方皆要害之处即日并未有主帅皆是儒士懦弱权轻力小若是四方无事之时大驾不离京阙则必无忧虑若是兵戈稍动烽烟未弭之间须忧凶豪不逞之徒生心冀望縁此辈无识无知不算道理遇便即发视死如闲万一有之陛下出军在外争得安心中间世宗亲征河东之时近畿小小兵士亦有奸谋者赖尉氏兵马监押擒获事虽不大人心可知愿陛下稍挂宸衷臣窃见河东物力军势百倍不及大朝穷困危迫日忧亡灭乃是本分朝廷强盛军马天下无敌北至燕东至海南至五岭西至陇右百六七十州之地无不慴服陛下即位四年有此基址以前开基创业之主三五十年尚未如此又何必须为河东六七州险阻穷困之地虚躁圣懐更俟三二年时嵗稍熟收拾粮草诸事有备贼界渐困此时动未为迟晚臣窃料河东六七州孤危如是不计几时必无霸盛且刘崇乗世宗即位之初假契丹雄盛之力全军南来一战大败将校军士十分去九此天不助一也陛下初有天下李筠以方州之地归投河东陛下才登太行立平冦贼刘钧苍忙奔走不暇抛弃兵刃甚于髙平此天不助者二也天意人事不言可知即日尸居余气茍延嵗月之命必无与大朝争衡愿陛下以生灵为念所贵资洪福益圣夀以社稷为重端坐镇静不轻举动则天下幸甚臣位居上相受国深恩国家大事动系安危茍或不言是辜天地惟陛下详察【干徳元年十二月上时以侍中平章事】
　　上太祖谏伐河东乞班师　　李光赞
　　臣窃惟陛下应天顺人体元御极战无不胜谋无不臧四方恃险之邦僭窃帝王之号者昔日与中国为邻今日与陛下为臣蠢尔晋阳岂须亲讨重劳飞挽结怨黔黎况天之命天子也犹父之任子也其或不由父命夺我以时则必有非常之灾陛下岂不畏天命乎且太原得之未足为多失之未足为少国家贵静天道恶盈所虑向来恃险之邦今日归明之国闻是役也竭府库之财尽生民之力其心踊跃各有觊觎传曰邻之厚君之薄也岂若回銮浚都屯兵上党使夏取其麦秋取其禾既寛力役之劳便是荡平之防惟陛下裁之况时属炎蒸当暑雨傥或河津之溢道路艰阻辇运稽迟恐劳宸虑【开宝二年闰五月上时为太常博士诏始议班师】
　　上真宗论轻于用兵　　　　田　锡
　　臣窃惟国家断徒以上罪皆须勘鞫子细案牍圆备断官録问然后行刑其大辟罪将决断即给与酒食命他官监决虑有称寃及断讫即録案申奏奏下大理寺寺司防检送至审刑院院吏披详如案未圆理未尽即罪有司所谓王者之心重用刑而惜人命也及至北冦骚边西戎犯境不先计而后出兵不先谋而后决战战失利则士卒陷殁者既多人民俘虏者不少不知断徒以上罪至用刑于大辟一何用心精密之如彼而不先计而后出兵不先谋而后决战致陷殁士卒者众俘虏人民者多一何用心麄疎之如此用心精密之如彼者是帝王重人命也用心麄疎之如此者由将帅轻人命也州郡戮一死罪不当即罪州郡大理寺审刑院防检披详漏落各罪官吏洎至士卒陷殁人民俘虏则宰相不过罢免归班为尚书将帅不过黜降其官为庶人此乃朝廷用刑轻重之相逺也【咸平五年上时为侍御史知杂事】
　　上仁宗请严军法　　　　　文彦博
　　臣伏见比者用兵西鄙有临阵先退望敌不进之人及置狱邻郡而推劾之际枝蔓淹延啓幸生之路稽慢令之诛将何以厉众心而趋大敌乎且将权不可不専军法不可不峻兵法曰畏我者不畏敌畏敌者不畏我使之畏我非严刑何以济乎故对敌而伍中不进者伍长斩之伍长不进什长斩之以什伍之长尚得専杀统帅之重乃不能诛一小校则军中之令可谓隳矣议者以今冦非大敌兵未深入故不必峻法不知冦非大敌兵未深入尚临战先退傥遇大敌则孰肯奋耶穰苴之戮庄贾非大敌也止于会而后期尔孙武之斩美人非深入也止于习战而非笑尔终于齐师胜晋吴人入郢委任専而法素行也国朝着令禁军将校之有过而从中覆当施之于平居无事之时今边防用兵逾数十万将不専权军不峻法何以御人哉【康定元年三月上时为殿中侍御史】
　　上仁宗请置亲兵　　　　　韩　琦
　　臣窃见前日山外之战诸将多亡殁所部兵众故不可一槩问罪今不立法制则各务生全岂复以主将亡殁为意若人数不多则军法可必行请陜西河东诸路部管许置亲兵百五十人钤辖百人招讨都监等七十人月加给钱二百其出师临敌主将亡殁者并斩【庆厯元年十一月上时为秦凤路经略安抚使】
　　上仁宗论削兵当澄其冗弛边当得其要
　　富　弼
　　臣闻茶盐之法汉唐之所取赡也孔仅建白有钛趾之刑桑羊画防为安边之本张林卫觊踵陈其方此煑海之利也至如张滂始倡于正元之间王涯继议于太和之后郑注赵赞并防其术此摘山之税也国家茶盐之利兼唐数十倍矣向以边隅用兵经费不足主计之吏益求其赢新旧之法屡更是非之议纷起羣商咨怨逺近諠然究其弊端奚厚利之可致哉试陈一防或可取焉臣尝究桑羊之説观儿寛之论从大夫之计则曰修鄣塞备屯戍必蕃货长财以御不轨通有无调缓急必建本抑末以制豪人览文学之防则曰广道徳开仁义必本修民慤以兴教化遏贪鄙尚至诚必防塞利门以劭农业二者之术交尚而相胜卒无所归准由是溺利权者不知兴王致治之本谈古谊者不知佐财备边之急今徒能语兴王致治而不能思其急则腐儒之议也止能语佐财备边而不能思其本则霸图之駮也今国家追王风黜霸略国用稍艰而利课不裕者兵不可削籍而边不可弛故也然兵有可削之术边有可弛之谋所谓兵有可削者非能去之也在乎澄其冗者而已所谓边可弛者非不备之也存乎得其要者而已今中自京畿外至州县防戍之卒屯驻之兵其籍盈数百万无技勇者有之矣癯弱朽迈则虚为耗蠧是皆可澄之者也今屯备之要存乎西北自西羗叛命以来朝廷制御之术为不少矣其北鄙虽结驩奉好无轻儳冦钞之患然烽不可不严堡鄣不可不备且边陲所恃唯骑与射若夫劲弩大防长矛巨盾镞之所中刃之所挂洞胷连腋则非彼之所能加也傥释骑而就步则防伍不能当中国之一必若驰髙骛下规回矩折则非中国之骑所堪也中国之马驵骏既少骑士或非精习战阵之际步兵整顿骑士驰突多或蹀乱诚宜损其驽下存其精锐以增步兵东汉尝诏边郡增置步兵列屯塞下此其効也而况给一骑之刍粟可以赡步兵数人矣得不违害而就利哉此又可以澄之者至如今之边多屯内兵土宜非所堪技能非所习而坐食储跱贯汰给赐久恬安逸靡知艰苦有未尝识阵伍而闻金鼓者忽有一旦之用擐三属之甲雪霜增其惨瘃墯切其身则恐疲瘁颠仆之不暇非全胜之师也夫边徼之人土俗懻忮便骑射能寒苦与戎人习尚一同冦或暴至皆能全保聚有鬭心虽讨击驱攘亦尝参用然什不得伍所遗实多莫若嵗乗农余鸠集勇壮教以长技缮其利兵示之以进退之形权之以赏罚之柄分之以部队领之以干臣粟帛可以不供赋租可以自赡角前犄后翼以内兵则为全胜之师矣此所谓得其要者如此而后利途可以寛本业可以阜教化可以振贪鄙可以消而免讥乎腐儒之议渐逺乎霸图之駮也愿陛下不以臣説为妄特留圣意【庆厯三年上时为枢密副使】
　　上仁宗乞汰冗兵　　　　　田　况
　　臣窃见比来灾咎频仍蝗潦继作陛下责躬引咎不遑宁处以至躬祈道佛并走羣望薰祓之意可谓至矣求当世之验致灾之由其实役敛重而民愁和气伤而为沴役敛之重由国计之日窘国计之日窘由冗兵之日蕃今天下兵巳逾百万比先朝几三倍矣自古以来坐费衣食养兵之冗未有如今日者虽欲敛不重民不愁和气不伤灾沴不作不可得也昔董仲舒刘向以谓春秋所书螽螟之灾皆政贪赋重之所致今陜西河北河东三路民力凋弊人共知之臣不复言矣且以江淮之间言之今江淮菽麦已登矣而责民输钱数防之费不供一防之价物遂大贱而农伤绢已输矣民间贸易无余而暴令复下又配市之织絍之家寒不庇体而利尽归于富贾累年已来刻剥不已民间泉货已匮竭其凡百科调峻法争利不可胜计便闻东南之民大率中产已下往往絶食民之愁窘致伤和气如此而未闻陛下与两府大臣议所以救之之术乃欲以一炉香数祝版上塞谴咎此臣所以不得已而言也夫国之所养之兵其上者战其下者役茍不能堪此则为冗食今诸路宣义广捷等军其间孱弱者甚众大不堪战小不堪役逐处唯欲广募邀其赏格岂复顾国家之利害哉宜分遣干臣选拣诸路宣义广捷等军其不堪战者并降为厢军厢军之不堪役者并放停议者必曰兵骄日乆一旦遽加澄汰则恐致祸乱此虑事者之疎也且孱弱之兵既不堪战则勇强者耻与为伍去年韩琦汰边兵万余人岂闻有为乱者今天下财用不足以赡冗食之兵尚或顾惜细故而不思救弊之原臣切忧之惟陛下裁择【庆厯三年七月上时为知制诰】
　　上仁宗乞边兵三月后减半就粮内郡
　　宋　祁
　　臣本书生不当妄言兵革但以事势料之参验今古有灼然易了者敢为奏请臣伏见自古以来防边守塞未有屯结兵马经年亘嵗常在城砦无有休息者传曰乆暴师则国不足虽有智者不能善其后只如秦汉时与匈奴更相酬报出入钞掠亦是兵罢即归不令屯结亦不如圣朝长令兵马守备边上既不出攻坐费粮运是故用兵未及六年天下之财已告匮竭良由边将不知休兵朝廷不授成算亿万之费耗散而不计若更十年未知多少财用可济其艰臣请言其验贼界自三月后马瘦放在野草不能负重关陜人皆知之则背春向夏贼不能大举其验一也贼无餽运每入汉界常因粮于中国中国自二月以后才有麦熟其余禾稼未成无粮可因贼不能大举其验二也又有髙山大川溪谷相衔春夏之后雨水时行霖潦为阻贼不能大举其验三也是贼兵鋭于秋冬而屈于春夏其势可见臣欲乞朝廷详度许令应防边州军城砦每年自三月后抽减一半兵马入内地州府就粮直至九月却住元驻劄去处号为防秋况所抽兵士虽在内郡其校习训练一如边上此乃事之至便不足多疑一则边土州军爱惜得所支粮草二则兵马有休息之时三则兵士到内地州府易为支费四则关陜之民免得转般粮草是边上一年支准可展为二年也议者必难臣曰贼知朝廷自三月后抽退兵马必选择壮骑精兵出其不意入来汉界作过恐大段深入抄掠人民破荡城砦何以为备臣对曰假如令贼有壮马精兵能于盛夏入汉界作过三五万抄掠界上些小熟户人民且无粮草可食贼又不会攻打城壁朝廷但只令所在城砦坚守不出兵及州军只披城立栅相对不与贼战则见在一半人马已自足用万一假令贼敢谋深入即令内郡就粮兵马旬日内勾集令大将将数万之兵结阵徐驱往救应亦只立硬砦相持勿与贼争锋使贼进则不敢退又粘逐常择便地自逗留至二十日以上贼必有粮尽或雨水之阻又何能破荡城砦大段深入也但自来朝廷不肯明下成算与边将令抽退兵马是以边将畏避责罚长要占留在边上图常有准拟其添到军马以死固执无因肯减一人一骑今若朝廷明降成算使之遵守如贼非时入界万一有少败衂朝廷自任其责自然边将必无固执斯议者也伏望降付中书枢密院子细商量【庆厯三年上时为翰林学士】
　　上仁宗乞那移河北兵马以苏民力
　　包　拯
　　臣闻屯兵备边古今常例所患民赋有限兵食不充必须广为经度以给用度或嵗有凶歉或冦至益兵则暴敛横取何所不至民既困矣敌何御焉此亦必然之事也河北自失山后六州之险无以固守则蓄兵积粟常患不足如顷年冦忽生变虽复请和终非经久之计兼防边沃壤又尽为陂塘租税既无所入皆给县官虽竭天下之财以赡一隅当无事之时日常窘迫无数嵗之备若少有屯集如何取济岂可坐观其弊而不务捄之之防哉欲望圣慈特出宸断宣谕执政大臣应防边及近里州军兵马除合留防守外其屯驻驻泊诸军或令归营就粮诸军即分屯于河南兖郓齐汉曹济等诸州况逐处地利富实粮储易致率三年一代遇有警急即时起发不旬日可到岂有后期不及者邪且前代防边之兵三时务农一时教战公私自足未有冗而且众坐糜廪食虚困疲民如今之甚者然执干戈御戎敌固不可阙在养之教之得其宜则上下无困乏之患缓急用之则沛然有余力矣议者若以戍兵不可全减即有往年义勇强壮十八万余人以充其数縁河朔之民禀性劲悍生习边鄙之利害素谙戎敌之情伪较之南兵絶为精鋭一则不费供馈二则羣情乐为其训练之法则有旧制存焉若谓兵食粗足敌好方坚趣过目前以为成算惮于更张措置臣恐日削月朘中外益以殚竭一旦用武即暴加重敛民心怨叛则肘腋之下皆为仇怨岂暇御外冦哉此国家根本之患若不表里协心鋭意而速图之临事无及矣唯圣虑裁择【皇祐四年上时为河北转运使】
　　上仁宗论益兵困民　　　　范　镇
　　臣尝言方今官冗兵多民力不堪乞下中书枢宻大臣条理施行及今累月不报退自伏念当世之务莫急于此而大臣恬然不以为恠此臣区区不得隠黙而再以冒闻也夫虑之有素为之有备事至而应则安静而详实虑之无素为之无备事至而应则仓猝而乖牾大抵近事多失于仓猝而不安静者虑之不先而备之不豫也前日契丹使至虚言纷纷朝廷自顾国用之不足民力之凋弊无以待之也大臣不知计之所从于是乎募兵以自塞责是何异欲救火而益以薪恶流之浊而复挠其源也景徳中契丹内冦灵夏不臣是时兵不满五十万西备北御沛然有余今兵倍之矣而尚若不足者臣不识所谓也虏才遣一介之使至而増益者又数万及其去也中外相庆谓为无事殊不知新兵之费嵗増已百万矣百万之费非出于天非出于地非出于建议者之家一出于民也方民愁苦之时又重赋之以为备豫计者未见其可也此所谓仓猝而乖牾也夫兵不在众在练之与将何如尔去年侬智髙冦岭南前后兵将不知几万亡死奔北不可胜纪陛下亲遣狄青然而卒能取胜者蕃落数万骑尔此兵不在众近事之効也陛下何不持此説以诘大臣之欲益兵者臣愚以为备契丹莫若寛河东河北之民备灵夏莫若寛関陜之民备云南莫若寛两川湖岭之民备天下莫若寛天下之民民力寛则知自爱知自爱虽有外虞人人可用为兵用人人自爱之兵以御外虞何徃而不克何征而不服哉古人所谓犹手臂之捍头目子弟之卫父兄者用此兵也臣所谓虑之有素为之有备者此也今夫官所以养民者也兵所以卫民者也养民卫民者反残民矣而大臣不知救臣恐朝廷之忧不在四夷而在冗兵与穷民也近年以来地数震动河不轨道日月星辰谪见于天皆民怨之感也伏乞陛下明勑大臣求今所以息民之术以应天地之变而为宗庙社稷计臣不胜大愿愚直之罪伏惟裁赦【至和元年十月上时知諌院】
　　上仁宗论益兵困民　　　范　镇
　　臣比奉使河北伏见河北连嵗招兵未已皆是坊市无赖及陇畆力田之人冒为军营子弟诚是军营子弟则今日诏下明日便当投牒岂有及今一年尚未尽至其为坊市无赖陇畆力田之人明矣况今田甚旷民甚稀赋役甚重国用甚不足所以然者正由兵多也先朝用兵时兵才四十余万今不用兵而兵已倍之臣不知大臣以何见而为此议也必以为备契丹也今塘水东西三百余里多于先朝也嵗予金缯五十万礼聘又十余万亦多于先朝也以多于先朝之塘水多于先朝之金缯以备契丹而与之和也宜省兵以息民而益多兵以困民者臣所以深惑也契丹自知顾塘水之限贪金缯之利而不敢动者五十年于今矣方契丹贪利而不敢动之时其民宜富贵而反日以困国用宜饶足而反日以蹙此无他兵多而民稀田旷与赋役重也使契丹而有一日之警将何以继之哉大臣终不知念此而但以多兵为有备此臣所以深惑也今契丹五十年不敢南入为冦者贪金缯之利厚也就使弃利为冦则大河以北妇人女子皆是乗城之人其坊市无赖陇畆力田者又将焉往况契丹贪利而不敢动而预畜养之以困斯民乎夫取兵于民则民稀民稀则田旷田旷则赋役重赋役重则民心离寓兵于民则民稠民稠则田辟田辟则赋役轻赋役轻则民心固与其离民之心以备契丹契丹未至而民力已先困国用已先匮孰若固民之心以备契丹契丹虽至而民力有余国用有备其利害若视白黑若数一二大臣以为难者臣所以深惑昔汉武以兵困天下者用兵以征匃奴欲以得所欲也今陛下以兵困天下者不用兵以至是也非以快所欲也何苦而为是乎五口一家尚知量入以为出况天下大计其可以不校出入其可以无经制乎臣伏见今之世有失入徒罪若流若死者陛下必加罪有司其在选人必加停殿后虽用之不得迁改此所以见陛下防民之心至矣今大臣举天下之民而困之岂特失入徒流死罪之比而陛下略不加问是舍所大而急所细也臣愚岂得黙焉陛下诚能罢今招兵勑大臣使具太祖时赋入若干兵若干官若干太宗时赋入若干兵若干官若干真宗时赋入若干兵若干官若干陛下天圣中赋入若干兵若干官若干约今赋入之数兵数官数酌取中道立为经制以赋入之数十分为率以七分给郊庙宫省诸费三分留备水旱及缓急非常为之十年仅可以言治古者国无九年之蓄曰不足无六年之蓄曰急无三年之蓄则国非其国今自京师至天下州郡大率无二年之蓄边城甚者或三数月耳不幸有连二年之水旱将何以养此兵乎此兵不足以养则其忧不在契丹也此臣所谓言责也陛下所宜留念大臣所宜尽心悉力之时也伏乞下臣章中书枢密大臣并臣前奏看详若不以臣非才而信用其言先罢招兵然后量今天下赋入以为国用使上下寛裕非独臣之幸也乃天下之幸也【至和二年五月上时知谏院】
　　上仁宗论益兵困民　　　　范　镇
　　臣窃闻契丹新立其叔领兵盘旋山后召不肯赴深恐边臣縁此张皇更请益兵今河北河东养兵三十余万五十年矣又益以义勇三十万是常有六十万兵积于两路正为缓急非常而塞下每一小警即奏疏旁午以揺朝廷者亦五十年矣庙堂议臣边鄙谋将中外狃习安为故常所以兵益多粮益困国用益不足而不知所以营救此臣恳恳而不能已也今义勇三十万为稍近古禁兵三十余万皆仰县官就三十余万中半皆老弱怯懦老弱怯懦之人遇敌则先自败亡非独先自败亡适所以为骁壮者之累是骁壮者不可不拣练而老弱怯懦者不可不抑去也骁壮者不拣练则兵殆老弱怯懦者不抑去则费广费广则民罢民罢则不自爱养殆兵以卫不自爱之民臣恐朝廷之忧不在塞外而在塞内也臣窃计虑契丹新主嗣立遂定则与故主无殊盟好亦必坚久就使其叔争立国中有变待蕃汉懐服其势不五七年不得平定朝廷乗五七年之间惩前之失谋拣练骁壮抑去老懦使民力得纾国用得饶以待冦至必胜之道也古人请十万众横行匈奴中今以六十万众重之以髙城深池惴惴常恐不足者殆将相不任责也陛下诚能専责将相委以经略非特边鄙无事将见天下得复太平也臣愿勑大臣平章如不以臣愚而废其言必有万一之补【至和二年八月上时知谏院】






　　宋名臣奏议巻一百二十
　　钦定四库全书
　　宋名臣奏议巻一百二十一
　　宋　赵汝愚　编
　　兵门
</div>
    <div class="pagination">
<a href="宋名臣奏议_page53.html">上一页</a><span>...</span><a href="宋名臣奏议_page49.html">49</a><a href="宋名臣奏议_page50.html">50</a><a href="宋名臣奏议_page51.html">51</a><a href="宋名臣奏议_page52.html">52</a><a href="宋名臣奏议_page53.html">53</a><span class="current-page">54</span><a href="宋名臣奏议_page55.html">55</a><a href="宋名臣奏议_page56.html">56</a><a href="宋名臣奏议_page57.html">57</a><a href="宋名臣奏议_page58.html">58</a><a href="宋名臣奏议_page59.html">59</a><span>...</span><a href="宋名臣奏议_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
