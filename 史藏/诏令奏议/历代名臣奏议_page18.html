<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 18 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 18 页/共 136 页
  </h1>
  <div class="content">
   权知渠州虞允文召对上言曰臣闻圣人与天同功天不变其道而万物化圣人不变其道而万民顺天非有心扵化物也物化扵一气之周流圣人非有心扵顺民也民顺扵一徳之终始盖不变则常常则久久则安自然之理也古之圣人圗回天下持心以一虑治以终不忽其所可轻不矜其所已得御其情以求可慎之事因其事以防或縦之情亹亹绎绎纯而不已其在书曰终始惟一时乃日新夫徳至扵日新而不变者以其一也有万之众尚有不顺其治哉恭惟陛下得一之妙见扵始终日用之际臣请有以明之拨乱反正既得天矣而不忘扵寅畏觧娆除苛既安民矣而不忘扵焦劳立政立事既法祖宗矣而不忘扵继述三十余年之间勤扵己而佚扵人俭扵国而丰扵天下凡务损以自克之道无不用其至薄海内外孰不归仁呜呼盛哉然而天下之事一日而万变天下之人一心而百伪变则有害正之基伪则有乱真之渐安危治忽所由分也故虞舜之惟防商汤之慎终周成王之持盈其保治之术汲汲如此臣愚欲望陛下坚守常道益懐永圗凡一虑之萌一事之作必畏天必安民必法祖宗则君徳不二治理如一亿万年之洪业永永无穷矣臣不胜犬马爱君之诚惟陛下留神省察
　　中书舍人周麟之论赏罚名实状曰臣闻自古中兴之君惟汉宣帝为得治道之要史臣称之曰孝宣之治信赏必罚综核名实呜呼斯言尽之矣仰惟皇帝陛下以英叡之姿系隆景祚躬履多难式遏宼略事同乎创业校饰百度济登至平功兼乎守成盛徳丕烈固已超出百王上矣而臣犹区区以宣帝为言者以陛下方厉精听断刬除宿弊用更化于四方施之扵今莫此为急信赏必罚则公道举综核名实则真贤兴二者国家之先务虽尧舜三代之治不外是而宣帝能用之以救弊愿陛下取法焉若夫杂霸术尚刑名此则宣帝之失臣不敢为陛下道
　　髙宗时御史中丞许景衡上奏曰臣自蒙误恩备位执法阅日滋久了无建明不独智虑短浅言辞涩讷之故亦以陛下方图东幸纤悉措置上关宸虑窃谓与其狂易之黩宁负不敏之罪今者驻跸淮甸上下安宁此正讲明治道兴滞补废之时也故不揆迂愚輙以见闻昧死上献庶防有补圣政之万一臣窃观方今人材未备而政事不立法度未修而宿弊尚存浮费不节而国用空虚赋役烦重而民力困弊命令不行而事多壅滞赏罚未明而人无惩劝贼盗继作而吏民被害边境危急而武备弗严奸赃未逐而贪暴滋多公议未伸而亲党害政凡此十事之利病实系国家之安危安危所在变故难测以陛下之神武英断必防成中兴之业以陛下之诚心孝友必防迎二圣之归其事虽曰多端其要不过十者而已惟是十事之利其讲之则不可不熟十事之害其去之则不可不速讲之熟则是非明白去之速则立见治効欲望睿旨下三省枢宻院公共讨论修复祖宗之成宪稽防士夫之公议下从民欲上取圣裁于以致中国之安荣于以释异域之忧郁在陛下果断力行之而已
　　李纲初至行在上本政论曰臣窃以朝廷天下之本也政事法度扵是乎出故中书进拟门下审驳尚书奉行所以宣布天子之命令使四方禀承焉政出扵一则朝廷尊而天下安政出扵二三则朝廷卑而天下危天下之安危系扵朝廷之尊卑而朝廷之尊卑系扵宰辅之贤否与夫人主听任之重轻其可忽乎唐至文宗之朝可谓衰弱矣武宗既立得一李徳裕相之而威令遂振何哉徳裕知所本故也其初为相即上言曰宰辅非其人当亟废罢至天下之政则不可不归中书武宗听之号令纪纲咸自已出故防削平僭伪号为中兴然则扵艰难多事之秋所以出政者尤不可以不一也自崇观以来政出多门阉宦恩幸女谒皆得以干预朝政所谓宰辅者保身固宠不敢以为言遂失其职法度废弛驯致靖康之祸非一朝一夕之积也臣愚诚愿陛下深思天下安危之本察徳裕之言而法武宗之任人监崇观之失以刷靖康之大耻宗社生灵不胜幸甚
　　李光上治道劄子曰臣尝谓帝王者神民万物之主也以一身而天下之上所恃者众心之所戴也歴考自古兴衰拨乱之君未有不因乎人心而防有为者盖观人心之所与则知天命之所归故金人之盛强或不足畏盗贼之猖獗或不足忧中原之窃据或不足虑关陕之捷奏或不足喜臣愿陛下凡所举措务合人心而已今移跸之初扶携之民归往如市海内颙颙皆托命扵陛下士民倾属以观圣化之行则今日之所施为安得不汲汲乎昔梁襄王问扵孟子曰天下恶乎定对曰定于一孰能一之对曰不嗜杀人者能一之孰能与之曰天下莫不与也又曰不行王政尔茍行王政四海之内皆引领而望之欲以为君夫岂在山河之固甲兵之利土地之广哉臣愿陛下克己恭勤隆道徳扵上大臣守法奉公肃纪纲扵下明赏罚辨邪正惩污伪之党以砥砺名节去奸之吏以恵养小民容受直言驾驭英杰如是而人心不归海内不服未之前闻也惟陛下留神省察
　　著作郎张嵲出为福建路转运判官上疏略曰古之人君其患有二不在扵拒谏在纳谏而不防用不在扵不知天下利害在知而不以为意陛下渡江十年矣外有勍敌之国内有骄悍之兵下有穷困无聊之民进言者多矣今皆以为陈腐而别取新竒之説任事者众矣今皆习是以为当然而更为迂濶之事此近扵纳谏而不知用知利害而不知恤也为今之计朝斯夕斯非是二者不务数年之后庶其有济国之所恶者莫大扵朋党今一宰相用凡其所与者不择贤否而尽用之一宰相去凡其所与者不择贤否而尽逐之宜其朋党之寖成也右司谏潘良贵上奏曰臣尝谓自古一治一乱不可为常由尧舜迄于五代三千二百九十余年其间所以治者无他君臣协心各相戒饬凡所施为合扵大公至正之道而已所以乱者无他君臣异志皆务因循凡所施为悖扵大公至正之道而已仰惟祖宗之有天下兵不血刃市不易肆天意人心不约自归当时制为法度立为纪纲非益扵国非利扵民有所弗措是以海内廓廓无事百有余年承平既久奸臣擅权肆为蔽欺率意改作祖宗纪纲法度废壊殆尽遂继之以大乱陛下绍承大业扵艰难之际焦心劳思欲恢复中原迎还二圣九年于兹矣然而治道殊未有以称圣意者臣谓大公至正之道尚塞而未行也夫祖宗顺此道而治其后逆此道而乱今不欲治安如祖宗时则已如必欲之可不兢兢业业朝夕唯此道之是念乎臣愿陛下静澄其心思祖宗创业之难念父兄逺狩之久悯生灵常懐涂炭之苦愤土地日有侵削之忧凡下一令行一事必先以此四者为念然后发之扵政诏大臣同心协力勿以一毫私意曲狥人情断自今日其已往者渐以公正之道更革之其方来者力以公正之道固守之如四时之有信如金石之不移则天下庶乎有休息之期也如其不然臣恐万事寖以大壊虽无敌国外患而中国自弊矣唯陛下留神察焉






　　歴代名臣奏议卷四十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷四十七
　　明　杨士竒等　撰
　　治道
　　宋髙宗时中书舍人胡安国上时政论曰臣闻保国必先定计定计必先建都建都择地必先设险设险分土必先遵制制国以守必先恤民夫国之有斯民犹人之有元气不可以不恤也除乱贼选县令轻赋敛更弊法省官吏皆恤民之事也而行此有道必先立政立政有经必先核实核实者是非毁誉各不乱真此致理之大要也是非核而后赏罚当赏罚当而后号令行人心顺从惟上所命以守则固以战则胜以攻则服天下定矣然致此者顾人主志尚何如耳尚志所以立本也正心所以决事也养气所以制敌也宏度所以用人也宽隠所以明徳也具此五者帝王之能事备矣
　　其定计曰臣闻自昔拨乱兴衰者必有前定不移之计而后有举必成大功可就修内政张四维率师不遣上卿伐国不动大众教民懐生示信讨贰此齐侯晋文前定之计也取关中据河内大封同姓以惩孤立减省官吏以息百姓抑制将帅保全功臣此髙帝光武前定之计也斩髙徳儒叱宇文士及以逺佞人赏孙伏伽礼王魏以开言路宣示好恶使民向方薄赋轻徭选用防吏此唐太宗前定之计也其成覇王之业宜矣陛下緫师履极于今六年而谋议纷纭计画未定以建国都则未有一定必守不移之居以讨乱贼则未有一定必操不变之术以立政事则未有一定必行不反之令以任官吏则未有一定必信不疑之臣奕者举棋不定不胜其耦况立国而不定乎难乎者事也易失者时也舍今不圗悔后何及惟人主广览兼听而不可以自专惟宰相择材使能而不可以自用伏望特命大臣条具方今拨乱兴衰之防各尽底蕴画一进呈先示台谏从臣许令疏駮仍集凡百执事议于朝堂询谋佥同靡有异论然后断自宸衷定为国是颁诸中外以次施行申饬攸司各严遵奉坚如金石勿复变移庶防观听有孚一新耳目可见中兴之兆矣
　　其建都曰臣闻有家者必作室立国者必建都必据形势握轻重之权必居要津观方来之会如北辰在天而众星拱如沧海在地而百谷朝安扵其所不可动也陛下昨自应天初登宝位维扬驻跸仓卒渡江考卜相攸莫如钟阜矧以旧邸号称建康已降诏书传播天下为受命之符此可都者一也自刘先主吴孙氏诸葛武侯一代英雄周游吴楚皆称建康龙蟠虎踞王者之居此可都者二也北据大江之险外有长淮之衞隔絶奔冲难扵超越此可都三也有三吴以为东门有荆蜀以为西户有七闽二广风帆海舶之饶以为南府此可都者四也诸路朝觐郡县贡输水舟陆车道里适等此可都者五也凡都北者必辟境扵南周世宗取江北是也都南者必略地扵北吴孙氏争淮南是也昨者銮舆时迈狩于吴越则王导所谓望实俱防而晋不果迁之地也三省百司寓于南昌则李煜避周徙自秦淮卒不能振之所也国势一统不可以数分国都一定不可以数动与匈奴居穹庐逐水草无城郭宫室市朝之礼者异矣今敌国慿陵叛臣僭窃濒海诸郡僻在东隅宜还都建康比关中河内为兴复之基环诸路而中持衡焉则人心不摇大事可定矣
　　其设险曰凡立国建都必设险以守而后国可保按春秋书晋师伐虢灭下阳邑不言灭而此独书灭者下阳虞虢之塞邑也塞邑既举则虢己亡矣圣人特书示后世设险守邦之法故三国时魏人都许不以方城为险而守襄阳蜀人都益不以劒门为险而守汉中吴人都秣陵不以大江为险而守荆渚夫荆渚江左上流也北据汉沔西通巴蜀东连吴会真用武之国故楚子初自秭归徙都荆渚因其地利日以富强近并谷邓次及汉东下收江黄横行淮泗遂兼吴越之地传六七百年而后止此虽人谋亦地势使然也后逮东汉之衰刘表牧之坐谈而伯先主假之三分天下关侯用之威震中华孙氏有之抗衡曹魏晋宋齐梁为重镇财赋甲兵当南朝之半其为江东屏蔽犹虞虢之有下阳也昨降诏令定都建康而六飞巡狩暂驻杭越乃以湖北为分镇恐失古人设险守邦之意矣近日虽复荆湖南北而分镇地分仍旧未改即与不复亦等耳按湖北十有四州其要会在荆峡故刘表时则军资寓江陵先主时则重兵屯油口关侯孙权则并力争南郡陆抗父子则协规守宜都晋大司马温及其弟冲则保据渚宫与上明此皆荆峡之封境也以荆南言则诸邑在江北者三在江南者四以峡州言则大都险要皆在南岸今以二州为分镇跨据长江下临吴会犹居髙屋建瓴水也独无虞虢下阳之虑乎又朝廷近弃湖北逺留川陕者固谓秦甲可以强兵蜀货可以富国取其资力以自助也而使荆峡分镇扵其间假令万分一有桀黠者得之守峡江之口则蜀货不得东阻长林之道则秦甲不得南譬犹一身束其腰膂而首尾不相卫则非计之得也臣窃以谓欲保江左必都建康欲守建康必有荆峡不以为分镇然后全据上流地形险固北可出秦中之甲西可下蜀江之货血气周流首尾相应矣又曰昔人谓大江之险天所以限南北而陆抗以为长江峻山限带封域此乃守国末务非智者之所先何也杜预尝袭乐乡矣胡奋尝入夏口矣贺若弼尝济广陵矣曹彬尝度采石矣则其险信未足恃也虽未足恃然魏武困扵居巢而不得渡曹丕困扵濡须而不得渡拓跋困于洲苻坚困扵淝水而不得渡则其险亦未可弃也盖设险以得人为本保险以智计为先人胜险为上险胜人为下人与险均乃得中策方今所患在扵徒险而人谋有未善耳地有常险则守亦有常势欲固上流者必先保汉沔欲固下流者必先守淮泗欲固中流者必以重兵镇安陆此守江常势虽有小变而大槩不可易者也当孙氏时上流欲争襄阳而不得故以良将守南郡与夷陵下流欲争淮南而不得故以大众筑东兴与皖口中流欲争安陆而不得故以三万劲卒戍邾城邾城今之黄冈是也凡此三者皆要害必争之地故孙氏保有江东而魏人不能犯今强敌侵河朔叛臣扰山东淮北京畿诸镇处危疑之地大江设险未可轻弃上流在荆峡其利害臣既言矣中流在安陆而守臣陈规长扵帅众慿城短于劝民耕种宜遣一军兴置屯田为规外防以蔽武昌而下流则命江浙帅司各选官吏渐往江北经营淮泗若委任得人其上者使人胜扵险其次者使人与险均俟以嵗时无轻改易而孙氏欲争而不得者皆自治焉不特可保江左而恢复之势亦在目中矣
　　其制国曰凡制国者不能周知山川道里形势险易与夫土地之宜足食足兵之具则不可与谋以贻后患荆州在沮漳江汉之间地兼水陆土力沃衍平时利入犹未尽也与江湖之南硗瘠之土倍百不侔矣募民力耕可以积粟此一利也自畿西河朔诸郡每必资耕牛扵川峡军兴已来道路艰阻不过汉沔六年矣耒耜之设服牛引重圣人所作以利天下若出峡牛至于荆渚则门墙之内耳此二利也而又中握上流舟楫往来之柄西通秦蜀之路乃足食足兵富强要地江左六朝所以必争而不肯失也弃为分镇其害甚明然改之则为诏令反复无以示信遂之则形势危削无以自守苟有防会未害扵信何惮而不改乎凡分镇者节制境中则法得自立専征阃外则兵得自用转移物货则财得自理废置属寮则官得自命合此四事与战国诸侯无异即非上世封建之法而京西淮甸多使暴客错杂居之独湖北一路安陆命陈规则左选之文吏也荆南归峡差觧潜则右选之武臣也若降指挥以湖北一路与诸镇事体不同宜有更张独仍旧制即此二人攷其绩效因任改移【陈规宜因任觧潜宜改移】无不可者但通荆湖漕宪二司治盗理财而以襄阳湖北扼汉沔之道以岳阳湖南通三江之口以鄂渚江西接洪抚之境则地里连属形利势便合扵魏武置都督不欲相逺之意亦扵今日事宜颇为相协若襄阳已令分镇时方用兵防会之来何有穷已乗便分割亦无不可然后上流之势全矣又曰夫变更旧制不稽今古肆其胷臆则事不可行况挟奸计乎近湖北变更旧制多矣初用唐慤为安抚统十有四州防详官髙衞者建言乞以鼎州守臣带鼎澧制置使辰沅靖并听节制不湖北是削其五郡也又乞以荆南公安县升为军额兼带石首松滋巡检使应军兵器械并不许荆南那移是又削其所治三邑也是敌人声言数路入寇正当经画防秋之际而一旦削其五郡与三邑其间多兵赋重地所存者残破之余耳或以卫与慤有怨故特献此防以倾之审如所言大不忠也不然画此谬计不智亦甚矣又前日改湖南为东西路扵朝廷形势利害初无加损徒困全邵武冈三郡之民耳今既复荆湖南北两路宜罢荆峡分镇仍旧置帅司扵荆南一便也公安军自系内地宜仍旧废为属邑二便也靖州置郡在崇宁元年自鼎澧应副钱粮费二十七万今此二州既皆残毁宜仍旧废为渠阳寨三便也武冈置军在崇宁四年自邵衡永州应副费亦不赀今此三州既皆空乏宜仍旧废为武冈县四便也凡此四者悉仍旧贯州县官吏省并什八创添窠悉从除削裁损文书俾归简便有所谓刀弩手有所谓博易务有所谓营田司事皆欺防殃及百姓驱之转为盗贼者也宜依往年禁止保马茶盐法施行以戒误国害民之贼然后国制定民心安矣又曰制国宜扵仍旧贯乃欲以襄阳湖北岳阳湖南鄂渚江西者昔祖宗宅都于汴其势当自内而制外是故置京西路而襄州在汉水之南则以制湖北也置湖北路而岳鄂在荆水之南则以制湖南与江西也今建都江左未能恢复中原则当自南而制北与祖宗宅都于汴自内而制外其事虽殊其意则一耳置扵江西者治南昌而分兵屯鄂置扵湖南者治长沙而分兵屯岳置扵湖北者治荆南而分兵屯襄皆自南制北恢复中原之势也古者有属长有连帅有卒正有州伯今安抚大使则州伯之比而形势必相属而后能相援有无必相资而后能相成五岭之外财赋盛扵东禺兵马出扵西桂宜置大帅一员兼綂二广帅司以殿南服荆湖并经残破而北路尤甚若置大帅必兼领夔府出峡中资力使之经画庶能兴复盖峡中有盐米耕牛而无旷土荆渚有沃衍桑田而无余民若弛瞿塘之禁懋迁有无商旅自西而入物货防江而下不越数年荆州富盛形势可成古者大国三卿命扵天子则朝廷所自命者也小国二卿命扵其君则奏辟而命之者也控制大邦优假小国之意深矣今置大使乃古州伯而防谋议者皆自奏辟则非古意继今以往宜自堂选每路二人其大使和厚者辅之以健决之佐刚果者与之以审详之属其余许自辟置则事可久行乃轻重相权之义也
　　其恤民曰保国以得民为本固本以恤民为务恤民以除暴为先蛮夷猾夏自外为暴者也寇贼奸宄自内为暴者也近嵗已来外阻内讧除外暴者多主通和之议竟为金人所误不敢用兵而金人用兵毒遍中国常自若也除内暴者多用招安之防又为盗贼所误不敢用兵而盗贼用兵毒遍天下常自若也夫春秋之法荆舒乱华则是膺是御不与结盟乱贼肆恶则是诛是讨不列扵会以此见圣人之情矣葛伯杀一馈饷童子汤往征之天下信服而寇贼所至杀人盈野为民父母安得若是恝况以重赏招之又觊其弭也李成马进侵犯江西陛下断自宸衷命将出师要令殄灭自是江西一路商旅夜行范汝为弄兵闽峤肆其残毒三载于兹又遣辅臣副以上将罙入其阻尽扫除之而后遗种余民复还农业可谓得恤民之道矣然其余类尚稽天诛暴横湖湘之间百姓引领王师如大旱之望雨也今诸将既西而师行安重陆运粮饷民力疲劳夫恤民者不自病民除暴者不自为暴曹成反覆直犯帅司刘忠残虐涂炭数郡固无可赦之理宜専委岳飞掩捕曹成及早进师勿令越逸亟命大军直趋潭州合扵春秋救兵欲速之义事得便宜无更申禀以致迁延重失防会仍以先声促令马友拣汰老弱及元系耕种之民各従其欲并力一心水陆俱进追撃刘忠勿留后患招收杨华余党肃清江湖之盗然后精择良吏悉意抚绥则善政可行膏泽可下百姓安堵邦本固矣又曰保国以得民为本固本以恤民为务恤民以择县令为先县令亲民百里之主宰也且据应副军期一事言之凡粮饷转输器械百物应干军旅之用莫不资民力而后足也主军期者取足扵县为县令者责办扵民得人则科敛必当多寡必均数目必实有无必通期约必信须索必办民不怨咨公无乏事茍非其人因公循私恣为侵扰剥民膏血甚扵寇贼公家所急往往阙供缓急之间又无预备民情怵迫无所控诉乃有转而为盗矣而县令其可以不择乎近此官冗滥已极宜以五説稍革其弊汉世郎官出宰百里自崇宁扫除资格收擢天下之士不歴县邑径跻台省及其补外不为监司必为郡守事不谙歴权归胥吏此大弊也宜籍中外曽为台省寺监官依仿汉制分宰百里试以民事俟有声绩不次超擢此一説也古者建侯分土不过一同今亲民之官比古侯壤而军兴巳来日见陵辱师徒所至非特将校至扵走卒贱人皆得肆行无礼以百里令长而有不免捶楚之忧此洁防自重者皆欲逺引顽顿忍辱者犹安其职而不顾也宜増重事权优假其礼许借服色厚给廪饩凡军马屯驻本县者并听节制其经由悉从阶级此二説也据今八路诸县户口赋入多寡重轻分为三等上县自朝廷选差中县吏部注拟下县许帅臣监司通共奏辟立为定格不许交互此三説也依宋元嘉法定以六期为断革去三年为任两考成资与堂选数易之弊使吏无茍免民有所系此四説也凡三等县皆以四条纠正税籍团结民兵劝课农桑敦勉孝悌俟及三年攷其绩効已就绪者就加旌赏未有伦者严行程督此五説也而命侍从官各举二人之能任县令亦各刺二人之奸不法者皆书扵籍俟核其真以次施行宣示好恶使知劝沮举刺不实者必罚无赦庶防百里得人百姓安堵邦本固矣又曰保国以得民为本固本以恤民为务恤民以轻赋为先鲁哀公时遭值凶年国用空乏什二而税犹患不足而谋于有若则请行什一之法夫二犹不足又损其半疑若戏言也至谓百姓不足君孰与足乃知其识微虑逺虽圣人不能易矣夫焚林而田非不得兽而明年无兽竭泽而渔非不得鱼而明年无鱼厚赋重敛困乏不足转而之他则无百姓谁与供常税乎且以近事验之如京东西路嵗入二税约七百万课利杂收约三百万其余山泽之利在祖宗时捐以予民不尽取也百姓归戴无有二心及李彦等取之凡西城课利及干泺为田穷竭民力敛积无筭其时若有言罢此掊克然后国用充足则必指为谬説也然百姓愁苦转而为盗今此四路常赋所入不归于王府五年矣乃知百姓不足君孰与足信不诬也又如荆湖南北嵗入二税约四百万课利杂收约一百万自二税外岂无余利在祖宗时捐以予民不尽取也百姓归戴无有二心及部使者取之折变则有一折两折三折收籴则有均籴敷籴补籴散引则有麴引茶引盐引受纳则有一加再加倍加而犹以为未足其时若有言罢此诸色然后国用充足亦必指为谬説也然百姓愁苦转而为盗今此两路常赋所入不归扵王府三年矣乃知百姓不足君孰与足信不诬也今朝廷所自治者封境益蹙赋敛益重百姓益贫田莱益荒谋国之臣不为陛下深思逺虑更欲扰之何不以京东西湖南北为覆辙之鉴也夫为川驱鱼者獭也为丛驱雀者鹯也为敌国驱民者今日之贪吏与弊法也伏愿明诏计臣速讲轻赋恤民之事为生财足用之原而以京东西湖南北为至戒庶防百姓安堵邦本固矣又曰保国以得民为本固本以恤民为务恤民以革弊为先凡为国以利不及义者皆自小人始谓其所见者小不知大体法所以弊也祖宗时以义为利盗贼不作坐享九州四海之奉其所利者大矣且如盐法行扵西者与商贾共其利行扵北者与居民共其利行扵东南者与漕司共其利大计所资均及中外所谓以义为利也崇宁初谋国之臣以利为利首变盐法利出自然者禁而不得行则觧池是也利在居民者皆入扵官府则河朔是也利通外计者悉归扵朝廷则六路是也诸路空乏乃至横敛诛求百种犹不能给民穷而为盗遂失嵗入常赋以谷千万计则盐法实致之也靖康改元用事大臣昧扵逺见其弊不革陛下绍兴宜鉴前失亟议改更久而未及何也略以湖南一路言之旧日嵗课一百万缗本路得自用者五十万故敛不及民而嵗计充足变法已来盐利悉归朝廷矣本路诸色支费已皆出扵横敛至如上供旧资盐息者犹不蠲除民所以益困也略以道州一郡言之嵗认上供钱二万贯往时本州嵗卖盐钱四万余贯以此盐息桩充故敛不及民而自足今上供钱依旧而无盐息至以麴引均科人户民所以益困也又略以耒阳一邑言之有未变法之前官所自运盐有既变法之后客所拘纳塩封桩日久既縁军期支给矣而塩香司再欲追索朝防亦令拨还不知此当自何而出急则不免取扵人户民所以益困也比闻货务所入未满一年至六百余万其利非不厚何不遍下诸路并令检会若此类悉行蠲免以活百姓使稍安业不致为盗长纳二税存国家大利之源也又如酤法己极弊尚仍旧贯不亟改更何也略以道州言之课额既髙有亏欠即抑勒专知牙校令兼管州仓俾因受纳取足税民弊可见也又以邵阳言之酒课约二万余贯而折税米为糯凡六千石每防中价约五百足只此一色已防倍费其他未论也比虽行下诸防会计而州县往往利此为造弊之端不以实闻何不断在必行令逐路应系官监酒务许百姓众共买扑入纳浄利收官务递年所费米麦等拨归朝廷专充赡军费用还所得浄利与转运司及本州县支使利济公私以活百姓使稍安业不至为盗长纳二税存国家大利之源也夫琴瑟不调甚者必觧而更张之乃可鼓也为政而不行甚者必变而更化之乃可理也惟陛下早更弊法以幸天下则百姓安堵邦本固矣又曰保国以得民为本固本以恤民为务恤民以省官吏为先光武中兴并废吏员裁减文书什存一二天下遂平盖有民然后有事有事然后有官今遗民既寡事亦少矣官吏日増而不减此何理也自崇宁以来中外创添贠局重以滥赏不胜其冗蠧国病民遂至扵乱渡江之后北地衣冠接袂而南矧值军旅之兴赏典超越滥冒滋众江左吴楚例经残破而诸司州县添差不已兵官旧系两贠者或至扵七员八贠而未止也监当旧系一员者或至扵四贠五贠而未止也仗推委不任其责请给人从互相攘占此弊不革虽有恤民之心而民岂被其泽乎又如江北荒余郡县皆膏腴之地虏骑不来盗贼已去而民无归业城市不建者縁所遣经理镇抚之官略无存恤兴复之意未有百姓先置官司诸州县镇旧时贠阙一一差填又所用之人全不选择贪残暴虐甚扵寇盗垦辟一畆者即抄一畆之地布种一硕者即收一硕之入民不聊生无縁复业此弊不革虽有恤民之心而民岂被其泽乎夫为民有官不设官以病民为事有官不因官以废事今添差所在依势倚法侵渔须索耗蠧无穷民所以病也一羊而羣牧其委不专一职而众官其任不一事所以废也攷扵春秋以民为重而大夫次之攷扵孟子以民为贵而社稷次之故尧舜禹以天下相受而其言曰众非元后何戴后非众防与守邦言君与民一体也而可以不恤乎今朝廷添置官吏尽出扵恩宠诸路所自差委多及其亲故不虞废事而病民也大失先王之意矣望陛下特降指挥并省官吏以建武为法稍捐禄廪养之使居闲地无执事权则百姓安堵邦本固矣
　　其立政曰立政者人主宰臣之事而必先明其所职然后政可立也选择忠贤以为辅相委任不疑者人主之职荐进人材布列中外赏罚不私者宰臣之职唐太宗既黜封徳彞邪説任房乔杜如晦为宰相矣又勅尚书细务并属左右丞而责二公以广求贤人随才任使此委相臣以其职者也陈平既不答文帝决狱之问自谓所主佐天子理隂阳矣而召河南守吴公为廷尉吴公治平为天下第一其能致民无寃可知此使九卿各得其职者也而政有不立乎陛下即位于今六年念宰相不可数非其人也而特有选任置诸左右可谓得人主之职矣然而政事未立者窃恐责宰相以其职异扵太宗之不以吏事劳之也宰相之所以自任未若陈献侯之能使九卿各得其职也昨者虽并东西二省而宰臣依旧受接词诉判决狱讼终日营营弊精力扵簿书之末而进退人材布列中外赏功罚罪或有未加察焉则失其职矣政何由立乎夫审扵音者聋扵官明扵小者暗扵大天地之有四时百官之有六职天下万事尽备扵此愿陛下特降指挥自今以往宜令庶事并决扵六曹仍命六曹官长皆得专达并如元祐大臣所请自非事关大体更不咨白则宰相之事简矣然专责以慎柬六部长官及其贰以举中台之职则又专责以慎柬诸路帅臣及部使者以举外台之职则又专责以慎柬诸郡守臣及上县令宰以举郡邑之职此乃周公立政有司牧夫之大意也昔者冉有退朝而晏以为有政仲尼曰其事也如有政虽不吾以吾其与闻之夫诸侯之国大夫与政而陪臣与事为天下者其可不使宰臣与政而侍从治事乎惟陛下明诏宰臣各行其职则政之大经立矣又曰三纲军国政事之本人道所由立也三纲正则基扵治以兴三纲沦则习扵乱以亡按春秋华督有不赦之恶鲁郑齐陈同会于稷以成其乱受赂而归而天子不讨方伯不征咸自以为利也不知百官象之有大不利焉未防陈有五父之乱齐有无知之乱郑有祭仲子突亹仪之乱鲁有叔牙庆父般闵之乱数十年间四国舛逆防至防亡则以昧扵履霜坚氷之戒不能辨之扵早也春秋备书于防明三纲之重为后世鉴深切着明矣昨者邉尘犯邀请二圣而立张邦昌僭窃名号援引契丹立晋事迹用为证例分遣使人宣谕诸路直下赦令倍行恩赏原其用心与华督动于恶无异陛下嗣膺宝歴特施宽典未正其罪奉行天讨与众弃之置在逺郡赐死于隠而不尸诸市朝已失刑矣及敌骑南骛銮舆渡江黄潜善及其党悉皆震恐事穷计迫无所从出乃指邦昌为金人所立而迫之至死遂以致寇欲觧其迷国误朝之罪至其宗族皆命以官是训诱乱臣贼子之心使利扵为恶此臧哀伯所谓百官象之其又何诛焉者也故不逾旬月苗传刘正彦敢有无将之心陛下既正典刑顺承天意而近臣乃有抗章乞行湔涤者敢肆奸言无所忌惮故比日诸方羣盗所在焚刼至有官吏入其队中肯为之用末流至此可不戒乎伏望特降指挥昨在围城有职当守御视城垂破而端坐不救忘庙社之危者有草表章上及君父取媚敌人受其妇女者有起自闲散特仕伪朝长其谏省者有扵苖刘自肆并建节旄所除制命极意称美者及昨来乞用邦昌苖传正彦之党者审其轻重不过此数人依法施之以正人心息邪説则三纲不沦而军国政事得以时立矣
　　其覈实曰政事纪纲莫大扵赏罚赏罚福威必当扵功罪功罪善恶必审扵毁誉毁誉是非必要扵真伪故直言不闻毁誉乱真康澄以为可畏甚扵三辰失行水旱虫蝗之变也可不核实乎陛下昨降赦书推尊仁宗盛徳大业应举行法度并欲上遵嘉祐徳意甚美臣尝考其大要特在扵直言数闻毁誉核实而己丁谓以奸邪为宰相矣雷允恭传达外议擅权矣黄徳和以监军诬奏边将矣或斥或诛或投诸四裔而狱情审克卒无寃滥是毁誉不得乱真而邪説息也寇准以忠正遭逺贬矣范仲淹以危言屡获罪矣欧阳脩以讥斥佞人招难明之谤矣或辨明诬枉或擢陞侍从或遂迁执政是毁誉不得乱真而直道行也邪说息直道行则恶人有所惮而不为善类有所恃而不恐其致至和嘉祐之治以此陛下自初即位思建中兴而将相大臣黄潜善汪伯彦等不防奉令承教乃广引废忠毁信靖谮庸回服谗搜慝之党变乱名实颠倒是非以上惑朝听贬马伸扵关市出许翰杨时扵闲散如孙觌刘观郑防辈流并居迩列维扬奔溃无所归咎恐陛下讨其误国之罪也复指结余堵杀邦昌为致寇之由特下赦音元恶大憝皆得原涤而李纲独不与焉此虽假借朝廷诏令行之安能掩天下之公论乎颠倒是非变乱名实莫斯为甚矣及范宗尹当轴又欲汲引失节鄙夫如李擢等以盖其北面伪楚之恶是非邪正出扵人心如辨白黒焉可诬也其为计不忠亦甚矣陛下好恶无私克遵王道上追仁宗审覈之政毁誉必要其真赏罚必当其实使邪説不作直道得行其继嘉祐至和之治亦何逺之有夫邪正是非莫易辨扵今日惟陛下断在必行以扶正论实天下之幸又曰凡核实者必自大臣与台谏始大臣定功罪施赏罚扵上台谏论功罪主毁誉扵下不可不先核也仁宗即位信王曾之正任吕夷简之才终以富弼韩为宰相而余靖蔡襄贾黯吕诲等迭居台谏此真伪所由核也陛下嗣承宝歴渡江以前所用三相而言者攻李纲以六不可贷之罪谓人臣有一于此必伏斧锧而逺窜之扵鲸波南海之表人皆以为郑防盖纲以建炎二年冬十有一月朔日逺贬而防以是日峻迁故知为此言者必防也然谓纲大兴诬谤干誉庸俗言已去朝暴乱斯起欲平定之舍我其谁传呼宰相响震山谷讽谕羣小令上封章翺翔道途以俟诏命凡此等语验扵奏议则无据按扵施为则无迹特以譔造文致之语倾陥大臣为不可贷之罪而当时遂信行之又以美官激励之是赏劝谗谄之人欲其毁誉乱真而不核也若言潜善伯彦措置乖方人皆以为马伸盖伸自言官黜为监当而其言则有状矣不慎命令则以下还都之诏也广布私恩则以复祠宫教官之阙也黜陟不公则以罢卫肤敏而用孙觌不祥之人也杜塞言路则以贬吴给张訚邵成章也妨功害防则以沮宗泽与许景衡也私收军情则以各置亲兵千人请给独优厚也同恶相济则以力庇罪人王安中也凡举一事必立一证皆众所共知亦众所共见不敢以无为有亦不敢以是为非而当时不信其言而罢之反以为言事不实而重责之是罚沮忠谠捐躯为国之人恶其毁誉之核实而不乱也邪説何由息公道何由行乎今防虽已死恤典哀荣礼意隆厚公论不允伸既逺贬虽有诏命不闻来期君子闵焉比虽贲以龙阁未尽襃劝之礼按春秋之法治奸恶者不以存没必施其身所以惩恶奬忠善者及其子孙逺而不泯所以劝善伏望圣慈特留聦听按此二人情状追正刑赏奉承天意使天下知惩劝之方以息邪説开公道则三代之所以直道而行将复见扵今日矣
　　其尚志曰臣闻自昔帝王应时而作者必以立志为先在草昧时必立志而后能创业垂统在衰微时必立志而后防兴衰拨乱时者事之防志者事之本欲定大事而志不先立则无本矣焉防有成汉髙帝西入咸阳见秦宫室帷帐狗马重宝妇女之盛意欲留居樊哙一言即还霸上范増由此畏之説其主曰沛公入关财物无所取妇女无所幸此其志不在小故防灭秦取项以成帝业光武破寻邑之师举雒南之地取河北定山东既得陇复望蜀顾谓耿弇曰建此大防虽落落难合然有志者事竟成也故防祀汉配天不失旧物靖康改元胡尘犯阙用事臣僚不効责难之节首以立志为本而即安屈辱至使亲王出质城下结盟此齐国佐宋华元请合余烬背城借一誓死力争有以国毙而不肯従者也当时国势何异措火积薪寝卧其上而宰相徐防仁遽进谀言以为金人出境社稷再安由圣徳俭勤致有天人之助遂陈八説谓如今日可比唐虞之盛而臣主俱荣抑何所志之卑陋也故庙堂聚讼颠沛末流未及朞年卒招失国之祸夫立志者本也行事者用也本则不立而急扵行事虽有逺猷宏议必格而不得施矣陛下天资神武自初即位慨然发愤志殄寇雠而当时亲信近臣又不防助成大美乃至因循坐消月国日益削六载于今然上天之所以启悟圣情日跻盛徳陛下之所以深惩既往克励将来可谓卓然有立扵万物之表矣伏望坚持此志断以不移仍饬群臣各致法家拂士之义必志扵恢复中原只奉陵寝必志扵扫平邉境迎复两宫必志扵得四海之欢心以格宗庙必志扵致九州之美味以养父兄然后告功皇天明示徳意则文武百僚六军万姓丕应徯志亦皆震慴奔走各修厥职奚为而不成奚欲而不遂矣
　　其正心曰治天下者法也制法者道也存道者心也心者身之本也身者家之本也家者国之本也国者天下之本也曰家曰国曰天下者皆心之所体也曰道曰法者皆心之所运也能正其心则朝廷百官下至万民莫不壹扵正安与治所由兴也不正其心则朝廷百官下至万民莫不习扵不正危与乱所由致也故有虞氏以天下授禹其所传付者首曰人心惟危道心惟微而周公作立政称述乃考文王亦不过克厥宅心而已然心有所忿怒而弗防忍则不得其正有所贪欲而弗防窒则不得其正有所蔽惑而弗防断则不得其正有所畏怯而弗能自强则不得其正故欲正其心者必本扵诚意致知而人主所以不可不学也昔光武中兴息马投戈必先讲艺蜀先主从事行陈之间而乐闻儒生郑康成等启告治乱之道吴王孙权分命诸将緫兵御敌戒以当途掌事不可不学而自谓读书大有所益者盖戡定祸乱虽急扵戎旅之务而裁决戎务必本扵方寸之间不学以致知则方寸乱矣何以成霸王之业乎今陛下日亲典防博考古今往行前言固以畜徳又经变故备尝险阻虑患益深必无邪念至诚所发通贯幽明固有人不及知而天独知之者矣伏望更选正臣多闻识有智虑敢直言者置诸左右日夕讨论以克厥宅心逺继周文之美则朝廷百官下至万民莫不壹归扵正而无回邪欲乱之心奚危之不安奚乱之不息矣
　　其养气曰凡用兵胜负系扵军旅之强弱军旅强弱系扵将帅之勇怯将帅勇怯系扵人君所养之气曲直何如耳接战者兵也主兵者将也将将者君也人君以直养气自反而缩则曾子之所谓约也狐偃之所谓壮也壮则强以曲丧气自反而不缩则孟子之所谓馁也狐偃之所谓老也老则弱纣师如林阵于牧野武王数其不事宗庙贼虐谏辅之罪则商曲而周直矣故周胜项羽兵震天下威服诸侯汉祖数其九罪与杀义帝之负则楚曲而汉直矣故汉胜凡曲直者兵家之大要制胜之先防也金人诈邀二圣迁徙六宫残杀老幼刼掠货财立臣代君悖逆天理肆行无道曲亦甚矣陛下以上皇之子孝慈之弟自大元帅入践宸极檄书初下而伪楚归班赦令一行而四方响应又自比来克勤听政追赏直士优防其家登用谠言置诸要列令闻四达圣徳日跻可谓直矣以直对曲胜负已分中国士气宜不待鼓而自强强敌暴横宜不待挫而自弱然敌兵每动四方震慴奔走逃遁莫与抗衡者以兵家之略制胜之防未有以明之也今欲强中国之兵鼓将士之勇使人人知我直彼曲以作其衰败不振之气更在陛下强扵为善益新厥徳近而信扵诸夏者无曲可议外而闻扵夷狄者无曲可指则守为刚气可塞于两间震为怒气可以安天下何忧扵羣盗何慑扵敌人将帅必听命而不敢骄军伍必畏威而不敢惰不待两兵接刃而百胜之筭已坐决扵九重之上矣
　　其宏度曰人主以天下为度明当并日月不可私照临徳当配天地不可私覆载所好当遵王道不可以私劳行赏所恶当遵王路不可以私怨用刑其喜怒则当发必中节和气絪緼而万物育也故能理其情而君道备矣然人情易发而难制者惟怒为甚克已然后可以治怒顺理然后可以忘怒书曰必有忍乃其有济此治怒不迁之法也忍者隠忍不发之称迁者自此迁彼之谓防隐忍而不迁则事必济矣齐侯忍扵射钩而相管仲九合诸侯晋文忍扵斩袪而见寺人披免扵内难楚昭忍扵私怨而赏鬭辛终以复国汉髙帝忍扵有故怨者而封雍齿忍扵数窘辱者而赦季布忍扵比己为桀纣者而用周昌至如丁公短兵相接而免己扵厄可谓有再生之恩矣及其即位丁公来谒乃斩以殉其不赏私劳如此故防五载而成帝业凡此数君扵道槩乎其有闻者矣如袁绍不忍扵田丰许攸而弃策士卒无所成徳宗不忍扵萧复姜公辅而疎贤相终以衰削盖亦未之思耳陛下圣度虚明仁心广大固当不以私喜亲佞谄之士亦当不以私怒逺正直之臣中外百执其有迷国误朝罪恶昭著众所指目不可掩者虽有私劳愿陛下与众弃之不使幸而得免以致天下之疑也至如抱忠守正犯顔逆耳公论所归不可掩者虽遭谗谤愿陛下与士共之不使退而穷防以失天下之心也然后赏而必当是谓天命罚而必当是谓天讨可以拨乱反正建中兴之业矣
　　其宽曰自昔创业兴衰与增光洪业之君待遇臣下恩礼虽一而崇髙严恪常行扵爪牙介胄之夫以折其悍骄难使之气柔逊谦屈必施于林壑退藏之士以砺其廉靖无求之节故防驾驭人材表正风俗汉髙帝立防召齐王田横于海岛中而自恨终身不防致四皓世宗踞见大将军衞青至汲黯奏事或时不冠则走避帐中使人可其请光武制御功臣不相假借而招延防士如会稽严光足加帝腹辞其爵位山阳王成使者再聘不肯就车太原周党陛见帝廷伏而不谒虽范升有夸上求髙之奏不以为然各从其志夫此三君者内平四海外詟百蛮可谓英雄之主矣然髙祖之威防行扵暴秦强楚而不行扵四皓世宗之威防行扵匈奴西域两越东夷而不行扵汲黯光武之威防行扵寻邑王郎赤眉铜马陇蜀之君而不行扵严光周党惟公孙述独行之述招聘蜀人李业之流或刼以兵或迫以酖或械其妻子业等皆死疑若最防行其威令矣然述之威防行扵李业等而不防行扵吴汉何也威有所当加势有所当屈加扵所当加以立威则强屈扵所可屈以忘势则昌反是道者难乎免扵乱亡之祸矣陛下尊徳乐道如古贤王屡下诏书详延遗逸而羣臣有不防钦承美意以增盛徳之光者凡所宣召或有未至不原情实略见宽假即肆谗谤以谓违扵君命召不俟驾之义被之以偃蹇之名而欲加之以不恭之罪虽陛下大度并包不从其説而造此谤者亦云甚矣夫召而不至者其本心岂乐贫贱恶富贵哉其必有以也或其齿早衰而不防至或其身负疾而不防至或其志气已经沮伤而不防至或其才力不足以当任使而不防至或其所见与时不同而不防至若听顺所守寝息恩命下全居之操上有好善之美两得之矣乃欲施雷霆之威扵一介之士何也渡江以来四月八日所下赦书首欲上遵仁宗法度谨按康定间尝以词馆招张俞矣辞而不受至于四五其后又以修起居注用王安石矣辞而不受至于八九皆从其欲又优奬之以励风俗未尝加以雷霆之威而权纲不縁此而不立命令不縁此而不行威加扵西则臣服元昊威加扵北则削平王则威加扵南则扫荡智髙柔巽屈扵士而徳愈隆刚克伸扵四夷而威愈震可谓知所用矣此其所宜遵者也侍从近臣不有忠言竒防上动圣听奋扬天威殱灭雠敌顾请施扵疾病退藏之臣其意安在伏望特降诏书申明此防凡被召有不防赴者悉从其欲不强致之独以威刑外施暴横之戎内扫贪残之贼与悍骄不可使之将谗説殄行之臣则天下归心而治道成矣
　　秘书正字张孝祥上奏曰臣恭惟陛下天纵神圣身济兴运兢兢行道余三十年以陛下之心行陛下之政唐虞三代宜不足进而懐忠之士以今揆古容欲有议者何哉羣臣负陛下使令也自建炎以来朝廷之治盖尝一再更张方陛下厉精扵中兴之初则执事者立异相髙隆虚名而略实用逮陛下扵恭已修好之后则专国者怙权植党废公议以窃主威夫君天也父也事天事父若此尚何暇望其他哉今陛下收还威柄人才用舍蔽自圣志先时二者之固已革去然臣之愚犹欲冒昧自竭者诚愿陛下清闲之燕宻谕迩臣使之无茍目前益务逺略而已夫事有可为当各进所闻岂必拘形迹之疑政或偏敝当勿惮改作不宜习见闻之旧翫嵗月则将失投机之会饰文具则必盭责实之防使群臣精白以承休徳则陛下髙拱而昭成功永辑隆平无有纪极惟陛下留神财幸
　　殿中侍御史章谊应诏上言曰右臣伏读今月二十六日圣训闵国难之日深念政治之未洽臣有以见陛下虑患之切而求治之劳也仰惟陛下懐宵旰惕厉之心思祖宗基业之重眷礼臣工敷求切务使悉意有为之时降虚已力行之诏徳音下逮朝野忻懽如臣謏闻诚不足以仰酬清问然幸以狂愚得备言责不敢以学识凡陋为辞臣以为欲国难之弭则莫若以谋为先欲政治之洽则莫若以人为急孟子曰尧舜之智而不徧物急先务也尧舜之仁不徧爱人急亲贤也陛下诏臣以寇敌充斥污潴扵齐鲁宋衞之郊而盗贼跳梁株连扵江鄂洪抚之地闽中屡扰淮上多虞此四者臣知国难之深有在扵此也陛下又诏臣何道而可以保民何术而可以弭盗何防而可以遏强敌何行而可以生国财此四者臣知政治之洽有在扵此也陛下用谋以济四者之难则所谓尧舜之智也用人以行四者之政则所谓尧舜之仁也臣请得别白而详言之圣诏曰敌兵充斥污潴扵齐鲁宋衞之郊此陛下念宗庙社稷之所在而愤刘豫之未擒也陛下谓刘豫之僭窃在敌人愿为之乎两者皆出扵不得已也敌人穷兵深入去国万里攻刦焚荡固知中原之空虚而不防有也故不得已而用刘豫若刘豫者失身兵革之间贪恋朝夕之命彼虽屈膝扵北庭实可屏卫扵中国盖亦不得已而为之也诚遣辩士动其心徐遣间谍宻赐诏防许之为外藩贷之以不死则兵革可以暂息边境可以少宁然后専委重臣经营北伐异时王师继进由清河者入京东由汴路者入京畿由襄汉者入陈蔡与李齐要结扵登莱之境与张浚翟兴会兵扵河洛之上陛下用谋诚出扵此则齐鲁宋衞之郊可得而复矣圣诏曰盗贼跳梁株连扵江鄂洪抚之地此陛下念江左生灵之涂炭而愤李成马进之未讨也陛下固尝遣周虎臣往谕李成使之归镇李成既听命矣其后抚谕之使不继丐粮之请不答外之将臣大败则匿而不言小捷则矜而自功至于今日猖狂四出江鄂洪抚兵拏不觧臣固尝乞江东之池饶信抚江西之洪州荆湖之鄂州三路分兵以守矣又尝乞令吕頥浩朱胜非兼荆湖江南四路之地尽护诸将两师统兵以战矣陛下试用此谋则兵将之心力必果臣旅之号令必一财用则无所分争士卒则无所窜伏江鄂洪抚之地可全而有也圣诏曰闽中屡扰淮上多虞此陛下念守帅之非才而思镇抚之未效也闽中之扰始扵范汝为结集之初福建帅守监司任非其人不防擒捕朝廷遣谢向招安之后虑有谴诃扵是共为飞语声言刘时举死非其罪冀以中伤谢向而揺动汝为陛下诚防灼知情状尽行罢黜别选防臣则闽中屡扰非所患也淮南诸镇初皆得人合势并力以扞残敌大江之南借为藩篱自赵立被围朝廷不防遣兵应援以致陥没扵是薛庆李彦先相继丧亡岳飞郭仲威迤逦失守今日固当统以重帅给以刍粮使之四面攻袭殄灭余寇促其归镇务耕稼之业养疲瘵之民招徕流亡缮备守御则淮上多虞非所患也凡此四者臣以为尚谋而不尚力则国难可得而弭矣圣诏曰何道而可以保民臣谓保民无他道也去奸贪残虐之吏则可以保民矣今夫劝农桑惩游惰薄税敛省刑罚鳏寡孤独遂其生饥凶疾病得其养保民之道不过如此而陛下矜恤之意渗漉之仁形扵诏音见扵赦令非不谆复也然而民不获安者奸贪残虐之吏未尽去也圣诏曰何术而可以弭盗臣谓弭盗无他术也得循良防平之吏则可以弭盗矣今夫遣绣衣直指之使用柱后恵文之吏施虎穴屠伯之酷任射声迹步之士重孥戮之科连保伍之坐弭盗贼之术不过如此而陛下警察有巡尉之官惩艾有刀锯之辟大则陈诸原野小则肆诸市朝然而盗不可息者循良防平之吏不进也圣诏曰何防而可以遏强敌臣谓甲坚兵利城髙池深形势便利山川险阻得利则战不利则守此强敌之所以可遏也国家兼而用之矣然而犹复凭陵者以陛下未得折冲御侮之臣也圣诏曰何行而可以富国财臣谓布帛刍粟之征关市酤之利度僧鬻爵之牒摘山煮海之饶此国财之所由以生也国家兼而用之矣然而经费不足者陛下未得长财心计之臣也凡此四者任人而不任法则政治可得而洽矣夫尚谋智也任人仁也陛下持仁智之大端优防法宫之中天下才智之士为陛下奔走陈力以济艰难之业则祖宗丕基为不坠矣陛下缕数政治之目固可槩见其得失然不若诏执政侍从之臣各举俊杰之士使至行在审其智谋考其议论共佐中兴以康庶事臣得为陛下察其忠邪而警励之臣闻舜之绍尧寇贼奸宄蛮夷猾夏洪水横流民不粒食舜举十六相去四凶舞干羽而有苗格扵是地平天成万邦作乂此诚急务亲贤仁智之效也当陛下忧勤图治之时臣敢终始以尧舜之事为言陛下力行是道其扵尧舜夫何逺之有臣不胜区区之诚
　　谊又上奏曰臣闻人主之职在论一相夫宰相之任既专则得以持危扶颠为己任今天下之势可谓颠且危矣正赖宰相总率百官扶持大业若政事之因革官吏之废置刑赏之重防军师之进退悉断扵宸衷而取决扵宰相使宿将功臣戚里近习不得夤缘干请而一切退听然后朝廷之势尊而治功成矣伏望陛下安行此道责成宰相茍一物不应许谏官御史论列绳察而百执事之人各守其职以尽规扵上庶防政无多门朝无幸位保护安全共成中兴之美不胜天下之幸
　　谊又上奏曰臣伏见朝廷全盛之时尚书为外省受四方之讼牒都堂在禁中议天下之政事士大夫之以职任往来扵四方与夫省台寺监以职任建白扵宰执者并晨诣都堂朝服谒见扵是宰执受其事目察其人材可否佥谐乃为进退自旦及午阅天下之务不少置也巡幸以来三省都堂不复异处賔从络绎仅防应酬文书纷纭无暇省决又复分厅对客日晏未罢左右司有所禀议逡巡而不得前堂吏抱案牍趑趄户外而退虽有济之才弥纶之志何暇措意哉唐制丞郎见宰相须少间乃敢通郎官非公事不敢谒异时宰相往往通賔客至有所善载酒集閤酣醉而去及李徳裕为相则喻御史有以事见宰相者必先白台乃听自是罢朝百官由龙尾道趋出无輙至閤者观今日之事以考徳裕之所为盖有谓而为之也伏望睿慈明赐戒谕都堂议事稍遵旧制庶防多事之时纶之地不为賔客清谈燕坐之所仰副圣主责成仰治之意不胜幸甚
　　右正言陈渊上奏曰治天下有万世不易之道有一时觧纷之计不易之道犹饥渴之扵饮食不可一日而无觧纷之计若病之用药已则去之战国之世诸侯以诈力相吞所患者国之不富兵之不强耳是以当时谋臣防士非富国强兵之説不进扵其君而孟子则鄙之曰仲尼之徒无道齐晋之事者是以后世无传焉故虽如管仲之扵桓公九合诸侯一匡天下其功可谓盛矣而孟子犹不为也岂以管仲之所成就者可以济一时之急而不可行之万世乎方梁恵王以天下莫强之国东败扵齐西丧地扵秦南辱扵楚欲以一洒其耻问扵孟子宜其有甚髙絶异之谋转祸扵立谈之顷而成功扵反掌之易者而孟子则对之以施仁政扵民省刑薄敛深耕易耨修其孝悌忠信而已又何其不切欤盖济一时之急者不过富国而强兵行万世而无弊者非仁政不可也夫仁政得民之术也得天下有道得其民斯得天下矣得其民有道得其心斯得民矣彼所谓富国者困民之本也所谓强兵者毒民之资也以是而欲得民之心不亦难乎虽然不言富国非委货财而不取也不言强兵非消甲兵而不用也治其本而末从之矣本之如何得民心是己民心既得以之足食则君孰与不足以之治兵则效死而民弗去此汤武之王所以无敌扵天下也今为兵而理财取财而虐民民不堪命将转而为盗贼奸宄莫禁饥馑乗之其患有不可胜言者矣愿思孟子之言修仁政以固民心毋以祖宗之徳泽未替为言而忽扵恤民则天下幸甚
　　左司员外郎王信转对论士大夫趋向之居官者逃一时之责而后有所不恤献言者求一时之合而行之可否有所不计集事者以趣办为防而不为根本之虑谋利者以羡余为事而不究源流之实持论尚刻薄而寖失祖宗忠厚之意革务烦碎而不明国家宽大之体因循玩习恬不为怪愿酌古之道当时之宜示好恶扵取舍之间使天下靡然知乡而无复为目前茍且之狥又论朝廷有恤民之政而州县不防行恤民之实近嵗不登陛下轸念元元凡水旱州郡租赋或蠲放或倚阁住催然倚阁住催之名可以并縁为扰愿明与减放上皆纳其説









　　歴代名臣奏议卷四十七
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷四十八
　　眀　杨士竒等　撰
　　治道
　　宋髙宗时提举万夀宫兼侍读张守上奏曰臣仰惟陛下忧勤念治行已十年自去冬敌人不能南渡今秋湖寇荡平中兴有期内外延跂然人心惴惴犹有外侮之忧臣窃以谓夷狄未賔莫先自治盖修政事所以御外侮也伏陛下念艰难之旧业恢乆大之逺圗无过不及也建大中以承天心勿贰勿疑也极志诚以尽羣虑任贤则责其大功而待以持久使能则畧其宿负而用其所长保固淮甸以定驻跸之都奬拔偏禆以分尾大之势爱惜名器财力以革侥幸之习崇奬忠厚端慤以销朋比之风凡此数者安危所繋其他细故不足为陛下道也然以陛下英睿天縦于此数者少留神焉中兴之烈不难致矣书称成汤之徳曰终始惟一时乃日新徳所以日新而不穷者终始惟一而已虽书生常谈而本之治道无出于此惟陛下果断而力行之
　　守又上奏曰臣久去轩陛孤陋寡闻比防召寘经幄复瞻穆穆之清光千载之遇敢不竭愚虑以渎天听窃惟今日之先务有六而夷狄不与焉盖夷狄未賔莫先自治试为陛下毕其説一曰立国二曰察言三曰任贤四曰使能五曰抑侥幸六曰破朋党何谓立国陛下廵幸江浙行且十年去冬敌骑不能渡江入秋以来复无他警议者便谓长驱深入恢复中原以立大功时不可失臣以谓今日之骁将励兵蓄愤养锐固可折棰而笞刘豫顿辔而还旧京然不过策勲第赏为一时美观而未为国家长乆之利也何者敌国尚强藩篱未立秦晋韩魏之地强兵健马之区悉属扵敌庭就使克复州县能保有其土地而抚奄其人民乎千里馈粮能不乏乎为今之计当一意经理淮甸以壮屏翰驻跸建康暂为别都储粟练兵自为不可攻之计然后待时而动一举而图万全此立国之谋也何谓察言伏自陛下大开言路谋行计上之宰执进呈次之台谏论事下之百官转对逺之草茅上书发言盈廷未易决择又况知言自古所难臣顷承乏台属首尝以伊尹之言告陛下矣曰有言逆心必求诸道有言逊志必求诸非道臣每谓听言莫要于此盖不知人主所向而言鲜有不逆者迎合人主所向而言鲜有不顺者因逆心而求其是因逊志而求其非则十已得五六然后考覈其邪正叅订其虚实于是或用防舍鲜有不当矣此听言之要也何谓任贤宣王之中兴任贤使能而已禹之戒舜则曰任贤勿贰所谓任者非止崇以爵位富以禄廪而已求之欲审付之欲専疑则勿用可也用则勿疑可也求之审则当其才付之専则尽其用孟子所谓左右卿大夫国人皆曰贤而后用之则求之审矣齐桓之用管仲一则仲父二则仲父则付之専矣不然则畏首畏尾救过不给何暇展四体而修职业乎夫求之既审付之既専又在乆任以责其成功尧之用鲧而陻洪水为害大矣必俟九载绩用弗成而后黜尧岂不恤昏垫之民哉盖守当时三考黜陟之法也况或一时之举措有纎芥之失一人之爱憎有毁誉之私随即废置不惟不尽其材而法令弛张莫知其端恩雠报复各快其意徒为纷纷无补治道臣陛下茍得真贤则略其细故不规近効以责成于持乆此任贤之道也何谓使能能则与贤者异矣使之则与任者异矣贤者而役使之则无以尽其心能者而信任之则必有误于国盖才可以办事者未必贤也左右近习百司庶府各因其能使办一职则事无不举然非当信任也又在弃其小瑕録其大略舍其旧恶许其自新故使智使勇使贪使愚如封伦裴矩以奸亡隋也而以智佐唐李祐贼将也而卒缚吴元济天下之才未尝不可用也顾使之如何耳若乃以春秋责备之义以使能则能者不得而用矣能者不得而用则不过取夫碌碌阘茸不才之人夫阘茸不才之人虽无显过而败事必矣不可不戒也此使能之方也何谓抑侥幸艰难以来风俗败壊贪懐茍得炽于前日在下者既啓侥幸之心在上者遂行姑息之恵名器日轻费出日广民力愈困国势愈弱朝受一命则夕圗堂除一有除授则继求迁擢除代至三四辈待次至十余年稍加裁抑则谤起于下而怨归于上甚至以危言上惑宸听卒如所欲而后己为今之计痛加裁抑势或难行如内外官吏足以任使矣不必更増员阙也既有代人矣不必更有除授也官吏将士之俸廪足以赡养矣不必更有増益也人既习安无所归咎至于为人而设官有求而必予扵是纷纷竞起人有觊觎而纪纲日隳无以善后矣要在稍严资格奬用静退之士以息浮竞之风凡妄行申请攀援不已者痛惩而申儆之则息侥幸之渐也何谓破朋党朋党之祸尚矣孔子曰君子羣而不党则君子固无党也然义理所尚不谋而同故闻善而相称誉见善而相荐引未必有心而近于为党唐虞九官济济相逊武王十乱同心同徳帝王之盛节也小人欲排陷君子将一举而尽去之求其过而不得则一指以为党耳善乎欧阳修之论曰欲空人之国而去其君子者必进朋党之説欲孤人主之势而蔽其耳目者必进朋党之説欲夺国而予人者必进朋党之説汉之末以朋党禁锢天下贤人君子而立其朝者皆小人也然后汉而亡唐之末又先以朋党尽杀朝廷之士而其者皆庸懦倾险之人也然后唐而亡所谓一言防邦者如此岂不痛哉古者上以直道用人故殛鲧而兴禹诛蔡叔而封蔡仲下以直道自任故祈奚举其子崔祐甫多除亲旧载在经史号为美谈况非父子亲旧而以其逐之曰朋党此何谓也本朝庆厯之间韩琦范仲淹杜衍富弼軰尝以为党而尽逐之矣以至元祐之间又以司马光等命之曰奸党而禁锢之矣大抵人指以为党者多贤士凡进朋党之论亦必痛惩而申儆之破朋党之策也陛下于此六者毎致意焉则中兴之期指日可待其他细故不足为陛下道也然以陛下之英睿天縦固深眀乎此而区区以为献者特在于果断而力行之耳能果断而不疑力行而不怠又必以诚意先焉大学曰欲治其国先齐其家欲齐其家先修其身欲修其身先正其心欲正其心先诚其意故诚者天之道也臣陛下正心诚意造次不忌终始惟一董仲舒曰事强勉而已矣强勉学问则闻见博而智益眀强勉行道则徳日起而大有功书称汤徳日新盖欲常新而不弊也诗称汤圣敬日跻盖欲有进而无己也傥强而行之则圣帝眀王异世同符人自归心天自悔祸天下不足治四夷不足平中兴之业不难致矣顾虽书生常谈无新竒可喜之论而臣区区平昔笃信而可行者不过如此惟留神裁择天下幸甚
　　胡寅上言曰臣闻善建室者必立基故作舎道旁则三年不成善奕棊者必布势故举棋不定则不胜其偶为天下国家犹建室与雠敌争胜如奕棋而无成谋其可乎陛下总师履极十有二年中原之祸益深生民之力益困中兴绩效茫然未立夫以圣学日跻恭俭克己临朝向乆眀习国家事可谓谊主矣然为其事而无其功岂不曰计画未尝前定故欤人主之职莫大乎论相人才政事皆由相而后举今十有二年之间易相至于九人贤者用未及尽忧谗畏祸而已去不肖者持禄懐宠坐待黜免而后行昨日所用之贤才眀日指为邪佞者有矣今日所行之善政他日以为误国者有矣朝廷无不改之令臣下无久任之功军士无坚守之心百姓无固结之志持此而欲语中兴岂不犹充饥以画饼利渉以土舟者乎宰相不职而更用贤才当也数不职数更用昔人所谓误岂可数无乃陛下知人之哲亦有愧扵古耶夫此九相者其操术智虑必不尽同求其同而用之又将疑其为朋党求其不同而用之正犹病者用医一以为寒一以为热一进温补一専导利务为不同以茍免而病者亦毙矣然则国家何利焉坐此之故奔竞恣睢惟利是而仕风愈壊或和战俄怯俄勇而军律益隳改更纷错前后乖违而政事益不修举措既烦财用横费而生民益不乐夫此四者国恃以存今而若此虽月行一美诏时建一善事佥言称荐收召一君子交章论列罢退一小人只为无益而已浅士短识久诵中兴智者寒心方忧极弊若不及时大有变革改纪国政以趋事功而因陋就简日复一日至于智者无以善后之时正使良平复生不能为陛下计矣昔光武中兴东晋南渡其所措置务适时宜于旧法亦不尽循事虽不同同归于治伏望陛下慨然逺览诏两府大臣及侍从台谏官条具今日立国之大计经乆可行之务损益因革之宜各令展尽底蕴于十日内画一具奏陛下留神省览断自圣裁若大臣议绌则参用侍从台谏之言若论思疏駮不当则専守庙堂之防仍集百执议于都堂众心佥同三占二定为国论以次施行从此者向用爵赏违此者威用刑罚加以嵗年力行固守庶防经纶有叙民听式孚可冀中兴之效不然虽人材众多文法良是而大计不定犹丹楹刻桷轮奂翚飞于浮沙之上水至则荡然矣虽卒武兵利若可御敌而胜势不立犹坐分客主局合龙蛇而一枰之上无有生眼亦不待战罢计路而后知其败也今敌据汴京士气恐慑重敛乆民心已离惟陛下早圗之若揖逊救焚徐行拯溺臣不知所税驾矣
　　寅又上言曰臣闻大哉乾元万物资始至哉坤元万物资生成位乎两间则与天地合其徳故体元者人主之职而春秋谓一为元元即仁也仁人心也人君者正心以正朝廷则百官万民莫不正而治道成矣尧舜禹传心之言曰人心惟危道心惟微人心谓利欲之私也行乎利欲则背于义理岂不危乎道心谓义理之公也公与私在一念之间耳私欲蔽之虽离娄不能自见也岂不微乎惟危故安之为难惟微故知之为不易是故三圣研精审择而惧其杂致一不二而惧其放不杂不放本心昭然然后能执守中道无所偏倚犹鉴眀水静扵人之美恶无不知也犹权轻重度长短于事之举措无不当也以此为元后而仁覆天下矣周道既衰孔子作春秋首眀此心以示万世人君南面之法更秦絶学异端并作言黄老者以虚无为心眀申韩者以惨刻为心好攻战者以权谋为心毁伦者以寂灭为心心体既差其用随失学士大夫谓诚不如诈谓正不如谲谓道徳不贤于术数谓教化不捷扵法令遗经虽在而帝王之迹熄矣陛下濬哲文眀性与道合举天子之事传仲尼之心使斯文不防所谓天授非人力也夫源清者流澄本端者末正有诸内必形诸外为其事必有其功今士风陵夷四维未张惟利是不顾义理利在尼雅满则欲以释怨恱其心利在刘豫则欲以友邦通其好利在迷国之宰辅则欲为之羽翼以助其飞利在怙权之将帅则欲为之疽囊以厚其毒奸邪回遹民之所恶者相与封殖之使不揺守道秉节天之所好者相与倾挤之使不立邪説烂漫人心不正未有甚扵此时圣人所为惧春秋所由作也今陛下于仲尼百世以俟之意圣性既自得之若夫体元居正端本清源力行所知以收拨乱反正天下归仁之効更加圣心焉则何畏乎女真何忧乎叛贼何难乎中兴之业哉
　　寅又上言曰臣谨考歴古帝王保天下之要以民为本而得民心之道以食为先此腐儒之常谈亦经邦之至论也舜命十二牧曰食哉惟时箕子陈八政一曰食二曰货人之有食犹鱼之有水水盛则鱼繁减则鱼耗涸则鱼死至易见也民独何以异此方七国争雄之时争地以战争城以攻尚权谋弃仁义谓可以朝诸侯有天下而孟子独以农桑牧养之事告时君莫不以为迂阔无効是时惟秦兵力最强鞭笞四海卒立为帝孟子之言真若迂阔矣秦惟兵之强而不恤百姓视民如草芥朝芟而夕刈之曽不二世而雍州之地崤函之固为他人所有则孟子之言乃至急至切而非迂阔也臣观今日民力有水涸之势其可忧不在尼雅满之下愿陛下勿以为腐儒常谈使臣得毕其説赵充国西汉名将曹操三国英雄其用兵无不屯田积粟而今日之兵开口待哺此何理也自司马法及战国以来防恬白起颇牧信布之流临敌制胜无不计首级而今日功状皆言不令斫级一布掩杀横尸防里或入水不知其数此何理也自古临敌有用命者有不用命者故艺祖皇帝尝出入行间以劒斫士卒皮笠记其退缩者事定而诛之若其摧坚陷阵则赏不旋踵是谓有赏有刑旌别勇怯而今之赏功全队转授未闻有以不用命被戮者此何理也自古行赏其将帅勲伐尤异者则迁其官秩或封以国邑若其士卒则犒赐而已或以金帛予之而已今自长行以上皆以真官赏之人挟劵厯请厚俸至于以官名队此何理也自古利权尽归公上予夺操縦惟君所命如李牧之军市租如艺祖命边将回易之则衣粮器械赏设之费皆出其中今煑海酤之入遇军屯所至则奄而有之阛阓什一之利半为军人所取至扵衣粮则日仰于大农器械则必取扵武库赏设则尽资于县官此何理也自古制兵有事则付之将帅无事则归之天子光武中兴可谓马上取之之时矣犹且不假将帅以久权邓禹取三辅总数十万众一旦无功夺之如探囊中物今总兵者以兵为家厚自培植若不复肯舍者曹操曰若欲孤释兵则不可也无乃此乎自建炎以来易置宰执凡四十余人矣谋虑不臧政事不善虽台衡之重股肱之亲一言而去之何独于将帅而不可进退以均劳逸之任拔沈滞之才乎此又臣所未晓也自古制兵必有实数战闘则有败北平居则有死亡缓急则有散逸此不能免也今诸军近者四五年逺者八九年未尝开落死损折伤之数岂皆不死乎抑随死随补乎逃而不以告败而不以告死而不以告补而不以告不可也以补者之姓名充死者之姓名以死者之妻子为补者之妻子不可也不然军籍何自而无缺乎此又臣之所未晓也自古制兵必去冗食存精锐分为等级如所谓百金之士千金之士则战之所恃以必胜者其余充声势备辎重而已则所以食之役之者不敢与锐卒班焉虽其等如是然无非军旅之用也今诸军则无所不有矣避赋役免门戸者往焉纳贿赂求官爵者往焉有过咎不得仕者往焉犯刑宪畏逮捕者往焉违科举失士业者往焉则又有乡党故旧之人百工手艺之人方技术数之人音乐俳戏之人彼所以辐凑云萃者非有势以庇之乎非有利以聚之乎不然人生各有业何必军之从此又臣之所未晓也凡今日军政之弊其大致如此其详可知矣恭惟陛下克己临政惟俭惟勤无华衣美食之奉无嫔嫱柔曼之嬖无宫室台榭之观无撞钟舞女之乐无匪颁赐予之滥寛诏屡下以民为心惟恐伤之若保赤子者九年于此矣加以东南诸路未尝有数千里水旱之变民力宜足国用宜裕而上自宰相下至县令諰諰然日以军食不给为莫大之忧索之于帑藏则无终而不发之储索之于计司则无运转而不竭之货索之于州县则无陈积以待调发之物索之于百姓则无出力佐兴有余不匮之家然而赡军之费増益日桩月桩急于星火要王官置审计以示覈实无隠之状而境土未拓叛贼未擒雠敌未殱二帝未复不幸而旱蝗水潦方数千里连二三年因之以盗贼则不必尼雅满集刘豫犯顺而国家之大事去矣是岂小故可不思所以善后之策乎今边防无事之时则曰兵数众多食不可阙也及疆埸小警则曰兵力不足敌不可当也情状盖尽于此其智术机巧不施之于敌国而施之于朝廷大要在于自计而已官愈髙则待之当益隆兵愈众则畏之当益甚至于民力已竭国用已屈自彼观之犹越人视秦人之肥瘠耳亦何足少槩其心哉故臣谓兵政不修则水涸鱼死之喻指日可见矣臣愚谓宜扵诸军中各选取壮勇京军三二千人补宿衞之缺存祖宗三衙之制使兵政有考然后命诸将拣其军为三等请给视之凡上功状依旧制论首级又命各举所知可以为将帅者各若干人就以其军分试之无事则分戍有警然后听大将军指挥凡疾病而死及失律散逸者即时具数申上阙额必听朝防补填屯军所在不得侵夺在官之利以两淮荒地分给顷畆责委大将率次军下军受田而耕其上军则固护营屯阅习武艺诸大将宣力有年或告劳而有疾不当强使之宜毎军置副帅一人叅管军马以俟交代其谋议官许置两人一听自辟一从朝廷选授诸将总军则于州县之事都无干预虽建使置司其官属猥多至数十人坐糜俸禄宜从减损凡监司守令皆系王官与陛下分民而治者也兵将官即不得輙有按削凡校用使臣自为队伍者先会总数然后分番按试若不防挽强撃刺即黜之勿令窜名冗食如此之朝廷改纪法制示以必行则兵威自振民力自寛国用自足矣自古建官非为他也惟以为民也凡事皆本于有民无民则无事无事则无官而终不能无也故因事建官使民出粟以养之事治则足矣而未有羣天下之人无所职任而禄之者也而未有以优局饩廪以待不才有罪之人者也今日宫观岳庙添差不厘务可谓姑息之极弊非修政事攘戎狄之先务也非寛民力足国用之要术也此其为害亦餽饷之次矣士大夫惟元臣故老有徳有劳闵烦苦之示恩意之人处以宫祠差遣自余任事则食禄否则罢之而已矣犹虑贫窭可恤者据品秩给以闲田可也至于监当等官皆课利所出费用所资乃有一阙添差至五六人者为公乎为私乎若其为公则不当差也如为私者天下吏员猥多皆可以五六人而共一阙矣何独监当而可乎故凡添差与所谓不厘务悉宜减罢也防乱以来士子废学失业惟志扵得平时则投匦函献封事科则乞收试求恩免风俗大壊宜有率励之道将来科埸宜降指挥特展三年且令进修以待后举比年法制从寛迁官侥冒者众人得任子仕流混浊当相时之宜稍澄其源凡任子之恩递陞一等大礼奏荐者必至朝议大夫而后许自是率而上之不隔郊者仍须隔郊得者既艰又须严入仕之门守铨试之法未出官人勿令以恩例及奏辟入官必须试选合格乃听注授如此之朝廷改纪法制示以必行则流品渐清民力自寛国用自足矣则又遴选守令而乆任之以拊循既困之民民各安业则生财之路广公私皆济无乏絶之患以守则固以战则胜何为而不如志乎或谓如臣所陈乃今日大病也而无治之之方人徒防言之耳臣以谓不然彼数人者自陛下拔擢用之非有世家根据难驭之形陛下灼见利害命大臣条具一幅诏书敢不从乎握兵而不人主之命彼将何理以自白臣知其不敢违也若因循今日之事更加以嵗月则唐末五代之祸真可驯致矣夫济大难之世必有拂众之畧絶人之才乃立非常之功光武起兵诛讨僭叛中兴汉祚宜其荡然施恩以收西京人心然考其所为则用法严宻未尝以政恱人至于减天下吏员十存一二而已岂闻人懐怨咨欲充无厌之望乎孔眀辅刘先主志在复汉倡大义于天下而所据险僻又出吴魏之后宜尚寛大以固蜀人也然考其行事限人以爵律人以法其始蜀人不安其后遗爱比之召公甘棠死之日百姓如防考妣而不闻有舎蜀而走吴魏者人心惟是之从耳处置尽公必自帖服不在溱洧之济濡沫之恵也汉削诸侯七国同日反景帝忧其得山东豪杰袁盎曰吴王安得豪杰而用之所用皆铸钱亡命耳如得豪杰亦且辅吴王为谊不反矣自顷以来朝廷稍欲裁制冗滥恤民便国小人不利輙从而哗之或造为谣言以骇动朝听至谓无所得于此则携持而北去胡不观称臣拜敌有一人贤智之士乎庙堂公卿无镇浮之量亦而改度辍令者踵相接也呜呼曽谓如此而可以振頽败之俗成中兴之功哉太祖太宗栉风沐雨东征西伐以平藩镇之祸收养民之功而陛下倒持太阿髙拱熟视以成不掉之势为失民之事臣窃忧之伏望陛下出臣此章眀诏大臣考其当否早议国制若以前人已壊之迹今不可为安知他日又不难于今日乎臣不胜纳忠恳切之诚
　　赵元镇上奏曰臣向防陛下不以臣不才寘之宰辅前后三嵗迄无寸功圣度兼容忘其所短恳辞去位礼意益隆粉骨捐躯未知所称今者待罪藩郡使得自佚曽未朞年遽叨召命俾预经幄示不终弃自惟何者辱陛下知遇如此然臣区区之愚有不得已者不免仰渎天听臣窃惟陛下绍祖宗之业当艰难之时柬拔儒臣列侍讲读非欲分章摘句为书生事业必将论道之余访以当世之务臣虽学识迂僻不足仰禆聪听亦欲少施所蕴时有献替是乃祖宗设置经筵之义况扵今日乎臣谓陛下所当谘访于讲读之臣者内则政事之得失外则边事机筹而已臣之思欲献之于陛下者亦无以逾此臣素不知兵然两经捍寇粗识事宜谓先固本根乃议攻战屯大将于江濵分精锐扵淮上首尾足以相应声援足以相及敌虽强梁欲谋深入前迫大军之势后有尾袭之虞而我之漕运既省民亦少安设或长驱头举而身随矣跨河越岱无不可者故于临机应变之间反复忧虑以持重为先或欲置之危地必取成功非不可胜之策也若今之边事规模宏逺事势恢张固已尽善但与臣所见偶不同耳亦非怯懦者所防知也臣昧于治体然昨在揆路妄意区别谓朝廷之上屡立党与吕夷简范仲淹之党可合也学术政事所同而其人多忠厚老成之士王安石吕恵卿之党可合也学术政事所同而其人多才能少俊之流至若元祐之人与夫绍圣崇观之党则不可合也学术政事不同而品流趣向之异也故于进退赏罚之际申严劝沮使人知所向或欲混善恶于一途则善必沮伤纳君子小人于同域则小人必胜理之自然害政之大者也若今之政事议论好恶黜陟取舍固已尽善但与臣所见偶不同耳亦非浅陋者所防及也此两事之外其他所不同者固不一而臣亦不敢自以为是顾顽冥之资执其所见而已今措置已定法令已行羣心退听习俗丕变矣陛下傥欲采用臣言重为更革则中外扰扰何时而已臣行年五十有三衰疾侵寻死亡无日亦安能遽防所守俛仰从人傥使厠迹诸儒议论之末陛下将何所谘询臣亦自度无可献之陛下者如其遂非不悛执迷难化永为弃物不复可用亦其分也是以闻命而来逡廵恐惧屡陈辞恳不敢但已诚恐进对之言与时不合奉身求退重取慢命偃蹇之诛非陛下畴昔顾遇许以保全之意况自夏及秋足疾増剧痛楚浮肿有妨拜趋臣已别具劄子奏乞改除一在外宫观外輙敢尽布腹心宻闻扵陛下惟陛下怜之俾臣终老山林死无所恨
　　监察御史郑刚中上奏曰臣闻人主未尝不欲求言尝患言之难听论事者未尝不欲言之行尝患言之难入汉文帝谓张释之曰卑之毋甚髙论令今可行也后世学者多指以过文帝谓其不能抗志逺大而限言者以卑小也呜呼甚髙之论讵可听哉大不观时小不揆事辨博之说纵之于三皇五帝之上而济用之实常若玉巵之无当是果何益文帝戒释之未为过也虽然文帝何不要释之以至当之论而雅意欲其卑乎此不为无过夫髙之与卑不相侔矣髙虽不可纵卑固不可溺天下之理一溺于卑则事功衰靡流弊不胜言其失视甚髙论者犹不啻也人主之听言人臣之论事使其上不纵于甚髙下不溺于太卑常守至当之论以一天下之趣向则亦何患乎言之难听难入哉故臣尝谓论治道必归于平论人材必归于恕论治道归于平者非谓见小利忘逺害也见小利忘逺害则陋而已矣今恐务虚名者不得成贪竒功者多后患与其相夸以所难相靡而无实曷若因时顺势相与守吾可行之道敦本节用修礼正名未起者加振未备者加饬常使上正而下自服内治而外自賔如是则所以求治道者不其平乎至若废纪纲而不修荡名节而不励谓为逺而不肯行谓为重而不复举兹又人君之所宜勉也论人材归于恕者非谓以小人间君子也以小人间君子则杂而已矣今恐臯防不可以世有稷契不可以辈得与其舎近慕逺异世而须才曷若磨礲砥砺观其心术之邪正茍不至畔道而害治则自可量才而使因能而任常使效知无不及之事陈力无不胜之诛如是则所以得人材者不其恕乎至若倚忠为奸盗名欺世无能为而可以害吾之有为托能言而有以揺吾之国是者兹又人君之所当去也论治道归于平论人材归于恕此所谓至当之论可以一天下之趣向者惜乎文帝独不以是而要释之耶恭惟陛下体乾坤覆载之德廓山薮包含之量谓祖宗率皆疏通耳目容纳台谏故即位以来加恵言事之官虽众智毕陈未必有裨于万一而开懐屈意舜禹不能进持此以济中兴之业固有余裕臣以愚贱之资误防器使未知所以报厚恩者然考之厯古其能随事啓沃开陈主意者固自有数余非髙而诞谩适足以起世主之疑则卑而浅陋不足以广上之心志故其说常龃龉而不合区区浅陋之愚尚庶防于犬马之自竭惟陛下怜其愚而幸赦之
　　提成都府路刑狱公事冯当可被召上奏曰臣观自古圣帝眀王未尝无待于学然帝王之学异于儒生不在于贪多务得以资博洽之才含英咀华以为文章之美在乎叅诸既往之迹揆以当今之政立政行事以古为法如尧舜禹之若稽古商髙宗之鉴成宪是也陛下圣性髙眀好尚纯古万机之暇躬览载籍该贯总摄洞见百家自开辟之事治乱成败之迹如指诸掌其为学可谓至矣至于立徳行事以古为法者臣愿陛下守其所已至而勉其所未至也自古戡定多难必由克断臣愿陛下刚健法天以为再造之本自古君论一相用终其人臣愿陛下任贤勿贰以立一定之规自古任贤使能不肖者退听臣愿陛下旌别贤否以絶滥吹之失自古强干弱枝未然者先虑臣愿陛下封植本根以戒履霜之渐非特此数者陛下廓开圣鉴洞照古今凡古由是而治者以之为法凡古由是而乱者以之为戒则大业富有盛徳日新虽自古圣帝眀王之学何以加也昔齐宣王好色好货孟子犹曰可以为王陛下好学帝王之盛徳也臣愿陛下扩而大之追踪前古以幸天下髙宗亲政策士谕考官曰对策中有陈朝政切直者并寘上列太学生王十朋以权为对大畧曰揽权者非欲衡石程书如秦皇传湌听政如隋文强眀自任不任宰相如唐徳宗精于吏事以察为眀如唐宣宗盖欲陛下惩既往而戒未然威福一出于上而已尝有铺翠之禁而以翠羽为首饰者自若是岂法令不可禁乎抑宫中服澣濯之化衣不曵地之风未形于外乎法之至公者莫如选士名器之至重者莫如科第往嵗权臣子孙门客类窃巍科有司以国家名器为媚权臣之具而欲得人可乎愿陛下正身以为本任贤以为助博采兼听以收其效防万余言上嘉其经学淹通议论醇正遂擢为第一
　　刘行简应诏条具利害状曰右臣伏覩今月二十七日手诏令中外侍从省台寺监职事官监司守令等各述已见的确利害凡可以省费裕国强兵息民者条具以闻仍已诏大臣置司修政有言闻达悉付讲求有以见陛下焦劳圗治宵旰靡遑仰师周宣所以内修政事外攘夷狄之意以恵天下甚盛徳也然臣尝谓修政之举置司而讲求之宜也何宜闻而久未闻耶昔梅福以南昌尉上书乞假轺传至行在所条对急政四方之士固愿効其所闻以为所不当缓如福者多矣及今始求之岂亦所谓急政者乎方今中原版荡九庙播迁外忧猾夏之逺夷内有弄兵之羣寇而又僭伪窃国之人反侧自疑日夜谋我言政之急未有如今日者陛下诏臣等以省费裕国强兵息民之事固议者所当急急矣然事不素讲而求之于一朝一夕之间所谓足国裕民者诚不知其方欲足国则民不裕欲裕民则国不足一旦用度有阙郡县吏不过隂取于民以应公上之须陛下亦莫得而知也所谓省费强兵之事亦然欲省费则兵不益欲益兵则费不省加又有乌合招来之寇存之则糜费廪食不足恃以为强汰之则无所归且覆出为恶议者处此诚知其难也今日欲为陛下论之而不知所当先则为不知言陛下问修政于羣臣而不先其所自为则为不知政今日之事在陛下躬行者顾莫先于省费非谓天下之费必待陛下而省也以为不如是则不足以感人心而示好恶政之本不立也臣愚不肖待罪台属于兹有日矣窃闻陛下小心如成康俭徳如文景笃好书传逾于声色尚方服用简朴无华与士庶之家等缙绅交叹以谓圣虑宏逺不以一日奢靡快意为乐也然迩来议者颇谓嵗取左藏库金帛之数不减全盛时有司告病缙绅惑焉岂陛下俭扵一躬而赐予或未节耶且左右亲近之人至无厌也不以礼法抑之将何时而已仁宗皇帝尝语侍臣曰左藏库月供钱千二百缗此周王所谓供王之好用朕宫中无所费其令罢之当是时左右亲近之人非不多也然而无所觊觎者知不可也又况其间畏义知耻与上同休戚者虽予之将辞焉其不然者皆贪得无厌不与上同休戚者也又何恤焉且陛下厚于及人而以身当天下之谤其无乃自为谋者疎邪臣少抑赐予之费与所谓杂色供奉冗食无用之人稍镌减之示好恶于天下则修政之本已立其事为之末乃可议耳夫修政之目无微而不当举诚将次第而行之莫若诏监司郡守县令各至所部询问父老讲求一方之利害若曰孰利未兴孰害未除孰民田有遗垦孰为知兵孰材武可用孰土豪可任使其当山川控扼防江濒海之地则曰某地可守某地可战某地可为寨栅庐舎某处可以积粟漕运各以方畧来上然后以其说深考而熟计之度其可者行焉间遣近臣巡按其地而核其实以为之赏罚黜陟则事无有不得其要领者今未尝目见耳闻而独使之泛然论天下之利害其有益于施行者无防耳赵充国号为通知四夷事者且曰百闻不如一见臣驰至金城圗上方畧况余人哉乃若省费裕国强兵息民见于事为者则臣谓莫若求之民兵盖四者一事而已古者兵民为一故兵不可胜用而国不知费赵一国耳长平之战四十万人死其后亦不闻无兵秦男子十五以上皆驱之军则是民即兵也比年以来为民兵之説献于上者多矣卒莫之行巡社之法既行而旋罢岂朝廷难之以为扰民耶是计之未熟而行之不得其要者也若臣之说则异扵是陛下即行之不过下半纸檄以颁郡县郡县承天子诏防而告之民民则乐从之矣初无有甚难盖其说曰不募不籍不教不易其名不夺其业不系縻于官不程督以吏如是故民不扰而乐从凡县镇乡社之民通使为之不欲者勿强并习兵器若弓弩戈矛枪梃刀牌等随其所习以今所谓保正长者总之晓以利害使各保其田桑庐舎境内有寇悉听捕逐其获寇之赏则有常格见于着令若遇大盗并力杀获则闻于朝称其事而旌赏之如効用之法其平居讲习精于武艺者听保正长推举不以多少闻于州郡州郡按试之如所举者为之旌别蠲其身丁及三犯杖听赎彼固知保田桑庐舎之利而又有意外旌赏之宠无所系縻无所程督亦谁惮而不为哉今夫羣天下之士而试之有司次第荐送而官使之彼诚利扵得官也挟策覔举虽终老而不悔曷尝募之使为科举籍之使不脱耶使民习兵无以异此为农为商不易其名不夺其业且将因闲暇时啸其朋俦自相讲习挺者撃戈矛者刺弓弩者驰射彼归而求之有余师又何必驱而教之为哉且山谷强悍之民初未尝教也而艺絶官军者所至多有如曰必驱而教之使知坐作进退是犹博士先生缓带徐步升堂巍坐而谈经坐诸生堂上撃鼓而进退之以为文物表仪化民成俗可也所谓学者岂真有待于是乎孔子曰不教民战是谓弃之而臣乃以乡社之兵为不必教者非兵无事于教也以其势与官军不同非仰食公上者也所繋至众一或扰之将不乐从借令习业不精假之嵗月所得十一不已多乎呜呼兵之弊甚矣其患有不可胜言者在祖宗之时平居无事则竭天下之力以养兵在今日国势阽危则竭天下之力以养乱今臣之说虽未能销患于赫赫之际而防为陛下销患于冥冥之中虽未能足国裕民于一朝夕之间而能为陛下足国裕民于三嵗之后且为久逺无穷之利若以三嵗之后无救目前因置不讲则是其弊终不可救也陛下下臣章杂议若以为可则立为赏功劝劳之典叅酌旧所着令损益而施行之此臣所不能知也或曰臣之説朝廷非不闻也不果行者惧民之知兵且为乱也臣曰不然强悍之民倔起山谷十百为羣轻犯县镇居民无逺近多寡望风奔走与异时敌人所至率以一歩卒聫十百人而驱之拱手屈膝以受棰撃莫敢与抗者非不顾其生也诚未尝知战闘撃刺之事耳仅有一能者则荷戈持梃出当之矣此臣所耳闻而目见也借令一乡社之民自起为盗则有他乡社之兵制之一县镇之民为盗则有他县镇之兵制之矧未必皆然耶臣之念至熟悉矣虽臣观陛下诏大臣设官属置司讲论以修政为名诚美矣顾所以称是名者宜何如哉使一国之政如一家之政小大协心上下告语毕精穷思推忠尽诚罔有嫌间不顾望陛下风指不迎合大臣议论惓惓焉闵闵焉唯恐一事之有遗策一物之有遁情则庶防焉臻于有成可日月冀也如其好是美名而不克充其实且聚讼交訾若筑室于道谋则非独不可以日月冀抑论议有不出于至公者矣元丰条例之举崇宁讲议之名事出权臣弊政充塞贻天下患害至今未艾也陛下察焉臣愚无知识姑陈其槩以塞圣问伏惟留神幸察行简又上劄子曰臣窃惟天下之事下合人心上合天意中合大道者唯有一言曰公而已矣老子曰容乃公公乃王王乃天天乃道盖混而为一非容不能公三公之称谓其容而能公也王训大王者之称谓其公而能大也则是公不可不与王同徳王不可不与天同道此天下之至理也臣窃观陛下自临御以来于天下之事未尝容心于其间大臣以为贤则进之台谏以为否则退之与政事之因革羣臣皆以为可则审度其言而罢行之可谓至公而无私契天合道者也然而身为三公不知与王同徳者非一日矣已所好者与之虽愆扵理而害于事者弗非也已所恶者夺之虽才有堪于用者弗取也议有当于人心者弗行也夫如是则政事安得无疵纇民安得不受其患哉惟公也故贤者立于王之朝而不肖者退听而革心道徳所以一风俗所以同上无粃政下无幸民内治之所以举逺人之所以服夫所谓公者一言而已矣见于利害乃如此其大可不审耶臣愚欲望陛下诏执政大臣谏官御史与百执事咸体上心刬除弊习宏开正路终始惟一则治道之隆三王可四五帝可六天下廓廓乎其无事矣
　　行简又进故事曰汉武帝向儒术丞相窦婴太尉田蚡亦俱好儒术推毂赵绾为御史大夫绾荐其师申公天子使使束帛加璧安车驷马以迎申公既至天子问治乱之事申公年八十余对曰为治者不在多言顾力行如何耳是时天子方好文辞见申公对黙然然已招致即以为太中大夫舍鲁邸议眀堂事
　　臣尝谓申公之言天下之至言也自古好治之君未尝不慷慨思见天下之贤士求天下之议论次第而施行之已而利害之实既了了于胷中则忍而不防决见利不克兴知害不克除谈有余而实不足者往往皆然中庸曰好学近乎智力行近乎仁武帝之初盖未辨此也故于申公之对有惑焉其后罢斥百家表章六经制礼乐易服色典章文物灿然大备意有所在皆力行之不见甚难安知非申公之言有以发之欤使其所行不改文景之恭俭而専在于爱民利物之间则后世必以为贤哲不世出之君矣然武帝席文景极治之后扵天下之事尚谓犹不可不力行如此况多难之时乎臣故曰申公之言天下之至言也
　　行简又论人主力行果断疏曰臣闻之书曰非知之艰行之惟艰又曰为治者不在多言顾力行如何耳盖自古有为之君未尝不慨然欲闻天下之言而求其利害之实也既闻之则安之乃不果扵行者往往皆然此无他疑似之论有以惑之且不能自克故也恭惟陛下悯宿蠧之未除念頽纲之不振政烦民困用广财殚申诏大臣置司讲究凡不可于民而害于政者皆罢行之徳意至渥也然曽未闻有所施行臣之私忧过计顾恐有以疑似之説欺陛下之听者曰茍如此将失人心矣臣故欲为陛下言之夫所谓失人心者惧刑政之苛虐赋役之猥多失百姓之心也惧好恶之不公赏罚之不眀失士君子之心也若皆无是则所失者小人之心耳失小人之心而得百姓士君子之心又何病焉臣陛下扵今日之政当审知其利害所当罢行者断自圣心勿贰勿疑庶防速见成效而事之委靡不振者悉举矣伏惟留神幸察
　　戸部侍郎叶梦得上奏曰臣闻边患暴起骤乱中国自古未有如今日之甚然盛衰循环虽天道有不防免惟知消息盈虚之理而应之不失其道则易乱以为治变危以为安亦在人之所为而已周以后稷创业扵始功徳厚矣再传而为不窋遂失其官公刘继之去邰而国扵豳周复以续自公刘九传至古公其积行累功愈隆扵前而迫扵獯鬻复去豳而国扵岐实啓文武遂有天下文王之时亦有玁狁昆夷之患自文武九传而为厉王复迫于犬戎宣王继之周复以兴三代如周无以加矣而失国者再失天下者一防迫扵獯鬻或迫扵犬戎然絶而复续终不防乱其乆长之业至扵卜年八百卜世三十者有公刘大王文武宣王承其后故也今国家之势不幸此然以我二百年太平安宁天下生息繁庶不见兵革之乆则盛极而或衰以敌孱陋荒秽假息一方不列扵王会未甞得与中国相通则衰极而或盛理宜有之但消息盈虚两尽其变则我之蹔弱未必不为盛大无穷之基敌之骤强未必不为灭絶速毙之本昔者吴王夫差伐齐既胜而归伍员曰天之所弃必骤近其小喜而逺其大忧王若不得志扵齐而以觉王心吴国犹世今天禄亟至是吴命之不长也未防吴果灭扵越吴人侵楚入郢败其舟师获二帅七大夫楚国大惧子期又败扵繁阳令尹子西独喜曰乃今可为矣扵是迁都扵鄀改修其政而楚复定以吴占敌安知天不逺其大忧以楚占我则天下固亦因此而可为矣况以祖宗徳泽蟠结之深厚太上皇帝谦逊自约渊圣皇帝寅畏小心陛下继之以英烈神武世世相承有后稷公刘文武宣王之美而无厉王之过窃料敌不出三年其势必乱何者自从事契丹以来防二十年人疲众怨一也乌竒迈惸然逺交而斡里雅布尼玛哈奄有中国之财之地其势必争二也所用之兵刼诸小国乌合之众以为肘臂所谋之人托诸契丹防亡之余以为腹心恩怨不齐间隙易生三也既再得志扵我其气必骄所盗金珠玉帛之富适以啓其侈所据子女服食之奉适以稔其欲侈动而欲肆何恃可乆四也燕赵汾晋驱其残破之人朝夕讴吟思汉必不甘心忍为左袵之鬼小伺其间必弃而来归众散人离不过威以刑杀则怨怒愈甚内将自溃五也积此五者理岂乆长惟是自古复国之难必大智不惑大勇不惧知逸乐始扵忧勤敌国外患适为我利乃能有济此臣所谓应之以道而尽其变者也恭惟陛下睿眀之徳足以厯观盛衰之理雄武之量足以徧应强弱之实伏望深考成周所以絶而复续之故以永公刘大王宣王之功慎察吴楚所以更为存亡之端以质伍员子西之论讲修政事集用忠贤忧其所可忧而无屈扵我之蹔弱畏其所可畏而无惮扵彼之骤强则克复七庙之业内安四海北迓二圣可必得而伸也
　　御史中丞廖刚上奏曰臣闻欲正其末必端其本欲清其流必澄其源自古为天下国家孰不欲兴利除害振滞补弊以成治功然而毎不能者不求其本源故耳臣窃观今日天下之事不循其本而为之者尚多如患经费之不支则多方聚敛不曰省事而均节之乃其本乎患盗贼之未息则穷力讨捕不曰择人而安辑之乃其本乎事功之不立以方作俄辍人不得尽其才故也命令之不孚以轻发数改民无以定其志故也至若刑威弛而驯致兵骄名器轻而寖成官冗未有无所自而然者亦在反而求之耳虽然此特事之一端而已事之端固未易殚举抑有所谓本源之大者焉孟轲论天下国家之本在身董仲舒言逺近莫不壹扵正独在乎吾身之正是故丛脞则万事隳清浄则民自定是谓本源之大者得其道则无为而治者也扬雄曰天下虽大治之在道四海虽逺治之在心其是之谓乎君惟眀乎道意诚而心正则忠邪如见肺肝是非若辨白黑亦何待人言然后喻哉区区愚忠姑请以是为献
　　李弥逊自庐陵以左司召上殿劄子曰臣闻善为国者如持衡本末轻重常使适平无偏而不举之患焉唐自中叶以还方镇骄横稔成祸乱至于五代益甚艺祖躬覩其弊惩前辙之倾故削州郡之权以尊王室以揽威柄诚得销患捄时之宜然当是时强兵劲卒悉屯京师及西北近畿往来更戍不絶扵道百姓逸乐财用丰衍州郡奉行诏条得以无患其后承平既乆兵制寖隳民益无聊而州郡之权益轻本末俱弱以致祸患此已然之眀效也至于今日曽未少革帅守但持空拳兵寡民贫城池隳弊财赋悉以上供餽饷不足枝梧目前常不暇给平时稍为备守之计则羣议力沮之万一有警拱手罔措贤者则甘心守节不肖者则奉身逃生虽诛窜失职之吏其害己不可胜道矣朝廷平时视州郡如越人视秦人肥瘠曽不曰王者以天下为家朝廷赖州郡以为藩维也州郡挠弱则朝廷之势不固矣譬如千金之家知堂奥之可保而略其门庑不知门庑之隳堂奥其可安乎臣愚慎择贤材以任帅守假之事权使得竭才展效镇安一方上寛顾忧下销奸宄以效臂指之用昔董仲舒曰当更化而不更化虽有大贤不能善治今政解而更张之时也伏望睿慈留神择中天下幸甚弥逊为户部侍郎又上劄子曰臣尝观唐太宗问创业守文之君而房龄以创业为难魏徴以守文为难臣愚以谓创业守文虽不为易而中兴为甚难也盖振頽纲补弊政易风俗集流亡政之可因者悼前辙而或废事之可革者守胶柱而不移欲其成功诚甚难也易曰有过物者必济故小过之后受之以既济自古人君非有大过人者不能囬衰乱之俗以为安平之治也惟周宣王以任贤使能而防复古汉宣帝以信赏必罚而致中兴光武以总揽权纲造汉室肃宗以治兵讨贼复唐祚元帝以虚心下士收一时之望以保江左至扵区区勾践尚能苦身焦思灭强吴尊周室以复其国则天下之事未有力行而不成亦未有不为而能成者也降是而往虽有愿治之君而终不能成其绍复之业者政事之间害成者多而不能去故也将帅虽众而失控御之术害成也财用虽足而失均节之道害成也立政者茍一朝之利而不为经逺之计害成也在位者懐自安之私而无许国之志害成也有是数者而欲中兴之功是犹农夫不去草莱而望苗之兴顾不难哉仰惟国家之难旷古未闻陛下宵衣旰食坐薪尝胆凡政事之得失生民之利病人材之贤否与夫任将帅练兵卒丰财用一有补扵中兴之治者莫不深究而力行之然蹙国未复强敌未殄岂规摹未定而害成者未去乎今强敌防屯中原资粮畿甸分兵淮泗观时伺衅窥我中国其志甚大未肯轻举兹忠臣义士所以流涕而刍荛缙绅每为寒心者而朝廷方且崇大体务镇静狃目前之安忘善后之计如秦人越人端视而不加恤臣愚所未喻也臣闻孟子论当务之急易经着随时之义君子见防不俟终日又闻贲育之不戒童子之不抗鲁鸡之不期蜀鸡之不支若计谋不先定将帅不协力士卒不素练馈饷不预备玩嵗愒日不早圗之一旦秋风髙胡马鸣后时之悔若噬脐焉殆将何及臣陛下断以干刚照以离眀体当务随时之训如救焚援溺之急驭将以道节财以理变茍且之政以为逺圗惩自安之私以励臣莭力去此害成者然后任贤能如周宣王信赏罚如汉宣帝总权纲如汉光武扫大憝如唐肃宗下取元帝勾践之事以为规监将见中原不足复强敌不足破诚宗庙社稷海防元元无疆之休臣不胜忧思忠愤激切屏营之至
　　通判广州汪应辰召对上奏曰臣窃以天下之事智足以谋之力足以行之虽或甚难宜其无不举者然考其效验往往与人缪盭而变故之发常出乎智力之外已往成败之迹其如是者多矣是以圣人论天下之事以为非人所能必归之扵天至其论天道也曰我不敢知曰天不可信曰天难谌命靡常又必归之扵人事夫所谓人事者非恃其智力之谓也即吾之仁心诚意所以无媿于天者扩而充之以至扵广大勤而行之以至于悠乆不以好恶之私汨其正不以利害之变易其守使存于心者无毫发之差施于事者无窍隟之阙表里纯粹与天为一天且不违则事虽甚难盖有不足治者沴气可以消而为和犷心可以化而为善衰敝之俗可以易而为治安四逺賔服百嘉鬯遂皆其方寸之所发夙夜之所积者尔由是以言所谓天道即人事也故二帝三王君臣之间更相儆戒未尝不称天盖其心未尝不在帝左右也秦汉而下圣学益微天人异观幽显殊致而天下之治亦有媿扵古矣恭惟皇帝陛下以聪眀睿智抚囏虞之运轸念南北赤子肝脑涂地之祸发自渊衷屈己修好以保全遗黎导迎善气此天之心也昔战国纷争独孟轲以谓不嗜杀人者能一之行仁政而王莫之能御而臣尝考东晋以后南北分裂二百余年北又析为十六国其间变故不可胜计然南亦莫能相尚盖其所以失者或不量事势轻用其民以侥幸扵战胜或因循茍且安扵细娱未尝至诚恻怛讲修仁政为乆大之计故终无以仰称天意也陛下超然逺览灼知天意所在好生之徳固已格于上下惟是政事之间天下之民有望扵独断者乆矣比日以来眀诏数下革去宿弊芟夷芜秽解弛烦宻振拔滞淹防导壅塞一皆出扵圣意斯民欢喜鼓舞至或感泣人心如此天意又可知矣然陛下所以保大圗永钦承天休者岂特如此而已哉推平昔圣心之所存与今日仁政之所已行者兢业扵防微之际基命扵宥宻之中必将日新又新以幸天下人材既进不间新旧而特致严扵邪正之辨言路既开不间防逺而特致察扵是非之实求政之阙遗而増修之使之为富彊之国求下之疾苦而振徳之使之为太平之民至于天意人事合若符节旷然大变将有不期而自至者盛徳大业皆在扵陛下矣
　　应辰为户部侍郎又进故事曰唐太宗初即位置文舘精选天下贤良文学之士虞世南禇亮等令更宿直退朝之暇引入内殿从容燕见或论往古成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若军国防微时务得失则责之辅相悉不相干又谓太子少师萧瑀曰朕少好弓矢得良弓十数自谓无以加近以示弓工乃曰皆非良材朕问其故工曰木心不正则脉理皆邪弓虽劲而发矢不直朕始寤向者辨之未精也朕以弓矢定四方识之犹未尽况天下之务其能徧知乎乃命京官五品以上更宿中书内省数延见问以民间疾苦及政事得失臣闻有天下者常患乎不防通天下之情察天下之理情有所不通则是犹一身之中而关节脉理之不属也理有所不察则是犹耳目不防视听而欲以运动手足也然而一日有万机之繁堂下有千里之逺乃欲使天下之情无不通天下之理无不察其势岂不甚难哉盖必咨询访纳广览兼听有所见闻者皆得以献陈扵前有所疾苦者皆得以赴愬于上则虽未尝家至户察而固已卓然立乎无蔽之地以此醻酢事变经理世故盖亦举而措之尔以舜之聦眀自耕稼陶渔又厯试诸难然后为帝宜其无所不知也继尧之后尽循其道宜其无所为也而书之所载乃以询于四岳辟四门眀四目逹四聦为先务则舜之所以为舜所以防继尧者岂其任一已之聦眀哉盖取诸人以为善也三代而下惟贞观之治庶防成康而太宗即位则择天下名士相与宻勿论议夜以继日又令京官五品以上更直待问此其致治之本也陛下以大眀继照旁求直言收召耆徳如舜与太宗之初矣然臣以为圣人之心常自以为不足故其求益扵下者亦无所不用其至舜以询于四岳为未足也故继之辟四门以辟四门为未足也故又广视听于四方太宗既尽得天下名士与之防居矣然而众不可盖愚或有得故京官五品以上亦皆得以序进焉臣陛下因今日所行推而广之谨陈其六事以备采择其一曰唐之宰臣虽休假亦见率皆从容命坐论政事大体至扵啓拟差除之则退而以熟状画可犹有古者论道之遗意今虽不能尽如古窃谓二府进呈之暇亦宜赐以闲燕使得展尽底蕴无所顾避盖君臣之间诚意既通论议既定然后可以有为也其二曰侍从之臣本以论思献纳为职今则各有司局往往以越职为嫌所宜眀降诏防示以近臣尽规之义则所谓侍从者不止扵有司之守也其三曰尚书六曹虽曰奉行成命之地而元祐着令诸奉制书及事已经奏而理有不便者速具奏闻其后大臣用事恶其害己遂废其法今宜复元祐旧制则所谓有司之守者又不止扵奉行文书也其四曰讲读之官宜有所访问以推究古义裨益圣学且以眀当世之务如祖宗朝迩英延义二阁记注之所载尚可考也其五曰窃见英宗皇帝亲政谏官司马光上言乞复先朝故事日轮侍从一员直资善堂夜则宿于崇文院时赐召对与之讲论古今治体民间情伪光论此事至于四五最为详悉愿举而行之亦唐文馆之意也其六曰祖宗视朝之外再御后殿亲决庶政如外路部送到罪人如投匦诉事人如审官院流内铨三班院磨勘并差遣人如审刑院刑部叙复左降人如经过到军人如虑囚放欠盖虽贱官下吏卒伍徒皆一一引问考覈其实寃抑者必伸欺蔽者必察今惟选人改秩及囚繋疏决始得引见一切听之有司而已祖宗之制虽未防尽复臣窃谓今之臣庶其以事而至于庭者固已无防省阅其状亲赐质问随其事理裁自圣意而间亦有所予夺焉凡此数者皆祖宗之所已行非特以通天下之情察天下之理而小大之臣其材识之髙下志趣之邪正皆亦不逃扵圣览矣天下幸甚















　　厯代名臣奏议卷四十八
　　钦定四库全书
　　厯代名臣奏议卷四十九
　　眀　杨士竒等　撰
　　治道
　　宋孝宗即位陆防上奏曰臣闻王者以一人之身临御四海人情错出事变遝至惟静以俟之则心正而眀惟重以持之则体大而正无偏听之过无轻举之失天何言哉舜何为哉今世士大夫学术卑陋识虑褊浅顾谓王者得位必有以耸动天下于是厌常喜新之论兴饰智骇俗之政作众人之所喜而君子之所深忧也臣伏见陛下自在潜邸以至龙飞御宇三十年间天下之事何所不习虽日出百令固亦易尔乃谦恭退托而安静无为沉潜渊黙而聦眀不作上则承夀皇之睿谟下则尽羣臣之公议及乎议有未决徐而断之政有当行从而举之理惬事允出臣下思虑之表有心者诚服有口者颂叹则所谓静与重者陛下既得之矣呜呼一郡一邑之长视事之始尚且以新竒众以敏速钓名陛下有天下之利势而不用有圣智之絶识而不施超越羣伦奚啻万亿而或者方以耸动天下为献此固儿童之见而陛下所不取也窃恐羣臣献此说者寖多虽陛下决不取然臣不胜惓惓爱君之愚忠思有以坚圣心而广初政昔魏郑公忧贞观之政渐不克终苏辙亦谓但如元祐之初足矣若夫进锐退速防动耳目之观听而无至诚恻怛之心以终之如眀皇之焚锦綉徳宗之放驯象实陛下之鉴也故臣愿陛下圗事揆防不厌于从容行赏议罚无取于快意兢兢业业常如此三月之间则成康文景之盛复见于今日矣犬马小臣出位妄言冒犯天威臣无任
　　防又上奏曰臣闻善观人之国者无他惟公道行与否尔书曰毋虗茕独而畏髙眀诗曰柔亦不茹刚亦不吐此为国之要也若夫虐茕独畏髙眀茹柔吐刚而能使天下治者自古未之有也朝廷之体责大臣宜详责小臣宜畧郡县之政治大姓宜详治小民宜畧赋敛之事宜先富室征税之事宜覈大商是之谓至平是之谓至公行之一邑则一邑治行之一郡则一郡治行之天下而治不逮于古者万无是理也伏见朝廷顷因人言必显有功状乃畀职名行之数年而大臣近侍不得职者防人帅臣监司之加职者又比比而有至于铨曹格法所以厄小官者则未尝少弛张也庆典之行所及至广贴职以上例皆甄复虽阿附秦氏得罪者亦在焉至于常调孤逺固多乆诖刑宪者今更赦令虽使皆得霑被铨法拘挛必不如是之旷荡也无乃责大吏反畧而责小臣反详乎郡县之吏不能自立观望揣摩惟强是畏豪右虽犯重辟官吏贪者黠者则公与之为市亷者懦者则又自营曰得无反为所害乎凡嫁祸平人诿罪僮奴者皆有司为之道地也凶年饥嵗虽贫富俱病然富者利源至多贫者惟守田亩孰为当恤视郡县之庭鞭笞流血杻械被体者皆贫民也吴蜀万里闗征相望富商大贾先期遣人懐金钱以赂津吏大舸重载通行无苦终更小官造廷进士垂橐萧然赍粮有限而稽留苛暴畧不之恤如是谓之平可乎谓之公可乎臣伏望陛下推至平至公之道自朝廷始然后下诏戒敕四方而继之以诛赏不过月治効自见惟在陛下执之重如山岳坚若金石尔荀卿论辟国之说曰兼并易能也坚凝之难夫岂独兼并哉凡为政施行之甚易坚凝之甚难臣区区之言陛下或以为万有一可采焉敢并以坚凝为献
　　隆兴间张浚上言曰臣今日自长河堰起发天气晴和抵暮可至秀州惟是暂逺阙庭瞻恋圣徳深切于心边境别无它报臣固甞屡奏今三月敌之形势可以尽见决无它虑仰惟圣慈简记不忘夫自古人主有道而人臣亦能尽道事君则动无私意事事合天凡百施为俯顺人情仰循天理是之谓道果能行此内侮外寇何自而生曰战曰守皆可如意敌人虽强孰敢陵犯夫何故彼知我得人心知我君臣有道自是畏詟怯服况敢加兵是以人君以修己为要以得人为实此二事夷夏归心理之决然无可疑者惟人主以一身临天下而富贵生杀之柄得以自専天下奔趋名利之人以千万心乗隙投间攻吾一心自非正心修己揆之于天不为逊志谗巧之说轻动于中则何以照见本末使天下四海终受其恵哉书曰无怠无荒四夷来王此言人君修己之勤则政事备举内治先定宜四夷知畏相率以朝也又曰惇徳允元而难壬人蛮夷率服此言人君信任贤者隂邪莫间壬人求进之难则蛮夷知中国之有人不敢轻侮圣人之言如天可信其事岂不着眀邪臣自受任江淮以来仰荷陛下眷遇之隆不敢不勉伏自思念内无腹心十夫之翼孤立于朝外则将帅循习旧风千蹊百径稍加严束怨谤立生臣之一身固无足恤第恐有始无卒蔑补于事用是虽殚心力而政効边绩两皆不着仰惟陛下防古今天下之至难臣恐事或掣肘仰体圣意委蛇曲折以期有济然而四面之责已归罪于臣身谓其不能以死生进退力争将不能善厥后矣今陛下奋干之断大议已正臣之衰老所患无能敢不忘身及家求有以报自今人才悉萃于朝忌间谗说不复輙起则天下山林之贤与夫豪杰英俊之士闻陛下之风莫不来归陛下何忧夫强敌臣晚景余防岂复更有贪恋陛下富贵之念顾爱君之切言不敢隠幸陛下赦罪
　　起居郎胡铨上奏曰臣去年十二月十四日防恩赐对便殿臣时论及武夫悍将宜令知礼以革暴慢之习陛下天语谆谆有及于晏子对齐景公唯礼可以已之之语臣侧聆玉音仰叹圣学髙妙逺到古人用意处非臣浅识謏闻所能窥测窃以谓一言可以兴邦者正谓此耳臣是时知陛下可与为尧舜之圣可与致唐虞之治可使斯民为尧舜之民臣虽蠢愚遭时遇主如此其忍箝嘿不言甘自同于终日不鸣之马唯当披露肝胆捐弃躯命以报知遇敢防其它是以輙极竭毣毣之虑况臣于今月二十三日准御史防牒契勘今年三月一日视朝月分依条于文班内从上轮二人充至日转对检准续降指挥节文今后视朝转对官如当日不作视朝亦合前一日赴閤门投进文书臣谨条陈一二臣闻今日之弊无甚于差役之法无甚于改官之法而其所当急者莫若兴水利莫若营田莫若复孝亷力田之科夫差役不罢则民之巨蠧不除改官之举将不罢则士风之趋竸不息差役之弊臣寮论之详矣若夫改官之弊臣请为陛下极言之臣闻今改官者非五百千赂吏部主吏虽有文字五纸不放举主士大夫至相谓无五百千莫近临安而五纸文字非二十年干求不能得往往多是宰执侍从关节方始得之不然孤寒之士每纸文字须三百千经营乃可得合五纸之费为千五百缗孤寒之士安得宰执待从关节安得千五百缗势必枉道以媚当途权贵以求之势必贪墨黩货以赂吏部之吏不然终身为选人老死不得改官者多矣臣愚欲乞罢举主止令选人实厯九年无违过即与改合入官盖尧舜三考黜陟不过九年而春秋书天子锡成公命亦以九年为得礼故也臣伏见二三年来仍小歉议者皆归咎于天时臣独以为地利之未尽臣闻禹贡之书曰濬畎浍距川语曰禹卑宫室而尽力乎沟洫以为畎浍沟洫农事之小小者耳禹何为尽力于是及攷文王平土之书与小司徒之职然后知禹之意深且逺矣文王在岐用平土之法建司马法六尺为歩歩百为畆畆百为夫夫三为屋屋三为井井十为通通十为成成十为终终十为同同方百里同十为封封十为畿畿方千里小司徒之职乃均其土地以稽其人民而周知其数乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事臣尝考其制九夫为井者方一里九夫所治之田也四井为邑方二里四邑为丘方四里四丘为甸甸方八里旁加一里则方十里为一成积百井九百夫其中六十四井五百七十六夫出田税三十六井三百二十四夫治洫四甸为县方二十里四县为都方四十里四都方八十里旁加十里乃得方百里为一同积万井九万夫其四千九十六井三万六千八百六十四夫出田税二千三百四井二万七百三十六夫治洫三千六百井三万二千四百夫治浍井田之法备于一同夫井田之法出税者寡而治洫治浍者众知禹之尽力乎畎浍沟洫诚生民之急务也今平居无事时沟洫不修至有水旱而归咎于天时岂不谬哉臣愚欲望圣慈特诏州县讲求沟洫之利如古郑白渠如召信臣之钳卢陂以复禹之迹卒有水旱非所患矣臣闻今日之急务莫若且休兵营田今州郡官以营田为名而无营田之实欲究其实有十说焉一曰择官必审昔魏武欲经畧四方苦军食不足用枣祗策置屯田以任峻为典农中郎将司马懿谋伐吴乃使邓艾广田蓄谷是也二曰募人必广赵充国留防刑应募及吏私从者合凡万二百八十一人后魏文帝时秘书丞李彪上表请别立农官取州郡户十分之一为屯田人是也三曰穿渠必深赵充国击先零屯田于金城先浚漕渠邓艾屯田于夀春以为田良水少遂开河渠之利是也四曰乡亭必修赵充国缮乡亭理湟陿是也五曰器用必备赵充国上器用簿是也六曰田处必利汉昭屯田于张掖魏武屯田于许昌是也七曰食用必充赵充国屯田万二百八十一人用谷月二万七千三百六十三斛盐三百八斛是也八曰耕具必足后魏文帝大统十一年李彪请以赃赎杂物市牛科给唐开元二十五年诸屯田用牛耕垦土软处毎一顷五十亩配一牛彊硬处一顷二十亩配一牛稻田每八十亩配一牛诸营田若五十顷外更有地剰配耕牛者所收斛斗皆准顷畆折除是也九曰定税必轻东晋元帝大兴中后将军应詹上表屯田一年与百姓二年分税三年计税赋以使之公私兼济魏李彪上表一夫之田责六十斛甄其正课并征戍杂役是也十曰赏罚必行晋元帝督课农功二千石长吏以入谷多少为殿最北齐武成帝河清三年诏缘边城守营屯田终课其所入以论褒贬是也凡此十者营田之制尽矣然就其中莫难于募人尤莫难于耕具募人之要臣请如李彪之策取州郡户十分之一而又加广焉人户能募三十人于淮南要害处营田三年有官人与转一官无官人借补官资能募二十人或十人者比例施行仍令州郡敦遣如此则人乐然从矣不然徙猾吏及贫人不能自业者于寛地如崔寔之政论或因罪徙人于防边如仲长统之昌言斯亦可矣其耕具则请权住广西马纲三年専令市牛盖广西雷化等州牛多且贱臣顷在广西知之详矣臣谨案汉恵帝举孝弟力田者复其身髙后时初置孝弟力田二千石者一人文帝时诏孝弟天下之大顺力田为生之本三老众民之师亷吏众民之表武帝时郡国举孝防一人后汉和帝时丁鸿与司空刘方上言乞自今郡国率二十万口举孝防一人至唐杨绾为相首建复孝弟力田等科当时髙之风俗翕然丕变此诚天下之大顺为生之本为民之表也臣愚欲望圣慈特诏复孝防力田等科略仿汉制自今郡国率三十万口举孝防一人六十万二人九十万三人百二十万四人不满三十万二一人不满二十万三一人务在总核名实必得敦朴行义之士以格浇薄之风跻时尧舜上再使风俗淳复何难哉
　　淳熈间铨为学士又上奏曰臣遭遇圣眀深惧无以称塞顾有诚悃輙忘诛戮愿为陛下无隠而尽言之窃惟陛下临御于兹十有九年立政立事宵旰勤劳坚复雠之心奋复境之畧义不自巳功期必成然而坐阅时未知攸济其故何哉陛下天纵英眀其臣莫及以首出帝王之资有独运区防之智而宰执大臣但求救过塞责无敢兴立事功边鄙无虞未睹其害一有缓急谁为陛下奋不顾身以任大乎况敌人包藏祸心未易尽测陛下虽与之讲信修睦政恐其窥伺之意未巳愿陛下奋发英断收召正人选将练兵力圗大举之策枕戈尝胆期于有成而后己此老臣平昔忠诚所激而望于陛下者也夫谏官御史陛下之耳目以得人为先以用言为急陛下广于用人乐于从諌士气振起夐出古初羣臣每进谠言陛下必温言頫纳天语嘉奬朝野诵实为盛事然听之而不见于用嘉之而不施于政臣恐蹇谔之言不复闻于陛下矣窃闻比年以来嬖幸私昵之人姓名籍籍出入禁闼诡秘莫穷纳贿招权紊乱名器凡官寮之进迁则先事而腾播陛下之所亲擢则彼掩为己私意者简记之初借以游谈之助揣知圣意泄露除音诪张外庭熏灼朝路贤否既混纲纪寖隳殆非国家之福也可不虑乎古者张官置吏所以养民今之官吏适以残民催科则竭民膏血以为材能狱讼则视贿低昻以为曲直老羸转于沟壑丁壮聚为盗贼焦熬困苦所不忍闻陛下爱卹黎民屡蠲常赋而官吏掊敛民心日离诚可为邦本之忧也臣愿陛下任辅弼之臣坚恢复之志用直言逺私昵戢贪吏扫除蠧弊廓清朝廷公道既辟不患无贤国势既张不患无将内政毕举外侮易攘则陛下聪眀英武所以绍艺祖之基业者至是而益光陛下严恭兢畏所以受光尧之付托者至是而无负斯可以祈天永命万世而不穷也臣又闻刘珙张栻之亡皆有遗奏李椿郑鉴之去俱献嘉言望陛下取四臣之疏并留圣虑采而行之实社稷生灵之幸臣待尽田野永隔清光今而不言死亦有辠臣之所陈五事茍未陨没获见陛下设施臣之志愿毕矣冒渎天聪臣无任俯伏待罪之至
　　乾道七年权礼部侍郎周必大对曰臣仰惟陛下万机余暇无所嗜好惟书史是观惟前言往行是监乃者阅贞观政要见太宗与魏徴论积徳累仁丰功厚利四者之优劣亲御翰墨宣示臣等且自谓即位十年功则未能有成至于安养黎元俾遂生业政今日之急务未尝不以为自治之良策俾臣等极陈其当否凡有未至悉情无隠顾臣智识浅陋何足以知此然清问俯及敢不竭其拳拳臣观自古人君或溺于宴安或乐于盘逰或喜谗邪而恶忠直或始勤政事久而怠惰陛下则不然清心寡欲进贤退佞出于天性临政愿治愈久而愈勤此固中外所共悉也然治效未及贞观者殆时不同欤昔隋末盗贼蜂起天下大乱民无定居国无定主髙祖义师一起有摧枯破竹之易至太宗受禅则中外已廓清无事于是一意抚民自致太平今陛下虽乗中兴之后然北敌地大人众非隋末四方分裂之比敌酋虽曰不徳然亦未至虐用其民又非如隋之失人心也彼所据者中原我所有者东南耳以今准古圗治固难然而练兵以圗恢复而用将之道或未尽择人以守郡国而责实之方或未至今之急务无乃在此乎臣不敢泛引古事姑以近事言之夫若内若外屯兵百万其卒伍之勇怯器甲之利钝教习之精粗人主安得尽知不过责成大将而已所谓大将又不过数人其择之也当审其任之也当久今颇不然进或失之太简退或失之太遽彼既未尝为暖席计则其下视之亦将如转石矣号令何由而可信纪律何由而可明乎且如江州一军自陛下即位始付苗定其后戚方继之甫一年而皇甫倜又继之池州一军始付时俊其后王琪继之甫半年而用秦琪才十月而莫总继之又十月而郭刚继之数易如此平居自守臣犹虑其乏事何暇议进取哉陛下谓功则未能有成而臣所以疑用将之未尽者也陛下深居九重所赖以宣布恵泽者莫切于郡守奈何循良者十无二三贪残昏者常居六七是以仁心徳意无由下达良法善政无由奉行其间号称能吏者知巧为名色趂办财赋而已民之失业彼何恤焉遐方僻郡姑置勿言临安者陛下之行都也耳目易接虚实易考观于増酒课一事畧可见矣夫酒者国家之利源令得其人则课増令非其人则课亏亦理之常以此为殿最议赏罚可也柰何顷年为守者乃以増羡之数加诸入之额额之外复求増羡又添额展转不已殆且倍蓰于初不幸令又非人则多方渔取以充其数夫民非昔贫而今富也饮者非昔寡而今多也顾取之如此安得不困近畿尚尔谓逺方何加又诸州长吏倐来忽去迎送靡定且以二浙言之婺州四年之间易守者五平江四年之间易守者四又其甚则秀州一年而四易守矣用度何为而不窘吏奸何为而不滋民瘼何由而可苏陛下欲安养黎元俾遂生业臣所以疑责实之方未至者此也继今以往愿陛下择将择守审于其初而乆于其后其命之也必使条具如之何而治军如之何而治民防年而某效可着某弊可革防年而某事可成某害可除要之以必致之期示之以劝沮之方兵庶防可强民庶防可富自治之防孰急于此未有能自治而不能治人者也凡此二者陛下因政要而问臣臣亦因陛下俯询而献言他固未敢及也抑臣观政要凡十卷四十篇既以魏徴论为君之道为首又以魏徴论克终之道为末盖太宗时惟徴为善谏上有所问必指近事以为据而不为泛滥迂阔激讦之言是以太宗乐闻而喜从之治防成康徴功为多吴竞所取厥有防哉臣愿陛下思太宗广谏诤之徳择忠实而无他通眀而知大体者引以自近使嘉言日闻治道日兴何患其不贞观如也若夫仁徳帝王之髙致陛下既以徴言为鉴而自强不息矣臣复何云狂愚冒昧惟眀主择焉
　　必大又上言曰臣伏防圣恩赐对便坐不敢泛为无益之论上渎天听谨列四事惟陛下择焉一曰重侍从以储将相臣不复逺引祖宗故事且以绍兴初言之当时近臣往往极天下之选故议论设施皆有可观中兴之功不为无助只自秦桧専政以收集阘茸庸俗之士充员备位人才衰弱职此之由陛下忧勤十年作成甚切凡侍左右无非亲擢其能否贤不肖岂逃睿鉴臣愿陛下更赐留神每进一人不徒取一时之长须可备它日之用则人才见矣二曰増台谏以广耳目臣闻人主深居九重所赖以周知中外之利害别白臣下之邪正者台谏也然好名者失于激讦泥古者失于迂阔听之未见其益违之宁免归非必欲得人固亦难矣臣愿陛下勿以其难遂虚其官或博问详试而用之或命忠信之臣而举之必得端士増广聦明诚助治之大端也三曰择曽任监司郡守人补郎员之缺今之郎官分职中台奉行政令视汉盖加重矣而六曹二十四司惟户刑二部稍有正官余多兼摄以天下之大曽任监司郡守者固多愿诏二府择应格而才者授之非独可振职业亦足为异时侍从之储此又当今之先务也四曰久任监司郡守责事功之成夫数易之弊深矣且以二年为任者论之到官半年始知风俗去替半年已懐归志其间留心政事仅有一若又不待满而迁易则弊何由不生乎簿书缘絶将迎劳费特其小节耳臣愿陛下坚持久任之说深监数易之害有治理效且増秩赐金以须其成庶防革茍简之风塞侥幸之望而循吏稍见于世矣臣志在不欺忘其狂瞽无任昧死
　　必大又上言曰臣闻政如农功春而耕夏而耘秋而收冬而享其成夲末先后不可易也故一日则有一日之效一时则有一时之功虽勤劳于前而享富实于后理之必至无可疑者昔勾践谋吴可谓难矣然范蠡不过三言持盈者与天定倾者与人节事者与地自初即位至于七年深思力行不出乎此一旦天应至矣人事尽矣蠡奋然曰得时无怠时不再来天予不取反为之灾赢缩转化后将悔之天节固然唯谋不迁此岂尝试而谩言骤为而屡改也哉陛下天纵神圣锐意圗治日往月来今既十年焦劳益甚而大欲未得夫去速者辰也易失者时也臣愿陛下以农功为准以越语为念立一定之规要必致之期若曰一年抚民则自春以及冬视抚民之效如何二年富国则自春以及冬视富国之效如何三年彊兵则自春以及冬视彊兵之效如何推是以往凡复古之圗致治之方皆可以次第求以月俟而陛下十年之勤劳亦为无负矣孟子曰诸侯有行文王之政者七年之内必为政于天下况陛下居天子之位乎区区勾践固不足道也惟眀主留神财幸
　　乾道中秘书省正字林光朝上疏曰臣闻六籍之言可通于万世百王之事如出于一辙今载之六籍散之传记是皆百王之迹故号为儒生者窃窥其大畧而可以献之旒扆之前也陛下以天纵之圣而有此日新之徳羣臣望下风者常若不及况田野空乏之人未尝厯他事而欲守区区纸上之语是宜陛下之所厌听也然臣之所知者不过纸上语耳臣所谓百王之事如出一辙者盖谓唐虞三代之事何其缓而不迫也舜不穷其民譬之善驭者不穷其马马之力常若有余即驰骋先后唯吾意之所出耳舜尝以命禹曰汝惟不矜天下莫与汝争能汝惟不伐天下莫与汝争功禹之治水至于十有三年之久夫排淮决泗此岂一手一足之所能哉汤以七十里而有天下其徳为甚大而其检身也常若不及文王之化行乎江汉之域而且谓其望道而未之见也数圣人之行事虽若不同而其所为同者一归于寛通简易之道耳国家维持天下之具跨汉越唐其视百王乃如一日肆陛下临御以来求治为甚切景徳嘉祐二百年忠厚之俗此不待更张而天下自定也然而凡欲进説者往往引汉宣帝以为喻宣帝谓汉家自有制度本以覇王之道杂用之此宣帝之所由失也唐虞三代之天下是合天下之耳以为听合天下之目以为视合天下之耳目以为视听而直道行焉宣帝以吾之耳目可以尽天下之视听鉴别为太精隄防为太甚号令为太烦刑辟为太峻臣虽愚瞽实不欲举此数端于圣眀之代也臣愿陛下开张道徳之化崇尚寛简之风使天下之人一归于景徳嘉祐忠厚之俗逺近流闻知上所好则百王之辙迹为不逺也
　　光朝又上疏曰臣闻天下有杂然功利之说有仁义根株不可易之论所谓功利之説仅可以集事而不暇为他计也孟子生于战国纵横离合之际不肯为一毫功利之说而其所道者是皆生民日用之事此所谓仁义根株不可易者也唐之刘晏号为善治财赋者晏之长技世所未易晓江淮百物如渊薮之积唐人毎借此以支西北今以江淮所自出且无转输飞挽之劳然尝患其不给何耶晏之治财赋在当时无异说及其最后晏之故吏有愤切数语然后知晏之本意盖得夫孟子仁义根株之说开元中天下户口以千万计至徳以来十耗其九及晏充使天下戸才二百万于是罢无名之敛而又不加调起广徳二年尽建中元年増天下户三百余万晏之本意以为戸口日羡则人力所成就者众田莱日辟絍织日多而货财日广也晏之治财赋其原出于此是以敛不及民而用度自足非世之所谓功利偶然之说也功利之说施之于战国孟子犹以为不可况今天下兼爱南北而江淮帖然其他方隅曽无更递之戍此仁义根株之说不可不早定也臣愿陛下通计天下户口取其丰耗多寡之数为州县殿最可乎内而版曹外而部使者必有能推眀晏之本意者此孟子之所谓王道而晏尝用之矣非臣之空言也
　　淳熈间刘光祖对策曰臣闻帝王之治守约而不求详任道而不役智广览兼听而未尝自用夫自用则多失兼听则多得役智愈精则违道愈逺而求详太过则天下之事日繁故曰端其本万事理此古今治道之要务也臣窃惟皇帝陛下即大位以来将八年于兹宵衣旰食求所以补弊兴滞者无所不用其至矣而行之愈勤邈然望治効而未之见今者策臣等扵廷意欲闻切直笃实之言以药当世之病虽臣昧陋岂敢诵圣徳而忘苦言以负陛下眀诏哉且陛下之所谓十数条者臣已详闻之矣上之论古帝王因时为治之不同次之论当今弊政之不一而所施之先务将求所以美教化省刑罚清官曹察循吏厚士风变民俗广储以足食蠲赋以裕人劝农桑以辟田畴任使者以求民瘼至扵旁搜遗逸隂察武勇屯田积谷择帅安边之事凡若此杂然靡所不思陛下之用心可谓勤且劳矣陛下之为政可谓精且核矣然而七八年之间勤劳而不倦总核而不置者凡皆为此而是十数者之中未有一二效焉何哉则以陛下未得其本故也且陛下睿察太精宸防太严求治太速喜功太甚夫是以勤劳而无益緫核而无补臣非敢空言也臣意陛下之诸臣发言盈庭目前之计易入而乆逺之计难効督责之论似切寛大之言似迂机智之谋似辨老成之谋似拙如是则圣听之所向在彼而不在此矣凡臣之所欲言者与陛下之所欲行者异陛下得无谓臣言为书生不急之常谈而忽弃之虚心以察焉则臣之狂言不为虚语也臣窃见比年以来天变见于上民心揺于下饥馑连年盗贼须时而起风俗薄恶纪纲陵夷夫此岂细事也陛下试反覆思之今将革弊而弊愈甚将治法而法益失者其咎安在而左右之臣方且为兵刑财利之説奋发果敢之论以此迎合主意曰如此而可以大有为扵时此岂不大失也哉故臣陛下操其本治其要用人而不自用然后向之所问十数条者可得而举也臣不胜区区谨昧死上愚对臣伏读圣策曰盖闻虞舜无为而天下治周文王则日昃不遑暇食汉文寛厚长者务以徳化民而宣帝则严緫核之政以法绳下此四君者为道不同同归于治然则劳逸寛猛之宜亦各因其世耶朕以菲薄获承丕绪循尧之道兢业万机罔敢逸豫亦惟法古帝王是训是式八年于此矣而徳有所未至信有所未孚政尚多虚文尚胜者臣有以见陛下思古之治酌今之宜盖将师文王之忧勤法宣帝之总核以此举当今之政而扫末世之虚文也臣知之矣而窃有説焉臣尝谓舜文王劳逸之迹虽殊至其以道自任以事任人者盖同辙而趋也汉文宣致治之迹虽近至其寛猛之分使徳胜而汉泽厚法胜而汉泽衰者是未可同日而语也臣请为陛下陈之臣尝读书考虞舜之所以无为而治者盖当是时遵尧之道未尝以一毫私智加其间凡天下之事悉举而任之九官曰禹汝平水土曰后稷汝播百谷曰契汝敷五教在寛曰防汝典乐教胄子曰臯陶汝眀刑以至垂之工益之虞龙之出纳皆信之笃任之专三载而考绩三考而黜其人舜之所以无为而治者盖得任人之道故也至扵文王岂不然哉文王之所以忧勤日且昃而犹不暇食者方是时纣之虐政迫民扵水火之中文王视民如伤望道而未之见夫是以谨身修政而至扵忧勤焉然而文王之政则有在矣勤于大不勤扵细以道为本以事为末也文王之时所谓予曰有疏附予曰有先后予曰有奔走予曰有御侮者盖文王惟知择人而任之而已不与焉盖周公教成王曰文王罔攸兼扵庶言庶狱庶慎惟有司之牧夫是训用违庶狱庶慎文王罔敢知于兹夫一国之事亦非轻矣而文王既委之人则不敢兼且知焉诚以为任之不专则责治之无所也是舜文王一道也今陛下独知师文王之忧勤而不能任人以为治臣之所以妄意陛下不能任人以为治者臣以为天子之职莫大扵任相今陛下置相而独取夫奉职守法顺旨而易制者充焉凡今宰相之事不过奉行文书条理而已矣一政事无不从中治也一听防无不已出也陛下好自用而使宰相循循而入唯唯而退臣不知陛下亦安赖是为哉且君犹元首臣犹股肱也陛下弃股肱而运动废耳目而视听臣恐宰相权轻则近习得以乗间而议政此大不可也东汉之事可鉴矣光武惩王氏窃国之祸矫枉过正虽寇邓耿贾之贤而犹不大任之以吏事责三公不十余年之间而易置者凡十数折辱如奴来去如传舍子孙承之终东汉之世卒以宰相之权轻而其天下抟弄扵后戚宦寺之手可哀也已今日之事陛下当用老成忠直识虑过人者礼而任之勿间勿疑而使得専意扵当今之大计则舜文之治陛下得之矣自古及今未有不任宰相而能为治陛下之所宜察也若夫汉文以徳化人汉宣以法绳下是二君者臣不敢以宣帝望陛下也臣读史观文帝之治温然有三代之风劝力田而务农者众除肉刑而犯法者寡惇孝弟而尺布斗粟之謡可以见民徳之归厚省力役而红腐贯朽之积可以知治効之必至听张释之不用啬夫之辩口而秦亟疾苛察之风为之衰息与匈奴俱弃细故偕之大道而疮痍之民得以休养凡此之务皆孟子言扵战国不见信用者而文帝乃防行之文帝之治纯扵徳故能基四百年之业则其所以结民者至矣若夫宣帝之中兴其一时之政非不美也然而其役智也察其用法也深信赏必罚之间中和之意亡矣盖寛饶以忠直见杀而王成以欺伪见褒当是时有识之士察微而知著者咸谓徳不足而法有余汉之业未有不暂兴而亟衰者也王吉路温舒皆长者之言而谓为迂阔不见听用自今观之衰汉之业者岂不自神爵五鳯之间诛名责实之过哉陛下徒察其励精緫核之迹以为算计见効优扵孝文此羣臣之説误陛下也臣窃观今日之治谓之责实而失实莫大焉凡天子欲有为则羣臣以有为之説进陛下喜辩给故朴忠者退而机巧者自饰扵其间陛下好才智故沈厚有谋者或不见察而轻矫自售者得逞扵其内陛下重武夫而儒者为迂阔之具陛下思法吏而忠厚之人防不职之罚凡此皆宣帝之失也而陛下又无魏相丙吉之徒为之佐臣恐有其失无其治也臣非不知陛下之意盖将举弊政而更新之然臣窃惟当今事势虽有缓病而不可绳之以急政虽若无法而不可一之扵用法以急政救缓病以用法救无法臣恐今日之治行之不得其中则衰乱继之故天下大器也噐乆不用则蠧空其中然而举败器而急持之则破壊分裂不可复为全器矣病之深者非一夕可攻而复今者百药皆试矣怒其不为功而以毒攻之使异时良医措手之无所此甚可思而动也故臣愿陛下廓然立乎广大之域坦然行乎仁义之途勿邀近功勿喜小利急当今之所缓缓当今之所急则宣帝之治陛下当自过之柰何欲効杂覇之主乎臣之所论劳逸寛猛之说如此陛下勿徒谓各因其时而已也陛下自以为徳有所未至信有所未孚此诚未至且未孚也陛下承大统以来求古帝王之治而训式之然师文王之忧勤而不师其任人喜宣帝之总核而不察其杂覇则徳何以至信何以孚欤数年之间行之不为不力而阙政尚多虚文尚胜则是陛下之已行者未得其道盍亦反其本而已矣此大事也故臣反覆详言之如此臣伏读圣策曰敦朴以示化而逾制者尚繁钦恤以祥刑而抵法者尚众臣有以见陛下欲美教化省刑罚之意甚切也臣闻民无有不可化而患化之之道未至刑无有不可措而患措之之心未切汉之文帝闵秦俗之奢丽无法也躬为俭约以先之衣弋绨之衣惜露台之费帝王举动敦朴如此而当时之民犹且富人大贾而帝服倡优下贱而后饰者往往有之文帝不以罪民也而愈自黜降期于必化卒之革秦之俗为汉之俗者文帝敦朴之功也今陛下俭约之徳虽逺方夷狄皆知之然而后宫妃嫔以华靡相尚者有矣岂能皆衣不曵地如汉夫人乎执政侍臣以声色自奉者有矣岂能皆清俭自守如唐杨绾乎刑之扵家然后可以化之扵国为之扵近然后可以効之扵逺然则敦朴之化臣陛下力行之而已矣唐之太宗见隋乱之初定也用魏徴之言勉行仁义贞观之末断死罪二十九人防至刑措太宗勉强以行仁义犹足以收刑措之功向使信封伦之説一切以鬼蜮待其民法令宻于猬毛诛罚甚于汤火则刑者相望犯者相继虽有百臯陶无益扵愚民之陷溺而抵死也今陛下钦恤之诏虽曰屡下而诚心不加焉俗吏不知爱护赤子而以斩罚煆炼为治用法酷急循文刻深赂贿公行而无辜防戮至扵穷极根株网罗罣误者尚多有之而陛下又躬行督责之政奬用武健之吏以此示之臣谓刑人之众无恠也然则钦恤之意臣陛下允蹈之而已矣臣伏读圣策曰严入仕之途而铨曹犹未清察长民之官而循吏犹未着臣有以见陛下欲清冗官用循吏之意甚至也臣闻古之立法者禁其一必开其一古之责吏者责其实必畧其文唐陆贽劝徳宗爱惜名器虽虚爵不以妄予可谓严矣至其论考课之法则曰覈才取吏有三术焉一曰拔擢以旌其异能二曰黜罢以纠其失职三曰序进以谨其守常如此则髙课者骤升无庸者亟退其余绩非出守不败官则循以常资约以定限贽扵法度之外所建如此则清吏道之源也今日严铨试之法重任子之举申实厯之禁革岳祠之幸行之以渐议者自息然臣独扵限员改秩之事必谓不可此贤愚同滞之弊也当今行陆贽之三术然后功过白而黜陟眀吏道之不清非所患矣故臣曰禁其一必开其一者此也汉龚遂为渤海太守请扵帝曰勿拘臣以微文臣请得以便宜治故遂之政非俗吏之所能为今也令顾守守顾监司上下相承虚文自营期扵免过盖目之外有不见足之外有不履也簿书期会之间一不报则大吏谴至尚何暇为古循吏之事乎陛下恵恤元元精择守令不可谓不加意也臣谓宜于召对之时察其人忠实可用则许之以凡爱利之政得自为之如此则循吏之効当不愧于两汉矣故臣曰责其实必畧其文者此也臣伏读圣策叹士风之未厚悼民俗之未淳臣独至此而有激焉曰此陛下事也士风之所以未厚者是陛下轻之故也民俗之所以未淳者是陛下忽之故也夫以士风之未厚为陛下轻之者臣闻鲁甘齐饵而孔子行秦任恵文而四皓隠汉杀三良而二疎去何则此三君者意不在士也然孔子行而鲁弱四皓隠而秦亡二疎去而汉亦衰矣盖士重则国重士轻则国轻自古人君轻士则士散而之田亩遁而伏山林非其时也深藏而不仕至扵浮薄轻伪之徒贪冒嗜利而无耻者然后陷爵禄而不知出触刑辟而不知悔此士风之所以防上之所以待士者益薄士之所以自待者益不重而轻臣不意乃扵今而见此也近时士人知有爵禄不知有礼义岂惟陛下贱之虽臣亦贱之也然陛下过矣臣闻之陛下尝谓取人不必由此至以科举为可废学官为可罢臣不觉中夜叹息自愤近世士风之不立至令人主有厌薄吾徒之意则吾徒之罪也然驽马之不进而因欲废车粃粟之不良而因欲废食虽陛下亦知无是理矣胎卵之不杀则麟鳯来集鱼鳖之各遂则龙来游陛下勿谓书生为无用赘疣之物汲汲然求所以长育成就洗濯磨淬之严学官之选重科举之意则士无贤不肖皆知感激奋迅求所以报上而真材实能出矣夫以民俗之未淳为陛下忽之者臣闻汤武兴而民好善幽厉兴而民好暴故太公好仁邠国归市上之所示下之所趋也书曰敝化奢丽万世同流商民之化如此而周之君臣必欲使之有士君子之行如周民焉然则风俗教化古帝王之先务也今也士大夫不知有节义防耻小民不知有孝慈悌顺见利则趋见便则夺矣刺绣文不如市门伏农亩不如持兵杖习之乆则居之也安风俗如此可不大哀而救之耶陛下朝夕与大臣图议者皆目前之事之为急所谓民俗者古之君子扵此察焉以观兴亡以考得失而今也恬不加省如今之俗荡而不反则臣将见鄙暴胜而贼民兴天下一日有急不知所恃矣陛下宜先励士大夫之节举清逺之人黜贪鄙之士然后小民可得而济矣臣伏读圣策至有所谓广储蓄而食未丰蠲租赋而人未裕臣以为储蓄虽广而非诚广租赋虽蠲而非诚蠲何也臣闻古者无九年之蓄曰不足无六年之蓄曰急无三年之蓄曰国非其国矣方是时公私共之周官大司徒之职掌乡里之委积以待凶荒掌县鄙之委积以卹艰阨后世王制既衰杂以权术故魏用平籴之法汉置常平之仓社仓起扵隋义仓兴扵唐其实皆一也所以制低昻而权敛散以利民也而今也虽有常平义仓之名而无其实储蓄之数虚挂簿书移用者十三侵盗者十五故旱荒饥则饿殍之民填委沟壑故臣谓储蓄虽广而非诚广此在陛下申戒有司専以恵民为急勿徒曰应法而已则善矣古者取民有制故民力常寛汉之时盖兵戈之余故时有所赉予赐民田租半赐三老孝悌力田帛人若干匹嵗时有餔鳏寡有养此犹有近古之风也而当是时实恵及民民拜汉之徳不忘近者陛下加意黎元去逺方虚额之数放四道夏租之半陛下扵急迫之时而行宽大之政此人主之用心也然而陛下虽有蠲利之名而讲利之臣未去虽有恵民之意而扰民之吏犹在臣恐实利未必及民如汉文景之时也故臣谓租赋虽蠲而非诚蠲此在陛下逐去聚敛之臣示天下以爱民之意则常赋之外不至他敛民将有息肩之所矣臣伏读圣策曰有劝农之官而田不加辟任观风之使而民告寃此又陛下重民本求民瘼之言也臣观方今虚名之事非一而守令之劝农为甚旷职之吏非一而监司之防察为最自古劝课农桑积以月使斯民菽粟如水火者三代而下未有若汉文帝之时也当是时力田有官一而诏数下诚意如此不为虚文也今日守令以劝农为职而大抵皆困扵钱谷狱讼之间田莱荒而吏不知防手末作之人多而官不禁方春农时太守率吏民饮近郊应故事事已则退非真能下问父老劝勉子弟察视原野忧勤水旱夙夜究心扵其间切扵其身也臣谓今宜严守令劝农之课视其殿最而黜陟之亦在陛下加之意而已矣自古遣使郡国以助耳目然适足以病民而无益者汉武帝末年是也当是时绣衣直指之出以督捕盗贼为名恣为威暴郡邑苦之今朝廷遣观风之使其意将以求民疾苦而除去之也吏有害扵民得以按奏而今之监司大抵率无数人称职私意胜则察举有所不公宽猛失当则民情有所不适今天下凡防道监司不过十数人此宜使宰相精择其能不以轻授陛辞之日陛下又丁宁而训勑之陛下视天下如一身手足疾痛则腹心不期而自救如此为治虽幽遐之民皆获所欲如在辇毂之下矣臣伏读圣策曰侧席幽人而贤才尚遗伏轼勇士而猛将犹阙臣扵此窃有疑焉而不敢不为陛下陈之也臣观自三代之衰世之君子安其富贵而不复思天下有遗佚不举之民汉唐以来则皆徇其名而实未尝行其道间者陛下诏郡国举山林之遗才时亦有应诏而出者陛下輙官之臣不知陛下举其人将行其道耶抑不知陛下姑采其虚誉而姑与之虚名而已耶臣之来闻之道路谓陛下外优儒生而心实轻之如此则陛下之所谓侧席幽人者臣未敢以为诚然也孔子曰先进于礼乐野人也今陛下春秋鼎盛方锐意求治之时羣臣之间正乏所谓野人者以正言直道立乎其中不忌不疑是非毁誉不能揺利害重轻不能夺如此则凡为陛下立大事断大议者必此人也今陛下左右讲读之臣率皆以阿世取媚者为之养成陛下至使陛下例以为儒生之説好守古以非今好言人主之过以自是其学空虚无用迂濶难从夫是以意常轻之此何幽人之可致乎陛下必先信其道尊礼其人然后如臣所谓能为陛下立大事断大议者出焉非若世之所谓白首穷经槁死无用之人而足也臣又观今之将帅不若昔之将帅今之士卒行伍不若昔之士卒行伍此陛下之所忧也然而陛下伏轼临观之际将自察之臣窃以为未也本朝得狄青扵行伍之间岂独取其武力而已哉陛下愤大辱之未雪慨然有清中原之心而目中诸将不足为用平时寇盗窃发且不能御而况此大功欤陛下何不忍之月待其可为然后动而臣窃闻之陛下亲擐甲胄躬试毬马虽有谏者毎拒而不纳臣知陛下之意非溺乎此也盖将以有为也然就使一旦有警陛下岂将亲统六师以督战乎夫人主自将危道也陛下盍不念太上皇帝险阻艰难之备尝也哉臣恐介胄毬马之事不足以示武扵敌人适足以贻笑于方外陛下无谓伏轼既乆猛将未出而轻为此举也陛下有知人之佐将为陛下举得其人未有不能为用者也若夫屯田积谷或谓兵不如农择帅安边或谓文不如武此议者过也使屯田积谷能如赵充国之于西边诸葛孔眀之扵渭上曹操之于许羊祜杜预之于荆襄两淮之间则何有乎兵不如农使择帅安边能如韩之扵河北范仲淹之于陜西威徳并行夷虏震惧则何有乎文不如武臣之所虑者独在屯田无一定之策而轻试迎合之言择帅非可用之人而徒取轻言之士如此恐误陛下事也陛下之所问十四条者臣悉已陈于前矣而终策之曰救弊之术时措之宜子大夫之所讲闻也其悉心以对毋枉执事朕将亲览焉夫救弊之术时措之宜前所陈盖具之矣而臣之拳拳思所以悉心而对者不过愿陛下操本而治清心而应勿急近功以害大事如斯而已矣盖以陛下智出庶物有轻待人臣之心才兼众人有独驭天下之意先事而察未审而断欲为之志然而不宁扵是有求详之过有役智之病有自用之失故勤劳总核之効不见于十四事者之中况使陛下居晦以用眀处静以制动分职而任之人择人而付之职有功则加赏有罪则加罚其道岂不甚约而易行也哉以陛下英眀之主而七八年之间未有所立者是陛下即位之初小人以邪学导诱陛下劝陛下揽威权以自用此其所以为失也夫古之立威权者诚亦有说方时之弊或在于女后与政或在扵强臣専国或在于宦寺窃权或在扵藩镇方命使太阿之柄倒授堂陛之势逆置盖名分僭差国威削之后扵是乎人君乃总权以立天下之大分汉唐中兴之君是也方时之病上下姑息风俗茍且解纵绳墨人自为意狃恩而不知义稍疎其恩则生怨纵欲而不知法稍节其欲则思叛盖纪纲陵壊风采消委之余于是乎人君乃立威以变易天下之耳目我艺祖皇帝之创业是也然威权用于一时而徳泽垂于万世盖古之帝王唯恐一失人心则虽有威权无所用之今陛下独惩近世委靡頽堕之弊思有以振作之而小人遂劝陛下以独断自用此岂为治之祥也哉臣愿陛下择忠朴正直之人而委任之察左右近习之奸而逐去之虚心以接物和顔以听谏布徳泽以结民心优儒礼以长人才谨边备勿轻用兵省国费勿多取财毋以小谋败大作毋以嬖人疾庄士如此岂惟可以小康乃大有为之基也臣之所谓夲者此也诗云迨天之未隂雨彻彼桑土绸缪牖户今牖户虚矣幸陛下留意臣愚不识忌讳言渉狂惷惟陛下幸赦臣谨对
  </div>
  <div class="pagination">
   <a href="历代名臣奏议_page17.html">
    上一页
   </a>
   <span>
    ...
   </span>
   <a href="历代名臣奏议_page13.html">
    13
   </a>
   <a href="历代名臣奏议_page14.html">
    14
   </a>
   <a href="历代名臣奏议_page15.html">
    15
   </a>
   <a href="历代名臣奏议_page16.html">
    16
   </a>
   <a href="历代名臣奏议_page17.html">
    17
   </a>
   <span class="current-page">
    18
   </span>
   <a href="历代名臣奏议_page19.html">
    19
   </a>
   <a href="历代名臣奏议_page20.html">
    20
   </a>
   <a href="历代名臣奏议_page21.html">
    21
   </a>
   <a href="历代名臣奏议_page22.html">
    22
   </a>
   <a href="历代名臣奏议_page23.html">
    23
   </a>
   <span>
    ...
   </span>
   <a href="历代名臣奏议_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
