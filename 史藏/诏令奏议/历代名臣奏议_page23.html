<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 23 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 23 页/共 136 页</h1>
    <div class="content">

　　厯代名臣奏议卷六十二
　　钦定四库全书
　　歴代名臣奏议卷六十三
　　明　杨士竒等　撰
　　治道
　　宋理宗时右諌议大夫徐荣叟入对言自楮币不通物价倍长而民始怨自米运多阻粒食孔艰而民益怨此见之京师者然也外而郡邑苛征横敛无所不有严刑峻罚靡所不施和籴则科抑以取赢军需则并缘而规利逃亡强令代纳蠲放忍至重催犯私贩者不问多寡槩遭黥徒逋官课者不恤有无动輙监繋囹圄充斥率是干连词讼追呼莫非枝蔓如此则民安得而不怨甚者富家巨室武断乡闾贵族豪宗侵牟民庶茹寃者不敢告负抑者不得伸怨气薫蒸天示之应此亢阳之所以为沴也迁权礼部尚书
　　著作佐郎髙斯得轮对曰臣猥以非才滥污东观每惧尸素无补秋毫兹幸登文石之陛以望清光敢输毣毣之愚少殚忠报之分惟陛下幸垂听焉臣尝静思当世之故窃以为关乎宗社之存亡者不一而足陛下神明之虑既有所遗而二三大臣复皆视为故常莫有赤心血诚身任其责者是以大化虽更羣贤虽聚而天下之势反日趋于危亡而不可救止也且今日关乎宗社之存亡者陛下亦知之乎奸邪有覆出之忧邉邮有必至之祸国计有将败之虞三者其机已兆其形已成大臣分任其责汲汲以图之犹惧弗济而可漠然不以恫瘝其身乎权凶去位以来所缔结者莫不壊散所排斥者莫不收用攻诋之疏多见施行朋比之俦悉就流窜戚里之与为姻娅者又奉诏而停昏上心若坚定国是若昭然士大夫皆举手相贺曰自今其无反覆之忧矣臣窃以为未也何则内庭之耳目故在而外邪愈急于窥觇都城之巢穴未破而奸朋犹有于依据帷幄之臣邪正混淆固有觇顔候色援助小人如郑居中之主蔡京谏宪之任忠佞错糅固有柔邪深险黙伺时变如杨畏之主章厚在庭百执事出死力以排奸者百无二三希后福而中立者十盖八九甚至隂持异见以力沮草茅之公议阳附善类而甘为权孽之私人指目昭然有不可揜呜呼国之多衅如此非宰相之责乎夫成周冢宰以正百官为职者也而王之六宫亦统焉今羣臣厖杂甚矣宰相所当别其淑慝为上一分明之至于宫禁衺黩货外交人言籍籍岂可坐视而不之问顾乃幷包兼容之意多别邪辨正之虑浅忧谗避谤之心重直前迈往之志微遂使众臣争衡大权旁落养成积轻之势以启窥觎之渐是得为知其职分矣乎罅隙之不涂几微之不察一切以虚心无我之道待诡谲变诈之人蹊术既熟羽翼既成不幸变故乗之上心一移凶渠立至使宗社有沦亡之忧衣冠遭鱼肉之祸生灵罹涂炭之厄当是时也虽洁身以去其能逃万世之清议乎故奸邪有覆出之忧宰相之责也数年以来敌攻云南传闻日骇荆蜀广右所奏畧同天生斯人最能为兵批汴蜀咸袭其背则兵出竒道盖其常能无足恠者庙堂之上虽尚致疑而宥府之臣盖尝论建今既任主兵之责矣则向之所陈固当力守而速图之且其所谓命蜀帅抚结诸蛮邀截障蔽命广帅选邑宜守控扼险阻者陛下亦既亟从其议矣今阅数月蜀之所抚结者何族广之所控扼者亦何地招募戍卒孰任其事聮结峒丁孰尸其责遣使以访境外之事终何所闻易师以任经理之寄果何所就夫古之大臣图事揆防不为空言发虑出谋动有成效不以敌国缓急为作辍不以人言有无为勤怠今既以知军戎万里之情见推于天下矣及至谋人之国任人之事当存亡关繋之秋无始终负荷之志悠悠泛泛自同众人陛下専属之意固如是哉且臣近者闻诸上流阃幕以谓大理久已失守而朝论方在疑信之间可为痛哭幕府之言必有自来不识是说也帅阃尝以白于庙堂否乎万一有之而帅阃不以告二府不及知则亦误陛下之任使矣夫以知兵之臣居本兵之地而又专任主兵之责疆事安危众所交属乃今勍敌谋我而不思所以待之危机将发而不图所以救之一旦铁骑长驱电发焱至江沱之间土倾瓦解任事之臣宁得不执其咎乎故敌有必至之祸主兵大臣之责也国家版图日蹙财力日耗用度不给尤莫甚于迩年闻之主计之臣嵗入之数不过一万二千余万而其所出乃至二万五千余万盖凿空取办者过半而后仅给一嵗之用问其取办之术则亦不过増楮而已矣呜呼造币以立国不计其末流剥烂糜灭之害而茍焉以救目前之急是饮鸩以止渴也岂有为天下阽危者若是而上不惊者陛下愍国计之屈分命大臣颛领其事盖将使之究本末源流而图惟变通之术也固当防出入之大凡察盈虚之至理破茍且之弊习为经久之逺图今也不惟理之无术而反耗之日甚大农经用廪廪不继额外创给日以益多大兵之劵不询之有司一日之间而顿増三十余万淮蜀制臣以科降为请则一捐亦各千数百万其他凡所馈给视旧悉増夫军旅之费诚不宜惜然不度其力不虑其终岂不甚乎且理财无他道亦曰去其蠧财者而已矣蠧财之大者莫若军旅而宫掖次之今江淮荆蜀符籍半虚主帅务私资为囊槖根株盘结未有能穷其奸利而一清之者今主财之臣亦尝以覈军旅之实为请乎六宫横费浮滛百出羣奄羽化要索无艺嬖宠祈恩赐予日繁外庭不敢问有司不得计也今主财之臣亦尝以省宫掖之用为请乎滥费之不节宿蠧之不除乃徒张官置吏日事纷更缘饰美观隳紊体统使才名之士不容而嗜进之人得售国家用度日以不给盖有如贾谊所谓大命将泛莫之振救者臣不知何以善其后乎故国计有将败之虞主财大臣之责也夫奸邪能覆人之国勍敌能亡人之国而财用空竭犹之气血凋耗亦足以毙人之国有一于此已可甚惧况三患交至而无人焉以任之可不为之寒心哉且是三者本皆宰相之所当总执政之所当与而非可以分任者亦既谋之不臧而分任尔矣则职分所在可得而辞其责乎虽然臣又窃有疑焉何则二三大臣责任虽不同而心不可以不同侧闻庙堂之上同异浸彰道路传言抑难深信然国论未固窥伺孔多纎芥一开何事不有目前百怪且将舞防鳝而号狐狸祸乱相寻往往出于众人之所易宗社之忧又岂特去一位之奸而已哉故以人才言之执政当进其可进而不必望其为助宰相当用其可用而不必疑其植党以政事言之宰相所当谋诸同列毋独运以贻自用之讥执政所懐当告诸其长毋专达以取侵权之诮如同舟而期于济如共车而主于行夫如是庆歴元祐之治虽未能以遽致绍圣元符之祸尚庶几其可纾乎然而臣尚有说于此请得以终陈之夫职分之不尽心志之不同二三大臣信有罪矣待遇之未诚信任之未笃愚臣妄谓陛下亦有过焉何则嘉祐之定国本任其责者韩琦也今陛下以为家事而独谋于左右之嬖御元祐之择台諌预其议者司马光也今陛下惩创太过而专决于宠幸之从臣伸国法以绳横恣庙堂责也卒压于威命而中辍内降以抑侥幸宰相之事也竟屈于宣谕而奉行彼居其位而不得行其道方赧然以冒其所愧又安能展布四体以志伊尹周公之事业哉臣愿陛下推诚以待之虚心以任之毋以小谋大毋以内图外而使大臣得以粗伸其志焉如此而独职分之不尽心志之不同以负任使则天下之责固将归之而不贷矣臣出位有言无所逃罪惟陛下幸赦
　　斯得又奏曰臣顷者防恩共贰礼闱每惟此官盖古宗伯之属以佐掌邦礼为务职分所繋至为不轻故常日夜深思欲于簠簋爼豆升降周旋之外求为有补于国家之大政者而得其说敢为陛下陈之夫礼者何也天之经地之义君人之大柄天下之大闲而禹汤文武成王周公之所谨以守其国者也故三代盛时纪纲森严法制明备尊卑有分贵贱有别车服物采各有等衰天下之人日由乎规矩绳墨之中而不敢逾越以故民志一定祸乱不生凭藉维持至于数百年之久用此道也周室既衰礼制大壊秦汉继之扫灭无余末流之弊习俗薄恶民人抵冒诸侯骄横而汉法不得行外戚颛恣而大臣不得制宦寺放纷而朝廷不得治汉之宗社遂以陵夷此贾谊仲舒王吉刘向之徒所以发愤慨叹而孜孜于述旧礼明王制以救之也我国家承五季衰乱之余知天下之祸败原于礼制不立故创业之初立经陈纪为万世法先儒程頥论歴代之礼独以为本朝大纲甚正而司马光亦以为大宋受命太祖太宗能立礼之大节是以百年之间敎化兴行臣民轨道凡汉氏蕃臣阉戚壊国丧家之事一皆无之制度纪纲如此圣子神孙世世持循而弗失可也然臣观自顷以来祖宗典则之旧浸以隳废壊法乱纪之风渐不可制窃为陛下忧之宫邸无故而妄求进秩不问也嬖宠恃恩而豪夺人田不问也戚畹葬埋过于侈忲以溷有司不问也宦寺怙势頥指气使驾使者而倾之不问也而宗藩之横则又甚焉有纵恣舆台囊槖巨盗而邀求内批以免死者矣有嗾使徒卒伐人宰木而躏借官吏以求胜者矣凡此数端奸礼犯义在崇观政宣之间固不以为恠而隆兴干淳之世则未必有也陛下其可恬然视之而畧不加警乎且上之人既已决隄壊防而听其所趋矣而防諌侍从给舎之臣复无一人敢逆遏其横流至于都司少有抵牾则加以无君之罪不旋踵而逐去其于圣德能不亏损乎恃恩犯法之徒能不踊跃而攘臂乎政和间諌官董葆光上疏请裁抑省吏朝廷方为施行忽降御笔手诏云于丰亨豫大之时为五季衰乱裁损之计诏下葆光移符宝郎堂后官醵钱入宝箓宫作千道斋以报上恩自后省吏之横不可复制臣谓今日事虽不同而纪纲陵迟豪猾得气无以大异政刑俱失逺迩效尤无恠乎民挺于敓攘吏肆于豪夺而略无忌惮也臣愿陛下思圣人为国以礼之训而致行之法三代之所以得监秦汉之所以失力守祖宗之法度痛抑亲昵之私情毋使凭藉扶持之地日纵寻斧以至于衰乱而不可反宗社之忧其犹可及救乎臣以礼为职言之及此不识忌讳惟陛下恕其狂僭
　　黄应龙对策曰臣闻天下固有将治之时人主当坚必治之志时也者天运之已至时势之可为而不容必者也志也者心君之所主治道之从出而当先定者也志至而时未应尤当立此志以俟夫机之乗时至而志莫符将恐玩愒一生天下无可为之事矣是以圣人出而新一世之宇宙斡万化之纲维图治必有定谋致治必有定力酧酢事物果中肯綮则不变其初心恢张政理既得要领则坚持其初意不以议论纷纭而牵制不以效验悠邈而动揺虽处世道艰棘之冲而此志常明虽当国势抢攘之防而此志常锐矧乗时势之将治当应事机而亟图正宜立靠实之规模为就实之事业振士气而羞其行饬吏治而责其成外治必严邦计必裕经理地利之策苏救民瘼之方莫不因时可为随时有立坚吾志而力行之天下事可以徐就吾之条理矣傥图揆之不审或始锐而终隳把握之不牢每暂作而还辍则景象方回事功愈邈况欲自登而平以阶万方于太平也哉恭惟皇帝陛下英姿天纵圣敬日跻临位以来十有八载阅歴多而世故熟涵飬至而天君清以时考之适符古人再登之以理揆之正开世道久郁之机政化更新有其时矣方且崇化尊道程能授官叹边圉之尚虚念国力之犹耗条战守之备明敛散之权不可谓无其志也犹登进臣等于庭而策之以当今之务顾臣至愚曷称明防切谓时难得而易失志当立而不移昔武帝策士大庭欲闻至论之极上嘉古治欲致诸福之祥有臣仲舒以髙明在加意告之然臣考其武功爵之置乃帝即位之十八年也若操持尚谬然帝之志不以是而衰而终遂雄材之畧者唐太宗夜读周礼欲追古制之隆夙兴听理将嫓虞朝之盛有臣彦博以愿如贞观初儆之然攷其辽东之行太宗在位之十八年也若喜功未忘而太宗之志不以是而衂卒成致太平之功方今事体固不可以汉唐比时虽相似志甚不侔危证稍解而病之脉犹存否道已倾而泰之基犹浅所宜奋发澡厉振迅激昻大势粗回者使日进而日新大体仅定者俾愈久而愈固则乗此将治之时可以为必治之世矣书曰时哉不可失正谓是也谨昩死上愚对臣伏读圣策曰惟天惟祖宗全付有家朕思日孜孜无坠天之降寳命以无羞祖宗之洪烈休德臣有以见陛下不以时之已至而防上天眷佑之意列圣付托之隆也臣闻消厄运于艰棘者若非人力之强为振事势于因循者由君心之先定上天生时者也祖宗启陛下以此时者也时之未至此志果立尚可转弱而为强时之已至此志不立未免堕强而为弱臣不敢逺考请以艺祖皇帝之事明之五季不纲乱离斯瘼方将跨九垠以为炉矣艺祖出而汛扫之涣屯夷防收拾破碎之天下曾不数载六合为一何成功之速哉观其访大臣于风雪之夜立志如此其勤也收兵权于杯酒之间用志如此其果也士卒茍犯吾法惟有劔耳藩侯不为抚养断不容之行其志如此其决也用能为我宋开亿万年之丕址岂偶然哉为天地立心为生民立命为当世开太平惟我艺祖皇帝为无愧于斯言皆此志之坚为之地也陛下果能以艺祖为法则念皇穹所降之寳命则当惕然自勉曰时方助顺予弗能爱惜力以迓续天休宁不上负皇天之眷佑乎念宁王所遗之寳则必凛然自愧曰时尚可为予而不能事事何以见宗庙宁不负祖宗之付托乎朝省夕惟念念不替卓然而警悟生跃然而精神奋则陛下之所以策臣者断可以致有用之实效而臣之所献言者亦不堕于空谈矣臣伏读圣策曰因惟隆古盛时三载有考绩之程三考有黜陟之法盖九嵗而进业曰登又九嵗而再登曰平由是三登而太平则王德流洽礼乐用成朕自临御以来今十有八年盖再登曰平之而观时抚运图事揆策未有致平之阶今策茂异冀闻康济大畧辅予于治肆垂听而问焉臣有以见陛下当可为之时而慨然有志于古者登平之治也臣闻古之为治者不患治之难成而患时之未顺不患时之未至而患志之弗立虞廷惟无怠无荒而有惟熙之志故三考黜陟遂以致雍熙之和成周惟无逸无淫而有功崇之志故王德流洽迄以跻盈成之盛后世之君卧薪之志先定故二十年生聚敎训可以沼仇人之国若复雠之志不立虽四十九年之久而西周之美竟莫克寻陛下心事固落落于十八年之前而往者不可追来者当亟图今虽未有再登之实而致平不可谓之无其阶矣在天者虽非有五风十雨之和而祝融收威象纬循轨不至于前日之灾异遝来也在地者虽未有六府三事允治而海若奉职鲸波复常不至如前日之溃决四出也在人者虽非有烟火万里之乐而边尘少息道殣稍希不至如前日之枕藉可怜也此正上天开陛下以自治之嵗月而祖宗遗陛下以大有为之机防也曩者一国三公事权涣散今宰衡独运捜举宪章意外侥幸时有裁抑是已有志于守法度矣既曰守矣则当执此之政坚如金石曩者威福潜移赏罚无章今则拔去回邪登崇耆俊或用或舎稍加甄别是有志于公赏罚矣既曰公矣则当据此之公无私如天地曩政令多私朝行夕改今则上下相与检察稽违诏令所颁期于遵守是有志于信号令矣既曰信矣则当行此之令信如四时由是而粹美士风由是而淬磨吏习警边虞而裕国计讲屯田而备荒政件件葺理事事作新不尝试于茍且之谋虽覆却万变交乎其前而坚苦刻厉久益自信勇往直前无所疑碍如射者之期于必中如奕者之期于必胜意所欲为何不可者昔者艺祖皇帝尝大开宫门圣训有曰此如我心小有邪曲人皆见之陛下果能充艺祖此意而明白洞达公平广大力而行之则康济大畧自有陛下之家法在而礼乐用成之治可以骎骎等而上之矣臣伏读圣防曰汉武尊经而黜百家显宗临雍而拜三老是正学所当崇朕躬教立道庶几士知向方然隽慧者勦说以饰智辨防者浮道以哗众将何以使之羞其行臣有以见陛下因士知所向之时而有志于新士习矣然臣切以为士习之不美非教诏之所能移而特患夫在上者表厉之未至有如三俊克即则见德之夫不期而自式三后迭用则利口之习虽靡而可移建武之罢黜百家虽有统一圣真之功而平时以跅弛取人则何恠乎自鬻之千数永平之正座自讲虽有观听圜桥之盛而异日之名节相尚则实激于桐江之一丝世之从行不从言尚矣厥今士习何如哉师道不立而乡无善俗防养弗端而世乏良才没身于场屋之技者剽窃词章而不究本原疾鞭于功名之途者专腾口说而弗顾理义平居而论视富贵如浮云退省其私有攫金于白昼道义安在防耻缺然昔我艺祖当皇业初基日不暇给而即位之月欵谒先圣绘先贤先儒之像儒道复振实自此始陛下隆师重道遹遵先猷迩日于只谒原庙之次举行钜典颁九圣四贤之賛以明道统旌先儒从祀之礼而黜异端羣士向风四方易听臣愿陛下于用人之际尤加崇正大之实学而又清心寡欲以表倡于其上则又何饰智哗众者之足虑哉臣伏读圣防曰汉宣综核吏能咸精有唐中兴实才是用是吏治所当责朕程能授官庶事知敏事然刻峭者深文巧诋叨懫者致期视成将何以使之平其政臣有以见陛下当吏道多端之时而有志于饬吏治矣臣窃以为吏治之未饬非督责之所能化而惟患夫在上者赏罚之未公有如三载考绩之法明则后之言循吏之效者称尧舜第一治行之表见则世之称循吏之实者归孝文惟其名实之必核此神爵所以有民安其业之风惟其实才之是用此开元所以有治致中兴之美上有实政则下有实吏久矣厥今吏治何如哉布宣德泽者不一二而贪黩者常接踵遵奉诏条者不多见而欺谩具文者防悛心勇于办事者既并縁以遂其自便之私期于寡过者又懦弱而恣其奸胥之欲苍鹰之毒肆硕鼠之敛繁囊橐虽丰根本殊竭昔我艺祖当洪基肇造庶事草创而爱民一念首关圣虑县令坐赃除名为民此惩赃吏初指挥也自是防洁风行于天下陛下施政行令动守成宪往者亦尝重赃吏之罚矣然或谓监司之按发台臣之劾奏固间见施行而夤縁牵复者未闻其必罚掊克取赢者不闻其尽斥臣愿陛下大明黜陟于程能之际不徒求其敏于集事而必欲其毋蠧吾民治行显著者则増秩赐金以久其任罪状明白者则褫爵削籍以警其余尚何峭刻叨懫者之足忧哉臣伏读圣防曰苻秦侮晋投鞭断流司马吞吴造舟流柹是边防所当饬朕坚边设候将以备不虞然沟封未缮敌有觎心伍乗未修士寡鬬志其何以固吾圉陛下之言及此岂非当边尘之少息而有申儆国人之志乎臣闻今日边备有不可以前日论也向者敌性惮暑惟防秋冬迩年敌驻河南关陇之间往来倏忽是无一日而不当备也向者哨骑窥觎惟在淮甸迩年蜀壊敌来多出开达施黔蹊迳错杂是无一处不当备也幸去冬以来羽书希警或谓彼厄于旱蝗或谓彼讧于内变理诚有此事岂信然上天有福华之心与吾自治之暇有一月之暇当为一月之工夫有一嵗之暇当办一嵗之备具然臣不知边烽彻几时矣边头摆布阻险塞冲能常如对垒时否督府罢司再嵗矣朝中措置搜卒谋乗能常如开府时否也藩篱门户岂不知有防径之冲未闻控扼有何策水舟陆步岂不知缺守把之处未闻措办何方朝廷责之列阃帅阃责之偏裨此曰作急施行彼曰画时遵禀岂庙筭之难测抑兵计之尚神第恐风尘一惊未免仓皇四顾惟是腹心之隐疾莫如将惰而兵骄恭闻建隆初将士有不用命者悉置极典此始严骄兵之法也臣愿陛下率艺祖之志而行之念金瓯之屡缺不容再错虑玉帐之乏才所当预谋谨周人绸户之防存光武包桑之戒纪律必严不可因咽而废食斥堠必谨不容视防以媮安革敌去而舞之心为冰合复来之备侧闻迩者廷绅抗疏谓敌人奸谋叵测聚众河洛终为抢麦之谋备粟近边为诱流民之计若如所论良可深忧然则欲固边备非坚自治之志则不可臣伏读圣策曰汉増钱币以给军费唐茶盐以济中兴是邦计所当裕朕理财正辞将以佐经用然禁日密国课无裨楮法嵗更民听滋惑其何以阜吾财陛下之言及此岂非当事势差定而有阜通九府之志乎臣闻今日财用又非可以平时言也昔人谓江淮财用可济中兴而比年以来沃饶之地半成沦弃所取办者仅东南之一隅自昔立国东南者充给于摘山煑海之利比年以来经济乏才法多变易蠧不胜其百出亦未有嵗养五六十万兵而事力不屈未有嵗籴米五百万斛而民力可供未有嵗出十四五千万楮而国力可继者论财计于今日是诚筑底之时然理财正辞生必有道若徒以威刼力制而求足是谓挺刄之政岂谓本源之知曾不念夫廪廥乃怨之聚帑藏乃横之府蜀居兵荒之后而有刼籴掇籴截籴之苦吴居旱涝之余而有敷粜劝粜奏粜之忧茶盐之新钞老钞贴换无常楮币之新界旧界变更无定臣不知陛下所谓正辞而禁民为非曰义者果何如也痛筹经画之无方尚有节用之一说共惟建隆初用度最为简约宫中虽一物犹不妄用圣训且谓一缣欲易一敌人首又养兵不过三十万而南征北伐无不如意所当者破所撃者败臣愿陛下充艺祖之志而推之节之又节虽苦节而何伤为所当为勿泛为而无益循孔氏为疾用舒之训懐卫文布衣帛冠之图侧闻迩者廷绅进言犹谓根本拨而为太平之粉饰财用乏而袭丰亨之调度事力微而兴不急之土木蠧弊甚而滥当尼之私恩若如所陈未知逺筭然则欲赡邦计非严自节之志尤不可臣伏读圣防曰晋开汝颍齐垦芍陂耕屯之效可覆也朕画地授田将为战守之备然逺耕则资盗粮近垦则夺民产其何以为经理之方臣有以见陛下念边戍之未易撤而图为经乆之规也夫田不井授国有兵费粮以漕运士不宿饱今淮堧沃壤苇白而茅黄荆襄腴田狐嘷而兽舞亟讲屯田之制是诚足用之方然筑室道谋欲书掣肘立论不坚或以浮议而易沮设心不广或惮少费而遽休不曰官兵不可服田则曰民户不敢复业臣谓欲兴屯田之利先备屯田之害近逼兵争之境须为收刈之防首以逺屯艺之早稻黍逾夏而已熟枣虽秋而无恐多其斥堠防以游兵既有主谋尤须久任如我艺祖之任郭进在山西更十余年陛下肆颁明命使防江诸阃繋衔措置必有端绪可绩勿为嵗月浅图分孔明以渭上之师主充国以金城之畧决期后效勿废前功则晋之汝颍齐之芍陂又安足专美于前代臣伏读圣防曰汉立常平隋置义仓荒政之制可举也朕分道置使为敛散之用然伪指囷仓以肆欺不求刍牧而立视其何以为诏救臣有以见陛下念民生之不易保而欲为凶荒之防也夫舜牧分咨烝民是粒汤民无瘠备具为先今之所谓常平义仓特有其名招籴劝分实司其命郡多遏籴之禁吏无安富之心使以安抚为号者拥节而宵征官以常平为名者移文而晓揭饱鲜自若形鹄何知或行桩留之令而以贩鬻为资或严过界之法而坐视邻国为壑秦饥孔亟晋闭方安此曲防之禁不可以不除也以至未寛籴户之忧先重富家之扰借以上命不无勒认之行移威以重权复迫难供之数目不计税之在亡而计田之多寡不问室之虚实而惟户之髙下有称贷而益者或鬻产以从之杞国未肥鲁人先瘠此覈实之政不可以不审也若此侵欺当先禁戢如我艺祖初立法令应商税毋得割收苛留此薄税敛初指挥也自是寛卹之政达于天下陛下勤卹民隐玉食弗饴措置流移屡颁诏防而救荒旧制尤切举行乃有伪指囷仓以肆欺不求刍牧而立视此之不戢方羡慕于汉之常平隋之义仓安能以顿革吏奸哉臣伏读圣筞曰凡是六者在今实为要务朕不敏明未能究悉今天下事势极矣规模施设必如艺祖之肇基髙宗之中兴乃克有济然建隆创业不数载而底定炎兴再造必持久而后成伊欲逺法艺祖则深弊积媮若非可以顿革近法髙宗则扶颠持危又非可以缓图施之于今将何道而可臣又有以见陛下既加意于时务之要而又欲因再登曰平之而追配夫创业中兴之盛也艺祖之事臣已畧陈其梗槩于前矣乃若炎兴恢复之志臣安敢畧盖艺祖皇帝以金戈铁马取天下若髙宗皇帝以麦饭豆粥收天下其规模虽若大殊而志向未始不一于今度之当时以缀旒一缕之人心而较之坐奄东南半壁之基者孰难而孰易敌人以回山倒海之深谋而比之近日北方专事杀戮之惨者孰智而孰拙陛下处此将不栉风沐雨而收天下乎我髙宗能奋身缉理极力支撑立国冰泮之上緫览羣策延纳英豪屡挫勍敌之锋再造中天之业盖有由也圣训尝曰当乗此时大作规模又因敌退戒饬诸将不可弛备当为再至之防恢复一念既见于翰墨游神之间警省寸诚勿替于宫闱静坐之顷此其自立之志为何如哉既而兼取创业兴复之规而身任其责者又有孝宗焉圣训有言规恢逺畧防不在初烦文末节盖未暇问又谓朕此心于天下一日定行一两遭今考其淳熙六年即位之十八年也尝曰赏罚自是欲当朕守此甚久故以言其士习则谓浮靡非伟厚之噐诡激无平正之用去取既当则何士习之不新以言其吏治则命官犯赃者决配举主不自劾者贬秩典宪既严则吏治何不饬因淮西奏诸将分定关隘则以为兵不可太分须屯大兵于要害之地则边备何不修封桩库钱毫发不妄用宫中浮费必加痛节则财力何不裕诏建康都统谓屯田内有亡费之利外有守御之备卿宜计度详悉以闻则屯田无不可行今浙江熟处籴米均拨不熟军州以备赈粜则荒政安有不举陛下而欲六者之务无不振葺必行又当以孝宗皇帝为法臣区区之愚尽在是矣惟愿陛下守之以坚行之以果则何患乎积媮深之难革扶颠持危之未易以缓图矣而陛下又终防之曰子大夫其傅经谊通正言毋枉执事朕将亲览焉臣又有以见陛下好问之诚有加无已臣尝闻之张载曰明善为本固执之乃立扩充之则大又尝闻之程颢曰今将救千古深痼之弊为生民长久之计非极听览之明尽邪正之辨致一而不二其能胜之乎盖亦谓人君立心要当如是而臣畎畆孤忠幸造阙庭懐不能已敢展尽底蕴以为陛下献一曰正朝纲以破天下之疑夫自古国家之兴非一端而其兴也必由政权之有所主自古国家之乱非一证而其乱也莫大于政权之有所分人主当以天下为一家而以家治天下先贤皆谓三代而下惟本朝家法最正昔之以贵近挠乱权纲莫甚于汉以宦者浊乱天下莫甚于唐国朝列圣相承深监前弊君臣问对内宦不许与闻外间文字侍省不得进受戚里预政事有禁外家通賔客有禁陛下聦明天纵独运乾纲恪守家法断无汉唐之失然臣来自山林闻诸道路间谓许史私恩颇哗物论南阳近属类玷清华幸门浸开鼠穴难窒天下疑其有外戚之形羽衣之黠间通宫阙防入之禁为之少弛貂珰之狡卹予过厚给舎虽当駮缴其徒实繁天下疑有宦寺女谒之形以陛下之英果此辈何足容其奸人言如此亦可畏哉臣愿陛下勇于自治刚以制欲率履公平正大之道尽涤暧昩疑似之私使体统一而朝廷尊纪纲正而天下定臣所谓破天下之疑者此也二曰答天心以慰天下之望我朝受祖宗三百年无疆惟休之天命基岱岳而源洪河卜世卜年未艾也而全付予有家于陛下天之属望厚矣试以累年之天变参之明堂电而诞夕雷震躬之惧当省也郁攸煽而王畿灾焦土之炬可怜也夏阳沴而秋雨淫粢盛之害可吊也郑火复作鲁雹继闻齐彗方禳汉虹复见灾异接迹逺近寒心太白失次至形李寻之忧坤载不宁又勤谷永之奏此天欲扶持全安者为何如而陛下之所以只承奉若者又何如乃自新元以来麦秋小稔雨旸若时天下莫不欣欣然曰此陛下化弦更张之后君德有加之所致也颙然翘首愿见太平臣愿陛下正当力行好事之时日勉一日虽休勿休敬天有图不但观览于内殿而必常省于心中之图克己书铭不但警省于翰墨而必常刻于心中之铭以不愧屋漏为无忝以存心飬性为匪懈则不惟有以钦若上天之意而亦有以恭顺列圣在天之灵不惟有以慰民望之深而亦有以衍社稷亿载无穷之庆此臣所谓慰天下之望者此也臣奋身草茅不识忌讳惟知有事君无隐之大义而不计其言之狂瞽惟陛下裁赦而施行之天下幸甚侍左郎官徐元杰上奏曰臣空疎末学尘滓班行谬兼经筵讲说之员无补圣学缉熙之益戴恩天之涵覆滥卿月之迁陞惟有动息凌兢坚苦刻厉凡可以勉竭愚仰禆圣德者臣之职分然也臣窃惟天下有至难之事知之而能有为则难者易天下有至易之事忽之而不勉为则易者难陛下心契两仪道包万有其图事宻而识认亲其应事周而发用审举天下莫不服陛下之知其进退大臣也有礼其待遇羣臣也有恩举天下莫不服陛下之仁其除奸也投机而决去其进贤也防茹而彚征举天下莫不服陛下之勇隂凝方翳而天日开眀阳和一舒而万物吐气弊之积者作而新玩之久者振而起昭回宸翰布告昕庭中外警雷霆之声运量合乾坤之造是陛下居得致之位而又有能致之资古今之所谓难能者皆陛下之所易不惟人心顺说之天意亦和应响答矣不惟畿甸歌舞之四方万里亦相贺矣不惟三衙禁旅欢乐之而边方将帅士卒亦莫不举手加额矣臣日夜感叹以为此真千载一时之防有君如此其忍负之然臣之所喜今日也臣之所虑亦今日也夫人心虚灵孰不具众理而应万事而所具者易以湮汨所应者易以差舛何也盖事理莫不有当然之极致当然而然无往而不契天下之心不当然而然毫厘之差千里以谬所关于家国天下之事其弊可胜捄哉是以大学之道其本在明明德其用在新民其极在各止于至善不可以不察也夫以前乎十年陛下非不锐然英明厉精听断也非不奋然作新与民更始也然明德新民之事俱未能各知其所止是以定静安虑之工夫未几而间断所谓虑而能得之效竟流于儒者之空言是岂大学之敎无益于人之家国天下哉抑亦始初清明之见本末先后始终之不审而知及仁守勇以行之者有未切实尔昔傅说之告髙宗曰知之非艰行之惟艰必终之曰王忱不艰夫人主患不忱尔不忱则就其便安舒肆者转移之善念必至于间断外邪客气皆得以乗之而失位观望之徒方将窃间抵巇幸其寡谋而鲜成觊其敌不来而欲舞也此忱一悠久防静安虑只在陛下方寸间盖至要至切至近至易之地是为长者折枝之非若回世道于纪纲紊弛之后之为难也夫惟忽之以为易不勉其所难自沮于其难不反求其所易此中材庸主之通患而英君谊辟所以愤然常自警省也陛下抚政琴当调之而不露解张之迹此大学定静安虑而后能得之防也然而天下之事当其疑似之未决举世同以为忧及其果断之已定识者独以为圣虑之方劳也今议者曰国家以火德王天下丙午阳九之防迩在目前敌人慓悍行见衰弱安保其无他寇之崛兴盐楮壅遏尤难疎通或者方料儒生之多腐此不待举世忧之而愚臣亦忧之然事关国脉当究病源其用药也有方其察证也有诀是以明主销未形之患为不见之图悲感于欢愉之时忧勤于燕息之顷谓荒怠易肆则儆戒无虞而不敢忽谓耽乐易从则寅畏自度而不敢宁惠吉逆凶澟澟乎世数或然之变识微见逺汲汲乎人事可恃之求自古君臣以修德为福至之基而明良赓歌必曰敕天之命惟时惟几也矧今登庸耆硕左右弼丞期之以周召之夹辅勉之以丙魏之同心合之以房杜善谋而能断朝夕纳诲以辅台德绳愆纠缪而格其非心自是而金玉圣躬清明纯一常如对越在天之时自是而夙夜畏威陟降左右常持祈天永命之敬故朝廷必正实系于心术之微风化由基实在乎宫庭之邃使不有关雎麟趾之意则虽有周官之法度皆故事皆具文也表里切实之工夫鲜有不堕于自欺之萌而终沦于私小之间断也何以言之盖天下之事变无穷人主之志虑易惑图治不可太锐责效不可太早视听不可以不一取舎不可以不明情分之牵制者不可以不勇决嫌疑之间隔者不可以不尽袪国是之出于公共者不可以不力维体统之在所当正者不可以不申辨以任贤使能为中兴之基则不可不合才德而广捜扬以赏功罚罪为微权之寓则不可不守信必而示劝惩知君子小人消长之不常也处泰道包荒朋亾之日又不可不为城复于隍之虑夫如是则所谓理内御外足国裕民之政必将日新又新与明德而俱融陛下与大臣谋之固已静定安虑黙得夫鼓舞变通之道必不至轻于变更而蹈往辙之失易曰神而化之使民宜之此之谓也昔先朝范镇有言曰欲备契丹莫若寛天下之民至论浮费之节则曰请自宫掖始今日君臣上下能即是而推行之将见元气内实精神外充本朝尊强遐冲坐折况乎财赋渊薮重在鱼盐今之江淮即古之江淮也随材器使经理以人作而兴之惟意气尔大学曰生财有大道仁者以财发身不仁者以身发财又援楚书之辞曰楚国无以为寳惟善以为寳为人上者诚能好仁而恶不仁举善以为不能者之劝则天下国家之事自然徐就吾之条理矣臣蚤夜念此輙于讲读之次谆怛条陈终始以定静安虑为奏盖深信圣贤之书如桑麻谷粟之不可废惟陛下与大臣深思而亟图之则宗社幸甚天下幸甚
　　兼中书门下省检正诸房公事王爚疏奏愿诏大臣相与忧乱而思治惧危而图安哀恫警省修德行政摧抑羣隂之气焰保护微阳之根本批札毕杜于私蹊官赏宏辟于正路使内治明如天日外治劲如风霆则精神运动阳彚昭苏世道昌明物情熙洽上以迓续天命于谴告之余下以固结人心于解纽之际其孰能御之徐侨迁太常少卿趣入觐手疏数千言皆感愤剀切上劘主阙下逮羣臣分别黒白无所回隐帝数慰谕之顾见其衣履垢敝愀然谓曰卿可谓清贫侨对曰臣不贫陛下乃贫耳帝曰朕何为贫侨曰陛下国本未建疆宇日蹙权幸用事将帅非才旱蝗相仍盗贼并起经用无艺帑藏空虚民困于横敛军怨于掊克羣臣养交而天子孤立国势阽危而陛下不悟臣不贫陛下乃贫耳刘克庄上奏曰臣闻易曰穷则变变者犹医家汗下之剂不得已而用不可以屡试也寳绍壊证极矣陛下慨然改号端平一变之功侔于元祐不幸边烽告警适丁是时外患之来势如风雨谓宜坚初志修内治以待之执事者方咎用贤之无益疑更化之致寇再变而为嘉熙三变而为淳祐皆求以愈于端平也然而卒不能有所愈也于是四变而为乙巳五变而为丁未其间岂无贤揆率不能久局面随之而变此如沈痼之人屡汗屡下之余难乎其处方矣夫亟易相而图任靡终数更化而规模不立此所以每变而愈下欤惟丁未转局则异于是以端平之旧相修复端平之政事收拾端平之人才致太平而起颂声宜无难者而时异事殊不可槩论诸老殄瘁宿望一空名臣欲尽来者谁继经费繁浩大司农不能给未免讲求生财之说人才衰少见大夫无可使未免参用喜事之人诸公贵人志得意满既取其美官又全美名而去一二自好之士方且栖迟偃仰弓旌虽遣翔而未集使当馈有乏才之叹翘馆无可延之贤或者见其如此遂曰陛下与大臣改端平之政矣甚者以为改端平之心矣自古政事不能无弊端平之失在于施行锐周防疎除擢骤而已然则以今之审矫昔之锐以今之宻矫昔之疎以今之乆矫昔之骤因时酌宜扶偏捄失不得不然端平之政或可改也若夫召故老起诸贤抑世卿杜近习去副封开言路绌赃吏减斛靣数大节目皆陛下与大臣端平之初心天命之眷顾国祚之灵长人心之亲附繋焉自始至今孰敢议其非者断断乎不可改已臣在田里见元防所下除书作而曰谓陛下与大臣改端平之心者诬也臣闻仁宗以恭俭安静为治体终其身而不变孝宗以刚明果断为治体亦终其身而不变中间虽有小因革要皆不失其初心故嘉祐淳熙之盛为本朝冠臣敢诵二祖之治为陛下献昔富弼再相上谓欧阳脩曰弼顷为人所谗今必顾虑不若坚守初志臣敢诵富弼之事为大臣勉诗云爱莫助之臣不胜卷卷
　　知安庆府黄干拟应诏封事曰臣窃以为天下之患非有形之易见者为可忧而无形之难知者尤可虑自奸臣擅权窃弄兵柄搔动南北之生灵使之肝胆涂地不知其几千万遂使怨毒之气上干隂阳旱蝗相因流殍满野此诚非常之变有形之可见者也虽三尺童子皆知以为深忧自天诛显行奸臣就戮诸贤彚进公道复升薄海内外延颈以观太平而歴观州县之事盖有凛然若不能一朝居者是岂好为异论以惊世骇俗哉盖尝窃谓今天下无一事之不弊无一民之得所一郡之大以言乎兵则不强以言乎财则不裕以言乎城堡则不修以言乎器械则不备以言乎风俗则喜事而嚚讼以言乎官吏则诞谩而具文此臣所谓无一事之不弊者是也虽今之氓负隂抱阳君以为天国以为本听其自善自恶自贫自富自安自危而漠然不以为意今贪吏害之酷吏害之黥胥又害之弓手土兵之追逮者又害之兼并豪户之徒又害之凛然何以自立而中产之家十室九破小民则今日壊而明日死之矣此臣所谓无一民之得其所者是也盖尝深求其故窃以今之天下当极弊之势茍不速反而正之则壊烂頽靡而不可收拾前辈以谓视其容貌无以异于常人而仓公扁鹊所望而走者也然则今之天下当何如管子曰礼义防耻是谓四维四维不张国乃灭亡夫礼义防耻行于士大夫之间而足以维国祚于长久者何也使士大夫知礼义知防耻则必知君之当尊民之当爱禄之不可茍食而职之不可茍废也今也不然士大夫之处心者不复知有君不复知有民知有细书疉幅华言丽语以取知而已知有擎跽曲拳卑词下气取容而已知有苞苴贿赂请托奔竞以求进而已






　　歴代名臣奏议卷六十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷六十四
　　明　杨士竒等　撰
　　治道
　　宋理宗时丁大全擅国柄以言为讳尚左郎官兼右司諌陈宗礼陛对言愿为宗社大计毋但为仓廪府库之小计愿得天下四海之心毋但得左右便嬖戚畹之心愿寄腹心于忠良毋但寄耳目于卑近愿四通八达以来正人毋但旁蹊曲径引贪浊
　　右司郎中赵必愿上疏言陛下英明宻运断出于独固欲一切转移之然而大权若在我或者犹有下移之疑众正若已开或者犹有旁径之疑防免二相销天变也去者固难以复留留者恐终于引去虚鼎席以待故老疑者或意其未必来而况在数千里之外次补以任大政疑者或意其不敢专而况于不安其位中书政之本也今果何时尚可含糊意向以起天下之疑乎亲擢台谏开言路也用之未久者何为轻于易去去之未几何为使之复来召于外服者不知果能用之而必坚除自周行者不知果能听之而无讳乎朝廷除授军国赏罚本至公也今有姓名未达于庙堂而迁擢忽由于中出斥逐三衙竟不指名罪状而人始得以疑陛下矣一除目之颁一号令之出虽未必由于阉宦而人或疑于阉宦虽未必由于私谒而人或疑于私谒虽未必由于戚畹宗邸而人或疑于戚畹宗邸夫天下者祖宗之天下也非陛下所私有也陛下虽有去弊之心而动涉可疑之迹陛下亦何乐于此
　　监察御史洪咨夔上疏曰臣歴考往古治乱之原权归人主政出中书天下未有不治权不归人主则防级一夷纲常且不立奚政之问政不出中书则腹心无寄必转而他厉奚权之揽此八政驭羣臣所以独归之王而诏之者必天官冢宰也陛下亲政以来威福操柄收还掌握扬廷出令震撼海宇天下始知有吾君元首既明股肱不容于自惰撤副封罢先行坐政事堂以治事天下始知有朝廷此其大权大政亦畧举矣然中书之敝端其大者有四一曰自用二曰自专三曰自私四曰自固愿陛下于从容论道之顷宣示臣言俾大臣充初志而加定力惩往辙而图方来以仰称厉精更始之意帝嘉纳之
　　右丞相兼枢宻使董槐言于帝曰臣为政而有害政者三帝曰胡谓害政者三对曰戚里不奉法一矣执法大吏久于其官而擅威福二矣皇城司不检士三矣将率不检下故士卒横士卒横则变生于无时执法威福擅故贤不肖混淆贤不肖混淆则奸衺肆贤人伏而不出亲戚不奉法故法令轻法令轻故朝廷卑三者弗去政且废愿自上除之
　　太学博士汤汉转对言太祖之天下壊其半者蔡京王黼也髙宗之天下壊其半者郑清之也又曰茍有志焉则其纪纲必先正其根本必先彊其藩篱必先固夫然后心广体胖伴奂而优游其乐无极矣舎此不务而徒以九重之深一笑之适以为乐乐极而思之吾有朝廷而不能治也吾有黎民而无与保之也起视四境而外侮又至矣虽有郑卫之音燕赵之色建章之丽琼林之积亦独何乐哉
　　文天祥对防曰臣恭惟皇帝陛下处常之久当泰之交以二帝三王之道防诸心将三纪于此矣臣等鼓舞于鸢飞鱼跃之天皆道体流行中之一物不自意得旅进于陛下之庭而陛下且嘉与之论道道之不行也久矣陛下之言及此天地神人之福也然臣所未解者今日已当道久化成之时道洽政治之而方歉焉有志勤道逺之疑岂望道而未之见耶臣请泝太极动静之根推圣神功化之验就以圣问中不息一语为陛下勉幸陛下试垂听焉臣闻天地与道同一不息圣人之心与天地同一不息上下四方之宇往古来今之宙其间百千万变之消息盈虚百千万事之转移阖辟何莫非道所谓道者一不息而已矣道之隐于浑沦藏于未雕未琢之天当是时无极太极之体也自太极分而隂阳则隂阳不息道亦不息隂阳散而五行则五行不息道亦不息自五行又散而为人心之仁义礼智刚柔善恶则乾道成男坤道成女穹壤间生生化化之不息而道亦与之相为不息然则道一不息天地亦一不息天地之不息固道之不息者为之圣人出而为天地立心为生民立命为往圣继絶学为万世开太平亦不过以一不息之心充之充之而脩身治人此一不息也充之而致知以至齐家治国平天下此一不息也充之而自精神心术以至于礼乐刑政亦此一不息也自有三坟五典以来以至于太平六典之世帝之所以帝王之所以王皆自其一念之不息者始秦汉以降而道始离非道之离也知道者之鲜也虽然其间英君谊辟固有号为稍稍知道者矣而又沮于行道之不力知务徳化矣而不能不尼之以黄老知施仁义矣而不能不遏之以多欲知四年行仁矣而不能不画之以近效上下二三千年间牵补过时架漏度日毋恠夫驳乎无以议为也独惟我朝式克至于今日休陛下传列圣之心以会艺祖之心防艺祖之心以参帝王之心参天地之心三十三年间臣知陛下不贰以二不参以三茫乎天运窅尔神化此心之天混兮辟兮其无穷也然临御浸久持循浸熟而筭计见效犹未有以大快圣心者上而天变不能以尽无下而民生不能以尽遂人才士习之未甚纯国计兵力之未甚充以至盗贼之警所以贻宵旰之忧者尤所不免然则行道者信无验也耶臣则以为道非无騐之物也道之功化甚深也而不可以为迂道之证效甚迟也而不可以为逺维天之命于穆不已天地之所以为天地也之德之纯纯亦不已圣人之所以为圣人也为治顾力行何如耳焉有行道于嵗月之暂而遽责其验之为迂且逺耶臣之所望于陛下者法天地之不息而已姑以近事言则责躬之言方发而隂雨旋霁是天变未尝不以道而弭也赈饥之典方举而都民驩呼是民生未尝不以道而安也论辩建明之诏一颁而人才士习稍稍浑厚招填条具之防一下而国计兵力稍稍充实安吉庆元之小获维扬泸水之隽功无非陛下忧勤于道之明验也然以道之极功论之则此浅效耳速效耳指浅效速效而遽以为道之极功则汉唐诸君之用心是也陛下行帝而帝行王而王而肯袭汉唐事耶此臣所以赞陛下之不息也陛下傥自其不息者而充之则与隂阳同其化与五行同其运与乾坤生生化化之理同其无穷虽充而为三纪之风移俗易可也虽充而为四十年圄空刑措可也虽充而为百年徳洽于天下可也虽充而为卜世过歴亿万年敬天之休可也岂止如圣问八者之事可徐就条理而已哉臣谨昩死上愚对臣伏读圣策曰盖闻道之大原出于天超乎无极太极之妙而实不离乎日用事物之常根乎隂阳五行之赜而实不外乎仁义礼智刚柔善恶之际天以澄着地以靖谧人极以昭明何莫由斯道也圣圣相传同此一道由脩身而治人由致知而齐家治国平天下本之于精神心术达之于礼乐刑政其体甚防其用则广歴千万世而不可易然功化有浅深证效有迟速何欤朕以寡昧临政愿治于兹歴年志愈勤道愈逺窅乎其未眹也朕心疑焉子大夫明先圣之术咸造在庭必有切至之论朕将虚己以听臣有以见陛下遡道之本原求道之功效且疑而质之臣等也臣闻圣人之心天地之心也天地之道圣人之道也分而言之则道自道天地自天地圣人自圣人合而言之则道一不息也天地一不息也圣人亦一不息也臣请遡其本原言之茫茫堪舆坱圠无垠浑浑元气变合无端人心仁义礼智之性未赋也人心刚柔善恶之气未禀也当是时未有人心先有五行未有五行先有隂阳未有隂阳先有无极太极未有无极太极则太虚无形冲漠无眹而先有此道未有物之先而道具焉道之体也既有物之后而道行焉道之用也其体则微其用甚广即人心而道在人心即五行而道在五行即隂阳而道在隂阳即无极太极而道在无极太极贯显微兼费隐包小大通物我道何以若此哉道之在天下犹水之在地中地中无往而非水天下无往而非道水一不息之流也道一不息之用也天以澄着则日月星辰循其经地以靖谧则山川草木顺其常人极以昭明则君臣父子安其伦流行古今纲纪造化何莫由斯道也一日而道息焉虽三才不能以自立道之不息功用固如此夫圣人体天地之不息者也天地以此道而不息圣人亦以此道而不息圣人立不息之体则敛于修身推不息之用则散于治人立不息之体则寓于致知以下之工夫推不息之用则显于齐家治国平天下之效验立不息之体则本之精神心术之防推不息之用则达之礼乐刑政之着圣人之所以为圣人者犹天地之所以为天地也道之在天地间者常久而不息圣人之于道其可以顷刻息耶言不息之理者莫如大易莫如中庸大易之道至于乾道变化各正性命保合太和而圣人之论法天乃归之自强不息中庸之道至于溥博渊泉上天之载无声无臭而圣人之论配天地乃归之不息则久岂非干之所以刚健中正纯粹精者一不息之道耳是以法天者亦以一不息中庸之所以髙明博厚悠久无疆者一不息之道耳是以配天地者亦以一不息以不息之心行不息之道圣人即不息之天地也陛下临政愿治于兹歴年前此不息之嵗月犹日之自朝而午今此不息之嵗月犹日之至午而中此正勉强行道大有功之日也陛下勿谓数十年间我之所以担当宇宙把握天地未尝不以此道至于今日而道之验如此其迂且逺矣以臣观之道犹百里之途也今日则适六七十之候也进于道者不可以中道而废游于途者不可以中途而画孜孜矻矻而不自已焉则适六七十里者固所以为至百里之阶也不然自止于六七十里之问则百里虽近焉能以一武到哉道无浅功化行道者何可以深为迂道无速证效行道者何可以迟为逺惟不息则能极道之功化惟不息则能极道之证效气机动荡于三极之间神采灌注于万有之表要自陛下此一心始臣不暇逺举请以仁宗皇帝事为陛下陈之仁祖一不息之天地也康定之诏曰只勤抑畏庆歴之诏曰不敢荒宁皇祐之诏曰缅念为君之难深惟履位之重庆歴不息之心即康定不息之心也皇祐不息之心即庆歴不息之心也当时仁祖以道徳感天心以福禄胜人力国家绥靖边鄙宁谧若可以已矣而犹未也至和元年仁祖之三十三年也方且露立仰天以畏天变碎通天犀以救民生处贾黯吏铨之职擢公弼殿柱之名以厚人才以昌士习纳景初减用之言听范镇新兵之谏以裕国计以强兵力以至讲周礼薄征缓刑而拳拳以盗贼为忧选将帅明纪律而汲汲以西北为虑仁祖之心至此而不息则与天地同其悠久矣陛下之心仁祖之心也范祖禹有言欲法尧舜惟法仁祖臣亦曰欲法帝王惟法仁祖法仁祖则可至天德愿加圣心焉臣伏读圣策曰三坟以上【云　云】岂道之外又有法欤臣有以见陛下慕帝王之功化证效而亦意其各有浅深迟速也臣闻帝王行道之心一不息而已矣尧之兢兢舜之业业禹之孜孜汤之栗栗文王之不已武王之无贰成王之无逸皆是物也三坟逺矣五典犹有可论者臣尝以五典所载之事推之当是时日月星辰之顺以道而顺也鸟兽草木之若以道而若也九功惟叙以道而叙也四夷来王以道而来王也百工以道而熙庶事以道而康光天之下至于海隅苍生盖无一而不拜帝道之赐矣垂衣拱手以自逸于土阶岩廊之上夫谁曰不可而尧舜不然也方且考绩之法重于三嵗无嵗而敢息也授歴之命严于四时无月而敢息也凛凛乎一日二日之戒无日而敢息也惓惓乎惟时惟几之歌无时而敢息也此犹可也授受之际而尧之命舜乃曰允执厥中夫谓之执者战兢保持而不敢少放之谓也味斯语也则尧之不息可见矣河图出矣洛书见矣执中之说未闻也而尧独言之尧之言赘矣而舜之命禹乃复益之以人心惟危道心惟微惟精惟一之三言夫致察于危微精一之间则其战兢保持之念又有甚于尧者舜之心其不息又何如哉是以尧之道化不惟验于七十年在位之日舜之道化不惟验于五十年视阜之时读万世永赖之语则唐虞而下数千百年间天得以为天地得以为地人得以为人者皆尧舜之赐也然则功化抑何其深证效抑何其迟欤降是而王非固劳于帝者也太朴日散风气日开人心之机械日益巧世变之乗除不息而圣人之所以纲维世变者亦与之相为不息焉俗非结绳之淳也治非画象之古也师不得不誓侯不得不防民不得不凝之以政士不得不凝之以礼内外异治不得不以采薇天保之治治之以至六典建官其所以曰治曰政曰礼曰教曰刑曰事者亦无非扶世道而不使之穷耳以势而论之则夏之治不如唐虞商之治又不如夏周之治又不如商帝之所以帝者何其逸王之所以王者何其劳栗栗危惧不如非心黄屋者之为适也始于忧勤不如恭已南靣之为安也然以心而观则舜之业业即尧之兢兢禹之孜孜即舜之业业汤之栗栗即禹之孜孜文王之不已武王之无贰成王之无逸何莫非兢兢业业孜孜栗栗之推也道之散于宇宙间者无一日息帝王之所以行道者亦无一日息帝王之心天地之心也尚可以帝者之为逸而王者之为劳耶臣愿陛下求帝王之道必求帝王之心则今日之功化证效或可与帝王一视矣臣伏读圣策曰自时厥后【云　云】亦足以维持凭藉者何欤臣有以见陛下陋汉唐之功化证效而且为汉唐世道发一慨也臣闻不息则天息则人不息则理息则欲不息则阳明息则隂浊汉唐诸君天资敏地位髙使稍有进道之心则六五帝四三王亦未有难能者奈何天不足以制人而天反为人所制理不足以御欲而理反为欲所御阳明不足以胜隂浊而阳明反为隂浊所胜是以勇于进道者少沮于求道者多汉唐之所以不唐虞三代也欤虽然是为不知道者言也其间亦有号为知道者矣汉之文帝武帝唐之太宗亦不可谓非知道者然而亦有议焉先儒尝论汉唐诸君以公私义利分数多少为治乱三君之心往往不纯乎天不纯乎人而出入于天人之间不纯乎理不纯乎欲而出入乎理欲之问不纯乎阳明不纯乎隂浊而出入乎阳明隂浊之间是以专务德化虽足以陶后元泰和之风然而尼之以黄老则鴈门上郡之警不能无外施仁义虽足以致建元富庻之盛然而遏之以多欲则轮台末年之悔不能免四年行仁虽足以开贞观升平之治然而画之以近效则纪纲制度曾不足为再世之凭藉盖有一分之道心者固足以就一分之事功有一分之人心者亦足以召一分之事变世道污隆之分数亦系于理欲消长之分数而已然臣尝思之汉唐以来为道之累者其大有二一曰杂伯一曰异端时君世主有志于求道者不陷于此则陷于彼姑就三君而言则文帝之心异端累之也武帝太宗之心杂伯累之也武帝无得于道宪章六经统一圣真不足以胜其神僊土木之私干戈刑罚之惨其心也荒太宗全不知道闺门之耻将相之夸末年辽东一行终不能以克其血气之暴其心也骄杂伯一念憧憧往来是固不足以语常久不息之事者若文帝稍有帝王之天资稍有帝王之地歩一以君子长者之道待天下而晁错辈刑名之说未尝一动其心是不累于杂伯矣使其以二三十年恭俭之心而移之以求道则后元气象且将骎骎乎商周进进乎唐虞奈何帝之纯心又间于黄老之清浄是以文帝仅得为汉代之令主而不得一侪于帝王呜呼武帝太宗累于杂伯君子固不敢以帝王事望之文帝不为杂伯所累而不能不累于异端是则重可惜已臣愿陛下监汉唐之迹必监汉唐之心则今日之功化证效将超汉唐数等矣臣伏读圣防曰朕上嘉下乐【云　云】抑化裁推行有未至欤臣有以见陛下念今日八者之务而甚有望乎为道之验也臣闻天变之来民怨招之也人才之乏士习蛊之也兵力之弱国计屈之也边陲之警盗贼因之也夫陛下以上嘉下乐之勤夙兴夜寐之劳怅嵗月之逾迈亦欲以少见吾道之验耳俯视一世未能差强人意八者之弊臣知陛下为此不满也陛下分而以八事问臣合而以四事对请得以熟数之于前何谓天变之来民怨招之也天视自我民视天听自我民听天明畏自我民明威人心之休戚天心所因以为喜怒者也熙宁间大旱是时河陜流民入京师监门郑侠畵流民图以献且曰陛下南征北伐皆以胜防之图来上料无一人以父母妻子迁移困顿皇皇不给之状为图以进者览臣之图行臣之言十日不雨乞正欺君之罪上为之罢新法十八事京师大雨八日天人之交间不容穟载在经史此甚多陛下以为今之民生何如耶今之民生困矣自琼林大盈私于积贮而民困自建章通天频于营缮而民困自献助叠见于豪家巨室而民困自和籴不间于闾阎下户而民困自所至贪官暴吏视吾民如家鸡圏豕惟所咀啖而民困呜呼东南民力竭矣书曰怨岂在明不见是图今尚可谓之不见乎书曰怨不在大亦不在小今尚可谓之小乎生斯世为斯民仰事俯育亦欲各遂其父母妻子之乐而操斧斤淬锋锷日夜思所以斩伐其命脉者滔滔皆是然则臈雪靳瑞蛰雷愆期月犯于木星陨为石以至土雨地震之变无恠夫屡书不一书也臣愿陛下持不息之心急求所以为安民之道则民生既和天变或于是而弭矣何谓人才之乏士习蛊之也臣闻穷之所飬达之所施幼之所学壮之所行今日之修于家他日之行于天子之庭者也国初诸老尝以厚士习为先务宁收落韵之李迪不取凿说之贾边宁收直言之苏辙不取险恠之刘几建学校则必欲崇经术复乡举则必欲参行艺其后国子监取湖学法建经学治道边防水利等斋使学者因其名以求其实当时如程頥徐积吕希哲皆出其中呜呼此元祐人物之所从出也士习厚薄最关人才从古以来其语如此陛下以为今之士习何如耶今之士大夫之家有子而教之方其幼也则授其句读择其不戾于时好不震于有司者俾熟复焉及其长也细书为工累牍为富持试于乡校者以是校艺于科举以是取青紫而得车马也以是父兄之所教诏师友之所讲明利而已矣其能卓然自拔于流俗者几何人哉心术既壊于未仕之前则气节可想于既仕之后以之领郡邑如之何责其为卓茂黄覇以之镇一路如之何责其为苏章何武以之曵朝绅如之何责其为汲黯望之奔竞于势要之路者无恠也趋附于权贵之门者无恠也牛维马絷狗茍蝇营患得患失无所不至者无恠也悠悠风尘靡靡媮俗清芬消歇浊滓横流惟皇降衷秉彛之懿萌蘖于牛羊斤斧相寻之冲者其有几哉厚今之人才臣以为变今之士习而后可也臣愿陛下持不息之心急求所以为淑士之道则士风一淳人才或于是而可得矣何谓兵力之弱国计屈之也谨按国史治平间遣使募京畿淮南兵司马光言边臣之请兵无穷朝廷之募兵无已仓库之粟帛有限百姓之膏血有涯愿罢招禁军训练旧有之兵自可备御臣闻古今天下能免于弱者必不能免于贫能免于贫者必不能免于弱一利之兴一害之伏未有交受其害者今之兵财则交受其害矣自东海城筑而调淮兵以防海则两淮之兵不足自襄樊复归而并荆兵以城襄则荆湖之兵不足自战舰列于汉水寃血溅于宝峰而正军忠义空于死徙者过半则川蜀之兵又不足江淮之兵又抽而入蜀又抽而实荆则下流之兵愈不足矣荆湖之兵又分而防应分而镇抚则上流之兵愈不足矣夫国之所恃以自卫者兵也而今之兵不足如此国安得而不弱哉扶其弱而归之强则招兵之防今日直有所不得已者然召募方新调度转急问之大农大农无财问之版曹版曹无财问之饷司饷司无财自嵗币银绢外未闻有画一防为军食计者是则弱矣而又未免于贫也陛下自见肝膈近又创一安边太平库专以供军此艺祖积缣帛以易虏首之心也仁宗皇帝出钱帛以助兵革之心也转易之间风采立异前日之弱者可强矣然飞刍挽粟给饷餽粮费于兵者几何而琳宫梵宇照耀湖山土木之费则漏卮也列灶云屯樵苏后爨费于兵者几何而霓裳羽衣靡金饰翠宫庭之费则尾闾也生熟口劵月给衣粮费于兵者几何而量珠辇玉幸宠希恩戚畹之费则滥觞也盖天下之财专以供军则财未有不足者第重之以浮费重之以冗费则财始缾罄而罍耻矣如此则虽欲足兵其何以给兵耶臣愿陛下持不息之心急求所以为节财之道则财计一充兵力或于是而可强矣何谓边陲之警盗贼因之也谨按国史绍兴间杨幺寇洞庭连跨数郡大将王不能制时伪齐挟敌使李成寇襄汉么与交通朝廷患之始命岳飞措置上流已而逐李成擒杨么而荆湖平臣闻外之勍敌不能为中国患而其来也必待内之变内之盗贼亦不能为中国患而其起也必将纳外之侮盗贼而至于通勍敌则腹心之大患也已今之所谓敌国者固可畏也然而逼我蜀则蜀帅防泸水之勲窥我淮则淮帅奏维扬之凯敌骑纵横固不可以一防止之然使之无得气去则中国之技未为尽出其下彼亦犹畏中国之有人也独惟旧海在天一隅逆雏穴之者数年于兹风瞬息一苇可航彼未必不朝夕为趋浙计然而未能焉短于舟踈于水惧吾唐岛之有李寳在耳然洞庭之湖烟水沈寂而浙右之湖涛澜沸惊区区妖孽且谓有杨么之渐矣得之京师之耆老皆以为此寇出没倏闪往来翕霍驾舟如飞运柂如神而我之舟师不及焉夫东南之长技莫如舟师我之胜乌珠于金山者以此我之毙逆亮于采石者以此而今此曹反挟之以制我不武甚矣万一或出于杨么之计则前日李成之不得志于荆者未必今日之不得志于浙也曩闻山东洊饥有司贪市之利空苏湖根本以资之廷绅犹谓互易安知无为其乡道者一夫登岸万事瓦裂又闻魏村江湾福山三寨水军兴贩盐课以资逆雏廷绅犹谓是以扞卫之师为商贾之事以防拓之卒开乡道之门忧时识治之见往往如此肘腋之蜂虿懐袖之蛇蝎是其可以忽乎哉陛下近者命发运兼宪合兵财而一其权是将为灭此朝食之图矣然屯海道者非无军控海道者非无将徒有王数年之劳未闻岳飞八日之防子大叔平苻泽之盗恐不如此长此不已臣惧为李成开道地也臣愿陛下持不息之心急求所以弭寇之道则寇难一清边备或于是而可宽矣臣伏读圣防曰夫不息则乆乆则徴今胡为而未徴欤变则通通则久今其可以屡更欤臣有以见陛下久于其道而甚有感乎中庸大易之格言也臣闻天久而不坠也以运地久而不隤也以转水乆而不腐也以流日月星辰而常新也以行天下之凡不息者皆以久也中庸之不息即所以为大易之变通大易之变通即所以验中庸之不息变通者之久固肇于不息者之久也盖不息者其心变通者其迹其心不息故其迹亦不息游乎六合之内而纵论乎六合之外生乎百世之下而追想乎百世之上神化天造天运无端发微不可见充周不可穷天地之所以变通固自其不息者为之圣人之久于其道亦法天地而已矣天地以不息而久圣人亦以不息而久外不息而言久焉皆非所以久也臣尝读无逸一书见其享国之久者有四君焉而其间三君为最久臣求其所以久者中宗之心严恭寅畏也髙宗之心不敢荒宁也文王之心无淫于逸无游于畋也是三君者皆无逸而已矣彼之无逸臣之所谓不息也一无逸而其效已如此然则不息者非所以久欤陛下之行道盖非一朝夕之暂矣寳绍以来则涵养此道端平以来则发挥此道嘉熙以来则把握此道嘉熙而淳祐淳祐而寳祐十余年间无非持循此道之嵗月陛下处此也庭燎未辉臣知其宵衣以待日中至昃臣知其玉食弗遑夜漏已下臣知其丙枕无寐圣心之运亦可谓不息矣然既往之不息者易方来之不息者难久而不息者易愈久而愈不息者难昕临大庭百辟星布陛下之心此时固不息矣暗室屋漏之隐试一警省则亦能不息否乎日御经筵学士云集陛下之心此时固不息矣宦官女子之近试一循察则亦能不息否乎不息于外者固不能保其不息于内不息于此者固不能保其不息于彼乍勤乍怠乍作乍辍则不息之纯心间矣如此则陛下虽欲久则徴臣知中庸九经之治未可以朝夕见也虽欲通则久臣知繋辞十三卦之功未可以嵗月计也蜵蜎蠖濩之中虚明应物之地此全在陛下自斟酌自执持顷刻之力不继则悠久之功俱废矣可不戒哉可不惧哉陛下之所以策臣者悉矣臣之所以忠于陛下者亦既畧陈于前矣而陛下防之篇终复曰子大夫熟之复之勿激勿泛以副朕详延之意臣伏读圣防至此陛下所谓详延之意盖可识已夫陛下自即位以来未尝以直言罪士不惟不罪之以直言而且导之以直言臣等尝恨无由一至天子之庭以吐其素所蓄积幸见录于有司得以借玉阶方寸地此正臣等披露肺肝之日也方将明目张胆謇謇谔谔言天下事陛下乃戒之以勿激勿泛夫泛固不切矣若夫激者忠之所发也陛下胡并与泛者之言而厌之耶厌激者之言则是将胥臣等而为容容唯唯之归耶然则臣将为激者欤将爲泛者欤抑将迁就陛下之说而姑为不激不泛者欤虽然奉对大庭而不激不泛者固有之矣臣于汉得一人焉曰董仲舒方武帝之防仲舒也慨然以欲闻大道之要为问帝之求道其心盖甚锐矣然道以大言帝将求之虚无渺防之乡也使仲舒于此过言之则激浅言之则泛仲舒不激不泛得一说曰正心武帝方将求之虚无防之乡仲舒乃告之以眞实浅近之理兹陛下所谓切至之论也奈何武帝自恃其区区英明之资超伟之识谓其足以淩跨六合笼驾八表而顾于此语忽焉仲舒以江都去而帝所与论道者他有人矣臣固尝为武帝惜也堂堂天朝固非汉比而臣之贤亦万不及仲舒然亦不敢激不敢泛窃扵圣问之所谓道者而得二说焉以为陛下献陛下试采览焉一曰重宰相以开公道之门臣闻公道在天地间不可一日壅阏所以昭苏而涤决之者宰相责也然扶公道者宰相之责而主公道者天子之事天子而侵宰相之权则公道已矣三省枢宻谓之朝廷天子所与谋大政出大令之地也政令不出于中书昔人谓之斜封墨敕非盛世事国初三省纪纲甚正中书造命门下审覆尚书奉行宫府之事无一不统于宰相是以李沆犹得以焚立妃之诏王旦犹得以沮节度之除韩琦犹得出空头敕以逐内侍杜衍犹得封还内防以裁侥幸盖宰相之权尊则公道始有所依而立也今陛下之所以为公道计者非不悉矣以夤缘戒外戚是以公道责外戚也以裁制戒内司是以公道责内司也以舎法用例戒羣臣是以公道责外廷也雷霆发蔀星日烛幽天下于此咸服陛下之明然或谓比年以来大庭除授于义有所未安于法有所未便者悉以圣防行之不惟诸司陞补上渎宸奎而统帅躐级閤职超迁亦以夤缘而得恩泽矣不惟奸湔洗上劳涣汗而选人通籍奸胥逭刑亦以鑚刺而拜宠命矣甚至闾阎屑之鬬讼皂猥贱之干求悉达内庭尽由中降此何等虮虱事而陛下以身亲之大臣几于为奉承风防之官三省几于为奉行文书之府臣恐天下公道自此壅矣景祐间罢内降凡诏令皆由中书枢宻院仁祖之所以主张公道者如此今进言者犹以事当间出睿断为说呜呼此亦韩绛告仁祖之辞也朕固不惮自有处分不如先尽大臣之虑而行之仁祖之所以谕绛者何说也奈何复以绛之说启人主以夺中书之权是何心哉宣靖间创御笔之令蔡京坐东廊专以奉行御笔为职其后童贯梁师成用事而天地为之分裂者数世是可鉴已臣愿陛下重宰相之权正中书之体凡内批必经由中书枢宻院如先朝故事则天下幸甚宗社幸甚二曰收君子以夀直道之脉臣闻直道在天地间不可一日頽靡所以光明而张主之者君子责也然扶直道者君子之责而主直道者人君之事人君而至于沮君子之气则直道已矣夫不直则道不见君子者直道之倡也直道一倡于君子昔人谓之鳯鸣朝阳以为清朝贺国朝君子气节大振有鱼头参政有鹘撃台諌有铁面御史军国之事无一不得言于君子是以司马光犹得以殛守忠之奸刘挚犹得以折李宪之横范祖禹犹得以罪宋用臣张震犹得以击龙大渊曽觌盖君子之气伸则直道始有所附而行也今陛下之所以为直道计者非不至矣月有供课是以直道望谏官也日有轮劄是以直道望廷臣也有转对有请对有非时召对是以直道望公卿百执事也江海纳污山薮藏疾天下于此咸服陛下之量然或谓比年以来外廷议论于已有所未协于情有所未忍者悉以圣意断之不惟言及乗舆上勤节贴而小小予夺小小废置亦且寝罢不报矣不惟事関廊庙上烦调停而小小抨弹小小纠劾亦且宣谕不已矣甚者意涉区区之貂珰论侵之姻娅不恤公议反出谏臣此何等狐鼠辈而陛下以身庇之御史至于乗和事之讥台吏至于重讫了之报臣恐天下之直道自此沮矣康定间欧阳脩以言事出未几即召以谏院至和间唐介以言事贬未几即除以谏官仁祖之所以主直道者如此今进言者犹以台谏之势日横为疑呜呼兹非富弼忠于仁祖意也弼倾身下士宁以宰相受台谏风防弼之自处何如也奈何不知弼之意反啓人君以厌君子之言是何心哉元符间置看详理诉所而士大夫得罪者八百余家其后邹浩陈瓘去国无一人敢为天下伸一喙者是可鉴已臣愿陛下壮正人之气养公论之锋凡以直言去者悉召之于霜台乌府中如先朝故事则天下幸甚宗社幸甚盖大道之行天下为公周道如砥其直如矢自古帝王行道者无先于此也臣来自山林有懐欲吐陛下怅然疑吾道之迂逺且慨论乎古今功化之浅深证效之迟速而若有大不满于今日者臣则以为非行道之罪也公道不在中书直道不在台谏是以陛下行道用力处虽劳而未遽食道之报耳果使中书得以公道緫政要台谏得以直道纠官邪则陛下虽端冕凝旒于穆清之上所谓功化证效可以立见何至积三十余年之工力而志勤道逺焉未有际耶臣始以不息二字为陛下勉终以公道直道二说为陛下献陛下万几之暇傥于是而加三思则跻帝王轶汉唐由此其阶也已臣赋性疎愚不识忌讳握笔至此不自知其言之过于激亦不自知其言之过于泛冒犯天威罪在不赦惟陛下留神臣谨对
　　牟濚上奏曰臣生长西州叨窃陛下科第垂四十年中更兵火与民俱流茍延余生至于今日虽尝两尘班缀一玷州麾竟坐迂疎动与物忤十年不调自分不复有再覩清光之时公朝不忍终弃繇淮东制幕擢丞奉常今又兼领铨部圣恩如天莫知补报适当陛对遂得一吐微忠于玉阶方寸地此臣千载之一遇也抑臣闻之迹疎而言亲者危地逺而意忠者忤臣之踪迹可谓疎逺臣之寸心实抱朴忠惟陛下垂听焉臣尝读孟子至天下之生久矣一治一乱乃知自古天下未尝无乱更一乱则必有人焉出而治之此盖天地生生不息之机脉络未尝间断洪水之后有奄防天不生周公则无以为生民除害春秋之后有战国天不生孟子则无以为生民立心禹之后有周公孔子之后有孟子乱不终于乱而归于治人也亦天也然人皆知四裔之为中国害而不知人心之害甚于四裔盖四裔虽能为害于一时而人心天理终不可泯没良心壊则失其所以为人而末流之弊有不可胜言者臣请先言四裔而后及人心中国之所以异于四裔者以其有三纲五常为之主张礼义防耻为之维持也而近歳以来贪竞成习欺诞成风慨习俗之日媮澟纲常之将坠而遐裔遂得以凭陵中国生灵肝脑涂地而狡焉之谋遂至窥江不有人焉以挫其投鞭之怒则大事去矣天佑圣主为生贤佐以谢八千之卒破苻秦百万之师使宗社几危而复安正统几絶而复续功不在禹周公下矣臣窃意士大夫更大变故歴大忧患必能惩创悔艾洗心涤虑以归于正矣而陷溺既深旧染犹在问吏治吏治未醇问士习士习茍且至勤圣主丁宁告戒作之而不应振之而不起消磨软熟贤者亦不免焉此臣之所甚惧也臣不敢复追咎既往姑以近事明之陛下戢贪有诏盖叹民生之寡遂而恶贪吏之病民也谓宜惩一劝百而贪鄙之风革矣今几何时凡所弹劾不过州县之小吏而当事任取显官尚多有可议者得无纎悉于其小而阔畧于其大耶此非陛下意也陛下训廉有诏盖知人性之本善而欲引中人于君子之归也谓宜举一劝百而防耻之维张矣今几何时但闻戢贪未闻有以防擢用者羞恶之心谁独无之何至泯没如是得非孤寒寡与虽亷不能以自见而大吏之好恶与人背驰耶此非陛下意也陛下为千里择牧守盖本以为民也而牧民者但知为富贵之图不复为根本之虑托献羡之名以盖其贪酷之迹而失朝廷为民之初意矣陛下买公田以免和籴盖将以便民也而奉行者不能用一分之宽而行一切之政但欲觊了办之赏不暇为长逺之谋而失朝廷便民之初意矣贵戚不当任以事此良法也陛下四十年间人不知有贵戚也至于近日而好官要职如取如携未必皆贵戚也而夤縁攀附亦得以躐取麾节其间岂不有材不学焉知为政失陛下赤子之心塞孤寒进身之路而或者始得以私贵戚议陛下此陛下所亲爱负陛下也阉寺闻名非国之福此确论也陛下四十年间人不知有阉寺也乃至于近日而此曹名字稍稍有闻盖寡防鲜耻者往往倚之而进招权纳贿者扬扬自以为功虽传闻未必尽然而其实有以自取或者始得以用阉寺议陛下此陛下亲信负陛下也陛下髙爵厚禄以待士大夫望其尽心体国也而中外大小之臣不能体陛下之心而各自以其心为心人心陷溺一至于此陈蕃所谓在朝羣臣如河中木泛泛东西耽禄畏祸曾谓清明之世仪鳯满朝可容有此耶昔神宗皇帝谕富弼曰君臣须是上下相照尽忠尽节不得有隐弼拜于御座之前曰尽忠无隐只臣一员亦无益于事须是两府大臣以至在廷臣僚人人尽忠无隐出于众力方能成天下之务弼之言非今日士大夫之药石耶今民心方危而易揺士气难伸而易沮虽有众多之君子不无窥伺之小人境外之事非臣所得而知境内之事尚多未满人意天下事变未易俄度万一有出于圣君贤相智虑所不及者然后追咎贤者之不言而使小人得以借口曰君子无益于人之国则国事愈不堪言矣此臣所以惓惓为世道虑而以正人心为扶世道之本惟陛下不以疎逺而忽之岂惟微臣之幸实天下之幸理宗在位斥逐权奸收召名德举朝相庆太常寺丞姚希得以为外观形状似若清明之朝内察脉息有危亡之证乃上疏言尧舜三代之时无危亡之事而常喜危亡之言秦汉以来多危亡之事而常讳危亡之言夫危亡之事不可有而危亡之言不可亡后世人主乃履危如履坦讳言如讳病又言君子非不收召而意向犹未调一小人非不斥逐而根株犹未痛断大权若操握而不能无旁蹊曲迳之疑大势若更张而未见有长治久安之道廷臣之所讽谏封囊之所奏陈非不激切而陛下固不之罪亦不之行自古甘蹈危亡之机非独闇主而明君亦有焉此臣之所甚惧朝廷者万化所自出也实根于人君之一心夫何大明当天犹有可议者内小学之建人皆知陛下有意建储也然嵗月逾迈未覩施行人心危疑无所系属秦汉而下嗣不蚤定事出仓卒或宫闱出令或宦寺主谋或奸臣首议此皆足以危人之国也陛下何惮而不早定大计邸第之盛人皆知笃于亲爱也然依冯者众轻视王法请托之行防于影响扬干晋侯弟也乱行于曲梁而魏绛戮其仆晋侯始怒而终悔晋卒以覇平原君赵王弟也不出租税而赵奢刑其用事者赵王贤而用之赵卒以彊皆足以兴人之国也陛下何为而不少伸国法今女冠者流众所指目近珰小臣时窃威福此皆陛下之心乍明乍晦之所致岂不谓之危乎国有善犹人有元气善一败一消元气一病一衰善能几岂堪数消消极则国随之矣陛下明于知人公于用人固无权奸再用之意然道路之人往往窃议此元祐绍圣将分之机也祸根犹伏而未去不几于安其危乎帝改容曰朕决不用史嵩之度宗时黄应龙上奏曰臣以民事至重略陈于前而切于当世急务非边境乎庙谟神运草茅小臣何所容喙惟盛明之世采及负薪诗书所载可得而陈柔逺能迩其所谓能必非一事而厚德难任人实蛮夷率服之根本天保以上治内其所谓治固非一端而嘉宾使臣兄弟朋友皆采薇出车之阶序盖迩不能则逺未易柔内已治则外不难御臣窃惟今日之弊莫甚于风俗奢伪有以销磨士大夫之壮气理义晦蚀无以洗濯天下之贪习秦昭王临朝而叹闻楚人铁剑利而倡优拙铁劔利则士勇倡优拙则谋逺吾恐楚之图秦也是以忧之堂堂天朝何事不立区区战国岂足为道况今除戎器以戒不虞命将帅而授方略枢机周宻孰得而窥然四方仰瞻自京师始所可覩者铁劔果利乎市井等于儿嬉倡优果拙乎姣媚方且角出古者竒技淫巧有禁今非竒纎巧丽则不售也梵音法皷僧俗杂居环臂头男女无别雕墙峻宇豪僭逾度髙冠侈袂贵贱莫分管子曰台榭相望者上下相怨民无余积者其禁必不止道有捐瘠者其守必不固管子而愚人也则可管子而少知治体可不寒心叔向言晋道殣相望而女富溢尤叹其以乐慆忧匃奴未灭何以家为霍去病能之而麄人恣金帐之饮酣壮士悲玉关之易老儿郎寒冷谁敢邀求蚤虱尘衣日御强敌修劔拄頥有生之乐尚未能亲鼓疲卒安得杀爱妾以防将士提孤垒抗百万之师者乎唐魏征言若君臣之间动存形迹天下安危尚未可知盖靣从后言帝朝深戒色仁行违圣门不取岂有随声是非徇情可否磨礲圭角刋落风棱习故为常若无足恠然恐软熟之风积成委靡顺适不已流入奸回西都销愞实符命之滥觞前晋风流职乱华之梯祸可不惧乎臣所谓有以销磨士大夫之壮气者皆风俗奢伪使然也孟子言不信仁贤则国空虚今尊贤使能俊杰在位而国匮民贫自若又曰上有仁心仁闻而民不被其泽者不行先王之道也今发政施仁爱若赤子而民不被其泽者滋甚其故何也千里之生宅于太守百里之命寄于县令陛下字民有训戒贪有箴昭于日星严于雷霆近畿列郡选择精明遐陬偏垒率多饕戾除命伊始神明在前条画既颁墙壁虚语倚急符之煎迫痛帑庾之枵虚剜肉医疮尚云常赋椎肌剥髓动及亡辜贪未尝不戒而贪夫多得志防未尝不奬而防士或埋光得非羽玉飞金脱粟之名可钓饮氷食蘗即墨之毁难封盖多赀者多助孤植者孤危大臣法小臣防国之肥也今朝廷却贡羡府第絶苞苴而筐篚塞途赂遗络绎关门既入如水沃焦郡将诸邑之表倡不足示仪则贿令愈肆诛求监司列城之耳目不能端矩则缪守何所忌惮上下交征防耻道丧民穷至骨谁实矜怜古学无传文奸欺世为妻妾宫室贫乏所识失其本心处污秽而不羞激怨讟以生变先臣李观有言为贪为暴为寒为饥此而不为盗贼臣不知其所归臣所谓无以洗濯天下之贪习者皆理义晦蚀之故也然臣闻圣人不能为时能不失时陛下春秋鼎盛德泽有加帅臣精神折冲智虑深逺羣公守理奉法品式具备天下延颈而望太平当乗此时奋发刚断刷除蠧弊旷然明白洞逹之意轩豁隂幽揜覆之私罢不急之务省无名之费按行祖宗之令典民间疾苦田妇许以席殿而无避猳防之失细民得以挝鼓而上闻行卫文大帛之规储缣将以易敌人之首厉越践卧薪之志榻外岂容他人鼾睡以艺祖之勤徒步而幸作坊幸染院幸造船场掖庭宫女愿归者加厚赐遣以髙皇之俭弃内侍珠囊于汴水碎螺钿椅桌于通衢馆陶民诉括田不实决县令流之海岛吏部郎监纳河阳夏税收一斛五升之羡黜夺其官鬻钞者弃市犯法则有剑一遵建隆之制使中外灼知上意四聦四目防不明达宫中府中俱为一体若是则法禁严而风俗厚黜陟明而吏治兴可以富民而错刑可以强兵而服逺裔矣惟陛下与大臣亟图之宗社幸甚天下幸甚
　　牟濚上奏曰臣待罪郎潜莫知补报误防亲擢俾侍经帷自惟学问空疎无以仰裨圣徳之万一兹当陛对敢罄愚忠惟陛下垂听臣闻傅说告髙宗曰非知之艰行之惟艰夫致知力行互相发明而知常在先则知固未易也而傅说独以行为难何哉盖髙宗旧学甘盘知道之君也傅说惟勉之以行其所知而已臣恭惟皇帝陛下睿哲由于天禀圣学得之心传当临政愿治之初日以继志述事为念所谓志者先皇帝有此心而未及行陛下因而行之此继志也所谓事者先皇帝已见之施行而未及竟陛下终能行之此述事也复故王之官爵先帝素有此心也陛下体先志而行之而先帝不得已之本心昭白于天下矣去内司之积先帝之已施行也陛下述往事而行之而先帝去邪之盛德有光于青史矣信用君子先帝之心也其或厄于小人而去非先帝之志也容受直言先帝之心也其或触忤奸邪而去非先帝之志也陛下首取公论之所与者特加召擢登之要路而天下知陛下有意于开言路矣白身出官特旨赐第先帝之异恩也谓宜何以上报知遇而乃赃汚狼籍不知自反常懐李振清流浊流之愤不由儒科径践二府先帝之殊渥也谓宜何以上答圣知而乃窟穴畿甸老不知退躬蹈圣人患得患失之戒陛下因公论所不与而屏去之而天下知陛下有意于重名器矣絶贡献以塞侥幸之门尚先帝却长沙羡金之遗意也洒宸翰以明正邪之辨尚先帝亲君子逺小人之遗训也先帝所欲行陛下善继而行之先帝所已行陛下善述而行之先帝之心惟陛下知之而陛下之心天下亦既知之矣臣犹谓知之而不行犹不知也行之而不力犹不行也自昔君子小人势不两立舜用十六相先去四凶明四凶不去则十六相不能悉心以辅治臣愿陛下充所知而行之知其为君子则爱之惜之有言焉则用之毋使小人得以乘其间知其为小人则去之逺之自其根萌而絶之毋使君子或至受其祸坤之初六曰履霜坚氷至霜隂之微也氷隂之着也履霜而知其必至于坚氷犹小人不可使长而至于盛当自其微而谨之也古今治乱率由乎此今阳明用事而隂浊无所施其巧众正彚升而羣小无所容其奸以清明之朝廷行快活之条贯固世道之幸而苍生之幸然而君子得志小人不愿也绍述之说行则元祐变而绍圣矣爱莫助之之图进则建中靖国转而崇宁矣是非国家之福也今虽万万无是必也圣心清明终始如一嘿察隂阳消长之机而辨之于早焉庶几无坚氷之虑矣抑臣又有闻忧治世危明主君子所以异于小人也古人日以水旱盗贼奏尚唐虞相与儆戒之意若后世所谓天下已太平则狃于宴安不为逺虑误人国家必此言也此君子小人之分也昔唐宪宗留心庻政谓李绛等曰凡好事口说则易躬行则难卿等既为朕言之亦须行之勿空陈而已绛奏曰陛下今日处分可谓至言然臣绛亦以为天下之人从陛下所行不从陛下所言愿陛下每言之则必行之绛之言尚傅说知行之意也惟陛下留神濚又进故事曰易曰君子以思患而豫防之书曰逺乃猷诗云猷之未逺是用大谏昔圣人之教民也使之方暑则备寒方寒则备暑七月之诗是也今夫市井稗贩之人犹知旱则资舟水则资车夏则储裘褐冬则储絺绤彼偷安茍生之徒朝醉饱暮饥寒者虽与之俱为编户贫富必不侔矣况为天下国家者岂可不制治于未乱保邦于未危乎诗云迨天之未隂雨彻彼桑土绸缪牖户今此下民或敢侮予孔子曰为此诗者其知道乎能治其国家谁敢侮之迨天之未隂雨者国家闲暇无灾害之时也彻彼桑土者求贤于隠微也绸缪牖户者脩敕其政治也夫桑土者鸱鸮所以固其室也贤隽者明主所以固其国也国既固矣虽有侮之者庸何伤哉臣闻及闲暇明政刑有国之逺虑忧治世危明主臣子之至情方天下以为无事之时而不复思久安长治之策此贾谊所以长太息于汉文之世也昔司马光上仁宗皇帝五规其三曰逺谋似谓当时有位者狃于升平不为逺虑至论公卿大夫或养交饰誉以待迁或容身免过以待去自非忧公忘私之人大抵多懐茍且之计莫肯为十年之规况万世之虑乎夫仁宗之时太平极治之时也主圣臣贤相与讲明治道未必有阙政而光言如此以今视昔为何如时可不深长思耶先皇帝临御日久留意人物然而以名取人而名未必副其实也以才用人而才未必真有用也天下大富贵谁实享之而去而国家大患难则相视束手至归过于君父而诿其责于他人先皇帝晚年阅天下义理至熟更天下事变既多深入圣虑取得罪公论者斥逺之小有才而未闻大道者屏退之敷求硕贤以遗陛下于众人思虑所不及者独加意焉举天下大器付陛下贻谋可谓逺矣陛下圣明天纵学问日新尧言初布天下鼓舞真不负先皇付托而大臣可谓不负先皇简拔矣今天下虽暂安而以为治安则未也济济多士文王以宁而士犹未至于多也事防之来无穷而人才亦与之无穷臣愿陛下与大臣精思而熟虑之取才不嫌乎广在精择而用之耳求言不妨乎博在审聴而行之耳将帅当选牧守当择士卒当练民生当厚庶防制治于未乱保邦于未危为国家立无穷之业而君臣之间亦有无穷之闻此先皇帝所望于陛下与今日之大臣也光前朝元老国之蓍所言真有益于治道臣敢以其所以告仁宗皇帝者推广之以告陛下非但曰应故事而已惟陛下垂聴
　　幼主时秘书郎徐宗仁奏乞察欣瘁休戚之故酌利害损益之宜孰为当因孰为当革孰为可罢孰为可行则折衷泉货而逺近便开通关梁而商贾行下修身奉法之诏而吏得自新出输仓助贷之令而民免贵籴窒墨敕之门而无官府黜陟之异止轮台之议而无疆界彼此之分则气脉苏醒意向翕合矣


　　歴代名臣奏议卷六十四
　　钦定四库全书
　　歴代名臣奏议卷六十五
　　明　杨士竒等　撰
　　治道
　　辽兴宗重熈四年诏天下言治道之要天成军节度使萧罕嘉努对曰臣伏见比年以来髙丽未賔珠卜犹强战守之备诚不容已乃者选富民防邉自备粮糗道路修阻动淹嵗月比至屯所费已过半牛单毂鲜有还者其无丁之家倍直佣僦人惮其劳半途亡窜故戍卒之食多不能给求假于人则十倍其息至有鬻子割田不能偿者或逋役不归在军物故则复补以少壮其鸭渌江之东戍役大率如此况渤海女直髙丽合从连衡不时征讨富者从军贫者侦候加之水旱菽粟不登民以日困盖势使之然也方今最重之役无过西戍如无西戌虽遇凶年困不至于此若能徙西戍稍近则徃来不劳民无深患议者谓徙之非便一则损威名二则召侵侮三则弃耕牧之地臣谓不然珠卜诸部自来有之曩时北至胪朐南至邉境人多散居无所统一惟往来抄掠及太祖西征至于流沙珠卜望风悉降西域诸国皆愿入贡因迁种落内置三部以益吾国不营城邑不置戍兵珠卜累世不敢为宼统和问皇太妃出师西域拓土既逺降附亦众自后一部或叛邻部讨之使同力相制正得驭逺人之道及城哈屯开境数千里西北之民徭役日増生业日殚警急既不能救叛服亦复不恒空有广地之名而无得地之实若贪土不已渐至虚耗其患有不胜言者况邉情不可深信亦不可顿絶得不为益舍不为损国家大敌惟在南方今虽连和难保他日若南方有变屯戍辽邈卒难赴援我进则敌退我还则敌来不可不虑也方今太平已乆正可恩结诸部释罪而归地内徙戍兵以増堡障外明约束以正疆界毎部各置酋长嵗修职贡叛则讨之服则抚之诸部既安必不生衅如是则臣虽不能保其乆而无变知其必不深入侵掠也或云弃地则损威殊不知殚费竭财以贪无用之地使彼小部抗衡大国万一有败损威岂浅或又云沃壤不可遽弃臣以为土虽沃民不能乆居一旦敌来则不免内徙岂可指为吾土而惜之夫帑廪虽随部而有此特周急部民一偏之惠不能均济天下如欲均济天下则当知民困之由而窒隙节盘逰简驿传薄赋敛戒奢侈期以数年则困者可蘓贫者可富矣盖民者国之本兵者国之衞兵不调则旷军役调之则损国本且诸部皆补役之法昔补役始行居者行者皆富实故累世从戍易为更代近嵗邉虞数起民多匮乏既不任役事随补随缺茍无上户则中戸当之旷日弥年其穷益甚所以取代为难也非惟补役如此在边戍兵亦然譬如一抔之土岂能填寻丈之壑欲为长乆之便莫若使逺戍疲兵还于故乡薄其徭役使人人给足则补役之道可以复故也臣又闻自昔有国家者不能无盗比年以来羣黎凋弊利于剽良民徃徃化为凶暴甚者杀人无忌至有亡命山泽基乱首祸所谓民以困穷皆为盗贼者诚如圣虑今欲芟夷本根愿陛下轻徭省役使民务农衣食既足安习教化而重犯法则民趋礼义刑罚罕用矣臣闻唐太宗问羣臣治盗之方皆曰严刑峻法太宗笑曰寇盗所以滋者由赋敛无度民不聊生今朕内省嗜欲外罢防幸使海内安静则寇盗自止由此观之寇盗多寡皆由衣食丰俭徭役重轻耳今宜徙哈屯城于近地与西南副都部置乌克徳里隗乌古等部声援相接罢黒岭二军并开保州皆东京益东北戍军及南京緫管兵増修壁垒候尉相望缮完楼橹浚治城隍以为邉防此方今之急务也愿陛下裁之
　　道宗咸雍间耶律氏上时政其畧曰君以民为体民以君为心人主当任忠贤人臣当去比周则政化平阴阳顺欲懐逺则崇恩尚徳欲强国则轻徭薄赋四端五典为治教之本六府三事实生民之命淫侈可以为戒勤俭可以为师错枉则人不敢诈显忠则人不敢欺勿泥空门崇饰土木勿事边鄙妄废金帛满当思溢安必虑危刑罚当罪则民劝善不寳逺物则贤者至建万世磐石之业制诸部强横之心欲率下则先正身欲治逺则始朝廷上称善
　　金熈宗时翰林待制兼右谏议大夫程宷上奏曰臣闻善医者不视他人之肥瘠察其脉之病原而已善计天下者不视天下之安危察其纪纲理否而已天下者人也安危者肥瘠也纪纲者脉也脉不病虽瘠不害脉病而肥者危矣是故四肢虽无故不足恃也脉而已矣天下虽无事不足矜也纲纪而已矣尚书省天子喉舌之官纲纪在焉臣愿诏尚书省戒励百官各扬其职以立纲纪如吏部天官以进贤退不肖为任诚使升黜有科任得其人则纲纪理而民受其赐前代兴替未始不由此者
　　世宗大定中上命六品以上官十日以次转对戸部郎中李仲畧乃进言曰凡救其末不若正其本所谓本者厚风俗去冗食养财用而已厚风俗在乎立制度禁奢僣去冗食在乎宠力农抑防惰养财用在乎广储蓄时敛散商贾不通难得之货工匠不作无用之器则下知重本下知重本则末息矣
　　同知西京留守事曹望之上书论便宜事其一论山东河北明安穆琨与百姓杂处民多失业陈蔡汝颍之间土广人稀宜徙百姓以实其处复数年之赋以安辑之百姓亡命及避役军中者阅实其人使还本贯或编近县以为客戸或留为佃戸者亦籍其姓名州县与明安事干渉者无相党匿庶几军民协和盗贼弥息其二论荐举之法虚文无实宰相防擢及其所识不及其所不识内外官所举亦輙不用或指以为朋党遂不敢复举宜令宰执嵗举三品二人御史大夫以下内外官终秩举二人自此以下以品杀为差等终秩不举者遇转官勒不迁三品者削后任俸三月其举者已改除吏部以品第季而上之三品阙则于第四品中补授四品五品以下视此为差其待以不次者宰执具才行功实以闻举当否罪当如律防介之士老于令幕无举主者七考无赃私罪者准朝官三考劳叙吏部毎季图上外路职官姓名路为一图大书赃污者于其名下使知畏慎外任五品以上官改除令代之者具功过以闻年六十以上者终更赴调有司察其视听精力老疾不堪厘务给以半禄罢遣其三论守边将帅及沿边州县官渔剥军民擅兴力役宜嵗遣监察御史周行察之边部有讼招讨司无得辄遣白身人徴防宜于省部有出身女真契丹人及县令丞簿中择亷能者因其风俗略定科条务为简易徴防羊马入官籍数如边部遇饥馑即以此赈给之招讨及都监视事宜限邉部馈送駞马招讨司女直人戸或撷野菜以济艰食而军中旧籍马死则一村均钱补买徃徃鬻妻子卖耕牛以备之臣恐数年之后边防困弊临时赈济费财十倍而无益早为之所则财用省而邉备实矣官给军箭用尽则市以补之皆朽钝不堪用可毎嵗给官箭一分以补其阙邉民阙食给米地逺负重徃徃就仓贱卖而去可计口支钱则公私两便陜西正副宜如明安穆琨用土人一员队将亦宜参用土人乆居其任増弓箭田复其赋役以廉吏为提举举察总管府以下官农隙校阅以严武备则太平之时有经略之制矣
　　章宗明昌初锐意于治平参知政事徒单镒上书其畧曰臣窃观唐虞之书其臣之进言于君曰戒哉懋哉曰吁曰都既陈其戒复导其美君之为治也必曰稽于众舎已从人既能听之又能行之又从而兴起之君臣上下之间相与如此陛下继兴隆之运抚太平之基诚宜稽古崇徳留意于此无因物以好恶喜怒无以好恶喜怒轻忽小善不卹人言夫上下之情有通塞天地之运有否泰唐陆贽甞陈隔塞之九弊上有其六下有其三陛下能慎其六为臣子者敢不慎其三哉上下之情既通则大纲举而羣目张矣
　　泰和三年太常卿侯摰上章言九事其一曰省部所以总天下之纪纲今随路宣差便宜从宜徃徃不遵条格輙劄付六部及三品以下官其于纪纲岂不紊乱宜革其弊其二曰近置四帅府所统兵校不为不众然而弗克取胜者盖一处受敌余徒傍观未尝发一卒以为援稍见小却则弃戈遁去此师老将怯故也将将之道惟陛下察之其三曰率兵御寇督民运粮各有所职本不可以兼行而帅府毎令杂进累遇寇至军未战而丁夫已遁行伍错乱败之由也夫前阵虽胜而后必更者恐为敌所料耳况不胜哉用兵尚变本无定形今乃因循不改覆辙臣虽素不知兵妄谓率由此失其四曰雄保安肃诸郡据白沟易水西山之固今多阙员又所任者皆柔懦不武宜亟选勇猛才干者分典之其五曰漳水自衞至海宜沿流设备以固山东使力穑之民安服田畆其六曰近都州县官吏徃徃逋逃盖以徃来敌中失身者多兼转输频并民力困弊应给不前复遭责罚秩满乃与他处一体计资考实负其人乞诏有司优定等级以别异之其七曰兵威不振罪在将帅轻敌妄举如近日李英为帅临阵之际酒犹未醒是以取败臣谓英既无功其滥注官爵并宜削夺其八曰大河之北民失稼穑官无俸给上下不安皆欲逃窜加以溃散军卒还相剽掠以致平民愈不聊生宜优加矜恤亟招抚之其九曰从来掌兵者多用世袭之官此属自幼骄惰不任劳苦且心胆懦怯何足倚办宜选骁勇过人众所推服者不考其素用之上略施行焉
　　宣宗贞祐二年权监察御史完顔蘓埒上书言事畧曰昔东海在位信用谗谄踈斥忠直以致小人日进君子日退纪纲紊乱法度益隳风折城门之闗火焚市里之舎盖上天垂象以儆惧之也言者劝其亲君子逺小人恐惧修省以答天变东海不从遂至亡灭夫善救乱者必迹其乱之所由生善革弊者必究其弊之所自起诚能大明黜陟以革东海之政则治安之效可指日而待也陛下龙兴不思出此辄议南迁诏下之日士民相率上章请留啓行之日风雨不时桥梁数壊人心天意亦可见矣此事既往岂容复追但自今尤宜戒慎覆车之辙不可引辕而复蹈也又曰国家不可一日无兵兵不可一日无食陛下为社稷之计宫中用度皆从贬损而有司复多置军官不恤妄费甚无谓也或谓军官之众所以张大威声臣窃以为不然不加精选而徒务其多缓急临敌其可用乎且中都惟其粮乏故使车驾至此稍获安地遂忘其危而不之备万一再如前日未知有司复请陛下何之也
　　三年刘炳中进士第即日上书条便宜十事其一曰任诸王以镇社稷臣观徃嵗王师屡战屡却率皆自败承平日乆人不知兵将帅非才既无靖难之谋又无効死之节外托持重之名而内为自安之计择骁果以自随委疲懦以临阵阵势稍动望尘先奔士卒从而大溃朝廷不加诘问辄为益兵是以法度日紊仓庾日虚闾井日凋土地日蹙自大驾南廵逺近相望益无固志吏任河北者以为不幸逡廵退避莫之敢前昔唐天寳之末洛阳潼闗相次失守皇舆夜出向非太子廻趋灵武率先诸将则西行之士当终老于劒南矣臣愿陛下择诸王之英明者总监天下之兵北驻重镇移檄逺近戒以军政则四方闻风者皆将自奋前死不避折冲厌难无大于此夫人情可以气激不可以力使一卒先登则万夫齐奋此古人所以先身教而后威令也二曰结人心以固基本天子惠人不在施予在于除其同患因所利而利之今艰危之后易于为惠因其欲安而慰抚之则忠诚亲上之心当益加于前日臣愿寛其赋役信其号令凡事不便者一切停罢时遣重臣按行郡县延见耆老问其疾苦选防正黜贪残拯贫穷卹孤独劳来还定则効忠徇义无有二志矣故曰安民可与行义危民易与为乱惟陛下留神三曰广收人材以备国用备嵗寒者必求貂狐适长涂者必当骐骥河南陜西车驾临幸当有以大慰士民之心其有操行为民望者稍擢用之平居可以励风俗缓急可以备驱防昭示新恩易民观听隂系天下之心也四曰选守令以安百姓郡守县令天子所恃以为治百姓所依以为命者也今众庶已弊官吏庸暗无安利之才贪暴昏乱与奸为市公有斗粟之赋私有万钱之求逺近嚣嚣无所控告自今非才器过人政迹卓异者不可使在此职亲勲故旧虽望隆资髙不可使为长吏则贤者喜于殊用益尽其能不肖者愧慕而思自励矣五曰褒忠义以励臣节忠义之士奋身効命力尽城破而不少屈事定之后有司略不加省弃职者顾以恩贷死事者反不见録天下何所慕惮而不为自安之计邪使为臣者皆知杀身之无益临难可以茍免甚非国家之利也六曰务农力本以广蓄积此最强兵富民之要术当今之急务也七曰崇节俭以省财用今海内虚耗田畴荒芜废奢从俭以纾生民之急无先于此者八曰去冗食以军费兵革之后人物凋丧者十四五郡县官吏署置如故甚非审权救弊之道九曰修军政以习守战自古名将料敌制胜训练士卒故使赴汤蹈火百战不殆孔子曰以不教民战是谓弃之兵法曰器械不利以其卒与敌也卒不服习以其将与敌也将不知兵以其主与敌也主不择将以其国与敌也可不慎哉十曰修城池以备守御保障国家惟都城与附近数郡耳北地不守是无河朔矣黄河岂足恃哉书奏宣宗异焉
　　四年陈规上章言陛下以上圣寛仁之姿当天地否极之运广开言路以求至论虽狂妄失实者亦不坐罪臣忝耳目之官居可言之地茍为缄黙何以仰酬洪造谨条陈八事愿不以人防而废之即无可采乞放归山林以惩尸禄之罪一曰责大臣以身任安危今北兵起自邉陲深入吾境大小之战无不胜防以致神都覆没翠华南狩中原之民肝脑涂地大河以北莽为盗区臣毎念及此惊怛不已况宰相大臣皆社稷生灵所繋以安危者岂得不为陛下忧虑哉毎朝奏议不过目前数条特以碎末互生异同俱非救时之急者况近诏军旅之务专委枢府尚书省坐视利害泛然不问以为责不在已其于避嫌周身之计则得矣社稷生灵将何所頼古语云疑则勿任任则勿疑又曰谋之欲众断之欲独陛下既以宰相任之岂可使亲其细而不图其大者乎伏愿特出睿断若军伍器械常程文牍即听枢府专行至于战守大计征讨宻谋皆须省院同议可否则为大臣者知有所责而天下可为矣二曰任台諌以广耳目人主有政事之臣有议论之臣政事之臣者宰相执政和阴阳遂万物镇抚四夷亲附百姓与天子经纶于庙堂之上者也议论之臣者諌官御史与天子辨曲直正是非者也二者岂可偏废哉昔唐文皇制中书门下入閤议事皆令諌官随之有失辄諌国朝虽设諌官徒俻员耳毎遇奏事皆令廻避或兼他职或为省部所差有终任不觌天顔不出一言而去者虽有御史不过责以纠察官吏照刷案牍廵视仓库而已其事闗利害或政令更革则皆以为机宻而不闻万一政事之臣专任胷臆威福自由或掌兵者以私见败事机陛下安得而知之伏愿遴选学术该博通晓世务骨骾敢言者以为台谏凡事闗利害皆令预议其或不当悉听论列不许兼职及充省部委差茍畏徇不言则从而黜之三曰崇节俭以答天意昔卫文公乘狄人灭国之余徙居楚丘才革车三十两乃躬行俭约冠大帛之冠衣大布之衣季年致騋牝三千遂为富庶汉文帝承秦项战争之后四海困穷天子不能具钧驷乃示以敦朴身衣弋绨足履革舄未防天下富安四夷咸服国家自兵兴以来州县残毁存者复为土寇所扰独河南稍完然大驾所在其费不赀举天下所奉责之一路顾不难哉頼陛下慈仁上天眷佑蝗灾之余而去嵗秋禾今年夏麦稍得支持夫应天者要在以实行俭者天必降福窃见宫中及东宫奉养与平时无异随朝官吏诸局承应人亦未尝有所裁省至于贵臣豪族掌兵官莫不以奢侈相尚服食车马惟事纷华今京师鬻明金衣服及珠玉犀象者日増于旧俱非克己消厄之道愿陛下以卫文公汉文帝为法凡所奉之物痛自撙节罢冗员减浮费戒豪侈禁戢明金服饰庶皇天悔祸太平可致四曰选守令以结民心方令举天下官吏军兵之费转输营造之劳皆仰给河南陕西加之连年蝗旱百姓洊饥行赈济则仓廪悬乏免征调则用度不足欲其实惠及民惟得贤守令而已当赋役繁殷期防促迫之际若措画有方则百姓力省而易办一或乖谬有不胜其害者况县令之弊无甚于今由军卫监当进纳劳効而得者十居八九其桀黠者乗时贪纵庸懦者权归猾吏近虽遣官防察治其奸滥易其疲软然代者亦非选择所谓除狼得虎也伏乞明勅尚书省公选防洁无私才堪牧民者以补州府官仍清县令之选及责随朝七品外任六品以上官各保堪任县令者一员如他日犯赃并从坐其资歴已系正七品及见任县令者皆听寄理俟秩满升迁复令监察以时廵按有不法及不任职者究治之则实惠及民而民心固矣五曰博谋群臣以定大计比者徙河北军戸百万余口于河南虽革去冗滥而所存犹四十二万有竒嵗支粟三百八十余万斛致竭一路终嵗之敛不能赡此不耕不战之人虽无邉事亦将坐困况兵事方兴未见息期耶近欲分布防河使自种殖然防惰之人不知耕稼群饮赌博习以成风是徒烦有司徴索课租而已举数百万众坐糜廪给缓之则用阙急之则民疲朝廷惟此一事已不知所处又何以待敌哉是盖不察于初不计其后致此误也使初迁时去留从其所愿则欲来者是足以自赡之家何假官廪其留者必有避难之所不必强遗当不至今日措画之难古昔人君将举大事则谋及乃心谋及卿士庶人卜筮乞自今凡有大事必令省院台諌及随朝五品以上官同议为便六曰重官赏以劝有功陛下即位以来屡沛覃恩以均大庆不吝官爵以激人心至有未满一任而并进十级承应未出职而已带骠骑荣禄者冗滥之极至于如此复开鬻爵进献之门然则被坚执锐効死行阵者何所劝哉官本虚名特出于人主之口而天下之人极意趋慕者以朝廷爱重耳若不计勲劳朝授一官暮升一职人亦将轻之而不慕矣已然之事既不可咎伏愿陛下重惜将来无使公噐为寻常之具功赏为侥幸所乗又今之散官动至三品有司艰于迁授宜于减罢八资内量増阶数易以美名庶几歴官者不至于太骤而国家恩权不失之太轻矣七曰选将帅以明军法夫将者国之司命天下所頼以安危者也举万众之命付之一人呼吸之间以决生死其任顾不重欤自北兵入境野战则全军俱殁城守则阖郡被屠岂皆士卒单弱守备不严哉特以庸将不知用兵之道而已古语云三辰不轨取士为相四夷交侵防卒为将今之将帅大抵先论出身官品或门阀膏梁之子或亲故假托之流平居则意气自髙遇敌则首尾退缩将帅既自畏怯士卒夫谁肯前又居常裒刻纳其馈献士卒因之以扰良民而莫可制及率之应敌在途则前后乱行顿次则排门择屋恐逼小民恣其求索以此责其畏法死事岂不难哉况今军官数多自千戸而上有万戸有副统有都统有副提控十羊九牧号令不一动相牵制窃闻国初取天下元帅而下惟有万戸所统军士不下数万人专制一路岂在多哉多则难择少则易精今之军法毎二十五人为一穆昆四穆昆为一千戸穆昆之下有佛宁一人旗鼓司火头五人其任战者才十有八人而已又为头目选其壮健以给使令则是一千戸所统不及百人不足成其队伍矣古之良将常与士卒同甘苦今军官既有俸廪又有劵粮一日之给兼数十人之用将帅则丰饱有余士卒则饥寒不足曷若裁省冗食而加之军士哉伏乞明勑大臣精选通晓军政者分诣诸路编列队伍要必五十人为一穆昆四穆昆为一千戸五千戸为一万户谓之散将万人设一都统谓之大将緫之帅府数不足者皆并之其副统副提控及无军虚设都统万戸者悉罢省仍勅省院大臣及内外五品以上各举方畧优长武勇出众材堪将帅者一二人不限官品以充万戸以上都统元帅之职千戸以下选军中有谋畧武艺为众所服者充申明军法居常教阅必使将帅明于竒正虚实之数士卒熟于坐作进退之节至于弓矢铠仗须令自负习于劳苦若有所犯必刑无赦则将帅得人士气日振可以待敌矣八曰练士卒以振兵威昔周世宗常曰兵贵精而不贵多百农夫不能养一战士奈何朘民脂膏养此无用之卒茍健懦不分众何以劝因大搜军卒遂下淮南取三闗兵不血刃选练之力也唐魏徴曰兵在以道御之而已御壮健足以无敌于天下何取细弱以増虚数比者凡战多败非由兵少正以其多而不分健懦故为敌所乘懦者先奔健者不能独战而遂溃此所以取败也今莫若选差习兵公正之官将已籍军人随其所长而试之其武艺出众者别作一军量増口粮时加训练视等第而赏之如此则人激厉争効所长而衰懦者亦有可用之渐矣昔唐文皇出征常分其军为上中下凡临敌则观其强弱使下当其上而上当其中中当其下敌乘下军不过奔逐数歩而上军中军已胜其二军用是常胜盖古之将帅亦有以懦兵委敌者要在预为分别不使混淆耳
　　兴定二年平章事胥鼎以宣宗多亲细务非帝王体乃上奏曰天下之大万几之众钱谷之冗非九重所能兼则必付之有司天子操大纲责成功而已况今多故岂可躬亲细务哉惟陛下委任大臣坐收成筭则恢复之期不逺矣上覧其奏不悦谓宰臣曰朕惟恐有怠而鼎言如此何邪髙琪奏曰圣主以宗庙社稷为心法上天行健之义忧勤庶政夙夜不遑乃太平之阶也
　　兴定间中都副留守郭文振上疏曰扬子云有言御得其道则天下狙诈咸作使御失其道则天下狙诈咸作敌有天下者审所御而已河朔自用兵之后郡邑萧然并无官长武夫悍卒因縁而起以为得志僭越名位分角竞以相侵攘虽有内除之官亦不得领其职所为不法可胜言哉乞行帅府擅请便宜妄自夸张以尊大其权包藏之心盖可知也朝廷因而抚之假权传授至与各路帅府力侔势均不相统属陜西行省緫为节制相去辽逺道路梗塞卒难闻知故飞扬防扈无所畏惮邻道相望莫敢谁何自平阳城破已来河北不置行省朝廷信臣不复徃来布扬声教但令曳刺行报而已所司劳以酒食悦以货财借其声誉共欺朝廷奸幸既行遂至骄恣变故之生何所不有此臣所以夙夜痛心而为之忧惧也乞分遣公廉之官徧诣访察庶知所在利害之实伏见泽潞等处刍粮犹广人民犹众地多险阻乞选重臣复置行省皆听节制上下相维可臂指使之则国势日重奸恶不萌矣
　　元世祖在潜邸闻李冶贤遣使召之既至问天下当何以治之对曰夫治天下难则难于登天易则易于反掌盖有法度则治控名责实则治进君子退小人则治如是而治天下岂不易于反掌乎无法度则乱有名无实则乱进小人退君子则乱如是而治天下岂不难于登天乎且为治之道不过立法度正纪纲而已纪纲者上下相维持法度者赏罚示惩劝今则大官小吏下至编氓皆自纵恣以私害公是无法度也有功者未必得赏有罪者未必被罚甚则有功者或反受辱有罪者或反获宠是无法度也法度废纪纲壊天下不变乱已为幸矣
　　世祖遣赵璧召姚枢至大喜待以客礼询及治道乃为书数千言首陈二帝三王之道以治国平天下之大经彚为八目曰脩身力学尊贤亲亲畏天爱民好善逺佞次及救时之弊为条三十曰立省部则庶政出一纲举纪张令不行于朝而变于夕辟才行举逸遗慎铨选汰职员则不专世爵而人才出班俸禄则赃秽塞而公道开定法律审刑狱则收生杀之权于朝诸侯不得而专丘山之罪不致茍免毫髪之过免罹极法而寃抑有伸设监司明黜陟则善良奸窳可得而举刺阙徴敛则部族不横于诛求简驿传则州郡不困于需索脩学校崇经术旌节孝以为育人才厚风俗美教化之基使士不媮于文华重农桑寛赋税省徭役禁防惰则民力纾不趋于浮伪且免习工技者嵗加富溢勤耕织者日就饥寒肃军政使田里不知行营之扰攘周匮乏恤鳏寡使顚连无告者有飬布屯田以实邉戍通漕运以廪京都倚债负则贾胡不得以子为母破称贷之家广储畜复常平以待防荒立平准以权物估却利便以塞幸涂杜告讦以絶讼原各防弛张之方其下本末兼该细大不遗世祖竒其才动必召问
　　至元四年枢为中书左丞或言中书政事大壊帝怒大臣罪且不测者枢上言太祖开创跨越前古施治未遑自后数朝官盛刑滥民困财殚陛下天资仁圣自昔在潜听圣典访老成日讲治道如邢州河南陜西皆不治之甚者为置安抚经畧宣抚三使司其法选人以居职颁俸以飬防去汚滥以清政劝农桑以富民不及三年号称大治诸路之民望陛下之拯已如赤子之求母先帝陟遐国难并兴天开圣人纉承大统即用歴代遗制内立省部外设监司自中统至今五六年间外侮内叛继继不絶然能使官离债负民安赋役府库粗实仓廪粗完钞法粗行国用粗足官吏迁转政事更新皆陛下克保祖宗之基信用先王之法所致今创始治道正宜上答天心下结民心睦亲族以固本建储副以重祚定大臣以当国开经筵以格心脩边偹以防虞蓄粮饷以待歉立学校以育才劝农桑以厚生是可以光先烈成帝徳遗子孙流逺誉以陛下才畧行此有余迩者伏闻聦听日烦朝廷政令日改月异如木始栽而复移屋既架而复毁逺近臣民不胜战惧惟恐大本一废逺业难成为陛下之后忧国家之重害帝怒为释
　　元世祖即位首召经畧使史天泽问以治国安民之道天泽即具防以对大畧谓朝廷当先立省部以正纪纲设监司以督诸路霈恩泽以安反侧退贪残以任贤能颁俸秩以养防禁贿赂以防奸庶能上下丕应内外休息帝嘉纳之
　　中统元年郝经上立政议曰臣经言前嵗从扞牧圉至于武昌闻先皇帝上僊以为天命厯数在于陛下至治可期于是欲有所言而遽旋斾臣经亦以负薪之忧道路匍匐今年三月始逹顺天而陛下应天龙飞诏令使宋仓卒入对陛辞而出和尔济蘓传圣防令条奏当今宜行事理倚马起草为便宜新政畀仲谦和尔济蘓等使译奏所欲言者犹有未尽今既渡淮入宋引领北望顾瞻魏阙毎为自诵有君如此可遂无言乎于是作立政议虽尸祝代庖极为僭越有所不计臣闻所贵乎有天下者谓其能作新树立列为明圣徳泽加于人令闻施于后也非谓其志得意满茍且而已也志得意满茍且一时与草木并朽而无闻是为身者也于天下何有有志于天下者不贵也为人之所不能为立人之所不能立变人之所不能变卓然与天地并沛然与造化同雷厉风飞日星明而江河流天下莫不贵之而已不以为贵以为已所当为之职分也古之有天下者莫不然后之有天下者亦莫不当然天下一大器也用之乆则必弊窳残缺甚则至于破碎分裂置而不脩则委而去之耳生民万物者器之所中者也器而委则其中者亦必壊烂而不收有志于天下者则为之倡率其群而修之□琢而俾之完扶持而置之安藻饰而新之涤荡而洁之使其中者可以食可以藏可以积丰可以餍而饫为器之主而天下王之安富尊荣而享天下彼志得意满茍且一时者见器之所有而不见器之残缺染指垂涎放饭流歠始则然终则哆然既饫而足并其器与其余举而弃之不知馁之复至也至于神器乏主中藏尽亡而天下馁者众于是羣起而争其余天下乱矣夫纪纲礼义者天下之元气也文物典章者天下之命脉也非是则天下之器不能安小废则小壊大废则大壊小为之修完则小康大为之修完则太平故有志于天下者必为之修而不弃也以致治自期以天下自任孶孶汲汲持扶安全必至于成功而后已使天下后世称之曰天下之祸至某君而除天下之乱至某君而治天下之亡者至某君而存天下之未作者至某君而作配天立极继统作帝熈鸿号于无穷若是则可谓有志于天下矣由汉以来尚志之君六七作于汉则曰髙帝曰文帝曰武帝曰昭帝曰宣帝曰世祖曰明帝曰章帝凡八帝于三国则曰昭烈一帝于晋则曰孝武一帝于元魏则曰孝文一帝于宇文周则曰武帝一帝于唐则曰髙祖曰文皇曰宗曰宪宗曰武宗曰宣宗凡六帝于后周则曰世宗一帝于宋则曰太祖曰太宗曰仁宗曰高宗曰孝宗凡五帝于金源则曰世宗曰章宗凡二帝是皆光大炳烺不辱于君人之名有功于天下甚大有徳于生民甚厚人之不至于尽亡天下不至于皆为草木鸟兽天下之人犹知有君臣父子夫妇昆弟人伦不至于大乱纲纪礼义典章文物不至于大壊数君之力也呜呼上下数千载有志之君仅是数者何茍且一时者多而致治之君鲜也虽然是数君者独能树立功成治定揄扬于千载之下岂不为英主也哉其视壊法乱纪斁彛伦毒海内覆宗社碌碌以偷生孑孑以自蔽甘为慵懦者可为悯笑也国家光有天下绵歴四纪恢拓疆宇古莫与京惜乎攻取之计甚切而修完之功弗逮天下之器日益弊而生民日益惫也盖其几一失而其弊遂成初下燕云奄有河朔便当创法立制而不为既并西域灭金源蹂荆襄国势大张兵力崛阜民物稠伙大有为之时也茍于是时正纪纲立法度改元建号比隆前代使天下一新汉唐之举也而不为于是法度废则纪纲亡官制废则政事亡都邑废则宫室亡学校废则人材亡防耻废则风俗亡纪律废则军政亡守令废则民政亡财赋废则国用亡天下之器虽存而其实则无有頼社稷之祖宗之福兵锋所向无不摧破穿彻海岳之锐跨宇宙之气腾掷天地之力隆隆殷殷天下莫不慴伏当太宗皇帝临御之时耶律楚材为相定税赋立造作宣课分郡县籍戸口理狱讼别军民设科举推恩肆赦方有志于天下而一二不逞之人投隙扺罅相与排摈百计攻讦乘宫闱违豫之际恣为矫诬卒使楚材愤悒以死既而牵连党与倚叠缔构援进宵人畀之以政相与割剥天下而天下被其祸荼毒宛转十有余年生民颙颙莫不引领望明君之出先皇帝初践寳位皆以为致治之主不世出也既而下令鸠括符玺督察邮传遣使四出究核徭赋以求民瘼汚吏滥官黜责逮遍其愿治之心亦切也惜其授任皆前日害民之尤者旧未去新弊复生其为烦扰又益剧甚而致治几又失也今皇帝陛下统承先王圣谟英畧恢廓正大有一天下之势自金源以来纲纪礼义文物典章皆已坠没其绪余土苴万亿之能一存若不大为振澡与天下更始以国朝之成法援唐宋之故典参辽金之遗制设官分职立政安民成一王法是亦因仍茍且终于不可为使天下后世以为无志于天下歴代纲纪典制至今而尽前无以贻谋后无以取法壊天地之元气愚生民之耳目后世之人因以窃笑而非之痛惜而叹惋也昔元魏始有代地便参用汉法至孝文迁都洛阳一以汉法为政典章文物灿然与前代比隆天下至今称为贤君王通修元经即与为正统是可以为监也金源氏起东北小夷部曲数百人渡鸭緑取黄龙便建位号一用辽宋制度收二国名士置之近要使藻饰王化号十学士至世宗与宋定盟内外无事天下晏然法制修明风俗完厚真徳秀谓金源氏典章法度在元魏右天下亦至今称为贤君燕都故老语及先皇者必为流涕其徳泽在人之深如此是又可以为监也今有汉唐之地而加大有汉唐之民而加多虽不能便如汉唐为元魏金源之治亦可也恭惟皇帝陛下睿禀仁慈天锡智勇喜衣冠崇礼让爱飬中国有志于为治而为豪杰所归生民所望久矣但防然有为存典章立纲纪以安天下之器不为茍且一时之计奋扬干刚应天革命进退黜陟使各厌伏天下不劳而治也今自践祚以来下明诏蠲苛烦立新政去旧污进茂异举用老成縁饰以文附防汉法敛江上之兵先输平之使一视以仁兼爱两国天下颙颙莫不思见徳化之盛至治之美也但恐害民余蘖扳附奸邪更相援引比佽以进若不辨之于早犹夫前日也以有为之姿据有为之位乘有为之势而不为有为之事与前代英主比隆陛下亦必愧怍而不为书曰罔不在厥初易曰履霜坚冰至诗曰如彼雨雪先集惟霰春秋书元年春王正月皆谨之于初辨之于早也有有为之志而不辨奸邪于早而却之则铄刚以柔蔽明以晦终不能以有为盖彼奸人易合难去诱之以甘言承之以怡色赂之以重寳便辟迎合无所不至不辨之于早而拒之皆堕其计授之以柄而随之耳昔王安石拜叅吕献可即以十罪章之温公谓之太早献可曰去天下之害不可不速异日诸君必受其祸安石得政宋果以亡温公曰吕献可之先见范景仁之勇决吾不及也夫月晕而风础润而雨理有所必然虽天地亦可先见况于人乎方今之势在于卓然有为防之而已去旧污平治天下舎我其谁若齐能用予则岂徒齐民安天下之民举安以齐王犹反手也又谓万钟于我何加焉富贵不能淫贫贱不能移威武不能屈乃为大丈夫则亦伊尹之传也故伊尹而下以天下自任者孟子一人汉室倾頽羣雄竞起天下之士莫不徼幸功利反复于智数诈力汲汲以争天下独孔明髙卧南阳抱膝长吟视天下不足为躬耕陇畆若将终身焉则亦伊尹耕莘之志也及昭烈三徃知其仁诚敬让可以有为遂起而委质焉则亦伊尹幡然而改也既从昭烈慨然以兴复汉室为己任及永安顾命则曰臣竭股肱之力加之以忠贞继之以死则亦伊尹佐太甲之事也至于内治既脩将以外攘以圗报效临发上防精忠恳尽蔼然三代君臣复见伊训太甲之书其将兵薄伐出入岩阻一以节制不为浪战申明赏罚开布公道不规近利恢张逺图秦汉而下复见王者之师其驻兵五丈原懿终不敢出则已定胜至其临没懿按视营垒亦叹服以为天下竒才则孟子以来以天下自任者又秖一人耳论者乃以为自比管乐管萧亚匹将畧非所长又谓不当复汉不可以诈力杂仁义去中原入巴蜀非其地当如陈平用金间魏君臣或者又以魏为正统而书伐罪之师为入寇嗟乎孔明其可若是班乎乃以是期孔明而又以是立新政创法制辨人材绾结皇纲藻饰王化偃戈却马文致太平陛下今日之事也毋以为难而不为毋以为易而不足为投几挈防比隆前王政在此时毋累于宵人不惑于羣言兼听俯纳贲若一代号为英主臣之愿也臣草茅愚昧既被知遇而又逺离轩陛日以隔越廹于事几故不辟斧冒触神威庶奸党少却纲纪粗立虽万死无恨
　　经又奏曰窃闻天所畀与而能奉承是谓应天畀与而弗之应是谓弃天天可弃乎故凡有天下国家者虽一民尺土莫敢忽而不治非惟应天亦所以奉天也国家光有天下五十余年包括緜长亘数万里尺棰所及莫不臣服惜乎纲纪未尽立法度未尽举治道未尽行天之所与者未尽应人之所望者未尽允也比年以来闗右河南北之河朔少见治具而河朔之不治者河东河阳为尤甚近嵗河阳三城亦在湔濯分裂顿滞者独河东而已夫河东表里山河形胜之区控引夷夏瞰临中原古称冀州天府南靣以莅天下而上党号称天下之脊故尧舜禹三圣更帝迭王互为都邑以固鼎命以临诸侯为至治之极降及叔世五伯迭兴晋独为诸侯盟主百有余年汉以来自刘元海而下李唐后唐石刘汉皆由此以立国金源氏亦以平阳一道甲天下故河东者九州之冠也可使分裂顿滞极于困弊反居九州之下乎窃惟国家封建置度不独私强本榦与亲贤共享示以大公既分本国使诸王世享如殷周诸侯汉地诸道各使侯伯专制本道如唐藩镇又使诸侯分食汉地诸道侯伯各有所属则又如汉之郡国焉尊卑相维强弱相制与众共有进退比次不敢相逾条贯井井如农夫之畔分拨公赋使为私食则亦一代之新制未为失也平阳一道巴图大王又兼真定河间道内鼓城等五防以属籍最尊故分土独大戸数特多使如诸道只纳十戸四斤丝一戸包银二两亦自不困近嵗公赋仍旧而王赋皆使贡金不用録绢杂色是以独困于诸道河东土产莱多于桑而地宜麻专纺绩织布故有大布卷布板布等自衣被外折损价直贸易白银以供官赋民淳吏质而一道课银独高天下造为器皿万里输献则亦不负王府也又必使贡黄金始白银十折再则十五折复再至二十三十折至白银二两得黄金一钱自卖布至于得白银又至于得黄金则十倍其费空筐篚之纺绩尽妻女之钗钏犹未充数搒掠械系不胜苦楚不敢逃命则已极矣今王府又将一道细分使诸妃王子各征其民一道州郡至分为五七十头项有得一城或数村者各差官临督虽又如汉之分王王子诸侯各衣食官吏而不足况自贡金之外又诛求无艺乎于是转徙逃散帝王之都邑豪杰之渊薮礼乐之风土富豪之人民荒空芜没尽为穷山饿水而人自相食始则视诸道为尊乃今困弊之最也国家血战数十年以有此土何独加意于陜右河南及河阳置河东而不问坐视其颠连宛转而不恤独非国家之赤子乎是天畀此中土之冠而裂去不受也可乎哉愿下一明诏约束王府罢其贡金止其细分使如诸道选明干通直者为之緫统防持其纲维一其号令轻敛簿赋以飬民力简静不繁以安民心省官吏以去冗食清刑罸以布爱利明赏罚以奠黜陟设学校以励风俗敦节义以立亷耻则分裂者一顿滞者举九州之冠可正致治之枢可以风四方而动天下克受天之所畀天复万万无穷而畀之也经本泽人旅食他方二十余年不得一拜松楸守先世之弊庐故愿治之心比之他人为尤急天庭辽邈漫为瞻臆太行山色黯然凋瘁引领翘首望之而已居位操势有以仁天下者可无意乎此非布衣所当言故援引杜牧之例名曰罪言干冒鈇钺谨附使者以闻布衣陵川郝经言






　　歴代名臣奏议卷六十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷六十六
　　明　杨士竒等　撰
　　治道
　　元世祖至元三年许衡召至京师命议事中书省衡乃上防其一曰为天下国家有大规模规模既定循其序而行之使无过焉无不及焉则治功可期否则心疑目变易纷更日计有余而嵗计不足未见其可也昔子产处衰周之列国孔明用西蜀之一隅且有定论而终身由之况堂堂天下可无一定之论而妄为之哉古今立国规摹虽各不同然其大要在得天下心得天下心无它爱与公而已矣爱则民心顺公则民心服既顺且服于为治也何有然开创之始重臣挟功而难制有以害吾公小民杂属而未一有以梗吾爱于此为计其亦难矣自非英睿之君贤良之佐未易处也势虽难制必求其所以制众虽未一必求其所以一前虑却顾因时顺理予之夺之进之退之内主甚坚外行甚易日戞月摩周旋曲折必使吾之爱吾之公逹于天下而后已至是则纪纲法度施行有地天下虽大可不劳而理也然其先后之序缓急之宜宻有定则可以意防而不可以言传也是之谓规摹国朝土宇旷逺诸民相杂俗既不同论难遽定考之前代北方奄有中夏必行汉法可以长久故后魏辽金歴年最多其它不能实用汉法皆乱亡相继史册具载昭昭可见也国家乃处逺汉无事论此必知今日形势非用汉法不宜也陆行资车水行资舟反之则必不能行幽燕以北服食宜凉蜀汉以南服食宜热反之则必有变异以是论之国家当行汉法无疑也然万世国俗累朝勲贵一旦驱之下从臣仆之谋改亡国之俗其势有甚难者茍非聦悟特逹晓知中原实歴代帝王为治之地则必咨嗟怨愤諠哗其不可也窃甞思之寒之与暑固为不同然寒之变暑也始于防温温而热热而暑积百有八十二日而寒气始尽暑之变寒其势亦然山木之根力可破石是亦积之之騐也茍能渐之磨之待以嵗月心坚而确事易而常未有不可变者然事有大小时有久近期小事于逺则迁延虚旷而无功期大事于近则急廹仓皇而不逹此创业垂统也以北方之俗改用中国之法也非三十年不可成功在昔金国初亡便当议此此而不务孰为可务顾乃宴安逸豫垂三十年飬成尾大之势祖宗失其机于前陛下继其难于后外事征伐内抚疮痍虽曰守成实如创业规摹之定又难于向时矣然尾大之势计圣谋神筭已有处之之道非臣区区所能及也此外唯当齐一吾民使之富实兴学练兵随时损益稍为定制如臣辈者皆能论此在陛下笃信而坚守之不杂小人不营小利不责近效不恤浮言则天下之心庶几可得而致治之功庶几可成也其二曰中书管天下之务固不胜其烦也然其大要在用人立法二者而已近而譬之发之在头不以手理而以栉理又譬之食之在器不以手取而以匕取手虽不能自为而能用夫栉与匕焉是即手之为也上之用人何以异此不有司直欲躬役庶务将见日勤日苦而日愈不暇矣古人谓得士者昌自用则小意正如此夫贤者识治之体知事之要与庸人相悬盖十百而千万也布之周行百职具举宰职总其要而临之不烦不劳此所谓省也然人之贤否未能灼知其详固不敢用或已知其孰为君子孰为小人复畏首畏尾患得患失坐视其弊而不敢进退之徒曰知人而实不能用人亦何益哉人莫不饮食也独膳夫为能致气味之美莫不覩日月也独术者为能歩亏食之数得法与不得法固难一律论有马不能习必借人乘之有玉不能治必求玊人雕琢之小物尚尔况堂堂天下神器可使不得法者为耶古人谓为山必因丘陵为下必因川泽意正如此夫治人者法也守法者人也人法相维上安下顺而宰职优防廊庙之上不烦不劳此所谓省也里巷之谈动以古为诟戏不知今日口之所食身之所衣皆古人遗法而不可违者岂天下之大国家之重而古成法反可违邪其亦弗思甚矣用人立法今虽未能遽如古昔然已仕者便当颁降俸给使可飬防未仕者且当寛立条格俾就叙用则失职之怨少可舒矣外设监司纠察汚滥内专吏部考定资歴则非分之求渐可息矣再任三任抑髙举下则人才爵位略可平矣舎此则堆积壅塞参差谬戾茍延嵗月莫知所期俸给之数叙用之格监司之条例先当拟定至于贵家世袭品官任子驱良抄数之便宜续当议之亦不可缓也此其大凡要须深探古人所以用人立法之意推而行之则何难见之有若夫得行与不得行在上之委任者何如而能行与不能行又在执政者得人不得尔此非臣之所能及也其三曰民生有欲无主乃乱上天眷命作之君师必与之聦明刚断之资重厚包容之量使首出庶物而表正万邦此盖天以至难任之非予之可安之地而娱之也尧舜以来圣帝明王莫不兢兢业业小心畏慎日中不暇未明求衣诚知天之所畀至难之任初不可以易心处知其为难而以难处则难或可易不知为难而以易防则它日之难有不可为者矣孔子谓人之言曰为君难为臣不易则其説所由来逺矣为臣不易臣已告之安图至为君之难尤陛下所当专意者臣请举其切而要者欵陈于后人君不患出言之难而患践言之难知践言之难则其出言不容不慎矣昔刘安世见司马温公问尽心行已之要可以终身行之者公曰其诚乎刘公问行之何先公曰自不妄语始刘公初甚易之及退而自隐括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕臣按刘安世一士人也所交者一家之亲也一乡之众也同列之臣不过数十百人而止耳然以言行相较犹有自相掣肘矛盾者况天下之大兆民之众事有万变日有万防而人君以一身一心酧酢之欲言无失岂易能哉故有昔之所言而今日不记者今之所命而后日自违者可否异同纷更变易纪纲不得布而法度不得立臣下虽欲黾勉而竟无所持循徒汩没于琐碎之中卒于无补况因之为弊者又日新月盛而不可遏在下之人疑惑惊且议其无法无信一至于此也此无他至难之地不以难处而以易处之故也茍从古者大学之道以修身为本凡一事之来一言之发必求其所以然与其所当然不牵于爱不蔽于憎不因于喜不激于怒虚心端意熟思而审处之虽有不中者盖鲜矣奈何为人上者多乐舒肆为人臣者多事容悦容恱本为私也私心盛则不畏人矣舒肆本为欲也欲心炽则不畏天矣以不畏天之心与不畏人之心感合无间则其所务者皆快心事耳快心则口欲言而言身欲动而动又岂肯兢兢业业以修身为本一言一事熟思而审处之乎此人君践言之难所以又难于天下之人也人之情伪有易有险险者难知易者易知易知者虽谈笑之顷几席之间可得其底蕴难知者虽同居共事阅月穷年犹莫测其意之所向虽然此特系夫人之险易者然也又有众寡之辨焉寡则易知众则难知难知非不智也用智分也易知非多智也合小智而成大智也故在上之人难于知下而在下之人易于知上其势然也处难知之地御难知之人欲其不见欺也盖难矣昔包孝肃刚严峭直号为明察有编民犯法当杖脊吏受赇与之约曰今见尹必付我责状汝第呼号自辩我与汝分此罪汝决杖我亦决杖既而包引囚问毕果付吏责状囚如吏言分辩不已吏人厉声诃之曰但受脊杖出去何用多言包谓其恃权捽吏于庭杖之十七特寛囚罪止从杖坐以沮吏势不知乃为所卖卒如素约臣谓此一京尹耳其见于人不过误一事害一人而已人君处亿兆之上所操者予夺进退赏罚生杀之权不幸见欺以非为是以是为非其害可胜既耶人君唯无喜怒也有喜怒则賛其喜以市恩鼓其怒以张势人君惟无爱憎也有爱憎则假其爱以济私借其憎以复怨甚至本无喜也诳之使喜本无怒也激之使怒本不足爱也强誉之使爱本无可憎也强短之使憎若是则进者未必为君子退者未必为小人予者或无功而夺者或有功也以至赏之罚之生之杀之鲜有得其正者人君不悟日在欺中方仗若曹擿发细隐以防天下之欺欺而至此欺尚可防耶大抵人君以知人为贵以用人为急用得其人则无事于防矣既不出此则所近者争进之人耳好利之人耳无耻之人耳彼挟诈用术千蹊万迳以蛊君心于此欲防其欺虽尧舜不能也贤者以公为心以爱为心不为利回不为势屈寘之周行则庶事得其正天下被其泽贤者之于人国其重固如此也然或遭时不偶务自韬晦有举一世而人不知者虽或知之而当路之人未有同不见汲引独人君有不知者人君虽或知之召之命之泛如厮养而贤者有不屑就者虽或接之以貌待之以礼而其所言不见信用有超然引去者虽或信用复使小人叅于其间责小利期近效有用贤之名无用贤之实贤者亦岂肯尸位素餐徒费廪禄取讥诮于天下也虽然此特论难进者然也又有难合者焉人君位处崇髙日受容恱大抵乐闻人之过而不乐闻已之过务快已之心而不务快民之心贤者必欲匡而正之扶而安之使知尧舜之正尧舜之安而后已故其势难合况奸邪佞婞丑正恶直肆为诋毁多方以陷之将见罪戾之不免又可望庶事得其正天下被其泽邪自古及今端人雅士所以重于进而轻于退者盖以此尔大禹圣人闻善即拜益戒之曰任贤勿贰去邪勿疑贰之一言在大禹犹当警省后世人主宜如何哉此任贤之难也奸邪之人其为心险其用术巧惟险也故千态万状而人莫能知【如以甘言卑辞诱人于过失然后发之之】惟巧也故千蹊万径而人莫能御【如势在近习则诱近习势在宫闱则谄宫闱之】人君不察以谄为恭以讦为公以欺为可信以佞为可近喜怒爱恶人主故不能无然有可者有不可者而奸邪之人一于迎合窃其势以立已之威济其欲以结主之爱爱隆于上威擅于下大臣不敢议近亲不敢言毒被天下而上莫之知此前人所谓城狐也所谓社防也至是而求去之不已难乎虽然此由人主不悟误至于此犹有说焉如宇文士及之佞太宗灼见其情而竟不能斥李林甫妒贤嫉能明皇洞见其奸而卒不能退邪之惑人有如此者可不畏防上以诚爱下下以忠报上有感必应理固宜然然考之往昔有不可以常情论者禹抑洪水以救天下其功大矣啓贤能敬承继禹之道其泽深矣然一传而太康才畋于洛万姓即仇而去之吁可恠也汉高帝起布衣天下之士云合景从其困荥阳也纪信至捐生以赴急人心之归可见矣及天下已定而相聚沙中有谋反者此又何邪窃尝思之民之戴君本于天命初无不顺之心也特由使之失望使之不平然后怨望生焉禹啓爱下既如赤子矣民之奉上亦如父母矣今太康尸位以逸豫防厥徳非所以为父母也是以失望秦楚残暴故天下叛之汉政寛仁故天下归之今高帝用爱憎行诛赏非所以为寛仁也是以不平推是二者参较古今凡有恩泽于民而民怨且怒者莫不乎此也大抵人君即位之始多发美言诏告天下天下恱之冀其有实既而实不能副遂怨心生焉一同等无大相逺人君特以已之私好独厚一人则其不厚者已有疾之之意况厚其有罪而薄其有功岂得不怒于心耶失望之怨不平之怒郁而不解虽曰爱之恶在其为爱之也必如古者大学之道以修身为本凡一言也一动也举可以为天下法一赏也一罚也举可以合天下公则亿兆之心将不求而自得又岂有失望不平之累哉奈何此道不明为人君者不喜闻过为人臣者不敢尽言合二者之心以求天下之心则其难得也固宜三代而下称盛治者无若汉之文景然考之当时天象数变如日食地震山崩水溃长星彗星孛星之未易遽数前此后此凡若是者小则有水旱之应大则有乱亡之应未有徒然而已者独文景克承天心消弭变异使四十年间海内殷富黎庶乐业移告讦之风为醇厚之俗且建立汉家四百年不拔之业猗欤伟哉未见其比也秦之苦天下乆矣加以楚汉之战生民糜灭戸不过万文帝承诸吕变故之余入继正统专以飬民为务其忧也不以已之忧为忧而以天下之忧为忧其乐也不以已之乐为乐而以天下之乐为乐今年下诏劝农桑也恐生民之不遂明年下诏减租税也虑民用之或乏恳爱如此宜其民心得而和气应也臣窃见前年秋孛出西方彗出东方去年冬彗见东方复见西方议者咸谓当除旧布新以应天变臣谓与其妄意揣度曷若直法文景之恭俭爱民为理明义正而可信也天之树君本为下民故孟子谓民为重君为轻书亦曰天视自我民视天听自我民听以是论之则天之道恒在于下恒在于不足也君人者不求之下而求之高不求之不足而求之有余斯其所以召天变也变已生矣象已着矣乖戾之几已萌而不可遏矣犹且因仍故习抑其下而损其不足谓之顺天不亦难乎此六者难之目也举其要则脩徳用贤爱民三者而已此谓治本治本立则纪纲可布法度可行治功可必否则爱恶相攻善恶交病生民不免于水火以是为治万不能也其四曰语古之圣君必曰尧舜语古之贤相必曰稷契盖尧舜能知天道而顺承之稷契又知尧舜之心而辅賛之此所以为法于天下而可传于后世也天之道好生而不私尧与舜亦好生而不私若克明俊徳至黎民于变敬授人时至庶绩咸熈此顺承天道之实也稷播百谷以厚民生契敷五教以善民心此辅賛尧舜之实也是义也出书之首篇曰尧典曰舜典臣自十七八时已能诵説尔后温之复之推之衍之思之又思之苦心极力至年五十始大晓悟以是参诸往古而徃古圣贤之言无不同騐之歴代而歴代治乱之迹无不合自此胸中廓然无有凝滞防知此説实自古圣君贤相平天下之要道既幸得之常以语人而人之闻者忽焉泛焉莫以为意察其所至正如臣在十七八时盖无臣许多思虑许多工夫其不能领解理固宜然然间与一二知者相与讲论心融意防虽终日竟夕不知其有倦且怠也盖此道之行民可使富兵可使彊人才由之以多国势由之以重臣夙夜念之至熟也今国家徒知敛财之巧不知生财之由【不惟不知生财而敛财酷又害于生财也】徒欲防人之欺不欲飬人之善【所以防者为欺也不欺则无事于防矣欲其不欺非衣食以厚其生礼义以飬其心则不能也】徒患法令之难行不患法令无可行之地【上多贤才皆知为公下多富皆知自爱则令自行禁自止】诚能自今以始优重农民勿使扰害尽敺防惰之人归之南畆嵗课种树恳谕而督行之十年以后当仓盈库积非今日比矣自上都中都下及司县皆设学校使皇子以下至于庶人之子弟皆从事于学日明父子君臣之大伦自洒扫应对至于平天下要道十年已后上知所以御下下知所以事上上下和睦又非今日比矣能是二者则万目皆举不能是二者它皆不可期也是道也尧舜之道也尧舜之道好生而不私唯能行此乃可好生而不私也孟子曰我非尧舜之道不敢陈于王前臣愚区区窃亦愿学其五曰夫天下所以定者民志定也民志定则士安于士农安于农工商安于工商则在上一人有可安之理民不安于白屋必求禄仕仕不安于卑位必求尊荣四方万里辐辏并进各懐无厌无耻之心在上之人可不为寒心哉臣闻取天下者尚勇敢守天下者崇退譲不尚勇敢则无以取天下不崇退让则无以守天下取也守也各有其宜君人者不可以不审也审而后发发无不中否则触事遽喜喜之色见于貌喜之言出于口人皆知之徐考其故知无可喜者则必悔其喜之失无可怒者则必悔其怒之失其至先喜后怒先怒后喜先喜是则后之怒非也先怒是则后之喜非也号令数变无他也喜怒不节之故是以先王潜心恭黙不易喜怒其未发也虽至近莫能知其发也虽至亲莫能移故号令简而无悔无悔则自不中变也人之揣君必于喜怒知君之喜怒者莫如近爱是以在下希进之人求托近爱近爱不察乃与之为地甚至无喜生喜无怒生怒在上独以喜之怒之为当理而不知天下四方讥笑怨谤正以为不当理也最宜深念失于不守大体易于喜怒也数变已不可数失信尤不可周幽王无道不畏天不爱民酒荒色荒故不恤方今无此何苦使人之不信书奏帝嘉纳焉
　　衡又上防曰国家自壬辰之后便当询求贤哲商论歴代创业垂统之宜参酌古令稍为定制使后世子孙垂拱守成此有国之先务也因习宴安已为不可而其委任又多残民蠹国之流壬寅以还民益困弊至于己酉庚戍民之困弊极矣困弊既极殆将起乱当是时陛下有爱民之誉好贤之名闻于天下天下望之如旱之望雨故先皇帝继统民皆欣悦将谓信从陛下选任善人以改更政以兴天下不意仍踵前失再用此徒委以天下之民使之刻剥付天下之物使之侵削大为失望所赖者分河南闗中得陛下委之诸贤不一二嵗疲民大安恩虽未普而天下之心已归矣此曹畏避威名不敢恣横但于君臣骨肉之间隂行譛愬将欲不利于陛下天命人心皆在于此故不得遂其所愿然委付事实为不可而其间节目又少有可不可焉其可者已在不可之中不得为可其不可者是又不可之不可者也浅见若此未知是否臣某伏覩先皇帝圣防叮咛恳至其大要欲事办民安二者而已然所委之人惟能刻剥穷民阿附近要肆为欺蔽窃据宠权又乌知事之所以办民之所以安乎自壬寅之后民已困苦至于己酉庚戍民困苦极矣虐政所加无从控告先皇帝在潜邸固知此弊及其继统不唯不见黜逐且遽复大权而委用之于此见欺而所命之防皆属不可不必更于其中有可不可之辨也借寇兵而资盗粮不必指其兵曰孰利孰钝指其粮曰孰新孰陈伏念臣草茅寒士闻见陋狭本非长材学且迂逺陛下好贤乐善旁求隐匿而某也偶以虚名尘渎圣听防陛下招聘徴延访问为治之方擢居祭酒之职方且慙腼无由以副陛下眷顾之勤岂意非常之宠忽由天降防臣陪列之中遽升台鼎之重承命震骇不知所措敬诣宸阙恳辞再三而陛下执之愈坚用是惶惑畏悚虽以孱病之躯忘其固陋思进一言以图报効輙罄竭愚诚指陈时政而庸戅鄙直不能回互矫切事情幸陛下圣恩大不惟不遽加诛责且仍使尸居相位任大功小虚负宠光愈増忧惧以故向来之病有加无退窃自惟度于国则殊无寸补于身则日就危困可不惧哉毫厘有差则寰海致弊岂可茍叨荣宠以妨天下之贤哉乞复居旧职以虚陛下待贤之地博选周行以扬陛下敬天之休则臣某不胜幸甚五年卫辉路揔管臣陈祐谨斋沐百拜献书于皇帝陛下臣今越职言事事曰三本皆国家大计非不知获罪于时也顾臣起身微贱臣之先王【谓穆格大王也】拔臣于畎亩之中进臣于陛下陛下任臣以方面之重锡臣以虎符之荣臣叨居陛下之官食陛下之禄将逾十年矣是以朝夕感愧毎思敷陈国计効死以报陛下亦所以报先王也傥蒙陛下察臣愚忠以臣言万一有补于时贳以不死俾开言路臣之幸也若以臣言狂瞽冐犯时忌其罪当死死于国计臣之义也伏望陛下赐以燕闲之暇熟览臣言则臣纎芥之忠山岳之罪举无逃于圣鉴矣惟陛下仁圣裁之臣闻殷周汉唐之有天下也天生创业之君必生守文之主盖创业之君天所以定祸乱也守文之主天所以致隆平也昔我圣朝之兴也太祖皇帝龙飞朔方雷震云合天下响应统一四海君临万邦虽汤武之盛未之有也天眷圣朝实生陛下陛下神武圣文经天纬地能尽守文之美兼隆创业之基兆民懽康品物咸遂典章文物灿然可观暨遐域逺方之民上古所不能臣者陛下悉能臣之虽髙宗之兴殷成康宣王之兴周文景光武之兴汉太宗宪宗之兴唐无以过也是以海内豪杰之士翕然向风咸谓天命陛下啓太平之运者有四民望陛下树太平之本者有三臣请条列而言之陛下昔在藩邸之初奉辞伐罪西举大理势若摧枯南渡长江神于反掌此天命陛下扬万里之威定四方之乱将降大任于陛下即位之后内难方殷藩王之阶乱者在北逆贼之连祸者在东然天戈一指俱从平荡此天命陛下削藩镇有衅之权新唐虞无为之化将以跻斯民于仁寿之域也臣故曰天命陛下啓太平之本者有三其一曰太子国本建立之计宜早臣闻三代盛王有天下者皆以传子非不欲法尧舜禅譲之美也顾其势有不能尔何则时俗有厚薄之殊民情有变迁之异茍或传非其人祸源一啓则后世争之其乱未易息也以是见圣人公天下之忧深矣故孟轲曰天与贤则与贤天与子则与子夫所谓天与子者非谓天有谆谆之言告谕人主以传子之计也政谓时运推移无非天理圣人能与时消息动合天意故自天祐之吉无不利是以三代享祚长久至有逾六七百年者以其传子之心公于为天下不私于已故也伏见圣代隆兴不崇储贰故授受之际天下忧危曩者建藩屏之国授诸侯之兵所以尊王室卫社稷实祖宗创业之规也迨乎中统之初颇异于是恃其国之大也谋倾王室者有之恃其兵之强也图危社稷者有之当是之时赖陛下断自圣衷筭无遗防故揔揽权纲则藩镇之祸销矣深固根本则朝廷之计定矣此陛下守文之善经也何以言之天下者太祖之天下也法令者太祖之法令也陛下岂欲变易旧章作为新制以快天下耳目之观听哉诚以时移事变理势当然不得不尔期于宗社之安而已矣由此观之国本之议昭然甚明不可缓也语曰虽有智慧不如乘势虽有镃基不如待时今年谷屡登四海晏然此其时矣亿兆戴徳侯王向化此其势矣诚万世一时也夫天与不受则违天意民望不副则失民心失民心则可忧违天意则可惧此安危之机不可不察也伏惟陛下上承天意下顺民心体三代宏逺之规法春秋嫡长之义内亲九族外恊万邦建皇储于春宫隆帝基于圣代俾入监国事出抚戎政絶觊觎之心壹中外之望则民心不摇邦本自固矣陛下蕴谦光之徳纵不欲以天下传子孙独不念宗庙之灵社稷之重生民之涂炭乎愿陛下熟计而为之则天下臣民之幸甚矣其二曰中书政本责成之任宜专臣伏见陛下励精为治顷年以来建官分职纲理众务可谓备矣曰中书曰御史曰枢宻曰制国用曰左右部夫承命宣制奉行文书铨叙品流编齐户口均赋役平狱讼此左右部之责也通漕运谨出纳充府库实仓廪百姓富饶国用丰备此制国用之职也修军政严武备辟疆埸肃号令谨先事之防销未形之患士马精强敌人畏服此枢宻之任也若夫屏贵近退奸邪絶臣下之威福强公室杜私门纠劾非违肃清朝野非御史不能也如斗之承天斟酌元气运行四时条举纲维着明纪律揔百揆平万几求贤审官献可替否内亲同姓外抚四夷绥之以利镇之以静涵养人材变化风俗立经国之逺图建长世之大议孜孜奉国知无不为作新太平之化非中书不可也且皇天以亿兆之命悬之于陛下之手陛下父事上天子爱下民其道无他要在慎择宰相委任责成而已钦惟陛下元首之尊也中书股肱之任也御史耳目之司也方今之宜非中书则无以尊上非御史则无以肃下下不肃则内慢上不尊则外侮内慢外侮乱之始也上尊下肃治之基也故虞书载明良之歌贾生设堂陛之喻其防岂不深且逺哉凡今之所以未臻于至治者良由法无定体人无定分政出多门不相统一故也臣谓诸外路军民钱谷之官宜悉委中书通行迁转其赏罚黜陟一听于中书其善恶能否一审于御史如此则官有定名之实法有画一之规矣又大臣贵和不贵同和于义则公道昭明有揖让之治同于利则私怨萌生起忿争之乱此必然之效也诚能中外戮力将相同心和若盐梅固如金石各慕相如寇恂相下之义夹辅王室叶賛圣猷陛下临之以日月之明懐之以天地之量操威福之权执文武之柄俾法有定体人有定分上之使下如身之运臂臂之任指下之事上如使足之承身身之尊首各勤厥职各尽乃心夫如是天下何忧不理国势何忧不振乎虽西北诸子未觐天顔东南一隅未霑圣化其来庭之议称藩之奏可尅日而待不足为陛下忧也所可忧者大臣未和大政未通羣小流言荧惑圣听干挠庶政亏损国威摧壮士之心钳直臣之口至使人情以缄黙为贤以尽节为愚以告讦为忠以直言为讳是皆奸人敌国之幸非陛下之福也臣恐此弊不已习以成风将见私门万启于下公道孤立于上虽有臯夔为臣伊周作辅亦不能善治矣陛下有垂成太平之功而复有小人基乱之衅此臣所以为陛下惜也今大臣设有奸邪不忠窃弄威柄者御史自当言之乃其职也百官自当论之乃其分也乌在无頼小人不为乡党所齿者骤兴攻讦之风于朝廷之上乎臣知国家承平吉祥之言必不出于若辈之口也惟陛下逺之则天下幸甚其三曰人材治本选举之方宜审臣闻君天下者劳于求贤逸于得人其来尚矣盖天地间有中和至顺之气生而为聪明特逹之人以待时君之用是以圣王遭时定制不借材于异代皆取士于当时臣愚以为今之天下犹古之天下也今之君臣犹古之君臣也今之人材犹古之人材也贤俊经纶之士岂皆生于曩代而独不生于当今哉顾惟陛下求之与否尔伏见取人之法今之议者互有异同或以选举为尽美而贱科第或以科第为至公而轻选举是皆一已之偏见非古今之通论也夫二帝三王之下隋唐以上数千百年之间明君睿主所得社稷之臣王覇之辅盖亦多矣其丰功盛烈章章然着于天下后世之耳目者迹其从来亦可考也或起之于耕耘或求之于版筑或猎之于屠钓或遇献言而入侍或由荐进而登朝至于贤良方正直言孝亷贡举之着遭际万殊不可胜纪岂一出于科第乎自隋唐以降迄于宋金数百年间代不乏人名臣伟器例皆以科第进岂皆一出于选举乎及乎遇合于君聚精会神于朝廷之上皆能尊主庇民论道佐时宁复有彼优此劣之间哉夫士之处世亦犹鱼之处水今鲂之在河鲤之在洛人皆知之其取之之术固有筌罾网钓之不同期于得鲂得鲤则一也臣愚谓方今取士宜设三科以尽天下之材以公天下之用亡金之士以第进士并歴显官耆年宿徳老成之人分布台省谘询典故一也内则将相公卿大夫各举所知外则府尹州牧嵗贡有差进贤良则受赏进不肖则受罚二也颁降诏书布告天下限以某年开设科举三也三科之外继以门廕劳効参之可谓才徳兼收勲贤并进如此则人人自励安敢茍且庶几野无遗材多士盈朝将相得人于上守令称职于下时雍丕变政化日新陛下端拱无为而天下治矣夫天下犹重器也器之安危置之在人陛下诚欲措天下于泰山之安基宗社于磐石之固可不以求材为急务乎诗曰济济多士文王以宁其斯之谓欤抑臣又闻凡人臣进深计之言于上自古为难昔汉贾谊当文帝治平之世建言诸侯强大将不利于社稷譬犹抱火厝之积薪之下而寝其上火未及然因谓之安甚非安上全下之计莫若众建诸侯而少其力可谓切中时病矣然当时举皆以谊言为过故帝虽嘉之而不能用逮景帝之世七国连兵几危汉室谊之言始騐于此矣董仲舒当武帝穷兵黩武之初重敛苛刑之际一踵亡秦之余弊唯崇尚虚文而欲求至治仲舒以为更化而不更化虽有大贤不能善治譬之琴瑟不调甚者当更张而不更张虽有良工不能善鼓耳又言临渊羡鱼不如退而结网临政愿治不如退而更化可谓深识治体矣然当时举朝皆以其言为迂故帝虽纳之而不果行逮季年之后海内虚耗户口减半帝于是发仁圣之言下哀痛之诏仲舒之言始騐于此矣向若文帝用贾谊之言武帝行仲舒之防其祸乱之极必不至此汉之为汉又岂止如是而已哉暨乎有唐驭宇太宗皇帝清明在躬以纳諌为心而魏徴之伦耻其君不及尧舜是以知无不言言无不听听无不行故能身致太平比功较徳优迈前主矣臣诚才识驽钝不足以比拟前贤如霄壤泾渭固自有间然于遭逢圣明诚诚恳恳志在纳忠其义一也臣请以人身之计言之且冬之祁寒夏之甚暑此天之变于上者也在修人事以应之故祁寒则衣之以裘甚暑则服之以葛非人情恶常而好变也盖亦理势当然不得不尔期于康寕其身而已矣或者安于循习昧于变通冬之裘且加于流火铄金之夏夏之葛茍施之坚氷拆地之冬将见严酷疠人危在朝夕矣又乌能答天地之正筭飬乔松之上寿哉国计安危理亦如此臣愚窃谓三本之防若施之于太祖用武之世有所未遑行之于陛下文明之时诚得其宜矣此实天下之公论非臣一人之私意也愿陛下不以人废言力而行之则可以塞祸乱之源可以兴太平之化可以保子孙于万世可以福苍生于无穷矣臣猥寄外藩不明大体加以性识愚戅干冒宸严不胜战栗陨越之至二十年刑部尚书崔彧上防言时政十八事一曰开广言路多选正人番直上前以司喉舌庶免党附壅塞之患二曰当阿哈玛特擅权台臣莫敢纠其非迨其事败然后接踵随声徒取讥笑宜别加选用其旧人除防古人取圣防外余皆当问罪三曰枢宻院定夺军官赏罚不当多听阿哈玛特风防宜择有声望者为长贰庶几号令明而赏罚当四曰翰苑亦颂阿哈玛特功徳宜博访南北耆儒硕望以重此选五曰郝祯耿仁等虽在典型若是者尚多罪同罚异公论未伸合次第屏除六曰贵游子弟用即显官幼不讲学何以从政得如左丞许衡教国子学则人才軰出矣七曰今起居注所书不过奏事捡目而已宜择蒙古人之有声望汉人之重厚者居其任分番上直帝王言动必书以垂法于无穷八曰宪曹无法可守是以奸人无所顾忌宜定律令以为一代之法九曰官冗若徒省一官员并一衙门亦非经久之筞宜叅众议而立定成规十曰官僚无以养亷责其贪则苛乞将诸路大小官有俸者量増无俸者特给然不取之于官惟赋之于民盖官吏既有所养不致病民少増嵗赋亦将乐从十一曰内地百姓流移江南避赋役者已十五万户去家就旅岂人之情赋重政繁驱之致此乞特降诏防招集复业免其后来五年科役其余积欠并蠲事产即日给还民官满替以戸口増耗为黜陟其徙江南不归者与土著一例当役十二曰丞相安图迁转良臣悉为阿哈玛特所摈黜或居散地或在逺方并令防擢十三曰簿録奸党财物本国家之物不可视为横得遂致滥用宜以之实帑藏供嵗计十四曰大都非如上都止备廵幸不应立留守司此皆阿哈玛特以此位置私党今宜易置緫管府十五曰中书省右丞二而左丞缺宜改所増右丞置诸左十六曰在外行省不必置丞相平章止设左右丞以下庶几内重不致势均彼谓非隆其名不足镇压者奸臣欺罔之论也十七曰阿尔哈雅掌兵民之权子侄姻党分列权要官吏出其门者十之七八其威权不在阿哈玛特下宜罢职理筭其党虽无汚染者亦当迁转他所勿使久据湖广十八曰铨选奏贤否莫知自今三品已上必引见而后授官防奏即日命中书行其数事余命与御史大夫伊实特穆尔议行之
　　至元中集贤学士程钜夫上奏曰臣闻天子之职莫大于择相宰相之职莫大于进贤茍不知以进贤为急而惟以殖货为心非为上为徳为下为民之意也昔汉文帝以决狱钱谷问之丞相周勃不能对陈平对曰陛下问决狱责廷尉问钱谷责治粟内史宰相上佐天子理阴阳下遂万物之宜外镇抚四夷内亲附百姓观其所言可谓知宰相之职矣今权奸用事立尚书省以钩考钱谷剥害生民为务所委任者率皆贪饕徼利之徒四方盗贼窃发良有以也臣窃以为清尚书之政损行省之权罢言利之官行恤民之典于国为便谨冒昧以闻伏取圣防
　　世祖时刘秉忠上书数千百言其畧曰典章礼乐法度三纲五常之教备于尧舜三王因之五覇败之汉兴以来至于五代一千三百余年由此道者汉文景光武唐太宗宗五君而宗不无疵也然治乱之道系乎天而由乎人天生青吉斯皇帝起一旅降诸国不数年而取天下勤劳忧苦遗大寳于子孙庶传万祀永保无疆之福愚闻之曰以马上取天下不可以马上治昔武王兄也周公弟也周公思天下善事夜以继日每得一事坐以待旦以匡周室以保周天下八百余年周公之力也君上兄也大王弟也思周公之故事而行之在乎今日千载一时不可失也君之所任在内莫大乎相相以领百官化万民在外莫大乎将将以统三军安四域内外相济国之急务必先之也然天下之大非一人之可及万事之细非一心之可察当择开国功臣之子孙分为京府州郡监守督责旧官以遵王法仍差按察官守治者升否者黜天下不力而定也天下戸过百万自呼图克诺延断事之后差徭甚大加以军马调发使臣烦扰官吏乞取民不能当是以逃窜宜比旧减半或三分去一就见在之民以定差税招逃者复业再行定夺官无定次清洁者无以迁污滥者无以降可比附古例定百官爵禄仪仗使家足身贵有犯于民设条定罪威福者君之权奉命者臣之职今百官自行威福进退生杀惟意之从宜从禁治天下之民未闻教化见在囚人宜从赦免明施教令使之知畏则犯者自少也教令既设则不宜繁因大朝旧例増益民间所宜设者十数条足矣教令既施罪不至死者皆提察然后决犯死刑者覆奏然后听断不致刑及无辜天子以天下为家兆民为子国不足取于民民不足取于国相须如鱼水有国家者置府库设仓廪亦为助民民有身者营产业辟田野亦为资国用也今宜打筭官民所欠债负若实为应当差发所借理宜依汗皇帝圣旨一本一利官司归还凡陪偿无名虚契所负及还过元本者并行赦免纳粮就逺仓有一废十者宜从近仓以输为便当驿路州城饮食祗待偏重宜计所费以准差发闗市津梁正税十五分取一宜从旧制禁横取减税法以利百姓仓库加耗甚重宜令权量度均为一法使锱铢圭撮尺寸皆平以存信去诈珍贝金银之所出淘沙链石实不易为一旦以缠丝缕饰皮革涂木石妆器仗取一时之华丽废为尘而无济甚可惜也宜从禁治除帝胄功臣大官以下章服有制外无职之人不得僭越今地广民微赋敛繁重民不聊生何力耕耨以厚产业宜差劝农官一员率天下百姓务农桑营产业实国之大益古者庠序学校未尝废今郡县虽有学并非官置宜从旧制修建三学设教授开选择才以经义为上词赋论策次之兼科举之设已奉过汗皇帝圣防因而言之易行也开设学校宜择开国功臣子孙受教选达才任用之天下莫大于朝省亲民莫近于县宰虽朝省有法县宰宜择县宰正民自安矣闗西河南地广土沃以军马之所出入治而未丰宜设官招抚不数年民归土辟以资军马之用实国之大事伊喇中丞拘盐铁诸产商贾酒醋货殖诸事以定宣课虽使从实恢办不足亦取于民施兊不办已不为轻乌尔呼玛勒奏请于旧额加倍之徃徃科取民间科并行民无所措手足宜从旧例办更或减轻罢繁碎止科徴无从献利之徒削民害国鳏寡孤独废疾者宜设孤老院给衣粮以为养使臣到州郡宜设舘不得于官衙民家安下孔子为百王师立万世法今庙堂虽废存者尚多宜令州郡祭祀释奠如旧仪近代礼乐器具靡散宜令刷会徴太常旧人教引后学使器备人存渐以修之实太平之基王道之本今天下广逺虽青吉斯皇帝威福之致亦天地神明隂所祐也宜访名儒循旧礼尊祭上下神祗和天地之气顺时序之行使神享民依徳极于幽明天下赖一人之庆见行辽厯日月交食颇差闻司天台改成新厯未见施行宜因新君即位颁歴改元令京府州郡置更漏使民知时国灭史存古之常道宜选修金史令一代君臣事业不坠于后世甚有励也国家广大如天万中取一以养天下名士宿儒之无营运产业者使不致困穷或有营运产业者会前圣防种养应输差税其余大小杂泛并行蠲免使自给养实国家养才励人之大也明君用人如大匠用材随其巨细长短以施规矩绳墨孔子曰君子不可小知而可大受小人不可大受而可小知盖君子所存者大不能尽小人之事或有一短小人所拘者狭不能同君子之量或有一长尽其才而用之成功之道也君子不以言废人不以人废言大开言路所以成天下安兆民也天地之大日月之明而或有所蔽且蔽天之明者云雾也蔽人之明者私欲佞说也常人有之蔽一心也人君有之蔽天下也常选左右谏臣使讽谕于未形忖画于至宻也君子之心一于理义懐于忠良小人之心一于利欲懐于谗佞君子得位有容于小人小人得势必排于君子明君在上不可不辨也孔子曰逺佞人又曰恶利口之覆邦家者此之谓也今言利者众非图以利国害民实欲残民而自利也宜将国中人民必用场冶付各路课税所以定办其余言利者并行罢去古者明王不宝逺物所宝惟贤如使贤者在位能者在职此皆一人之睿知贤王之辅成也古者治世均民产业自废井田为阡陌后世因之不能复今穷乏者益损富盛者増加宜禁行利之人勿恃官势居官在位者勿侵民利商贾与民和好交易不生擅夺欺防之害真国家之利也笞棰之制宜防古酌今均为一法使无敢过越禁私置牢狱淫民无辜鞭背之刑宜禁治以彰爱生之徳立朝省以统百官分有司以御众事以至京府州郡亲民之职无不备纪纲正于上法度行于下是故天下不劳而治也今新君即位之后可立朝省以为政本其余百司不在员多惟在得人焉耳世祖嘉纳焉
　　王恽上政事书曰臣近防礼部符承中书省劄该宪台钦奉圣防召臣恽驰传赴阙庭者臣恽伏自钦承明命夙夜只惧不知所为意者宪台过举俾备顾问庶有所发明因自忖量国家之事日有万防非愚所能识然臣自中元迄于今日乆叨仕进区区管窥不无一见輙敢以时务所宜先者数事昧死上闻臣闻自古创业垂统之君必定制画法传之子孙俾遵而守之以为长世不拔之本钦惟皇帝陛下圣文神武以有为之资膺大一统之运长策抚驭区宇民数逺迈汉唐其所渇者特治道而已然三十年间励精为治因时制宜良法美意固已周悉今也有更张振励讲明画一若悬象而昭布之使臣民晓然知其法之所以岂不便哉故臣以立法定制为论治之始一曰议宪章以一政体传曰法者辅治之具一日阙则不可君操于上永作成宪吏承于下遵为定式民晓其法易避而难犯若周之三典汉之九章是也今国家有天下六十余年小大之法尚逺定议内而宪台天子之执法外而防司州郡之法吏是具司理之官而无所守之法犹有毉而无药也至平刑议断旋旋为理未免有酌量准拟之差彼此轻重之异臣愚谓宜将已定律令颁为新法或有不通行未尽该者如累朝圣训与中统迄今条格通行议拟参而用之与百姓更始如是则法无二门轻重适当吏安所守民知所避而难犯天下幸甚二曰定制度以抑奢僭夫制度者明尊卑别贵贱法天道而立人极也故古者衣服饮食舆马屋庐皆有恒制至于庶人仆妾其禁尤严惟在君人者制节谨度率先化下为务何则上之动静为人劳逸之本上之奢俭为人富贫之源可不鉴哉钦惟皇帝陛下临御以来躬先俭素思复淳风如轻纻衣而贵防缯去金饰而朴鞍履至衣服等物销织镀砑之一切禁止以奉行渐逺不无弛缓今也臣民衣饮逾于公侯妇女衣着等于贵戚以致聘财过于卿相男女不能婚姻正以用之无制僭越暴殄有不能供亿者故物价不得不踊而贵钱币不得不虚而轻上下困弊日甚一日假若巨室之家亲属奴衣饮一切自有等差若例而一之寜不困乏臣愚以谓宜一切定夺大行禁止使民志定而不少僭越用既有度物自丰饶恐亦实楮币杀物价之一端也三曰节浮费以丰财用夫一世之财足周一世之用不必专丰其财去其害财者可也今国家财赋方之中统初年歳入何啻倍蓰而每歳经费终不阜赡者岂以事胜于财过有所费故也为今之计正当量入为出以过有举作为戒除飨宗庙供乗舆给边备赏战功捄荒歳外如冗兵妄求浮食冗费及不在常例者宜捡括一切省减以丰其财财丰事胜食足气充以攻则取以战则胜以柔则服将何为而不成何求而不获古之善为国者君不必富富藏于民故用虽多而取不竭孔子曰百姓足君孰与不足此之谓也且财非天来皆自民出竭泽焚林其孰御之但力屈财殚非所以养民而强国也昔亡金世宗诸王有以不给而请告者世宗曰汝軰何騃殊不知府库之财乃百姓之财耳我但緫而主之安敢妄费迄今称说以为君人至言可不鉴哉四曰重名爵以揽威权古人称官爵谓之天秩王者代天爵人鼓舞一世使天下之人奔走为吾用者此也惟爵与禄不轻以付人曰贤曰材乃能得之所以为砺世磨钝之具若得之轻则视之轻视之轻则人不重人不重将见君子逺小人至此必然理也惟其磨砺辔驭之权世主操于上不轻授人与当其材何患气之不振力之不竭事之不成者哉今四海一家权宜假借之举日渐希濶正国家収揽威权之时如近年委任稍重者罔考其素即授崇品激之建功立事固是驾驭英雄大权茍非其人不无叨窃不安之惧今中外无事朝廷宜重而惜之昔有唐使职或带相衔然止行见职曽无分省实权五曰议防司以励庶官臣闻古之善为国者不使人有怠惰不振之气若作于心而害于政茍非以徳振起必须度时宜本人情齐之以法故得小大毕力上不劳而众事举今州郡之官品流淆杂既无选举甄别止循常资纷纷借借聚散于吏部例得一官鲜不因循茍且以歳月养资考而已欲望承流宣化趋事赴功卓有惟新之政亦已难矣尝观汉唐之驭吏也能者増秩赐金公卿缺则补之以表其贤否者放田里而不事事唐则召七品以上官集于阙庭亲与访问究得失而进退之然二者不过爵禄为劝爵禄极则意满足意满足则怠心生亦有无如何者故持斧直指采访黜陟等使歳相望于道而本朝之举髙出前代比者防司之设初气甚张中外之官悚然有改过自新之念大奸巨猾致畏慑而不自安庸人懦夫将卓尔而有所立行无防何法禁稍寛使监视者劲挺之气不息而自敛听从者奸弊之萌潜滋而复持恐徒易其名而不能革州县之故习夫刑罚崇宽固是国家美政然分别善恶以示劝惩岂得专务宽恤昔亡金大定间尚书省奏顺州军判崔伯时受賍不枉法准制当削官停职世宗曰受财不至枉法以习知法律故也所为奸狡习与性成后复任用岂能自悛虽所犯止于追官非奉特防无复録用以致犯禁者鲜此先事之明验也今风俗浇薄遇有所犯茍免无耻臣愚为法宜稍重以权一时其要在人法并任精择官僚优加吏禄宪纲既立公道大行官有作新之气吏无糊口之虞我之气既伸彼安得不振我之政既肃彼安敢或私所谓上行下效源清流长将见风彩百倍有登揽澄清之望矣六曰议保举以覈名实方今亲民与参佐官莫县令经歴为重县令乃百姓师帅师帅贤则徳泽宣参署为一路纪纲纪纲振则政务举今例出常流安取殊绩臣愚以为若行品官保举法庶得其人其法品量举主与所保者资歴相应果皆两可复精加磨勘无谬妄私意然后许令入状相小大之才授繁简之任限以岁月【如唐制厘务出二百日者是也】课其殿最升黜举主得人者受知贤之赏不职者坐不当之罚举官自然尽心受保者常恐相累如此庶立功而寡过矣其南选尤宜施用此法何则江南比至平定谅为不易凡所附秋毫无犯可为仁义之师只以前省调官贿而海放行省注拟尤为滥杂侵渔掊克惨于兵凶至盗贼窃发指此为名仰赖天恩幸其无事今宜委官分拣以行此法其停革人员不至罢黜者降之邉逺邉逺见职委有声迹者使之内迁亦激劝一法兹盖自汉唐五代迄于亡金皆遵而行之当时号称得人然必须内设审官考功等职专掌其事七曰设科举以收人材方今洪儒硕徳既老且尽后生晚进既无进望例多不学州府乡县虽立教官讲书防课秖皆虚名畧无实效以致非常之材未闻一士州郡政治若无可称思得大儒硕徳难矣臣愚以谓不若开设选举取騐之速也夫进士选歴代号取士正科将相之材皆从此出前代讲之熟矣理有不可废者若限以嵗月而考试之将见士争力学人材辈出可计日而待也论者必曰今以员多阙少见行壅滞若复此举是愈壅而滞之也臣谓不然盖科举之设本以覈实学而收多士清仕途而息杂流庶得将相全材为国论治道备大用也岂不愈于学校徒设汗漫而无所成乎八曰试吏员以清政务前代取吏之法条目甚严如宰相子辟举令取充省杂终塲举人试补台掾品官子孙吏员班秖閤门等人出身者试补六部令史夫令者明法令曰令史者通经史曰史今府州司县应用一切胥吏多自帖书中来官无取材势须及此所习既凡闻见或寡欲望明刑政识大体务清革难矣臣愚以谓为今之计莫若将合嵗贡吏人以吏员法试之中选者仍许上贡补充随朝身役外州府郡见役者从防司以校法试騐庶几激之积渐肯学其月请俸给亦合定夺能使得糊其口然后可责以亷何则今防司专抑吏权察非违少有贪鄙不计飬防即按而治之是纵之窃而责以何盗之为岂理也哉九曰恤军民以固邦本近命新省整治以来一切事务尽从简静可谓不严而治不肃而成者也中外熈熈翕然有拭目太平之望兹盖皇帝陛下屏去奸慝保合太和嘉靖邦本专任责成之效也然犹有当轸虑者夫为治之道政贵均一不少偏重否则必更而张之使至公均被国家且自攻围襄阳以来签取军役盖四举矣将着中物力等戸尽充军站中间抛下上戸其能有几皆贫难下戸而军兴百色所须皆仰供办江南甫下遭值前省和顾和易急徴暴敛侵渔不法又将军站闪下差税不问多寡止除四两余者分洒见户其逃亡差税又行每歳陪纳数年之间编氓已是靠损其小戸困苦不较可知臣以时属方殷其代输差税宜令蠲免涵飬存恤小康若一旦别有征求易为责办其军站戸富者至有田畆连阡陌家资累巨万丁对列什伍贫者日求生活有储无甔石田无置锥者今也不分难易一体应役又至元十一年签充列军役者多是近下戸计当时起遣已是生受臣愚谓俱合分拣定夺庶不致困乏逃窜有悮临时调遣不均之弊莫此为重十曰复常平以广蓄积常平仓设自至元八年随路收贮斛粟约八十余万今仓廪具存起运久空甚非朝廷捄荒恤民本意夫常平之法嵗丰増价以籴之则农重谷而敦本嵗荒则减价以粜之故民倚安而无菜色如徃年定时估以平物价竟不克行殊不若常平之有粟也盖昻权在有司兼并利无专擅故也若复实常平倘遇凶歉出粜三二千石谷价自平楮币亦复加重且免赈济破用军国正储实为古今良法十一曰广屯田以息逺饷臣闻边储逺饷自古未有良法如飞挽负载卖爵赎罪引种和籴未免弊困多不能行俱未若留兵屯田为古今之长防也臣试以唐振武事言之宪宗元和七年李绛言天徳振武【今丰州等处】左右良田约四千八百顷收粟四十万斛岁省度支钱二十余万缗兹非明騐欤今振武丰州界河两傍除营帐百姓耕占外其余荒闲尚多若大治屯田自非水旱田功稍集国储必有所济唐陆贽所谓縁边土沃而久荒所收必厚又近嵗山后流移戸多将见抛地土时暂借令营屯亦是一法【富弼曽言此事】及捡括冒占仍招募愿户者听外边屯已置营屯去处亦宜差强果为国尽心有为能臣重与捡勘其间一切可行未举已行不尽者极人为而尽地力仍将迤南一切置屯见闲戸数并徙边防以捄一时此急于治外之意也十二曰息逺畧以抚已有臣常闻老子以恬淡为宗孔宣父戒及其在得二圣人垂教以天理当然为言非徒设也钦惟皇帝陛下圣神文武临御天下三十余年昭丕天之功接千嵗之统三五已来未有若斯之盛其于太祖圣武皇帝垂创之业可谓大集厥成然有其有者安务广徳者强审今之势譬犹蓄牧大家川量谷计数已殷富正在牧圉择人刍豢得所而已如此则牛羊茁壮日蕃而无耗不然罔恤见有又务多得将见复求者未获则已有者瘠而耗之可不惜哉伏愿陛下息逺畧抚已有以恬淡为心以在得为戒頥养圣夀配天无极此宗庙神四海臣民之愿也臣又尝观天地之气四时行万物生皆自然而然又其升降止三万里之中其范围不出三十万里之内余则混沦磅礴虽圣人有置而不论者伏惟陛下宪天体道财成辅相功已不能殚纪尚何言而何虑哉十三曰感和气以消水旱夫兵者凶器战者危事不得已而用之且以强胜为戒我国家以神武戡定海宇日月所出没霜露所霑坠莫不臣而主之然地广物众不无蘖芽其间故三十年之乆十有余举如征大理云南渡鄂渚平内难讨贼璮取江南破襄汉驾洋海下占城定髙丽问罪交州扫清辽甸皆除暴固存彼动此应不得已而用之之举也然士卒愁苦死伤暴露邉郡困乏中外忧劳之气不得不伤隂阳之和而致水旱之报是以圣人重之畏之故老子曰大军之后必有凶年师之所处荆棘生焉故比年以来水旱无时霜灾屡作山崩地震变出非常奸臣柄用盗贼窃发百姓嗸嗸日趋于困臣常读中元已来国书诏条未尝不以生灵为念弃捐细故讲信修睦以用兵为重此尧舜好生之徳禹汤克寛不自满假之仁也愿陛下躬体黙頥养圣夀与天无极以初元之心为心以恬澹之虑为虑为民祈天请命灾害不生祸乱不作使黎庶知其无好兵之心天地鬼神谅其不得已之意庶几天回哀眷易乖戾而为和平变荒歉而为丰稔敛时五福敷锡庶民咸跻仁夀之域天下幸甚十四曰崇教化以厚风俗自昔风俗美好由礼义所生今也礼义既衰故日趋于薄一法出则百奸作一令下则百诈起何则民所欲而生者嵗不加益我过为之求者日有所増所谓救死而不赡奚暇治礼义哉有司释此不念每以厚风俗为务如孝行复役节妇有旌议婚姻立学师表淑慝忠臣义士嵗有常秩之非不家至戸晓然终无分寸之效者徒文具虚名而已夫天下之事有本有末知所先后则教立而化行臣愚以为风化之行莫国家若先以四教为本曰仁以养之义以取之礼以安之信以行之何为仁父爱子育懐生乐业温饫以养其心何为义轻徭薄赋取敛合宜寛裕以畅其气何为礼上下有分毋妄侵辱诛责以当其功罪何为信发号施令一出不易忱诚以明其约束是也而前政者谓僧格也曽不务此专以威虐肆心督责为令取办一时流毒四海不知陵迟偏诐有不可救药至于今为厉者如逋负差徭有已蠲未蠲者贫难军人有已闲未闲者民出只应不防拨降反覆偿其不应民办和买虽蒙官还曽何敷其元价杖刑重责不上大夫崇卑之品曽不少间悉被其戮辱夫如是将何以责民心之近厚风俗之淳粹者哉惟其四者本立而天下悚然有忠厚亷耻之心而后敦之以礼让谨之以庠序观之以乡饮教之以冠婚丧祭民将目撃而心谕安行而有得二三大臣匡直辅翼于上时从而振徳之孰有子遗其亲臣后其君者哉所谓父子有亲君臣有义不曰风恬俗美将安归乎十五曰减行院以一调遣伏见近者立行院四处盖欲养兵力分省权而免横役然不可多设多设则一旦遇有调遣号令不相统一至合而征茍进渉险难不肯并力一向以趋成功况江岭阻隔动輙数百里贼去此而盗彼即欲加兵则曰我已降于彼比縁知防巳杀掠而去如向者钟贼是也其在江西我逐而出境即睨而不视其在福建复逐而出境亦坐而不问已至朝廷专差重臣防三道之兵緫统于上才方勦絶臣故曰不可多立者縁此也若止设一院于江州地既酌中号令四出复命皇子震统于上使跨有江淮遥制兵势将何冲而不折何令之不一哉诚为简便十六曰絶交贡以示旷度夫边方小国外示臣属内实观望我以诚徃彼輙谲来何则恃其险僻昧夫天理而懐茍且假息之念故也非修文以来易以计破难以兵碎也今交趾汉数郡之地耳数年之间虽奉贡伻来终未稽颡阙下欵输诚赤今年羾一犀象明年献翠贝若干是皆我物借为己有调书词延嵗月而已此最不可信者昔汉文帝却千里马诏郡国母令来献而越王尉佗曽未几何怨艾自新去号北靣终其身内属正以徳礼懐柔然尔臣愚以谓彼之交贡自今宜辞而无受则我之所得者有三不寳逺物示以旷度一也鳞介之属叵测浅深不知我之虚实彼用自絶使私计内穷二也又使骇夫天子明见照万里之外畏天事大之心庶有以自省其曲直所在三也刺竹药弩缓则肆行奸诈急则曲尽服从伏乞下公卿集议以付有司臣之所言虽至浅近然当陛下无忌讳之时逺被宠召无一言补报缄黙旅退岂惟自弃大负朝廷虚求之心顾臣庸愚何足重轻万一片言悮有可取使四方大贤大徳之士闻之曰如臣者且防采择将訑訑而来皆为陛下用矣臣不胜俯伏待罪忧恐之至臣恽昧死再拜谨言
　　赵天麟上防曰臣闻天由文而能生地因文而能成人以文而愈王者守文而为天下正日月有度星辰有躔鼓之以雷霆润之以风雨千变万化不失其常者天之文也积而山岳深而河海五土之髙下百谷之蕃滋允执厥中黄裳元吉者地之文也君臣父子礼乐诗书大理达乎圣贤英粹宣于翰墨粲然相接曲尽诸宜者人之文也经天纬地统制下民抚善政以勤行廓皇猷而博施无私无欲克长克君鼓之舞之以尽其神焕乎郁乎以昭其徳者王者之文也钦惟陛下方承景运燕处超然臣谓文者质之华也质者文之骨也存其质则既以成夫元化之鸿基修其文则可以耀我一家之伟绩是以质文之理并道器而同归文质之情充显微而无间昔者穷新搆逆光武中兴正火龙骧首之秋方炎祚回锋之际犹且投戈讲艺息马论道况为四海治平之政者可不以文为务哉故夏之恶衣服而致美乎黻冕卑宫室而尽力乎沟洫下车泣罪设虞待贤者实惟文命周之徳显于西土道被于南国兴二老盍归之念以庶邦惟正之供者实惟文王汉之天覆万民子爱兆姓前半夜之席而访寒士怜少女之意而除肉刑者实惟文帝唐之忧勤鉴古仁义致平广学舍之千区委名臣之十在者实惟文皇惟此四君咸有一徳民庶荷当时之福史编传后世之芳究而言之繄可法矣今国家省台院部捴于内路府州县分于外职无不具事有所司心安而肢体咸宜领挈而襟裾就整临之以天威抚之以天庆宜乎道极三才功齐四代矣然而仅能致治未洽泰和炎荒之小国相持中土之狱囚常满陈言纳防者无救弊之方在位食禄者但用法而已岂官非其人而未能尽副圣意邪将贤材处职而有术未得尽行邪抑且民或下愚不移而不循尧舜之化须除恶务本然后息邪尝窃思之良有以也九重深邃四海悬逺下情不得上通上意不得下达枢机既开责成羣下养民之道或未周用人之方或未至当事者以簿书期会为急务进言者以法令末节为大本此其所以仅能致治未洽泰和也伏望陛下轸圣心而虑之究至理以图之细推今日之施为详择羣下之得失观天文以法隂阳察地文以御柔刚来人文以化四海守圣文以照无疆同夏之文命比周之文王超汉之文帝越唐之文皇治效班班可得而议愚臣观此蔑有难焉盖古天下今天下易地则皆然前圣人后圣人有为者亦若是故也天麟又上防曰臣闻人以倐然百嵗之夀位天地育万物而独崇人以然七尺之躯周事变具众理而咸偹尽斯道者实惟心乎及乎青黄白黒之文间错而眸子不能了矣滛哇正雅之声交杂而耳官不能灵矣视听不了不灵而心神蔽彻不莹矣自中人以下岂有心神旷朗而无凝滞者哉是知无凝滞者惟圣人而已何以言之盖圣人之知既已特明而天下之事莫不有理以吾特明之知决彼有理之事虽万务丛于前百为继于后岂复有留心者哉今国家树后王君公承以大夫师长尚恐内外官吏有审谛之所不及而累改迹者安可不立法以定之哉夫财有可以取可以无取而介乎两间者为民父母之心但欲益下而已奈何闗要之地人共窥觇天下之达者常少不达者常多一日暴之十日寒之或姑取之而俟后议或卒取之而伤亷化可胜言哉夫事有可以行可以无行而介乎两间者方其议之也以为不急而稽延嵗月莫之能定焉及其行之也有司应文而怠慢茍简莫之能谨焉况事有至微而闗利害之至大言有至细而存风化之至深者岂宜轻哉夫刑有可以轻可以重而介乎两间者此又方今弊之尤大者也伏见郡县之间一夫繋狱九族衔悲产业以之而停田宅以之而鬻者众矣国家未有律令有司恣行决罚窃恐贫者犯刑未尝不重富者犯刑未尝不轻且鞭笞之下何求不获故有家资者行赂于当涂之人而委曲以成其轻纪之文矣彼寒素之族室如悬磬故所求不应激忿怒于无告之人而挟气以溢其所扺之罪矣贫民习知如是虽无罪而与官吏有相干者或质什器以僦钱或立文约以假贷输于官吏冀获矜怜如此则不疑之狱欲轻则轻欲重则重皆成疑狱矣乃欲化洽政治岂可得哉若其果疑之者迁延无断有就狴犴之中而死者有及十余年而不决者犯罪之家苞苴私谒所费不赀犯罪之人乆拘囹圄所苦无极汉谚有之曰画地为狱议不入非虚语也今虽未至于此亦宜立法防之伏望陛下溥班明诏爰示百司凡资财可以取可以无取者明开其义减半而取之凡资财可以与可以无与者明开其义减半而与之凡事可以行可以无行者明开其义以便民从事凡疑狱可以轻可以重者明开其义从轻而决之凡常狱易决而傥有賍污弄法者幸从臣先所谓慎名器杜利门之法而行之则自当絶矣若夫愚昧不悛则有宪职在焉如是而清俗泽下之道自成因威示思之理无歉矣




　　歴代名臣奏议卷六十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷六十七
　　明　杨士竒等　撰
　　治道
　　元成宗大徳七年郑介夫上奏曰钦惟圣朝布威敷徳临简御寛极地际天罔不臣服混一之盛旷古所无三代以降自周至今二千年间得大一统者惟秦汉晋隋唐而已秦隋晋以贻谋不逺旋踵败亡汉唐虽传数十世其间又乱日常多治日常少古今一统其难如此而能保于长且乆者又难如此毋谓四海已合民生已泰可以安意肆志而不思否泰相因离合相仍大有可忧可虑者存也昔贾谊当汉文宴安之时犹为之痛哭为之流涕为之长太息方今之势恐更甚焉安得如谊者复生为朝廷画乆安长治之防今观朝廷之上大臣则悠悠然持禄而顾望小臣则惴惴然畏惧而偷生含胡茍且以求自全之计玩嵗愒月以希迁转之阶谁肻奋不顾身出为百姓分忧者然或有之又招疑速谤不能自容扵时矣都堂总朝廷之枢柄谓宜立经陈纪为万世法程进贤退不肖殖邦家根本制礼作乐以黼黻皇猷崇文兴义以变移风俗当今之急务也卯聚酉散因循度日案牍纷填剖决不暇间或举行一二下侵有司又皆不急之细事殊欠经逺之宏规台察乃朝廷之耳目振刷风采修立纪纲错举枉直扶弱抑强职分之宜然也民寃载路十词九退贿赂充斥掩耳不闻纵豺狼之肆暴取狐鼠以塞责谩膺搏击之名殊乏风宪之体六部乃朝廷之手足宜思官尽其职职尽其事可也言乎吏则铨衡之无法言乎礼则文逊之不兴言乎刑则奸慝之滋甚言乎戸则赋役之未均言乎兵则运掉之无方言乎工则规画之不一使贾生身今之时目今之事不知何如其痛哭流涕又何如其长太息也髙见逺识之士虽以斧钺在前刀锯在后其能自已于言乎数年以来固有指陈事实倾吐忠蕴者矣虽措辞不无纯疵言事各有锐钝中间岂无一事可行一语可采者往往堆案盈几畧不省察皆送部置架阁库而已闻者扼腕谁肻为言于是忠直退防佞兴或陈说田土以要利或进献珎竒以希赏或赋述大都颂称一统而得官陞职是皆无益于理乱所当类入架阁者也而返获嘉賔优容之厚缺张齐贤以洛阳布衣太祖引见赐食谓不如是则上无以推纳谏之诚下无以作敢言之气也今朝廷合奏之事委积满前动是浃旬半载不得闻奏而得奏事者又仅止二三大臣及近幸数人而已言官诤士莫得一覩清光所陈无问可否若抑而不奏则终为废纸或事有紧切合从便宜者必待送拟完议宛转迟误乆而不决则遂至干休上意不得下达下情不得上通万防之来何由尽知此古今之通患有国之大戒也介夫防勤于学长习于吏备贠儒泮偃蹇无成侍直禁垣有年于此田野之艰难朝廷之利害尝歴既乆靡不悉知胷中抱负颇异凡庸虽迹近权门不善造请故碌碌无闻少有知者欲缄黙无言则上负明时下负所学纵瞠目张胆罗缕自陈则不免束之髙阁否为刀笔吏覆酱瓿而已古语有曰樵夫之言圣人择焉又曰愚者千虑必有一得或冀一言见听可为防涘之助云尔如言而足取则施之时政必有所裨言无可采亦宜恕其狂僭以来諌诤之路輙以所见列为一纲二十目条陈于后谨投中书省御史台以闻仰干宸聴臣无任瞻天望圣激切屏营之至
　　一储嗣储嗣一事防为当今急务自三代殷周以来人君即位之初必先定储嗣所以示根本之固杜觊觎之心也昔汉髙帝欲易太子叔孙通谏曰太子天下本本一揺天下震动汉文帝即位三月他事未暇议有司请早建太子曰豫建太子所以重宗庙社稷不忘天下也唐太宗尝谓侍臣曰方今国家何事防急禇遂良进曰今四海无虞太子诸王宜有定分最急可谓明治乱之原知国家之体矣钦惟皇帝陛下春秋鼎盛徳业方隆亿万斯年正当发轫之初而拳拳愚忠首陈储建则似乎不急不切然揆古度今未有如兹事之急且切也朝廷之上不知为古今常行之故实往往视为希世之旷典虽心知其事之必不可缓相与钳口结舌莫敢发言此爱君忧国者重为之寒心也今皇太子天性聪明嫡而居长神人协賛朝野归心宜早建储宫正名定号所以尊崇宗社所以培埴国本所以镇安天下圣朝万世不拔之基实系于此昔齐桓五子争立而覇业遂防晋献谗废申生至国乱数十年始皇以扶苏不定致使灭宗恵帝以继子不明防至易姓自后由此而败亡者不可胜计草茅之士犹不能忘情而秉钧当轴之臣畧不及此何邪贾谊曰天下之命县于太子太子之善在于早谕教与选左右夫心未滥而先谕教则化易成也皇太子嗜欲未开心术未定宜选择端人正士以傅翼之与之居处出入教以汉儿文书使通古今治乱之成迹明君子小人之情伪所谓教得而太子正太子正而天下定矣今民家有十产之资便欲延师训子为持盈守成之计孰谓善谋国家者不如一家之谋邪古者建东宫立太子将以表异示尊定民志非泛然之美称也今诸王公子例呼太子嫡庶亲踈畧无差别昔晋申曰太子统天下之重而与诸王齐冠逺逰非所以辨贵贱也同衣冠犹以为不宜况可同名号哉杜渐防防尤宜禁絶上下二三千年国家之兴废安危未有不因储嗣一事鉴前代已然之失为今日庶政之先速定大谋使天下晓然知之所谓先立乎其大者大网既求其余事务次第举行则宗社幸甚
　　一任官古者任官之法由儒而吏自外而内循次而进无有僭逾今中外百官悉出于吏观其进身之初不辨贤愚不问齿徳夤縁势援互相梯引有力者趋前无力者居后口方脱乳已入公门目不识丁即亲案牍区区簿书期防之末尚不通习其视内圣外王之学为何物治国平天下之道为何事茍图俸考争先品级以致临政懵无所知传曰仕而优则学学而优则仕不知为学岂知为仕心术既差气节何在今随朝吏贠通儒明吏者十无二三天下好官尽使此軰为之甚可为朝廷名器惜也夫吏之与儒可相有而不可相无儒不通吏则为腐儒吏不通儒则为俗吏必儒吏兼通而后可以莅政临民汉书称儒术饰吏治正谓此也今吟一篇诗习半行字即名为儒何尝造学业之深奥检举式例防计出入即名为吏何尝知经国之大体吏则指儒为不识时务之书生儒则指吏为不通古今之俗子儒自儒吏自吏本出一途析为二事遂致人物之冗莫甚于此时也今随朝自部典吏转为省典吏又转而部令史部陞之院院陞之省通理俸月不十年已受六品之官而各处州县以吏进者年二十即从仕十年得补路吏又十年得吏目又十年可得从九中间往复给由待阙四十余年才登仕版计其年已逾六十矣或有病患事故旷废月日七十之翁未可得一官也以儒进者自县教谕陞为路学录又陞为学正为山长非二十年不得到部既入部选陷在选坑之中又非二十余年不得铨注往往待选至于老死不获一命者有之幸而不死得除一教授耄且及之矣望为少年相黒头公必不可得也今内任以三十个月为一考满即陞一等又多是内任迁转外任以三周为一考三考得一等又有给由入选待注守阙之嵗月六年才歴一任十八年得陞一等淹滞莫此为甚也且即所见言之如前徳兴县邢主簿竭职奉公政声颇着去官之日不办舡资亦可谓能吏矣无力求陞止淹常调且累任困于钱谷官今天下之公勤廉干过于邢者甚不为少当路荐章未尝及之如前礼部髙显卿乃侯司卿根前提胡床小厮既无学识又乏徳行不知稼穑不习刑名仅十五六年已致身于四品今鹓行间出于役夫贱若髙之軰者不堪缕数虽知之莫有指斥之者懐能抱徳沈没下僚驽才妄子遽登枢要似此不公可为一慨昔宣帝以太守为吏民之本甞曰庶民所以安其田里而亡叹息愁恨之声者政平讼理也与我共此者惟良二千石乎太宗谓养民惟在都督刺史县令尤为亲民不可不择如路府州县之官实百姓安危之所系若以内为重以外为轻是不知为政之根本也乆任于内者但求速化不歴田野之艰难乆任于外者惟务茍禄不谙中朝之体靣今朝廷既未定取人之科当思所以救弊之防在朝宜少加裁抑在外宜量与优迁可也今后州县吏员当尽取之儒学子弟每嵗令风宪官选其行止无过廉能可称者贡补省部典吏县则补于部州则补于省满考则部典吏发充外路司吏省典吏发充宣慰司令史又每嵗择其上名贡补六部寺监令史满考则发充各省令史并令依例入流其台院令史从外任八品官选取其省掾从外任七品官选取通理内外俸月以定陞黜县教谕与路司吏同资路学正与宣慰司令史同资各从所长而委用之百官自三品以下九品以上并内外互相注授歴外一任则陞之朝随朝一任则补之外凡任于外者必由内发任于内者必从外取庶使儒通于吏吏出于儒儒吏不致扞格内外无分于重轻虽不能尽选举之规亦足以救一时之弊也
　　一选法选曹乃治化之原人材所自出之地至甚不轻选者选择之义也古之选法选其能者取之不能者去之今之选法但考俸月之多寡定品给之髙下如是而已有虞三载考绩三考黜陟幽明成周三嵗则大计羣吏之治而诛赏之不闻三年必转一官三考必陞一级也选法弊壊莫甚于此时矣夫贪污无行者皆行险侥幸之小人也同流合汚而誉每归之廉介自守者多与俗寡谐之烈士也疾恶过甚而怨每归之惟在上之人有以辨明别白之耳今必待被告经断方指为贪汚则人之实贪汚而能委曲周旋以幸免于告讦者比比皆是如路总管李多尔济刘沃哷之徒歴任之初家无儋石之储身有斡脱之债今皆田连阡陌觧库铺席随处有之非取于民何从而得凡此者皆实贪汚而未尝经告者也及其满替贪廉无别一体给由求仕彼贪汚者家计既富行囊亦充赴都纵贿无所不至每每先得美除彼防介者衣食所窘日不暇给至二三年闲废于家虽已给由无力投放及文书到部复吹毛求疵百端刁蹬幸而入选在都待除淹困逾年饥寒不免则急进者可以速化恬退者反有体覆保勘之挠是朝廷诱人以奔竞也今大小官正七以上者省除从七以下者部注然觧由到省例从部拟吏部由此得开贿门如散官职事互有髙低有力有援则拟从其髙力孤援寡则拟从其低虽以土木偶人及考亦得陞阶更不问为人之贤愚居官之能否何如也既以入选公然卖阙以阙之美恶为贿之髙下各官该吏相为通融私门投下分拟名阙无力之士甘心于遐逺钱谷之除遂致勾防倡优以有才为有财以前资为钱资之戏每于注选时莫不争求其地之近阙之美而邉逺接连钞库去处有十余年不得代之官民间有云使钱不悭便得好官无钱可干空做好汉因此各思茍利肥家以为荣进之计谁肯忍苦吞饥自贻防逺之斥未免相胥为不廉矣是朝廷导人以贪污也选法不公难以条举且即所见言之如丘恢丘总管之子父存日已授崇安县尹因奸囚妇断罢不叙居闲八年父殁之后改名丘魁自称白身承防再授寜都州同知闻者莫不骇笑如孔文升系浙西防访司书吏廵按常州改作文声虚称歴任学正满考自行体覆揑合入府州选又以宣圣子孙即陞太平路教授除命已下犹在宪司勾当如此诈伪而省部更不究问实为孔门之玷风宪之羞又如牟应复轻薄无行傲狠不才初歴下州学正厚赂阎承防保称亡宋故官之子便得搀陞路选自是援例者但夤縁翰林集贤院求一保闗不问人物根脚即加虚奨过褒闗节既到随准所拟小有不完必遭踈驳非才者陞选负能者淹屈欲望选法之清人材之盛不可得也古者自州县官以上皆天子自选故铨曹每拟一官必先禀命于天子天子欲用一人亦询其可否于执政今乃以省部除授之官指为常选以天子委用之人指为必里克选夫天下之官孰非天子之臣安得以一朝省而自分为两途耶縁常选所除非出天子之意而伯勒格所用又非中外推许之人所以不能归一若尽以必里克不得预常选之列则是天子之言得制于省部之手太阿之柄几于倒持矣汉宣帝拜刺史守相輙亲见问观其所由退而考察所行以质其言唐太宗尝列刺史之名于屏风坐卧观之得其在官善恶之迹注于名下以备黜陟古者选官如此其精且严犹不能尽得其人今之所谓守选法者常选少一月一日必不许陞歴任虽多而根脚浅者通理必降必里克尽指为无体例难以定夺殊不知常选中太半非才俱可沙汰而必里克选中岂无一二可用之人才耶不严其选而严其格不清其源而澄其流是不识古人选法之意也今宜先择风宪官委令常加体察除滥正犯之外有罢软不胜任者行止不廉者帷簿不修者依阿取容而无所成立者并许弹罢有徳行可以防顽立懦才干足以剸繁治剧但一事可称一行可取者并许摘实荐举依古法分为上中下三考书上考者陞中考者平迁下考者降不入考者黜从宪司上下半年或每季终造册开呈都省如各官根脚年甲籍贯三代已载元除在任实迹已见考书觧由之内不必赘冩止称歴过俸月足矣并令还家聴除不许亲赍赴都各省逐月咨差官驰驿入选令选曹自计考书之上中下以定黜陟诛赏然后照阙铨注将合授宣敕发付各省于元籍标散贤能者不待致力而自陞谁不知劝愚不肖无所容私而被降谁不知惧赏罚既公众心自服矣如民生休戚官吏贤否既已责任宪司又有监察御史不时差出问事何须重复遣使廵行郡邑但每嵗委清干官廵按各道専一体问风宪僚属有政事无取举劾不公者比之有司罪加二等如此行之一年选曹不得而卖阙仕人不得而计置台察不得而徇私灭公此絶弊幸之要道也
　　一钞法自汉以来止用铜钱亦用铁钱至前宋祥符年始置交子续蔡亰又请创防子今之钞法乃袭前宋交子防子之旧耳非古法也不必究其法始何代但可以利国济民者通古今可行也前宋铜钱与交防并行以母权子而母益贵是时民间贫无置锥者亦有铜钱官防之储无他子母相权而行也今国家造钞虽广而散在民间者甚少小民得之者亦甚难无他轻重失相权之宜也夫法立一时而弊出他日非法之不善也乃乆而自不能无弊耳事极则变变极则反能因弊更新然后可传之不朽钞法之弊已云甚矣天下之物重者为母轻者为子前出者为母后出者为子若前后倒置轻重失常则法不可行矣汉以铜钱而权皮币之重皮币为母铜钱为子宋以铜钱而权交防之重交防为母铜钱为子国初以中统钞五十两为一锭者盖则乎银锭也以银为母中统为子既而银已不行所用者惟钞而已遂至大钞为母小钞为子今以至元一贯准中统五贯是以子胜母以轻加重以后逾前非止于大壊极弊亦非吉兆美防也今物价日贵钞价日贱往年物直中统一钱者今直中统一贯如至元钞五厘与一分买不成物街市之间无所用焉乆而不革则至元一贯仅直中统一钱物直钱而钞不直钱将见日贱一日而钞法愈见澁滞此弊之一所宜急救也每嵗发出钞本倒换昏钞止収三分工墨可谓巧于利国廉于取民矣殊不知一贯出一贯入钞行民间仅有三分而民间之钞反损三分也且钞在天下昏烂则已何必倒换于古亦无倒换之法兼倒钞之便止是城市间一簇人烟得济若各县百姓散居村落僻逺之地去城数百里得倒换者絶少未尝便于小民也且所倒昏钞既皆付之丙丁则钞本尽成虚舍矣况外路倒换到合烧之钞贯伯分明防角无缺京都之下称为料钞一归煨烬诚为可惜今但知可得工墨三分之利不悟虚舍本钞九钱七分之害于国于民两有所损将见日少一日而民间愈无钞可用此弊之二所宜急救也古者藏富于民民富则国自富唐太宗曰民依于国国依于民刻民以奉君犹割肉以充腹腹饱而身毙君富而国亡此之谓也当今救弊之防宜増造大徳新钞与至元钞兼行大徳五贯或二贯准作至元一贯明以大徳易中统不过扶至元之轻以整一时之弊钞母既起则物价自平矣每嵗发出各省勿令倒换就支作官吏俸钱和买丝料等用却以民间所出夏税折粮课程罚诸名项钱起觧大都以供支持赏赐及随朝俸给庶国家钞本俱为实用而钞散天下民亦无损行之数年民间之钞不可胜用矣钞法既正更议铸铜钱法使辅钞而行则国家日富百姓日殷隆古至治将复见之若造新钞而不行铜钱则钞易壊烂损之多而益之少决难经乆造铜钱而不行新钞则至元太过恐一旦行之轻重相悬不以为便二者不可偏废也夫铸铜为钱乃古今不易之法盗贼难以赍将水火不能销灭世世因之以为通寳使法不可行则上下二三千年间灭弃不用乆矣何待今日始知之言者谓铸一钱费一钱无利于国殊不知费一钱可得一钱利在天下即国家无穷之利也先贤尝曰铸钱无利所以能乆正谓费本之多故民间盗铸者少然国课自有见铜以铜价计之亦不至于大费工本惟钞用本之轻故伪造者纷然立法虽严终莫能戢今天下真伪之钞几若相半如不之信但以中统钞通而计之自初造至住造该若干倒换已烧该若干便可知矣若以铸钱不偿所费则造钞所得工墨三分必不了钞局俸给一切物料之费也言者又谓钱重不可致逺尤为愚昧夫国家输运则钞为轻费百姓贸易则钱为利便二者相因而未尝相背即子母相权之说此理甚明无足疑者今究其异议之原皆由内外官吏以利国为重利民为轻以至于误天下国家也今有陈言谓何地产玉出金何处人家有竒珍异寳则朝廷忻然从之立见施行谓其有以利吾国也有陈言谓损朝廷一分之钞可为民间十分之利或无损于国而有益于民之事则一切视同故纸抑而不行谓其无以利吾国也上下相蒙已成膏肓民生日蹙灾害日臻国家虽富将焉用之愚今请造铜钱以翼钞法虽于国未见近利将以大利于民耳如一嵗造钞一百万锭五嵗该五百万锭纸之为物安能长乆五年之间昏烂无余逐年倒换尽皆烧燬则五百万锭举为乌有所存者仅工墨钞十五万锭而巳如一嵗造铜钱一百万散在天下并无消折嵗累一嵗布流益广虽亿千万年犹同一日所谓钞为一时之权宜钱为万世之长计也今钞中明具钱贯即是铜钱之形古者懐十文铜而出可以醉饱而归民安得而不富今之懐十文钞而出虽买氷救渇亦不能敷民安得而不贫即此已为明验不必旁引曲喻以论其利害也但比来言事者非指陈厚利不足以耸动朝廷之听昔右丞叶李请造至元钞谓中统一张仅可一张之用若以至元一张抵中统五张一嵗造钞之费无所増益自可获五倍之利以此啗国遂行其说岂知遗弊至于今日钞价既贱而伪造更广数年之后至元一张止可当中统一张国家未见其利民间不胜其害实为误国之谋而当时遽以为信迄今不觉其非亦可恠也已闻言者请以大徳钞一贯准至元钞十贯即叶李之防也若如所言则他日至元之弊尤甚于中统矣亡宋自十六界加至十八界又加为官防以至于国亡不救此覆辙可鉴也彼知造至元之利可以五倍不知铸铜钱之利又可以百倍夫钞云一伯文乃百铜钱今民间称为一钱一贯文乃千铜钱今民间称为一两是一钱准为百钱十钱准为千钱也若以铜钱一钱自作一钱之用则物直钞一伯文者可以一铜钱买之各处月申时估云物一斤该钞二钱者今律以本色铜钱二钱则二伯文钞可得物一百斤以元价计之省钞一十九贯八伯文是钱有百倍之利矣既利于国又便于民犹复议拟乆而不决甚可为国乏谋臣之叹也如准所陈造新钞以扶至元之轻罢倒换以全国家之利铸铜钱以通钞法之滞富国恵民之道无以加此介夫前任湖湘司征猥役下僚区区忠爱无由自达钦覩累朝诏书节该诸人陈言在内者呈省闻奏在外者经由有司投进遂于前陈已准太平防内言有不能尽者摘出钞法抑强户计僧道四事罄竭底蕴赴湖南廉访司及宣慰司投进虽防称善靳于转达言剧明切竟沦故纸今附录于各项之后纵不获遇于一时必将见知于异日有居枢要达官大臣能以致君泽民为心者当有取于所言窃谓国之与民实同一体民富则国自富国富则天下自平用铜钱虽未覩近利且以富民为先钦覩先皇帝立尚书省诏文内一欵节该世祖皇帝建元之初颁行交钞以权民用已有钱币兼行之意盖钱以权物钞以权钱子母相资信而有证钦此铜钱初行民间得便欢謡之声溢于闾里仅得逾年遽行改法又钦覩诏防罢用铜钱节该虽畸零使用便于细民然壅害钞法深妨国计钦此窃详诏意未尝不以用钱为便何为于国有妨只此一语可见奸臣之误国矣百姓足君孰与不足若便于民即利于国国与民相依而立安有便民而反妨国耶为今之计不必取民之资以富其国但因国之资以富其民足矣所谓富民之术无他道也当思古者民何为而富今者民何为而贫贫富相悬系乎铜钱之兴废耳农家终嵗勤动仅食其力所出者谷粟丝绵布帛油漆麻苎鸡豚畜产等物所直防何若得铜钱通行则所出物产可以畸零交易不致物价消折得钱在手随意所用入多而出少民安得而不富今穷山僻壤钞既艰得或得十贯一张扯拽不开若肯物还钞则零不肻贴欲尽钞买物则多无所用展转较量生受百端或防婚之家急切使用只得以家藏货物贱价求售货不直钱而利尽归于商贾之軰民安得而不贫详今用钱之便有三一则歴代旧钱散在民间如江浙一省官库山积取资国用可抵天下周年之税非为小补二则市廛交易不烦贴换虽三尺孩童亦可入市免有挑伪昏烂疑认之忧三则国之所出者钞也民之所出者货也钞以钜万计国不可以得民货货以畸零计民不可以得国钞若使畸零之货可易铜钱则钜万之钞自然流通此国与民之两便也禁钱之不便亦有三一则见有废钱日渐消毁随处变卖镕化为器灭弃有用之寳沦为无用之铜深为可惜二则市井懋迁难以碎贴店铺多用盐包纸摽酒库则用油漆木牌所在风俗皆然阻滞钞法莫此为甚三则商贾往来途旅宿食无得小钞或留质当或以准折村落细民出市买物或背负谷粟或袖携土货十钱之货不得五钱之物或应买一钱之物只得尽货对换此则农商工贾之通不便者也以三者之便兼以三者之不便固知铜钱诚不可废也即今民间所在私用旧钱准作废铜行使防于半江南矣福建八路纯使废钱交易如江东之饶信浙东之衢处江西之抚建湖南之潭衡街市通行颇是利便愚尝叅酌古今若以铜钱一伯文准中统钞一贯一分一钱极为酌中亦与钞文内贯形相符今铜价一斤该中统钞一贯五伯每一斤铜可铸钱一百六十个则钱与铜价亦相等自无伪铸之弊矣兼各处炉冶器具已有规可复鼓铸除见管外仍设官旋造严禁民间擅铸铜器见存之铜足可尽用铜坑所出更无尽藏将见国家日富百姓日殷太平盛观何以加此此特言用钱之利而已钞法之弊其害有不可胜言者钞国课也朝廷之柄用也而与民间共之可为长太息可为痛哭今民间之钞十分中九皆伪钞耳伪钞遍满天下而朝廷畧不动念不知谋国之臣何如其用心也且如一年造钞二百万锭发出各省倒换举化为灰止存工墨钞三十万锭而已今民问富家巨室庸僧缪道豪商钜贾一家所藏有不啻三十万锭者合而言之箱箧畜藏何止百千万亿计非伪钞而何善为伪者与真无异虽识者莫能辨或有败露到官乃造之未善不堪使用者耳愚尝留杭见买卖者就库倒出料钞于店户使用反覆观之曰此伪钞也试代以伪反忻然而受之杭人习于市易尚不能辨况乎乡落小民哉昔在仕途尝推问伪钞公事犯者谓一定工本可以造钞数百定获利如此人安得不乐为之虽赴蹈汤火亦所不顾如不以为然但更改钞法悉令旧钞赴官倒换新钞必数百万倍透出于元发钞本矣又尝考之自周汉以来皆用钱币以珠玉为上币黄金为中币刀布为下币武帝用白鹿皮方尺縁以藻缋为皮币后汉光武货币杂用布帛金粟章帝时令天下悉以布帛为租市买皆用之至唐则全用铜钱或间以缣素不闻用钞也至宋朝寇瑊刺蜀创置交子以权一时之宜因而行于中国识者谓纸钱乃鬼神所用非人世所宜以人用鬼固知宋祚之不长矣不谓圣朝立法不求乎古而循袭亡宋之旧诚为可惜愚于读书之暇反覆防绎颇得其说既乏权位虽有其防志不得伸言不得达惟有懐能抱恨而已以纸为钞决难乆长如欲用钞必须改法宜仿古用币之意以绢为之国家立局置匠起机依钞様织成方幅每贯自为一张约以尺二长七寸阔四围邉幅俱全其贯文就机织成却以五方印色闗防之取青于极东取红于极南取白于极西取黒于极北取黄于中土五色备具非民间可得之物虽欲伪为将焉用之然织者可作大张难制小幅零用自有铜钱不必小钞若朝廷出纳则代以轻赍此即子母相权之说一则可以数十年不壊二则伪造者不得为之三则免倒换烧燬之烦行之数年成多损少其钞自不可胜用矣立法之善无出于此故曰钱决不可用钞决不可改此事有闗国计非泛泛杂律常例之比可以富民可以强国可以觧嵗饥可以弭外患可以万世开太平真乆安长治之防也虽是羣言噂沓谁适为谋筑舍道旁嵗不我与因循茍且唯唯悠悠最为政之大患也深虑废钱日销伪钞日广国计日削大柄日移其流祸岂浅浅哉伏愿贤相名卿其疾图之天下幸甚
　　一盐法富国恵民无出于铸山煑海二事而已铸铜为钱固乃国家之大务煑醎为盐虽知为重而未得规画之方今随处立运司各塲置令丞实以课程浩大必须另设衙门以専管领不知为蠧民间甚不小也致弊百端何可胜言其于国家实无所益且如福建一道仅抵淮浙一塲周嵗办盐七万引亦设运司正官首领官吏人等所辖一十塲批引入所盐仓二处官攅人吏防食之徒不计其数惟蚕食盐户而已今各处运司官吏每嵗轮畨分司给散工本虽曰唱名其实阳散隂收才并开煎即以守催监装开灶起火住火比附考较封埕巧立名色百计科扰塲官因而倍取盐户必须应付又有总司差人催办取数什伍为羣不时下塲追扰若不取之盐户从何而出上下交征通同隠蔽户之富者尚堪少延贫者无措必致私煎私卖之弊官司追搜如捕重寇只得举家迯窜即目迯户已多不敢申明止令同灶盐丁代办数年以后必尽迯矣此盐司之设不便于盐户也商旅贩卖所以流通盐法助办官课令运司卖引盐仓支盐则有照引散帖百种需求方得支发纂节去处又设批引官索瘢求瑕恣行刁蹬至地头行卖又差拘收引官检校多余无非渔猎客人而已若盐价髙运司官吏诡名先行搀买或盐价低则勾盐商聘卖及有上司官与权要之家挟势夺买必须先尽数足而盐商有守等半年一年不能得者又计其引数需要荅头钱以客旅与官府交易本自疑忌岂可更加挟持此盐司之设不便于商旅也运司闗防私盐并逺塲毁逺灶立煎煑外立团军廵绰为法可谓严矣但团军嵗一更易何所顾借附数十里鸡犬不得寜甚至掠人杀牛桩配居民无所不为其能保私盐之不漏乎又有盐司差人及管军头目廵盐络绎乡村间遇见有盐不审虚实便指为私从其诈骗则免公庭少不依随遂成实祸及有正犯到官者设无贿赂监禁经年转指平民连逮无已溪壑既厌尽皆撒放或至遭断者无非穷民断没家财一半多不过五七贯而已有援者咸得清脱无力者必至于罪此盐司之设不便于百姓也运司立法凡有私盐生发罪及州县正官盐出于仓塲而罪归于州县似此无辜何异池鱼之殃兼盐户不属有司无相统摄致有一等惯卖私盐无頼之徒结搆盐司上下容情纵令不轨无所畏惮及与附塲民户交参住坐便作灶户柴户等名色衮同影占又有民税诡寄规避差役凡遇有司追防词讼庇称盐户沮挠官府不得施行有必合约问之事即以办课推辞动经嵗月不得杜絶此盐司之设不便于官府也煑盐课所以资助国用今言者但知为国兴利不知为国省力总其所入为数虽多扣其所出已费不少何异以羊易牛犹谓之得策耶且以一引盐论之嵗给工本及柴草等物又有盐司官吏月支俸给般运水脚之费通以价钱准除折筭而官司月过本钱将及一半矣此则大不便于国家者也夫畜猫防鼠不知馋猫窃食之害愈甚飬犬御盗不知恶犬伤人之害尤急今盐司官吏犹馋猫恶犬之为害也宜先去之则鼠自穴蔵盗亦屏迹矣唐刘晏専用防盐以充军国之用观其行事一时莫及后世亦无有以继其轨者其言曰户口滋多则赋税自广理财常以飬民为先又谓官多则民扰但于出盐之乡置盐官收盐户所煑之盐转鬻于商人任其所之自余州县不复置官或商絶盐贵则减价鬻之谓之常平盐其始江淮盐利四十万缗季年乃六百余万缗由是国用充足民不困弊此已騐良法古今不能易也为今之计不必立竒求异但祖述刘晏之遗规则尽善矣宜将盐运司衙门及各塲所设官吏团军廵卒尽行革罢并入有司管领选省部内才干官一员充盐使于各州县摘佐贰官一员提调盐事于出盐去处设乡官一员専掌支发但签取本处有抵业富家应当亭尸分认周嵗盐额令亭户自行收拾灶户任便煎煑随处立仓交纳亭戸不致于迯亡灶户可息于追剥民户亦免团廵诬逮之挠既无所扰自皆乐于应办矣若非亭戸灶户而自煎者方为私盐许令盐户告发依条治罪事既归一谁敢轻犯如工本实为盐司所有而盐户虚受其名得免额外苛虐已云幸矣虽不支工本亦无怨也终嵗额办盐引预于春季作一次发下诸路给散各乡官收管令客人径于收盐去处支买依时价两平交易聴从他处发卖随所至缴盐引自可革去买引揽引支盐分例批引过闗一应之弊商人获利既厚则贩者必多而民间亦可得贱盐食用也古今盐法不过为办课耳使课而无亏何必广布衙门自取多事今盐有定额户有定数私煎有定罪若一委之有司取办于亭户既省俸给工本自可全收课程官享其利而民安其业矣至于户日蕃而赋益广盐日多而利益博他日之増羡未可以限量计也富国恵民之道已尽于此
　　一厚俗窃自三代汉唐以来歴数延长虽中经变乱至于临危而获安垂絶而复续者皆由风俗淳厚人心固结有以维持扶植之也贾谊曰化行俗定则皆顾行而忘利守节而仗义至哉言乎礼义不立防耻不兴风俗日薄人心日漓如人之一身已无元气安能长乆风俗乃国之元气国祚脩短系乎风俗之厚薄所闗甚不轻也知为政之要者当以移风易俗为第一义夫移风易俗莫大于礼乐教化昔鲁两生曰礼乐所由起积徳百年而后可兴自开国以来今且百年矣周书曰既歴三纪世变风移自混一以来今将三纪矣以时考之则可兴礼乐崇教化变风俗不可谓之太早计而朝廷上下畧不及此茍且一时之谋不思万世之防甚可为长太息也夫治国犹治身既未能补养元气使之壮实宜先去其蟊贼不致于损伤则可矣且即数端大壊风俗者言之女正位乎内男正位乎外男女正天地之大义所以风天下而正夫妇王化之基也今街市之间设肆卖酒纵妻求滛暗为娼妓明収钞物名曰嫁汉又有良家私置其夫与之对饮食同寝处畧无主客内外之别名曰把手合活又有典买良妇养为义女三四羣聚扇诱客官日饮夜宿自异娼户名曰坐子人家都城之下十室而九各路郡邑争相仿效此风甚为不美且抑良为贱者待告而禁终不能絶若令有司觉察或许诸人陈首但有此等尽遣从良有夫纵其妻者盖因奸从夫捕之条所以为之无忌若许四隣举觉俾同奸断或因事发露则罪均四邻自然知畏不敢轻犯此可以厚俗之一也古者嫂叔不通问所以别嫌疑辨同异今有兄死未寒弟即収嫂或弟死而小弟复收甚而四十之妇而归未冠之儿一家骨肉有同聚麀兄方娶妻而弟已有垂涎其嫂之想嫂亦有顾盼乃叔之意妻则以死期其夫弟则以死期其兄闺门之丑所不忍言旧例止许军站续又令汉儿不得収今天下尽化为俗矣若弟可收嫂则侄可収婶甥可収妗子可収母伯可收弟妇但有男女之具者皆可为种嗣之地纵意所为何所不至此风甚为不美除防古人外所宜截日禁断有兄亡而嫂愿改志及守志者并聼如収以为妻则比同奸罪更加一等此可以厚风俗之二也夫纪纲名分礼之大经贱以承贵下以事上明君子小人尊卑之分限也今有人家年深奴婢或需求不获或索去不能欺蔑傲慢不聼驱使才加捶挞便成雠恨未免巧撰非违以诬其主官府未明其虚实主奴必须同跪于庭或攀指闺门妇女贵贱不分汚言无忌纵得觧释何靣同处况南北之风俗不同北方以买来者谓之躯口南方以受役者即为奴婢各因其俗之旧则化易行也故唐法奴告主者皆勿受若纵奴告主名分不立此风甚为不美除谋反大逆谋故杀人许令陈首其余一切事务并不得告有司亦不得受此可以厚俗之三也夫孝始于事亲中于事君终于立身故自天子达于庶人莫之能易今有父母俱存而诸子便已分居析防又有职官歴任弃父母而妻子昔人三釜之禄为养亲也不顾其亲之养大行已亏安能治民又有父母祖父母讣音入耳畧无哀容或驰价奔防而居官自若又有亲方垂絶不事津送且娶妇聘女恣为酣歌又有鹤髪之亲在堂而牵于求名营利至十数年于外而喜惧罔知畧不动劬劳之念此皆絶灭大伦去禽兽者几希夫三年之防天下通防也古人云求忠臣于孝子之门未有不孝其亲而能忠于君者又云于所厚者薄无所不薄未有薄待其亲而能厚于他人者此风甚为不美古者明王以孝理天下由身先之也又闻古者宗庙四时之祭祀烝尝皆天子亲享不敢使有司摄也伏望检讨旧典亲行享庙之仪此谓追逺而民徳归厚矣仍令天下无论官庶之家有亲在而诸子忍于分析及居官客外而违于生事死葬者并坐以不孝之罪凡遇父母祖父母之防并令守制终服如有告闲养亲或弃官庐墓者各从所性俟其孝行显然则优加褒奬此可以厚俗之四也父子夫妇乃三纲五常之大者百世不能以损益也今鬻子休妻视同犬豕贱卖贵买畧无恻忍虽有抑良买休之条例而转卖者则易其名曰过房实为躯口受财者则易其名曰聘礼实为价钱今大都上都有马市羊市牛市亦有人市使人畜平等极为可怜是朝廷虚视其禁而明开其门也夫民之安于田里而不好作乱者以妻子可恋生理足惜耳若父不以子为子夫不以妻为妻朝为骨肉暮即岐路六亲不保恩情已絶推是心以往则子弃其父妻弃其夫弟弃其兄为下者疾视其长上纲常之道荡然不存此风甚为不美所宜严行禁絶无分买者卖者引至者并令一体断治并坐本贯官吏以亏失户口之罪使各相保守无弃天伦此可以厚俗之五也古者定服色所以明贵贱陈卑髙今衣冠一体贵贱不分服色混殽尊卑无别如绣金龙凤帝服也而百官庶人皆得服之眀珠碧钿后饰也而闾阎下贱皆能效之若驺从厮役囊有一金者便可以乘肥衣轻虽徳行道艺缾无储粟者亦甘于徒歩敝緼如主奴同出先与后之分耳或聨行并辔不辨谁主谁奴官吏杂处坐与立之殊耳或闲居促席不知孰官孰吏上下无差冠履倒置此风甚为不美宜以九品之官定为九等士农工商僧道定为六等下而臧获定为一等使服饰各安于分限贫富不得而僭逾此可以厚俗之六也凡此数者皆时政之急先务邦国基本实系于斯顾在朝廷力行何如耳徳风所加靡如草偃令行禁止谁敢不从所谓道以政齐以刑民知逺罪而未至革心化行俗变之余所谓道以徳齐以礼民日迁善而不自知风俗既淳人心自固各遵徳义视法如雠欲挽回唐虞三代之风不难矣
　　一备荒凶年饥嵗古不能免每每乱亡由此召之是以牧民之官常切究心备荒之防至甚详宻古者无三年之蓄曰国非其国也三年耕余一年食九年耕余三年食故尧有九年水汤有七年旱天下不至于乱民生不至于乏者以备之有素也国家混一以来年谷屡登民无菜色间有不稔未见深害所以上下偷安不为经乆之思万一遇大水旱大凶歉饥馑相因骨肉不保户口星散盗贼云起将何防以救之今民间一年耕仅了一年食虽有余粮亦不爱惜如近年河南小荒江淮一水便已荡析流离无所依归今年山东八路被灾阙食朝廷拨降钞三万锭委官计户见数大口二斗小口一斗赈济两月续据报到阙食戸四十六万四百余戸大小口一百九十万四千有零该米六十七万三千九百八十石折支钞三十三万四千八百余锭亦可谓善政矣然民生不可一日无食七日不食则死安能忍饥以需赈济若待所在官司申明闻奏徐议拯捄之术展转迟误往往流亡过半此不可一也灾荒之地自冬而春春而夏直至秋成方可再生纵得两月之粮岂能延逾年之命此不可二也天虽雨玉不可为粟家累千金非食不饱若给以见粮犹能济急今散以钞物非可充饥纵有钞满懐而无米可籴亦惟拱手就死而已官虽多费而恵不及民此不可三也无预备之先谋至临危以立防虽有上智无如之何今京都之下达官大家亦无储畜百工庶民皆是旋籴给防朝不谋夕只今米多价平尚且不给设使价起更值凶荒尽为填沟壑之饿莩矣此皆可为甚虑者而执政恬然不以加意识者为之寒心伏覩至元新格诸义仓本使百姓丰年储畜俭年食用此已验良法其社长照依元行当复修举文非不明也意非不嘉也越十三载未见举行朝廷泛然言之百官亦泛然聼之不过虚文而已汉立常平仓谷贱増价而籴以利农谷贵时减价而粜民以为便二千年间皆则而效之朱文公尝行于浙东最为得法每嵗秋成官司给钱依时价收籴入仓次年饥时依元价出粜钱复归官官无所损而民有所济备荒之防无出此者然此法不可行于今矣何也贪官汚吏并縁为奸若官入官出民间未沾赈济之利且先被打筭计之扰及出入之时又有克减百端之弊适以重困百姓也宜于各处騐户多寡或一乡一都于官地内设立义仓一所令百姓各输已粟自掌出入之数不费官钱可免考较民入一石之粟自得一石之价不费于公亦无损于私虽不若官支价钱之为便然为仿古酌今之良法也犹虑风俗不古急义者少豪家巨室为富不仁惟想望饥年可以闭籴要价谁肻以隂徳济人为心若令自愿必无应者亦须官为立式有地百亩之家限以一嵗出粟一石如有好义愿自多出者聼悉令出等甲户执其纲领择乡里能干者效其驱驰嵗添新粟则旋广仓廪每遇阙乏如取诸寄而已夫収支出入既无预于有司若其规画未至必须助以官府之力或掌事任劳之人自有侵欺宜令司县官依窃盗例科断追理或司县官因而挟势借贷宜令廵按官依枉法例定罪徴还本色若所在官司有能劝率成效令合属上司开具保举优加陞赏诚为安民定业之长防经邦贻谋之要道虽言近迂缓而事实急切如今年之荒特其靡耳所可忧者正在他日毋谓不及于目前而藐然置之度外也然此事非二三年未能有成而目前之急必思先有以救之庙堂之上皆知为今日急务不过坐待其毙未闻处置之方畧虽官司贱价赈粜以有限之米应未已之荒长计将安出若勒令随处富家平粜则流害滋甚大户纵贿而求免小户力贫以奉行徒资官吏之买卖初无济闾里之危急言者请给盐引和中客米往年发珠子引盐商失陷至今怨黩岂堪再虐以米引耶纵令优利数倍亦所不欲也今被灾之处虽多而江淮湖广亦皆稔熟及此収成之余急为立法收米四百余万石半运赴都半留随省以备明年之荒可也宜仿汉时输粟为郎之例发下从七品正从八品虚名勅牒四千道实拟散官遥授职事分给行省填名报从七一千道每名米六百石正八一千道每名米四百石从八二千道每名米三百石可得米一百六十万石天下之富而好名者皆争趋之既非常调亦无碍于选法也又仿宋时官卖度牒之例除西畨僧外发下度牒三十万张散之各路凡为僧道悉令倒给自至元十四年始截日终出家者每名入米十石可得米三百万石归附以来僧道兼无慿据粮不输官储积防厚使少出所余以济饥歉亦无损于教门也二者但费朝廷之一纸不动声色而数百万粮可立而致矣舍此不行他未见其防也夫鬻爵济时虽非令典稽之古史亦匪创行然可蹔不可常也度牒之法今后出家者每人纳米四十石永着为令寛以二三年义仓既成储畜自富可髙枕而无忧矣
　　一定律律者所以齐天下之动至公大定之制也臯陶作士明于五刑穆王训书罚属三千纲举目张井然不紊故百官奉法各知所守而不敢逾百姓视法各知所避而不敢犯自三代而下国家立政必以刑书为先歴观古今未有无法而能一朝居也今天下所奉以行者有例可援无法可守官吏因得以并縁为欺如甲乙互讼甲有力则援此之例乙有力则援彼之例甲乙之力俱到则无所可否迁调嵗月名曰撒放使天下黔首蚩蚩然狼顾鹿骇无所持循始之所犯不知终之所断是陷之以刑也欲强其无犯得乎内而省部外而郡府抄冩格例至数十册遇事有难决则检寻旧例或中无所载则旋行议拟是百官莫知所守也民间自以耳目所得之敕防条令杂采编刋行成帙曰断例条章曰仕民要览各家收置一本以为准绳试阅二十年间之例校之三十年前半不可用矣更以十年问之例校之二十年前又半不可用矣是百姓莫知所避也孔子曰刑罚不中则民无所措手足今者号令不常有同儿戏或一年二年前后不同或纶音初降随即泯没遂致民间有一紧二慢三休之謡上无道揆下无法守不闻如是可以立国者京都为四方取则之地法且不行况四方之外乎如往年禁酒而私醖者比屋有之酒益薄价益髙而民益困又如禁牛而私宰者愈多辇毂之下十家而八又如奸盗杀人必不可赦而每嵗放图鲁木以此人心轻于犯法又如婚姻聘财明有官庶髙下折钞之例而今之嫁女者重要财钱品官富人或索七十锭一百锭市庶之家不下二三十锭更要表里头面羊酒等物与估卖躯口无异又如买卖田宅旧有先亲后邻之例而今民业多归势要虽亲与邻不得占执告到官府无力与竞业在豪家终为所有推此数端天下槩可知矣今有司每视刑名为重而婚田钱债畧不加意殊不知民间争竞之端无不始于婚田钱债而因之以至于奸盗杀人者也宪司廵按每以罚为重而一切民讼畧不省察殊不知百姓负寃上无所诉是开官吏受之路也审囚决狱官每临郡邑惟具成案行故事出断一二便为尽职不知大辟以下刑名公事甚不少也路县官吏未饱其欲每闻上司官至则将囚徒保审録既毕仍复收禁此皆无法之弊也又兼衙门纷杂事不归一十羊九牧莫知适从普天率土皆为王民岂可家自为政人自为国今正官位下自立中政院匠人自金玉府校尉自归拱卫司军人自属枢宻院诸王位下自有宗正府内史府僧则宣政院道则道教所又有宣徽院徽政院都防府白云宗所管户计诸司头目布满天下各自管领不相统摄凡有公讼并须约防或事渉三四衙门动是半年虚调文移不得一防或指日对问则各私所管互相隠庇至一年二年事无杜絶遂至于强淩弱众暴寡贵抑贱无法之弊莫此为甚也昔先帝时尝命修律未及成书近议大徳律所任非人讹舛甚多今宜于台阁省部内选择通经术明治体练达时宜者酌以古今之律文参以先帝建元以来制敕命令采以南北风土之宜修为一代令典使有司有所遵守生民知所畏避国有常科吏无敢侮永为定制子孙万世之利也诸色衙门投下头目除管领钱粮造作外无问大小词讼俱渉约防者并令有司归问似望政归一体狱无乆淹可谓成物之简能太平之要道矣
　　一刑赏夫赏庆刑威国之大柄刑威不加则人无所畏赏庆不明则人无所慕二者不可偏废也古者立刑必先施于吏盖吏为患甚于酷吏之肆虐酷吏虽为少徳人犹得而避之吏徇私灭公人之受害尤甚国法之不得行民寃之不得伸上情之不得下达善政之不得及民皆由吏有以蠧之先去吏犹除草必先去其根也既不行则刑自平矣昔国家定为枉法不枉法之例今则枉法者除名不叙不枉法者并殿三年制法虽明而犯者未已终莫能禁其万一也贾谊曰礼者禁于将然之前法者禁于已然之后既不能革其心使自无所犯又未能使之畏法而不敢犯是为两失之矣且如司县官困于正从七品八品间终老无受宣之望吏员困于路县终老无受敕之期凡人之自爱其身而重于犯法者以清议之可畏前程之尚逺也既无所畏又无所慕则仕而为贫耳复何所惜欲责以无贪不可得也若其家业已成资畜已富虽除名虽殿三年不足介意近见江西有路司吏因贼情事受钞五百锭金银一箱一夕挈家而去不知所之意谓累路吏月日老死不得一官不若多得钞物可为富家翁也又见各处有州县官不顾名节纵意侵渔大小民讼商贾纳贿不幸而因小告发虽行定罪停罢今在闲居已成巨室纵不再仕亦可了终生之计也似此之何可胜数在昔有刺配籍没之法文其靣则终身不齿于乡里籍其资则全家不免于饥寒治吏无出此法之善也然朝廷未尝无刺籍之法如累朝宰执近臣多已被罪籍没岂此法独行之随朝而不可行之外任又兼有强盗刺额盗刺臂之法矣其吏之害及百姓尤甚于强盗之害止于一家一人而已岂此法独施之强窃盗而不可施之吏彼之受不顾者将以肥其身利其家养其妻子耳若使身陷刑戮田宅为空妻子不保虽不除名不殿三年亦不敢轻于干禁也今后无分内外大小官吏但是状明白者吏则刺靣配役官则免刺流徙所有家财田宅奴婢并令尽数没官庶吏知惮而犯者鲜矣夫法为小人而设非为君子也君子之人必不自同于吏而吏之法必不及于君子立法非过于严也治小人之法当如是耳然今日之政不患罚之不至而弊于赏罚之不公不患贪者之难制而病于贪廉之无别吏固严其罪矣而廉吏则未见其赏也今省部置立过名簿不闻有功绩簿宪司嵗报罚册不闻有廉能册夫人性不大相逺利欲人之所易动苦节人之所难能岂以功绩廉能为不美哉谓暴无伤谓善不足为也若为善而无以劝则皆相习为不善矣舜去四凶举十六相而天下大治非罚之少而赏之多使善者并进而恶者自化也明王施政犹天地之于万物雨露以滋养之而后雪霜以肃杀之有雪霜而无雨露非所以化育有刑罚而无恩赏亦非所以为政也朝廷昔有封赠之条该具虽明而举行未见今后无分内外大小官员有一廉如水无扰于民者令风宪官从公保举申台呈省俾同实迹优陞一等歴一考则封赠其父母再歴一考则封赠其妻妾但才徳公勤有一可称者亦如之不过费朝廷一纸之虚名而可以收激劝人材之实效使居官执役者明见吏之被祸及其身及其父母妻孥尽不免于戮辱又见廉吏之蒙福及其身及其父母妻妾俱得享于荣华谁不愿趋荣而避辱舍贪而从廉不待畏法而不敢犯举皆革心而自无所犯矣
　　一俸禄孟子曰禄足以代其耕也在官者不耕而食故制禄以代之禄有不及何以养廉汉宣帝诏曰吏不廉平则治道衰今小臣皆勤事而俸禄薄欲无侵渔百姓难矣近来贪官汚吏习以成风禄之有余者则视为傥来畧无撙节之心禄之不足者则借曰无可养廉恣为侵渔之地上下交征相承为例廉耻道防不觉其然宜思所以整救之可也时务所急虽未专在此而禄之不均自是朝廷一大缺政今亲民之官该俸十两者给职田二顷独江南半之南地非肥北土非瘠也况江北少嚚讼之风江南多豪猾之俗而给田乃有重轻此禄之不均一也顾兹中外管军管民务站各色官均为任君事也均为食天禄也而职田独与路府州县及廉访司官而余弗之及于此何薄于彼何厚此禄之不均二也今各处职田元有官田则有之元无官田则无之又虽有官田而不给为职田者有职田处除丝麻豆麦外所收子粒路之正官不下八百石防如廵检亦收一百余石无职田处浪得职官之名不沾颗粒之恵而况外任俸钞从五品止三十两从六品不满二十两如九品止十二两以俸钞买物能得防何十口之家除嵗衣外日费饮膳非钞二两不可九品一月之俸仅了六日之食而合得俸钞又多为公用掯除若更无职田老穉何以仰给又如小吏俱已添俸添米旧请俸钞六两者増作八两每钞一两月加米一斗以此比之则六品以下之无职田者反不如一小吏也饥寒相迫欲律以廉得乎此禄之不均三也今内任俸钞倍于外任而京城之间寻常米价亦是半定一石饮食衣帛件件穹贵以钞数计之虽多一倍以日用计之实无外任一半所得况无职田可以供赡如外任三品官月得俸钞八十两职田米八百石一月该米六十余石至如九品亦收职田米一百石以上一月得米已近九石之数随朝三品官月请俸钞三锭一十五两既元无职田又不添俸米而四品官除俸钞外月増米一石九斗五升由此言之则随朝三品四品之官反不如外任九品簿尉之俸此禄之不均四也制禄不均则人心不一放辟邪侈无不为已其流弊可胜言哉且俸禄一事自归附以来言者不知其防矣而所言俱不得其要朝廷举行亦不知其几矣而所行皆未底于平一畨更变又是一畨衮行终无益于缺政之万一也中朝冗职固难枚举如各处廵检各路提控案牍嵗收职米尤为虚费随县置尉司签弓手以専廵警又有分镇军官以助之何须赘设廵检司甚而一县之内有设三四处者徒蠧民间无济官府随路既有经歴知事足任案牍又令行省赘差一员徒蠧官府无益民间兹颇多皆合汰去既可省俸又可以清选法也如处州徽州等路总管无职田可收纵令每月増米一石五斗五升而省劄人员一月反得米八石有零似此不平朝廷何尝知之当今之弊不在俸禄之薄而在俸禄之未均不患俸禄之不敷而患设官之太滥均有余以周不足取滥设之米以给合设之官则国无所损而官有所利矣议事之臣日夜讲求俸米之说谩尔纷纷莫穷要领其有俸钞有职田则过于厚无俸钞又无职田则过于薄尸位素餐者空负縻廪粟之讥服勤输力者乃有饭不足之叹若能裒多益寡截长补短职田所收自可敷用今有额外多费二十八万余石粮徒于国储大有所损实于官吏未见其益且丞相职居人臣之右每月得俸八锭有零一日之俸不满十四两若放晋之何曽日食万钱无下筯处虽罄竭私帑亦不能自给矣天子立相必须厚禄以优崇大臣律身自宜戒奢而从俭岂可先处以约而薄其所养哉今俸自三锭以上者不得添米官益髙而俸益薄甚非尊尊贵贵之道也又如随朝大小官及各处行省宣尉司皆是枢要重臣既无所取于民又无职田可收纵添些少俸米何足为养防计君子犹良骥也欲责之日行千里又不饱以刍菽世无是理也宜尽取元拨职田合收子粒钱粮官为收贮将中外合设人员分别差等而普及之随朝官吏俸给虽厚米价则穹凡俸五两月给米一石外任官吏俸给既薄米不直钱凡俸五两月给米二石五两以上随俸加之不愿支米者则随时价准之以钞内外台察院廉访司事烦而形神劳官清而交往絶比之有司量加优添所以重风宪也和林上都山后河西诸州城不系出米去处照依本处时估折价不当拘以二十五两所以重邉鄙也无分军民各色官吏但请俸钱者随所给钞数按月支米元无俸钱者随所授品从依例増支将官収职田钱粮先尽外任数足其余剰者尽令起运赴都以给随朝官吏计其所得倍多于前又可无过费太仓之粟此所谓利国利官之要道也其禄既均其政自平免致饥寒之忧自存廉耻之节然后律之以贪之法彼亦不得而有辞矣
　　一求贤治天下无他道得人而已矣诗曰得贤则能为邦家立太平之基书曰野无遗贤万邦咸寜自古及今国家之兴废世祚之长短系乎君子小人之分用君子必治用小人必乱不待缕数详陈虽三尺之童亦知此语也钦覩明诏有徳行才能不求闻达者具以名闻上意非不勤也未有一山泽之贤布韦之士得进于朝廷者岂四海之广尽无其人耶天之生才代不乏絶何尝借才于异代不患无才所患求之之道未至耳待其自求而后用之求进者必非佳士其有异才者必不肻自鬻其身也混一以来中外荐举纷奏迭章而取好人之使接踵交驿皆猥琐龌龊之軰次则庸医缪卜及行符水售妖术之流耳未见得一真好人也古语云达视其所举又云惟贤知贤荐引者已非好人安能识一真好人耶况贤才之生散在四方古今大贤多产于遐陬僻壤之地出于闾阎寒素之家虽明君哲辅不能周知岂嵓廊之内跬歩之间所能尽天下之贤今朝廷选人省部防院互相推举见任者既罢前废者复起往来除授不出眼前数辈而已使皆贤也尚不足以举政况未必皆贤耶既不取人于寒防又不歴试其能否数年之后旧人已死来者又皆不经事之少年无仁贤则国空虚识者之所甚忧也唐太宗征髙丽得薛仁贵谓曰诸将皆老思得新进用之不喜得辽东喜得卿也盖天下之才犹水焉浚导其源而防通其滞则取之不竭未见其穷也三代汉唐以来有乡举里选有孝廉科贤良方正科进士科武士科又有任子军功之例进取之途非一端也广以取之而后精以择之则贤否判然矣故贤者于此时不求而自至非乐于求进也乃耻于明时不见用也当今既无广取之科又无精选之法取人于吏他无进身之阶海宇之中山林之下懐瑾握瑜韫匵自珍者甚不少也如郡县之吏或以市井小軰或以仆御贱夫皆顽顿亡耻之徒耳技止于刀笔力困于期程彼磊落之才必不肻屑就明矣如朝中小吏若非达官之葛即是见役之梯引争附炎门自同舆皂皆防惰无知之子耳或有生脚而至者以文学结交决难投合非礼物贽见何足动人又岂贫者之所能办彼有志之士必不肻茍合亦明矣昔田千秋一言寤主即登侯相郑然明一言见知便获赏识古今际遇往往皆然若必待肥羊美酒以为先容币帛筐篚以将其厚意则千秋老死于郎官然明终役于堂下而已耳仲弓问政孔子答以举贤才又问焉知贤才而举之曰举尔所知尔所不知人其舍诸盖四方之贤有得于所见有得于所闻有得于人之所见所闻其所知者有限所不知者无穷取在取人之知以为已知非为平生欢半面雅而后谓之所知也今朝廷上下不问何人为贤不知贤为何物但以巧令迎合即为精细以勤奔走善枝梧即为了得以乆出门下包苴追往即为知识好人所知者止此所举者亦止此而使此流皆得以居官治民祗见人才日少政事日乖纪纲日壊不可得而复整矣使一路一县一衙门之内止得一真贤委而用之何政不举何事不办不浚其源而澄其流不端其表而正其影虽日夜纷更徒劳无益也宜令各道廉访司随路文资官采访遗逸无问已仕未仕见任在闲但徳行可取才能足称卓然为乡里所敬及郡邑有声者不限员数具以名闻待以不次之擢任以繁要之职兼内外防设监察御史五十余员各令嵗举一人重责执结如大失举甘当罢职不叙必然不肯徇情容私以自贻身祸也贤者遭时喜于自効朝廷得人足以分忧古者明良相逢之盛复见于今日矣
　　一养士自唐虞三代春秋战国以来王宫国都下及闾巷莫不有学由闾塾而升之党庠遂序乡校国学自月书季攷以至三年大比兴贤能而爵之禄之汉唐以后崇尚益加建太学赡生徒至亿万计如六朝之纷扰南北之战争亦未尝一日废学而公卿大夫有不出于学校中者虽处尊荣终身为耻是以古今用人必从学校舍此他无取焉钦覩明诏学校之设所以作成人才仰各处正官教官主领敦劝严加训诲务要成材以备擢用仰中书省议行贡举之法今内而京都外而郡邑非无学也不过具虚名耳京都立国子监设生员无非贵逰子弟群居终日句读未通已登仕版欲冀成材实不可得若真欲取材于监中岂二三十軰乳臭无知之子所能尽之耶在学诸生既无出身之定例宜乎来者之不多所设伴读又不择人重赂监官賸出陪堂便得入名更不知所伴所读者何事惟想望部领史儒学教授而已朝廷养士为国家深长计乃令每月梯已出陪堂钞一十五两势家官族视此为轻贫儒寒生何所从出今朝廷每嵗竭内府太仓以赡集赛以锡僧道岂少十五两钞而靳于乐育人材耶朔望奠谒已为简慢春秋二丁但掲碑刻宣圣一本破官钱办祭物畧无礼仪之可观以杯酒腐肉为徳色卤莽灭裂莫此为甚随路立学例设教授凡文庙钱粮独不考较计之目朝廷待士亦云厚矣何乃不体上意务为茍且以偷盗侵欺为能事以积日满考为尽职书单作支破食甚众坐斋习读不见一人每嵗租入仅以供给教授正录直学吏胥数家而已生员子弟并不沾升合之恵学校已为虚设又立一儒学提举司上不能承流宣化下不足仪表后进尤为冗滥者也且今之为教授者失于遴选薫莸并进有犯十恶之徒有市井无赖之軰亦有江湖间说相谈命技术之流及有新进少年假儒之名全不通文理者主领不得其人安能责成其效夫学官与有司官不同儒者以行为先若于士行稍亏声迹不美便难居以师儒之职何待被告取招然后明其非儒也防宪上司特以儒官之故每加优容诚为过矣如卲文龙乃黄班塘之贼党起身防贱两遭杖决不轨之行乡里不容因奸易妻畜女为妾闺闱之丑路人皆知初任建康再任平江皆多士之区为诸郡之甲而使此軰居之岂不为明教之玷士流之辱又如方平因为人奴乆留都下夤縁诈冐两除教授并不到任在都以结揽公事为活每日宿饮于生子人家羣优嘲戏呼之曰方大头弃父母妻子于不顾俱以冻馁而死讣音到都正饮娼门畧不举哀亦不奔赴至今父母妻三防不举闾党有诗讥盈满墙壁传播都下言之可丑他郡学官似此盖不少也又有待选未除五百余名谁为才学明敏谁为教养精勤出于选用必合相应人数其有虚伪揑合滥名选中者又且十居四五望其作成人材岂可得哉作成者固不用心而人材亦不肯就学今之名儒籍者不知壮行本于防学而谓借径可以得官皆曰何必读书然后富贵既仕路非出于儒不须虚费日力但厚赂翰林集贤院求一保文或称茂异或称故官或称先贤子孙白身人即保教授才入州选便求陞路才歴一任便干提举但求陞迁之速何问教养之事因此学校遂成废弛言者皆归咎于差役所致不思唐宋盛时儒人未尝免差而士风甚盛人材甚广无他声名诱之于前利禄引之于后也使前数年不当差役亦未见有一人成材者若业儒而获用则人自慕尚虽当役不足以抑之使业儒而无所用则人皆厌弃虽免役亦不足以厉之夫士列四民之一为国効役乃分之宜而治国平天下必须取才于士非工农商之比在朝廷自当有以优异之故除徭以逸其身存恤以养其心好爵以縻其材信任以行其志必如是可以尽乐育之道也尽优异之虚文无激劝之良法终何补于世用近朝廷举擢二三孔氏谓尊崇圣道不出于此比年派谱不明但姓孔者俱称圣裔蠢然无学即充路教甫歴初阶即陞八品有实能继圣学明圣道者反不得援例夫子之道垂宪万世凡天下之蹈仁履义者皆夫子之徒也岂萃在一家一姓之中耶若朝廷广廷儒士孔道大行则生民蒙其福矣非谓私其子孙以示尊崇之至也今后宜以教养实效责之教授常令风宪官及随路文资官严行体访但素行有亏无足师范者即便弹罢精选徳行文学众所推敬者补授见阙勤加勉励每嵗于朝廷优给衣粮以赡养之限二百员或三百员校其能否次第录用庶使学校不为虚设人人各知自奋数年之间诵济济多士之诗矣
</div>
    <div class="pagination">
<a href="历代名臣奏议_page22.html">上一页</a><span>...</span><a href="历代名臣奏议_page18.html">18</a><a href="历代名臣奏议_page19.html">19</a><a href="历代名臣奏议_page20.html">20</a><a href="历代名臣奏议_page21.html">21</a><a href="历代名臣奏议_page22.html">22</a><span class="current-page">23</span><a href="历代名臣奏议_page24.html">24</a><a href="历代名臣奏议_page25.html">25</a><a href="历代名臣奏议_page26.html">26</a><a href="历代名臣奏议_page27.html">27</a><a href="历代名臣奏议_page28.html">28</a><span>...</span><a href="历代名臣奏议_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
