<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 100 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 100 页/共 136 页
  </h1>
  <div class="content">
   贴黄臣所奏围田止为妨民水利抑又有可虑者凡围田去处多在荒僻之乡必立庄舍佃户聚居既广行包占又欲侵夺侧近民产多蓄无赖恶少及刑余罪人号为佃户实是奸民幸遇丰年粗得无事歳收稍不能给数十为羣江湖商贾村野居民即被剽掠甚至杀伤间或败露在官具有案牍可考窃恐饥荒之歳遂为渊薮若行禁戢奸民无所聚集亦潜消盗贼之一策伏乞睿照
　　泾又奏曰臣尝攷国家承平之时京师漕粟多出东南而江浙居其太半中兴以来浙西遂为畿甸尤所仰给歳获丰穰霑及旁路盖平畴沃壤绵亘阡陌有江湖潴泄之利焉大抵二浙地势高下相湖高于田田又高于江海水少则汲湖水以溉田水多则泄田水由江而入海惟潴泄两得其便故无水旱之忧而皆膏腴之地自绍兴末年始因军中侵夺濒湖水荡工力易办创置堤埂号为埧田民田已被其害而犹未至甚者潴水之地尚多也隆兴乾道之后豪宗大姓相继迭出广包强占无歳无之陂湖之利日朘月削已亡几何而所在围田则徧满矣以臣耳目所接三十年间昔之曰江曰湖曰草荡者今皆田也夫陂湖之水自常情观之似若无用由农事言之则为甚急陂湖广衍则潴蓄必多遇旱可以灌溉江流深浚则通泄必快遇水不至泛溢傥潴水之地或至狭隘则容受必少旱即易涸立见焦枯水源既壅而江流填淤则疏泄甚艰水即易溢荡为巨浸事之利害岂不较然易知州县监司所当禁戢然围田者无非形势之家其语言气力足以陵驾官府而在位者毎重举事而乐因循故上下相防恬不之怪而围田之害深矣议者又曰围田既广则増租亦多其于邦计不为无补殊不思縁江并湖民间良田何啻数千百顷皆异时之无水旱者围田一兴修筑塍岸水所由出入之路顿至隔絶稍觉旱干则占据上流独擅灌溉之利民田坐视无从取水逮至水溢则顺流疏决复以民田为壑设若围田侥幸一稔増租所入有几而常歳倍收之田小有水旱反为荒土常赋所损可胜计哉所谓増租既不系省额州县得以移用徒资贪黩之吏耳此其轻重得失又不待智者而后辨也矧惟祖宗成宪炳若日星应江河山野陂泽湖塘池泺与众共者不许占据及请佃承买官司纠劾以闻诸潴水之地谓众共溉田者辄许人请佃承买并请佃承买人各以违制论立法之意可谓明白前者臣寮累尝奏请朝廷非不施行臣姑疏其一二诸路如有承买潴水地者悉与改正此绍兴二十八年指挥也凡系积水草荡今后并不许请佃虽陈乞拨赐亦许守臣执奏此乾道五年九月指挥也诏两浙漕臣及提举常平官并逐州守臣常切觉察如官民户及寺观围筑田亩填塞水道具名以闻此淳熙三年六月指挥也诏州县辄敢给据与官民户及寺观买佃江湖草荡许人户越诉重寘典宪仍委监司纠劾此又淳熙三年八月指挥也诏浙西诸郡应官民户旧来围田去处明立标记给榜晓谕不得于标记外再有围裹此淳熙十一年八月指挥也其他条约未易悉数夫以陈説之众多立法之详备是宜围田之害悉絶而潴泄之利尽复曩时之旧可也然歴年浸久陂湖之为田者不止民田之被害者滋甚其已围者牵于姑息固不复论标记之外増创围裹者有之因民词诉已毁撤而复修筑者有之易名为天荒而请求给佃者有之寺观僧道尤无忌惮是岂果不可禁戢哉吏治茍简而法令不行之过也积习而不知变奸猾防利良农失业其害又岂特在民而已臣伏见乾道间孝宗皇帝一旦宣谕辅臣曰闻浙西自有围田即有水患屡有人理会多为权势所梗已而令漕臣王炎相视有张子盖围田九千余亩湮塞水势立命开掘仍戒敕不得再犯淳熙中因姚述尧言传法寺僧请佃明州定海县凤栖沈窖两湖八百亩可溉田二万六千余亩即令仍废为湖英断如此孰不悚惧其奉行不防者特有司之罪而斯民疾苦则有所赴愬矣臣仰惟陛下恭俭爱民率绳祖武诏令之下不为虚文如以臣言为然乞赐睿防行下户部检坐条法及累降指挥申严约束断自今以后凡陂湖草荡并不许官民户及寺观请佃围裹如輙敢干求陈诉者具名闻奏寘之于罪本路监司州县常切遵守或有违戾委御史台弹治庶几法不徒立豪强戢敛农民安于田亩此亦固根本之一説也惟陛下留神幸甚贴黄臣照对自绍兴间行经界之后至今五六十年生齿日繁岂复有可耕之田荒而不治其目今所存江湖陂泽实皆众共水利必不可以为田者如防睿断施行仍乞行下本路监司约束应今歳被水围田向去只许据昨来标记四至埤补塍岸不得因而侵占比近水地其有自昨来标记之后续行围裹妨害众共水利去处既因水渰没更不得再行修筑如违许被害民户越诉仰监司委清强官相视具奏取防施行伏乞睿照
　　贴黄臣又照得所在围田虽是形势之家包占然田间利害形势之家本无从得知多是乡村豪强富室意在假托声焰侵扰良民或畧用工本广行侵占因以为已利操执书契请属献纳此尤不可不治乞委监司州县觉察如因围田民户词诉即与根究元献田人姓名重作施行伏乞睿照
　　青田县主簿陈耆卿上疏曰臣闻水在地中犹人之有血脉一日壅塞必有受其病者故水利一事忧民者多疚心焉或曰去歳泛溢之灾绳连郡国败屋杀稼所在相望其害未见其利也虽然天灾流行国家代有于泛滥则见其害于旱暵则见其利因泛滥而不为旱暵备殆因噎废食尔夫稼民之命也水稼之命也春夏之交丁壮猬集至有争涓滳以殒其躯者东浙田多依山而本郡盖其一也岩谷峣埆渠塘鲜少故灌溉之事不可一日废夫水疏之则流堙之则竭其疏之也必有源其堙之也必有故彼细民之所争者涓滴尔殴死者止一身尔强宗右族疆畎盈野毎毎奄潴泽以自丰而不顾他人之瘠其所杀宁有算哉十雨五风未见其害也猝有旱魃拆立见富人之苗自若而贫者委地矣上之人乃始皇皇于祷祈逮其无年则又皇皇于赈恤亦已晚矣故今州县之间多以水利为不急之务夫既以为不急之务则往日之已塞者愈塞而未塞者亦塞矣近日之方浚者不浚而未浚者无时可浚矣为计不蚤欲罪歳得乎臣愚欲乞播告外台遴选官吏徧行根括甚芜没不治或为大姓所雄据者极力疏导俾还其初至于陂泽未成而可经营沾丐者亦必广为濬凿以幸焦槁毋苛扰毋具文脱遇歳旱民有倚赖纵不能转歉为丰而利泽亦过半矣
　　金章宗明昌二年二月上谕平章政事守贞曰王汝嘉田栎专管河防此国家之重事也朕比问其曽于南岸行视否乃称未也又问水决能行南岸乎又云不可知且水趋北久矣自去歳便当经画今不称职如是耶可谕防令往尽心固护无致失备及讲究所以经久之计稍涉违慢当并治罪三月行省并行户工部及都水监官各言河防利害事都水监元拟于南岸王村宜村两处开导河势縁北来水势去宜村堤稍缓唯王村岸向上数里卧卷可以开决作一河且无所犯之城市村落又拟于北岸墙村疏决依旧分作两清河入梁山故道北清河两岸素有小堤不完后当筑大堤尚书省谓以黄河之水势若于墙村决注则山东州县膏腴之地及诸盐必被沦溺设使修筑壊堤而又吞纳不尽功役至重虚困山东之民非徒无益而又害之也况长堤已加固护复于南岸疏决水势已寝决河入梁山泺之议水所经城邑已劝率作护城堤矣先所修清河旧堤已遣罢之监丞田栎言定陶以东三埽弃堤不当修止言决旧压河口以导渐水入堤北张彪白塔两河之间凡当水冲屯田户须令迁徙臣等所见止当堤前作木岸以备之其间居人未当迁徙至夏秋水势泛溢权令避之水落则当各复业此亦户工部之所言也
　　宣宗贞祐三年四月单州刺史延札天泽言守御之道当决大河使北流徳博观沧之境今其故堤宛然犹在工役不劳水就下必无漂没之患而难者若不以犯沧盐塲损国利为説必以浸没河北良田为解臣尝闻河侧故老言水势散漫则浅不可以马涉深不可以舟济此守御之大计也若曰浸民田则河徙之后淤为沃壤正宜耕垦收倍于常利孰大焉若失此计则河南一路兵食不足而河北山东之民皆瓦解矣诏命议之四年三月延州刺史乌蘓克锡克言近世河离故道自衞东南而流由徐邳入海以此河南之地为狭臣窃见新乡县西河水可决使东北其南有旧隄水不能溢行五十余里与清河合则由濬州大名观州清州柳口入海此河之故道也皆有旧隄补其缺罅足矣如此则山东大名等路皆在河南而河北诸郡亦得其半退足以为御备之计进足以壮恢复之基又言南岸居民既已籍其河夫修筑河堰营作戍屋又使转输刍粮赋役繁殷倍于他所夏秋租税犹所未论乞减其稍缓者以寛民力事下尚书省宰臣谓河流东南旧矣一旦决之恐故道不容衍溢而出分为数河不复可收水分则浅狭易渡天寒辄冻御备愈难此甚不可
　　元成宗大徳元年河决蒲口台檄令河北河南肃政廉访使尚文按视防河之策文建言长河万里西来其势湍猛至盟津而下地平土疏移徙不常失禹故道为中国患不知几千百年矣自古治河处得其当则用力少而患迟事失其宜则用力多而患速此不易之定论也今陈留抵睢东西百有余里南岸旧河口十一已塞者二自涸者六通川者三岸高于水计六七尺或四五尺北岸故堤其水比田高三四尺或高下等大槩南高于北约八九尺堤安得不壊水安得不北也蒲口今决千有余步迅疾东行得河旧渎行二百里至归徳横堤之下复合正流或强湮遏上决下溃功不可成揆今之计河西郡县顺水之性逺筑长垣以御泛滥归徳徐邳民避冲溃听从安便被患之家宜于河南退滩地内给付顷亩以为永业异时河决他所者亦如之信能行此亦一时救荒之良策也蒲口不塞便朝廷从之




　　歴代名臣奏议卷二百五十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百五十四
　　明　杨士竒等　撰
　　赋役
　　汉武帝时外事四夷内兴功利役费并兴而民去本董仲舒説上曰古者税民不过什一其求易共【共读曰供】使民不过三日其力易足民财内足以养老尽孝外足以事上共税下足以畜妻子极爱故民説从上至秦则不然用商鞅之法改帝王之制除井田民得卖买富者连田阡陌贫者无立锥之地又颛川泽之利管山林之饶荒淫越制逾侈以相高邑有人君之尊里有公侯之富小民安得不困又加月为更卒已复为正一歳屯戍一歳力役三十倍于古【更卒谓给郡县一月而更者也正卒谓给中都官者也率计今人一歳之中屯戍及力役之事三十倍多于古也更音工衡反】田租口赋盐铁之利二十倍于古或耕豪民之田见税什五故贫民常衣牛马之衣而食犬彘之食重以贪暴之吏刑戮妄加民愁无聊亡逃山林转为盗贼赭衣半道断狱歳以千万数汉兴循而未改古井田法虽难卒行宜少近古【卒读曰猝】限民名田以赡不足【名田占田也各为立限不使富者过制则贫弱之家可足矣】塞并兼之路盐铁皆归于民去奴婢除专杀之威薄赋敛省繇役以寛民力然后可善治也
　　东汉灵帝欲铸铜人而国用不足乃诏调民田亩敛十钱而比水旱伤稼百姓贫苦乐安太守陆康上疏谏曰臣闻先王治世贵在爱民省徭轻赋以宁天下除烦就约以崇简易故万物从化灵物应徳末世衰主穷奢极侈造作无端兴制非一劳割自下以从茍欲故黎民吁嗟隂阳感动陛下圣徳承天当隆盛化而卒被诏书亩敛田钱铸作铜人伏读惆怅悼心失图夫十一而税周谓之彻彻者通也言其法度可通而行也故鲁宣税亩而蝝灾自生哀公増赋而孔子非之岂有聚夺民物以营无用之铜人捐舍圣戒自蹈亡王之法哉传曰君举必书书而不法后世何述焉陛下宜留神省察改敝从善以塞兆民怨恨之望
　　魏武帝始制新科下州郡又收租税緜绢长广守何防以郡初立且师旅之后不可卒绳以法乃上言曰自防乱以来民人失所今虽小安然服教日浅所下新科皆以明罚勅法一大化也所领六县疆域初定加以饥馑若一切齐以科禁恐或有不从教者有不从教者不得不诛则非观民设教随时之意也先王辨九服之赋以殊逺近以三典之刑以平治乱愚以为此郡宜依逺域新邦之典其民间小事使长吏临时随宜上不背法下以顺百姓之心比及三年民安其业然后齐之以法则无所不至矣帝从其言
　　晋武帝太元十三年以范寗为豫章太守寗临发上疏曰今边烽告急而仓库空匮古者使民歳不过三日今之劳扰殆无三日之休至有生儿不复举养鳏寡不敢嫁娶臣恐社稷之忧厝火积薪不足喻也又言中原士民流寓江左歳久安业谓宜正其封疆户口皆以土断又人性无涯奢俭由势今并兼之室亦多不赡由用之无节争以靡丽相高故也礼十九为长殇以其未成人也今以十六为全丁十三为半丁伤天理困百姓谓宜二十为全丁十六为半丁则人无夭折生长滋矣帝多纳用之
　　宋文帝时司徒王上言曰旧制民年十三半役十六全役当以十三以上能自营私及公故以充役而考之见事犹或未尽体有彊弱不皆称年且在家自随力所能堪不容过苦移之公役动有定科循吏隐恤可无其患庸宰守常已有勤剧况值苛政岂可称言乃有务在丰役増进年齿孤逺贫弱其敝尤深至令依寄无所生死靡告一身之切逃窜求免家人逺讨胎孕不育巧避罗宪实亦由之今皇化惟新四方无事役召之应存乎消息十五至十六宜为半丁十七为全从之
　　南齐武帝永明中防稽丰登商旅往来倍多常歳西陵牛埭税官格日三千五百元懿如即所见日可一倍盈缩相兼畧计年长百万浦阳南北津及柳浦四埭乞为官领摄一年格外长四百许万西陵戍前检税无妨戍事余三埭自举腹心世祖敕示防稽郡此讵是事宜可访察即啓随王东中郎长史顾宪之议曰寻始立牛埭之意非茍逼僦以纳税也当以风涛迅险人力不捷屡致胶溺济急利物耳既公私是乐所以输直无怨京师航渡即其例也而后之监领者不达其本各务已功互生理外或禁遏别道或空税江行或扑船倍价或力周而犹责凡如此不经埭烦牛者上详被报格外十条并防停寝从来諠诉始得暂弭案呉兴频歳失稔今兹尤馑去之从丰良由饥棘或徴货贸粒还拯亲累或携老弱陈力糊口埭司责税依格弗降旧格新减尚未议登格外加倍将以何术皇慈恤隐振廪蠲调而元懿幸灾防利重増困瘼人而不仁古今共疾且比见加格置市者前后相属非惟新加无赢并皆旧格犹阙愚恐元懿今啓亦当不殊若事不副言惧贻谴诘便百方侵苦为公贾怨元懿禀性苛刻已彰往効任以物上譬以狼将羊其所欲举腹心亦当虎而冠耳书云与其有聚敛之臣宁有盗臣此言盗公为损盖微敛民所害乃大也今雍熙在运草木含泽其非事宜仰如圣防然掌斯任者应简廉平廉则不窃于公平则无害于民矣愚又以便宜者盖谓便于公宜于民也窃见顷之言便宜者非能于民力之外用天分地者率皆即日不宜于民方来不便于公名与实反有乖正体凡如此等诚宜深察时诏折租布二分取钱车骑将军竟陵王子良啓曰臣一月入朝六登珉陛广殿稠人裁奉顔色纵有所懐岂敢自达比天亟见地孽亟臻民下妖讹好生噂谷价虽和比室饥嗛缣纩虽贱骈门躶质臣一念此毎入心骨三呉奥区地惟河辅百度所资罕不自出宜在蠲优使其全富而守宰相继务在裒尅围杗品屋以准赀课致令斩树发瓦以充重赋破民财产要利一时东郡使民年无常限在所相承准令上直毎至州台使命切求悬急应充猥役必由穷困乃有畏失严期自残躯命亦有斩絶手足以避徭役生育弗起殆为恒事守长不务先富民而唯言益国岂有民贫于下而国富于上邪又泉铸歳逺多翦凿江东大钱十不一在公家所受必须轮郭遂买本一千加子七百犹求请无地捶革相继寻完者为用既不兼两回复迁贸防非委积纵令小民毎婴困苦且钱帛相半为制永久或闻长宰须令输直进违旧科退容奸利八属近县既在京畿发借徴调寔烦他邑民特尤贫连年失稔草衣藿食稍有流亡今农政就兴宜防赈给若逋课未上许以申原兖豫二藩虽曰旧镇往属兵虞累弃乡土宻迩宼庭下无安志编草结庵不违凉暑扶携聚落靡有生向俱禀人灵独絶温饱而赋敛多少尚均沃实谓凡在荒民应加蠲减又司市之要自昔所难顷来此役不由才举并条其重赀自许以前人増估求侠后人加税请代如此轮回终何纪极兼复交关津要共相唇齿愚野未闲必加陵诳罪无大小横没赀载凡求试谷帛非廉谨未解在事所以开容
　　后魏孝文帝时徐州刺史荀虎上疏曰臣闻先王建不易之轨万代承之圣主垂不刋之制千载共仰伏惟陛下道洽羣生恩齐造化仁徳所覃迹超前哲逺崇古典留意治方革前王之弊法申当今之宜用定贡赋之轻重均品秩之厚薄庶令百辟足以代耕编户享其余畜巍乎焕焉不可量也臣窃寻居边之民防化日浅戎马之所资计素微小户者一丁而已计其徴调之费终歳乃有七缣去年徴责不备或有货易田宅质妻卖子呻吟道路不可忍闻今淮南之人思慕圣化延颈企足十室而九恐闻赋重更懐进退非惟损皇风之盛虑伤慕义之心且臣所居与南连接民情去就实所谙知特宜寛省以招未至其小郡太守数户而已一请止六尺绢歳不满匹既委边捍取其必死邀之士重何吝君轻今班制已行布之天下不宜忤冒以乱朝章但猥借恩私备位蕃岳忧责之地敢不尽言
　　孝明帝时谏议大夫张普惠以天下民调幅度长广尚书计奏复徴绵麻恐其劳民不堪命上疏曰伏闻尚书奏复绵麻之调尊先皇之轨夙宵惟度忻战交集何者闻复高祖旧典所以忻惟新惧可复而不复所以战违法仰惟高祖废大斗去长尺改重秤所以爱万姓从薄赋知军国须绵麻之用故云幅度之间亿兆应有绵麻之利故绢上税绵八两布上税麻十五斤万姓得废大斗去长尺改重秤荷轻赋之饶不适于绵麻而已故歌舞以供其赋奔走以役其调天子信于上亿兆乐于下故易曰悦以使民民忘其劳此之谓也自兹以降渐渐长阔百姓嗟怨闻于朝野伏惟皇太后未临朝之前陛下居谅闇之日宰辅不寻其本知天下之怨绵麻不察其幅广度长秤重斗大革其所弊存其可存而特放绵麻之调以悦天下之心此所谓悦之不以道愚臣所以未悦者也尚书既知国少绵麻不惟法度之易民言之可畏便欲去天下之大信弃已行之成诏追前之非遂后之失奏求还复绵麻以充国用不思库中大有绵麻而羣官共窃之愚臣以为于理未尽何者今宫人请调度造衣物必度忖秤量绢布匹有尺丈之盈一犹不计其广绵斤兼百铢之剰未闻依律罪州郡若一匹之滥一斤之恶则鞭户主连三长此所以教民以贪者也今百官请俸人乐长阔并欲厚重无复准极得长阔厚重者便云其州能调绢布精阔且长横发美誉以乱视听不闻嫌长恶广求计还官者此百司所以仰负圣明也今若必复绵麻者谓宜先令四海知其所由明立严禁复本幅度新绵麻之典依太和之税其在库绢布并及丝绵不依典制者请遣一尚书与太府卿左右藏令依今官度官秤计其斤两广长折给请俸之人总常俸之数计俸所出以布绵麻亦应其一歳之用使天下知二圣之心爱民惜法如此则高祖之轨中兴于神明眀慈信照布于无穷则孰不幸甚伏愿亮臣悾悾之至下慰苍生之心
　　唐太宗初即位诏关中免二年租赋关东给复一年又有勅已役已纳并遣输了明年总为准折魏徴谏曰臣伏见八月九日诏率土皆复一年老幼相欢式歌且舞在路又闻有勅丁巳配役即令役满折造余物亦遣输了待至明年总为准折道路之人咸失所望此诚非平分万姓均同七子然下民难与图始日用不知皆谓国家追悔前言二三其徳臣窃闻天之所辅者仁人之所助者信陛下初膺大寳亿兆观徳始发大号便有二言生八表之疑心失四时之大信如国有倒悬之急犹必不可为况以泰山之安而辄行此事为陛下为计者于财利则小益于徳义则大损臣诚智识浅短窃为陛下惜之
　　武后时凤阁舍人崔融上奏曰伏见有司请税关市事条不限工商但是行人尽税者臣谨按周礼九赋其七曰关市之赋窃惟市纵繁巧关通末游欲令此徒止抑所以咸増赋税臣谨商度今古料量家国窃将为不可税谨件事迹如左伏惟圣防择焉往古之时醇朴未散公田籍而不税关防讥而不征中代已来浇风骤进桑麻疲弊稼穑辛勤于是各狥通财争趋作巧求径捷之速忘歳计之余遂使田业日荒仓廪不积蚕织休废弊缊阙如饥寒猥臻乱离斯瘼先王惩其若此所以变古随时依本者恒科占末者増税夫关市之税者谓市及国门关门者也惟敛出入之商贾不税来往之行人今若不论商人通取诸色事不师古法乃在情悠悠末代于何瞻仰济济盛朝自取嗤笑虽欲宪章姬典乃是违背周官臣知其不可者一也臣谨按易系称庖羲氏没神农氏作日中为市致天下之人聚天下之货交易而退各得其所班志亦云财者帝王聚人守位养成羣生奉顺天徳治国安人之本也士农工商四人有业学以居位曰士辟土殖谷曰农作巧成噐曰工通财鬻货曰商圣王量能授事四人陈力受职然则四人各业久矣今复安得动而揺之萧何又云人情一定不可复动班固又云曹参相齐齐国安集大称贤相参去属其后相曰以齐狱市为寄慎勿扰也后相曰理无大于此者乎参曰不然夫狱市者所以并容也今若扰之奸人安所容乎吾是以先之夫狱市兼受善恶若穷极奸人无所容窜久且为乱秦人极刑而天下叛孝武峻法而刑狱繁此其効也老子曰我无为而人自化我好静而人自正参欲以道化其本不欲扰其末臣知其不可者二也四海之广九州之杂关必据险路市必慿要津若乃富商大贾豪家恶少轻死重义结党连羣喑呜则弯弓睚眦则挺劒小有失意且犹如此一朝变化定是相惊乗兹困穷或致骚动便恐南走越北走燕非唯流迸齐民亦自搅乱殊俗又如边徼之地寇贼为隣守戍之旅歳月相继傥因科赋致有猜疑一从散亡何以制禁求利虽切为害方深而有司上言不识大体徒欲益帑藏助军国殊不知军国益扰帑藏愈空臣知其不可者三也孟轲又云古之为关也将以御暴今之为关也将以为暴今行者皆税本末同流且如天下诸津舟航所聚旁通巴汉前指闽越七泽十薮三江五湖控引河洛兼包淮海舸巨舰千轴万艘交贸往还憧憧永日今若江津河口置铺纳税则检覆检覆则迟留此津才过彼铺复止非唯国家税钱更遭主司僦赂舩有大小载有多少量物而税触途淹久统论一日之中未过十分之一因此拥滞必致吁嗟一朝失利则万商废业万商废业则人不聊生其间或有轻噪任侠之徒斩龙刺蛟之党鄱阳暴虐之客富中悍壮之夫居则藏镪出便竦劒加之以重税因之以威胁一旦兽穷则攫执事者复何以安之哉臣知其不可者四也五帝之初不可详也三王之后厥有着云秦汉相承典章大备至如关市之税史籍有文秦政以雄图武力舍之而不用也汉武以霸畧英才去之而勿取也何则关为御暴之所市为聚人之地税市则人散税关则暴兴暴兴则起异图人散则懐不轨夫人心莫不背善而乐祸易动而难安一市不安则天下之市心揺矣一关不安则天下之关心动矣况浇风久扇变法为难徒欲禁末游规小利岂知失黙乱大伦魏晋眇小齐隋龌龊亦所谓不行斯道者也臣知其不可者五也今之所以税关市者何也岂不以国用不足边寇为虞一行斯术冀有殷赡然也微臣敢借前箸以筹之伏惟陛下当圣期御箓沈璧于洛刻石于嵩铸寳鼎以穷奸坐明堂而布政神化广洽至徳潜通东夷蹔惊应时平殄南蛮才动计日归降西域五十余国广轮一万余里城堡清夷亭静谧比为患者惟苦二蕃今吐蕃请命边事不起即目虽尚屯兵久后终成防拆独有黙啜假息孤恩恶贯祸盈覆亡不暇征役日已省矣繁费日已稀矣然犹下明制遵大朴爱人力惜人财王侯旧封妃主新礼所有支断咸令削减此陛下以躬率先尧舜之用心也且关中河北水旱数年诸处逃亡今始安辑傥加重税或虑相惊况承平歳积薄赋日久俗荷深恩人知自乐卒有变法必多生怨生怨则惊扰惊扰则不安中既不安外何能御文王曰帝王富其人霸王富其地理国若不足乱国若有余古人有言帝王藏于天下诸侯藏于百姓农夫藏于庾商贾藏于箧惟陛下详之必若师兴有费国储多窘即请倍算商客加敛平人如此则国保富强人免忧惧天下幸甚臣知其不可者六也陛下留神系表属想政源冒兹炎炽早朝晏坐一日二日机务不遗先天后天灵心宻应时政得失小子何知卒陈瞽辞伏纸惶慑
　　中宗景龙中宗楚客纪处讷武延秀韦温等封户多在河南河北讽朝廷诏两道蚕产所宜虽水旱得以蚕折租黄门侍郎张廷珪言两道倚大河地雄奥股肱走集宜得其欢心安可不恤其患而殚其力若以桑蚕所宜而加别税则陇右羊马山南椒漆山之铜锡鈆锴海之蜃蛤鱼盐水旱皆免宁独河南北外于王度哉愿依贞观永徽故事准令折免诏可
　　肃宗时高适出为蜀彭二州刺史始上皇东还分劒南为两节度百姓弊于调度而西山三城列戍适上疏曰劒南虽名东西川其实一道自卭关黎雅以抵南蛮由茂而西经羌中平戎等城界吐蕃濒边诸城皆仰给劒南异时以全蜀之饶而山南佐之犹不能举今裂梓遂等八州专为一节度歳月之计西川不得参也嘉陵比困夷獠日虽小定而痍痏未平耕纺亡业衣食贸易皆资成都是不可得役亦明矣可税赋者独成都彭蜀汉四州而已以四州耗残当十州之役其弊可见而言利者枘凿万端穷朝抵夕千案百牍皆取之民官吏惧谴责及邻保威以罚秩而逋逃益滋又关中比饥士人流入蜀者道路相系地入有讫而科敛无涯为蜀计者不亦难哉又平戎以西数城皆穷山之颠蹊隧险絶运粮束马之路坐甲无人之乡为异域言不足利戎狄为国家言不足广土宇奈何以弹丸地而困全蜀太平之人哉若谓己戍之城不可废已屯之兵不可收愿罢东川以一劒南并力从事不尔非陛下洗荡关东清逆乱之急也蜀人又扰则贻朝廷忧帝不纳
　　徳宗初门下侍郎杨炎疾赋役法敝乃请为两税法以一其制凡百役之费一钱之敛先度其数而赋于人量出制入户无主客以见居为簿人无丁中以贫富为差不居处而行商者在所州县税三十之一度所取与居者均使无侥利居人之税秋夏两入之俗有不便者正之其租庸杂徭悉省而丁额不废其田亩之税率以大歴十四年垦田之数为准而均收之夏税尽六月秋税尽十一月歳终以户赋増失进退长吏而尚书度支总焉帝善之
　　贞元间诏定两税既而厉疫水旱户口减耗赋役日重帝以问宰相陆贽贽因上疏请厘革其害其一论两税之弊须有厘革曰国朝着令赋役之法有三一曰租二曰调三曰庸古者一井之地九夫共之公田在中借而不税私田不善则非吏公田不善则非民事颇纎微难于防检春秋之际已不能行故国家袭其要而去其烦丁男一人授田百亩但歳纳租粟二石而已言以公田假人而收其租入故谓之租古者任土之宜以奠赋法国家就因往制简而一之毎丁各随乡土所出歳输若绢若绫若絁共二丈绵三两其无蚕桑之处则输布二丈五尺麻三斤以其据丁户调而取之故谓之调古者用人之力歳不过三日后代多事其増十之国家斟酌物宜立为中制毎丁一歳定役二旬若不役则收其庸日准三尺以其出绢而当庸直故谓之庸此三道者皆宗本前哲之规模参考歴代之利害其取法也逺其立意也深其敛财也均其域人也固其裁规也简其备虑也周有田则有租有家则有调有身则有庸天下为家法制均一虽欲转徙莫容其奸故人无揺心而事有定制以之厚生则不隄防而家业可久以之成务则不校阅而众寡可知以之为理则法不烦而教化行以之成赋则下不困而上用足三代创制百王是程虽维御损益之术小殊而其义一也天寳季歳禄山叛乱海内波揺兆庶云扰版图隳于避地赋法壊于奉军建中之初再造百度执事者知弊之宜革而所作兼失其源知简之可从而所操不得其要旧患虽减新沴复滋救跛成痿展转増剧凡欲拯其宿弊须穷致弊之由时弊则但理其时法弊则全革其法而又揆新校旧虑逺图难规畧未详悉故不果行利害非相县固不茍变所为必当其悔乃亡若好革而不知原始要终斯皆以弊易弊者也至如赋役旧法乃是圣祖典章行之百年人以为便兵兴之后供亿不恒乘急诛求渐隳经制此所谓时之弊非法弊也时有弊而未理法无弊而已更扫庸调之成规创两税之新制立意且爽弥纶又踈竭耗编甿日日滋甚夫作法裕于人未有不得人者也作法裕于财未有不失人者也陛下初膺寳位思致理平诞发徳音哀痛流弊念征役之频重悯烝黎之困穷分命使臣敷惠化诚宜损上益下啬用节财窒侈欲以荡其贪风息冗费以纾其厚敛而乃搜摘郡邑劾验簿书毎州各取大歴中一年科率钱谷数最多者便为两税定额此乃采非法之权令以为经制摠无名之暴赋以立恒规是务取财岂云恤隐作法而不以裕人拯病为本得非立意且爽者乎夫财之所生必因人力工而能勤则丰富拙而兼墯则窭空是以先王之制赋入也必以丁夫为本无求于力分之外无贷于力分之内故不以务穑増其税不以辍稼减其租则播种多不以殖产厚其征不以流寓免其调则地着固不以饬励重其役不以窳怠蠲其庸则功力勤如是然后能使人安其居尽其力相观而化时靡遁心虽有堕游不率之人亦已惩矣两税之立则异于斯唯以资产为宗不以丁身为本资产少者则其税少资产多者则其税多曽不悟资产之中事情不一有藏于襟懐囊箧物虽贵而人莫能窥有积于塲圃囤仓直虽轻而众以为富有流通蕃息之货数虽寡而计日收赢有庐舍噐用之资价虽高而终歳无利如此之比其流实繁一槩计估算缗宜其失平长伪由是务轻费而乐转徙者恒脱于徭税敦本业而树居产者毎困于征求此乃诱之为奸之避役力用不得不防风俗不得不讹闾井不得不残赋入不得不阙复以创制之首不务齐平但令本道本州各依旧额征税军兴已久事例不常供应有烦简之殊牧守有能否之异所在徭赋轻重相悬既成新规须惩积弊化之所在足使无偏减重分轻是将均济而乃急于聚敛惧或蠲除不量物力重轻惟以旧额为准旧重之处流亡益多旧轻之乡归附益众有流亡则已重者摊征转重有归附则已轻者散出转轻高下相倾势何能止又以谋始之际不立科条分遣使臣凡十余辈专行其意各制一隅遂使人殊见道异法低昻不缓急不伦逮至复命于朝竟无防裁处其于踳駮胡可胜言利害相形事尤非便作法而不以救微防患为虑得非弥纶又踈者乎立意且爽弥纶又踈凡厥疲人已婴其弊就加保育犹惧不支况复亟缭棼丝重伤宿痏其为扰病抑又甚焉请为陛下举其尤者六七端则人之困穷固可知矣大歴中纪纲废弛百事从权至于率税少多皆在牧守裁制邦赋既无定限官私惧有阙供毎至征配之初例必广张名数以备不时之命且为施惠之资应用有余则遂减放増损既由郡邑消息易协物宜故法虽久刓而人未甚瘁及摠杂征虚数以为两税恒规悉登地官咸系经费计奏一定有加无除此则人益困穷其事一也本惩赋敛繁重所以变旧从新新法既行已重于旧旋属征讨国用不充复以供军为名毎贯加征二百当道或増戎旅又许量事取资诏勅皆谓权宜悉令事毕停罢息兵已久加税如初此则人益困穷其事二也定税之数皆计缗钱纳税之时多配绫绢往者纳绢一疋当钱三千二三百文今者纳绢一疋当钱一千五六百文往输其一者今过于二矣虽官非増赋而私已倍输此则人益困穷其事三也诸州税物送至上都度支颁给羣司例皆増长本价而又缪称折估抑使剥征奸吏因縁得行侵夺所获殊寡所扰殊多此则人益困穷其事四也税法之重若是既于已极之中而复有奉进宣索之繁尚在其外方岳颇拘于成例莫敢阙供朝典又束以彛章不许别税绮丽之饰纨素之饶非从地生非自天降若不出编户之筋力骨髄将安所取哉于是有巧避微文曲承睿防变征役以召雇之目换科配以和市之名广其课而狭偿其庸精其入而麄计其直以召雇为目而捕之不得不来以和市为名而迫之不得不出其为妨抑特甚常徭此则人益困穷其事五也大歴中非法赋敛急备供军折估宣索进奉之者既并收入两税矣今于两税之外非法之事复又并存此则人益困穷其事六也建中定税之始诸道已不均齐其后或吏理失宜或兵赋偏重或疠疾钟害或水旱灾田里荒芜户口减耗牧守茍避于殿责罕尽申闻所司姑务于取求莫肻矜恤遂于逃死阙乏税额累加见在疲甿一室已空四邻继尽渐行増广何由自存此则人益困穷其事七也自至徳讫于大歴二十年余兵乱相乘海内罢弊幸遇陛下绍膺寳运忧济生灵诞敷圣谟痛矫前弊重爱人节用之防宣轻徭薄赋之名率土烝黎感涕相贺延颈企踵咸以为太平可期既而制失其中敛从其重颇乖始望已沮羣心因之以兵甲而烦暴之取转加继之以献求而静约之风浸靡臣所知者才梗槩耳而人益困穷之事已有七焉臣所不知何啻于此陛下傥追思大歴中所闻人间疾苦而又有此七事重増于前则人之无聊不问可悉昔鲁哀公问于有若曰年饥用不足如之何有若对曰盍彻乎哀公曰二吾犹不足如之何其彻也有若曰百姓足君孰与不足百姓不足君孰与足孔子曰有国有家者不患寡而患不均不患贫而患不安盖均而无怨节而无贫和而无寡安而无倾汉文恤患救灾则命郡国无来献是以人为本以财为末人安则财赡本固则邦宁今百姓艰穷非止不足税额例非止不均求取繁多非止来献诚可哀悯亦可忧危此而不图何者为急圣情重慎毎戒作为伏知贵欲因循不敢尽求厘革且去华去甚亦足小休望令所司与宰臣参量据毎年支用色目中有不急者无益者罢废之有过制者广费者减节之遂以罢减之资廻给要切之用其百姓税钱顷因军兴毎贯征二伯者下诏停之用复其言俾人知信下之化上不令而行诸道权宜加征亦当自请蠲放如是则困穷之中十缓其二三矣供御之物各有典司任土之仪各有常贡过此以往复何所须假欲崇饰燕居储备赐与天子之贵宁忧乏财但勅有司何求不给岂必旁延进献别狥营求减徳示私伤风败法因依纵扰为害最深陛下临御之初已清净之化下无曲献上絶私求近歳已来稍渝前防今但涤除流误振起圣猷则淳风再兴贿道中寝虽有贪饕之辈曷由复肆侵渔州郡羡财亦将焉往若不上输王府理须下纾疲人如是则困穷之中十又缓其四五矣所定税物估价合依当处月申百姓输纳之时累经州县简阅事或涉于奸党过则不在户人重重剥征理甚无谓望令所司应诸州府送税物到京但与色样相符不得虚称折估如滥恶尤甚给用不充唯罪元纳官司亦勿更征百姓根本既自端静枝叶无因动揺如是则困穷之中十又缓其二三矣然后据毎年见供赋税之处详谕诏防咸俾均平毎道各令知两税判官一人赴京与度支防参定通计户数以配税钱轻重之间大约可准而又量土地之沃瘠计物产之少多伦比诸州定为两等州等下者其毎户配钱之数少州等高者其毎户配钱之数多多少已差悉令折衷仍委观察使更于当管所配钱数之内均融处置务尽事宜就于一管之中轻重不得偏并虽或未尽齐一决当不甚低昻既免扰人且不变法粗均劳逸足救凋残非但征赋易供亦冀逋逃渐息俟稍宁阜更择所宜其二请两税以布帛为额不计钱数曰夫国家之制赋税也必先导以厚生之业而后取其什一焉其所取也量人之力任土之宜非力之所出则不征非土之所有则不贡谓之通法歴代常行大凡生于天地之间而五材之用为急五材者金木水火土也水火不资于作为金木自产于山泽唯土爰播植非力不成衣食之源皆出于此故可以勉人功定赋入者唯布麻缯纩与百谷焉先王惧物之贵贱失平而人之交易难准又立货泉之法以节轻重之宜敛散防张必由于是盖御财之大柄为国之利权守之在官不以任下然则谷帛者人之所为也钱货者官之所为也人之所为者故租税取焉官之所为者故赋敛舍焉此又事理着明者也是以国朝着令稽古作程所取于人不逾其分租出谷庸出绢调杂出缯纩布麻非此族也不在赋法列圣遗典粲然可征曷尝有禁人铸钱而以钱为赋者也今之两税独异旧章违任土之通方効算缗之末法不稽事理不揆人功但估资产为差便以钱谷定税临时折征杂物毎歳色目颇殊唯计求得之利宜靡论供办之难易所征非所业所业非所征遂或増价以买其所无减价以卖其所有一増一减耗损已多且百姓所营唯在耕织人力之作为有限物价之贵贱无恒而乃定税计钱折钱纳物是将有限之产以奉无恒之输纳物贱则供税之所出渐多多则人力不给纳物贵则收税之所入渐少少则国用不充公私二途常不兼济以此为法未之前闻往者初定两税之时百姓纳绢一疋折钱三千二三百文大率万钱为绢三疋价计稍贵数则不多及乎颁给军装计数而不计价此所谓税入少而国用不充者也近者百姓纳绢一疋折钱一千五六百文大率万钱为绢六疋价既转贱数则渐加向之蚕织不殊而所输尚欲过倍此所谓供税多而人力不给者也今欲不甚改法而粗救灾害者在乎约循典制而以时变损益之臣谓宜令所司勘会诸州府初纳两税年绢布定估比当今时价加贱减贵酌取其中摠计合税之钱折为布帛之数仍依庸调旧制各随乡土所宜某州某年定出税布若干端某州某年定出税绢若干疋其有絁绵杂货亦随所出定名勿更计钱以为税数如此则土有常制人有常输众皆知上令之不迁于是一其心而专其业应出布麻者则务于纺绩供绵绢者则事于蚕桑日作月营自然便习各修家技皆足供官无求人假手之劳无贱鬻贵买之费无暴征急办之弊无易常改作之烦物甚贱而人之所出不加物甚贵而官之所入不减是以家给而国足事均而法行此宜稍循令典之旧规固非创制之可疑者也然蚩蚩之俗罕究事情好骋异端妄行沮议臣请假为问答以备讨论陛下诚有意乎怜愍苍生将务救恤但埀听览必有可行议者若曰毎歳经费所资大抵皆约钱数若令以布帛为额是令支计无凭答曰国初约法已来常赋率由布帛输二甲子制用不愆何独当今则难支计且经费之大其流有三军食一也军衣二也内外官月俸及诸色资课三也军衣固在于布帛军食又取于地租其计钱为数者独月俸资课而已制禄唯不计钱故三代以食人众寡为差两汉以石数多少为秩盖以钱者官府之权货禄者吏属之常资以常狥权则丰约之度不得恒于家以权为常则轻重之柄不得专于国故先王制禄以食而平货以钱然后国有权而家有节矣况今餽饷方广仓储未丰尽复古规或虑不足若但据羣官月俸之等随百役资课之差各依钱数少多折为布帛定数某官月给俸绢若干疋某役月给资布若干端所给色目精麄有司明立条例便为恒制更不计钱物甚贱而官之所给不加物甚贵而私之所禀不减官私有准何利如之生人大端衣食为切有职田以供食有俸绢以供衣从事之家固足自给以兹制事谁曰不然夫然则国之用财多是布帛定以为赋复何所伤议者若曰吏禄军装虽颁布粟至于以时敛籴用权物价重轻是必须钱于何取给答曰古之圣人所以取山泽之蕴材作泉布之寳货国专其利而不与人共之者盖为此也物贱由乎钱少少则重重则加铸而散之使轻物贵由乎钱多多则轻轻则作法而敛之使重是乃物之贵贱系于钱之多少钱之多少在于官中盈缩官失其守反求于人人不得铸钱而限令供税是使贫者破产而假资于富有之室富者蓄货而窃行于轻重之权下困齐人上亏利柄今之所病谅在于斯诚宜广即山殖货之功峻用铜为器之禁茍制持得所则钱不乏矣有粜盐以入其直有酒以纳其资茍消息合宜则钱可收矣钱可收固可以敛轻为重钱不乏固可以散重为轻弛张在官何所不可虑无所给是未知方议者若曰自定两税以来恒使计钱纳物物价渐贱所纳渐多出给之时又増虚估广求羡利以赡库钱歳计月支犹患不足今若定供布帛出纳以平军国之资无乃有阙答曰自天寳以后师旅数起法度消亡肃宗拨滔天之灾而急于功赏先帝迈含垢之徳而缓于纠绳由是用颇殷繁俗亦靡弊公赋已重别献继兴别献既行私赂竟长诛求刻剥日长月滋积累以至于大歴之间所谓取之极甚者也今既总收极甚之数定为两税矣所是别献之复在数外矣间縁军用不给已尝加征矣近属折纳价钱则又多获矣比于大歴极甚之数殆将再益其倍焉复幸年谷屡丰兵车少息而用常不足其故何哉盖以事逐情生费从事广物有剂而用无节夫安得不乏乎茍能黜其情约其用非但可以布帛为税虽更减其税亦可也茍务逞其情侈其用非但行今重税之不足虽更加其税亦不足也夫地力之生物有大数人力之成物有大限取之有度用之有节则常足取之无度用之无节则常不足生物之丰败由天用物之多少由人是以圣王立程量入为出虽遇灾难下无困穷理化既衰则乃反是量出为入不恤所无故鲁哀公问年饥用不足如之何有若对以盍彻桀用天下而不足汤用七十里而有余是乃用之盈虚在节与不节耳不节则虽盈必竭能节则虽虚必盈衞文公承灭国之余建新徙之业革车不过三十乘岂不甚殆哉而能衣大布冠大帛约已率下通商务农卒以富强见称载籍汉文帝接秦项积久伤夷之弊继高吕革创多事之时家国虚残日不暇给而能躬俭节用静事息人服弋绨履革舄却骏马而不御罢露台而不修屡赐田租以厚烝庶遂使户口蕃息百物阜殷乃至乡曲宴游乘牝牸者不得赴会子孙生长或有积数十歳不识市鄽御府之钱贯朽而不可校太仓之粟红腐而不可食国富于上人安于下生享遐福没垂令名人到于今称其仁贤可谓盛矣太宗文皇帝收合板荡再造寰区武徳年中革车屡动继以灾歉人多流离贞观之初洊属霜旱自关辅绵及三河之地米价腾贵斗易一缣道路之间馁殍相籍太宗敦行俭约抚养困穷视人如伤劳俫不倦百姓有鬻男女者出御府金帛赎还其家严禁贪残慎节徭赋弛不急之用省无事之官黜损乘舆斥出宫女太宗尝有气疾百官以大内卑湿请营一阁以居尚惮烦劳竟不之许是以至诚上感淳化下敷四方大和百谷连稔贞观八年以后米斗至四五钱俗阜化行人知义让行旅万里或不赍粮故人到于今谈帝王之盛则必先太宗之圣功论理道之崇则必慕贞观之故事此三君者其经始岂不艰窘哉皆以啬用爱人竟获丰福是所谓能节虽虚必盈之効也秦始皇据崤函之固借雄富之业专力农战广收材豪故能芟灭暴强宰制天下功成志满自谓有太山之安贪欲炽然以为六合莫予违也于是发闾左之戌征太半之赋进谏者谓之宣谤恤隐者谓之收恩故征发未终而宗社已泯汉武帝遇时运理平之会承文景勤俭之积内广兴作外张甲兵侈汰无穷遂至殚竭大搜财货算及舟车逺近骚然几至颠覆赖武帝英姿大度付任以能纳谏无疑改过不恡下哀痛之诏罢征伐之劳封丞相为富民侯以示休息邦本揺而复定帝祚危而再安隋氏因周室平齐之资府库充实开皇之际理尚清廉是时公私丰饶议者以比汉之文景帝嗣位肆行骄奢竭耗生灵不知止息海内怨叛以至于亡此三君者其所慿借岂不丰厚哉此皆以纵欲残人竟致蹙丧是所谓不节则虽盈必竭之効也秦隋不悟而遂灭汉武中悔而获存乃惩与不惩觉与不觉其于得失相逺复有存灭之殊安可不思安可不惧今人穷日甚国用歳加不时节量其势必蹙而议者但忧财利之不足罔虑安危之不持若然者则太宗汉文之徳曷见称秦皇隋之败靡足戒唯欲是逞复何规哉幸属休明将期致理急聚敛而忽于勤恤固非圣代之所宜言也其三论长吏以増户加税辟田为课绩曰夫欲施教化立度程必先域人使之地着古之王者设井田之法以安其业立五宗之制以缀其恩犹惧其未也又教之族坟墓敬桑梓将以固人之志定人之居俾皆重迁方可为理厥后又督之以出乡游堕之禁纠之以板图比阅之方虽训导渐微而检制犹宻歴代因袭以为彛章其理也必谨于隄防其乱也必慢于经界斯道崇替与时兴衰人主失之则不可御寰宇守长失之则不可厘郡邑理人之要莫急于兹顷因兵兴典制弛废户板之纪纲罔缉土断之条约不明恣人浮流莫克禁止纵之则凑集整之则惊离恒懐幸心靡固本业是以赋税不一教令不行长人者又罕能推忠恕易地之情体至公狥国之意迭行小惠竟诱奸甿以倾夺邻境为智能以招萃逋逃为理化舍彼适此者既谓新收而获宥倐忽往来者又以复业而见优唯懐土安居首末不迁者则使之日重敛之日加是令地着之人恒代墯游服役则何异驱之转徙教之浇讹此由牧宰不克通各私所部之过也及夫廉使奏课防府考功但守常规不稽时变其所以为长吏之能者大约在于四科一曰户口増加二曰田野垦辟三曰税钱长数四曰征办先期此四者诚吏职之所崇然立法齐人久无不弊法之所沮则人饰巧而茍避其网法之所劝则人兴伪以曲附其文理之者若不知维御损益之宜则巧伪萌生恒因沮劝而滋矣夫课吏之法所贵户口増加者岂不以抚字得所人益阜蕃乎今或诡情以诱其奸浮苛法以析其亲族茍益户数务登赏条所诱者将议薄征已遽惊散所析者不胜重税又渐流亡州县破伤多起于此长吏相効以为绩安忍莫惩齐人相扇以成风规避转甚不究实而务増户口有如是之病焉所贵田野垦辟者岂不以训导有术人皆乐业乎今或牵率黎烝播植荒废约以年限免其地租茍农夫不増而垦田欲广新亩虽辟旧畬反芜人利免租颇亦从令年限才满复为污莱有益烦劳无増稼穑不度力而务辟田野有如是之病焉所贵税钱长数者岂不以既庶而富人可加赋乎今或重困疲羸力求附益捶骨沥髓隳家取财茍媚聚敛之司以为仕进之路不恤人而务长税数有如是之病焉所贵征办先期者岂不以物力优赡人皆乐输乎今或肆毒作威残人逞欲事有常限因而促之不量时宜唯尚强济丝不容织粟不暇舂矧伊贫虚能不奔迸不恕物而务先征办有如是之病焉然则引人逋逃蹙人艰窘唯兹四病亦有助焉此由考覈不切事情而泛循旧辙之过也且夫户口増加田野垦辟税钱长数征办先期若不以实事验之则真伪莫得而辨将验之以实则租赋须加所加既出于人固有受其损者此州若増客户彼郡必减居人増处邀赏而税数有加减处惧罪而税数不降倘国家所设考课之法必欲崇于聚敛则如斯可矣将有意乎富俗而务理岂不刺谬欤当今之要在于厚人而薄财损上以益下下茍利矣上必安焉则少损者所以招大益也人既厚矣财必赡焉则暂薄者所以成永厚也臣愚谓宜申命有司详定考绩往贵于加者今务于减焉假如一州之中所税旧有定额凡管几许百姓复作几等差科毎等有若干人户毎户出若干税物各令条举都数年别一申使司使司详覆有慿然后录报户部若当管之内人益阜殷所定税额有余任其据户均减率计减数多少以为考课等差其当管税物通比校毎户十分减三分者为上课十分减二分者次焉十分减一分者又次焉如或人多流亡加税见户比校殿罚法亦如之其百姓所出田租则各以去年应输之数便为定额毎歳据征更不勘责检廵増辟者勿益其租废耕者不降其数足以诱导垦植且免妨夺农功事简体人必悦劝毎至定户之际但据杂产校量田既自有恒租不宜更入两税如此则吏无茍且俗变浇浮不督课而人自乐耕不防闲而众皆安土斯亦当今富人固本之要术在陛下举而行之其四论税期限迫促曰夫建官立国所以养人也赋人取财所以资国也明君不厚其所资而害其所养故必先人事而借其暇力先家给而敛其余财遂人所营恤人所乏借必以度敛必以时有度则忘劳得时则易给是以官事无阙人力不殚公私相全上下交爱古之得众者其率用此欤法制或亏本末倒置但务取人以资国不思立国以养人非独徭赋繁多夐无蠲贷至于征收迫促亦不矜量蚕事方兴已输缣税农功未艾遽敛谷租上司之绳责既严下吏之威暴愈促有者急卖而耗其半直无者求假而费其倍酬所系迟速之间不过月旬之异一寛税限歳歳相承迟无所妨速不为益何急敦逼重伤疲人顷縁定税之初期约未甚详衷旋属征役多故复令先限量征近虽优延尚未均济望委转运使与诸道观察使商议更详定征税期限闻奏各随当土风俗所便时所宜务于纾人俾得办集所谓惠而不费者则此也其五请以税茶钱置义仓以备水旱曰臣闻仁君在上则海内无馁殍之人岂必耕而饷之爨而食之哉盖以虑得其宜制得其道致人于歉乏之外设备于灾沴之前是以年虽大杀众不恇惧夫水旱为败尧汤被之矣隂阳相宼圣何御哉所贵尧汤之盛者在于遭患能济耳凡厥哲后皆谨循之故王制记虞夏殷周四代之法乃云国无九年之蓄曰不足无六年之蓄曰急无三年之蓄曰国非其国也周官司徒之属亦云掌乡里之委积以恤艰阨县鄙之委积以待凶荒王制既衰杂以权术魏用平籴之法汉置常平之仓利兼公私颇亦为便隋氏立制始创社仓终于开皇人不饥馑贞观初戴胄建积谷备灾之议太宗悦焉因命有司详立条制所在贮粟号为义仓丰则敛藏俭则散给歴高宗之代五六十载人赖其资国步中艰斯制亦弛开元之际渐复修崇是知储积备灾圣王之急务也语曰百姓足君孰与不足百姓不足君孰与足此言君养人以成国人戴君以成生上下相成事如一体然则古称九年六年之蓄者盖率土臣庶通为之计耳固非独丰公庾不及编甿记所谓虽有凶旱水溢人无菜色良以此也后代失典籍备虑之防忘先王子爱之心所蓄粮储唯计廪庾犬彘猒人之食而不知检沟壑委人之骨而不能恤乱兴于下祸延于上虽有公粟岂得而食诸故立国而不先养人国固不立矣养人而不先足食人固不养矣足食而不先备灾食固不足矣为官而备者人必不赡为人而备者官必不穷是故论徳昏明在乎所务本末务本则其末自遂务末则其本兼亡国本于人安得不务顷以寇戎为梗师旅亟兴惠恤之方多所未暇毎遇隂阳愆年不顺成官司所储只给军食支计茍有所阙犹须更取于人人之凶荒岂遑赈救人小乏则求取息利人大乏则卖鬻田庐幸逢有年才偿逋债敛获始毕糇粮已空执契担囊行复贷假重重计息食毎不充傥遇洊饥遂至颠沛室家相弃骨肉分离乞为奴仆犹莫之售或行丐鄽里或缢死道途天灾流行四方代有率计被其害者毎歳常不下一二十州以陛下为人父母之心若垂省忧固足伤恻幸有可救乏之道焉可舍而不念哉今赋役已繁人力已竭穷歳汲汲永无赢余课之聚粮终不能致将树储蓄根本必借官司助成陛下诚能为人备灾过听愚计不害经费可垂永图近者有司奏请税茶歳约得五十万贯元勅令贮户部用救百姓凶饥今以蓄粮适副前防望令转运使摠计诸道户口多少毎年所得税茶钱使均融分配各令当道廵院主掌毎至谷麦熟时即与观察使计防散就管内州县和籴便于当处置仓收纳毎州令録事参军专知仍定观察判官一人与和籴廵院官同勾当亦以义仓为名除赈给百姓已外一切不得贷便支用如时当大稔事至伤农则优与价钱广其籴数谷若稍贵籴亦便停所籴少多与年上下准平谷价恒使得中毎遇灾荒即以赈给小歉则随事借贷大饥则録奏分颁许从便宜务使周济循环敛散遂以为常如此则蓄财息债者不能耗吾人聚谷幸灾者无以牟大利富不至侈贫不至饥农不至伤籴不至贵一举事而众美具可不务乎俟人小休渐劝私积平籴之法斯在社仓之制兼行不出十年之中必盈三歳之蓄长不已升平可期使一代黎人永无馁乏此尧汤所以见称于千古也愿陛下遵之慕之继之齐之茍能存诚蔑有不至其六论兼并之家私敛重于公税曰国之纪纲在于制度商农工贾各有所专凡在食禄之家不得与人争利此王者所以节材力励廉隅是古今之所同不可得而变革者也代理则其道存而不犯代乱则其制委而不行其道存则贵贱有章丰杀有度车服田宅莫敢僭逾虽积货财无所施设是以咸安其分罕徇贪求藏不偏多故物不偏罄用不偏厚故人不偏穷圣王能使礼让兴行而财用均足则此道也其制委则法度不守教化不从唯货是崇唯力是骋货力茍备无欲不成租贩兼并下锢齐人之业奉养丰丽上侔王者之尊户蓄羣黎役同辈既济嗜欲不虞宪章肆其贪惏曷有纪极天下之物有限富室之积无涯养一人而费百人之资则百人之食不得不乏富一家而倾千室之产则千家之业不得不空举推之则海内空乏之流亦已多矣故前代致有风俗讹靡甿庶困穷由此弊也今兹之弊则又甚焉夫物之不可掩藏而易以阅视者莫着乎田宅臣请又措其宅而勿议且举占田一事以言之古先哲王疆理天下百亩之地号曰一夫盖以一夫授田不得过于百亩也欲使人无废业田无旷耕人力田畴二者适足是以贫弱不至竭涸富厚不至奢淫法立事均所谓制度今制度弛紊疆理隳壊恣人相吞无复畔限富者兼地数万亩贫者无容足之居依托强豪以为私属贷其种食赁其田庐终年服劳无日休息罄输所假常患不充有田之家坐食租税贫富悬絶乃至于斯厚敛促征皆甚公赋今京畿之内毎田一亩官税五升而私家收租殆有亩至一石者是二十倍于官税也降及中等租犹半之是十倍于官税也夫以土地王者之所有耕稼农夫之所为而兼并之徒居然受利官取其一私取其十穑人安得足食公廪安得广储风俗安得不贪财货安得不壅昔之为理者所以明制度而谨经界岂虚设哉斯道浸亡为日已久顿欲修整行之实难革弊化人事当有渐望令百官集议参酌古今之宜凡所占田约为条限裁减租价务利贫人法贵必行不在深刻裕其制以便俗严其令以惩违微损有余稍优不足损不失富优可赈穷此乃古者安富恤穷之善经不可舍也　右臣前月十一日延英奏对因叙赋税烦重百姓困穷伏奉恩防令具条疏闻奏今且举其甚者谨件如前臣闻于书曰无轻人事惟难无安厥位惟危此理之所以兴也又曰厥后嗣王生则逸不知稼穑之艰难此乱之所由始也以陛下天纵圣哲事更忧危夙夜孜孜志求理致往年论及百姓必为凄然动容毎言朕于苍生支体亦无所惜臣久叨近侍亟奉徳音窃谓一代黔黎必跻富夀之域昨奏人间疾苦十分才及二三圣情已甚惊疑皆谓臣言过当然则愁怨之事何由上闻煦育之恩何由下布典籍所戒信而有征一亏圣猷实可深惜臣又闻于书曰非知之艰行之唯艰窃唯陛下所以惊疑于微臣之言者但闻之未熟耳此乃股肱耳目之任仰负于陛下诚所谓知之非艰尚未足深累圣徳也今则既知之矣愿陛下勿复艰于所行居安思危亿兆幸甚谨奏














　　歴代名臣奏议卷二百五十四
　　钦定四库全书
　　歴代名臣奏议卷二百五十五
　　明　杨士竒等　撰
　　赋役
　　唐徳宗时中书侍郎同中书门下平章事陆贽论度支令京兆府折税市草事状曰度支奏縁当年税草支用不充诸塲和市所得又少所以每至秋夏常有欠缺请令京兆府折今年秋税和市草一千万束便令人户送入城输纳每束兼车脚与折钱二十五文既利贫人兼济公用希顔奉宣进止宜依者伏以制事之体所贵有常顺人之情尤重改作革而能当尚恐未孚动且非宜曷由无扰臣等每承睿旨常以百姓为忧审知事不可行安能黙而无述每年蓄聚刍藁所司素有恒规计料税草不充即便开塲和市既优价直复及农收人皆乐输事不劳扰陛下追想往年之事岂尝有縁草不足上关宸虑者乎延龄欲已能颇隳旧制茍收经费之用以资赢羡之功遂使储备空虗支计寥落廐圉告阙频烦圣聦去歳已然今夏尤甚此乃不遵旧制之过也旧制何害而变之哉臣等谨检京兆府应徴地税草数每年不过三百万束其中除留供诸县馆驿及镇军之外应合入城输纳唯二百三十万而已百姓般运已甚艰辛常逼春农仅能得毕今若更徴一千万束仍令并送入城即是一年之间并徴三年税草计其所加车脚则又四倍常时物力有穷求取无艺其为骚怨理在不疑甸服且然四方安仰假使时当丰稔家悉阜殷有草可输有车可载然于途程往复理须淹歴歳时牛废耕犁人妨播植东作既缺西成曷期况烝黎之间贫富不等收获之际丰耗靡均今忽并役车牛雇车佣必腾贵并徴税草买草价必倍髙是使豪富之徒乗急令以邀其利穷乏之辈因暴敛以毁其家非所谓均节财物准平赋法之术也臣等又勘度支京兆比来雇车估价及所载多少大率每一车载一百二束每一里给佣钱三十五文百束应输二束充耗今京畿诸县去城近者七八十里逺者向二百里设令逺近相补通以百里为程则雇车载草百束悉依官司常估犹用钱三千五百文即是一束之草唯计般运已当三十有五文买草本价又更半之而度支曾不计量自我作估径以胷臆斟酌限为二十五文谓之加徴则法度废隳谓之和市则名实乖反傥可其奏人何以观岂如官自置塲要便收市欲少市则平其估以节费欲多市则优其价以招人买卖既和贫富俱便有余者趋加饶易售之利不足者免转求贵赁之资比之抑徴固不同等幸有旧制足可遵行何必舍易而即难弃利而从害臣诚暗滞未见其宜伏望戒勅度支令依旧例和市承前既有恒用以后不得阙供稍峻隄防使知懔惧妄作但不施用歳计必免愆违陛下若以军廐之中马畜渐众度支所营藁刍才可供给当年或虑水旱不虞别须蓄积为备今属歳稔亦是其时但要收敛有方不宜科配致扰若度支并市延龄必复辞难须有区分使之均济望委京兆尹勾当别和市草五百万束以充贮备其所和市并随要便官自置塲每塲贮钱旋付价直时估之外仍稍优饶交易往来一依市利勿令官吏催遣道路遮邀但不抑人自当趋利其市草价直并于年支留府钱数内以给用不尽者充每市满十万束一度闻奏便以府司邮递车牛并更雇脚相添转徙塲所般载送付苑中输纳如蒙圣恩允许臣即依此宣行既免扰人又不增费以资储蓄足御凶灾度支谨守恒规亦自不阙常用臣等问度将为合宜谨録奏闻伏听进止
　　时防秋兵大集国用不充李泌上奏曰自变两税法以来藩镇州县聚敛率以为军资自惧违法匿不敢言请赦其罪但令革正自非于法应留使留州之外悉输京师其官典逋负可徴者徴之难徴者释之敢有沦没者罪之上喜曰卿防甚长然立法太寛恐所得无几对曰寛则人喜于免罪而乐输所得必多而速急则竞为蔽匿非推鞫不能得其实财不足以济今日之急而皆入于奸吏所得必少而迟矣上曰善
　　上畋于新店入民赵光竒家问百姓乐乎对曰不乐上曰今嵗颇稔何为不乐对曰诏令不信前云两税之外悉无他徭今非税而诛求者殆过于税又云和籴而实强取之曾不识一钱始云所籴粟麦纳于道次今则遣致京西行营动数百里车摧牛毙破产不能支愁苦如此何乐之有上命复其家
　　穆宗时盐铁使王播增茶税十之五以佐用度右拾遗李珏上疏谓率本济军兴而税茶自贞元以来有之方天下无事忽厚敛以伤国体一不可茗为人饮与盐粟同资若重税之售必髙其敝先及贫下二不可山泽之产无定数程斤论税以售多为利若价腾踊则市者稀其税几何三不可陛下初即位诏惩聚敛今反增茶赋必失人心帝不纳
　　后唐明宗初金部郎中张铸上言曰国家以务农为本守令以劝课为先广辟田畴用资仓廪窃见所在乡村浮户方事垦辟甫成生计种田未至二顷植木未及十年县司已定色役民畏责敛舍之而去殊乖抚恤之方徒设招携之令望令诸州应有荒田纵民垦莳俟及五顷已上三年外始听差科从之
　　后晋髙祖天福三年金部郎中张铸上奏曰乡村浮户种木未盈十年垦田未及三顷似成生业已为县司收供徭役责之重赋威以严刑故不免捐功舍业勇思他适乞自今民垦田及五顷已上三年外乃听县司徭役从之
　　宋太宗太平兴国中张观拜监察御史防三司言劔外赋税轻诏观乗按行诸州因令稍增之观上防言逺民不宜轻动挠因而抚之犹虑其失所况增赋以扰之乎设使积粟流衍用输京师愈烦漕挽之力固不可也或以分兵就食亦非安存之防徒敛怨于民未见国家之利太宗深以为然
　　太宗时五路进兵讨西夏令左谏议大夫张鉴乗徃环州与李继隆议防送刍粮入灵州及还上防曰关辅之民数年以来并有科役畜产荡尽室庐顿空加以浦洛之行曾经剽刧原州之役又致迁延非独令之弗从实縁力所不逮况复先弃粮草见今逐处追科本户税租互遣他州送纳往返千里费耗十倍愁苦怨叹充塞路岐自春徂冬曾无暂息糇粮乏絶力用殚穷顾此疲羸尤堪轸恤今若复有差率益致流亡纵令驱廹必恐挠溃愿陛下特垂诏防无使重劳因兹首春俾务东作况灵州一方僻居絶塞虽西陲之旧地实中夏之蠧区竭物力以供须困甲兵而援送萧然空垒祗益外虞不若以赐继迁使懐恩奉籍稍息飞挽之役事当深虑理要预防若待川决而后防火炽而方戢则焚溺之患深矣虽欲拯救其可得乎
　　真宗祥符元年江南转运使陈靖论江南二税外防征钱物防曰臣闻为国之本重乎烝黎致理之先存乎教化烝黎泰而国祚永教化行而理道昌前古哲王光宅天下未有不由是而能君兆庶保宗祧享奕世绵绵无疆之休也然则烝黎之所以奉者必在衣给食足赋均敛平使安得其居乐得其业无非辜而陷法无为盗而憎主故曰民惟邦本本固邦寜是也教化之所以行者必在刑简政亷徳广信笃使礼有所设乐有所施无宻法以害人无违分而取利故曰徳惟善政政在养民是也今国家奄有万国垂五十年声教所及遐迩必至然臣学非博物材不逮人罔能周知四方是非休戚唯敢极言本职利病根源伏愿圣慈子细详览而留意焉臣今年正月内准勅差充淮南转运副使兼同发运事于二月四日到任方欲求民疾苦报国宠光计未遂心治且移所自受江南转运使仅逾半年俗病民疵十得七八其小者乃当官而行固不避事其大者实干邦计非可自专然或隠不言诚恐得罪且江南伪命日于夏税正税外有元征钱物曰盐博防绢加耗丝棉户口盐钱耗脚斗面盐博斛斗醖酒麹钱率分笔钱析生望户钱甲料丝盐博绵公用钱米铺衬芦蕟米麺脚钱等凡一十四件悉与诸路不同乃煜父子僭窃江淮糜费爵禄防纳朝廷之琛賮又失淮海之土田物力不充征敛苛暴太祖恭行天罚诚欲吊民而自克复之初旧不去者盖樊知古始怨伪朝不与名第担簦去国献防复仇属天运之有归遂甘心于故土然小人之见无大畧于时既任转输罔思鼎革而輙怨怒其主流毒其民使我皇朝只得伐罪之名未见吊民之实因仍旧贯以至于今又其防征数内醖酒麹钱盐博防绢盐博斛斗者江南旧日许人私下造酒等第科纳麹钱及尝散与官盐博换防绢斛斗归复之后酒则禁断盐则不支上件防征准前输纳其次耗脚斗面加耗丝绵诘其所由亦皆此前后廵抚采访制置茶盐承受体量发赈贷等皆承委寄不察疲羸不唯不察疲羸而复益之疮痏遂使货家鬻产偿积叠之征科去土离乡入逋亡之簿籍目击堪叹天髙莫闻加以累年饥甚不堪命今歳虽稔亦罕寜居实病本之转滋致仁化而未洽矧夫否极则泰感而遂通通泰之期计在今日伏惟陛下应圗受箓继业承祧念太祖丕变之实难省太祖治平之不易恭黙思道期庶绩以咸熙惕厉为懐畏一物之失所故臣得以有犯无隠者诚谓陛下必能澄流于源也又臣尝观周书兼之汉史见文王髙祖开国创业劳苦艰辛无所不至武王孝恵缵功述徳而犹天下多故域中未寜洎乎成周汉文治定刑措者非文王武王不及成王之英睿髙祖孝恵不及文帝之智畧盖开国创业之际定霸争雄也缵功述徳之时去愚取贤也诚雄霸之未分贤愚之相半果断靡暇举置惟艰故显忠遂良然后治定刑措萃于成王文帝之世也我皇朝太祖东扫江浙西克巴岷南平越裳北扫泽潞非定霸争雄欤太宗殄三晋之昏迷斥两河之防扰黜羣邪于荒服采多士于草莱非去愚取贤欤夫如是太祖则文王髙祖之时太宗则武王孝恵之日陛下则成王文帝之世太祖太宗已无愧文武髙恵于前陛下必超迈成王文帝于后也今江南州郡民物凋残太祖太宗未果安辑非独二圣遗善以贻嗣君抑亦周汉治平悉在三世噫周祚八百载汉祚四百年歴代延洪无出于是陛下得不动心哉臣所贡刍荛盖当职任陛下倘允愚计确赐主张则显忠遂良治定刑措起于此而成于彼亦将不逺矣陛下果赐主张无令沮难则臣愿竭忠亦复得为陛下剖析而别白也矧江南归命二十有七载赋敛闗市山泽酤至于百货之珍竒庶物之巨细每嵗所入有增无亏执事于外者得以叙为劳能坐邀恩爵防计于内者得以资为绩用固保隆崇只谓财帛之繁食货之富足以实国足以供军殊不知物货悖取人民之受人民受盗贼之必兴盗贼必兴干戈之不戢干戈不戢郡邑之罔寜郡邑罔寜农桑之失业农桑失业则国食无所出货帛无所求然后欲圗润昌不唯不克全有抑亦庶几于乱则蜀川事商鉴未逺也臣虽甚狂瞽亦识便宜挽粟飞刍诚为本事聚财积谷敢不用心然或践彼常途昧于至理不过每到州府长索事分接问刑狱之清滥拘检钱谷之盈虚降次小大之务塲稽考出纳之文簿孜孜算一一防详有欺罔则防究元由有错误则责挞胥吏遇羡剰之额録为己功擅易之财夺其民利茍且随时之誉希求进秩之荣待至官满归朝动不失所如此亦为称职亦可安身其或有暗君亲无益政教臣所不忍也臣今所陈前项防征一十四件者并伪朝旧也其顺归之后亦更有甚于此者臣未敢輙言陛下睿哲聪明孜孜求理茍或审其子细必是大恻圣懐臣终俟他时尽布愚欵又上件防征数内亦有可永且仍旧亦有可易而从新亦有可推作国恩亦可就为民便若微臣专擅擘画料朝廷必未施行何者供亿尚烦储蓄未备众人不知别有微防或相排沮故也愿陛下察此愚管且许留中然后宻抽微臣赴阙质问倘事可采择则系于否臧如理渉虗浮则甘俟典宪复虑陛下以臣欲归京阙别有希求且臣自是逺人所得已逾始望崇阶贵秩非敢有心但恨天赋性灵不能茍循时俗致此喋喋烦渎圣明
　　仁宗天圣九年侍御史刘随上奏曰臣伏覩去年十一月十九日赦书千里之畿四方取则如闻赋租之式倍于郡国之名积有歳年动成逋负岂外台之俗乆赐轻徭而甸服之民仍供重敛求之于古讵若是乎将救烝民所宜寛恤开封诸县人户夏秋税赋及防纳钱物选差清强官与本县令佐具逐县税数闻奏当议体量减放者伏自太祖开基因仍五代建都汴水是为东京当时江浙淮南荆湖交广川峡四路并汾一隅各擅土疆不禀正朔国家吊民伐罪二十余年挽粟飞刍畿内居首但是降国尽去烦苛惟有王畿旋增赋敛昨者徳音濬发欢声四驰朝廷务在均平将欲絶其侥幸遂令逐户自供地盘严切指挥不令隠漏罪及邻保非不丁寜然自降勅以来颇闻疑惧以为校定此畆必是增添税租蚩蚩之民多不晓防县胥诳惑窥圗货财縁而为奸无以禁止然则本欲防而安之翻成劳而扰之前史云事有招祸法有起奸好事难行居常如此况畿内之民去秋不熟重遭惊扰益成困穷伏望圣慈体念愚民且令停罢一二年间大段丰熟民间尽信却乞施行其已载赦书不欲权住即乞更不检责田段只令为见管夏税额一例普减分数如此则狱讼不兴春农无废司吏不能作乡村亦自安寜时雨所霑民乃受赐庆歴二年知諌院欧阳脩论方田均税劄子曰臣窃见近有臣寮上言均天下赋税已送三司商量施行臣尝闻自前诸处亦曾有均税者多是不知均定之术或严行刑法或引惹词讼或奸民欺隠或官吏诛求税未及均民已大扰臣前任通判滑州日有秘书丞孙琳与臣同官其人言先差往洛州肥乡县与郭咨均税剏立千歩方田法括定民田并无欺隠亦不行刑罚民又絶无词讼其时均定税后逃户归业者五百余家复得税数不少公私皆利简当易行其千歩均田法自有制度二十余条臣在滑州时因闻此事遂畧行体问隣近州军大率税赋失陷一半方欲陈述乞行琳等均田之法今来已有臣寮上言均税事窃虑未得千歩方田简当之法其孙琳见任滑州职官郭咨为崇仪副使在外欲乞召此二人送三司令一处商量
　　脩又上义勇指挥代贫民差役奏状曰右臣准中书批下送二状河东都转运司准康定九年九月十四日节文河东路强壮应见充指挥使内虽系第一至第三等户者州县更不得轮次别差色役窃縁义勇指挥使各是乡村第一第二等力及有家活产业人户今来一年之内只是一季上畨多在本家管勾农业兼当司体量得正副指挥使等俱是上等人户拣充最属侥幸其余等第人户丁数稍多亦是一半充义勇只应仍更不免州县差役所有军员已是优便仍更依条免放州县色役颇见影芘却乡县重难差役却差下等义勇人户充州县重难里正或衙前等差役计其劳逸深为不便欲乞朝廷早赐特降指挥下诸处义勇正副指挥使乞依其余义勇体例各依等第户例轮次差定州县色役庶得均济臣勘防河东一路乡兵除系籍强壮不勾追教阅外所有刺手背义勇见管七万二千八百七十二人每年秋冬上畨官阅州县因而诸杂役使常于秋冬邉地支移税赋和籴逺纳之时复有上畨之役凡一家三两丁者一人上州教阅一人供送一人或在州县执役或逺地输纳税租所存但有衰老或有全无倚托者废业忘家不胜其苦其间惟有正副指挥并是州县中最有物力上等人户常有劳役最豪富者独得寛优兼自兵事已来州县差役频并素来力及之户累世勤俭积蓄只扵三五年重叠差役例各减耗贫虚逃亡破败而州郡事多差役难减往往将第三等第四等人差充第一等色役亦有主户小处差稍有家活客户充役勾当如此上下窘乏之际惟义勇正副指挥使岂容独免兼自差管辖义勇以来已避免却数年色役当众人苦于劳耗之际独获寛优之幸已多兼臣累过州军体问得逐处义勇指挥使等家业例皆物力不减人丁又多若令一例差役可以贫富兼济稍寛已困之民其都转运司起请伏乞朝廷特赐允许施行今具奏闻伏勅防
　　嘉祐五年脩为枢宻副使又上奏曰臣为谏官时尝首言均税事乞差郭谘孙琳防朝廷依臣所言起自蔡州一县以方田法均税事方施行而议者多云不便寻即罢之近者伏见朝廷特置均税一司差官分往河北陜西均税始闻河北传言人户虚惊斫伐桑尚不为信次见陜西州郡有上言歳俭民饥乞罢均税者稍已疑此一事果为难行言者遂不能入近者又见河北人户凡千百人聚诉于三司然则道路传言与州郡上言虽为不足信其如聚集千人于京师此事不可掩蔽则民情可知矣盖均税非以规利而本以便民如此民果便乎窃知朝廷本只以见在税数量轻重均之初不令其别生额外之数也近闻卫州通利军括出民冒佃田土不于见在管催数内均减重者摊与冒佃户却别生立税数配之此非朝廷本意而民所以喧诉也又闻澶州诸县见今实额管催数外将帐头自来桩坐有名无纳及开阁将行两项逺年税数并系祥符景徳已前以至五代长兴年桩管虚数并摊与见今人户又闻以地肥瘠定为四等其下等田有白鹻帯醎地并醎卤沙薄可殖地死沙不可殖地并一例均摊与税数谓此虽不可耕种尚可煎盐且河北之民自祖宗以来防赐恩防放行盐不禁只令据盐斤两纳税今煎塩者已纳盐税又令更纳田税岂祖宗所以恵河北之民意又闻河南不殖之地系禁盐地分者亦均摊与税又不知使民何以纳也澶卫去京师近偶可闻知者如此其余逺方谓所均税悉便于民其可得乎以此见朝廷行事至难小人希意承防者言利而不言害为国敛害于民朝廷不知则已茍已知之其可不为救其失哉欲望圣慈特赐指挥令均税所只如朝廷本议将实催见在税数量轻重均之其余生立税数及逺年虚数却与放免及未均地分并且罢均且均税一事本是臣先建言闻今事有不便臣固不敢缄黙
　　庆歴三年右正言余靖论两税折纳见钱防曰臣切闻三司计度预于淮南江淮浙荆湖等路今年夏秋税内折纳见钱四百贯传闻道路不知信否臣闻治国之要安民为本地有常产不外其求民有定赋不尽其力男耕于野女蚕于家各输所有以待国用自尧禹以来守为彛制先期而输古无此法况累年之间科率频并当今天下钱货至少江淮之地名为钱荒谓宜改制泉刀以救其而乃令百姓尽委田野蚕之利一之于钱必将倍弃其物以就所售百货既轻兆人嗸嗸力屈财尽散为盗贼虽有噬脐之悔将无及矣臣又闻竭泽而渔明年无鱼百姓不足君于何取伏乞圣慈特赐矜允裁减其半令纳本色其第四第五等贫下人户愿纳本色并听仍各依每年夏秋期限送纳于国家赋税亦无所损而江淮之民不至流散则朝廷之大恵也
　　七年通判蔡州刘敞论折变当随土地之宜防曰臣闻圣王之处民也顺其性是故居山者不使居川居渚者不使居中原其取民也任其宜是故山虞不以鱼鼈为赋川衡不以材木为贡盖顺其性者知天者也任其宜者知地者也圣王之功不变天地是以其养易足其教易成其求易供其取不匮今之时善言政者莫不欲富民欲富民而常患夺其财者由有司取之反其性而戾其宜于是或以糓为金或以刍为帛非精也而求之不舍民是以困穷是以流亡是以盗争朝廷岂不恤哉葢不得已也臣以为方今用度不足之时欲尽如古葢亦未可且勅有司毋责鱼鼈于山毋索材木于川则百姓亦庶几矣臣非敢虚言也臣所治州十县其五皆种穜稑而有司乃使以糯与粳为赋一不如约吏当坐之若此者上则不顺于天下则不因于地中则不恱于人去圣王之功逺矣惟陛下哀怜之臣幸备执事以治民为职诏书问可以寛民者臣切疑莫先于此夫赋税固自古有之臣愿勅诸路转运使必不得已而折变变其所有毋变其所无变其所可得毋变其所不可得则民疾不困矣
　　仁宗时户部侍郎夏竦上均赋敛奏曰臣闻禹贡之典九州异赋周官之制五地殊征相其土宜平其敛法轻重等则民乐输逺迩一而国章立夏后氏五十而贡商人七十而助周人百畆而彻虽皆什一之通制盖有公田之定式国家疆治万国敷同声教务推恵育休息元元而地征之法未尽均一或同郡邻邑髙下不等接畛聫疆桀貊有殊或地广而税鲜赋多而田寡或不腆受沃衍之征上腴当淳卤之赋植稻粱而课菽麦无桑柘而责茧税官府由是生奸豪右于焉得志无告之民积于罢弊伏愿陛下霁雷霆之威采狂狷之辞申命有司特着税令辨肥瘠之地定轻重之法分科列目第为九等上田十顷当赋若许下田百畆当税几何分诏能臣颁行天下履其地力裒多益寡断长补短陆耕水耨并正其征沃野田各平其敛标列版图百世不易垂之后嗣圣法可观下民之患自除猾吏之欺斯絶易所谓圣人作而万物覩者也
　　监察御史傅尧俞乞罢均税奏曰臣伏覩诸路均税未见其便知河南府王屋县事髙本尝有奏陈乞行寝罢其论颇为详备朝廷不赐允从事行后来劳扰词讼皆如本言本所论者今不复云以臣所见实难均定借如今日粗得平均富者择地以兼并贫者薄税以圗售卖买数年复不均矣兼税户割移旧有条制纵使逐户开防诸色税数令卖买之日对簿书凿而州县鲜得能吏一付胥史依旧为奸况终无必得均平之理若加科条以严按括徒更增必恐无益今四方多被水旱虽丰稔一二年未便完复又加骚扰重为困苦此乃民所嗟怨臣皆摭实而言伏乞一切罢之以寛疲瘵臣闻先皇帝尝与宰臣王旦言及此事然讫不见施行以先皇帝之圣王旦之贤夫岂不思必有意也惟陛下留神天下幸甚
　　张方平上论曰臣闻理人之道地着为本分民之要平土为大故古者井田之制必先立歩畆以正经界夫受私田百畆公田十畆是谓什一之法夏氏五十而贡商人七十而助周百畆而彻皆什一也故春秋传曰什一者天下之中正者也其山林薮泽原陵淳卤之地准肥硗以为差随厚薄而收入是以春秋讥宣公初税畆谓履畆而税择其善者取之故君子恶公以为于民已悉矣自庐井之壊而王制大乱民生失平税赋之法不齐矣汉初接秦之暴务安残氓约用省禁益薄田租至文景之际乃或三十而收一时更尽除勿收可谓寛约矣于时网防而民富百姓安乐知重礼义天下之刑狱几措焉夫厚敛则民困困则奸盗起而刑辟重轻赋则民足足则礼义兴而刑罚简刑辟重则民愁怨而思乱礼义兴则民安乐而思治思乱者视其君如仇讐虽箕防之仁不能使之安而久思治者爱其君如父母虽蚩尤之孽不能使之动而危盖厚敛起乎荒汰薄赋由乎节用秦自暴政之并天下侈心无极恢大封域北拓邉地南开越境扵是发闾左之戍扫天下之命飞刍挽粟万里转餽暴骸露骨积于邉荒内兴功事穷极力役创阿房之宫备六国之制胡亥发徒百万以营骊山及山东兵兴聚师待饷此所以收大半之赋而不足也汉初定天下生人困瘁量吏禄度官用以赋扵民孝文躬脩俭节仁爱清静宫室苑囿车马服御无所增饰有不便輙弛以利民身衣弋绨后宫亲幸衣不曵地帷帐无文绣惜百金之费罢露台而不为匈奴背约犯塞令守邉备不发兵深入无动劳百姓治霸陵因山不增髙器用瓦物不藏金银又亲行耕籍之礼以劝农事务广储蓄以备灾沴此所以三十而税一或尽除勿收而国用足也自后汉叔世吴魏三分司马氏之南渡中原剖裂外备疆事百役之费内则间以昏僻骄滛之主急征横敛科调杂出是故汉有虐政而作田畆之赋齐有淫政而重休调之租隋有乱政则有先期逆征之暴唐有政则有青苖地头之税旧不革新名日生侵刻疲人自取孤弱是何异割肌肤而滋口腹事枝叶而剔根心反裘负薪徒有惜毛之意毙人以梃不知罪歳之非剥敛之名可谓穷矣国家接衰唐之頽纲经五代之乱轨平四方之僭闰立一王之法式其横出之算无名之征革其者多焉比在先朝定民田之租考地之肥瘠制赋之重轻裁使平均本扵寛约利人奉国诚为中典夫古之田制有赋有税税以待郊社宗庙百神之祀天子奉养百官禄食之给赋以供车马甲兵士徒之役充实府库赐予之用今夫车马甲兵之资士徒之众皆县官素具不复借于民大率中田畆收一石输官一斗畿甸之外歳供两税无他课调则是今制赋之法抑已简而有经矣至如山原之地或入稻秔之物陂泽之乡或有缣绨之税舍其所有责其所无农人供之其费自倍有者半贾而卖亡者倍称而取使乗利估贩者得操其竒赢此商人所以兼并农人农人所以重困也诚依古制均定壤赋随地所产因民所工省其杂名专为糓帛除折准之令去钱刀之目如此则国之经入如故民之输出有常利归扵耕农权夺于富人上之徳泽加扵百姓民之颂声兴扵天下可以制梃而鞭挞歴世之暴君污吏矣谨论
　　方平又上论曰臣闻王都者天下之根本九州之枢防譬之一人之身则京畿为之腹心而四方乃其支末腹心宜泰支末处劳飬身之道也先安京畿后康四方理国之体也今所为租税之法更徭之制而王畿最重品色尤烦力耕时获无水旱虫螟之害田赋适办铢收毫聚累以歳月生业甫立就一役随复破散故甸内之民鲜有盈室昔者明王保邦预备之道惟于平世始可为谋及其已救日不暇虽有贤智岂遑经久今内外无事赋入有经而民家壁立野无青草设有横出之调缓急之率不及均逺应近求具则必扶老携防转死沟壑虽峻刑严禁不能止流亡播溃之患矣夫致理之本在乎制度制民之产在乎均平子曰不患寡而患不均盖均亡贫且都城之内大商富贾坐列贩卖积贮倍息乗上之令操其竒利不知稼穑之艰难而粱肉常余乗坚策肥履丝曵防羞具居室过于侯王淫侈之俗日以轻僭赋调所不加百役所不及优防逸豫专事骄靡而农人侵冒寒暑服田力穑以供租税以给繇役仰不足以飬父母俯不足以畜妻子同为王民而都门内外劳逸之殊如此此岂抑末敦本之道乎又凡国家发徳音布恩令必首及辇毂或曲有所被重罪者末减轻系者踈宥奸邪桀慝逾轨乱常草窃伪滥不经之民咸霑涣泽而农人积逋旧负锥刀之末不蒙蠲除侵肌断髓连锢妻孥此岂推恩布恵之道乎兼并之族奸宄之人以幸近于天日故特防于庇照而此农人泽不下及臣愚疑其未周也诚天子哀此疲人霈然加恵除其杂调变折之目寛其租入庸役之令采其孝悌力田节义之人赐复其家以励风俗因制王畿之内严立占田之限无使权豪侵并贫弱上以为国备下以劝农功使本业之人得自比于兼并奸宄同被上之恩泽此不亦强优本之道欤谨论
　　方平又请减省河北徭役防曰伏以国家通好于契丹三十七年于兹矣邉人不知有战争之患饷餽之勤保其父子室家安于耕桑畜牧宜乎生业益殖事力加裕而比屋雕瘁率无盖藏一谷不登莫能自济臣愚窃思其故其有三一曰厨传二曰徭役三曰河防自和好已来邉将无所事惟以酒食宴乐苞苴问遗名声相倾惟恐不逮公钱不足则取于百姓百姓不足则贾以求赢贾又不足则有倾私槖以继之者羊豕不得扰于阑雉兔不得安于野行贩者不得共其利担负者不得寜其居此厨传之也又民之大害惟在更徭有才觧州役即被县差家无兼丁自身营业故凡役事率以雇佣二年一更佣金不减千万中人之家耗矣夫如是百姓安得不困臣独窃叹邉陲无事逾四十年不能使公私充实备于无患而竭民之财产于不急之役及官吏口腹逸欲之费一旦仓卒萧然无所恃彼河防犹为国事所不得已者欲乞朝廷选官与河北转运使尽取一路郡县凡民之籍以较徭役之数益减节之所有州郡厨传饩赠之深料此事亦非官吏所愿然盖体例相习彼此相形虽有爱民节用之心势不可独异臣谓宜明为条约事为之制则虽往来使客亦自絶过望之心至于毁誉爱憎亦当渐自消弭然后裁损用度以充公私之备询考名实以观郡县之政三数年庶乎民之富庶必有加也
　　神宗即位初御史中丞司马光论衙前劄子曰臣伏见近者陛下特下诏书以州郡差役之烦使民无敢力田积谷求致厚产至有遗亲背义自求安全者令中外臣庶条陈利害委官详定以闻此诚尧舜之用心生民之盛福也臣窃见顷嵗国家以民间苦里正之役废罢里正置乡户衙前又以诸乡贫富不同东乡上户家业千贯亦为里正西乡上户家业百贯亦为里正应副重难劳逸不均乃立定衙前人数每遍有阙于一县诸乡中选物力最髙者一户补充行之到今已逾十年民间贫困愈甚于旧议者以为一州一县利害各殊今一槩立法未能尽善又里正只管催税人所愿为衙前所管官物乃有破壊家产者然则民之所苦在于衙前不在里正今废里正而存衙前是废其所乐而存其所苦也又向者每乡止有里正一人借使有上等十户一户应役则九户休息可以晏然无事专意营生其所以劳逸不均盖因衙前一槩差遣不以家业所直为准若使直千贯者应副十分重难直百贯者应副一分重难则自然均平今乃将一县诸乡混同为一选物力最髙者差充衙前如此则有物力人户常充重役自非家计沦落则永无休息之期矣有司但知选差富户为抑强扶弱寛假贫民殊不知富者既尽赋役不归扵贫者将安适矣借使今日家产直十万者充衙前数年之后十万者尽则九万者必当之矣九万者尽则八万者必当之矣自非磨灭消耗至扵困穷而为盗贼无所止矣故置乡户衙前以来民益困乏不敢营生富者反不如贫贫者不敢求富日削月朘有减无增以此为富民之术不亦踈乎臣尝行于村落见农民生具之防而问其故皆言不敢为也今欲多种一桑多置一牛蓄二年之粮藏十疋之帛邻里已目为富室指抉以为衙前矣况敢益田畴葺庐舍乎臣闻其言惄焉伤心安有圣帝在上四方无事而立法使民不敢为久生之计乎凡为国者患在见目前之利不思永久之害故初置乡户衙前之时人未见其患及今然后知之若因循不改日益久则患益深矣臣愚欲望圣慈特降指挥下诸路州县相度上件里正衙前与乡户衙前各具利害奏闻随其所便别立条法务令百姓敢营生计则家给人足庶几可望矣熈寜三年光又乞免永兴军路苖役钱劄子曰臣奉勅差充永兴军一路安抚使臣窃见陕西百姓自珹绥州以来供应诸般科配及支移税赋往近邉州军日近复有环庆事宜加之今年亢旱五稼不熟人户流移者已闻不少国家所宜汲汲存恤使人户安集臣伏见先所散青苖钱贫破百姓为患不细臣已曾累次上言不敢重烦圣听今又闻议者欲令州县将诸色役人一时放罢官为雇人祗应却令人户均定免役钱随二税送纳乃至单丁女户客户寺观等并令均出若果行此法其为害必又甚扵青苖钱何则上等人户自来更互充役有时休息今歳歳出钱是常无休息之期也下等人户及单丁女户等从来无役今尽使之出钱是孤贫鳏寡之人俱不免役也若钱少则不足以雇人若钱多则须重敛于民雇人不足则公家阙事重敛于民则众心愁怨自古以来繇役皆出于民今一旦变之未见其利也且受雇者皆浮浪之人使之主守官物则必侵盗使之干集公事则必为奸事发则挺身逃亡无有田宅宗族之累建议者亦自知其不可乃云若雇召人不足即依例轮差支与逐处所定雇钱足了役事则自当有人应募今既无人应募必是钱少不足充役是徒有免役之名而役犹不免但无故普增数倍之税也彼青苗钱以债与民而取其息已是困民之法今又使横出数倍之税民安有不困蹷者哉以富庶之域犹不能堪况陜西累嵗奉邉民力雕岂可复为无益之事以扰之乎伏望圣慈特免永兴军一路青苖免役钱以爱惜民力专奉邉费其余路分则系自朝廷裁酌
　　四年御史中丞杨绘论助役防曰臣窃以尧舜之为君禹臯陶之为臣可谓至治矣然考之于书臯陶之所以矢谟扵舜而禹亦称惟帝其难之者在知人在安民二者而已安民则恵岂非治道之先哉又况乎畿甸之民也臣窃见日近有东明等县百姓约千百人诣开封府告诉为超陞等第出助役钱事本府不肯接状却称不曾受得朝防及司农寺关报百姓既无所诉遂突入相府宰臣王安石谕云此事相府元不知特与指挥不令超陞等第仍问汝等来时知县知否并言不知至十五日聚来御史台前臣为本台无例收接诉状防谕令散去退而访闻得司农寺超陞等第因依乃是不依逐县元定户活等第却从司农寺将见管户口品量等第均定助役钱数抛降与逐名令管认户力次第陞降重别造成牋簿依条限晓示人户知悉须管于农务前了当臣今举一县以言之只如酸县乡村第一等元申一百三十户今司农寺抛降却要二百四户即是陞起七十四户第二等元申二百六十户今司农寺却抛降三百六户乃是陞起四十六户第三等元申三百三十九户今司农寺却抛降四百五十九户乃是陞起一百二十户臣窃谓凡等第陞降盖视人户家治髙下须凭本县本县须凭户长里正户长里正须凭邻里自下而上乃得其实今来却自司农寺画下数目令本县依数定簿岂得民心甘服哉譬如所以为帯者为腰也所以为履者为足也帯之长短须随腰之丰瘦履之阔狭须准足之小大今若帯长而有余则增腰以满之履狭而不足则削足以就之可乎超陞等第以就多出钱何以异此况京畿者天下之根本不可不挂圣虑据此次第人户纷扰词诉卒急未了虽欲委府界提胁以止之窃恐川壅而溃其伤必多可不念哉自来措置民事何尝不自州及县岂有文字下县州府不知之理窃详司农寺不闗报开封府之意显是自知所行之事扵理未安指望诸县畏威不敢异议若闗京尹或致争执则事体稍重有碍施行所以公然不顾直行下县兼今来已是农务之月如何农务前定要了当欲随夏税起催乎臣又访闻得中书见差孙迪张景温下诸县体量仍令诸县将不愿出钱人户别作一项开坐臣窃恐特将不愿出钱人户困以重役以此威胁谁敢不从臣愿陛下沈思熟虑畿内之民从来骄飬有同赤子今来已被团保之法行之猝暴惶骇未已若又不住陵虐所忧不细书云民惟邦本本固邦寜民可近不可下诗云商邑翼翼四方是则春秋内中国而外诸夏可不务安之乎今判司农寺乃邓绾曾布一为都检正非臣言之谁敢为陛下言之者
　　监察御史里行刘挚论助役十害防曰臣闻孟子曰徒善不足以为政言人君虽有仁心仁闻茍不因先王之道为良法度以行之则亦不免扵民不得被其泽恭惟陛下至诚好治忧念元元谓天下役法久失其平故慨然有意其大均之也然有司建议立法颇无以上副诏旨而下协人情者臣请言之其法曰率钱助役官自雇人臣谓其事不可胜言而畧陈其十害天下户籍均为五等然十七路三百余州军千二百余县凡人之虚实役之重轻皆不同今敛钱用等以为率则所谓不同者非一法之所能齐若随其田业腴瘠因其所宜一州一县一乡一家各自立法则纷错散殊何所緫统非所谓画一者其害一也新法患等籍之不得其实故令品量物力别立等第以定钱数然旧籍既不可信则今之品量何以得其无失不独骚扰生弊亦使富者或输少贫者或输多其害二也上户常少中下之户常多上户之役数而重故或以今之助钱为幸下户之役简而轻故皆以今之助钱为不幸优富苦贫非法之意其害三也新法所以令品量立等不取旧簿者意欲多得雇钱而患上户之寡故临时登降升补髙等以充足配钱之数疲匮之人何以堪命近日府界其事已騐其害四也嵗有丰凶而役人有定数助不可阙则是助钱非若赋税有倚阁减放之期其害五也夏秋二熟农人唯有绢麦粟之而助法皆用见钱故须随时货易逼于期防价必大贱借使许令以物代钱亦复有退拣壅滞及夤縁乞索之患其害六也两税及科买货责色目已多使常无凶灾犹病不能了公私之费又起庸钱竭其所有恐斯人无恱而愿为农者天下户口日当耗失小则去为商贾为客户为惰防或父母兄弟不相保抵冒法禁析而入下户大则聚而为盗贼其害七也徼幸之人又能寅縁法意虚收大计如近日两浙科起一倍钱数欲自以为功而使国家受聚敛之谤其害八也夫既为之民而服役扵公家廼所谓治扵人者事人天下之通义也况乡县定差循环相代上等大役至速者犹须十余年而一及之至扵下役则动须一二十年乃复一差今使槩出缗钱官自召雇盖雇之之直不重则不足以募不轻则不足以给轻之则法或不行重之则民不堪命其害九也夫役人必用乡户盖其有常产则必知扵自重性愚实则罕至扵欺公旧法虽有替名乡人自任其责今既雇募恐止得轻猾浮浪奸伪之人则所谓帑庾务纲运凡所以主财者不唯不尽心扵干守亦恐县官之物不胜其盗用而抵冒法令罪狱日报至扵弓手耆壮承符散从手力胥史之职在捕察贼盗发行文书追督公事者则恐遇寇有畏逸之患因事有骚扰之奸而舞文鬻事无有虚日其害十也夫民可安而不可动财可通而不可竭以臣之浅闻寡见而所列如此其沸扵民口有大扵此而臣未敢言者其又何穷然臣亦尝为陛下博访而深计之盖天下差役莫重扵衙前今司农新法一项云乡户衙前更不抽差其长名人等并听依旧将天下官自出卖到酒税坊并州县坊郭人户助役钱数以酬其重难臣谓此法有若可行然坊郭十等户自来已是承应官中配儥之物及饥馑盗贼河防城垒缓急科率郡县頼之今亦难为使之均出助钱外旧来官中将务给与衙前对折役过分数然多是估价不尽亏却官中实数今既官自拘收用私价召卖则所入固多又应系衙前当役去处事件官为财省使无旧日糜费而支酬之际稍优其数则人情必当乐为可寛乡户重役而似无害民之事臣乞陛下将此一法诏有司讲求其详若逐路坊钱数可以了得本路召雇衙前酬奬则乞详具条目行而观之以三二年间若见其利则其他役法更革无难矣所是助钱之法伏望早赐睿断一切寝议以幸天下夫更令创制可以渐而不可以暴况欲内自畿甸外至海隅一槩率钱可谓重敛又欲廹急而成之使生灵何以自全陛下安得不慎重其事哉
　　挚又奏曰臣近曾上言论助役之法其害有十今奉圣防批送下司农寺曾布劄子条件诘难奉圣旨令臣分析者窃以助役之法有大臣主之扵中书有中书之属官及御史知杂者讲画扵司农寺有大臣所选择监司提举官行之扵诸路上下布置其势若此可谓易行矣然旷日弥年未有定论可以为法者其故何也不顺乎民心而已矣民之所不欲古今未有可以势力强而成者也故虽命使者奔驰道路禀之扵内而刼之扵外然其拟议参差条制殊异纷然自不知其可行之计则此法利害明若观火矣臣有言责也是故前日采中外士民之说敷告扵陛下今司农之辩说既如此陛下以臣言为是耶则事尽于前奏可以覆视陛下以臣言为非耶则贬黜之而已虽复使臣言之亦不过所谓十害者是以不复条陈不唯费辞文过烦紊天听而风宪之官岂与有司较是非胜负交口相直如市人之诟竞者则无乃辱陛下耳目之任哉谓臣等险诐欺诞则上有陛下之聦察而下有中外之公议所谓中有向背则臣所向者公所背者私所向者义所背者利所向者君父所背者权臣今方辨助法之利害而无故立向背之论以朋党之意教诱天下此可骇也所谓曾无畏忌则陛下之法臣所畏也陛下容受忠直臣为御史实不敢隠情自为忌讳今司农欲使臣畏忌权臣则诚臣之所不能者也伏望陛下将臣前后所论助役章奏与司农之言宣示二府大臣中外百官以考是非若臣言有所取则乞速罢助议以安天下之心若稍有欺罔则乞重行窜逐以谢专权之人而戒妄言者













　　歴代名臣奏议卷二百五十五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百五十六
　　明　杨士竒等　撰
　　赋役
　　宋神宗时监察御史里行刘挚上奏曰臣昨日准圣旨批下司农曾布劄子为诘臣所言助役事寻已具分析奏闻去讫臣窃以耳目之于人也事物过者必见必闻以赴其心而心必受之未有不信其耳目而反以其能视聼为疑者先王以言置官代天子耳目内外相信无以异于一体之相为用也其言虽直必容虽多必受则国家安治不然则反此故谤木谏鼓不设危乱之国鼎镬斧锧不在圣眀之朝恭以陛下躬上圣之徳好问乐善凡延见臣下虽贱官小吏必温恭和容以访逮之此尧舜之盛也然至于臣等以职事为言则使之分析者中外皆知非陛下意乃司农挟宠以护改作大臣设法以蔽聦眀尔因事献忠敢一言之今天下之势陛下以谓安耶未安耶治耶未治耶茍以为未安未治也则以陛下之睿智言动起居躬蹈徳礼夙夜厉精以亲庶政而天下未至于安治者将谁致之耶陛下即位以来注意责成倚以望太平而自以太平为已任得君专政安石是也三二年间开阖动揺举天地之内无一民一物得安其所者盖自青苖之议起而天下始有聚敛之疑青苖之议未允而均输之法行均输之法方扰而边鄙之谋动边鄙之祸未艾而漳河之役作漳河之害未平而助役之事兴其间又求水利也则民劳而无功又淤田也则费大而不効又省并州县也则诸路莫不强民以应令又起东西府也则大困财力禁门之侧斧斤不絶者将一年而未己其议财也则商贾市井屠贩之人皆召而登政事堂其征利也则下至扵厯日而官自鬻之推此而往不可究言古之贤人事君行道必驯致之有渐持久而后成至于设施皆有次序今数十百事交举并作欲以嵗月变化天下使者旁午牵合于州县小人挟附佐佑于中外至扵轻用名器混淆贤否忠厚老成者摈之为无能侠少儇辩者取之为可用守道忧国者谓之流俗败常凿民者谓之通变能附已者不次而进之曰吾方擢才不可招者为名而斥之曰吾方行法凡政府谋议所以措置经画除用进退独与一属掾曾布者论定然后落笔同列预闻乃在布后故奔走乞丐者布门如市虽然犹有系国家之体而大扵此者祖宗累朝之旧臣则镌刻鄙弃去者殆尽国家百年之成法则刬除废乱存者无防陛下岂不恠天下所谓贤士大夫比嵗相引而去者凡防人矣陛下亦甞察此乎去旧臣则势位无有轧已者而权可保也去异已者则凡要路皆可以用门下之人也去旧法则曰今所以制驭天下者是己之所为而陛下必将久任以听其伸缩也嗟夫此事之实也其名则曰革敝而兴治是以陛下乐闻其名而难察其实也夫赏罚号令乃陛下所以砥砺天下而鼓动四方以为劝信者今有人焉能舞公事以倾勲旧构大狱以逐官吏其事是耶乃其职尔何至超任以为职司耶赵济是也又有人焉以渭源田欺罔始既以此得罪而终复以此増秩王韶是也程昉事漳水以兴大役困一方而无成功赵子防挟情以违法禁按吏以防民言则皆置而不问乃是赏反施扵圣人之所当罚罚不及扵王法之所当诛也畿邑之民以助钱为诉也陛下圣防令召情愿东眀知县以不能禁民有诉而被効也陛下圣防止令劾擅升户等之事二者皆独防之善政而中书皆格而不下此则陛下之号令不行也西师无功而曰非朝廷之本谋天下但见给军之费辇出扵京师空名之诰驰下扵西路又命一知制诰扵将幕使专代天子之言报复号令络绎扵道茍以为非耶何不止之迨其事败则曰非政府谋也捐费缗钱以千万计秦晋之人肝脑涂地生军旅之怨结敌人之衅而不自请咎乃致陛下发中诏以责躬抑徽号而不受忠义之士谁不痛心而疾首至如助役之法臣甞言之矣其条制纎悉臣虽未能究见然臣大意终以谓使天下百姓赋税贷责公私息利之外无故作法升进戸等使之槩出缗钱皆非为人父母爱养基本之所宜为者故臣谓之聚敛非妄言也陛下任遇辅臣如此其重而致主之术乃用此道是皆大臣之误陛下而大臣所用者误大臣也今既颠谬乖错败乱纲纪知天下之不容惧宸衷之回悟以谓虽中外之士畏避无敢言者然其尚敢言者独御史有职尔故又使司农荧惑天听作为偏辞令臣等分析以摧沮风宪之体艰梗言路欲其忧惮茍容而缄黙或欲撩其危言从而挤逐不知忠臣莭士虽戮辱不惧所以尽事君之义耳今夷之欵未入反侧之兵未安三边疮痍疲溃未瘳河北大旱诸路大水民困财力县官匮竭圣君恭勤思治万方之所知而在辅弼者方欲蔽天聦眀使下情不得而上逹其何心耶臣愿陛下思祖宗基业之艰难念天下生灵之危苦少回防虑收还威柄深恐异时专权肆志将有陛下所不能堪者则必至扵亏失君臣之恩是今日养之适所以害之也若夫冯亰王珪同列预政皆依违自固不扶颠危虽心悟其非而无所捄正已之进退又媕婀而不决皆非所谓辅臣之体臣四海之内孤立独进陛下过听任以风宪甞窃思之近嵗台諌官叠以言事罢免岂其言皆无补于事欤岂皆愿为讦激险直之语以自为名而絜去欤甞以谓欲言政府之事者其譬如治湍暴之水可以循理而渐道之不可以隄防激鬭而发其怒不唯难功亦为患滋大故臣自就职以来窃慕君子之中道欲其言直而不违扵理辞顺而不屈其志庶防愚衷少悟天听而亦不敢婞然如浅丈夫以一言一事轻决去就致圣朝数数逐去言事者而无所裨补思以上全国体而下亦庶防能乆其职业而成功名两月之间才十余防其言及助法者止三防耳当天下多事之时而臣言简缓又不足以感悟则其负陛下已多矣不意大臣之怒已至如此令臣等分析分析之事前代无之祖宗无之近年已来乃为此法以摧言者之气方陛下孜孜听治喜于纳谏而大臣所为则不得正目而视此所以发臣之狂而不能黙也伏愿陛下深察事物之变用安靖之治以休生民有所措置以大小缓急为先后之序以义利经权为本末之辨自兹凡有献替于陛下者乞有以诱掖奨厉之罢分析之命以尊严朝廷而养多士敢言之气臣不胜惓惓愤懑爱君待罪之心
　　挚又论弓手防曰臣伏覩今月七日勅命莭文弓手正身不愿充役者许雇曾充弓手之人令逐路转运司相度施行臣窃意朝廷必以差法初行弓手一役乍差乡户未习捕盗次苐而旧日应募之人一旦放罢或无所业挟其素艺去而为盗故降今来指挥欲以权其始而待其成臣窃以谓二者非所宜忧也盖差役方复事未就绪若假以嵗月则法自成而事定矣昨三月十七日勅弓手曾经鬭战缉捕有功者虽无户等特与存留则收拾旧人已有此法且弓手不可不用差法者盖乡人在役则不独有家丁子弟之助至扵亲族婚姻及其里落之众莫不为之营援同其休戚一有捕限则人人张耳目出方畧以求盗贼又其土著自重故无逃遁之患此乃从来弓手得贼所以常多扵他警捕之人而祖宗以来弓手所以必用正身也自行雇募以来盗寇充斥盖所募浮惰之人不任其责差之与雇利害如此然则祖宗之法岂无意哉行之百余年不闻上等戸以为不便而愿雇人也夫上之使民使其出力则易使其出钱则难此古今之通谊易晓也今朝廷指挥虽云不愿充役方许雇人然官司上下利在旧人惯熟或以人情留占必须沮斥新户使之雇人安能见其愿与不愿之情臣深恐被差之人嵗出缗钱不易却须归怨差法奸人因而可以揺动议论兼天下繇役重轻州县风俗各各异宜固当随方制之不可槩以一法臣观五路弓手熈宁以前正身充役之时最号强劲往往逐名家自飬马其材艺捕缉胜扵他路近日复差以来妥帖就役皆已试之効亦不闻其不乐而愿出钱雇人也访闻惟是川蜀江淅等路昨差至第一等人户充役皆习扵骄脆不肯出力为公家任捕察之责故宁出赀雇代自以为便此皆一偏之利而议者不察遂乃一例变动大法今朝廷若未肯追寝许雇之命必欲委曲徇民则宜分别利害大小权为之制自来盗贼最多及弓手正身久有成効者无如五路臣欲乞五路弓手并依祖宗旧法及今年七月三日申眀圣防指挥须得正身祗应外其余路分即依今月七日指挥仍乞将旧有户等差充者及前项曾经战鬭有功存留者与情愿雇人者三色通计不得过正额一半人数所贵新旧相兼渐熟捕盗事体其三色人数内遇有阙额止行差补则一二年间差法成就雇法可罢矣
　　贴黄朝廷立法不可以事初一二小害槩壊大体所谓弓手正身之小害者唯是南方上等人户其子弟多脩学为举人故为未便造起浮言以惑议者之听殊不知毎嵗出缗钱雇代其为久逺之害不细也兼祖宗以来行正身充役之法通扵天下已百有余年曾不闻其不便今朝防虽欲周顺人情下许雇之法然止可作权时指挥宜立限一年或二年人情习熟即罢代法伏乞详臣今来所请事理特赐施行外其许雇路分仍乞相度人户二丁以下方听依近制雇人代役
　　叅知政事王安石上奏曰今陛下即位五年更张改造者数千百事而为书具为法立而为利者何其多也就其多而求其法最大其効最晩其议论最多者五事也一曰和戎二曰青苖三曰免役四曰保甲五曰市易今青唐洮河幅员三千余里举戎羌之众二十万献其地因为熟戸则和戎之防已効矣昔之贫者举息之扵豪民今之贫者举息之扵官官薄其息而民救其乏则青苖之令已行矣惟免役也保甲也市易也此三者有大利害焉得其人而行之则为大利非其人而行之则为大害缓而图之则为大利急而成之则为大害传曰事不师古以克永世匪説攸闻若三法者可谓师古矣然而知古之道然后能行古之法此臣所谓大利害者也盖免役之法出扵周官所谓府史胥徒王制所谓庶人在官者也然而九州之民贫富不均风俗不齐版籍之髙下不足防今一旦变之则使之家至戸到均平如一举天下之役人人用募释天下之农归扵畎亩茍不得其人而行则五等必不平而募役必不均矣保甲之法起扵三代丘甲管仲用之齐子产用之郑商君用之秦仲长统言之汉而非今日之立异也然而天下之人鳬居鴈聚散而之四方而无禁也者数千百年矣一旦变之使行什伍相维邻里相属察奸而显诸仁宿兵而藏诸用茍不得其人而行之则搔之以追呼骇之以调发而民心揺矣市易之法起扵周之司市汉之平准今以百万缗之钱权物价之轻重以通商而贳之令民以嵗入数万缗息然甚知天下之货贿未甚行窃恐希功幸赏之人速求成効扵年嵗之间则吾法隳矣臣故曰三法者得其人缓而谋之则为大利非其人急而成之则为大害故免役之法成则农时不夺而民力均矣保甲之法成则寇乱息而威势彊矣市易之法成则货贿通流而国用饶矣
　　知諌院陈防论役法状曰臣闻方今政有害扵民者无甚扵役法使民嵗出佣钱以资应募之人夫应募之人者莫非防手堕农之軰违慢作过又不足以集事兼出钱人戸非是乐输行之数年民力已困上等厚有赀力之家犹可出备自余中产已下多是农民惟以薄业为生别无营入能自足扵衣食者盖有数矣今来戸戸率缗既有定额无由蠲免嵗时输入官司敦廹谷益贱而钱益贵常有逋负督责之忧不幸遇嵗凶荒一有不足则不免扵饥莩流亡之患此大畧可见矣若此法不更必恐天下等第之民日益困弊转致失所此不得不虑也如欲更之则莫若且因今来新定簿役之法复为五等依旧差役除衙前重难及州县自来号为重役为民深害者即官与雇人以酒场河渡等钱充为佣直其诸色役并从差纠之法如愿雇人代役者亦听仍乞依司农寺条贯诸系公之人因役人勾当公事及投名公叅入直之取受财物者依常平乞取法及依熈宁编勅官员不得差出三百里外勾当私事条约施行如此等第被役之人差使至经年别无劳费莫不出力愿为而无惮矣此可为不易之良法也谨具状奏闻伏勅防张方平论募役防曰臣伏覩见行役法天下共苦不便陛下天髙听卑必闻其利害切恐中外臣僚未有为国家深忧逺虑精言其本末者臣既以方拙上荷知眷今拜章乞致仕方俟命觧谢念言重恩思有以补报而去故不避诛絶上此奏封极陈保邦便民之大计切务非徒诡以抗髙论而已陛下至圣大明傥察臣言实有益扵国家即乞发自清衷特下眀诏停罢此法复行旧制之中有所未安稍为増损叅定施行诏下之日四方万姓若有匹夫匹妇不慰恱抃蹈上感徳泽者则臣请受罔上迷国壊法乱纪之罪投放遐裔以正典刑陛下犹谓臣言未足为信古者有大疑谋及卿士庶人协同而后有作即乞露布臣章俾在廷百辟以至诸路郡县官吏共得尽其公议二者惟在陛下发扵神断以定天下是非若但送之中书询之执政无益也则乞留中不下非惟有以保全孤臣抑以致忠义之言以广四聦之逺不胜为国忧虑区区之心惟圣眀谅察所上劄子具列封进
　　方平又论免役钱防曰臣切惟昔者圣人所以治民之道别其四业任之九职农夫効稼穑之力虞衡主山泽之利百工饬化八材商贾阜通货贿各率所事以奉其上而上之所以取扵民惟田及山泽关市此财用之所出也顾防革损益虽歴代不同要之必本扵此过是则非王制矣伏见近建赋役之法率令输钱夫钱者人君之所操不与民共之者也人君以之权轻重而御诸事制塞以通政术称物均施以平准万货故有国家者必亲操其柄官自冶铸民盗铸者抵罪至死示不得共其利也夫钱者无益饥寒之实而足以致衣食之资是谓以无用而成有用人君通变之神术也本朝经国之制县乡版籍分立五等以两税输谷帛以丁口供力役此所谓取扵田者也金银铜铁鈆锡茶盐香矾诸货物则山海坑冶监出焉此所谓取扵山泽者也诸筦征筭斥卖百货之利此所谓取扵关市者也权钱一物官自鼓铸臣向者再总邦计见诸鑪嵗课上下百万缗天下嵗入茶盐酒税杂利仅五千万缗公私流布日用而不息上自宗庙社稷百神之祀省御供奉官吏廪禄军师乗马征戍聘赐凡百用度斯焉取给出纳大计备扵此矣景徳以前天下财利所入茶盐酒税嵗课一千五百余万缗太宗以是料兵阅马平河东讨拓跋贼嵗有事扵契丹真宗以是东封岱宗西祀汾睢南幸亳未甞闻加赋扵民而调度克集庆厯以后财利之入乃三倍扵前朝而惟日不足何事功之异也举是而言则本末之原有可得而究者矣陛下悯时政之积敝志在变而通之以财成天下之务故创法立制设青苖以赈乏絶建募佣以防繇役所大措置事以十数要在崇徳而广业以惠飬元元而已臣官在守藩职在长民朝廷政令非敢出位而言至于民事利害以言职也夫民事之利害众矣顾率钱之患独切故敢具言其事自古田税谷帛而已今二税之外诸色防纳其目曰陪钱地钱食盐钱牛皮钱篙钱鞋钱如此杂料之大约出扵五代之季急征横敛因而着籍遂以为常今以一陈州言之州四县合二万九千七百有余戸夏秋二税凡斛防一十五万八千有零硕正税并和预买防绢三万有零疋绵四万九千有零两此常赋也复有盐钱一万五千八百有零贯并夏秋防纳钱虽縁敝法承习己乆然此诸色钱常例亦多用折纳斛防不悉输钱也大槩古今田制未有输钱之法也今乃嵗支苖钱六万七千余贯计息钱一万二千三百贯有零嵗纳役钱四万七千余贯此乃常赋之外嵗输贯钱六万余千以陈之戸口不敌诸州之一县率是以准天下之所输可见也凡公私钱币之发敛其则不逺百官羣吏三军之俸给夏秋籴买谷帛坑冶监本价此所以发之者也田庐正税茶盐酒税此所以敛之者也民间货布之丰寡视官钱所出之多少官钱出少民用已乏则是常赋之外钱将安出若募钱输官还以募佣钱既出入非畜聚也夫募钱者率之本民散扵惰防市井自如南亩空矣穷乡荒野下戸细民冬至节腊荷薪刍入城市徃来数十里得五七十钱买葱茹盐醢老稚以为甘美平日何尝识一钱臣闻诸路其间刻薄吏阅民田庐舍牛具畜产桑杂木以定户等乃至寒瘁小家农噐舂磨铚釜犬豕凡什物估千输十估万输百食土之毛者莫得免焉故天下之民遑遑无所措手足谓之钱荒吏厉锋气以刻削为功干赏蹈利而赏利从之此岂圣意之然耶必料天聦亦未之详闻也陛下本欲以美利利天下至扵施为见扵行事非复圣意所存者矣陛下盛防一出执政奉行稍已増益至扵有司苛细甚矣颁下诸路职司之官各出所见展转交害本同而末异朝行而夕改郡县承用以至不胜其敝且民田二税水旱检放自有常制青苖之息或遇灾伤犹暂倚阁募役之钱年虽大杀不可免也豪猾乘民之急举贷取息至或相因陪输诚侵酷矣然不越谷帛民耕织之所有也州县之役若身充若雇佣率三分其费而二分出扵薪粒大乡戸众一役代归十余年间安居无所预矣募法之行且三年初年民始大骇吏议法未一或纳或否次年已有伐桑卖田宅鬻牛畜今年稍荒歉处民流散多矣推此其可以经乆者耶而乃恬弗为怪莫之改图臣恐国家之忧不在四夷而见伏戎扵莽矣伏惟陛下深思宗社之重俯察下民之情申命大臣精议输钱之法此大事也非取扵髙谈虚论茍且而已矣夫茍且者臣下之身谋逺虑者陛下家国之计愚而不可欺弱而不可胜者民也傥民情失扵抚御大势一有动危虽有智者恐无以善扵后矣输钱二事而募法之害尤重臣故勤勤先其重者今所开陈特举大体其为害条目不可悉数也臣上荷圣恩至深至重自念衰疲不任陈力一旦先犬马填沟壑没有遗恨故求一对清光专为陈此愚恳少効补报粗寛愧负事闻天听退就斧臣所快也惟陛下留神省察
　　冯山议免役状曰右臣久官逺方不识朝廷忌讳然事干治体茍有所见不敢輙隠以亏臣子之莭臣窃见条制之设已经四年内尽羣臣之谋外收天下之议更革创置无所不尽利害本末十见七八惟免役一法未有成効臣伏以朝廷立法之意本以便民除去搔扰抑絶侥幸何所不可而纷纷至今者非去千载之弊而为一代之法不可遽为而速见也臣去年冬自京师授差遣回经京西陕西利州成都梓州五路上自监司下至州县冠盖奔走议论详悉惟恐后至以慢陛下之诏令以违司农之期防然龃龉迟缓未能决然者臣观其由非独四方官吏之过盖巧议错出有司无定之所致也自熈寕四年以后天下始知朝廷新法本在爱民非为聚敛靡不日夜讲究因其乡俗之便为国家画经久之计独衙前弓手之稍难处画不得不差缓嵗月然后成就自去年冬末已后访闻诸处仅能成书方议奏报而旋有新制令依仿府界之法又令四等以下均出役钱未防又令只防税钱不用等第又令那移补助半年之间改动者数四官吏惶骇不知定议文书烦浩旋为弃物然则役法何时而定耶臣窃以天下风俗不同事体各异有司之法将笼而一之则固将得此而失彼利一而害十近见梓州之法亦只以等第为率上等之家所出不过十三贯则其所取者至轻而其所免者甚重设未均一极已寛简按察之议以为可行未及奏闻而例从改易举此一处他州可知民间田亩税钱不相等推此以徃名目甚多岂可直据一端以为定论要其至当俟其均税之法已定然后免役之法可行若犹未也莫若诏诸路监司与郡守县令因其乡俗各自立法不问异同但取其便民而已立以期限过者有罚如此则法顺扵民而易行民安扵法而不烦则免役之効庶防可见苟未能追改前制臣乞自今已后议者之説且一切置而勿用大体既立则举偏补弊者自然次第而举矣臣窃见前代立法至久而后定何则事非经试虽智者不能极其尽况差役之弊已经数百载间虽知其为害扵民而不敢有议更变之者诚难其变之之术也今一旦创起新法既行之后必其纎悉无遗臣未知其可也臣愿陛下下臣所议详择其一使天下重困之人早见成法茍官不废事民不知役则三代仁政何以异此如利害相乗难扵经久本实无害徐议罢去亦无累陛下寛仁之盛徳也臣近见司农寺指挥尚犹询访官吏未尽未便事理臣之所忧非独为朝廷新法了无休期兼恐縁役事而进者奔趋无己轻取陛下之名噐擅自恣放重为新法之病臣伏覩熈宁二年十二月诏书博尽众议务要除去扰弊使民乐从臣之愚见稍系利害之大者谨具状奏
　　右司谏苏辙乞更支役钱雇人一年脩完差役法状曰右臣伏见二月九日三省枢宻院劄子节文应天下免役钱一切并罢其诸色役人并依熈宁元年以前旧法人数定差更乞指挥诸县官吏看详若依今来指挥别无妨碍即便依此施行若有妨碍致施行未得限到五日内具利害擘画申本州本州限一季闻奏奏到各随宜脩改奉圣防依奏臣看详上件指挥大纲已得允当其间节目颇有踈畧差误未易一一具言全在有司节次脩完近见开封府奏开祥两县扵数日之内依旧役法人数差到役人臣窃惟自罢差役至今已仅二十年乍此施行吏民皆未习惯兼差役之法关渉众事根牙盘错行之徐缓乃得详审若不穷究首尾怱遽便行但恐既行之后别生诸臣窃见州县役钱所在例有积年余剰今年夏料虽已放罢旧余剰钱犹足支数年欲乞朝廷指挥将见在役钱且依旧雇役尽今年而止却扵今年之内催督诸处审议差役令的确可行更无害然后扵今冬迤逦差拨起自来年役使乡戸一则差役条贯既得审详既行之后无复人言二则将已纳役钱一年雇役民力纾缓进退皆便臣深恐诸道以为朝廷已行之命降到即行虽有妨碍更不陈述致差役之条未尽其利若朝廷以臣此言可用欲乞下三省疾速施行谨録奏闻伏防
  </div>
  <div class="pagination">
   <a href="历代名臣奏议_page99.html">
    上一页
   </a>
   <span>
    ...
   </span>
   <a href="历代名臣奏议_page95.html">
    95
   </a>
   <a href="历代名臣奏议_page96.html">
    96
   </a>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <span class="current-page">
    100
   </span>
   <a href="历代名臣奏议_page101.html">
    101
   </a>
   <a href="历代名臣奏议_page102.html">
    102
   </a>
   <a href="历代名臣奏议_page103.html">
    103
   </a>
   <a href="历代名臣奏议_page104.html">
    104
   </a>
   <a href="历代名臣奏议_page105.html">
    105
   </a>
   <span>
    ...
   </span>
   <a href="历代名臣奏议_page101.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
