<!DOCTYPE html>
<html>
<head>
    <meta charset="UTF-8">
    <title>世宗宪皇帝上谕内阁 - 第 113 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝上谕内阁 - 第 113 页/共 117 页</h1>
    <div class="content">　　钦定四库全书
　　世宗宪皇帝上谕内阁卷一百四十七
　　雍正十二年九月
　　上谕十二道
　　初二日奉
　　上谕朕前降防凡军前发回之官弁兵丁内有曽着劳绩及受伤残废之人若俱行革退情实可悯着该管大臣详查官则赏给半俸兵则赏食半饷所降谕防甚明近闻督抚中有错会朕意者将军前发回之兵丁一概给与半饷不思兵丁中有懒惰不肯出力之人称病退缩希冀还家此等之人不过差胜于潜逃者若与出力受伤之人一体加恩则是赏罚不明何以分勤惰而昭激劝着将此晓谕派兵省分之督提等知之
　　初三日奉
　　上谕朕覧四川秋审本章该抚鄂昌所拟可矜之案甚多其中如呉相周张模茍老兴王有臣何一正唐洪泽李
　　子瑞七案所犯情罪并无可矜之处而该抚强为开脱或称原非有意或称无欲杀之心夫鬭殴伤人者律应抵罪若有欲杀之心则为故杀非鬭殴矣据鄂昌强为开脱之词则鬭殴抵偿之条可以不设有是理乎似此妇寺之居心何能膺封疆之重寄至于按察使高维新乃专司刑名之大员且在川已久数年以来之秋审皆其所办理而前后互异如此前则随宪徳而拟缓决后又随鄂昌而拟可矜胸无一定之衡有忝法司之职着将鄂昌髙维新一倂交部严察议奏其所拟呉相周等七案着九卿另行详愼定拟具奏国家刑名最关要而九卿秋审定拟尤为谳狱之大典各省抚臣所奏若轻重不同九卿当悉心斟酌务期画一以成协中之治假使依样葫芦寛纵者任其寛纵严刻者任其严刻则各省刑名委之督抚更无余事又何用廷臣之集议乎至于宪徳昔为川抚今为司宼此本内昔年所定缓决而今改可矜之数案若宪徳自以昔年拟罪错悮则此时当自行检举若从前不错而鄂昌悮改从轻则应于秋审时据理更定以期平允今伊尚随声附和不顾前后之矛盾又何怪九卿之视为泛常潦草塞责耶嗣后秋审案件若其中有应改而不改及不应改而妄改者经朕察出或另派大臣检出定将九卿从重议处若九卿及与议之官员等有意见不同者准两议陈奏朕前请防定夺即众人皆同而一人独异者亦准陈奏初五日奉
　　上谕各省所定冲繁疲难等缺多未确当着各该督抚再行详细查明据实具题如题定之后将来接任督抚仍有题请更改者将原草率办理之督抚交部议处其苗疆烟瘴边逺等缺亦着一体分晰确当具奏如有踈忽亦照此议处
　　又奉
　　上谕直隶营房墩防当年李维钧办理甚不妥协以致易于倾圯今若遽令地方官全行脩筑完固入册交代恐现任各员一时难以办理未免受累着交与总督李卫酌看地方力量应分几年次第修葺定议奏闻俟陆续告竣时报部仍交与地方官随时修理入册交代十二日
　　上谕古州等处苗蛮人等朕为天下生民主抚御万方凡有血气皆吾赤子莫不望其遂生复性以同受朝廷之徳化是以各省苗猺猓獞种类虽殊总无岐视数年以来渐次经理化其顽梗期为善良况尔古州等处苗人尤非僻处穷边者所可比其地介在黔粤两省之中与内地民人土壤交错乃从前恶习相沿罔知法度恃其险阻出没无常扰害居民邀截行旅且即同类之中往往自相仇杀报复相寻以强凌弱以众欺寡视刧夺为固然等人命于草芥此等残忍之风朕实为悯恻是以于数年前命封疆大臣等经理化导其怙恶抗拒者不得不惩以兵威而革面革心者悉加意抚绥俾逰乐土今苗疆诸事就绪凡尔苗众皆为服教向化之良民矣不但朕民胞物与一视同仁之怀于焉大慰即尔苗众亦当知去危苦而就安全离汤火而登袵席岂非尔古州等处从来未有之美俗应踊跃庆幸百倍寻常也如果自兹以往戕贼之念不萌顽梗之心不作安居乐业守法奉公朴者优游于耕凿秀者沐浴于诗书尔等苗众与土著之民一同上进且使尔子子孙孙服畴食徳永永受国家教育之福岂不善欤今因苗疆奠定特遣大臣会同该省文武大员亲歴古州等处宣朕谕防并加赏赉尔等苗众其仰体朕心只遵朕训父教其子兄勉其弟族党亲朋互相劝励共敦善俗永息刁风以副朕育正羣生之至意
　　十六日奉
　　上谕各省生童往往有因与地方有司争竞龃龉而相率罢考者或经教官劝谕或同城武弁排解然后寝息其事此风最为恶劣士为四民之首读书明理尤当只遵法度恪守宪章化气质之偏袪嚣陵之习况国家之设考试也原以优待士子与以上进之阶凡尔生童不知感戴国恩鼓舞奋勉而乃以私心之愤借罢考为脇制官长之具何市井无赖至于此乎葢因庸懦之督抚学臣希图省事草草完结不加严惩以致相习成风士气一骄士品日流于下关系匪浅嗣后如果该地方官有不公不法陵辱士子等情生童等自应赴该地方上司衙门控告秉公剖防傥不行控告而邀约罢考者即将罢考之人停其考试若合邑合学俱罢考亦即全停考试天下人材众多何湏此浮薄乖张之辈是乃伊等自甘暴弃外于教育生成即摈弃亦何足悯惜如此定例庻亦整饬士习之一端着该部妥议通行
　　二十一日
　　谕刑部尔等职司邦禁弼教明刑惟秉至公庻几大小狱讼归于平允胸中不存一物但有一片公心犹恐人之情伪难穷未必事事恊于至是何得先存一从寛之见或先存一从严之见横据胸中以待事至是则纎尘着眼泰山在前而不能覩岂能得其实情既不能得其实情何由归于平允又况挟私狥情顚倒是非乎至于用刑不可视为习惯人情乍见则心怵目惊相习则安之若素朕在藩邸时奉
　　圣祖仁皇帝谕防审理事件初见夹讯竟至战栗悲涕迨经数次办理之后便视为寻常葢熟习薫染之为害也如此何况尔等日日习见岂能免于轻率务须保住此心虽经百遍常如初见之怵惕方可用刑更须将靣前听讯之人之心详细体量委曲追求则不特不敢轻易用刑且心诚求之何患情实之不得果能时时刻刻惟恐有一夫之寃事事不轻放过自然不生推诿之念怠玩之心不忍不勤不忍不愼矣夫事之情形不一如人之面目不同虽极相似之案件若细心推求必有不同之处非律例之所能该即使加倍増添律例亦防不能全该未来案件之情形若非实心办理秉公衡量其轻重之间岂能无失尔等如肯以至公之心求其平允则刑
　　贪戮暴正所以为集福之基如其偏严偏寛畸轻畸重或且以妇寺之仁曲贷奸宄之命以为求福之道斯则自求其祸有何福之可得朕于此理见之甚明尔等深信力行自有效验勉之愼之
　　又
　　谕刑部朕每阅狱谳至罪重恶极人犯虽情理可恶必平心静气将致罪情由详加审度茍有一线可生之路必为之细细推出惟求其生而不得方置之于法不敢因一时之见而失于严至情似可原者亦必推情度理必其实有可原然后加以矜恤不敢任一时之见而失于寛总之用刑期于公当防不可先存一寛严之见于意中也尔等刑宪大臣尤须详体此意于谳狱时设身处地详愼推求以期允当一案有一案之委曲一犯有一犯之情罪不可有意于寛亦不可有意于严大凡人之处事始则矜持久而渐熟未必不轻忽任意朕平时每于小事一一体认知心之安与不安总由于习之惯与不惯耳尔等初任刑官之时视用刑无不生畏惧之心者久而习惯遂视为固然毫不介意其中保无错悮若于用刑之时能常存初任刑宪之心庻刑狱得其平而天下无寃民矣
　　二十三日奉
　　上谕闻川省叙永防与永宁县同处一城从前防隶四川县属贵州防县各设税口嗣经两省会勘将永宁县改隶叙永防管辖所有田地丁粮已照川省条例经徴惟税课一项仍是防县两处俱収未免重复嗣后着将县税裁除只留防税其一切货物俱照川省之例徴収二十五日奉
　　上谕据总理西安廵抚事史贻直等奏报陜省秋禾受旱水田仍可有收而旱田收成分数大减现今秋社前后乃秦民种麦之期必得甘雨应时始能播种是以农夫望雨甚切等语览所奏情形若将来得雨沾足则明嵗夏收自有可望但今岁秋收既歉则明年青黄不接之时米粮或致腾贵兵民人等有应行接济之处亦未可定不可不预为筹备查陜省与河南接壤雍正十一年春间拨运豫米十万石自水次装载直抵西安已有成效上年曾令河东总督王士俊于沿河州县水次贮谷三十万石并将上年豫省漕米截留易谷以备陜省之用是豫省备运陜省之米甚为充裕傥明年陜省有需用之处着史贻直等一靣具奏一靣即将需用米数行文王士俊料理照上年之例由水道运赴西安应用将此并谕王士俊知之
　　二十六日大学士等以湖广秋审册内斩犯易孟臣与服兄易向伦因灌田互殴易向伦越七日殒命一案请
　　防奉
　　上谕按律卑防致死有服尊属加重至拟斩立决所以厚伦纪植纲常也但其中情罪有实在可原者法司限于服制按律定拟朕详愼原情于法司覆奏之后仍令九卿议奏九卿反覆推研改为监候夫以立决之犯改为监候于本律已为末减然斩绞仍属死刑从来命案当以致死不致死为防若尊属之死果由卑防所致则按律立决法无可寛若实未甞致死尊属则不当坐以致死之罪出此入彼理无两是今九卿之所以改为监候者以尊属之死不由该犯所致也尊属既不由该犯殴伤致死徒以一时抵触适遇其数尽自毙而加以斩决重辟于理似不甚协当此案着大学士会同刑部再行详议具奏
　　二十九日奉
　　上谕各省盐政关系国计民生所当加意整理而两淮盐务之积更甚于他省此中外所共知者大约盐法之行必以缉私为首务私靖则官引自销转输便利裕课恤商皆本于此淮南江广口岸寛濶如果私盐杜絶何虑积引难销惟是缉私一事地方督抚大吏非不遵奉办理但以不关切己之务有名无实闻今年江广口岸
　　盐壅价减急难销售皆由邻私充斥之所致葢两淮行盐地方江西河南有浙私芦私之侵越而湖广之川私粤私为害更甚现今虽于各处私盐隘口设立巡官巡役似为周宻而地方文武官弁不肯实力奉行一任兵役人等网利营私如商船夹带原应秉公盘查而往往视为利薮多方需索恣意搜求以塞巡查之责转为平民之扰累至于大伙枭贩则虑其拒捕或畏难故纵或受贿得钱其拿获到案者该地方官弁又视非专责姑息养奸以重作轻以多报少朦混草率不能据实审结以致立法虽严而邻私之肆行如故在江南督臣亦不过责成所属地方至咨会邻省即未必有呼辄应此私贩之所以难禁也年来朕留心访闻甚确用是特颁此防晓谕湖广等省督抚等务矢公心视邻省之事为己事严饬文武官弁同心协力使川粤浙芦之私盐不敢越界横行则两淮积压之引易运易销于国计民生均有裨益傥既经晓谕之后仍有失于觉察者一经发觉朕必于该督抚是问














　　世宗宪皇帝上谕内阁卷一百四十七
　　钦定四库全书
　　世宗宪皇帝上谕内阁卷一百四十八
　　雍正十二年十月
　　上谕十五道
　　初三日
　　谕刑部江苏秋审册内情实之曹坤致和等数案乔世臣向在江苏巡抚任内并拟缓决经九卿等改正甚是从来姑息长奸为害于民生最大刑官防狱失入失出皆非平允若以骩法弛刑希图种积隂徳是乔世臣之拟缓决则为寛厚九卿等之改情实即为苛刻矣谁无心胸谁无子孙岂肯酷虐无辜上干天谴乎但国家立法应生应死律有明条揆诸天道则纵恶滥刑均伤和气要在至公无私而已古云死者不可复生防者不可复续督抚大僚受封疆之重寄其于该省地方官吏之黜陟钱谷之度支固为要务至于刑名尤属要无论斩绞重犯不当纎毫草率即轻至徒杖必须详愼在听防者遇此等案件或以徒杖罪名非同重辟略加责问便图完结不知受徒杖者离父母弃妻子防渉逺道托迹异郷甚至僵仆中途呻吟牀箦辛苦惨切申愬无由即或未致顚连而因被责辱无聊失业抱痛终身用刑者不可不愼也尔诸臣等并宜念之戒之
　　初五日奉
　　上谕数年以来甘肃等处地方办理军需民人等挽输効力朕心深为轸念已屡加恩泽以示嘉奬前据督抚等奏报今年春麦夏禾収成俱好朕心甚慰今闻秋间有雨少之州县如阶州靖逺县环县数处収成不足民食稍艰或他处有似此者亦未可定着刘于义许容确加访查所有歉收之处或应蠲免或应停征其乏食之民如何抚恤一靣定议奏闻一靣即行料理若西安所属有秋田歉薄之州县着史贻直硕色亦即确查奏闻照此办理
　　初七日
　　谕内阁及刑部朕思欲小民各得其所亦非必不可得之事如内外大小各官果皆知为臣不易之道实心实力教养斯民虽不能俗易风移亦可使之安居乐业若以小民犯法谓与己豪无干渉是视斯民之痛痒漠不关心矣夫州牧县令不特民之父母亦民之师长也须刻刻提撕教诲不啻训课防童与之讲解自然渐渐明晓常有谆谆与此人言而旁听者竟能领会故知教导之法贵优防渐浸非偶尔宣讲上谕便可谓教民也即如招册内案件俱系为上者不能教养所致而不肖有司尚欲营私坏法纳贿徇情朕不知伊等实具何等肺肠天下上智之人不教而善者不可多得下愚不移者亦少唯中材之人最多全頼有司善为训迪见良善者扶持之凶暴者惩治之使百姓晓然于良善之不受祸而凶暴之不能保则谁不勉为良善之徒乎夫神明之道实是体物不遗古圣贤云无愧衾影葢见得随处有神明所以如此戒谨耳神明之道信以为有便有若以为无便无信以为有而时时诚敬厥后必然受福若以为无而事事欺谩厥后必然防祸理有一定毫发不爽也又奉
　　上谕西路军营发回兵丁内对敌受伤已经残废之杨秉义着给与半饷其曾经受伤起用之张自成等准于病愈之时收伍食粮仍注出兵一次至于并未受伤因病回家各兵丁等若概作出兵一次则开借病退诿希冀还家之今伊等既情愿起用许其顶补食粮不准作曾经出兵之数再遇有防补千把等缺凡系告病回籍病痊复用之人着该督提等将可用情由声明另疏具奏送部引见请防此防通行八旗各省永逺遵行初九日奉
　　上谕据御史张考奏称各省同知通判知州知县等要缺例应该督抚题补者从雍正九年至今尚有未经题补之缺未免悬缺太久署理之人未必实心効力事务废弛如果不得其人亦应奏请简补等语朕将该御史所奏交与吏部详查据奏数年以来各省同知通判知州知县等官有未经题明委署亦未咨部者共十六缺又有曾经咨明委署未曾题补者共十五缺朕思各省要缺交与该督抚题补者葢以要地方必得才能熟练人地相宜之员而就近拣选又不至旷延时日于公事有益今此数省之缺有一二年未经题补者有三四年未经题补者虽各处皆有委署之员然署理日久未分优劣亦不定以期限验其考成彼将视地方之事如同膜外殊非鼓舞激劝之道是加意于要缺而转至于事务废弛亦未可定如果该省不得其人则当奏请简补不应任意迟缓况其间有题署咨署者亦有不题不咨自行委署者办理亦不画一着行文此数省督抚其有出缺至二三年未曽题补者着伊等将缘由明白回奏十一日奉
　　上谕今年六月间江苏地方雨水稍多州县低洼之地有被水淹浸収成歉薄者朕心轸念且恐将来米价渐昂不可不预为筹画着将乙卯年江南起运漕粮截留二十万石于被水成灾之州县各就近留一万石或五六千石于被水不成灾之州县量留三四千石俟开春市价増长之时将此平粜其成灾田地应徴新旧条银若仍行徴输小民不无竭蹷着缓至来年麦熟开徴再本年应纳南漕等米亦准缓至明秋折纳所有被灾地方无力乏食之穷民据该督等奏称已动公项酌赏但冬春之际此等民人觅食艰难应动支仓糓分别赈济毋令失所着该督抚悉心办理并督率有司实力奉行务令均沾恩泽
　　十二日刑部奏中城营兵刘天忠犯罪拟绞查系独子应否准其留养奉
　　上谕凡命案拟抵之犯奏请存留养亲者朕常酌其情罪开恩准其留养此本内刘天忠用鞭打逐无名之人伤非致命若论常例未始不可从寛但此病人在车马往来之地偃卧难起则其狼狈可怜之态即行路之人见之亦应恻然动念设法安顿救济刘天忠身为汛兵自应照管或报知营弁乃不但无怜悯之心且用鞭杆连打数处逐令他去未几身死虽伤非致命而其存心残忍已甚不可不加惩儆刘天忠不准留养依拟应绞着监候秋后处决
　　十六日奉
　　上谕向以浙江吏治营伍俱须整理而浙闽总督驻劄闽省未免隔越是以特授李衞为浙江总督兼管巡抚事务此系因时制宜一时变通之举并未永着为例也今浙江事务经李衞办理以来已渐整顿而程元章又以伊之才力难兼总督巡抚盐政三重任恐致旷悮为辞顷郝玉麟来京陛见朕看其才具精神足以贯注两省着仍照旧制命郝玉麟为浙闽总督程元章以总督衔专管浙江巡抚并两浙盐政事务又从前降防将广西一省暂隶云贵总督管辖者因广西与贵州接壤俱有苗疆应办事务若非该督总统节制恐文武官弁呼应不灵今苗疆用兵事竣诸凡就绪而年来内外臣工多有奏称广西距云南路逺广东路近不若仍旧之为妥便者滇黔两粤情形本是如此即朕之初念亦不过暂令云贵总督管辖俟苗疆事竣仍可照旧非谓尹继善不能兼管三省而前后互异也其应否仍隶广东之处着九卿会议具奏
　　十七日奉
　　上谕向因仓场米石关系要在京十仓每仓或都统或副都统各派一员御史各派一员专任稽察之责于仓场不无裨益但从前未定更替之期现在各员中有歴至三四五年尚未更换者朕思日久因循易生懈怠且或偶有疎虞该员恐干失察因而掩饰弥缝亦未可定着定为三年更换之例届期各仓一同更替若有接任之员未满三年即届更换之期者亦一体更换庻稽察严密而瞻顾之弊可免该部即遵谕行
　　又正蓝旗汉军副都统祖鲁奏本旗承办亏空有应赔军需银两应不准查免奉
　　上谕祖鲁所奏是凡军需项下亏空银两不准查免屡降谕防甚为明晰今据祖鲁此奏是该旗竟有将军需二字藏匿而巧借代赔核减等名色以幸邀恩免者一旗如此则他旗可知著交与八旗大臣及该部堂官详细确查若有似此情弊其已经朦混邀免者着即查防其现查造册尚未具奏者即行删除免其防处
　　二十日吏部将各部院保送员外郎人员带领引
　　见奉
　　上谕福寿七达俱系俸浅之员若即实授员外郎旋可陞用郎中未免太速福寿着以主事衔署理藩院员外郎事七达着以主事衔署戸部员外郎事俟三年后办事称职该堂官具奏请防实授伊等主事员缺照例开选至钦天监保送之监副永安不过通晓歴法于部务未必谙练不称保举嗣后保送部员时钦天监官员不必保送
　　二十一日防军统领满泰奏出征之防军防领兼向导官石图等误领双俸请按季扣还奉
　　上谕前因向导官出外行走之处甚多是以给与双俸数年以来朕并未出巡向导官在家不应坐食双俸至于出征向导官其员缺并未另补乃亦给与双俸满泰等瞻徇多年至今始奏称出征向导官误领双俸请将伊等俸饷坐扣还项殊属悖谬此应还双俸即着落办理错悮之向导总管塞尔弼满泰苏尔鼐等将伊等俸银俸米坐扣还项其向导官给与双俸之处俱着停止如有稔知路径详记地名于向导任効力行走者着向导总管保奏给与双俸嗣后着向导人员俱加意学习如二三年后向导人员仍有不知地名路径者朕惟向导总管是问
　　二十二日奉
　　上谕
　　坛
　　庙乃关祭典之处俱当洁净严肃
　　太庙
　　社稷更宜恭敬故派太监等专责以扫除之事又派旗员轮班看守若非祭祀之日一应官员不许擅入原系定例近闻在内住宿之太监等将伊等亲友纵令出入行走看守之旗员亦将朋友引入廊院乘凉此皆平日懈弛之所致也着交礼部太常寺严查禁止割草之人令太常寺酌量选择数名令其敬谨除治并交与内务府御史等不时详查如有容留闲防人等推故混入者即行指名题防严加治罪如仍前懈弛经朕闻知定将礼部太常寺堂官及御史等一并交部议处
　　二十六日奉
　　上谕朕从来不言祥瑞屡颁谕防晓示天下臣民是以数年来凡以嘉祥入告者朕皆屏拒弗纳而各省之瑞糓嘉禾诞降者甚多悉令停其进献葢欲天下臣民共敦实行不尚仪文以为敬
　　天勤民之本也今据总兵官杨凯奏报鎭筸红苖甫经向化今年苗民所种之山田水地黍稷稻梁盈畴遍野及至秋成则皆双穗三穗四五六穗不等万亩皆然苗民额手欢呼以为从来未有之竒瑞又据侍郎蒋泂奏报高台县属双树墩地方在鎭夷堡口外自开垦以来人烟日盛今嵗秋成粟谷挺秀有一本之内枝抽十余穗者有一穗之上丛生五六穗者屯农共讶为竒观称为盛事等语朕思苖疆播种乃夷民务本之先资逺徼屯田关边塞军储之重计今値经营伊始欣逢瑞谷呈祥且地广穗多超越于见闻纪载之外仰见
　　天心眷佑锡福方来苗民之乐利可期军旅之糗粮有赖此非空言祥瑞而无济于实用者可比朕心不胜感庆在廷臣工莫不有抚绥苗众筹边足食之心闻之定为色喜是以将杨凯蒋泂奏折及糓本图样发出共观之二十七日诸王大臣等奏贺
　　景陵瑞芝并请宣付史馆奉
　　上谕今嵗元旦立春喜遇四寅仰防
　　上天特赐盈尺之瑞雪朕心感庆期与臣民共相黾勉自春及秋直省地方雨旸时若除直隶江南近水数县河水有涨溢之处陜西数县得雨稍迟外其余则甘霖应候禾稼丰登虽不敢遽称大有之年而各省年谷顺成大率相类诚为罕觏此
　　上天
　　圣祖赐祐国家显然昭著者今当万寳告成之候西师报捷
　　之时欣覩瑞芝九本产于
　　景陵宝城最近之山屈指数年以来三秀之瑞已经四见实
　　乃
　　上天恩赐以表章我
　　皇考之圣德神功欲使中外臣民咸知乐利养恬共享升平
　　之福者皆我
　　皇考之所留贻非偶然也据此则诸王大臣等奏请宣付史馆昭示中外于理应行至谓朕纯孝所感朕实愧不克
　　当并晓谕天下臣民共知之






</div>
    <div class="pagination">
<a href="世宗宪皇帝上谕内阁_page112.html">上一页</a><span>...</span><a href="世宗宪皇帝上谕内阁_page108.html">108</a><a href="世宗宪皇帝上谕内阁_page109.html">109</a><a href="世宗宪皇帝上谕内阁_page110.html">110</a><a href="世宗宪皇帝上谕内阁_page111.html">111</a><a href="世宗宪皇帝上谕内阁_page112.html">112</a><span class="current-page">113</span><a href="世宗宪皇帝上谕内阁_page114.html">114</a><a href="世宗宪皇帝上谕内阁_page115.html">115</a><a href="世宗宪皇帝上谕内阁_page116.html">116</a><a href="世宗宪皇帝上谕内阁_page117.html">117</a><a href="世宗宪皇帝上谕内阁_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
