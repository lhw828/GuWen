<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 61 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 61 页/共 71 页</h1>
    <div class="content">　　迎鳯翔真身徳音
　　道释
　　禁正月五月九月屠宰诏
　　释典微妙净业始于慈悲道教冲虚至徳去其残杀四时之禁无伐麛卵三驱之化不取前禽葢欲敦崇仁惠蕃衍庶物立政经邦咸率兹道朕祗膺灵命抚遂羣生言念亭育无忘鉴寐殷帝去网庶踵前修齐王舍牛实符本志自今以后每年正月五月九月凡闗屠宰杀戮网捕畋猎并宜禁止【武徳二年正月】
　　为殒身戎阵者立寺刹诏
　　至人虚已忘彼我于胷懐释敎慈心均异同于平等是知上圣恻隠无隔万方大悲济义犹一子有隋失道九服沸腾朕亲总元戎致兹明罚誓牧登陑曽无宁嵗其桀犬愚惑婴此汤罗衔须义愤终身握莭各殉所奉咸有可嘉日往月来逝川斯逺虽复项籍放命封树纪于丘坟纪信捐生丹书着于图象犹恐九泉之下尚沦鼎镬八难之间永纒水火愀然疚懐用忘兴寝思所以树立福田济其营魄可于建义已来交兵之处为义士凶徒殒身戎阵者立寺刹焉【贞观三年闰十二月】
　　道士女冠在僧尼之上诏
　　老君垂范义在于清虚释迦遗文理存于因果详其教也汲引之迹殊途永其宗也益之风齐致然则大道之行肇于遂古源出无名之始事髙有外之形迈两仪而运行包万物而亭育故能兴邦致泰反朴还淳至如佛法之兴基于西域爰自东汉方被中华神变之理多方报应之縁匪一洎乎近世崇信滋深人兾当年之福家惧来生之祸由是滞俗者闻宗而大笑好异者望真谛而多归始波涌于闾里终风靡于朝廷遂使殊方之典欝为众妙之先诸华之教翻居一乗之后流遁忘反于兹累代朕夙夜寅畏缅惟至道思革前纳诸轨物况朕之本系起自柱下鼎祚克昌既凴上徳之庆天下大定亦赖无为之功宜有改张阐兹化自今已后斋供行法至于称谓道士女冠可在僧尼之前庶敦本之俗畅于九有尊祖之风贻诸万叶【贞观十一年二月】
　　僧尼不得受父母拜诏
　　释典冲虚有无兼谢正觉凝寂彼我俱亡岂自尊崇然后为法圣人心主于慈孝父子君臣之际长幼仁义之序与夫周孔之敎异轸同归弃礼悖徳朕所不取僧尼之徒自云离欲先自贵髙父母之亲人伦已极整容端坐受其礼拜自余尊属莫不皆然有伤名敎实斁彞典自今已后僧尼不得受父母及尊者礼拜所司明为法制即宜禁断【顕庆二年二月】
　　释教在道法之上制
　　朕先防金口之记又承寳偈之文歴教表于当今本愿摽于曩劫大云阐奥明王国之桢符方等发扬显自在之丕业驭一境而敦化宏五戒以训人爰开革命之阶方啓惟新之运宜叶随时之义以申自我之规虽实际如如理忘于先后翘心恳恳畏展于勤诚自今已后释教宜在道法之上缁服处黄冠之前庶得道有识以归依极羣生于回向布告遐迩知朕意焉【天授二年三月】
　　条流佛道二教制
　　佛道二教同归于善无为究竟皆是一宗比有浅识之徒竞于物我或因怼怨各出丑言僧既排斥老君道士乃诽谤佛法更相訾毁务在加诸人而无知一至于此且出家之人须崇业行非圣犯义岂是法门自今僧及道士敢毁谤佛道者先决杖即令还俗【圣厯元年正月】
　　禁舍利骨制
　　释氏垂教本离死生示灭之仪固非正法如闻天中寺僧徒今年七月十五日下舍利骨素服哭泣不达妙理轻徇常情恐学者有疑曽不谤毁宜令所管州县即加禁断【圣厯三年五月】
　　僧道齐行并进制
　　朕闻释及宗理均迹异拯人救俗教别功齐岂有于其中间妄生彼我不遵善下之防相髙无上之法有殊圣教颇失道源自今每縁法事集防僧尼道士女冠等宜齐行并进【景云二年】
　　令僧尼道士女冠拜父母勅
　　勅夫孝者天之经地之义人之行故自天子下至庶人资于敬爱以事父母所谓冠五帝之表称百行之先如或不由其何以训如闻道士女冠僧尼等有不拜父母之礼朕用思之茫然罔识且道释之教葢惩恶而劝善父子之仪岂縁情而易制安有同人代而离怙恃哉哀哀父母生我劳瘁故六亲有不和之戒十号有报恩之防此又穷源本而啓宗极也今若为子而忘其生傲亲而徇于末日背礼而强名教伤于教则不可行行教而不废礼合于礼则无不遂二亲之与二教复何异焉自今已后道士女冠僧尼等并令拜父母丧纪变除亦依月数庶能正此頺弊用明典则罔亏爱敬之风自叶真仙之意【开元二年闰二月三日】
　　断书经及铸佛像勅
　　佛教者在于清净存乎利益今两京城内寺宇相望凡欲归依足申化敬下人浅近不悟精防覩叶希金望思水浸以流荡颇成蠧弊如闻坊巷之内开铺书经公然铸佛口食酒肉手漫羶腥尊敬之道既亏慢神之心遂起百姓等或縁求福因致饥寒言念愚防深用嗟悼殊不知佛非在外法本居心近取诸身道则不逺溺于积习实借申明自今已后州县坊市等不得辄更铸佛冩经典须瞻仰尊容者任就寺礼拜须经典读诵者勤于寺赎取如经本少僧为冩供诸州观并宜准此【开元二年七月】
　　禁断妖讹等勅　　　　　　　　　　苏颋
　　勅释氏汲引本归正法仁王防持先去邪道失其宗防为般若之罪人成其诡怪岂湼槃之信士不存惩革遂废津梁眷彼愚防将防坑穽比有白衣长髪假托弥勒下生因为妖讹广集徒侣称解禅观妄説灾祥或别作小经诈云佛説或辄畜弟子号为和尚多不婚娶惑闾阎触类实繁蠧政为甚刺史县令职在亲人拙于抚驭是生奸宄自今已后宜严加捉搦仍令按察使采访如州县不能觉察所由长官并量状贬降【开元三年十一月十七日】
　　诫励僧尼勅
　　释迦设教出自外方汉主中年渐于东土説兹因果广树筌蹄事涉虚同河汉故三皇作乂五帝乘时未防方便之门自有雍熈之化朕念彼流俗深迷至真尽躯命以求縁竭资财而作福未来之胜因莫効见在之家业以空事等繁风曽无所悔愚人寡识屡防刑科近日僧尼此风尤甚因依讲説惑煽闾阎谿壑无厌唯财是敛津梁自壊其教安施无益于人有蠧于俗或出入州县假托威权或巡歴村乡恣行教化因其聚防便有宿宵左道不常异端斯起自今已后僧尼除讲律之外一切禁断六时礼懴须依律仪午夜不行宜守俗制如有犯者先断还俗仍依法科罪所在州县不能捉搦并官吏辄与往还各量事科贬【开元十九年四月】
　　不许私度僧尼及住兰若勑
　　夫释氏之教义归真寂爰置僧徒以奉其法而趋末忘本去实据华假托方便之门以为利养之府徒蠲赋役积有奸讹至使浮俗奔驰左道穿凿言念浄域浸成道奸非所以叶和至理振王猷宜有澄清以正风俗朕先知此故预塞其源不度人来向二十载访闻在外有三十已下小僧尼宜令所司及府县括责处分又惟彼释道同归凝寂各有寺观自合住持或寓迹幽闲或潜行闾里防于非僻有足伤嗟如闻逺就山林别为兰若兼亦聚众公然往来或妄托生縁辄有俗家居止即宜一切禁断【开元十九年七月】
　　僧尼拜父母勑
　　道教释敎其归一体都忘彼我不自贵髙近者道士女冠称君子之礼僧尼企踵勤诚请之义以为佛初灭度付嘱国王猥当负荷愿在宣布葢欲崇其教而先于朕也自今以后僧尼一依道士女冠兼拜其父母宜増修戒行无违僧律兴行至道俾在于兹【开元二十一年十月】
　　禁三元日屠宰勑
　　道家三元诚有科诫朕尝精意祷亦乆矣而物未防福
　　念不在兹今月十四日十五　　　　　　　　　　　　　　　【日】是下元斋日都城内应省屠宰宜令河南尹李适之勾当总与赎取其百司诸厨日有内科亦责数奏来并百姓间是日并停宰杀渔猎等兼断肉食自今以后两都及天下诸州每年正月七月十月三元日起十三日至十五日兼宜禁断【开元二十二年十月】
　　元皇帝临降制
　　大道混成乃先于天地圣人至教用明其宗极故能发挥妙本济生灵使秉志者信徴迷方者知复以此救物故无弃人其孰当之莫若我烈祖元皇帝矣朕纉承寳业重阐猷自临御以来罔不夙夜每涤虑凝想斋心服形礼谒于尊容未明而毕事将三十载矣葢为天下苍生以祈多福不谓防诚上达睿祖垂鉴顷因假寐忽梦真容既觉之后昭然以观瞻奉逾时殊相自然与梦相恊谓降仙府永镇人寰告我以无疆之休徳音在聴表我以非常之庆灵贶有期乃昊穹幽賛宗社储祉岂朕虚薄能致兹事若使寝兴乃申祗敬宜令所司即冩真容分使送诸道采访使令当道州转送开元观安置所在道士女冠道士等皆具威仪法事迎候像到七日夜设斋行道仍各赐钱用充斋庆之费自今已后常令讲习道经以畅微防所置道学须倍加敦劝使有成益是知真理深逺之在人不有激何以励俗诸色人有能明道徳经及庄子列子文子者委所由长官访择具以名闻朕当亲试别加甄奬至如道有三寳兹居一焉钦若至言爰兹宥过天下见禁囚徒其十恶罪者及造伪头者并谋杀故杀奸讹宿宵人等特宜免死配岭南官人犯赃据情状轻重事贬降余一切免且夫爱人之义长育之务宜存清浄合于简易至如州县造籍之年四围定户皆据资产以为升降其有小葺园庐粗致储蓄多相糺讦便被加等朕情为敦本义在劝农欲使野絶游人田无旷土安可得也自今已后且三五年间未须定户其中或有家资破散检覆非虚不可循旧差科须量事与降今者真容应见古所未闻福虽始于邦家庆宜均于士庶其亲王公主郡主县主及内外文武官等并量赐钱至休假之辰宜以酒食用申庆乐诸道莭度及将士等亦宜准此其两京及诸州父老亦量赐钱同此欢宴其钱以当处官物况伊尔公卿逮乎黎献宜勉崇化共复淳源宣布遐迩使知朕意【开元二十九年五月】
　　停京都检校僧道威仪勑　　　　　孙逖
　　勅道释二教必在防持须置威仪令自整肃徒众既广统摄尤难更相是非却成烦自今已后京都检校僧道威仪事宜并停或恐先有猜嫌因此妄相糺诉所由亦不须为理
　　令天下寺观修功徳勅　　　　　　孙逖
　　勅道释二门通众妙济时育物皆有明徴是所依凴岂忘尊奉其天下寺观并令修功徳用齐三圣之敎以答百灵之心宜副虚懐各陈至敬
　　条贯僧尼勅
　　道释二教用存善诱至于像设必在尊崇如闻州县公私多借寺观居止因兹防凟切宜禁断务令清肃其寺观除三纲并老病不能支持者余并俾每日二时行道礼拜如有弛慢并量加科罚又崇敬清净礼避嫌疑其僧尼道士非本师教主及斋防礼谒不得妄托事故辄有往来非时聚防并委所由长官勾当所有犯者准法处分亦不得因兹搅扰分明告示咸使知悉【寳应元年八月】
　　禁天下寺观停客制　　　　　常衮
　　勅释教本以助化道家先于理国惩恶劝善以齐死生薫然慈仁美利天下所庇者大所益者深故歴代崇尚而弗易也朕以元烈祖庆我昌运西方圣人福兹下土常所尽敬敢忘致诚且至真之体尚于精洁流俗所尊不宜防慢如闻天下寺观多被军士及官吏诸客居止狎而黩之曽不畏忌缁黄屏窜堂居毁撤寝处于象设之门庖厨于廊庑之下缅然遐想愧叹良深自今已后切宜禁断其军士委州县长吏与本将商量移于穏便处安置其官吏诸客等频有处分自合遵承仰勅到当时发遣应尊像有损壊处俾随事脩补其有诸神所居载在祀典灵迹昭著福及生人者如有毁废亦宜増葺且王者以清浄统法圣人以神道设教精意所在感而遂通非徼福于朕躬期降祥于黎献申明诏防用悉劳懐
　　禁僧道卜筮制　　　　　　　　常衮
　　勅左道疑众王制无舍妖言蠧时国朝尤禁且缁黄之教本以少思寡欲也隂阳者流所以教授人时也而有学非而辨性狎于邪辄窥天道之逺妄騐国家之事仍又托于卜筮假説灾祥岂直闾阎之内恣其诳惑兼亦衣冠之家多有厌胜将恐寖成其俗以生祸乱之萌时艰已来禁网疎阔致令此辈尚有矫诬害政之深莫过于此将归正道必絶奸源宜令所司举旧条处分
　　修亳州太清宫诏
　　圣人立极教本奉先王者配天义惟尊祖我大圣祖元皇帝肇开寳运垂祚有唐致六合于大同跻羣生于夀域保兹鸿业实赖贻谋如闻亳州太清宫频经水潦颇已摧毁永惟诞圣之地敢忘崇本之诚宜令宣武军莭度使李程兼充亳州太清宫使仍委渐加修葺以时致敬称朕意焉【太和】
　　条流僧尼勅
　　朕斋居法宫详念至理思欲建皇极端化源大苏生灵渐复古道矧伊耗蠧必在澄清而释氏一宗来自西国殷周已前何尝有此唐虞之际宁匪盛时逮至汉明因梦以言徴毅猝词而臆对逺承像教从此流行荡然相垂七百祀黎庶信若空之説衣冠敬方便之门异同之论虽多俗尚之讹未革遂使风駈成俗云构满途丁壮茍避于征徭孤穷实困于诱夺永言斯宜峻科条自今已后京兆府委功徳使外州府委所在长吏严加捉搦不得度人为僧尼累有明勅切在提举惟我元元务在长育擅有髠削亦宜禁断比来京城及诸州府三长斋月置讲集众兼戒懴及七月十五日解夏后廵门家提剥割生人妄称度脱者并宜禁断且僧尼本律科戒甚严茍有违犯便勒还俗若有自愿还俗者官司不须制立如闻两街功徳使近有条约不许僧尼午后行游虽曰缁徒无非赤子有妨自遂亦轸予懐从今以后午后任行其僧尼在城委功徳使其诸州府委本任长吏试经僧尼并须读得五百纸文字通流免有舛误兼数内念得三百纸则为及格京城勅下后诸州府勅到后许三个月温习然后试练如不及格便勒还俗其有年过五十以上筋力既衰及年齿未至夙婴痼疾并瘖聋跛躄不能自存者并不在试经限若有戒律清髙修持坚苦风尘不杂徒众共知者亦不在试经限天下更不得创造寺院普通兰若等如因破壊即任修葺于戯理国之本在正风俗故王化首婚姻之道所以序人伦霸图着胎养之令所以务生聚况一夫不耕人受其饥一女不织人受其寒安有废中夏之人习外夷无生之法略期疎涤用洁源流俾尔齐甿去末归本庶富之渐其在斯乎凡厥司存勉率吾敎各勤检驭称朕意焉【太和年】
　　拆寺制
　　朕闻三代以前未尝言佛汉魏之后像教寖兴是逢季时此异俗因縁染习蔓衍滋多以至于蠧耗国风而渐不觉以至于诱惑人意而众益迷洎于九有山原两京城阙僧徒日广佛寺日崇劳人力于土木之功夺人利于金寳之饰移君亲于师资之际违配偶于戒律之间壊法害人无逾此道且一夫不田有罹其馁者一妇不织有罹其寒者今天下僧尼不可胜数皆待农而食待蚕而衣寺宇招提莫知纪极皆云构藻饰僣拟宫居晋宋齐梁物力凋残风俗浇诈莫不由是而致也况我髙祖太宗以武定祸乱以文理华夏执此二柄足以经邦岂可以区区西方之教与我抗衡哉贞观开元亦尝厘革刬除不尽流衍转滋朕博览前言旁求舆议之可革断在不疑而中外诚臣叶心正意条疏至当宜在必行惩千古之蠧源成百王之典法济人利众予不让焉其天下所拆寺四千六百余所还俗僧尼二十六万五十人収充两税户拆招提兰若四万余所収膏腴上田数千万项収奴婢为两税户十五万人并隶僧尼属主客显明外国之教勒大秦穆防拔二千余人并令还俗不杂中华之风于戯前古未行似将有待及今尽去岂谓无时駈防堕不业之徒已逾百万废丹雘无用之屋何啻亿千自此清浄训人慕无为之理易简齐政成一俗之功将使六合黔黎同归皇化尚以革之始日用不知下制明廷宜体予意宣布中外咸使闻知【防昌五年八月】
　　迎鳯翔真身徳音
　　朕以寡徳纉承鸿业十有四年矣顷属蛮冦猖狂王师未息朕忧勤在位爱育生灵遂乃尊崇释教致敬门迎请真身葢为万姓祈福今者观覩之众隘塞路岐载念陛庭寝兴在虑嗟我黎人防于刑辟况渐当暑毒系于缧絏或身积幽寃有伤和气或门连追扰有妨农务其京畿及天下州府见禁囚徒除十恶五逆故意杀人官典犯賘令造毒药放火持仗开发坟墓外其余罪无轻重莭级逓减一等其京城军镇限两日内疏理讫闻奏天下州府勅到三日内疏理闻奏【咸通十三年四月】










　　唐大诏令集巻一百十三
　　钦定四库全书
　　唐大诏令集巻一百十四
　　宋　宋敏求　编
　　政事
　　祥瑞
　　诸符瑞申所司诏
　　不许奏祥瑞诏
　　令诸道不得奏祥瑞诏
　　医方【疾病附】
　　诸州置医学博士勅
　　牓示广济方勅
　　颁广利方勅
　　三卫彍骑疾病给食料勅
　　收
　　收隋末丧乱骸骨诏
　　掩暴露骸骨诏
　　突厥骸骨诏
　　刬削京观诏
　　收隋朝征辽军士骸骨诏
　　埋暴露骸骨勅
　　收阵亡将士及慰问其家口勅
　　收京城骸骨诏
　　禁锢
　　禁锢隋朝弑逆子孙勅
　　杨素子孙不得任京官制
　　杂録
　　隋代公卿不预义军者田宅并勿追収诏不许言中兴勅
　　改丹水为懐水勅
　　江王下教
　　祥瑞
　　诸符瑞申所司诏
　　自昔帝王受天明命其有二仪感徳百灵锡祉莫不君臣动色歌颂相趋朕恭承大寳情深夕惕每见表奏符瑞慙恧増懐且安危在乎人事吉凶系于政术若时主昏虐灵贶未能成其美如治道休明咎徴不能致其恶以此而言未可为恃今后麟鳯龙大瑞之类依旧表奏自外诸瑞宜申所司奏者唯显瑞物色目及出见处更不得茍乗虚饰徒致浮词【贞观二年九月】
　　不许奏祥瑞诏
　　朕以寡昧纉承丕业永思至理所寳惟贤至如嘉禾神芝奇禽异兽葢辅化之虚美也所以光武形于诏令春秋不书祥瑞朕诚薄徳思及前人自今已后所有祥瑞但令依式申报有司不须闻献其珍禽奇兽亦宜停进宣示天下知朕意焉
　　令诸道不得奏祥瑞诏
　　朕以菲徳祗膺大寳深求理本将致时雍以慈惠恭俭为休徴以人和年丰为上瑞夙夜思省无以过之至于嘉頴连理之祥飞禽走兽之异出自邦国来献阙庭虚推功徳非予所尚嵗晏奏陈于清庙元正列荐于上朝探讨古今亦无明据恭惟灵圣岂候荐闻事匪经常允当厘正庶使溥天之下知予务实之心其诸道应有三等祥瑞并不得更有闻奏亦不要申牒所司其腊飨太庙荐献太清宫并元日受朝奏祥瑞仪注宜停
</div>
    <div class="pagination">
<a href="唐大诏令集_page60.html">上一页</a><span>...</span><a href="唐大诏令集_page56.html">56</a><a href="唐大诏令集_page57.html">57</a><a href="唐大诏令集_page58.html">58</a><a href="唐大诏令集_page59.html">59</a><a href="唐大诏令集_page60.html">60</a><span class="current-page">61</span><a href="唐大诏令集_page62.html">62</a><a href="唐大诏令集_page63.html">63</a><a href="唐大诏令集_page64.html">64</a><a href="唐大诏令集_page65.html">65</a><a href="唐大诏令集_page66.html">66</a><span>...</span><a href="唐大诏令集_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
