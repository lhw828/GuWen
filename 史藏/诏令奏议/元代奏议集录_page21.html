<!DOCTYPE html>
<html>
<head>
    <meta charset="UTF-8">
    <title>元代奏议集录 - 第 21 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元代奏议集录 - 第 21 页/共 25 页</h1>
    <div class="content">故凡四者之弊已陈于前，而十二策之可行与否，则在乎上之人择而用之耳。然探本寻源，又有所在，而明问之所不及，则草茅管见，亦未敢究极而言之也。执事览之终篇，勿以为老生之常谈。(录自《墙东类稿》卷四)
张起岩
　　　谏谴台臣疏 【篇名系编者所加。】 
台臣按劾百官，论列朝政，职使然也。今以奉职获戾，风纪解体，正直结舌，忠良寒心，殊非盛世事。且世皇建台阁，广言路，维持治体，陛下即位诏旨，动法祖宗。今台臣坐谴，公论杜塞，何谓法祖宗耶！(录自《元史》卷一百八十二《张起岩传》)
许约
　　　建言五事
伏世祖皇帝登极诏书有曰：「天下大业，非一圣一朝所能兼备也，切惟官有未备，政有未举，正赖后圣补之。」方今天下官职咸备，治具毕张，其所以辅成先朝之弘规者多矣。然于天朝盛典，顾尚有未暇举行者。约以不才，猥当言路，切有管见五事，伏冀采择。一曰开经筵，所以资圣学也；二曰立谏官，所以隆大业也；三曰祀勋臣，所以劝有功也；四曰定配享，所以明道统也；五曰广荐举，所以求遗逸也。缕陈如左，合行具呈御史台闻奏施行。
一曰开经筵。
夫经筵之设，将以讲明正学，培养君德。所谓经筵侍讲，与今翰林侍讲侍读，名同而实异。自汉唐以来，人君听讲经史者多矣。至唐穆宗，始召韦处厚、路隋为侍读，命讲诗书。至宋，司马光、程颐尝充是选。此即经筵侍讲崇政殿说书也。世祖皇帝尝令左丞许衡具六经中有益于政事者进讲。裕皇在东宫时，亦尝令宾客宋日讲《尚书》。今圣上崇尚儒雅，厉精求治，凡可以与太平者，莫不举行，唯经筵之制，未能复古。纵有为之建明者，而有司行移翰林，令侍讲侍读就充是职，殊不知其职所掌，实不同也。今莫若于在廷诸臣中，择其学问正大、义理精明者二员，俾为经筵讲读官，于经史中择有补于世道时政者进讲，不必屑屑于章句，但举其大义，质诸政事，明天地性命之理，古今治乱之原，君子小人之辨，学术邪正之分。又选近臣二员领其事，伺圣上清燕，为之引进导达，或半月一讲，或一月一讲。仍预令翰林编集世祖嘉言圣德，与凡政事之弛张，贤哲之谋谟，人材之进退，财用之出纳，及命将出师，混一区宇，远谋宏略，类为一书，如《贞观政要》，每遇经筵，必先令讲读一二条，次及经史，其于治道，实无小补。
二曰立谏官。
古者天子有争臣七人，诸侯有争臣五人，大夫有争臣三人，其职即汉之谏议大夫，与近世左右司谏正言也。考之前代，并隶中书省。古之贤君，不惟善纳谏，又屡赏谏臣，导之使谏，是以能成至治。《传》有之：「赏谏臣者国必兴。」今百司庶府已备，独谏官犹未设，诚为旷典。伏望于廷臣中，选其色温气和，进止从容，明先王之道，合乎当今之宜，不激切以沽名，不矫亢以立异者二员，俾为谏议大夫，使之开陈治道，启沃圣心，此诚当今要务也。孟子云：「责难于君谓之恭。」吾皇聪明仁圣，不以为难，必能赏谏言，以来天下之善言矣。
三曰祀勋臣。
大禘，《诗》曰：「实维阿衡，实左右商王。」禘于太祖，则知当时功臣与祭，故末章明言伊尹也。盘庚告群臣曰：「兹予大享于先王，尔祖其从与享之。」是知功臣配享，实始于殷。孔安国曰：「古者录功臣，配食于庙，祭于大烝。」烝，冬祭也。谓之大者，物成多之时，其祭于三时为大也。孔颖达曰：「近代已来，功臣配食，各配其所事之君。」《周礼司勋》：「凡有功者，铭于王之太常。祭于大烝。」此功臣配享之见于经者也。故唐以房玄龄、高士廉、屈突通配食太宗；以马周、张行成、李绩配食高宗。宋以赵普、曹彬配食太祖；以薛居正、潘美、石熙载配食太宗。其余各以功臣配。此功臣配享之见于史者也。钦惟我朝，自太祖皇帝肇起朔方，奄有区宇，开国元勋皆蒙古大臣，表表见于世者甚多。今国家除荐新外，十月上旬大祭，诚合古者冬祭大烝之礼，宜以功臣配享，不惟不忘旧勋，实有以勉励群臣。虽古人泰山若砺、黄河如带之意，何以过此！望令近臣讲究太祖以来蒙古大臣各配食于所事列帝之庭，是诚一代之盛典，传诸无穷矣。
四曰定配享。
自唐祀夫子，配以颜子，至宋升孟子与颜子并配，然当时未知道统之传也。自伊洛之学兴，性理之说明，始以颜、曾、思、孟并列于夫子之左。盖得夫子之传者，颜、曾、子思也；得曾、思之传者，孟子也，道统之传，于是得其序矣。故江南诸路庙学，皆以四子并配，以子张居七十二子之首，自两庑升于十哲，以补曾子之阙。虽云亡宋之制，然纲常名教所系，此当因而不当革者也。今京师庙学，与河北诸路府学，并循亡金之旧，左颜右孟，与夫子并居南面，奚有是理哉？孟子学于子思，子思学于曾子，是知孟子乃曾子门人之弟子，曾子乃孟子师之师也。今屈曾子于从祀之中，降子思于廊庑之末，师之师不过一笾一豆，门人弟子牲牢币帛一与先圣等，又岂有是理哉？今天下一家，同轨同文，岂容南北之礼各异也。或谓学校所以明人伦，然路、点皆父也，回、参皆子也，子先父食，于理安乎？窃以为不然。盖庙学乃国家通祀，犹朝廷之礼也。父为庶僚，子为宰职，各以其德与勋也。如遇朝会殿庭班列，则父虽尊，安能超之子上哉？殊不知抑私亲而昭公道，尊道统以崇正学，乃所以明人伦也。如今序传道之配，使颜、曾、思、孟并列于夫子之左，虚其右隅，以避古者神位之方。自两庑升子张于十哲，以补曾子之阙，不惟先儒师弟之礼不废，使南北无二制，天下无异礼，亦可以见我朝明道统得礼之中，足以垂世无穷矣。
五曰举遗逸。
天生一世之才，足以供一世之用，顾其用之者何如尔。科举之法，实始于隋唐，后世因之，而科举益甚。然科举与辟举之法并行，故唐之人才为盛。然房、杜、裴、郭诸公，未必尽出于科目也。宋起孙明复于泰山，而处之冑监；拔苏洵于眉山，而进之容台；擢程颐于西洛，而置之讲筵，所以尊尚有德，自足以耸动天下。而人才之盛，职此之由。今罢荐举，独行科举之法，命有司以防奸欺，设逻卒以检怀挟，功名之士，不拘小节，固不以为嫌，彼恬退高蹈之士，必不屑就。大抵科目固足以得士，亦岂能尽得天下之贤？中人已下之资，可以利诱；若学际天人、道全体用者，安肯荣辱于三场，竞是非于寸晷哉？当于科目之外，别立荐举之法。若学行兼备，肥遯林泉，不求闻达，不屑科目者，听所在保举，待以不次。夫如是，不徒有以奖拔恬退，而野无遗贤之美，溢于唐虞矣。(录自《元文类》卷十五)
张养浩
　　　时政书
奉政大夫、监察御史臣某，谨斋沐信宿，昧死奉书皇帝陛下：伏闻御史，言官也。人君深居九重，耳目有不及者，设监察御史言之。是知御史者实朝廷耳目，人主所倚，以为聪明者也。伏自世祖皇帝立御史台，迨今五十余年矣。昔阿哈玛特饰奸乱政，台谏不言，为盗杀之。僧格罔上酷下，迨其诛灭，世祖皇帝震怒台臣不先事而言，几至危殆。是知国家未尝负言官，而言官则有负国家者矣。陛下方总群策，以收太平之功，责言于人，而以言责之，万不如是，政使或尔死自其职，又可避乎？臣自承乏言官，常欲披肝沥胆，具白当世之务，以父年喜惧，章成复毁者至于再三，傥朝廷怜其居职不能不言之心，少赐清闲，使竟其说，或诛或窜，止于臣身，则受辱之日，皆感恩之年也。
臣尝观自古国家之难，多伏于治平无事之日。为人臣者，欲及未然而言，则恐败无实，人主忽焉而莫之信；欲俟已然而言，则又恐事成不救，贻人主无可奈何之忧。世徒知听言者难，而不知进言者为尤难也。夫子之于父，非不亲且敬也，惟亲也，故有过不敢不争，惟敬也，故争之不敢不尽其诚。为父者若曰，吾尊也，汝卑也，奈何汝不我从？而欲我之从汝言？或及此，则人子之职毁矣。臣之于君，与是奚异？
伏惟皇元有天下垂百余，始则太祖皇帝以义兵起朔方，次则宪宗皇帝以勤劳绍国统，次则世祖皇帝以赏罚一天下，又次则成宗皇帝以简重守成功，列圣相承，咸有彝宪。
初，陛下抚军漠北，天人胥顺，灵旗所指，辄以捷闻，中外之心，愿其即真，悬悬焉殆如农夫之望岁。会奸谋内构，欲僭宸极，天下之人皇皇焉又如盗入其家，靡所宁止。赖宗庙之灵，社稷之佑，太母元弟之断，虐焰已灰，期月之中，民之翘首企足，以迟六飞之至者，不契而同，遐迩一意。后闻正位上京，士贺于朝，民庆于市，于以见臣庶之欣戴陛下者，可谓至矣。以陛下孝武英睿，鸿福永年，固民之心，仍祖宗之宪，少抑浮费，则隆熙之治，可必底无疑，固不必纷纭更张，求胜前人为也。《传》曰：「道在迩而求诸远，事在易而求之难。」又曰：「监于先王成宪，其永无愆。」前辈亦云：天下本无事，庸人自扰之。伏愿陛下详味斯言，则致治之方有不难见。大抵厥今天下，譬则一室，祖宗基构涂茨，靡微不完。但陛下择一二端重耆臣，谨而守之，自可坐享亿万年无疆之庇。陛下龙飞之始，已诏内外，凡百一遵世祖皇帝旧制，当时识者，佥谓圣心及此，幸孰大焉！
而近年以来，稽厥庙谟，无一不与世祖皇帝时异者，岂陛下欲自成一代之典，以祖宗为不必法与？将臣下工为佞辞阴变之，而陛下不知也？世祖皇帝时，官外者有田，今乃假禄米以夺之；世祖皇帝时，江南无质子，今乃入泉谷以诱之；世祖皇帝时，任人必循格，今则破选法以爵之；世祖皇帝时，守令三载一迁，今则限九年以困之；世祖皇帝时，楮币有常数，今则随所费以造之；世祖皇帝时，省台各异迁，今则侵其官而代之；世祖皇帝时，墨敕在所禁，今则开幸门以纳之；世祖皇帝时，课额未尝添，今则设苛禁以括之；世祖皇帝时，言事者无罪，今则务锻炼以杀之。彼当国者，始言齐政令以苏民瘼，今则瘼愈剧而政令纷然；始言实钞法以阜邦财，今钞法愈虚而经费日诎；始言下情弗达，今雍蔽愈甚；始言一新视听，今遐迩怨咨；始欲去弊，而弊益繁；始欲变法，而法愈坏。其它奸谋诡计，谬论诈忠，以荧惑朝廷，欺天罔人，惟己是利者，殆难枚举。臣欲默而不语，则恐厥后事功不效，为台臣者，责无所逃；欲缕言之，伏见陛下信彼方深，任彼方笃，非造次一语所能回。然竟不免冒雷霆之威终为国家言者，诚不忍祖宗百余年富实完美之业，一旦为二三小人幅裂而丝焚之。此臣所以不避一身之祸，上为列圣惜，下为天下百姓忧，欲使彼闻而改之，不致有挠栋覆餗之虞，以成朝廷图治美意云耳。
夫人固有闻其言则若有为，施诸事则无实效。圣人谓言之非难，行之惟艰。恶利口之覆邦家者，不可不察。昔赵括学兵于父，持其辩，自谓天下莫敌，然其父则不为许。母问其故，父曰：「兵者，死地。而括每易言之，使其为将，必败人军。」后赵王将括，母上父言，不听。未几，果坑赵军四十万长平，身亦不保。夫以赵括谈兵，意其料敌制胜如在目前，然父灼其必败者，正以两军之交，千变万化，未尝躬历其险，欲以三寸舌为战胜之具，安往而不败哉！古人所以重质愿，轻浮华，薄巧言，敦实行，务守成，重改作者，盖有见乎此也。且祖宗之得天下也，非一朝一夕之积，其立法也，亦非一臣一士之谋。比及尺地之获，一令之出，族画朋议，旷时引月，然后定焉。今乃于顷刻之间，因一人言，纷纭变易，岂不与陛下初年诏旨大相戾乎？盖尝伏虑，厥今天下，藩镇无有，外敌无有，犬盗窃发者无有，宦官作福者无有，女谒乱政者无有，然而所以未极于治者，良由任事之臣，惟利目前，而不虞其久远之弊；惟知泥古，而不察时势之难；惟知曲意迎合，而不知进逆耳之忠言；惟务一切更张，而不知绳武祖宗足以为治。今姑举其害政太甚者一十事，试为陛下言之。
一曰赏赐太侈。盖闻自昔国家之制，赏典将以来有功，昭有德，砥砺群情，鸠集庶事者也。故功有大小，赏有重轻，德有厚薄，爵有高下。轻其所重，则勤劳之人解体；高其所下，则侥幸之徒生心。是以善为国者，当其可赏，虽仇而不吝；其不可赏，虽亲属不以假之。货财非从天降地出，皆世祖皇帝铢累寸积而致之，百姓罢精殚力而奉之；将外供上帝百神之祀，成朝聘享俯之礼，待边陲征戍之需，备年岁凶荒之变。施当其度，则国足民逸，上下裕如；少失其宜，则国困民乏，中外骚动。陛下所知者，谓堂堂天下，何珍不有，何奇不臻？随取随盈，故不靳惜；而不知四方万里之外，穷乡狭邑，疫氓厘妇，发鹤于耕，手龟于织，采玉者蹑不测之危，煎卤者抱无涯之苦，拣金、求珠者冒莫能度量之深。比至积微成巨，剔伪存真，变恶为美，改朴以文，不知为日几时，为功几许，为费几何，然后得入有司之选？其上之也，水焉则舸，陆焉则舆；虞其盗也，则又抽兵以卫之，调民以警之。干没则责偿于见官，腐坏则倍征于来者，其成、其贡、其来、其入、其始、其卒，在下者有如此之难。苟因一笑欢一醉之适，不论有功无功，纷纭赐予，岂不灰民心、糜国力哉！昔韩昭侯有弊，命左右藏之。或以为言。昭侯曰：「吾闻明主爱一颦一笑，颦有为而颦，笑有为而笑。今岂特颦笑哉！吾必待有功者。」夫古人以弊之微为重于颦笑，犹不轻以假人，累朝内帑所储珍奇宝玩之物，又岂特弊之比哉！昔我世祖皇帝临御三十年，乘舆服御皆尚俭素，左右之臣，虽甚爱者，未闻无故而得尺帛寸金之赐，故能外芟寇乱，内杜臣奸，国用日饶，威权两盛，兹非万世圣子神孙所当取法者欤？伏睹陛下即位以来，每及民瘼，常欲锐意愈之其子，爱元元之心，非不切矣。然四三年间，呻吟者尚多，岂非朝廷于恩赏庆赉之际，或未惜欤？《易》曰：「节以制度，不伤财，不害民。」《语》曰：「节用而爱人。」臣尝岐而二之，今乃知节用斯爱人，伤财斯厉民矣。伏愿自今，凡有所赐，上思世祖皇帝惜财富国之意，中思圣人制度之言，下思百姓殚力罢精之苦，将不待旁取他求，而公私无不给矣。
二曰刑禁太疏。窃闻法者，天下公器，将以威奸弼教囿民于一者也。比见近年臣有赃败，多以左右贿赂而免；民有贼杀，多以好事赦宥而原。加以三年之中，未尝一岁无赦，杀人者固已幸矣，其无辜而死者，冤孰伸耶？故古人以赦为偏枯者，政以谓此。按《书》，眚有赦，五刑之疑有赦。《周官》赦宥之法：一宥曰不识，再宥曰过误，三宥曰遗忘；一赦曰幼弱，再赦曰老耄，三赦曰惷愚。肆赦之原，盖出乎此。叔世往往以赦为可禳祈福，故尝轻易频数。抑不知福者由人积德累行而生，非纵恶惠奸之所能致。为田而获稂莠，徒损苗稼，不足以言仁。为国而宥奸贪，徒挠良善，不足以言福。贵为天子，何灵不佑，何祉不集？尚奚假彼狴犴胥靡之助？使其宥而知改，犹或庶几，如狃恃宽恩，岂不益滋其恶？
臣尝官县，见诏赦之后，罪囚之出，大或仇害事主，小或攘夺编民，有朝蒙恩而夕被执，旦出禁而暮杀人。数四发之，未尝一正厥罪者。又有始焉鼠偷，终成狼虎之噬者。问之，则曰：「赦令之频故耳！」意者以为，先犯幸而不死，今犯即前日应死之罪，两御人货而止坐一罪，于我已多。今犯未必死，我因而远引虚扳，根连株逮，故蔓其狱，未及期岁，又复宥之。岂人性固恶，防范不能制哉？诚以在上者开其为盗之途故也。
又古之赦令出人不意，今诏稿未脱，而奸民已复群然诵之。乘隙投机，何事不有！以致为官者不知所畏，罪露则逃；为民者不知所惩，衅深益炽。又古者犯法受刑，今也犯法受赏。其曰秃鲁麻者，尤为奸盗之招，深损威权，甚非导民以善之义者。汉司马吴汉病，光武问所欲言，他无所及，惟曰愿谨无赦。诸葛亮治蜀，军旅数兴，赦不妄下，而敌人畏之。唐太子承干为长孙皇后病，请肆赦以求福。后曰：「赦者，国之大事，惠奸败法，何福之为？」是知自古明君良臣贤淑之后，固未始以数赦为美事也。伏望朝廷，自今臣有犯法，止左右毋得祈请好事。当原者，先老幼疾废，其余犯者，一律于法。如此，则刑罚中而臣下肃矣。
三曰名爵太轻。伏陛下正位宸极，皇太子册号东宫以来，由大事初定，神器再宁，喜激于中，故于左右之人，往往爵之太高，禄之太重，微至优伶、屠沽、僧道，有授左丞、平章、参政者。其它因修造而进秩，以伎艺而得官，曰国公，曰司徒，曰丞相者，相望于朝。自有国以来，名器之轻，无甚今日。夫爵禄，人君所以厉世磨钝，使天下之人骏奔事功而不容后者，以其有此而已。故《书》谓「官不及私。昵惟其能；爵罔及恶德，惟其贤」。苟不论臧否劳逸，因一时之欢，辄加以极品之贵，则有功者必曰：吾艰苦如此而得是，彼优游如此而得是，则自今孰肯赴汤蹈火，以徇国家之急也哉？大抵人所以重夫势者，以不能皆高，而己独岿然；不能皆丰；而己独绰乎有余故也。譬则狐白凤锦，惟服者少，故人以为贵，若人人服之，则与毳布奚异焉？使其受而知足犹可，万一等而上之，厥心溪壑，其为患也，庸有既乎？今夫鹰隼所以易制者，不过恒使之饥焉而已矣；一或厌饫，鲜不云叛主而去。名爵于人，何以异此？以其班资之降杀，服色之等威，宜若虚名以言。
夫与夺轻重之间，则朝纲张弛、人情离合、国体强弱系焉！古之人有见乎此，故宁赐人以金帛他物，不以天下公器假人。卫仲叔于奚请繁缨，孔子以为不如多与之邑；湖阳公主为子求郎，汉明帝以为苟非其人，民受其弊。我世祖皇帝朝伯颜丞相，负平宋大勋，官止金紫光禄大夫。今朝廷诸大臣不知有何勋何戚，无一不阶开府仪同三司者。使其有伯颜丞相之功，则不知复以何官与之？伏望自今量加沙汰，其有夙尝近侍、立功漠北、奉特命而官者，听其仍旧，以贡献以请谒如墨敕斜封之类，下有司拘括。已授者满日黜降，未授者一遵选格差除。如此，则侥幸者无隙可乘，朝廷尊而名爵有所劝矣！
四曰台纲太弱。夫国家之有台宪，犹边陲之有御兵。虽敌人远遁，而反侧之患不可不防；虽奸党敛踪，而专擅之谋不可不察。其或见敌人之来，而攻之过惨；闻小人之僭，而击之失实，在上者则当嘉其为国优而容之，以伸其勇敢之气，而收他日缓急之用。夫畜犬将以吠盗，不可以盗戢而畜不吠之犬；豢猫将以捕鼠，不可以鼠伏而豢不捕之猫，此举世所共知也。然犬之吠也，岂必人人皆盗，见其不熟于目者，无不吠也；猫之捕也，岂必物物皆鼠，见其可适于口者，无不捕也。若犬以吠非其盗而烹，猫以捕非其鼠而逐，将见盗鼠不胜其繁而犬猫有不胜其屈者矣。
且责言于人而以言见罪，是犹饮人以酒而以醉见疏，驭下之术，恐不如此。昔我世祖皇帝，每戒饬台臣及下求言之诏，必曰其言可采，优加旌擢，如不可采，亦无罪责。夫冕旒之前，言不中礼，宜若可罪，然国制不论者，盖恐因一人而沮天下之善，为细故而失天下百姓计也。苟以一言不中，径加诛戮，则天下必将箝口结舌，无复告以善道者矣。上不闻善，则何弊不生？昔唐太宗尝曰：「自古帝王有兴有衰，犹朝之有莫皆为蔽其耳目，不知时政得失，以至灭亡。朕既深居九重，不能见天下事，故布之卿寺，以为耳目，勿以天下安宁，便不存意。」观太宗之言与我世祖皇帝求谏之意，数百载下，若出一辙，于戏圣哉！伏惟御史台乃国家耳目所在，近年以来，纪纲法度，废无一存。昔在先朝，虽掾吏之微，省亦未尝敢预其选。今阖台之官，皆从尚书省调之。夫选尉，所以捕盗也。尉虽不职，而使盗自选之，可乎？中外之司，论其关系，重者无过省台。就二者言之，台为尤重，盖省有宰执，为朝廷股肱；台有言官，为朝廷耳目。夫人必先聪耳明目，然后乃能运用股肱。若耳目有所蒙蔽，股肱虽能运动，讵得如其意哉！以是论之，则人主苟欲保全宰相，莫如精选言官。言官得人，则宰相必恒恐惧，修省不至颠危。言官不得其人，则宰相必肆行非度，卒与祸会！是知言官之严，乃宰相之福；言官之懦，乃宰相速祸之阶。臣尝观史籍所载，自古奸臣欲固结恩宠、移夺威福者，必先使台谏默然，乃行其志。为人上者苟不时引台臣访以得失，则奸至前而不察，弊盈外而不知，衅伏中而不闻，庶绩毁而群心摇矣。臣固知堂堂圣朝万无许事，然臣自弱冠从事，久叨国恩，不胜拳拳报上之诚，所以不容不言于未然也。
五曰土木太盛。比见累年山东河南诸郡，蝗旱荐臻，沴疫暴作，郊关之外，十室九空，民之扶老携幼累累焉，鹄形菜色，就食他所者，络绎道路。其它父子、兄弟、夫妇至相与鬻为食者，在在皆是。当此异之时，朝廷所宜减膳彻乐，去几缓刑，舍禁蠲征，损服御，发仓庾，止贡献，停一应不切之役，下纾民力，上答天心。今闻创城中都，崇建南寺，外则有五台增修之扰，内则有养老宫展造之劳，括匠调军，旁午州郡，或渡辽伐木，或济江取材，或陶甓攻石，督责百出，蒙犯毒瘴、崩沦压溺而死者，无日无之。粮不实腹，衣不覆体，万目睊睊，无所控告，以致道上物故者，在所不列。似此疲氓，使佛见之，陛下知之，虽一日之工，亦所不忍。彼董役者，惟知鞭朴趣成，邀功觊赏，因而盗匿公费，奚暇问国家之财诎，生民之力殚哉？
夫自古帝王非无土木之役也，惟相时而举，度力而行，可则兴，否则辍。其有必为不容已者，则基焉以待岁年。在下者既知上之人爱悯如是，故临期操畚荷插，乐然趋事，靡遗余力焉！谨按：礼，凡土功，龙见而戒事，火见而致用，水昏正而栽，日至而毕。圣人谓使民以时者，盖指此而言也。昔鲁公城中丘城廓，皆当长养之月，故夫子笔之《春秋》，以昭其失。夫人君所持以为国者，无急城廓焉，使筑之非时，何损于政，而圣人略不少贷，必大书特书者，盖天之于物也无不爱，王者之于民也无不养，养民之道无他，不夺其时而已矣。时不夺则民力足，民力足则生理饶，生理饶则礼义兴，礼义兴则风俗美，风俗美则教化成，教化成则天下治。故为国以养民为本，养民以不夺其时为本。故《春秋》诸营建无巨细必书，诚以民力为重故也。昔汉文帝欲为露台，计用百金。帝曰：「百金，中人十家之产。吾奉先帝宫室，常恐羞之，何以台为？」唐太宗欲修洛阳宫，以备巡幸，张元素以百姓疮痍未复，太宗遂罢其役。夫以天下之富，视百金之费、一宫之建，真不啻九牛之拔一毛，而文帝、太宗犹以劳民耗物而止。五台、新寺等役，其费岂止百金，其劳岂特一宫之役，其值又岂止中人十家之产而已！伏愿陛下于是数工而罢其一，无俾汉文皇、唐太宗专其美于前，则天下幸甚。
六曰号令太浮。夫上有所为，而天下无不响应者，号令之信而已矣。号令之于国，犹血之于人。血无凝则疾病不作，而人必安；号令推行则奸恶不生，而国必治。《书》曰：「慎乃出令。」《易》曰：「涣汗其大号。」传曰：「命重则君尊。」又曰：「国之安危在出令。」凡此皆言人君当慎重其命，不可轻易出而造次发也。
臣伏见近年朝廷用人，不察其行，不求诸公，纵意调罢，有若奕棋。其立法举事，亦莫不尔。虽制诏之下，未尝有旬月期年而不变者。又甚则朝出而夕改，于事甫行而止者随至，一人方仕而代者踵随，不惟取笑于一时，又贻口实于后世。庙堂之上，举措如此，则外方他郡，事体可知。原其所以致此者，盖由执政褊心自用，恃宠大言，人情有未谙，时势有未审，事理有未达，或急于迎合之私，或牵于好恶之过，或狃于闻见之迂，所以轻率无谋，而徒为是纷扰也。
昔世祖皇帝每举一事，明见其可，亦必下公卿大夫、馆阁诸老集议，何则？盖兼听则明，偏听则暗，独任则小，任则弘。至其听览之时，又必出而坐于路寝之外。其或不出，亦必毕入群臣，使各罄所怀。如此，而情伪之间犹有未悉。今省台奏事，多则三人，少则一人，其余同僚皆不得预，有一人得旨而出，人懵然不知者；有人欲奏，而得入之人抑不上闻者，欲望下情上达，上泽下布，其亦难矣。臣愚乞自今凡有更革之事，仰遵世祖皇帝馆阁集议旧制，使彼悉心专意，博询利病，详究可否，然后面同入奏。庶几命令之出，有建瓴之易，无反汗之难，若官若民，举知遵守而无翻覆不一之患矣。
七曰幸门太多。伏闻星丽天，其所拱者北辰；百辟在官，其所奉者天子。次天子而尊，则太后焉；次太后而尊者，则皇太子焉。虽亲且贵，要皆人臣，事无专制，义无独行，所谓尊无二上者是已。今国家为制宽大，所以诸王宗室，皆有生人、杀人、进退人之权。夫庆赏刑威，当出于上，久假不归，则飞扬跋扈之势成，有不可制之一旦者矣！惟谨于始，则无后患；防于渐，则无近忧。夫水之微也，抔土可塞，及其盛，崩城不足障之；火之微也，滴水可救，及其盛，河不足灭之。是故自古圣君贤相，所以能逆折乱萌，潜消祸本，使天下阴受其赐而弗之知者，灼此道也。
臣比见天下淫僧邪巫、庸医谬卜、游食末作，及因事亡命无赖之徒，往往依庇诸侯王驸马，为其腹心羽翼。无位者以之而求进，有罪者以之而祈免。出则假其势以陵人，因其而结党；入则离间宗戚，造构事端，啖以甘言，中以诡计。中材以下，鲜不为其所惑。如近阔阔出太子，赖发觉之早，未尝变生；少有不及，岂不可为寒心也哉！其致此者，非但下之人不知涯分，自底灭亡，抑亦在上者，恩之太重，御之太宽，有以纵之使然也。夫自古乱臣贼子，初亦未尝敢有觊觎神器之心，或以辨给遇，或以诙谐入，或以伎艺亲，或以功利合。久则爱，爱则赏，赏则骄。爱之极则肆。始焉望阙而不敢进，今则出入如己家；始焉被问不敢言，今则纵谈无所忌；始焉蹴而心悸，今则骑其骑而服其服；始焉妻妾皆常人，今则贵族宗藩之所御者。使其能夕惕竞竞，深自贬损，尚或可免，苟因是而思曰：吾所服如此，所骑如此，所御如此，其去南面之贵，复有几何？于是求所不当求，问所不当问，日滋月炽，恶积罪盈，乃从而按问诛之，非在上者有以纵之使然而何？故君之于臣也，尚严而不尚和，虽爱而不锡以过分之赏，纵狎而不授以非据之官，非政则不与之言，无故则不命之坐，非大勋劳则不赐以车服珍异之玩。何则？盖谨微防渐，其理不得不然也。臣之于君也，尚敬而不尚谀，过位则变，入门则偻，背阙而坐者纠，蹴马之者罚，道焉则下车，有命则不俟驾而赴。何则？盖臣近于君，恐其亵渎慢易、预远不敬故也。
于戏！使上下胥尽其道，则自古败亡之祸，岂复踵于世哉！昔汉宣帝时，徐福言世臣霍氏太横，宜以时抑制保全。书凡三上，不报。其后霍氏竟以不轨赤族。当时议者，谓不从徐生之言，以致君臣两失。臣见厥今藩王宗室，左右大臣，侈肆尤甚。伏望朝廷自今待宗藩以恩，而济之以义；遇群臣以礼，而辅之以严。凡一切鄙俚之谈，隐微之请，并赐禁绝，庶使尊卑之分明，而政柄归乎一矣！
八曰风俗太靡。尝闻治天下有至简且易之道。倡于上则应之于下，作于迩则应之于远，端一身而千万人化者，风教之谓也。夫一家之风欲正，为亲者所宜先之；一郡之风欲正，为牧守者所宜先之；一国之风欲正，为诸侯者所宜先之。盖自上而下者谓之风，因上而成者谓之俗，故风俗，国家之元气。风俗厚则元气盛，而享国之日长；风俗薄则元气衰，而享国之日不敢必。故古之善观人国者，察乎此而已矣。
臣伏见方今之俗，以华相上，以伪相高。在仕者愚玉碎而才瓦全，贵雷同而鄙崖异，以冰为沽誉，以脂韦为达时，以吹毛求疵为异能，以走势趋炎为合变，顺己者虽跖、蹻而必用，逆己者虽夷、惠而靡容。自非确焉有守不顾一世非笑者出而正之，则未易善其后。昔唐天宝之际，其风俗可谓汰矣，至代宗以杨绾为相，以清俭率下，拜命之日，朝野旧习为之顿衰。郭子仪方宴邠州，声乐减五之四；京兆尹黎干出尝驺从数百，止存十余；御史中丞崔宽第舍甲一时，即日撤而毁之。其它闻风而化者，不可胜纪。所谓立之斯立，导之斯行，绥之斯来，动之斯和者，为有征矣。第后世为相者，夙无致君泽民之诚，一堕纷华，顶踵俱变，既乏时望，又不能勉自克治，苟假威权为己尊重，所以立之而人弗立，导之而人弗行，绥之而人弗来，动之而人弗和，一切戛焉不胜其难者，由行不素修，声望不素孚于人故耳。古人以身教者从，以言教者讼。《语》谓「其身正，不令而行」。孟轲氏曰：「贤者以其昭昭，使人昭昭。」今以其昏昏使人昭昭，非以此欤？夫以宰相之贤，而犹使人感化之速如此，贵为天子！果有志于移风易俗乎？其不难矣。
九曰异端太横。伏闻三代有天下者，以四海为一家，中国为一人，视民饥寒不翅在己，故并天下之田，使民均有其业。其有逸居不事其业者，谓之闲民，倍其赋以责之。古者十农夫而闲民或一，今也十闲民而农夫仅一焉，欲民无饥寒之虞，邈矣。夫富民之道，固不必家赐户赏，塞其蠹财害民之源而已。昔汉文帝以锦绣纂组、富商大贾为侵牟农利，伤害女红，犹议禁之，百此病民者，顾可恬然莫之省耶？
臣见方今释老二氏之徒，畜妻育子，饮醇啖腴，萃逋逃游惰之民，为暖衣饱食之计，使吾民日羸月瘠，曾不得糠秕蓝缕以实腹盖体焉！今日诵藏经，明日排好事；今年造某殿，明年构某宫，凡天下人迹所到，精栏胜观，栋宇相望，使吾民穴居露处，曾不得茎茅撮土以覆顶托足焉！彼不知惠迪从逆之原，妄谈祸福，不知原始反终之故，谬论死生，簧鼓流俗，聚徒结党，使人施五谷以为之食，奉丝麻以为之衣，纳子弟以为之童仆，构木石以为其庐室。而人见其不蚕、不稼、不赋、不征，声色自如，而又为世所钦，为国家所重，则莫不望风奔效、首从游。所以奸民日繁实本于此。今夫田野之农终岁勤劳，犹不免饥寒之苦，彼一祝发，则情欲厌足，莫敢谁何，固无讶其舍彼之难为此之易也。使其精严所业，真能为国祝厘延祚，犹为庶几。今也盗获者有焉，奸败者有焉，谋反大逆者有焉。夫人必先齐心明德，然后可以动天地感鬼神；苟秽恶周身，彼神明方且恶而走避之不暇，矧肯歆其祭而降之福哉！
昔世祖皇帝尝欲沙汰天下僧道，有室者籍而民之，后夺于多之口，寻复中止，至今识者深惜焉。古人谓十农夫之耕，十蚕妇之织，不能衣食一僧，盖言其蠹财害民之甚也。臣尝略会国家经费，三分为率，僧居二焉。以之犒军则卒有余粮，以之振民则民有余粟，以之裕国则国有余资。彼烧坛设醮，吹螺伐鼓，奚为哉？近者至大二年十一月，昊天寺无因而火，天意较然，可为明鉴。伏望自今谕旨省臣，凡天下有夫有室僧尼道士女冠之流，移文括会，并勒为民，以竟世祖皇帝欲行未及之睿意，岂不可为旷代未闻之盛典也哉！
十曰取相之术太宽。伏闻宰相之职，代天理物，表率百僚，国之柱石，民之冠冕，于是乎在其贤与否，天下治乱系焉！尝考《诗》、《书》所述，历代史册所载，有政熙时泰、四夷贡职、吏良民义者，必由天子命相得人而致之。其有纪纲纷纠、群小竞进、海内刓弊、异荐臻者，必由天子命相不得其人而致之。故古者命相，内则询诸大臣，外则酌之舆议，上以稽诸国典，下以应乎民心。殆不可宠一人，使千万人受害；徇一己好恶，废天下后世议论之公。以尧舜之明，将有所登庸，亦必四岳是咨，而不独主己见，岂非宰相任天下之责，其势不得不与天下共选之故欤？或者以为人君任相，可断之独，而不可夺于。是不知夫所谓独者，集人之议，折衷一言之谓，是岂弗谋于下惟己是任之谓哉！
尝见前代人君，拂命相，以致祸败者不可胜纪。试举其尤者一二，以着鉴戒焉！唐明皇之于李林甫，德宗之于卢杞，天下之人皆以为奸邪，不可相，而二君独任之不疑，疵恶排贤，卒致播越之祸。盖尝因是以思，奸臣所以结知于上，牢不可破，多由语焉而随声，行焉而承意，探其将喜而先之以笑，逆其将怒而激之以言，好乐则开以郑卫之音，好货则逢以聚敛之说，好饮则导以宴游之乐，好猎则牖以驰逐之娱，凡百所好，靡不委曲承迎。在上祇知其益己，而不知有大损在焉；祇以为爱己，而不知有大不爱存焉。故《书》曰：「有言逆于汝心，必求诸道；有言逊于汝志，必求诸非道。」盖忠臣直士，多责难于君，故其言往往若不可听；然反而求之，则所虑者远，所防者深。佞臣邪士，多贡谀于上，故其言往往若所乐闻，然徐而察之，莫非浅近无益之事。人君诚能拒其所乐闻，而勉强回心，以从其所不可听，则商周不易姓而迭兴，汉唐可有国至今不绝也。
钦惟皇帝陛下，肇登宝位，推心御物，纳谏如转圜，人有片善，不考其素，辄超资猎等，用如弗及，是知陛下于用人听言之间，可曰两得之矣。然言有是非，贵于详审；人有贤佞，贵于别白。似是而非，似贤而佞，圣人谓恶郑声之乱雅、恶红紫之乱朱者，不可不察。比闻中外皆曰朝廷近年命相，多结罪入状自求进焉。若无其事，何幸如之？万一或然，自古岂有入状而为宰相之理？今夫一县一邑，将任一主办小吏，犹必择其廉慎素为所信服者为之，岂有宰相，国家安危所系，而各从其自举哉？伏望朝廷，自今凡有大除拜，宜下群臣会议，惟人是论，毋以己所好恶，上所憎爱者，以私去取焉。将见庙堂无冒进之嫌，人主无偏听之失，公道开而人君之能事毕矣。
臣闻世祖皇帝在位三十余年，方内宁谧，臣严其威，民孚其德者，不过于此十事，见之明，守之固，行之必焉而已矣。然功虽赏而不至于泛，罪虽罚而不至于苛。知名爵为报德酬功之具而不轻授；知号令为戢奸弼教之物而不屡更。台纲虞其弱而激厉者多，土木恶其劳而兴造者少。其它如躬俭素以敦风化，别异教以崇士流，安不忘危，治不忘乱，此皆三代以来圣君哲主之所谨，而后世子孙所当拳拳服膺，不可忘于须臾者也。观夫中统、至元之间，其效为可见矣。伏陛下四三年之间，事祖宗以孝，遇臣下以仁，怀生民以惠，其志非不欲追踪世祖，跻世泰和。然而再易省臣，迄无成功者，盖有二焉：一则左右之臣祇知逢迎，而不知尽言竭力以效忠；二则陛下惟知责臣僚，而不知改奢从俭以端本。夫匡时济世，为臣子者，固当以身任之，然治理之成，亦须人君侧躬修行以应于上，然后颂声可作而王化可兴。《经》曰：「为君难，为臣不易。」惟陛下幸垂鉴焉，则君国之术不外是矣。臣养浩冒渎威颜，无任战悚待罪之至。谨言。(录自《归田类稿》卷二，清乾隆五十五年刊本)
谏灯山疏
至治元年正月初七日，大中大夫、参议中省事臣张养浩，谨斋沐信宿，顿首百拜，昧死实封，献书于皇帝陛下：
伏念臣养浩，才行无奇，窃食于官，殆三十年矣。每愧出仕明时，无有寸报。兹盖伏遇皇帝陛下，英明仁孝，自登大位，近除凶慝，远镇边荒，亲祀祖宗，溥恩黎庶，薄海内外，为臣为民者，无不欢忻踊跃，以为世祖规模，复见今日。而陛下又颁诏旨，凡百政务，一遵世祖旧制，为臣民者，愈益欢忻，思观治化。
臣养浩近闻一事，不无所疑。欲默不言，受国厚恩，有所不忍。欲言，恐天威一震，势无生全。然人臣事君，宁坐犯颜，不敢缄默。外人皆曰，今岁正月十五夜，圣上欲于宫中结绮为山，树灯其上，盛情诸戏，以为娱乐。臣养浩初闻其事，意谓妄传，岂有万乘英明仁孝之君，临御之初，而肯为此浮华无益之事？既而质诸近侍，颇以为然。臣养浩不敢远引古昔，钦惟我世祖皇帝在位三十余年，每值元夕，虽市井之间，灯火亦禁。盖圣人之心，所虑者远，所防者深，宫掖之严，尤当戒慎。往岁，曲律皇帝由辅导非人，创构灯山，喧哄数夕，迄今中外百官，嗟惜不已。虽取乐于一时，而史册书之，适足为大不乐于千载。
臣养浩于今月初六日，密言此意于左丞相拜住。丞相第曰已知。臣养浩不胜慺慺，蝼蚁微诚，尘渎天颜，僭陈所见。伏愿皇帝陛下，以世祖皇帝崇俭远虑为法，以曲律皇帝喜奢乐近为戒，寝其灯宴，止其所为之山。臣养浩虽获罪于圣明，而于平昔报国之心，庶少白今日矣。其从与否，伏乞圣鉴。臣养浩俯伏玉阶，罪当万死。诚惶诚恐，顿首谨言。(录自《归田类稿》卷二，清乾隆五十五年刊本)
虞集
　　　围海垦田疏 【篇名系编者所加。】 
京师之东，濒海数千里。北极辽海，南滨青、齐，萑苇之场也，海潮日至，淤为沃壤，用浙人之法，筑堤捍水为田，听富民欲得官者，合其分授以地，官定其畔以为限。能以万夫耕者，授以万夫之田，为万夫之长，千夫、百夫亦如之，察其惰者而易之。一年，勿征也；二年，勿征也；三年，视其成，以地之高下，定额于朝廷，以次渐征之；五年，有积蓄，命以官，就所储给以禄；十年，佩之符印，得以传子孙，如军官之法。则东面民兵数万，可以近卫京师，外御岛夷；远宽东南海运，以纾疲民；遂富民得官之志，而获其用，江海游食盗贼之类，皆有所归。(录自《元史》卷一百八十一《虞集传》)
奏开奎章阁疏 【篇名同《道园学古录》。】 
臣某等言：特奉圣恩，肇开书阁，将释万机而既佚，游六艺以无为，此独断于睿思而昭代之盛典也。乃俾臣等并备阁职，感兹荣幸，辄布愚忱。钦惟皇帝陛下，以聪明不世之资，行古今所难能之事；以言乎涉历，则衡虑困心艰劳之日久；以言乎戡定，则拨乱反正文治之业隆。然而功成不居，位定不有，谦逊有光于尧舜，优游方拟于羲黄；集群玉于道山，植芳于灵囿。委怀澹泊，造道精微。若稽在昔之传闻，孰比于今之善美？而臣等躬逢盛事，学愧前修，虽已竭于论思，惧无堪于裨补，然敢不歌雅颂，极襄赞之形容？探赜图书，玩盈虚之来往，冀心神之融会，成德性之纯熙，揆微心而匪能，诚至硕其如此，仰祈天日，俯察荛，臣某等不胜惓惓之至。(录自《历代名臣奏议》卷九)
论救关中之道 【篇名系编者所加。】 
承平日久，人情宴安。有志之士，急于近效，则怨讟兴焉。不幸大菑之余，正君子为治作新之机也。若遣一二有仁术、知民事者，稍宽其禁令，使得有所为，随郡县择可用之人，因旧民所在，定城郭，修闾里，治沟洫，限畎亩，薄征敛，招其伤残老弱，渐以其力治之，则远去而来归者渐至。春耕秋敛，皆有所助，一二岁间，勿征勿徭。封域既正，友望相济，四面而至者，均齐方一，截然有法，则三代之民，将见出于空虚之野矣。(录自《元史》卷一百八十一《虞集传》)
拜住
　　　论得民心 【篇名由编者所加。】 
自古帝王得天下以得民心为本，失其心则失天下。钱谷，民之膏血，多取则民困而国危，薄敛则民足而国安。(录自《元史》卷一百三十六《拜住传》)
论听言 【篇名由编者所加。】 
昔尧、舜为君，每事询，善则舍己从人，万世称圣。桀、纣为君，拒谏自贤，悦人从己，好近小人，国灭而身不保，民到于今称为无道之主。臣等仰荷洪恩，敢不竭忠以报。然事言之则易，行之则难。惟陛下力行，臣等不言，则臣之罪也。(录自《元史》卷一百三十六《拜住传》)
论敢谏之臣 【篇名由编者所加。】 
盘圆则水圆，盂方则水方。有太宗纳谏之君，则有魏征敢谏之臣。(录自《元史》卷一百三十六《拜住传》)
吴澄
　　　论宗庙叙次 【篇名系编者所加。】 
世祖混一天下，悉考古制而行之。古者，天子七庙，庙各为宫，太祖居中，左三庙为昭，右三庙为穆，昭穆神主，各以次递迁，其庙之宫，颇如今之中书六部。夫省部之设，亦仿金、宋，岂以宗庙叙次，而不考古乎！(录自《元史》卷一百七十一《吴澄传》)
刘致
　　　太庙室次议
窃以礼莫大于宗庙，盖宗庙者，天下国家之本，礼乐刑政之所出也。唐虞三代，汉、晋、唐、宋靡不由之。洪惟圣元，龙兴朔陲，圣圣相承，积德累功，百有余年。大经大法，固已远追唐虞三代，而宗庙未有一定之制。方圣天子继统之初，正登庸之日，定一代不刊之典，而为万世法程，正在今日。适兹新庙告成，奉迁伊迩，其合于礼而宜于今者，固当议而行之也。按王制，天子七庙，三昭三穆，与太祖之庙而七。孙毓曰：「太祖在北，左昭右穆，差次而南。」贾公彦曰：「后稷居中，昭处于东，穆处于西。」古者父子不并坐，昭穆所以别父子远近亲疏之序，而使不乱也。兄弟共为一世。昭皆为昭，穆皆为穆，七世而止。唐增为九世十一室，赵宋因之为十二室。世有定数，而室无定数。其室次以西为上，太祖居西夹之东，为第一室，以下各序昭穆，次第而东。圣朝取唐宋之制，定为九世，遂以旧朝八室而为六世：太祖居中，为第一室，为一世；睿宗居西为第二室，为一世；世祖又西，为第三室，为一世；裕宗又西，为第四室，为一世；顺宗居太祖之东，为第五世；成宗又东为第六室，兄弟二室为一世；武宗又东为第七室，仁宗又东为第八室，以无余室，结彩殿于东壁近南，兄弟二室为一世。故八室止为六世。其制颇与贾公彦后稷居中之制相近，而昭穆不分，父子并坐，不合《礼经》。
新庙之制，一十五间。东西二间为夹室，安奉太祖皇帝为万世不迁之祖。所存十室，太祖既居中，则唐宋之制不可依。惟当以贾公彦昭穆次序而列之也。父为昭，子为穆，则睿宗当居太祖之东，为昭之第一世；世祖居西，为穆之第一世。裕宗居东，为昭之第二世。兄弟共为一世，则成宗、顺宗、显宗三室，皆当居西，为穆之第二世。武宗、仁宗二室，皆当居东，为昭之第三世。英宗居西，为穆之第三世。昭之后居左，穆之后居右。西以左为上，东以右为上，苟或如此，则昭穆分明，秩然有序，不违《礼经》，吻合事宜，诚一代不刊之典，可为万世法程也。若以旧庙为累朝定依室次，于新朝迁安，则显宗跻顺宗之上，为东之第一室，居裕宗之下，则为西之第五室。显宗之室定，而英宗之室始可议焉。盖显宗在东，则仁宗以下，更无余室；显宗在西，则英宗当附仁宗之下。以礼言之，春秋闵公无子，庶兄僖公代立，其子文公，遂跻僖公于闵公之上，《书》曰「逆祀」。及定公正其序，《书》曰「从祀先公」，为万世法。然僖公犹是有位之君，尚不可居弟之上，未尝正位者乎？若以此言之，则成宗宜居上，顺宗次之，显宗又次之。若以国家兄弟长次言之，则显宗固当居上，顺宗次之，成宗又次之。英宗居西，附裕宗之下，则兄跻弟上，犹为「逆祀」，而孙居父祖之上可乎？国家虽曰以右为尊，然古人所尚，或左或右，初无定制。古人右社稷而左宗庙。国家宗庙，亦居东方，盖谓之所当然也。岂有建宗庙之方位既依《礼经》，而宗庙之昭穆反不应《礼经》者乎？且如今之朝贺，或祭祀，宰相献官，分班而立，居西则尚左，居东则尚右；及行礼就位，则西者复尚右，东者复尚左矣。公私大小燕会亦然，但人不之察耳。致职居博士，宗庙礼文之事，所宜建明，然事大体重，宜从史院详酌，行移集议，取自圣裁。(录自《元文类》卷十五)
张珪
　　　论当世得失 【篇名系编者所加。】 
国之安危，在乎论相。昔唐玄宗，前用姚崇、宋璟则治；后用李林甫、杨国忠，天下骚动，几致亡国。虽赖郭子仪诸将，效忠竭力，克复旧物，然自是藩镇纵横，纪纲亦不复振矣。良由李林甫害忠良，布置邪党，奸惑蒙蔽，保禄养祸所致，死有余辜。如前宰相铁木迭儿，奸狡险深，险谋丛出，专政十年。凡宗戚忤己者，巧饰危间，阴中以法，忠直被诛窜者甚。始以赃败，谄附权奸失列门，及嬖幸也里失班之徒，苟全其生，寻任太子太师。未几，仁宗宾天，乘时幸变，再入中书。当英庙之初，与失列门等恩义相许，表里为奸，诬杀萧、杨等，以快私怨。天讨元凶，失列门之党既诛，坐要上功，遂获信任。诸子内布宿卫，外据显要，蔽上抑下，杜绝言路，卖官鬻狱，威福己出，一令发口，上下股栗，稍不附己，其祸立至，权势日炽，中外寒心。由是群邪并进，如逆贼铁失之徒，名为义子，实为腹心，忠良屏，坐待收系。先帝悟其奸恶，仆碑夺爵，籍没其家，终以遗患，构成弒逆。其子锁南，亲与逆谋，所由来者渐矣，虽剖棺戮尸，夷灭其家，犹不足以塞责。今复回给所籍家产，诸子尚在京师，夤缘再入宿卫。世祖时，阿合马贪残败事，虽死犹正其罪，如铁木迭儿之奸恶者哉！臣等议：宜遵成宪，仍籍铁木迭儿家产，远窜其子孙外郡，以惩大奸。
君父之雠，不共戴天，所以明纲常、别上下也。铁失之党，结谋弒逆，君相遇害，天下之人，痛心疾首，所不忍闻。比奉旨：「以铁失之徒既伏其辜，诸王按梯不花、孛罗、月鲁铁木儿、曲吕不花、兀鲁思不花，亦已流窜，逆党胁从者，何可尽诛。后之言事者，其勿复举。」臣等议：古法，弒逆，凡在官者杀无赦。圣朝立法，强盗劫杀庶民，其同情者犹且首从俱罪，弒逆之党，天地不容，宜诛按梯不花之徒，以谢天下。
《书》曰：惟辟作福，惟辟作威，臣无有作福作威；臣而有作福作威，害于而家，凶于而国。盖生杀与夺，天子之权，非臣下所得盗用也。辽王脱脱，位冠宗室，居镇辽东，属任非轻，国家不幸，有非常之变，不能讨贼，而乃觊幸赦恩，报复雠忿，杀亲王妃主百余人，分其羊马畜产，残忍骨肉，盗窃主权，闻者切齿。今不之罪，乃复厚赐放还，仍守爵土，臣恐国之纪纲，由此不振。设或效尤，何法以治！且辽东地广，素号重镇，若使脱脱久居，彼既纵肆，将无忌惮，令死者含冤，感伤和气。臣等议：累朝典宪，闻赦杀人，罪在不原，宜夺削其爵土，置之他所，以彰天威。
刑以惩恶，国有常宪。武备卿即烈、前太尉不花，以累朝待遇之隆，俱致高列，不思补报，专务奸欺，诈称奉旨，令鹰师强收郑国宝妻古哈，贪其家人畜产，自恃权贵，莫敢如何。事闻之官，刑曹逮鞫服实，竟原其罪。辇毂之下，肆行无忌，远在外郡，何事不为！夫京师，天下之本，纵恶如此，何以为政！古人有言，一妇衔冤，三年不雨，以此论之，即非细务。臣等议：宜以即烈、不花付刑曹鞫之。
中卖宝物，世祖时不闻其事，自成宗以来，始有此弊。分珠寸石，售直数万，当时民怀愤怨，台察交言。且所酬之钞，率皆天下生民膏血，锱铢取之，从以捶挞，何其用之不吝！夫以经国有用之宝，而易此不济饥寒之物，又非有司聘要和买，大抵皆时贵与斡脱中宝之人，妄称呈献，冒给回赐，高其直且十倍，蚕蠹国财，暗行分用。如沙不丁之徒，顷以增价中宝事败，具存吏牍。陛下即位之初，首知其弊，下令禁止，天下欣幸。臣等比闻中书乃复奏给累朝未酬宝价四十余万锭，较其元直，利己数倍，有事经年远者三十余万锭，复令给以市舶番货，计今天下所征包银差发，岁入止十一万锭，已是四年征入之数，比以经费弗足，急于科征。臣等议：番舶之货，宜以资国用、纾民力，宝价请俟国用饶给之日议之。
太庙神主，祖宗之所妥灵，国家孝治天下，四时大祀，诚为重典。比者仁宗皇帝、皇后神主，盗利其金而窃之，至今未获。斯乃非常之事，而捕盗官兵，不闻杖责。臣等议：庶民失盗，应捕官兵尚有三限之法；监临主守，倘失官物，亦有不行知觉之罪。今失神主，宜罪太常，请拣其官属免之。
国家经赋，皆出于民，量入为出，有司之事。比者建西山寺，损军害民，费以亿万计；刺经幡，驰驿江浙，逼迫郡县，杂役男女，动经年岁，穷奢致怨。近诏虽已罢之，又闻奸人乘间奏请，复欲兴修，流言喧播，群情惊骇。臣等议：宜守前诏，示民有信，其创造、刺事，非岁用之常者，悉罢之。
人有冤抑，必当昭雪；事有枉直，尤宜明辨。平章政事萧拜住、中丞杨朵儿只等，枉遭铁木迭儿诬陷，籍其家以分赐人，闻者嗟悼。比奉明诏，还给元业，子孙奉祀家庙，修葺苟完，未及宁处，复以其家财仍赐旧人，止酬以直，即与再罹断没无异。臣等议：宜如前诏，以元业还之；量其直以酬后所赐者，则人无冤愤矣。
德以出治，刑以防奸。若刑罚不立，奸宄滋长，虽有智者，不能禁止。比者也先铁木儿之徒，遇朱太医妻女故省门外，强拽以入，奸宿馆所。事闻，有司以扈从上都为解，竟弗就鞫。辇毂之下，肆恶无忌，京民愤骇，何以取则四方！臣等议：宜遵世祖成宪，以奸人命有司鞫之。臣等又议：天下囚系，冤滞不无，方今盛夏，宜命省台选官审录，结正重刑，疏轻系，疑者申闻详谳。边镇利病，宜命行省、行台体究兴除。广海镇戍卒更病者，给粥食药；力死者，人给钞二十五贯，责所司及同乡者，归骨于其家。
岁贡方物有常制。广州东筦县大步海及惠州珠池，始自大德元年，奸民刘进、程连言利，分蜑户七百余家，官给之粮，三年一采，仅获小珠五两六两，入水为虫鱼伤死者，遂罢珠户为民。其后同知广州路事塔塔儿等，又献利于失列门，创设提举司监采，廉访司言其扰民，复罢归有司。既而内正少卿魏暗都剌，冒启中旨，驰驿督采，耗廪食，疲民驿，非旧制，请悉罢遣归民。
善良死于非命，国法当为昭雪。铁失弒逆之变，学士不花、指挥不颜忽里、院使秃古思，皆以无罪死，未褒赠。铁木迭儿专权之际，御史徐元素以言事锁项死东平，及贾秃坚不花之属，皆未申理。臣等议：宜追赠死者，优叙其子孙，且命刑部及监察御史，体勘其余有冤抑者，具实以闻。
政出多门，古人所戒。今内外增置官署，员冗俸滥，白丁骤升出身，入流壅塞日甚，军民俱蒙其害。夫为治之要，莫先于安民；安民之道，莫急于除滥费、汰冗员。世祖设官分职，俱有定制。至元三十年已后，改升创设，日积月增，虽尝奉旨取勘减降，近侍各私其署，夤缘保禄，姑息中止。至英宗时，始锐然减罢崇祥、寿福院之属十有三署，徽政院断事官、江淮财赋之属六十余署，不幸遭罹大故，未竟其余。比奉诏：凡事悉遵世祖成宪。若复循常取勘，调虚文，延岁月，必无实效，即与诏旨异矣。臣等议：宜敕中外军民，署置官吏，有非世祖之制，及至元三十年已后改升创设员冗者，诏格至日，悉减并除罢之；近侍不得巧词复奏，不该常调之人亦不得滥入常选，累朝斡耳朵所立长秋、承徽、长宁寺及边镇屯戍，别议处之。
自古圣君，惟诚于治政，可以动天地、感鬼神，初未尝徼福于僧道，以厉民病国也。且以至元三十年言之，醮祠佛事之目，止百有二；大德七年，再立功德使司，积五百有余，今年一增其目，明年即指为例，已倍四之上矣。僧徒又复营干近侍，买作佛事，指以算卦，欺昧奏请，增修布施莽斋，自称特奉、传奉，所司不敢较问，供给恐后。佛以清凈为本，不奔不欲，而僧徒贪慕货利，自违其教，一事所需，金银钞弊不可数计，岁用钞数千万锭，数倍于至元间矣。凡所供物，悉为己有，布施等钞，复出其外，生民脂膏，纵其所欲，取以自利，畜养妻子。彼既行不修洁，适足亵慢天神，何以要福！比年佛事愈繁，累朝享国不永，致愈速，事无应验，断可知矣。臣等议：宜罢功德使司，其在至元三十年以前，及累朝忌日醮祠佛事名目，止令宣政院主领修举，余悉减罢；近侍之属，并不得巧计擅奏，妄增名目；若有特奉、传奉，从中书复奏乃行。
古今帝王治国理财之要，莫先于节用，盖侈用则伤财，伤财必至于害民；国用匮而重敛生，如盐课增价之类，皆足以厉民矣。比年游惰之徒，妄投宿卫部属及宦者、女红、太医、阴阳之属，不可胜数，一人收籍，一门蠲复，一岁所请衣马刍粮，数十户所征入不足以给之，耗国损民为甚。臣等议：诸宿卫宦女之属，宜如世祖时支请之数给之，余悉简汰。
阔端赤牧养马驼，岁有常法，分布郡县，各有常数，而宿卫近侍，委之仆御，役民放牧。始至，即夺其居，俾饮食之，残伤桑果，百害起；其仆御四出，无所拘钤，私鬻刍豆，瘠损马驼。大德中，始责州县正官监视，盖暖棚、团槽枥以牧之。至治初，复散之民间，其害如故。监察御史及河间路守臣屡言之。臣等议：宜如大德团槽之制，正官监临，阅视肥瘠，拘钤宿卫仆御，着为令。
兵戎之兴，号为凶器，擅开边衅，非国之福；蛮夷无知，少梗王化，得之无益，失之无损。至治三年，参卜郎盗，始者劫杀使臣，利其财物而已；至用大师，期年不戢，伤我士卒，费国资粮。臣等议：好生恶死，人之恒性。宜令宣政院督守将严边防，遣良使抵巢招谕，简罢冗兵，明敕边吏谨守御，勿生事，则远人格矣。
天下官田岁入，所以赡卫士，给戍卒。自至元三十一年以后，累朝以是田分赐诸王、公主、驸马，及百官、宦者、寺观之属，遂令中书酬直海漕，虚耗国储。其受田之家，各任土著奸吏为庄官，催甲斗级，巧名多取；又且驱迫邮传，征求饩廪，折辱州县，闭偿逋负，至仓之日，变鬻以归。官司交忿，农民窘窜。臣等议：惟诸王、公主、驸马、寺观，如所与公主桑哥剌吉及普安三寺之制，输之公廪，计月直折支以钞，令有司兼令输之省部，给之大都；其所赐百官及宦者之田，悉拘还官，着为令。
国家经费，皆取于民。世祖时，淮北内地，惟输丁税。铁木迭儿为相，专务聚敛，遣使括勘两淮、河南田土，重并科粮；又以两淮、荆襄沙碛作熟收征，徼名兴利，农民流徙。臣等议：宜如旧制，止征丁税，其括勘重并之粮，及沙碛不可田亩之税，悉除之。
世祖之制：凡有田者悉役之，民典卖田，随收入户。铁木迭儿为相，纳江南诸寺贿赂，奏令僧人买民田者，毋役之以里正主首之属，逮今流毒细民。臣等议：惟累朝所赐僧寺田及亡宋旧业，如旧制勿征；其僧道典买民田及民间所施产业，宜悉役之，着为令。
僧道出家，屏绝妻孥，盖欲超出世表，是以国家优视，无所徭役，且处之官寺；宜清凈绝俗为心，诵经祝寿。比年僧道往往畜妻子，无异常人，如蔡道泰、班讲主之徒，伤人逞欲、坏教干刑者，何可胜数！俾奉祠典，岂不亵天渎神！臣等议：僧道之畜妻子者，宜罪以旧制，罢遣为民。
赏功劝善，人主大柄，岂宜轻以与人。世祖临御三十五年，左右之臣，虽甚爱幸，未闻无功而给一赏者。比年赏赐泛滥，盖因近侍之人，窥伺天颜喜悦之际，或称乏财无居，或称嫁女取妇，或以技物呈献，殊无寸功小善，递互奏请，要求赏赐回奉，奄有国家金银珠玉，及断没人畜产业。似此无功受赏，何以激劝？既伤财用，复启幸门。臣等议：非有功勋劳效着明实迹，不宜加以赏赐，乞着为令。
臣等所言：弒逆未讨，奸恶未除，忠愤未雪，冤枉未理，政令不信，赏罚不公，赋役不均，财用不节，民怨神怒，皆足以感伤和气。惟陛下裁择，以答天意，消弭变。(录自《元史》卷一百七十五《张珪传》)
</div>
    <div class="pagination">
<a href="元代奏议集录_page20.html">上一页</a><span>...</span><a href="元代奏议集录_page16.html">16</a><a href="元代奏议集录_page17.html">17</a><a href="元代奏议集录_page18.html">18</a><a href="元代奏议集录_page19.html">19</a><a href="元代奏议集录_page20.html">20</a><span class="current-page">21</span><a href="元代奏议集录_page22.html">22</a><a href="元代奏议集录_page23.html">23</a><a href="元代奏议集录_page24.html">24</a><a href="元代奏议集录_page25.html">25</a><a href="元代奏议集录_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
