<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 115 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 115 页/共 136 页
  </h1>
  <div class="content">
   光又论曰臣昨日前上殿言干当御药院高居简自先帝时窃弄权柄陛下复宠而信之大为圣德之累乞治其罪陛下许臣送枢宻院施行至今未闻有指挥不知居简以何道结陛下能如此之深也居简所能止于谗佞佞者不过巧言令色希意迎合快人主之欲以市其权使人主溺于荒宴而不自知也谗者不过离人君臣间人骨肉惑人主之心以固其恩使人主陷于倾危而不自悟也有是二者不可不察向使陛下即位嵗乆功业已成而有谗佞之臣始得弄权天下有识者犹当寒心何则知其必为祻乱之阶也况今初承大统当鋭精求治之时而遽留居简于左右仍加宠信根蔕已牢则异日之忧可胜道哉此臣所以不避死亡而必当力争者也或闻陛下欲待居简自求引退然后遣去臣诚戅愚未晓所谓若国之大臣耆年有德闻望素高一旦偶有小失未为外人所知陛下务存终始使自引去以全其名则可矣其挟奸作慝者犹宜明正刑书况居简闺闼小臣罪恶盈积所宜肆诸市朝宣示四方以戒憸人而尚足为之隐乎且居简奸邪播闻逺近陛下今日虽为之隐天下耳目庸可蔽乎凡居简所以能为恶者以其自托宫禁譬如狐鼠依凭城社彼唯恐离去左右岂肻自陈求退乎伏望陛下尽出羣臣前后所言居简事状送居简赴所司明治其罪以彰至公之道
　　知諌院杨绘论不当差王中正等往外干事状曰臣谨按春秋君之始年变一年而谓之元年者欲其善于始也变一月而谓之正月者欲其正于始也恭惟陛下肇升大寳新布大令天下之民倾耳拭目以观听乎圣功睿业实所谓善之于始正之于始之时也凡百注措可不谨诸近闻差干当御药院王中正往陜西干事续又差干当御药院李舜举继往未几又差押班王昭明继往御药院押班最为亲近之职祖宗已来差出甚少外之官吏茍奉上所亲近之人不唯扰民抑甚骇物今乃旬日之中差御药院二人押班者一人接迹而行陛下以此軰为腹心乎则馆阁台省之臣乃朝廷所养以待用者岂无一人可为腹心而必用此軰乎臣近又闻冬至莭假百官颇循旧例逰相国寺闻有小黄门随而抄劄姓名臣不审陛下以之为耳目而使之然乎抑此軰自欲以媚于上乎如陛下使之然则非前旒蔽明人主不窥私之义也若其自媚于上则蔽陛下之聦明其可量哉臣切意陛下之所为慕居尧舜之上而反有不鉴汉唐之季臣窃惑之伏乞委腹心耳目之任于世之贤者无俾宦者之权从此渐盛乃所以为善之于始正之于始之术也
　　熈宁元年右正言孙觉乞定着内臣员数年未四十不得入诸闺閤状曰臣风闻日近行遣内臣白茂先事如茂先所坐宜在诛戮之科贷以不死圣恩甚厚然内臣出入宫闱宜在防限臣闻先帝时后宫甚肃内臣出入皆更相戒饬耸栗祗畏在仁宗朝入内内臣亦尝限年年未四十者不得入诸闺閤臣谓因此事定着员数仍以年为限隔便使重为保任自非通诏令之防一切减损盖宫省之内不可以不清而防防杜渐亦宜及其未然
　　九年侍御史周尹等论遣李宪措置边事状曰臣等伏见朝廷以熈河路鬼章为防遣内侍省押班李宪往以秦鳯熈河路计议措置边事司为名中外之论皆谓宪虽名计议措置边事而军前诸将皆受宪莭制其实大帅然自诗书已降迄于秦汉魏晋周隋上下数千载间不闻有以中人为将帅者此其故何也势有所未便也盖有功则负恃骄恣陵轹公何所忌惮无功则挫损国威传笑四夷非细事也唐自睿宗以前未尝以将帅属中人至明皇承平日乆志大事奢稍委近习防安南蛮渠梅椒鸾叛而杨思勉请行遂许之然犹以宗楚客为大都防及覃行章乱黔中始以思勉为招讨使虽有擒灭丑虏之功而唐之祻萌于此矣及代宗用鱼朝恩拒史思明讨仆固玚而恃功擅命几危社稷倚元载除之寒心者数月以程元振判元帅行军司马权震天下元勲故老皆见斥逐洎敌人内侵集天下兵无只轮入关者此皆已然之效也至宪宗时王承宗叛以吐突承璀为行营招讨防置使諌官李佣许孟容吕元膺段平仲白居易等众对延英谓古无中人位大帅恐为四方笑乃更为招讨宣慰使而承璀卒以无功轻谋弊赋得罪及后世区区踵其故迹而唐之祻有不可胜言者其源盖起于开元也今陛下更易百度未尝不以先王为法忽降诏命以中人为帅搢绅士大夫皆莫知所谓夫以陛下之仁圣神武驾驭豪杰虽宪百軰臣等知其无能为也然陛下独不长念却虑为万世计乎使后世袭沿故迹狃以为常进用中人常据兵柄则天下之患又将有不可胜言者矣陛下其忍袭开元故迹而忘天下之患乎方今虽乏人然文武之士布满中外岂无一人可以任陛下边事宪出入近宻荷国宠荣诏下之日大臣不敢言小臣不敢议臣等代匮宪府以言为职故敢尽其狂愚
　　尹等又论遣李宪状曰臣等于十九日奏为用李宪专措置熈河事宜乞寝成命至今未防施行臣等重念古者奄人以典司内事而已虽汉唐之始亦未闻任事至后世始以政机兵柄假于所私而汉唐自是衰矣陛下议事造法逺取于三代以汉唐之盛为不足道而肯安袭已敝之法重回旣成之命臣等备数宪府终未敢安也惟奄人柔媚非深长计虑也左右便辟以逆人君之嗜好作为陛下旣数假宠于宪则其莫不畏向而服从之而其情日自侈大宪功益高赏不可不进及其盛而抑之则其中必不自满矣以柔媚之性日习于侈大挟不自厌满之心得所信向服从之以事陛下于中此不可不戒也臣等知陛下圣智神武以犬马用宪覊绁衔勒必无狂逸奔踶之忧而臣等区区诚为过计然反复思念自古未有以兵寄奄人而不乱者夫天下之事忽于其始则其终也必有害陛下以一方事宜属之宪后执以为例则兵权必归焉陛下以薛昌朝役于宪人习以为常则士大夫必见摧伤矣此必然之效也惟陛下深念之故臣等以谓果庄之患小用宪之患大宪功不成其祻小有成其祻大昔汉唐及艺祖皆以兵定天下方其初中国析为八九世方乏才人不知学而祖宗震起于搀抢扰攘之中所以安宁者亦自多士而已未闻此属有与焉今果庄狗偷鼠盗非可畏之与国也祖宗恩德庇覆之乆陛下作成人才之盛非无可用之忠臣也陛下何重于宪而忽忘天下之士怠功臣之心兆后世之患哉陛下神明渊奥非羣臣所能窥测然臣等于此日夜念之至熟而无疑者也陛下谋于心臣等谋于众人陛下欲权一时臣等为万世计惟少屈意听纳早赐指挥寝罢以安物论
　　监察御史里行蔡承禧论遣李宪措置边事状曰臣伏覩诏除内侍省押班李宪充秦鳯路计议措置边事其一路将领皆取宪约束臣等伏见艺祖之朝中官不过给使太宗使以黄衫给事禁中方是之时四方可谓多事不以不称之才而天下士民防不服从以之兴大统传后世逮唐之晚乃以吐突承璀为招讨防置而侍从之官论奏不已宪宗屈天下之议而用之终以无功而罢盖一方之警欲以扰一路为难以天下之力治一小警为至易此理顺故也理顺则无逺而不从理屈则虽近而不服熈州小警大不过觊幸朝廷之爵禄嵗时之赐与小不过欲以劫掠本界仓廪牛马况封疆之臣所聚者一路之勇所用者一路之智也彼夙夜砥砺欲以捐躯命而承德音乃使潜气屏息以顺适奄尹之指令乎臣等又闻名言兹在兹茍有兹事必在兹义今虽委曲傅就更为计议措置之名其实使一路将领出于指麾乃是行招讨经畧之职欲以厚诬议者安可得乎况今天下之广士民之众岂无一宪軰而頋必用之何示天下以不广哉伏望朝廷鉴艺祖太宗之所以裁抑中人业成若此念唐宪宗所以崇用之而功卒无成之若彼明所与以称所施天下幸甚
　　承禧又论遣李宪措置边事状曰臣近章防论列李宪不合充秦鳯路计议措置边事悉陈区区之愚陛下赦其狂瞽开纳听受至今未奉防挥寝罢臣自度智谋愚下讷于辞説不足上回宸虑此事实系国体重轻贻训将来不可遂已臣语直辞拙言不逹意而宪以敏给辩慧能当陛下之意臣进见开陈有时不能尽事情万一而宪朝夕得侍清光详复巧説臣孤立无蜉蝣蚁子之助而宪内外之人观望称羙以为才能势不均敌而臣独冐万死拂上防惓惓若此者岂为臣一身之计重念祖宗基业之难而臣荷陛下识擢奨怜使之尽言不忍缄黙自同众人惟陛下留神而熟思之
　　承禧又论遣李宪措置边事第三状曰臣自闻诏除内侍省押班李宪充秦鳯熈河计议措置边事臣两有论列未奉圣防指挥臣窃以陛下通知古今明晓治体非不知中人之出为害政中人之柄兵不可示后世而必欲使之者非以其便敏能适于防令欤非捷给能有以应对欤非以在熈河曽经行伍之间乎此圣意孜孜果于用之欲以救生民一时之患而忘其可虑之逺者臣故仰服陛下垂意于一世之功矣然而便敏似才捷给似智又曽经行伍必以为有功臣请言便捷之害于政者夫中人之出务于集事而不度事之深浅一槩以束下为能旣居两路经畧使之间则必以陛下之威气使两路经畧使不敢议其可否纵事有未便则无敢言者矣无敢言者则虽有害于边防陛下无由而闻矣臣请言捷给之害于事者陛下深居法宫之中羣臣进见以时而宪以亲侍陛下言之亲莫如宪日侍左右莫如宪其为固已易于信从而又尝歴熈河其性慧巧必能有以投陛下之意其所言边防有害则陛下虽圣明悉知之乎宪之防熈河谓之有功也岂宪之独能然哉上有大帅下有偏裨熈河军吏以陛下俾亲信之出也有功必推宪其无功敢议宪以闻上乎故宪能累积以至此岂宪之必能然哉而以陛下之明圣必有以照亮而未肻遽易者岂非出此乎臣有一言望陛下少垂清虑复之熟之陛下今命诸路之帅都副緫管以为可以任边以今差将官正副七十余人以为可以将领矣至于小郡列堡而以才武名者不可胜数小有事宜岂无一人可任者至以中人为专帅而临制两路虽曰计议又带措置之名四夷闻之岂不轻视中国乎况今秦鳯熈河之凋弊常俸自己难给而又一二千指挥之兵以食之果庄者如闻潜已遁去臣恐宪虑无功又别生边事以邀觊伏望圣虑特回德音以慰安中外天下幸甚凡今得侍左右皆有以将顺而臣独仰拂宸防岂臣之所欲哉惟陛下思之干冐宸旒不胜万死
　　十年监察御史里行彭汝砺奏曰臣昔者论不当付寺人以兵陛下以为非是及李宪师出果获鬼章自洮以西遂至无事而臣言绌矣臣之言非以宪为不足以成功其虑亦不在宪故臣言自绌于疑犹信天下之事固有趣时而为之者然其大纲亦不可以一槩言也今以周官观之考其数盖不及百人而所事亦畧可见以今视之其多少轻重何如也盖古者因民之有是疾故择而任焉非以使令之故刑无罪之人而为之也彼其非无聦明贤智无故使以刑徒其身废絶其至逾千百焉此非先王以仁爱人之道也古人惟酒浆醯醢司服守祧而已其它莫与焉今以一道之权与之此非先王以义制事之意也宪辟薛昌朝不听切齿扼腕以为腐儒所卖自是不复回顾士人矣张茂则以河事颉颃作气官属罕见其靣虽逹官大吏俛首不敢与抗而奸诈之人稍复趋附以侥幸万一之利陛下以是观之使其有可以轻士人之势其心如何且朝廷比年之役其最贻陛下忧者洮西闽蜀其最系议论者惟濬川之役今日之役最为大者洮河之役数者皆在寺人是陛下所爱飬尊宠之士大夫无一可属任者也且彼其初非无敏健精悍可用之力及稍任事者则窥觎玩弄借蹈士大夫矣诗曰商鉴不逺在夏后之世陛下试取汉唐以来宦官之事观之亦足以知矣自古人君方其无事之时未见其害则士大夫之言为不足信亦莫之听也及其祻乱并作本末颠沛至于无可奈何而后已自古及今盖非一二也惟陛下为宗社计之不胜幸甚哲宗元祐五年御史中丞梁焘论陈衍采访外事状曰臣风闻中贵陈衍采访外事宻奏两宫衍近来颇自表异淩狎羣軰气岸不逊臣以谓两宫圣明辅陛下施为有宰执论事得失有台谏百司各守其职循名责实则事无废弛岂可使阉尹贱上玷聦明若此人言为可信有伤圣德渐不可长
　　八年十一月翰林学士兼侍讲范祖禹论宦官劄子曰臣闻书曰与治同道防不兴与乱同事防不亡汉有天下四百年唐有天下三百年及其亡也皆由宦官相去五百余年如循一轨盖与乱同事未有不亡者也汉自元帝任用石显委以政事杀萧望之周堪而废刘向等汉之基业壊于元帝东汉邓后临朝中官用事手握王爵口含天宪顺帝以后五侯专朝桓帝灵帝之时十常侍擅天下子弟亲党割剥百姓毒流四海附之者宠及三族违之者灭及五宗大考党狱夷戮天下名士于是黄巾贼起朝野崩离及袁绍诛宦官献帝奔播困饿而曹操因之以篡汉唐自明皇使高力士省决章奏宦官始盛李林甫杨国忠等皆因力士以进唐亡之祻基于开元肃宗任李辅国末年寝疾辅国以兵劫迁明皇于西内杀张皇后及二王明皇以忧崩肃宗以骇没贵为天子上不保其父中不保其身下不保其妻子由用辅国一人而已代宗用程元振功臣畏谗吐蕃防防京师播迁于陜德宗用宦官分领神策禁兵其后天子由其所立唐室终以此亡宪宗服金丹躁忿为陈志所弑敬宗为刘克明所弑文宗欲讨宪宗之贼谋泄仇士良杀四宰相及朝臣灭其族流血成渠朝廷半空文宗忧愤以至于没武宗以后皆由宦官所立僖宗呼田令孜为父天下大乱黄巢贼起播迁于蜀又幸兴元杨复恭自称定策国老呼昭宗为负心门生天子刘季述等废昭宗于东内韩全诲等劫昭宗幸鳯翔于是崔裔诛中官而朱全忠劫迁昭宗遂弑之因以篡唐观汉唐亡国之祻其酷如此后之人主岂可不以为刻肌刻骨之戒哉太宗时王继恩有平蜀之功中书欲除宣徽使太宗曰朕读前代书史不欲宦官预政事宣徽使执政之渐也宰相恳言继恩有大功非此不足为赏太宗切责宰相等乃命学士别立宣政使之目以授继恩布衣韩拱辰诣检院上言继恩功大赏薄太宗大怒以拱辰妖言惑众杖脊黥面配流崖州太宗可谓深鉴前古而塞祻乱之源矣英宗服药任守忠往来交搆两宫致慈圣太后与英宗不相悦言者劾奏其罪贬蕲州安置尽逐其党然后慈圣英宗母子如初宫省清肃至熈宁元豊间内臣之中李宪王中正宋用臣三人者最为魁杰宪总兵熈河兼领三路中正总兵河东兼领四路其权势震动内外自陜以西人不敢斥言宪名中正口敕募兵州郡不敢违师徒冻饿奔溃死亡最甚宪陈再举之策以诱夏贼致永洛陷没在熈河僭拟不法用臣兴土木之役无时休息防舟船置堆垜网市井之防利夺细民之衣食专事刻剥为国敛怨此三人者虽加诛戮未足以谢万姓朝廷止从寛典量加废黜唯宪独死中正用臣犹存陛下近召内臣十人续又召数人而李宪王中正之子皆在其中又除押班二人带御器械一人中外无不骇愕旣而闻二人以执政言其有过先罢三人以舎人徼词头且辍然前来指挥首违故事又李宪王中正之子旣得入侍则中正用臣亦将进用人心不得不忧故臣敢极言之陛下与太皇太后同听政之初外逐蔡确章惇吕惠卿等及羣小人故朝廷肃清内逐李宪王中正宋用臣等及羣小人故宫禁肃清内外皆无凶人故天下安静臣歴观近古内外肃清未有如今日也祖宗法度所以维持后世不可轻变陛下奈何先自壊之陛下所以享南靣之尊防已成之业四方万里奔走而听命者以朝廷公正天下心服也陛下何不慎守法度规矩増修德政使过于垂帘之时然后不失天下之望今未及进一贤行一善先骤用中官如此之盛四方闻之必以为政出宫掖无复纲纪如衰季之世岂不大失人心哉夫人心一失欲复収之甚难陛下若作一二事使中外悦服四方竦动则他日所为有顺流之易人心先信故也若作一二事使中外忧疑四方觧体他日虽有美意人已不信在前岂得便心服乎如此而望德业之光名誉之隆非臣之所知也今中官止是陛下左右给事使令臣虽至愚亦知其必未有害政之事然欲治外者必先治内欲治逺者必先治近是以明王慎选左右壬人尧舜畏之佞人孔子逺之恐其有损而不自觉也昔唐之时仇士良教其党曰天子不可令闲常宜以奢靡娯其耳目使日新月盛无暇更及他事则吾軰可以得志慎勿使之读书亲近儒生彼见前代兴亡必知忧惧则吾軰踈斥矣士良以此固其权宠故能专恣二十余年夫汉唐之事当今必无然以先帝天资英睿圣学高明可谓不世出之主而内外为小人所悮外兴师旅内兴百役先帝未尝享太平之乐终以忧勤损夀凡不便民之事皆羣小所为而使先帝受天下之谤臣常痛之故不愿陛下复近小人盖以此也陛下诚能听臣之言悉追罢除用内臣指挥未到者别与差遣已入者复授外官则中外之人称诵圣德万口一辞以为至美乃可以解众庶之惑洗陛下之谤此如反掌之易何难而不为哉自闻近日两次指挥以来外议汹汹皆云大臣不能争执陷陛下于过举台谏之臣又皆畏避中人莫敢一言但恐陛下未之知耳若使知之必不为也臣侍经筵八年日望一日嵗望一嵗期陛下为令德之主唯恐有纎毫之失故不避违拂圣意数进苦切之言陛下毎防睿听以臣愚直见知臣亦不量防力窃以献纳自任今兹事体实系朝政污隆人情去就臣义均休戚荣辱不忍黙黙坐视敢冐万死而献其忠唯陛下裁察








　　歴代名臣奏议卷二百九十二
　　钦定四库全书
　　歴代名臣奏议卷二百九十三
　　明　杨士竒等　撰
　　近习
　　宋徽宗时陈次升弹裴彦臣防曰臣窃惟人之无礼于君者臣子恶之如鹰鹯之逐鸟雀况身居言责其可黙乎臣访闻今月十三日御药阎守懃在御前呈进文字内臣裴彦臣对君上用手敲守懃幞头髙声道莫错斩人莫错斩人显是不敬无人臣之礼罪不可赦安可置而不问陛下纵不以身之安危为念其如社稷何其如天下何其如公议何昔汉唐之间阉官秉国柄制国命者其始于陵慢其终至于跋扈而不可制今日彦臣悖悍如此岂可忽之而不虑后日之患乎伏望圣慈特出睿断明正典刑以为宫禁之戒次升又奏曰臣伏见本台今月十四日据御药阎守懃状论内臣裴彦臣对君上髙声等事已具申奏乞行根治未闻施行者窃以宫殿之中理当恭肃敢有声彻御所者在法不容况对君上高声肆忿而无人臣之礼者乎夫人主之尊如堂堂高则难攀卑则易陵彦臣果于陛下之前如守懃所陈显属不敬而有淩上之心若不明正典刑以惩其恶益无畏惮何所为而不可易曰履霜坚氷至盖言渐也诗曰肇允彼桃虫飞维鸟言事起于至防傥不防闲及其成也终至于不可制陛下当以古人之言为戒社稷之重为念除恶于未萌消患于未然毋使滋蔓以至于难图后悔无及矣伏望圣慈特降守懃状词付有司考究虗实因依施行
　　次升论刘瑗防曰臣访闻陛下在潜邸日察知都门亲事官有劳遂援故例奏留占役使此事之小者也非有犯分难行之理干紊朝廷而管勾官刘瑗怒其恩非已出乃诬奏都监使臣为之干请置之于罪又朝防严宗室门令限都监出入瑗乃掲牓府第扃钥中门过为防守若踈哲宗亲友之恩视万乗之贵介弟如无有也按瑗乃本府之管勾官耳牵一府之人奉事陛下反敢挟令作威若踈其所亲用情忤悻以较其所事途人闻之莫不扼腕愤懑逮陛下诞受天命入奉鬼神宗庙瑗宜自知罪咎恐惧引去尚敢偃然无所忌惮握要务受恩施行彷徉于陛下之左右虽陛下天地德量容忍不诛其如社稷何其如公议何昔晋文公为公子过曺卫郑三国之君皆不为礼焉及文公旣入而主夏盟伐曹与卫春秋谓其伐无礼而不议其修旧怨夫伐不失刑礼以立政此文公所以覇也今瑗以平昔悖悍陵骜之迹犹朝夕亲近而领方药之政臣未敢谓其无包藏奸恶之心也臣闻而不言使陛下之失刑政此臣之大戮也又闻英宗之立非内侍都知任守忠意因循迟乆未加斥逐交构百端几开两宫大隙当时谏臣论奏以莭度副使安置由是光献得以脩其慈英宗得以全其孝观瑗前日之迹陛下之立岂瑗所欲旣怀疑忌心不自安焉能保其无它耶虽今日圣德巍巍宫殿清肃必无可开之隙然小人奸险操心之危虑患之深造事非一端可料安得不思患而豫防之也伏望圣衷特正瑗之典刑以慰中外
　　次升又奏曰臣近弹奏刘瑗充潜邸管勾官日诬奏都监干乞防亲事官及扄钥府门过为防守显有凌骜之迹乞正典刑未防施行须至再渎天听者窃惟陛下圣德渊懿出于天纵顷居潜邸御下以公事上以信中外之人莫不传闻瑗为本府管勾官知之尤为至详輙敢陵骜不存上下之分且如奏防亲事官为其有劳也瑗怒其恩不自已出乃诬奏以受都监干请之私例而奏之非有欺也瑗以谓不当防是诬所奏以欺朝廷颇玷圣德又府门啓闭自有时限瑗乃掲牓府第过为扄钥待陛下如何人耶瑗之悍悖不忠所事如此宜即诛夷今陛下入承大统廼厚授恩施寘左右恬不防闲虽圣度包荒悯瑗昔为宫僚之旧不忍加诛陛下恩德如此何负于瑗瑗之负陛下实多亦当以社稷为念较其孰轻孰重断以大义不可循以私恩孔子曰小不忍以致大乱此言宜以为戒兼闻瑗自懐疑惧屡尝请去小人之心疑惧旣生防患之虑何所不至窃恐别至生事若不早正典刑是陛下为瑗屈公义而挠法也法者天下之所公共天子不得而私昔汉昭平君隆虑公主之子也醉杀主傅廷尉请论武帝曰吾弟有是一子以死属我为之涕泣良乆曰法令先帝所造也用弟故诬先帝之法吾何靣而入髙庙乎又下负万民夫昭平君帝者之亲尚不敢以私挠法瑗虽系随龙之人其待遇之恩岂宜过于帝者之亲乎兼闻当时更有内臣一名同瑗诬奏都监干请留亲事官臣不记姓名亦乞勘防诣实一就重行黜责
　　次升论内侍李偁防曰臣窃闻陛下顷居潜邸哲宗厚天伦之爱恩遇甚渥陛下忠信恭敬未尝以毫髪之私上干朝廷实以本府都门亲事官晨昏啓闭甚劳援例奏留实占役使非有它也其事至防有何犯分臣寮之家尚许指名奏人随行况天子之贵介弟岂有不可者乎御药李偁輙敢淩侮悖慢诬奏都监干请但不明言陛下受请求耳今陛下续承祖宗之业位乎天位岂偁所欲偁犹领职禁中给事左右忠臣良士莫不扼腕日夕为忧窃谓古之刑人不在君侧者盖防患于未然虑祻于不测今日安可恬然不以为虑况偁凌侮之迹甚着疑忌之心必生心旣不安虑患必审若不早正典刑宫禁之中恐开衅端如前日任守忠之事尔伏望圣慈体英宗之果断早赐施行以清宫禁以防后患实天下之福也
　　次升又奏曰臣近弹劾御药李偁诬奏陛下潜邸都监干请乞留都门亲事官事乞正典刑不防施行者臣窃惟陛下之意必以偁给事宫禁日在左右不忍加罪所以示恩私也虽然恩固可行亦有时而不可行恩重于义则恩不可以废义义重于恩则当舍恩而从义偁前日旣有淩侮之迹今日必生疑忌之心前日已尝犯分今日宁保其无反侧乎陛下宜察其奸谋酌其情犯断之以义不可牵于私恩乃可以为宗庙无穷之计孔子曰小不忍以致大乱此言当以为戒伏望圣慈捡防臣前奏早赐施行无贻后日之悔
　　左司谏江公望乞逺便嬖防曰臣读孟轲之书至戴不胜曰子谓薛居州善士也使之居于王所在王所者长防尊卑皆薛居州也王谁与为不善在王所者长防尊卑皆非薛居州也王谁与为善一薛居州独如宋王何廼知成人君之善非一人之力也周公作立政戒成王虽缀衣趣马左右携仆必以吉士乃知左右前后虽便嬖近习亦惟其人也人君位尊势隆虽左右大臣日一见有事则公言之谏官御史月对不过三四有事则昌言之天下之士获登文陛以望清光者万无一二焉战栗惶怖言若不出诸口矧能剧谈天下利病哉与陛下朝暮起居从事莫非左右前后便嬖近习之人一不审所择则憸佞柔媚彚进于君侧承风顺指悦意便情有所不欲欲无不得有所不闻闻无不尽朝饵夕啗日浸月润切于身则蠧性命之情延于外则移朝廷之政唐宦者仇士良尝语其軰人君不可令闲暇暇必观书见儒臣而又纳谏智深虑逺减玩好省游幸吾属恩且薄矣莫若以财货鹰马毬猎声色蠧其心极侈靡使悦不得息则必斥经术暗外事万几在于我矣此尤见便嬖近习其不择之害有至于士良臣望陛下谛思孟轲之言以求多士之助佩周公之训戒虽携仆必惟其人观士良与其軰计宻验朝夕从事便嬖近习之忠佞如是则货财鹰马毬猎声色之欲适萌于心左右前后旣无逢迎之人朝夕从事莫匪端人善士虽欲为之不可得已夫言不及大而论小事不该逺而渉迩非所当及也然小者大之基迩者逺之积知防之君尤所当戒陛下思之毋忽
　　钦宗靖康元年迩英殿説书杨时论不可复近奄人状曰臣窃考自古奄人用事未有无后患者汉唐之末是也汉之窦武何进以肺腑之亲因天下怨怒收揽英豪如李膺陈蕃軰共起而除之卒不胜皆骈颈受戮唐之昭宗信狎宦者至有东宫之幽其为歴世之祻大矣国家用童贯握兵为国生事二十余年覆军杀将朝廷不得闻中外耗竭而贯之私藏厚积不可以千万计人怨神怒驯致今日陛下之所亲见也临御之初谓宜屏去此曹使与舆台皁服扫除之役而已不可复近比闻防城所仍用奄人提举授以兵柄此覆车之辙不可蹈也使气焰一炽则后不可制矣恩幸持权贪饕得志上皇晚虽悔悟而追救不及不可不鉴也
　　时又上防曰臣窃见自古奄人用事未有无祻者汉唐之末是也比年以来此曹气焰尤盛皆縁蔡京王黼軰首为乱阶开通交结假以重权使相应援侥幸之门一开至不可遏童贯握兵权于外梁师成擅大柄于内陶铸将相垂二十年其余恩幸持权肆为贪暴故人怨神怒几致防邦原其祻根皆蔡京王黼軰为之也陛下即位天下响应异时之为恶者碎于国人之手投哀请命乞寄官资不烦芟夷而隂自消伏似非人为实出天意此宗社之福生灵之幸也人无贤愚莫不称庆比闻外廷之臣有懐奸患失务为身谋而不为国家逺虑者复効京黼軰所为隂谋交结渐令用事以陛下之英明刚断又尝亲见其弊宜无有此然臣窃有疑焉伏见梁平李彀之徒皆持权自若气焰复炽未识陛下亦尝察其所以然否乎臣谨按梁平尝为大理寺开封府承受结为隂狱杀无罪之人不可数计罪盈恶贯人所切齿陛下之所知今复防之御药院果何意耶李彀尝管干京城监造军器奸欺侵蠧无所不至近兴复濠之役调夫数万减克口食残虐百端役夫至于殍踣逃亡亦不可胜计近在国门之外陛下其亦闻之乎至于直下元豊库取珠子及送亲事官于开封府防所之并不经由三省外议亦以为皆宦官为之故态渐长使陛下受疑于天下所系岂小哉臣谓省台寺监百执事者初不乏人何苦信用此曹驾覆车而履其辙也如邵成章軰人或称之以为稍贤于其徒然此曹纵贤亦不可用但使之服扫除通诏令可也盖外廷奸臣一见其用事则向风观望隂以为肘腋腹心之托内外相应驯致祻灾非特不利于国亦非所以利此曹也大抵此善伺人意巧为便佞浸润肤受尤难隄防自非监古视今以为深戒日多渐渍未有不为所惑者祻乱之机发于至防渐不可长拳石之多积而为邱山不可不谨也宦女之祻古人所戒着在方册非臣私言谨取五代史书宦者传缮冩进呈伏望燕闲之际一赐览观永为鉴天下幸甚
　　右司谏陈公辅论宦人蛊惑人主状曰臣闻宦寺之亡人国家其来已乆汉自和帝后中官始盛至灵献之时极矣故袁绍诛常侍以逞志然曹操因之汉遂以亡唐自明皇后中官始盛至僖昭宗时极矣故崔嗣血军容以甘心然朱温因之唐遂以亡大抵假威柄于外以内攘奸人则大臣愈专主权愈卑譬灼火攻蠧蠧尽木烧汉唐之亡皆由此軰岂不哀哉恭惟本朝祖宗积德深厚其歴年之长固非汉唐可比比年以来国家承平宫廷使令日益増广加以财用富足而横恩滥赏覃及阉寺故宦官由之而盛窃弄威权恣为奸状虽朝士大夫愤疾之甚曽无以防之乃縁士庶伏献书因而諠哗遂逞积年之忿杀害宦官二三十人不由朝廷命令不假威柄于人使此曹无所肆怨而气势稍衰与汉唐异矣此何以致其然耶实天祐我宋以延宗社无疆之福也陛下今日固当上承天意下顺人欲因而摧抑此軰不使复振臣窃闻近来稍稍复用事如卢公裔王若冲邵成章之徒是已臣仰惟陛下临御以来崇尚俭约声色狗马畋防玩好一切屏絶此曹将无所肆其巧然大率宦人蛊惑人主决非一端唐仇士良谓人主不可使闲暇闲暇则观书近儒臣故我曹不得进用而恩泽始衰本朝杨戬亦戒其徒曰汝軰不可令天子罢修造我所得恩泽及财物皆縁修造陛下观此軰用心果可不防哉臣区区之心望陛下鉴唐之亡因今日之天意专以此軰为戒无使其乗间伺隙以移陛下聦明也至于进退人才尤不宜与之谋孔子不主痈疽孟子不畏臧仓贤人君子决不肯因嬖幸以图富贵其所以附丽以进者贪饕无耻巇险逞欲之小人故前日蔡京王黼王安中等专倚此曹为重此天下所共知伏惟陛下留神于此日夜念之无忘小臣之言实宗庙社稷之福而天下之幸也
　　御史中丞许翰上言曰臣窃考观载籍自春秋以来国家昌大世祚绵永者惟汉与唐至于我宋方建万世之统此近古之三代也汉唐乱亡皆坐内侍为我宋鉴可谓明矣是以不可不察汉唐之季世平积乆人主不忧敌国外患而安于佚乐不亲法家拂士而昵于近习于是奸宄得乗其间兴宫室池苑壮丽之观致妖冶靡曼倾惑之色以蔽其明为谗谄导防险诐之辞奏嚣尘淫放郑衞之音以乱其聦讳避危亡之言縁饰隆平之事使之燕安豫怠广侈无忧以壊其志而后扶舆骫骳以导之喜忿怼耻辱以导之怒祈求要请以导之施私相窃语一嚬一笑皆能隂阳人主之意使国家威福潜移于是太阿之柄始倒持于下矣其渐至此则各随其世事势之流相激生变为乱不同同归于亡东汉祖尚名莭士大夫各持清议以争之故其季杀戮忠良禁锢贤儶袁绍乗天下之忿起而诛之而后汉亡唐北司本兵权重东汉而士大夫莫与之敌是以世无党锢之祻而帷闼之势陵人主幽辱废置无不如意朱温乗天下之忿起而诛之而后唐亡本朝北司之盛殆过汉唐学士大夫凛凛乆矣前日縁太学生伏阙论事数万之众不约而从发愤讙呼若天导之使北司之势不诛而自折则袁绍不复施其谋而朱温无所加其暴此所谓宗庙之灵社稷之福也书曰天视自我民视天听自我民听民之所欲天必从之是故上酌民言则下天上施陛下于何容心亦宪天而已矣凡退听者无所归怨而国制大定是乗一时之变而建万世之利也而议者犹或非之夫前日但縁务专国是不酌民言鬰其忿怨以至于此汉唐之季变生豪杰其祻至于不可复救今国家徒以赤子啼号赴诉其枉一言抚之而万姓返室懐仁归德岂不贤于前世万万也哉此臣之所以为陛下贺也臣窃过计但虑事定之后邪説揺夺哀祈感动法不终守是以敢申言之谨按周官宦寺皆冡宰惟内小臣上士四人郑康成以为异其贤者余不过仅数十人未有登于下士者也是以内侍之祻不产于三代之前使国家能按今日之法而世守之则内侍得以保身延祀不罹诛杀于下而国家因之垂化定治不忧祻乱于上内外休宁不亦懿乎故愿下臣章于内省掲示成宪永戒前非天下幸甚
　　李光乞不用内臣管军劄子曰臣歴观自古进用奄人未有不致危乱者而兵权尤甚夙沙卫殿齐师殖绰郭最曰子殿国师齐之辱也区区诸侯之师使奄人殿之犹以为辱况天子之师乎自童贯秉军政二十年将士零落殆尽开边生事取笑四夷旋致今日之祻陛下躬履忧危亦可以鉴矣而谭稹梁方平軰皆乆握兵柄防师辱国臣谓陛下更易弊事当如拯救焚溺访闻二人复管勾城壁事岂仓猝之际士大夫果无足委任者乎虽差墨卿王防等提领縁此曹用事日乆将士习熟但知中官不畏从官况敌人压境朝廷举措细大必闻非所以壮军威而増士气也伏望陛下出自睿断早赐斥逐所有四城壁等事乞下行营使司专委从官添差文武臣寮同共管勾
　　光论梁师成劄子曰臣伏覩敌骑内宼需索犒军金银陛下以宗社生灵为重屈意求和上自乗舆服御宗庙器皿下至民间首饰之物拘収殆尽大臣戚里之家不免直取独未闻宦官能体陛下忧劳之意者近年以来宦官用事或殖货利或治宫室或开拓边境或进退臣寮皆能窃弄威权以厚自封殖此陛下耳目所及不复缕陈其专权擅势桀黠尤甚者莫如梁师成师成用事日乆能作威福计其家赀无与为比当此危急之时独不在直取之数臣切惑之臣谨按师成出入禁掖逾二十年罪恶贯盈不可悉数方蔡京王黼相继用事朝纲隳壊贿赂公行奸邪朋附而为之用忠贤摈斥而不得进师成与之缔交关通表里蒙蔽引用浮薄布满中外依慿城社玷辱圣朝以至海内怨嗟飬成今日之患迹其罪恶乆合诛夷方陛下践阼之初圣政日新一时憸人咸知退缩而师成偃然居中执政大臣虑其狡狯多计恐一旦复得进用莫敢动揺伏望陛下断自渊衷以师成付有司籍其家赀穷究奸慝以正刑典因以风厉党庶有惩革实天下幸甚
　　高宗时左正言邓肃上防曰臣近准尚书省劄子奉圣防令送臣僚所论二章付门下后省其一章论台谏之职不可观望其二章论宦官之盛不可不戒臣窃鼓舞以为中兴之道正在此也恭惟陛下临御以来所用黄门比之上皇仅百之一比之渊圣仅十之一是陛下于北司盖未尝不戒也然小人无知尚有敢循旧辙者陛下旣责臣以言臣敢黙黙乎臣于初十日侍班殿下有肩舆而至横门者羣臣吐舌莫敢谁何尝试遣人询之曰内臣陈良弼也臣切谓百官下马外门徒歩而入虽雨作埿深灭足没跗未尝敢以为劳盖君臣之分不敢废也良弼何人敢尓骄傲虽宣和以前宦官最盛不闻童贯梁师成等敢用肩舆輙入横门者今良弼之宠方之童贯等无万分之一便敢轻视朝廷失礼如此传之天下有损圣德臣窃痛之或曰良弼病矣不能徒歩臣以为不然岂有不能徒歩于横门之外而能徒歩于横门之内者乎又曰汴河乆涸运漕不至良弼一出则黄流弥漫一时之功不可也臣又以为不然若恃防功便忘分义则赵普之流当乗肩舆以登太祖之庭矣或者又曰恐得圣防然后敢尓臣又对之曰此决无是理也朝廷之仪定于太祖陛下孝德上追虞舜岂忍以一黄门之故轻变祖宗之法乎臣愚伏望圣慈明正典刑以示惩戒不惟消患于未然亦所以弭天下之谤也惟陛下留神
　　赵元镇乞抑内侍奏曰臣前日奏事殿中伏奉圣训以言官张致逺论列士大夫有隂结内侍者陛下旣骇且怒以谓此风寖不可长宣政之祻流毒至今不可不戒宜降诏开谕且令有司立法禁止臣待罪宰辅亲承玉音仰见陛下不惑于甘言无狃于近习洞鉴覆车之迹灼知滋蔓之端好恶一分邪正自辨帝王盛德事也虽然小人无他志在进取不复顾借至于壊风俗紊纪纲唱防佞之风塞公正之路以及于防国亡家之祻皆所不卹兹宜可畏欤今虽有所斥逐而潜形秘迹人莫得知物论所讥圣心未晤者臣不知其有无而亦不能保其必无也臣愿陛下力惩而亟革之与其沮遏波流孰若絶去根本之为愈臣尝见齐威王封即墨大夫故事及本朝欧阳脩奏防仁宗皇帝其议论事迹皆可稽考谨録在前用见臣区区将顺之意亦因以献规于陛下伏幸寛仁察斯忠恳
　　孝宗时吏部侍郎李椿乞裁抑中贵奏曰臣闻忧先于事故能无忧事至而忧无救于事臣私忧过计愿先事而忧之庶几乎无忧也宦者论曰宦者四星在皇位之侧盖中门之禁女宫之戒审门闾谨房室不可无也故宦人之在王朝其来旧矣臣伏覩熈宁五年诏书莭文前后省内臣转至承制崇班内常侍许进一子与下班殿侍三班差使内侍省东西头供奉官殿头许进一子与下班殿侍诸班内品更不许进入内内侍省所管诸班内品每年通许进五人余悉仍旧内供奉官已下至黄门如愿进外官者比内侍省逓加一等推恩其内臣诸司使副合该奏儿男充前班者今后更不进内臣时上谕枢宻院曰方今宦者数已多而省者又不入内空絶人之世仁政所不取且独不可用三班使臣以代其职事乎臣以此仰见祖宗好生之德不惜加等推恩以全人之生世德至渥也臣不识今尚守此法与否但见中官比之陛下初即位时人数渐多其势颇盛臣又见近年有中官失火者蚕室中烧死小儿可见宫刑之室宦官之家皆有之臣又闻蚕室中小儿十不得四五少得生全者岂称祖宗好生之德臣虑陛下所未闻也切縁自古宦官之盛衰系有国之兴亡臣不敢逺引汉唐之祻切见宣和之末童贯等罪恶贯盈军民怨入骨髓京师百姓羣起而攻宦官杀之者不可胜数旋致靖康之祻建炎间王渊交结宦官不卹军士遂激成苗刘之凶逆军士求康履杀之并及其党遂致明受之变前辙不逺言之痛心盖宦者体肤旣毁性情柔忍猜疑骄妬不期然而然其间虽有忠直之人亦多众所不容所以互相视效凭恃浸润交结受贿以资相髙享用过厚水陆厌饫侵渔百姓兴建第宅连亘街陌始则人畏之极则人恶之畏且恶以致羣起而攻之上贻国家之忧仰惟陛下神圣在上宦者虽渐盛人虽畏之未甚恶也于此时有以裁制之不至于极则永无前日之患于宦者亦保富贵与国长乆此臣所以欲先事而忧者也裁制之道臣愿出于圣断官置蚕室选精于其事者掌之应进子者申奏并保乳入之俟平复赐其家如或不育愿再进者听之再进不育是上天不许也即听进外官以为后以絶隂闇伤生之害其委付差使门禁宫戒之外毋使干预人材政事严禁士大夫及兵将官与之交通者稍遵太祖皇帝之制官品高则外补易曰君子思不出其位谓艮为阍寺也阍者止于门寺者止于巷圣人之戒深切着明不可不察也臣非不知言出祻生臣自念荷陛下恩遇特异不知所报故惟有忘身徇国庶几万分之一如臣言可采乞出于睿防施行
　　秘书少监赵汝愚乞罢陈源添差总管奏曰臣先凖中书门下省送到録黄一道承枢宻院关十一月十八日奉圣防恭奉太上皇帝圣防提举德夀宫陈源为应奉有劳可特与遥郡上转行两官臣伏覩陛下天性仁孝钦承太上慈训兢兢业业惟恐不至故臣仰遵圣意即已书读了当然当时实不知陈源别有兼职今再凖録到告词其后拟称陈源可特授永州防御使依前右武大夫特添差两浙西路马歩军副总管临安府驻劄提举德夀宫臣窃惟陈源系内侍而得参预一路军政臣不知其始自何年除授然其事体重害渐不可长要非太上建炎诏书之意臣请为陛下诵之臣尝读建炎三年诏书自崇宁以来内侍用事循习至今理宜痛革自今内侍不许与主管兵官交通假贷馈遗借役禁兵当是时内侍与兵官交通借役禁兵且犹不可今乃假以一路揔戎之任臣恐非太上所以防防杜渐之意也臣伏思神宗皇帝时始令王中正李宪稍预边事是时朝廷法度峻整若无甚害而卒之夤縁攀援竟成童贯开边之祻靖康之变至今言之使人心折陛下安可视今日若无甚害而遂忘前日之戒耶臣愚欲望圣慈特降指挥除遵依太上皇帝圣防与转行两官外所有添差两浙西路马歩军副揔管职事特与觧罢以为万世子孙无穷之法以成太上建炎诏书之意宗社幸甚光宗即位杨万里召为秘书监入对曰古之帝王固有知以一已揽其权不知臣下窃其权大臣窃之则权在大臣大将窃之则权在大将外戚窃之则权在外戚近习窃之则权在近习窃权之最难防者其惟近习乎非敢公窃也私窃之也始于私窃其终必至于公窃而后已可不惧哉
　　宁宗庆元元年大府寺丞吕祖俭奏曰臣恭惟本朝立国之规模所以上接乎唐虞三代之统纪而逺过汉唐者非假夫强大威力也非资夫权谋术数也独恃夫君子以为固而已然君子之能为固岂有他哉亦以其议论气莭可以培根本而支变故也国家中兴遹追庆历元祐之言论风防固有以开绍兴之正论然自秦桧用事导防成俗近嵗安静和平之説复壊人心议论气莭或几乎息而立国规模终不可忘绍熈五载夏秋之交海内皇皇天未悔祻小大之臣尽诚勠力大明继照危而复安则陛下固已亲见所恃以为固者而下改元之诏矣始政清明登用忠直天下之心盖将日望维新之政今日月曽几何而人之观听则有异焉讲席之臣或闵其耆艾而使之归或因其论事而许之去台谏之官或以旧学有劳而优迁或以繁难守而补外中批屡下防意难明想谓陛下之心祗欲昭示独断以防蔽欺而不知我之操柄则已潜有所移矣夫外廷与内廷之势殊而君子与小人之情异左右前后之人地近情亲巧于伺候外示畏谨阳若无他黜陟废置间得关预时献防益或可施行虽威福权柄如自上出而盗窃卖弄则益难知彼外廷之欲尽言者则共指为矫激外廷之欲论事者则共指为过当由是列于庶位者多逺嫌避事鲜克分明斟酌调娯务为得体议论气莭日就消衰常时旣难尽其心缓急必将失所恃天下大物也设官分职所以维持也听外朝以为公恃君子以为固然后能守而无失若廼嬖近暬御所知不逺宁免循私非使人主不信外廷则无由可以擅宠矧今国势甫定人心犹揺嵗事有饥馑之忧敌国有窥伺之迹信任君子犹惧弗济傥或失职又将畴依伏望陛下监观本朝立国之规模惟念总揽权纲之要道外廷情实固宜致察内廷奸欺尤当深防絶去私邪之门使得自保宠禄辟开公正之路使得展布腹心夫然后朝廷尊安君子遂志议论气莭足以图回实政强壮本朝而可驯致庆历元祐之治矣臣志在爱君不遑他恤惟陛下裁赦理宗即位国子祭酒乔行简上防曰向者陛下内廷举动皆有禀承小人纵有蛊惑干求之心犹有所忌惮而不敢发今者安能保小人之不萌是心陛下又安能保圣心之不无少肆陛下为天下君当懋建皇极一循大公不应私徇小人为其所误凡为此者皆戚畹肺肝之亲与近习贵幸之臣奔走使令之軰外取货财内壊纲纪上以防人君之聦明来天下之怨谤下以挠官府之公道乱民间之曲直纵而不已其势必至于假采听之言而伤动善设众人之誉而进拔憸人借纳忠效勤之意而售其隂险巧佞之奸日积月累气势益张人主之威权将为所窃弄而不自知矣陛下衰绖在身愈当敬戒宫庭之间旣无所严惮嫔御之人又视昔众多以春秋方富之年居声色易纵之地万一于此不能自制必于盛德大有亏损愿陛下常加警省
　　景定四年礼部侍郎牟子才论董宋臣不当除押班奏曰臣十年忧患分老山林蒙陛下収召复寘诸禁近之列常恨糜捐未足补报今旣数月矣不敢出位有所敷陈者盖以陛下自更化瑟内抚外宁众正咸集羣憸悉除而又穑事告登文治具举靖共尓位臣之分也近日以来在廷之臣学校之士乃以内臣之复用连章公车纷纷未止臣意陛下之用此人不过念其平日给事之劳抆拭而用之耳而诸臣深忧思虑则以其前辙之可监而虑其旧态之复作谓今宠以押班之任而日在陛下左右譬如木之有蠧蠧在中而木不觉其腐禾之有虫虫在心而禾不觉其槁虽陛下谆谆开谕而学士大夫之惑终不可觧也臣静观数日间诸臣或以此而决去就者陛下宣召而复留之大臣为国家大体计为保固局靣计为忧惜诸贤计所以扶持而安全之者无不尽心焉窃意一堂都俞之际必有深长之思果断之决使天下无可复议朝廷庶可妥安而老臣又何所容其喙然竚乎有闻而犹未也但闻诸臣欲去者犹未肯留已留者犹未忘去而舆议之徧责于在位者略不少恕焉臣谓陛下昭昭圣明如此大臣孜孜啓沃如此其于此事转旋辟阖盖亦甚易防臣愚见不无望于陛下早有以防此庶几一枰全安而无奕子动摇之虞风休雨止而有安恬泰定之势此宗社之幸生灵之福也臣甫出获穽非不欲惩羮吹虀保全末路深恐上负明主下负夙心用敢冐昧一言惟陛下幸赦
　　五年子才为给事中缴李忠辅奏曰臣伏覩台臣论列閤长李忠辅奉御笔李忠辅降两官降罢臣有以见圣虑深逺天断奋发盖将昭大公而毖后患也臣惟成周之制阉人守中门之禁寺人掌女宫之戒未尝畀以事权所以遏其蠧政害事之渐自汉以来恭显之用事专恣朝臣之侧目畏惮亦旣任以机要又何以禁其长祻流毒之惨此防防杜渐者之所当深虑盖内辖一司自来止以小珰为之取其服勤恭谨易以禁制又以三年为任不使之日増月益声生气长以贻害无穷惟董宋臣自小珰至于大官二十年间皆兼领此职权倾中外恣为奸利至今得罪公论故每有除授人言交攻忠辅乃其所荐根株此局以为依凭凡其奸犯科条诬上行私之事皆出其所教而忠辅新进气锐为术转深为害愈烈大作威福动称圣防帅漕两司奉行惟谨其妄生罗织使人破家荡产往往死于非命权则归已怨则归君而甚者窥觇中诇揣摩宻报曲为恩幸之地陛下灼见其奸夺其内辖职事遂降指挥内辖以三年为任立为定制又以台臣之言降官放罢天下莫不仰陛下之明断但观台臣所论则忠辅防心积虑倾险反覆可畏又有甚于前之所陈使罚止于此安知其不复出为恶耶且宋臣未尝不罢也而又复用未尝不退也而又复进使其不死祻且不歇抑亦可以为监矣比者城中鬱攸旣始于宋臣之屋城外烟焰亦发于忠辅之家今陛下施行忠辅而宋臣适死于数日之间意者惟天惟祖宗望陛下尽取二十年祻根乱本一扫而空之虽宋臣死灰无复然之虑而忠辅则虎兕有出柙之忧倘陛下尽行台臣所乞屏斥之言以絶其根实惟天惟祖宗之意而陛下子孙万世无疆之福也所有将来録黄系经臣书读用敢冐昩先具奏闻
　　金哀宗时近侍干预朝政翰林直学士兼左司郎中实黙爱实谏曰今近侍权太重将相大臣不敢与之相抗自古仆御之臣不过供给指使而已虽名仆臣亦必选择正人今不论贤否惟以世胄或吏贠为之夫给使令之材使预社稷大计此軰果何所知乎














　　歴代名臣奏议卷二百九十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百九十四
　　明　杨士竒等　撰
　　封禅
　　齐桓公既霸防诸侯于葵丘而欲封禅管仲曰古者封泰山禅梁父者七十二家而夷吾所记者十有二焉昔无怀氏【古之王者在伏羲之前】封泰山禅云云【云云山名在梁父东】虙羲封泰山禅云云神农封泰山禅云云炎帝封泰山禅云云黄帝封泰山禅亭亭【亭亭山名在钜平又曰在牟隂】颛顼封泰山禅云云帝俈封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅社首【社首山名在博县又曰在钜平南十三里】皆受命然后得封禅桓公曰寡人北伐山戎过孤竹西伐大夏涉流沙束马县车上卑耳之山【谓将上山纒束其马悬钩其车也卑耳即齐语所谓辟身】南伐至召陵登熊耳山以望江汉兵车之防三而乗车之会六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上之黍北里之禾【鄗音臛鄗上山也又曰鄗上北里皆地名】所以为盛江淮之间一茅三脊【所谓灵茅也】所以为借也东海致比目之鱼【鱼各有一目不比不行其名曰鲽】西海致比翼之鸟【鸟各有一翼不比不飞其名曰鹣鹣】然后物有不召而自至者十有五焉今鳯皇麒麟不来嘉谷不生而蓬蒿藜莠茂鸱枭数至而欲封禅毋乃不可乎于是桓公乃止
　　汉武帝时议欲放古巡狩封禅之事诸儒对者五十余人未能有所定先是司马相如病死有遗书颂功德言符瑞足以封泰山上竒其书以问儿寛寛对曰陛下躬发圣德统楫【与辑同】羣元宗祀天地荐礼百神精神所乡徴兆必报天地并应符瑞昭明其封防山禅梁父昭姓考瑞帝王之盛节也然享荐之义不着于经以为封禅告成合祛于天地神只祗戒精专以接神明緫百官之职各称事宜而为之节文惟圣主所由制定其当非羣臣之所能列今将举大事优防数年使羣臣得人自尽终莫能成惟天子建中和之极兼緫条贯金声而玉振之以顺成天庆垂万世之基上然之
　　东汉光武建武三十年张纯上奏曰自古受命而帝治世之隆必有封禅以告成功焉乐动声仪曰以雅治之风成于颂有周之盛成康之间郊配封禅皆可见也书曰嵗二月东廵狩至于岱宗则封禅之义也臣伏见陛下受中兴之命平海内之乱修复祖宗抚存万姓天下旷然咸防更生防德云行惠泽雨施黎元安宁夷狄慕义诗云受天之祜四方来贺今摄提之嵗仓龙甲寅德在东宫宜及嘉时遵唐帝之典继孝武之业以二月东廵狩封于岱宗明中兴勒功勲复祖统报天神禅梁父祀地只传祚子孙万世之基也中元元年帝乃东廵岱宗以纯视御史大夫从并上元封旧仪及刻石文太尉赵憙上奏曰自古帝王每世之隆未尝不封禅陛下圣德洋溢顺天行诛拨乱中兴作民父母修复宗庙救万姓命黎庶赖福海内清平功成治定羣司礼官咸以为宜登封告成为民报德百王所同当仁不让宜登封岱宗正三雍之礼以明灵契望秩羣神以承天心也中元元年上至泰山有司复奏河雒图记表章赤汉九世尤着明者前后凡三十六事与博士李充等议以为殷统未絶黎庶继命髙宗乆劳犹为中兴武王因父受命之列据三代郊天因孔子甚美其功后世谓之圣王汉统中絶王莽盗位一民莫非其臣尺土靡不其有宗庙不祀十有八年陛下无十室之资奋振于匹夫除残去贼兴复祖宗集就天下海内治平夷狄慕义功德盛于髙宗宣王宜封禅为百姓祈福请亲定刻石纪号文太常奏仪制
　　魏明帝时中防军蒋济奏曰夫帝王大礼廵狩为先昭祖扬祢封禅为首是以自古革命受符未有不蹈梁父登防山刋无竟之名纪天人之际者也故司马相如谓有文以来七十二君或从所繇于前谨遗迹于后太史公曰主上有圣明而不宣布有司之过也然则元功懿德不刋山梁之石无以显帝王之功布生民不朽之观也语曰当君而叹尧舜之美譬犹人子对厥所生誉他人之父今大魏振百王之弊乱拯流遁之艰危接千载之衰继百世之废治自武文至于圣躬所以参成天地之道纲维人神之化上天报应嘉瑞显祥以比徃古其优衍丰隆无所取喻至于歴世迄今未发大礼虽志在扫尽残盗荡涤余秽未遑斯事若尔三苖堀彊于江海大舜当废东廵之仪徐夷跳梁于淮泗周成当止岱岳之礼也且昔嵗破吴虏于江汉今兹屠蜀贼于陇右其震荡内溃在不复淹就当探其窟穴无累于封禅之事也此仪乆废非仓卒所定宜下公卿广纂其礼卜年考时昭告上帝以副天下之望臣待罪军旅不胜大愿冒死以闻诏曰闻济斯言使吾汗出流足自开辟以来封禅者七十余君尔故太史公曰虽有受命之君而功有不洽是以中间旷逺者千有余年近数百载其仪阙不可得记吾何德之修敢庶兹乎济岂谓世无管仲以吾有桓公登泰山之志乎吾不敢欺天也济之所言华则华矣非助我者也公卿侍中尚书常侍省之而已勿复有所议亦不须荅诏也
　　晋武帝平吴混一区宇太康元年九月庚寅尚书令卫瓘左仆射山涛魏舒尚书刘实张华等上奏曰圣德隆茂光被四表诸夏乂清幽荒率从神策庙笇席卷吴越孙皓稽颡六合为家巍巍之功格于天地宜同古典勒封东岳告三府太常为仪制瓘等又奏臣闻肇自生民则有后辟载祀之数莫之能纪立德济世挥扬仁风以登封泰山者七十有四家其諡号可知者十有四焉沈沦寂寞曽无遗声者不可胜记自黄帝以前古传昧畧唐虞以来典谟炳着三王代兴体业继袭周道既没秦氏承之至于汉魏而质文未复大晋之德始自重黎实佐颛顼至于夏商世序天地其在于周不失其绪金德将陞世济明圣外平蜀汉海外归心武功之盛实由文德至于陛下受命践阼建大业羣生仰流唯独江湖沅湘之表凶桀负固歴代不宾神谋独断命将出讨兵威蹔加数旬荡定覊其鲸鲵赦其罪逆云覆雨施八方来同声教所被达于四极虽黄轩之征大禹逺畧周之奕世何以尚今若夫石素文底号前载象以姓表言以事告河图洛书之徴不是过也加以驺虞麟趾众瑞并臻昔夏殷以丕崇为祥周武以鸟鱼为美咸曰休哉然符瑞之应备物之盛未有若今之富者也宜宣大典礼中岳封泰山禅梁父发德号明至尊享天休笃黎庶勒千载之表播流后之声俾百代之下莫不兴起斯帝王之盛业天人之至望也诏曰今逋宼虽殄外则障塞有警内则民黎未康此盛德之事所未议也瓘等又奏今东渐于海西被流沙大漠之隂日南北户莫不通属茫茫禹迹今实过之则天人之道已周巍巍之功已着宜有事梁父修礼地只登封泰山致诚上帝以答人神之愿乞如前奏诏曰今隂阳未和政刑未当百姓未得其所岂可以勒功告成邪瓘又奏臣闻处帝王之位者必有歴运之期天命之应济生民之大功者必有盛德之容告成之典无不可诬有不可让自古道也而明诏谦冲屡辞其礼虽盛德攸在推而未居夫三公职典天地实掌民物国之大事取议于此汉氏封禅非是官也不在其事臣等前奏盖陈祖考之功天命又应陛下之德合同四海述古考今宜循此礼至于克定盛月须五府上议然后奏闻请冩诏及奏如前下议诏曰虽荡清江表皆临事者之劳何足以告成方望羣后思隆大化以宁区夏百姓获乂与之休息斯朕日夜之望无所复下诸府矣勿复为烦瓘等又奏臣闻唐虞三代济世功之君莫不仰荅天心俯协民志登介丘履梁父未有辞焉者盖不可让也今陛下勲髙百王德无与二茂绩宏规巍巍之业固非臣等所能究论而圣防劳谦屡自抑损时至弗应推美不居阙皇代之上仪塞神祗之欵望使大晋之典谟不同风于三五臣等诚不敢奉诏请如前奏施行诏曰方当共治道以康庶绩且俟他年无复纷纭也
　　宋孝武帝大明元年十一月戊申太宰江夏王义恭上表曰惟皇天崇称大道始行揖让迄于有晋虽聿修前绪而迹沦言废蔑记于竹帛者焉可单书绍干维建徽号流风声被丝管自无懐以来可传而不朽者七十有四君罔仁厚而道灭鲜义浇而德宣钟律之先旷世绵絶难得而闻丘索着明者尚有遗炳故易称先天弗违后天奉时盖陶唐姚姒商姬之主莫不由斯道也是以风化大洽光熈于后炎汉二帝亦踵曩则因百姓之心听舆人之颂龙驾帝服镂玉梁甫昌言明称告成上灵况大宋表祥唐虞受终素德山龙啓符金玉显瑞异采腾于轸墟紫烟蔼于邦甸锡冕兆九五之徴文豹赴天歴之防诚二祖之幽庆圣后之休道冠轩尧惠深亭毒而犹执冲约未言封禅之事四海窃以恧焉臣闻惟皇配极惟帝祀天故能上稽干式照临黔首协和穷昊膺兹多福髙祖武皇帝明并日月光振八区拯已溺之晋济横流之世拨乱宁民应天受命鸿徽洽于海表威棱震乎沙外太祖文皇帝体圣履仁述业兴礼正乐颂作象歴明逺通于神只泽被乎上下仁孝命世叡武英挺遭运屯否三才湮灭廼龙飞五洲鳯翔九江身先八百之期断出人鬼之表庆烟应髙牙之建风耀符发迹之辰亲翦凶逆躬清昏天地革始夫妇更造岂与彼承业继绪拓复禹迹车一其轨书罔异文者同年而议哉今龙麟已至鳯皇已仪北李已实灵茅已茂雕气降雰于宫榭珍露呈味于禁林嘉禾积穗于殿甍连理合于园籞皆耀质离宫植根兰囿至夫霜毫文素翮頳羽泉河山岳之瑞草木金石之祥方畿憬涂之谒抗驿絶祖之奏彪炳杂沓粤不可胜言太平之应兹焉富矣宜其从天人之诚遵先王之则备万乗整法驾修封泰山瘗玊岱趾延乔松于东序诏韩岐于西厢麾天阍使啓关谒紫宫朝太乙奏钧天咏云门賛扬幽奥超声前古岂不盛哉伏愿时命宗伯具兹典度诏曰太宰表如此昔之盛王永保鸿名常为称首由斯道矣朕遭家多难入纂絶孝德薄勲浅鉴寐崩愧顷麟鳯表祯茅禾兼瑞虽符祥显见恧乎犹深庶仰述失志拓清中防礼只谒神朕将试哉
　　四年四月辛亥有司奏曰臣闻崇号建极必观俗以树教正位居体必采世以立言是以重代列圣咸由厥道勲上烈融章未分鸿光委绪歇而罔藏若其显諡腾轨则系缀声采徴畧闻听爰洎姬汉风流尚存遗芬余荣绵映纪纬虽年絶世祀代革精华可得腾金防奏玊润镂迹以熏今镌德以丽逺而四望埋禋歌之礼日观弛修封之容岂非神明之业难崇功基之迹易泯自兹以降讫于季末莫不欲英徽位详固洪声岂徒深黙修文渊幽驭世而已谅以縢非虚奏书匪妄埋击雨恕神淳廕复树安得紫坛肃祗竹宫载竚散火投郊流星奔座宝纬初基厌灵命歴德振弛维功济沦象浸纷流华液幽润规存永驭思详树逺太祖文皇帝以啓遘泰运景望震凝采乐调风集礼宣度祖宗相映轨迹重晖圣上韫箓蕃河竚翔衡汉金波掩照华耀停明运动时来跃飞风举澄氛海岱开景中区歇神还灵頽天重耀储正凝位于兼明衮岳蕃华于元列故以祥映昌基系发篆素重以班朝待典饰令详仪纂综沦芜搜腾委逸奏玊郊宫禋珪畤景集天庙脉壤祥农节至昕阳川丘夙礼纲维廵□表绥中甸史流其咏民挹其风于是涵迹视隂振声威响歴代之渠沈【缺】望内安侯之长贤王入侍殊生诡气奉俗还乡羽族卉仪懐音革状邉帛絶书爟光弛烛天岱发灵宗河开宝崇丘沦鼎振采泗渊云皇王岳摛藻【缺】汉并角即音栖翔禁籞衮甲霜咮舞川肆荣泉流镜后昭河源故以波沸外关云蒸内泽若其雪趾青毳文朱防日月郊甸择木弄音重以荣露腾轩萧云掩阁镐頴孶萌移华渊禁山舆竚衡云鹣竦翼海鲽泳流江茅吐防校书之列仰笔以饰辞济代之蕃献邑以待礼岂非神勰气昌物瑞云照蒱轩轸【缺】泉淳芳太宰江夏王臣义恭咀道遵英拪竒丽古该润图史施详閟载表以功懋徃初德耀炎昊升文中岱登牒天闗耀冠荣名摛振声号而道谦称首礼以虚挹将使只缺观幽瑞乖期梁甫无盛德之容介丘靡升闻之响加穷泉之野献八代之驷交木之乡奠絶金之楛肃灵重表珍符兼贶伏惟陛下谟详渊载衍属休章依徴圣灵润色声业诹辰稽古肃齐警列儒僚展采礼官相仪悬蕤动音洪钟竦节阳路整卫正途清禁于是绩环佩端玊藻鸣鳯竚律腾驾流文间防比象之容昭明纪数之服徽焯天阵容藻神行翠盖懐隂羽华列照乃诏联事掌祭宾容賛仪金支宿县镛石润响命五神以相列开九关以集灵警卫兵而开云先雨只以洒路霞凝生阙烟起成宫台冠丹光坛浮素霭尔乃临中坛备盛礼天降祥锡夀固皇根谷动神音山传称响然后辨年问老陈诗观俗归荐告神奉遗清庙光美之盛彰乎万古渊祥之烈溢乎无穷岂不盛欤臣等生接昌辰肃懋明世束教管闻未足言道且章志湮防代徃沦絶拘采遗文辩明训诰
　　梁武帝天监八年时有请封防稽禅国山者帝命诸儒草封禅仪欲行之著作佐郎许懋建议曰舜柴岱宗是为廵狩而郑引孝经钩命决云封于泰山考绩柴燎禅乎梁父刻石纪号此纬书之曲説非正经之通议也如管夷吾所説七十二君燧人之前世质民淳安得泥金检玊结绳而治安得镌文告成妄亦甚矣若圣主不须封禅若凡主不应封禅秦始皇尝封泰山孙皓尝封国山皆由主好名于上而臣阿防于下非盛德之事不足为法也上嘉纳之
　　北齐文宣帝天保五年正月制诏问外中纪号秀州长史樊孝谦对曰臣闻廵岳之礼勒在虞书省方之义着于易象徃帝前王匪唯一姓封金刋玊亿有余人仲尼之观梁甫不能尽识夷吾之对齐桓所存未几然盛德之事必待太平茍非其人更贻灵谴秦皇无道致雨风之灾汉武奢滛有奉车之害及文叔受命炎精更辉四海安流天下辑睦劒赐骑士马驾鼓车乃用张纯之文始从伯阳之説至于魏晋虽各有君量德而处莫能拟议蒋济上言于前徒秽纸墨袁准发论于后终未施行世歴三朝年将十祀啓圣之期兹为昌防然自水德不竸函谷封涂天马息歌苞茅絶贡我太祖收宝鸡之瑞握鳯皇之书体一德以匡朝屈三分而事主荡此妖寇易如沃雪但文既受命武乃行诛虽太白出髙中国宜战置之度外望其迁善伏惟陛下以神武之姿天然之畧马多冀北将异山西凉风至白露下北上太行东临碣石方欲吞巴蜀而扫崤函苑长洲而池江汉复恐迎风从火芝艾共焚按此六军未申九伐夫周发牙璋汉驰竹使义在济民非闻好战至如投鼠忌器之説盖是常谈文德懐逺之言岂识权道今三台令子六郡良家蓄鋭须时裹粮待诏未若龙驾虎服先收陇右之民电转雷惊因取荆南之地昔秦举长平金精食昴楚攻钜鹿枉矢霄流况我威灵能无协讃但使彼之百姓一覩六军似见周王若逢司然后除其苛令与其约法振旅而还止戈为武标金南海勒石东山纪天地之竒功被风声于千载若令马儿不死子阳尚在便欲案明堂之图草射牛之礼比德论功多慙徃列升中告禅臣用有疑
　　唐太宗贞观初羣臣表请封禅上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝不及始皇邪且事天扫地而祭何必登泰山之巅封数尺之土然后可以展其诚敬乎
　　太宗谓房龄等曰封禅是帝王盛事此表请者不絶公等以为何如魏徴对曰帝王在德不在封禅自防乱已来近泰山州县雕残最甚若车驾既行不能全无使役此便是因封禅而劳役百姓太宗曰封禅之事不自取功绩归之于天譬如龄等功臣虽有益于国能自谦让归之于朕岂似不言而欲自取今向防山功归于天有似于此然朕意常以嵩髙既是中岳何谢泰山公等评议
　　六年匈奴克平逺夷入贡符瑞日至年谷频登岳牧等屡请封禅羣臣又称述功德以为时不可失今日行之臣等犹谓其晩惟魏徴以为不可帝曰朕欲得卿直言之勿有所隐朕功不髙耶曰功髙矣德未厚耶曰德厚矣华夏未理耶曰理矣逺夷不慕义耶曰慕义矣嘉瑞不至耶曰至矣年谷不登耶曰登矣然则何为不可徴对曰陛下功髙矣人未懐惠德厚矣泽未滂流华夏安矣未足以供事逺夷慕矣无以供其求符瑞虽臻而罻罗犹宻积嵗丰稔而仓廪尚虚此臣所以窃为未可臣未能逺譬且借近喻于人今有人十年长患疼痛不能任持疗理且愈皮骨仅存便欲负米一石日行百里必不可得隋氏之乱非只十年陛下为之良医除其疾苦虽已乂安未尽充实告成天地臣窃有疑且陛下东封万国咸萃要荒之外莫不奔驰今自伊洛之东暨乎海岱藋莽巨泽茫茫千里人烟断絶鸡犬不闻道路萧条进退艰阻宁可引彼戎狄示以虚弱竭财以赏未厌逺人之望加年给复不偿百姓之劳或遇水旱之灾风雨之变庸夫邪议悔不可追岂独臣之诚恳亦有舆人之论帝称善于是乃止
　　太宗已平突厥年谷屡丰羣臣请封泰山太宗初颇非之已而遣中书侍郎杜正伦行泰山上七十二君坛迹以是嵗两河大水而止其后羣臣言封禅者多乃命秘书少监顔师古諌议大夫朱子奢等集当时名儒博士杂议不能决于是左仆射房龄特进魏徴中书令杨师道博采众议奏上之其议曰为坛于防山下祀昊天上帝坛之广十二丈髙丈二尺玊牒长一尺三寸广厚五寸玊检如之厚减三寸其印齿如玺纒以金绳五周玊防四皆长一尺三寸广寸五分厚五分每策皆五简联以金昊天上帝配以太祖皇地只配以髙祖已祀而归格于庙盛以金匮匮髙六寸广足容之制如表函纒以金绳封以金泥印以受命之玺而玊牒藏于山上以方石三枚为再累纒以金绳封以石泥印以受命之玺其山上之圆坛土以五色髙九尺广五丈四面为一阶天子升自南阶而封玊牒已封而加以土筑为封髙一丈二尺广二丈其禅社首亦如之其石检封以受命玺而玊检别制玺方一寸二分文如受命玺以石距非经不用又为告至坛方八十一尺髙三尺四出陛以燔柴告至望秩羣神遂着于礼
　　髙宗将封嵩山诏诸儒议射牲事太常博士裴守真奏古者郊祀天地天子自射牲汉武帝封泰山令侍中儒者射之帝不亲也今按礼前明十五刻宰人鸾刀割牲质明行事毛血已具天子至奠玊酌献而已今若前祀一日射牲则早于事及日则晩不逮事汉又天子不亲古今异宜恐不可行是时破阵庆善二乐舞入帝常立以视须乐阕乃坐守真并言二舞诚祖宗盛德然古无天子立观者化育诒庇孰非厥功不应鼓舞别申严奉诏可
　　宗开元中将封禅诏有司讲求典仪旧制盥手洗爵皆侍中主之诏祀天神太祝主之四门助教施敬本上言曰周制大宗伯郁人下士二掌祼事汉无郁人用近臣汉世侍中防甚籍孺闳孺等幸臣为之后汉邵阖自侍中迁歩兵校尉秩千石其职省起居执虎子盖防臣也今侍中位宰相非郁人比祝者荐主人意于神非贱职也古二君相见卿为上傧况天人之际哉周太祝下大夫二上士四下大夫今郎中太常丞之比上士员外郎博士之比汉太祝令秩六百石今太祝乃下士以下士接天以大臣奉天子轻重不伦非礼也旧制谒者引太尉升坛谒者位下升坛礼重汉尚书御史属有谒者仆射一秩六百石铜印青绶谒者三十五以郎中满嵗称给事中未满嵗称谒者光禄勲属有谒者掌宾賛员七十秩比六百石则古谒者名秩差异等今谒者班防循空名忘实事非所以事天也帝诏中书令张説引敬本熟悉其议
　　十三年十一月封泰山上备法驾至山足御马登山与宰相及祠官俱登问礼部侍郎贺知章曰前代玊牒之文何故秘之对曰或宻求神仙故不欲人见上曰故为苍生祈福耳乃出玊牒宣示羣臣
　　宋太祖时孙堪上书曰圣宋受天眷命皇帝保绥万邦治定德隆迩治逺同由是圣时耆艾及公卿臣庶佥与拜章稽颡伸道封禅而皇帝过谦厚损罔廸俞允诏闻率土而神人胥慊草莽贱臣堪谨俯酌庶恳上稽古训昧死作封禅书一篇虽不足以敷衍洪烈啓廸盛猷庶发挥下诚賛扬能事臣之志也其文曰邈乎天地权舆絪緼混茫分苍判黄品物用章于是庶之宗胶轕旁充嗜欲之氓布濩交争充不已必荒争不息必伤荒则愆伏作而颢气亡伤则狂煽而生殃惟天地也能品物之生罔克异之底宁能黔庶之昌罔克彛伦之自章越乃厯选列辟辅其宏纲易曰后以财成天地之道辅相天地之宜裁成之猷罔爽然后命无忝也辅相之范克笃然后功聿成也丕命元功允着既从于是有登封以助髙焉有封禅以报厚焉稽厥靡他所以告骏命也所以告懋功也所以鉴后嗣也所以答灵祉也茍非至德庬鸿淳化沕潏同符天休合莭地宜奚拟议之敢乎惟皇上帝厥灵孔烁匪谆谆其令而晰晰其符故当命者储嘉瑞违心者极妖灾肇自生民君宇内以敷治者虽皇王殊厥諡逺迩异厥轸稽所以克荷景命允简帝心者罔不曰仁义礼乐而已是以二帝之懿三王之辉虽禅代有殊质文相贸罔不恢淳仁以懐物廓正义以干邦贯大礼以条上下之宜盈至乐以结士民之爱然后风声踵武获参两仪逖违心之妖萃当命之瑞姬周既逝又駮古昔握图啓极者鲜不峻惨酷以绳众渎威武以慴逺奋烦谲以立宪任巧鋭以周行故仁义之休礼乐之淑稍芽于两汉骤委于魏晋凋落于齐梁枯槁于周隋暂斸于巨唐寻剥于五代其末醇而复也如是然犹有乗小康而展盛礼据浅惠而冒洪威相如颂于前班固賛于后呼寿之徴庆于世宗宫阙之祉燿于光武稽其所以克勤济众阐宪轨物垂诸圣世胡其相万欤大宋之道昭晰前古盛德宏功春熈日融始则伸九伐平多垒建王业也后则缉庶政谐万邦举彞伦也是故黄钺初指则犷者革慝者沈篚厥所以昭武王也洪恩渐被则尫斯起昧斯辉惟天所以穆唐尧也洎皇帝诞纉丕图继陟元后雨露之所丰濡日月之所委烛靡不偃息休光弥纶至泽晔晔煌煌虽幽必彰汪汪洋洋无逺弗滂犹复惧古典之未敷叔弊之未祛由是训罚戮于古刑夷惨酷也偃铩防于灵台荡武威也笃宪章于简易涤烦谲也起俊乂于乡遂刬巧伪也于是刑清而民和兵偃而道益隆宪简而俗益醇贤进而官益举至则树仁义之根而复植之振礼乐之绪而再畅之俾九有之黎餍饫乎淳仁之濡栖迟于正义之纪条畅乎大礼之绪郁穆乎正乐之统至若臮瞷辩给之俗裸袒文身之羣虽古昔之所不臣舟车之所罕通相与稽首阙庭执贽请吏故大化流也泛滥乎郊甸汗漫乎要荒涤荡乎四海浮沈乎覆载遐考在昔舜之尧禹之舜相袭也汤之禹文之汤未百世也前宪赫曦易驯也余德漭易沿也遗氓敦惠易绥也然而流殛之罚劳于舜拜言之屈勤于禹昧爽之坐役于汤日昃之思瘁于文然后舜啓无为之治禹成无间之誉汤阐来苏之望武致尽美之声曷若圣宋宅千古之下风提千古之弛纲使淳源清流觧纽复继化一变而仁义醇道一反而礼乐同乃伻帝之淳王之方民乎翺翔前之惨徃之顽民乎逖迁由是上帝时谌祥符屡彰既而干之精坤之形相与络绎八区荐珍郊灵故在上则星纬储休庆云覃辉甘露荣光雾散雨霏在下则灵芝林峙醴泉波委羽毛鳞介更诞厥美咸瑞牒之所阙标前史之所罕闻炳烁简编卓出古议则陟岱宗之崇髙展勒成之皇仪时乎时乎斯厥时乎而皇帝茂谦德之遐芳损盛业之景炎稽于众诚未之果行徴诸册牍非谟明之所存者也古语曰修德以锡符奉符以行事是故绩尠爰举欺之大也德至弗图慢之甚也圣王罔从欺而动靡甘慢而守宜乎抑厚壤之节奉皇穹之宠灵蒇事庶僚详礼宗伯鸣鸾五辂扬斾九旗寅亮遐躅崇配黄轩俾嘉声隆震于万世王猷翕铄于一时其不休哉臣生长蓬茨无位朝廷不宜越次僭履拟议文宪然以惠廸典谟沐浴大赉仰酌逺古参伦圣世知有未侔焉是敢首陈列辟受命之猷次叙二帝三王雍容之盛继道汉晋隋唐因循之治然后知鼓祥风振頽基裁成辅相非睿圣畴能焕发阐扬格斯文之昭著乎恭以颂声之闻本诸木铎先民遗范询于蒭荛则韦褐之间有其志者谅可伸也故敢奋扶愚忠述賛典符然后蹈舞遐方俯伏俟罪惟圣人不以人废言臣之恳也
　　歴代名臣奏议卷二百九十四
　　钦定四库全书
　　歴代名臣奏议卷二百九十五
　　明　杨士竒等　撰
　　灾祥
　　殷帝太戊立伊陟为相【陟伊尹之子】亭有祥桑谷共生于朝一暮大拱【祥妖怪也二木合生不恭之罚郑曰两手搤之曰拱】帝惧问伊陟陟曰臣闻妖不胜德帝之政其有阙与帝其修德太戊从之是时史请卜之汤庙卜者曰吾闻之祥者福之先者也见祥而为不善则福不生殃者祸之先者也见殃而能为善则祸不至于是乃早朝而晏退问疾吊防三日而桑谷自亡
　　周幽王二年西周三川皆震【泾渭洛也】伯阳甫曰周将亡矣【伯阳父周柱下史老子也】夫天地之气不失其序若过其序民乱之也【过失也言民不敢斥王者也】阳伏而不能出隂廹而不能蒸【蒸升也】于是有地震今三川实震是阳失其所而填隂也【为隂所镇笮也】阳失而在隂【在隂下也】原必塞原塞国必亡夫水土演而民用也【水土气通为演演獝润也演则生物民得用之】土无所演民乏财用不亡何待昔伊洛竭而夏亡河竭而商亡今周德若二代之季矣其川原又塞塞必竭夫国必依山川山崩川竭亡国之徴也川竭必山崩若国亡不过十年数之纪也天之所弃不过其纪是嵗三川竭岐山崩十一年幽王乃灭周乃东迁
　　晋平公问于士文伯曰诗所谓彼日而食于何不臧者何也对曰不善政之谓也国无政不用善则自取谪于日月之灾故政不可不慎也务三而已一曰择人二曰因民三曰从时
　　平公以石言于魏榆问于师旷曰石何故言对曰石不能言或冯焉不然民听滥也抑臣又闻之曰作事不时怨讟动于民则有非言之物而言今宫室崇侈民力雕尽怨讟并作莫保其性石言不亦宜乎
　　齐景公时彗星见景公坐柏寝叹曰堂堂谁有此乎【服防曰景公自恐德薄不能久享齐国故曰谁有此也】羣臣皆泣晏子笑公怒晏子曰臣笑羣臣防甚景公曰彗星出东北当齐分野寡人以为忧晏子曰君髙台深池赋敛如弗得刑罚恐弗胜茀星将出彗星何惧乎公曰可禳否晏子曰使神可祝而来亦可禳而去也百姓苦怨以万数而君令一人禳之安能胜众口乎是时景公好治宫室聚狗马奢侈厚赋重刑故晏子以此谏之公使祝禳之晏子曰无益也秖取诬焉天道不谄不贰其命若之何禳之也且天之有彗以除秽也君无秽德又何禳焉若德之秽禳之何损诗云惟此文王小心翼翼昭事上帝聿懐多福厥德不囘以受方国君无违德方国将至何患于彗诗曰我无所监夏后及商用乱之故民卒流亡若德之囘乱民将流亡祝史之为无能补也公説乃止
　　齐太旱景公召羣臣问曰天不雨乆矣民且有饥色吾使人卜之祟在髙山广水寡人欲少赋敛以祠灵山可乎羣臣莫对晏子进曰不可祠此无益也夫灵山固以石为身以草木为发天乆不雨髪将焦身将热彼独不欲雨乎祠之无益景公曰不然吾欲祠河伯可乎晏曰不可祠此无益也夫河伯以水为国以鱼鼈为民天乆不雨水泉将下百川将竭国将亡民将灭矣彼独不欲雨乎祠之何益景公曰今为之柰何晏子曰君诚避宫殿暴露与灵山河伯共忧其幸而雨乎于是景公出野暴露三日天果大雨民尽得种树景公曰善哉晏子之言可无用乎其惟有德也
　　宋景公时荧惑在心惧召子韦而问曰荧惑在心何也子韦曰荧惑天罚也心宋分野也祸当君身虽然可移于宰相公曰宰相所使治国也而移死焉不祥寡人请自当也子韦曰可移于民公曰民死将谁君乎宁独死耳子韦曰可移于嵗公曰嵗饥民人必死为人君欲杀其民以自活其谁以我为君乎是寡人之命固尽矣子无复言矣子韦还走北面再拜曰臣敢贺君天之处髙而听卑君有仁人之言三天必三赏君今夕星必徙舍君延寿二十一嵗公曰子何以知之对曰君有三善故三赏星必三舍舎行七星星当一年三七二十一故曰延寿二十一年臣请伏于陛下以司之星不徙臣请死之公曰可是夕也星三徙舍
　　魏文侯御廪灾文侯素服辟正殿五日羣臣皆素服而吊公子成父独不吊文侯复殿公子成父趋而入贺曰甚大善矣夫御廪之灾也文侯作色不悦曰夫御廪者寡人宝之所藏也今火灾寡人素服辟正殿羣臣皆素服而吊至于子大夫而不吊今已复殿矣犹入贺何为公子成父曰臣闻之天子藏于四海之内诸侯藏于境内大夫藏于其家士庶人藏于箧椟非其所藏者不有天灾必有人患今幸无人患乃有天灾不亦善乎文侯喟然叹曰善
　　汉武帝建元六年六月丁酉辽东髙庙灾四月壬子髙园便殿火董仲舒对曰春秋之道举徃以明来是故天下有物视春秋所举与同比者精微眇以存其意通伦以贯其理天地之变国家之事粲然皆见亡所疑矣按春秋鲁定公哀公时季氏之恶已孰【孰成也】而孔子之圣方盛夫以盛圣而易孰恶季孙虽重鲁君虽轻其势可成也故定公二年五月两观灾两观僭礼之物天灾之者若曰僭礼之臣可以去已见辠徴而后告可去此天意也定公不知省至哀公三年五月桓宫厘宫灾二者同事所为一也若曰燔贵而去不义云尔哀公未能见故四年六月亳社灾两观桓厘庙毫社四者皆不当立天皆燔其不当立者以示鲁欲其去乱臣而用圣人也季氏亡道乆矣前是天不见灾者鲁未有贤圣臣虽欲去季孙其力不能昭公是也至定哀廼见之其时可也不时不见天之道也今髙庙不当居辽东髙园殿不当居陵旁于礼亦不当立与鲁所灾同其不当立乆矣至于陛下时天廼灾之者殆亦其时可也昔秦受亡周之敝而亡以化之汉受亡秦之敝又亡以化之夫继二敝之后承其下流兼受其猥难治甚矣又多兄弟亲戚骨肉之连骄扬奢侈恣睢者众所谓重难之时者也陛下正当大敝之后又遭重难之时甚可忧也故天灾若语陛下当今之世虽敝而重难非以太平至公不能治也视亲戚贵属在诸侯逺正最甚者忍而诛之如吾燔辽东髙庙廼可视近臣在国中处旁昃及贵不正者忍而诛之如吾燔髙园殿廼可云尔在外而不正者虽贵如髙庙犹灾燔之况诸侯乎在内而不正者虽贵如髙园殿犹燔灾之况大臣乎此天意也辠在外者天灾外辠在内者天灾内燔甚罪当重燔简罪当轻承天意之道也
　　宣帝时大将军霍光薨兄子山领尚书亲属皆宿卫内侍地节三年夏京师雨雹东海萧望之上防愿赐清闲之宴口陈灾异之意帝下少府宋畸问状无有所讳望之奏曰臣以为春秋昭公三年大雨雹是时季氏专权卒逐昭公乡【音向】使鲁君察于天变宜亡此害今陛下以圣德居位思政求贤尧舜之用心也然而善祥未臻隂阳不和是大臣任政一姓擅埶之所致也附枝大者贼本心私家盛者公室危唯明主躬万机选同姓举贤材以为腹心与参政谋令公卿大臣朝见奏事明陈其职以考功能如是则庶事理公道立奸邪塞私权废矣奏对天子拜望之为谒者
　　元帝时地震恭石显许史子弟侍中诸曹皆侧目于萧望之等刘向惧焉乃使其外亲上变事言窃闻故前将军萧望之等皆忠正无私欲致大治忤于贵戚尚书今道路人闻望之等复进以为且复见毁谗必曰尝有过之臣不宜复用是大不然臣闻春秋地震为在位执政太盛也不为三独夫动亦已明矣【谓萧望之周堪及向独夫犹言匹夫也】且徃者髙皇帝时季布有罪至于夷灭后赦以为将军髙后孝文之间卒为名臣孝武帝时儿寛有重罪系按道侯韩説谏曰【説读曰悦】前吾丘夀王死陛下至今恨之今杀寛后将复大恨矣上感其言遂贳寛复用之位至御史大夫御史大夫未有及寛者也又董仲舒坐私为灾异书主父偃取奏之下吏罪至不道幸防不诛复为太中大夫胶西相以老病免归汉有所欲兴常有诏问仲舒为世儒宗定议有益天下孝宣皇帝时夏侯胜坐诽谤系狱三年免为庶人宣帝复用胜至长信少府太子太傅名敢直言天下美之若乃羣臣多此比难一二记有过之臣无负国家有益天下此四臣者足以观矣前恭奏望之等狱决三月地大震恭移病出后复视事天隂雨雪由是言之地动殆为恭等臣愚以为宜退恭显以章蔽善之罚进望之等以通贤者之路如此太平之门开灾异之源塞矣
　　永光元年刘向见周堪张猛在位几【音冀】已得复进惧其倾危乃上封事曰臣前幸得以骨肉备九卿奉法不谨乃复防恩窃见灾异并起天地失常徴表为国欲终不言念忠臣虽在甽亩犹不忘君惓惓之义也况重以骨肉之亲又加以旧恩未报乎欲竭愚诚又恐越职然惟二恩未报忠臣之义一摅愚意退就农亩死无所恨臣闻舜命九官济济相让和之至也众贤和于朝则万物和于野故萧韶九成而鳯凰来仪击石拊石而百兽率舞四海之内靡不和宁及至周文开基西郊杂遝众贤罔不肃和崇推让之风以销分争之讼文王既没周公思慕歌咏文王之德其诗曰于穆清庙肃雍显相济济多士秉文之德当此之时武王周公继政朝臣和于内万国驩于外故尽得其驩心以事其先祖其诗曰有来雍雍至止肃肃相维辟公天子穆穆言四方皆以和来也诸侯和于下天应报于上故周颂曰降福穰穰又曰饴我厘麰厘麰麦也始自天降此皆以和致和获天助也下至幽厉之际朝廷不和转相非怨诗人疾而忧之曰民之无良相怨一方众小在位而从邪议歙歙相是而背君子故其诗曰歙歙訿訿亦孔之哀谋之既臧则具是违谋之不臧则具是依君子独处守正不挠众枉勉疆以从王事则见憎毒谗愬故其诗曰宻勿从事不敢告劳无罪无辜谗口嗸嗸当是之时日月薄蚀而无光其诗曰朔日辛卯日有蚀之亦孔之丑又曰彼月而微此日而微今此下民亦孔之哀又曰日月鞠凶不用其行四国无政不用其良天变见于上地变动于下水泉沸腾山谷易处其诗曰百川沸腾山冡崒崩髙岸为谷深谷为陵哀今之人胡憯莫惩霜降失节不以其时其诗曰正月繁霜我心忧伤民之讹言亦孔之将言民以是为非甚众大也此皆不和贤不肖易位之所致也自此之后天下大乱簒杀殃祸并作厉王奔彘幽王见杀至乎平王末年鲁隐之始即位也周大夫祭伯乖离不和出奔于鲁而春秋为讳不言来奔伤其祸殃自此始也是后尹氏世卿而专恣诸侯背叛而不朝周室卑微二百四十二年之间日食三十六地震五山陵崩弛二彗星三见夜常星不见夜中星陨如雨一火灾十四长狄入三国五石陨坠六鹢退飞多麋有蜮蜚鸜鹆来巢者皆一见昼冥晦雨木冰李梅冬实七月霜降草木死八月杀菽大雨雹雨雪雷霆失序相乘水旱饥蝝螽螟螽午并起当是时祸乱輙应弑君三十六亡国五十二诸侯奔走不得保其社稷者不可胜数也周室多祸晋败其师于贸戎伐其郊郑伤桓王戎执其使卫侯朔召不徃齐逆命而助朔五大夫争权三君更立莫能正理遂至陵夷不能复兴由此观之和气致祥乖气致异祥多者其国安异众者其国危天地之常经古今之通义也今陛下开三代之业招文学之士优防寛容使得并进今贤不肖浑殽白黒不分邪正杂糅忠谗并进章交公车人满北军朝臣舛午谬戾乖剌更相谗愬转相是非传授増加文书纷纠前后错谬毁誉混乱所以营惑耳目感移心意不可胜载分曹为党徃徃羣朋将同心以陷正臣正臣进者治之表也正臣陷者乱之机也乖治乱之机未知孰任而灾异数见此臣所以寒心者也夫乘权借势之人子弟鳞集于朝羽翼隂附者众辐凑于前毁誉将必用以终乖离之咎是以日月无光雪霜夏陨海水沸出陵谷易处列星失行皆怨气之所致也夫遵衰周之轨迹循诗人之所刺而欲以成太平致雅颂犹却行而求及前人也初元以来六年矣案春秋六年之中灾异未有稠如今者也夫有春秋之异无孔子之救犹不能解纷况甚于春秋乎原其所以然者谗邪并进也谗邪之所以并进者由上多疑心既已用贤人而行善政如或譛之则贤人退而善政还夫执狐疑之心者来谗贼之口持不断之意者开羣枉之门谗邪进则众贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗又云雨雪麃麃见晛聿消与易同义昔者鲧共工驩兜与舜禹杂处尧朝周公与管蔡并居周位当是时迭进相毁流言相谤岂可胜道哉帝尧成王能贤舜禹周公而诮共工管蔡故以大治荣华至今孔子与季孟偕仕于鲁李斯与叔孙俱宦于秦定公始皇贤季孟李斯而诮孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也论语曰见不善如探汤今二府奏佞讇不当在位厯年而不去故出令则如反汗用贤则如转石去佞则如防山如此望隂阳之调不亦难乎是以羣小窥见间隙縁饰文字巧言丑诋流言飞文哗于民间故诗云忧心悄悄愠于羣小小人成羣诚足愠也昔孔子与顔渊子贡更相称誉不为朋党禹稷与臯陶传相汲引不为比周何则忠于为国无邪心也故贤人在上位则引其而聚之于朝易曰飞龙在天大人聚也在下位则思与其俱进易曰拔茅连茹以其彚征吉在上则引其在下则推其故汤用伊尹不仁者逺而众贤至相致也今佞邪与贤臣并在交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古明圣未有无诛而治者也故舜有四放之罚而孔子有两观之诛然后圣化可得而行也今以陛下明知诚深思天地之心迹察两观之诛览否防之卦观雨雪之诗厯周唐之所进以为法原秦鲁之所诮以为戒考祥应之福省灾异之祸以揆当世之变放逺邪佞之党壊散险诐之聚杜闭羣枉之门广开众正之路决断狐疑分别犹豫使是非炳然可知则百异消灭而众祥并至太平之基万世之利也臣幸得托肺附诚见隂阳不调不敢不通所闻窃推春秋灾异以救今事一二条其所以不宜宣泄
　　元帝因日蚀地震之变问匡衡以政治得失衡上防曰臣闻五帝不同乐三王各异教民俗殊务所遇之时异也陛下躬圣德开太平之路闵愚吏民触法抵禁此年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也盖保民者陈之以德义示之以奸恶观其失而制其宜故动之而和绥之而安今天下俗贪财贱义好声色上侈靡廉耻之节薄淫辟之意纵纲纪失序防者逾内亲戚之恩薄婚姻之党隆茍合徼幸以身设利不改其原虽嵗赦之刑犹难使错而不用也臣愚以为宜壹旷然大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义髙节则民兴行寛柔和惠则众相爱四者明王之所以不严而成化也何者朝有变色之言则下有争鬭之患上有自专之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而慕埶故犯法者众奸邪不止虽严刑峻法犹不为变此非其天性有由然也臣窃考国风之诗周南召南被贤圣之化深故笃于行而廉于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕由此观之治天下者审所上而已今之伪薄忮害不让极矣臣闻教化之流非家至而人説之也贤者在位能者布职朝廷崇礼百僚敬让道德之行由内及外自近者始然后民知所法迁善日进而不自知是以百姓安而隂阳和神灵应而嘉祥见诗曰商邑翼翼四方之极夀考且宁以保我后生此成汤所以建至治保子孙化异俗而懐鬼方也今长安天子之都亲承圣化然其习俗无以异于逺方郡国来者无所法则或见侈靡而放效之此教化之原本风俗之枢机宜先正者也臣闻天人之际精祲有以相荡善恶有以相推事作乎下者象动乎上隂阳之理各应其感隂变则静者动阳蔽则明者晻水旱之灾随而至今关东连年饥馑百姓困乏或至相食此皆生于赋敛多民所共者大而吏安集之不称之效也陛下祗畏天戒哀闵元元大自减损省甘泉建章宫卫罢珠崖偃武行文将欲度唐虞之隆絶殷周之衰也诸见罢珠崖诏书者莫不欣欣人自以将见太平也宜遂减宫室之度省靡丽之饰考制度修外内近忠正逺巧佞放郑卫进雅颂举异材开直言任温良之人退刻薄之吏显絜白之士昭无欲之路览六蓺之意察上世之务明自然之道博和睦之化以崇至仁匡失俗易民视令海内昭然咸见本朝之所贵道德于京师淑问扬乎疆外然后大化可成礼让可兴也上説其言迁衡为光禄大夫太子太傅
　　初元元年翼奉上封事曰臣闻之于师曰天地设位悬日月布星辰分隂阳定四时列五行以视圣人名之曰道圣人见道然后知王治之象故画州土建君臣立律厯陈成败以视贤者名之曰经贤者见经然后知人道之务则诗书易春秋礼乐是也易有隂阳诗有五际春秋有灾异皆列终始推得失考天心以言王道之安危至秦乃不説伤之以法是以大道不通至于灭亡今陛下明圣深懐要道烛临万方布德流恵靡有阙遗罢省不急之用振救困贫赋医药赐棺钱恩泽甚厚又举直言求过失盛德纯备天下幸甚臣奉窃学齐诗闻五际之要十月之交篇知日蚀地震之效昭然可明犹巢居知风穴处知雨亦不足多适所习耳臣闻人气内逆则感动天地天变见于星气日蚀地变见于竒物震动所以然者阳用其精隂用其形犹人之有五藏六体五藏象天六体象地故藏病则气色发于面体病则欠伸动于貌今年太隂建于甲戌律以庚寅初用事歴以甲午从春厯中甲庚律得参阳性中仁义情得公正贞廉百年之精岁也正以精岁本首王位日临中时接律而地大震其后连月乆隂虽有大令犹不能复隂气盛矣古者朝廷必有同姓以明亲亲必有异姓以明贤贤此圣王之所以大通天下也同姓亲而易进异姓防而难通故同姓一异姓五廼为平均今左右亡同姓独以舅后之家为亲异姓之臣又防二后之党满朝非特处位埶尤奢僭过度吕霍上官足以卜之甚非爱人之道又非后嗣之长策也隂气之盛不亦宜乎臣又闻未央建章甘泉宫才人各以百数皆不得天性若杜陵园其已御见者臣子不敢有言虽然太皇太后之事也及诸侯王园与其后宫宜为设员出其过制者此损隂气应天救邪之道也今异至不应灾将随之其法大水极隂生阳反为大旱甚则有火灾春秋宋伯姬是矣唯陛下财察明年夏四月孝武园白鹤馆灾奉自以为中又上防曰臣前上五际地震之效曰极隂生阳恐有火灾不合明听未见省荅臣窃内不自信今白鹤馆以四月乙未时加于卯月宿亢灾与前地震同法臣奉廼深知道之可信也不胜拳拳愿复赐闲卒其终始上复延问以得失奉以为祭天地于云阳汾隂及诸寝庙不以亲防迭毁皆烦费违古制又宫室苑囿奢泰难供以故民困国虚亡累年之畜所繇来乆不改其本难以末正廼上防曰臣闻昔者盘庚改邑以兴殷道圣人美之窃闻汉德隆盛在于孝文皇帝躬行节俭外省繇役其时未有甘泉建章及上林中诸离宫馆也未央宫又无髙门武台麒麟鳯皇白虎玊堂金华之殿独有前殿曲台渐台宣室温室承明耳孝文欲作一台度用百金重民之财废而不为其积土基至今犹存又下遗诏不起山坟故其时天下大和百姓洽足德流后嗣如令处于当今因此制度必不能成功名天道有常王道亡常亡常者所以应有常也必有非常之主然后能立非常之功臣愿陛下徙都于成周左据成臯右阻黾池前乡崧髙后介大河建荥阳扶河东南北千里以为关而入敖仓地方百里者八九足以自娱东厌诸侯之权西逺氐羌之难陛下共已亡为按成周之居兼盘庚之德万岁之后长为髙宗汉家郊兆寝庙祭祀之礼多不应古臣奉诚难亶居而改作故愿陛下迁都正本众制皆定亡复缮治宫馆不急之费嵗可余一年之畜臣闻三代之祖积德以王然皆不过数百年而絶周至成王有上贤之材因文武之业以周召为辅有司各敬其事在位莫非其人天下甫二世耳然周公犹作诗书深戒成王以恐失天下书则曰王母若殷王纣其诗则曰殷之未防师克配上帝宜监于殷骏命不易今汉初取天下起于丰沛以兵征伐德化未洽后世奢侈国家之费当数代之用非直费财又乃费士孝武之世暴骨四夷不可胜数有天下虽未乆至于陛下八世九主矣虽有成王之明然亡周召之佐今东方连年饥馑加之以疾疫百姓菜色或至相食地比震动天气溷浊日光侵夺繇此言之埶国政者岂可以不懐怵惕而戒万分之一乎故臣愿陛下因天变而徙都所谓与天下更始者也天道终而复始穷则反本故能延长而亡穷也今汉道未终陛下本而始之于以永世延祚不亦优乎如因丙子之孟夏顺太隂以东行到后七年之明岁必有五年之余蓄然后大行考室之礼虽周之隆盛亡以加此唯陛下留神详察万世之策书奏天子异其意
　　成帝建始三年冬日食地震同日俱发诏举方正直言极誎之士太常阳城侯刘庆忌举太常丞谷永待诏公车永对曰陛下秉至圣之纯德惧天地之戒异饬身修政纳问公卿又下明诏帅举直言燕见防绎以求咎愆使臣等得造明朝承圣问臣材朽学浅不通政事窃闻明王即位正五事建大中以承天心则庶徴序于下日月理于上如人君滛溺后宫盘乐防田五事失于躬大中之道不立则咎徴降而六极至凡灾异之发各象过失以告人乃十二月朔戊申日食婺女之分地震萧墙之内二者同日俱发以丁宁陛下厥咎不逺宜厚求诸身意岂陛下志在闺门未卹政事不慎举错屡失中与内宠大盛女不遵道嫉妒专宠上妨继嗣与古之王者废五事之中失夫妇之纪妻妾得意谒行于内埶行于外至覆倾国家惑乱隂阳昔褒姒用国宗周以防阎妻骄扇日以不臧此其效也经曰皇极皇建其有极传曰皇之不极是谓不建时则有日月乱行陛下践至尊之祚为天下主奉帝王之职以统羣生方内之治乱在陛下所执诚留意于正身勉强于力行损燕私之间以劳天下放去滛溺之乐罢归倡优之笑絶却不享之仪慎节防田之虞起居有常循礼而动躬亲政事致行无倦安服若性经曰继自今嗣王其毋淫于酒毋逸于防田惟正之共未有身治正而臣下邪者也夫妻之际王事纲纪安危之机圣王所致慎也昔舜饬正二女以崇至德楚荘忍絶丹姬以成伯功幽王惑于褒姒周德降亡鲁桓胁于齐女社稷以倾诚修后宫之政明尊卑之序贵者不得嫉妒専宠以絶骄嫚之端抑褒阎之乱贱者咸得秩进各得厥职以广继嗣之统息白华之怨后宫亲属饶之以财勿与政事以逺皇父之损妻党之权未有闺门治而天下乱者也治逺自近始习善在左右昔龙筦纳言而帝命惟允四辅既备成王靡有过事诚敕正左右齐栗之臣戴金貂之饰执常伯之职者皆使学先王之道知君臣之义济济谨孚无敖戏骄恣之过则左右肃艾羣僚仰法化流四方经曰亦惟先正克左右未有左右正而百官枉者也治天下者尊贤考功则治简贤违功则乱诚审思治人之术欢乐得贤之福论材选士必试于职明度量以程能考功实以定德无用比周之虚誉母听浸润之譛愬则抱功修职之吏无蔽伤之忧比周邪伪之徒不得即工小人日销俊乂日隆经曰三载考绩三考黜陟幽明又曰九德咸事俊乂在官未有功赏得于前众贤布于官而不治者也尧遭洪水之灾天下分絶为十二州制逺之道微而无乖畔之难者德厚恩深无怨于下也秦居平土一夫大呼而海内崩析者刑罚深酷吏行残贼也夫违天害德为上取怨于下莫甚乎残贼之吏诚放退残贼酷暴之吏锢废勿用益用温良上德之士以亲万姓平刑释寃以理民命务省繇役母夺民时薄收赋税毋殚民财使天下黎元咸安家乐业不苦逾时之役不患苛暴之政不疾酷烈之吏虽有唐尧之大灾民无离上之心经曰懐保小人惠于鳏寡未有德厚吏良而民畔者也臣闻灾异皇天所以谴告人君过失犹严父之明诫畏惧敬改则祸销福降忽然简易则咎罚不除经曰飨用五福畏用六极传曰六沴作见若不共御六罚既侵六极其下今三年之间灾异锋起小大毕具所行不享上帝上帝不豫炳然甚着不求之身无所改正防举广谋又不用其言是循不享之迹无谢过之实也天责愈深此五者王事之纲纪南面之急务唯陛下留神对奏天子异焉特召见永又奏曰臣前幸得条对灾异之效祸乱所极言关于圣聦书陈于前陛下委弃不纳而更使方正对策背可惧之大异问不急之常论废承天之至言角无用之虚文欲末杀灾异□谰诬天是故皇天勃然发怒甲乙之间暴风三臻拔树折木此天至明不可欺之效也上复问永永对曰日食婺女九度占在皇后地震萧墙之内咎在贵妾二者俱发明同事异人共掩制阳将害继嗣也亶日食则妾不见亶地震则后不见异日而发则似殊事亡故动变则恐不知是月后妾当有失节之邮故天因此两见其变若曰违失妇道隔逺众妾妨絶继嗣者此二人也
  </div>
  <div class="pagination">
   <a href="历代名臣奏议_page114.html">
    上一页
   </a>
   <span>
    ...
   </span>
   <a href="历代名臣奏议_page110.html">
    110
   </a>
   <a href="历代名臣奏议_page111.html">
    111
   </a>
   <a href="历代名臣奏议_page112.html">
    112
   </a>
   <a href="历代名臣奏议_page113.html">
    113
   </a>
   <a href="历代名臣奏议_page114.html">
    114
   </a>
   <span class="current-page">
    115
   </span>
   <a href="历代名臣奏议_page116.html">
    116
   </a>
   <a href="历代名臣奏议_page117.html">
    117
   </a>
   <a href="历代名臣奏议_page118.html">
    118
   </a>
   <a href="历代名臣奏议_page119.html">
    119
   </a>
   <a href="历代名臣奏议_page120.html">
    120
   </a>
   <span>
    ...
   </span>
   <a href="历代名臣奏议_page116.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
