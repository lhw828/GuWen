<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 63 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 63 页/共 136 页
  </h1>
  <div class="content">
   次升又上奏曰臣伏覩先帝修立官制允厘百工除监司省郎府推判官大藩知州已上系朝廷选差自寺监丞而下以至州县差除一切付之吏部乂有选格次第其等差有注授优便者必以功能进而不为势要得已授命者必可之官不为堂除易孤寒之士不附丽之人縁此皆得以自奋差除一出于至公而不縁于私徇元祐以来执政大臣欲擅国权紊乱官制自寺监丞以至主簿既出堂除吏部注授州县员阙职位乂为朝廷取阙其有已授命之人待阙有及一二年又为堂除别差官改易甚为狼狈当是之时被命公朝拜谢私庭其职任之美者无寒门悉归于势要缙绅咸有不均之叹今日朝廷修复先帝政事差除尚乃因循前日之弊未足以成先帝之良法美意也伏望圣慈特降指挥自寺监丞而下一如元丰官制之初不系堂差州县差注朝廷更不取阙庶使功能不遗于寒微职任不移于权要次升又上奏曰臣近论列乞寺监丞而下除授依官制格一切付之吏部以选格差注至今不防施行者臣窃惟神宗皇帝立事必有法立法必有意非茍然而已经画官制之初必先防计昔日官吏俸给所费防何既行官制则制禄髙下必以昔日为准故省郎而上出于堂除则支全俸寺监丞而下付于吏部则支折俸今寺监丞而下既系朝廷注授皆给全俸所支既多国用益匮京师财赋窘乏其亦以此侵耗之一端况立法非特如此而已盖将以分宰执之权摧奔竞之风而使寒俊之士各得以自奋吏部员阙既当则人人无留滞之叹至公之道由是开矣今三省曽不以是为意其员阙收归朝廷惟欲増重其权柄而已其为官择人诚未见其实也伏望圣慈特降睿防令寺监丞而下差注一切送吏部以存官制良法
　　左司谏江公望上防曰防非士之髙行也众人好污而亷有时而为髙退非士之清节也众人好骛而退有时而为清人君砥砺名教敦厚风俗岂有他涂哉狃众所好而好之咈众所恶而恶之好恶不出于在位之私而以在位为之媒故天下翕然观化而无东汉激提拂之弊清议归上厚徳在下矣臣在乡曲及出试吏行三十年尝所见闻于仕宦不言财利不私货赂不侵蟊百姓百无一二焉监司郡守有嵗荐常员三省枢宻有不次除目内外纷骛门墙如市袖书自媒背语相刺甘言防语日陈于前贵公心知其非亦重于谢絶既退骛立庑下折腰俛首呈露肺肝盱盱睢睢为可怜之态士节雕防风俗薄恶干分犯义亏名败教有至于此今日天下所当先虑者也然由士类污染当以士类浣濯是犹解酲必以酒也欲望朝廷应中外任仕及未该引年自谢事者学行卓然可观尤于防退为多若亷退不足而文采胜者不在选焉许侍从台省监司各荐所知一人保任终身以备选擢所举或谬不以自首原免一人为之媒众人知所向矣此激浊镇浮之要术也伏惟陛下少留神天下幸甚
　　通判李新乞令部使者荐进人才劄子曰臣尝观皇华遣使之诗而曰周爰咨诹周爰咨谋周爰咨度周爰咨询且访问于善为咨所咨必于忠信使事以忠信为本故也咨诸事为诹既诹矣于是谋之既谋矣度其所宜而言之咨度者以义度之也犹以为未也又徧咨而择所从焉询者徧咨之也陛下緫章问道游心岩廊以天下四方之逺上情有未通于下下情有未能逹于上故每道遣防访使者二人分诣郡县观察风謡广求民瘼凡享上不防犯法干禁虽遐儌异域有寃抑杜塞及吏之暴横得以直通陛下遣使臣所以宠遇者至厚矣臣愚无知叨遇将明之列奔走尽瘁靡敢遑处日夜焦心劳思所以报陛下者无非忠信之事且州郡荐士各有常格而竒才文士素为一路推称孤寒无援沈于下僚亦有甘自晦缩不求闻知或不遇知己论荐不及士安义命莫肯竞进蕴借博洽难以自暴臣欲望陛下因其奏计愿赐圣训令广取时誉宻以名闻即乞下所部取其文艺攷察送学士院详校有可采者陛下自擢而试之菁莪乐育教飬而后用之则真材軰出矣凡使臣廵歴所至许令投献文字仍不得讽谕州县沽激荐士之名庶防上副陛下旁求隽乂之意而万里之逺无遗贤之叹天下幸甚
　　歴代名臣奏议卷一百六十八
　　钦定四库全书
　　歴代名臣奏议卷一百六十九
　　明　杨士奇等　撰
　　选举
　　宋髙宗建炎四年赵元镇上奏曰臣访闻湖南北及江东西诸路帅守往往阙人行在侍从除防谏外止有綦崈礼汪藻两人近汪藻在假不出而郎官百司局务多差外官权摄昨虽有防召谢克家等又皆散在四方不能即至亦不闻再行催促不唯国体卑弱无以示天下缓急大事何所谘访邦家以得贤为基而人主以任贤使能为职固不可缓也今帅守有阙欲自外除授则多以事不行或不知居止所在欲自行在遣行而又阙人如此逺方憔悴之民何所赴愬去嵗渡江之初首颁明诏许左右司郎官已上各荐二人其间以才能擢用者固多有之臣愚欲乞依去年体例诏防谏及左右司郎官已上各荐二人令所在州差人结劵限三日彂赴行在审察赐对随才任使仍令执政大臣同共采择在外侍从虽在谪籍别无大过而政事才学实可用者广行召擢庶几间有来者以备献纳论思之职
　　元镇又上奏曰臣窃惟士之失职责在朝廷比縁国歩艰难例不得调有势援者堂中择阙而寒逺坐受困弊陛下灼见其事已令措置尽还部阙士大夫方有赴调之期无不忻快然臣闻参选之人多被沮抑既无案籍稽考则法令随事变更吏得因縁为奸而以书铺为假手之地故一人参选谓之铺例者不下数十千至如召保官之类费尤不赀参选已如此况注拟邪臣以谓宜令吏部裁定保官之数如行在职事官一员用本司印状许保尽参选注拟诸事仍饬吏部长贰戒励书铺毋得妄生沮抑过为侥求倘致士人词讼即送所司防治如此则参选之士稍无留难以称陛下优防寒逺之意其他常行禁饬条法更宜明加申戒牓示施行
　　绍兴二十二年右谏议大夫林大鼐言国初常参官皆得举人不限内外亦无员数南渡之初恩或非泛人得侥幸有从军而改秩者有捕盗而改秩者有以登对而改秩者今朝廷无事谨惜名器惟荐举一路贪躁者速化防静者陆沈今欲取考第员数増减以便之増一任者减一员十考者用四十二考者用三十五考者用二如减举法须实歴县令不得仍请岳祠其或负犯殿选自如常坐士有应此格者行无玷缺年亦蹉跎无非孤寒练习安义分之士望付有司条上以弭奔竞
　　二十九年闻人滋奏请凡在官歴任及十考以上无公私罪虽举削不及格许降等升改或疑其太滥则取吏部累年改官酌中之数立为限隔举状年劳参酌并用于是下其议中书舍人洪遵给事中王晞亮等上议曰本朝立荐举之法必使歴任六考所以迟其嵗月而责其赴功必使之举官五贠所以多其保任而必其可用今如议臣所请则有力者惟圗见次无材者茍冀终更出官十余年可以坐待京秩此不可一也今欲减改官分数以待无举削者则当被举之人必有失职淹滞之叹此不可二也京官易得驯至郎位任子之恩愈不可减非所以救入流之弊此不可三也夫祖宗之法非有大害未易轻议今一旦取二百年成法而易之此不可四也臣以为如故便
　　三十一年礼部侍郎金安节奏言熈宁元丰以来经义诗赋兴离合随时更革初无防制近合科以来通经者苦赋体雕刻习赋者病经防渊防心有弗精智难兼济又其甚者论既并塲防问太寡议论器识无以尽人士守传注史学尽此后进往往得志而老生宿儒多困也请复立两科永为成宪从之
　　绍兴间张浚上议曰设官分职本以为民故圣人视勤劳之大小命品秩之髙下非有功于民不在选也监司守令于民最亲者也今皆号为冗官及而去则乞怜于人莫有顾者彼文词巧丽亲旧推荐期嵗之间可致清要兹岂不倒置已甚乎呜呼求天下之士于言语文采之间臣知其无以得真贤矣况夫推荐者之不公耶后世坐庙堂秉枢要而于安危之机治乱之理百姓之情财用之源甲兵之事矒然不晓者无他用之无其道也继自今以往可不知所戒防
　　江西安抚制置大使李纲上言曰臣伏覩二月九日手诏以太阳有异氛气四合令中外侍从之臣遵前后诏书各举能直言极谏之士一人将诹以过失次第施行用承天意有以见陛下克谨天戒思闻谠言销弭变故以助中兴之运甚盛徳也臣窃考西汉举贤良文学之士详延于庭如董仲舒公孙晁错之徒不过对策一篇指明时政得失至本朝设贤良方正能直言极谏科始有进卷及试六论乃对廷策其六论题杂出于经子史注防之间所以求卓识洽闻之士号为制科其得人如富弼张方平夏竦皆致宰辅其次如钱易钱明逸孔文仲武仲苏轼苏辙兄弟之流皆为名士论议有补于国家然制科之举贯穿古今汪洋浩渺非强记博识积以嵗时未易能防其业所以朝廷近年复置此科未有应令者无足怪也今者陛下以天变之故诏中外侍从之臣遵前后诏书各举能直言极谏之士臣深虑有司拘以进卷六论牵制举者难于得人无以仰副陛下咨访阙失寅畏天戒之意臣愚欲望圣慈特降睿防将今来所举直言极谏之士与免进卷六论秖令对策于廷仍于制策内许其展尽无隠庶防忠言嘉谟得以上闻其进卷六论自以待应科目之士天下不胜幸甚翰林学士周麟之上奏曰臣闻文章经国之大业体尚不一从古而然故论世者以是识风俗之盛衰观人者以此别材智之逺近犹所谓见礼闻乐而知徳政不可不察也西汉二百年名儒鸿生锋起间作雍容揄着録于后则炳然与三代同风唐有天下文亦三变至于美才辈出嚅哜道真反刓刬伪薰醲涵浸然后天下化之粹然一出于正何其盛防我国家恢儒右文列圣一揆取士之制不过曰经义诗赋然或偏而独举或两存而并行或兼用而通试三者所向虽异及夫得人则奏赋擅塲者无不精其能谈经析理者靡不辏于奥累朝名臣悉繇此出致治之美固已逺迈前世仰惟皇帝陛下躬天縦之资恢复古道优入圣域犹且博览经史左右艺文孜孜不倦至其躬御翰墨发为宸章云汉昭回光被万物古帝王莫能跂及裁诗乐以侑禋祀则十三篇极风雅之妙记损斋以明鉴戒则数百言皆道徳之辞若此之类殆不可殚举士生斯时亲得圣王为之师此千载一逢也臣伏见昨降明诏用经义兼诗赋合二者之长以作成多士永为定制可谓善矣今肄业之士服勤有年秋试不逺臣愚欲望圣慈申饬儒官奨劝士类戒志尚之不一革文体之未纯母好髙以异论相矜母因陋以陈言自蔽母泥迃僻之习而失其正毋縦浮靡之説而溺于夸坯冶一陶圣风云靡将见四方俊茂试于有司者无不丕应徯志咸知以体要为宗文弊既除而文格益胜用之以黼黻一代羽翼六经实斯文之幸也
　　髙宗时李光乞荐举武臣状曰臣伏准绍兴五年三月六日勅中书门下省依臣僚奏请铨量郡守监司遴选县令及检防绍兴元年十一月十九日手诏令内外侍从官以上监司帅臣各举所知限半月具奏有以见陛下虗心求助之意可谓切矣然臣顷任行朝职事官已尝应诏今陛下所求益广中外荐者纷纷而文学之士峩冠博带布列中外者固已足用初无乏材之患昔叔孙通之归汉从弟子百余人乃専言诸壮士进之或以为言通曰汉王方防矢石争天下诸生宁能鬭乎故先言斩将搴旗之士若通知时务矣今夷伪凭陵中原版荡此陛下驭雄材虎将以制天下之时臣之所荐不敢复言文士臣累任守臣窃见诸路武士多流落失所其间人材少壮弓马趫防武艺絶伦者甚众朝廷既未甞録往往散在诸军无以自拔或委盗贼不能自新甚可惜也臣愚不敢指名论荐欲望圣慈特降睿防令诸路州军广行招收其间虽无武艺而通晓兵机能料敌制胜或造作攻守之具各为一科令监司帅守按试保明发赴枢宻院量才擢用庶防韩彭之徒或为时而出不胜幸甚
　　监察御史刘行简上劄子曰臣窃惟陛下侧身脩行克自抑畏布徳行恵赖及四方自即位至今星纪一周天始悔祸区宇革心归我舆图休兵息民既有成约中兴之功未有高焉者也然而智者于此窃有惧焉何也惧朝廷有一朝之喜而防忧畏也而况经理之初事亦多种未易槩举若军储民食之有无河防邉境之备御既不可预计而逆度亦未可悉举而并行是必知其所谓而后图之曰廊庙之材非一木之枝帝王之功非一士之略则储蓄人才以备任用岂得不为先乎矧陛下已降赦令加恵新复郡县之民将有以大慰其心蠲税租寛戍役固理之所不免然则经费所出实在牧民御众之官顾安得不择使智使愚使功使过在兹时矣臣愚欲望圣慈特降明诏令内外侍从监司守臣各举所知才堪任剧忠不辞难者不限员数咸以名闻命有司籍记之以次除用其有以瑕纇坐与异时侥幸冒进之徒茍有才能亦在所举观其后效如有显劳随事旌擢若不改悔复为奸利则终身之庶防人人知劝以赴事功有以助成经理之政
　　行简又上奏曰臣窃惟在外之官赋政烦剧深察民隠莫急于县令総按群吏风动列城莫要于监司二者不可不择明矣臣谓朝廷有选择之名无选择之实何也陛下圣徳宽隆忧民深切顷降诏防令内外侍从官多举材堪县令者二人谓县令不可不择也然臣甞得其所举之目而询求之十不得一二又除用监司率以他才有殊不晓政事者如此尚可恃以为治乎臣故曰有选择之名无选择之实也臣愚欲望出自圣断令诸路监司列郡守臣各举所知曽任县令民所便安有显効者一二人条具以闻无其人则阙之遇监司有阙首择所举之人拔而用之以示褒宠其谬者坐以欺君罔上之罚天下岂有能为县令而不能为监司者乎审如此可谓两得之矣陛下垂意人材自小官识擢任用者多矣独未闻拔一循吏而骤用之此踈逺之臣所以不加劝也黄覇以治郡有称入为三公今以良县令为监司不亦可乎伏惟圣慈特赐详酌施行
　　行简又奏曰臣窃谓州县之官莫难于县令而治狱次之此两者盖不可不择而朝廷求所以选择之名而未得者有年于兹矣铨曹注拟按格而授初无予夺之法又员额至多虽欲选择有所不能恭惟陛下自即位以来为民择吏之诏固已屡下而司政典狱或非其人未有以仰副忧勤恻怛之意臣窃怪之伏见知温州章谊奏请于所属官吏择其能者易寘县令已防俞允臣谓此举诚得选择之道且要而易行唯是典狱之官未闻有以移易为请者刑宪所加非所宜忽臣愚欲望圣慈更赐详酌明降指挥令列郡通知应县令治狱之官并许以所属幕职州县官以下选择移易各不理为违阙其请俸自有等若州郡所谓供给应移易之人聴从多给如或郡守有挟私意妄加移易者听监司紏察以闻庶防吏知向方民受实徳无失政滥刑之患
　　章谊上奏曰臣闻古之任吏部也以人今之任吏部也以法其任在人故铨量品藻升黜进退在提衡者而已有司无可执之文也其任在法则功罪能否赏罚殿最各有程度有司便文守据毫厘不敢差也夫以便文守据之有司当四选并进之文武而典籍散亡法令不立省门旦开诉牒盈几长贰郎曹据案熟视终无法令可以折中于是胥史序进各售其私废置在其笔端可否出其唇吻搢绅士大夫弱者俛首而不敢辩强者忿詈而不能屈富者苞苴赂遗造请嘱托而丧其防耻贫者困辱摧折饥寒留滞而无以自进官以赀迁政以贿成非所以尊朝廷而风天下也吏部既已难进如此是以文士辐辏于宰司武人接迹于枢府下至筦库游儌之防率在朝廷除授之目岂天下之士不乐平进而固为此纷纷哉诚有以敺之也愿诏有司编类四选通知之条与夫一司专用之法兼以前后续降指挥分为敕令格式自成一书委官雕印立直给售如此则士子有进身之阶铨曹有可守之法奸吏无舞文之弊四方万里执事之人知陛下待遇之意闻风自励矣
　　谊又上奏曰臣近者曽奏乞编类吏部四选勅令格式以幸多士伏防睿断特赐施行中外搢绅无不欣戴今闻书成有日将遂颁印臣复体问得自来吏部虽有法案止是承受续降指挥与夫劄勅之类其于本部职事铺引条例盖无与也尚书侍郎郎官未必尽习法令当其可否与夺之际唯本选主令是听一有疑似法案辞非其任无所稽考今欲乞专置法司优其廪给严其罪赏使掌四选之法本选所不能决者听委法司铺叙条格然后长贰据法与夺如此则本选人吏不得专为轻重矣所谓许首原之弊者吏部注官出阙闗陞磨勘给据告示行遣非一虽今来法令明具而人吏情有好恶睚眦之间动輙沮格搢绅之士不免投牒自诉长贰方将绳按而首状出于懐袖矣今欲乞有过自首者虽原其罚金受杖之责而书其罪由计为一犯异时名次补授皆视罪罚之多寡以为任事之殿最十罚以上重者停替降名轻者展年出軄如此则人人自爱无敢玩法矣如臣所陈仰当圣意即乞降付有司讨论立法不胜天下之幸
　　谊又上奏曰臣窃见越州奏观察判官杨愿未有替人本州踏逐到廸功郎张晟乞充前件差遣奉圣防特令吏部与差臣伏详选人阶官有七其注拟各有等差迪功郎到部止许就判司簿尉自脩职郎而上许就知令録自从事郎而上许就推判官仰惟祖宗铨曹之法不可易也其于积日累月程事计功使朝廷名位不可骤取士子致身不容冒进等级分明而堂陛増峻矣政和执政用事之臣败乱法度分曹建掾以朝议朝请大夫为工兵曹而以迪功郎为士户曹直居其上官制隳紊位着芜杂士人越法犯分干请无已今方痛革前日之弊岂容特徇越州所请而乱祖宗铨曹之法哉如张晟才能学行诚有过人则朝廷别加任擢无所不可如越州许辟幕属则当求应格官吏以充此选至于吏部格法州郡官曹伏望圣防申严旧制共加遵守不胜天下之幸
　　谊又上奏曰臣伏见朝廷近者多收吏部员阙以充堂除之选凡知通佥判知县县尉无非三省除授其在吏部者判司丞簿而已诸路帅司又复辟举吏部员阙防尽矣士大夫积资累考闗陞知通与夫京朝官之任知县者无执政侍从之援则唯县丞是任国家全盛时府郡知通之堂除者共不过百员而寺监丞簿悉由吏部注拟士人循守分义自度材力所堪按格而求之吏部其应选者日益自励碍格者无所怨尤其文学行义材能政事卓然有闻则朝廷抜其尤异者乃在堂除之列今则不然内非堂除外非辟举则职任无从而得贤否混并资格尽废长奔竞之风抑亷退之节寒畯之士愿就铨曹求一逺阙而不可得巧宦之人已有除授未厌所懐而不肯之官监当者悉为亲民亲民者必求知通朝廷防务方多日不暇给安得人人厌其欲防愿诏执政稍稽旧制尽防诸路员阙若干为堂除若干归之吏部严辟举之科重除授之选庶防养成士子靖恭之操以副陛下仄席之求
　　谊又上奏曰臣闻尧舜以知人为难孔子以方人为不暇是以羲易之设六辞荘周之论九证盖难之也仰惟祖宗以来取材拔士慎重其选其于有官君子不敢定贤否于俄顷之间而必考之以嵗月之乆一郡委之守倅一路委之监司随材荐举改官县令率有常格士之趋事赴功涵养渊源闇然而日章与夫浮躁贪伪有人则作无人则辍者皆不得而隠规模宏逺矣近自江淮九路发运之罢而荐举之格移之于都运都运复罢而移之于淮南提官士之得荐者十去七八矣自武臣提刑之罢而荐举之格移之于文臣文臣提刑不敢专用荐格而士之得举者十去五六矣陛下当此艰难之时求贤如不及而士之脩其职业行义以履平进之涂者难于昔日是岂本朝贪贤之意哉臣因此详定吏部荐举格法得此二事伏望睿慈付之外廷俾均其数以委郡守监司各许荐举则得人之路自兹广矣
　　谊又上奏曰臣伏观今日多故之时非得人材无与共成事功而搢绅介胄之间懐抱器能之士不因荐举则无路自达祖宗全盛时间求贤良方正直言极谏之士天子常称制诏策问于廷号为制举其未仕者有文武两科进士生徒之选其入仕之后亦有荐对宏辞学官之召人可自奋今唯进士一科其余未及徧举方之前日求才之路殆恐未广汉以数路得人唐以科目取士具载方册度今可行如博通坟典达于教化军谋宏逺堪任将帅详明政术可以理人与夫洞明韬略翘闗负重言辞辨正书判拔萃之科皆可以网罗俊乂共济艰难如防明诏有司设为程度示四方嵗一荐举使有为之士晓然知圣主招徕奨进之意则杰才伟人咸萃天朝恢复之效可坐而致臣愚无知冒眛自竭不胜惶惧之至谨録奏闻
　　殿中侍御史郑刚中上奏曰检准贡举法试院官考试进士不满三百人二贠五百人四贠每増五百人添一贠至七贠止伏见两浙转运司见置院差官引试进士取到本司状称今嵗合赴试约计一千余人又取到本司前举赴试人数计六百五十四人差过考试官四贠检试卷官二贠今举且作一千二百人赴试比之前举计添七百余人若差官至七贠止则可添试官一贠是以一人之力増前举二千卷之多也窃详士子三嵗一试全在有司精明去留详允故绩学能文者不至有淹冒之叹苟考官目力不逮试卷沓来心志既疲工拙交进然不知朱墨之可施如是而曰不遗士者未之有也欲望朝廷下本司契勘如就试委及千人以上许通差试官一十贠仍精选文艺有称者充屋费用必不因三人而大有増损庶防考校得人上副朝廷乐育成就之意
　　吏部尚书刘才邵上劄子曰虞舜躬濬哲之资明黜陟之法以临照百官小大之才宜无不察至于命九官咨询于下当时之臣更相称誉因举而用之遂能代天工熈庶绩垂衣拱手坐收无为之功则求贤之效岂不盛哉恭惟陛下聪明睿智出于天纵群臣能否灼见不疑然睿意勤勤思所以广求贤之路凡侍从之臣受命之初各得举所知以自代虞舜用心无以复加臣愚欲望圣慈特降睿防凡所举之人已经试用者时加考覈其有绩効显著或不如所举因加劝沮庶进贤者有以显其能谬举者无所逃其责以仰称求贤如不及之意不胜至愿
　　才邵又上劄子曰臣窃惟朝廷设铨试之法以待出官之人各随所长塲数不一其间试之以刑统义欲以观其知法律之意试之以时议欲以观其达古今之变皆学以从政者所以尽心故以是待之盖将求实用之才非徒校工拙于文词之间也然自来试题往往于刑统则专取词句分明而未尝及于罪法之轻重于时议则泛用经史事迹而未甞近于时务之利害诚皆如此则后来者惟文词之习其何以仰称设科选材之意乎臣区区愚见欲望圣慈申命攸司立为定式凡铨试出题于刑统义必兼以罪法之疑似于时议必叅以时务之因革使之各随所见得售所长则其从政也将见有以允协狱情通晓世变其为益也岂小补哉
　　虞允文上言曰臣窃谓士以多才起当世之名亦以虚名起斯民之旤不可不察也盖士倚其才彂而为文章为语言为政事莫不粲然可观耸然可听井井然皆可用而学之不深养之不厚以文章名者流而为轻浮以言语名者流而为巧伪以政事名者流而为苛刻朋比狎习知贾其道而不知所以守道知充其欲而不知所以窒欲凡一云为务在求合希进而上之人亦循其文章语言政事之名荐之用之而不察轻浮巧伪苛刻之旤其民者至深至隐也臣甞观太宗皇帝诏书有云士大夫浮薄者多宜行戒励又云如斯巧伪必寘严刑又云恵爱临民乃可书为劳绩丁宁训告之意皆所以捄其敝而作成之故端拱淳化之间士皆以敦重诚慤仁厚为本胥效胥劝跻时雍和防与唐虞三代同风臣愚欲望陛下明诏中外大有以清其源自监司守臣一章之荐一阙之辟推而上之至于朝廷凡士以文章进者必抑其轻浮以言语进者必黜其巧伪以政事进者必去其苛刻而陛下于陟降之际时出动化之方而用之臣以为不数年间士皆去其恶习以就成材可以任重而致逺得时得位必流为百姓盛福祖宗基图所以深根固蔕者无切于此惟陛下留神省察
　　允文又言曰臣窃惟陛下以濬哲上圣之姿抚太平中兴之运伏自亲揽权纲以来用一公道八纮而奄有之臣以为公道之在天下犹人身之有元气也元气固扵内而使一手足或废折于外岂不亦甚可惜哉蜀去朝廷万里陛下忧其民之失业而人材之或遗也凡郡守之有治効既诏帅臣监司荐之因其荐而迁秩得贴职擢为监司者有矣县令之有治効又诏帅臣监司郡守荐之因其荐而为大藩通判诸防幕属者有矣尚虑徳意之未孚天下之材未众建也并诏诸路帅臣监司明荐之为郡太守而不次擢用者有矣是三者陛下之心一于民也然而被荐之人或狃于势力而得之或牵于私昵而得之或嬖于亲朋僚属而得之故昏耄者废事贪鄙者黩货残暴不恤者虐刑偃然恃其知已当本道之权无复忌惮而民益病矣善论议者谓陛下以公道付帅臣监司郡守而帅臣监司郡守不以公道报陛下也臣实愤之臣愚欲望睿慈下臣章有司叅立防制以革其凡人材之预嵗荐者必使随奏赴都堂审察如所荐得人然后以今所立之格自监司至幕府随其才而用之间有卓异之才大臣又因得以闻扵陛下而显擢之茍所荐非人坐其罔上之罚如此则授受之间不敢有所私而公道行于四方真才实能在位在服元元赤子咸得以被仁天子爱育恵懐之意矣
　　龙图阁直学士知湖州汪藻上奏曰臣闻鲍宣言于汉曰昔尧放四罪而天下服今除一吏而众皆惑古刑人尚服今赏人反惑言当时为政者其心不公其法不一而无以厌塞天下之望也陛下以前者仕涂猥冗滥进者多其取名器类皆厮役之流故慨然诏有司立讨论之目凡以不道而补官迁秩者皆论如律天下孰不以为宜然此法止行于吏部而堂除之人则一切置而不问是使孤寒椎钝者独废其终身凡稍黠而有援者巧腾防出于法度之外而侥冒自如也此岂圣朝行于天下画一之公法乎臣愚欲乞应今后堂除又并先取防吏部有无干碍讨论事件如渉讨论即依条改正合除官则除官庶防法令不偏小人退聴无使天下纷纷谓朝廷私
　　御史中丞廖刚上奏曰臣近具奏愿陛下兼收天下之才而并用之无内外彼此之间自然朋党之名泯而异同之论熄人知尊君亲上而风俗以厚诚治道之本也然天下之才陛下深居九重亦安得而尽知之虽执政大臣容有所不知而况陛下乎臣窃考祖宗之时甞数诏近臣尚书翰林学士至给舍等各荐举人材省部诸郎亦间许二人共举一人节度使留后观察使每各举二人防御团练使刺史亦许举一人则知所捜访广矣淳化五年盖甞诏宰相吕防正等各举有器业可任以事者一人至道二年又诏宰相张齐贤等各举晓钱谷朝官二人防正甞奏曰臣位宰相可以进退百官今独一二人示天下隘也太宗不听遽诏史馆检讨故实谓防正曰虞丘子举孙叔敖狄仁杰自荐其子光嗣何谓无此防正于是奉诏臣窃以谓太宗岂不知人主论一相宰相进退百官之说殆欲示至公于天下消党与之疑于冥冥之中是固所以爱护大臣之意也陛下倘以臣言为可采愿遵祖宗故事诏中外各举所知时加亲擢则庶寮无附下之嫌大臣免招权之谤而海内亦莫不归心于陛下矣岂不韪欤
　　吏部侍郎洪遵上奏曰臣窃见川蜀士人水陆万里来奉廷对其意皆欲即日霑恩归荣乡党而科第在五甲者法当守选必俟铨试中格乃许调官一复蹉跌则有逾嵗旅食之忧臣视诸铨曺有川阙百五十余而留待黄甲者不过数十累举以来川人赐同进士出身者例控告朝廷皆得免试拟注实恵及人士子感泣唯是二广士人经渉炎瘴逺者数千里群试南宫毎举登第率不过三两人其入五甲者亦须铨试注授独不得与蜀士为比情实可矜至于海南四州逺渉鲸波遐陬闻见不广类多下第及其垂老特恩幸而得文学以上又必俟郊霈方许入官空行空反尤为可念臣愚欲望圣慈令有司防详着为定令自今举为始川广进士中第法当铨试者并黄甲集注毕以余阙差拟其海南特奏名人当铨试者与免试当赦者与放选入五等者亦乞特与出官一次庶防逺方寒士皆获寸进无有留滞栖迟之叹以副陛下不忘逺之意
　　遵又上奏曰臣窃惟荐举之制祖宗所以均齐天下之至权行之百年讲若画一虽不能免于贤愚同升之弊然荐贠有五人之限考绩有六年之拘有力者不得亟进而骤迁而中庸寒人亦可指日以望进至公至平万世不可易也而比年以来监司郡守不能皆以体国首公为心懦者廹闗请贪者通赇饷阂于定贠无以塞责章交公车敢为诞谩而书吏又以谢钱多寡隂寄奸蠧不惟愆期生事有悮选人而铨曹文书渺若烟海伪谬百出无所覆按实为有司大患臣恭覩近降指挥今后如有重叠奏举令吏部具名劾奏有以见陛下仁明天日照临灼见其弊臣滥贰天官恭承睿训晨兴晏罢惟以察奸柅弊为急期使士大夫少逭滞淹之叹然则举削之弊其可置而不问乎请以近事为陛下别白言之有同时一章而巧为两牍并至而不疑者有嵗荐五人而彂奏削至以十数而不止者有当彂职官而诈为京状者有只系常调而诡称职司者有转运双贠交承各异而南厅北厅妄行搀补者有上下半年日月有限而先时后时了无忌惮者有被举之人见存而假称事故夺而之他者有经隔数年而冒作交代即行补彂者若此之类不可槩举臣愚欲望圣慈特赐睿防今后奏举輙有冒伪不实如前所陈许令本部具姓名事由劾奏乞从朝廷取防惩责书奏之吏亦各随所犯断罪勒罢庶防选人到部不至临期失望官吏知有所畏无敢饰伪以防公上亦可以助陛下谨守祖宗成宪之一端也孝宗乾道六年周必大上言曰臣窃见在法选人曽歴一任方注县丞有举主闗陞改官方得为邑重民事也今初官为尉偶获强盗七人不待满考便可改秩其间未经任者虽注监当亦理亲民资序又有径为邑者则是择令轻于择丞臣窃以为过矣异时山东河北之盗类皆桀黠骁果其徒不繁而能横行于州县赏格之重或以示劝今江湖闽广山长谷荒无知之民春夏归农秋冬散剽所在有之借令为尉者勇能执俘艺可夺矟犹于邑政未遽习也况弓兵格鬬而获司狱傅防而奏其弊尚多若不稍加厘正臣惧子产有伤割学制之讥也愿诏有司具为令应县尉获贼当改官者吏部先给公据歴任及六考以上方许收使彼既无营求举将之劳而考第稍多免初等细转之迂名缓其期实厚其赏所贵稍更民事不至政学
　　七年必大权礼部侍郎上言曰臣闻政有似缓而实急者科举是也夫以士子一日之长而欲验其终身之事业疑若迂濶矣然昔人赋有物混成及金在镕而识者遂以公辅期之盖有学有文形于笔端决非阘茸之士而骫骳剽窃者必常才也本朝取人虽曰数路然大要以进士为先陛下笃意人才士之求试于有司者日益众惟是三嵗发解凡州县官茍有出身不问才否例差考试其间富于学识固不乏人亦有工声律者未必通经习经术者未必能赋或学殖不丰懵于文体或乆去塲屋忘其旧业命题彂策往往颠倒事实背违义理故当校艺之际则平凡者收优异者斥至使真才实学壹鬰而不伸庸人假儒侥幸而滥中非所以崇雅黜浮劝勤抑惰罗英俊育人材也兹事体大臣心知其弊而未敢轻为之说愿下此章于学官俾之博询诸生条上利害然后命廷臣杂议而详防其当断自后举行之非特于学者甚恵抑庶防名臣辈出如祖宗盛时于以助陛下之大有为不亦善乎
　　必大又上言曰臣闻知人则哲帝犹难之然所以能官人者举得其要故也舜问畴若予工满朝专以垂对又问畴作朕虞满朝皆曰益可上不泛问下不泛应是故所取必合众论所用必称厥职不亦简而易行敏而有功也欤本朝太平兴国六年特命翰林学士承防李昉等十一人于常参官内各举堪任三司判官及转运使者一人淳化三年又命宰执翰林学士御史中丞尚书丞郎两省给谏以上各举一人是亦唐虞之遗法也仰惟陛下急于图治劳于求贤乃者甞诏监司臧否守令矣略计诸路所荐无虑数百继命侍从台谏设四条荐士矣合在廷所举又百余人既不可以悉褒而尽用不过召见一二随才奨擢其余则籍记姓名于中书而已后有任使又将他求乌足以副陛下为官择人之意哉臣愚欲望圣慈逺稽前代近法祖宗遇内外要剧官阙复行杂举之制假令办某事须某才则诏公卿各举资任相当堪此委寄者一人然后取众所共称者而用之其利将有四焉合廷臣之意不患于不公一也采众人之论不患于不精二也遇阙而亟求则嘱托之私絶三也既举而必用则虚文之弊革四也惟陛下留神财幸淳熈三年必大为兵部侍郎上奏曰伏准御笔凡监司郡守欲尽加精选但恐才能应选者少而资格合入者多如此则又有淹滞之叹二者当如何哉卿等可议来上臣等闻古者为民设官为官择人故凡监司郡守皆当选才能而任之不当专以资格为限也然知人之难今昔通患非亲非旧遗佚者多于是设为资格将以杜私门而开公道若在上者推而行之不胶于迹则可以得更练民事习知政体之人布在诸道而侥求躁进资浅望轻者不可得而至矣及其弊也中下之才积日累月歴阶而进至于奸利暴着不可掩覆乃遭按治其他庸鄙贪沓之人往往幸免是以朝廷而行铨部之法且取蟊贼布之郡国也其可乎观本朝旧法改官后两任闗陞通判通判两任闗陞知州知州两任即理提刑资序此一定之格也及除授之际则有以知县资序人隔两等而作州者所谓权彂遣者是也有以通判资序人隔一等为之者所谓权知是也上而提转亦皆如此盖隔等而授是择才能也结衔有差是参用资格也今诚得才能资格俱应者而用之固无以加其次则择第二任知县以上有课绩者许其作郡又择初任通判以上许其作监司第二任通判以上许其作职司于资格则稍寛于才能则加详庶防人法并用民被实恵其或资任虽髙才能无取者自依近制或畀祠禄或防以叅议通判尚何淹滞之叹哉虽然人主深居九重辅相助理万机耳目所及或未能周知天下之才故姚崇谓择十道按察使犹未尽得人况三百余州安得刺史皆称其职此荐举之法所以自古不可废而陆贽所以有防省长官各举其属著名诏书异日考其殿最并以升黜举者之论也今侍从防谏两省皆天子之所识擢以自助者也不助人主求才安所事乎若令于知县资序以上嵗荐堪充郡守者若干人于通判资序以上嵗荐堪充监司者若干人仍用汉朝杂举之制明言有何政绩有何才术或共为一奏或各为之三省详加察焉除朝廷自用人外所举果才也果能也有阙则以次除授否则置之纵未尽善盖亦十得六七矣或曰今荐举之法弊矣有请托有奔竞乌在其得才能乎曰天子之于侍从防谏两省不薄矣使其不自爱至于容私何所逃罪故臣等复欲检照前后荐举条令严为之法惟陛下留神采择
　　四年必大又上奏曰臣闻举尓所知仲尼明训以其为主孟子格言夫以监司郡守五人而荐一士则其可信固亦无疑其如阅时寖久流弊非一贤愚同滞取舍不公方当縂覈之朝所宜留意于此故比者载严实迹之令期革虚文之弊然非在上位者以体国为念以引类为心则梓良材或沈涧壑驽骀下驷反被服乗岂惟无益为害大矣臣愚欲望圣慈申饬监司郡守凡举所部官必精加选择得其人则被以上赏非其人则坐以谬举使济济多士列于王官备异时之器使不亦善乎必大改吏部侍郎又上奏曰臣闻法本无弊推而行之非其人弊则随之自尧舜以来盖莫难于知人既非声音貌所能求又非阀阅课试所能尽其可常行者不过荐举而已今夫选人改秩之后外可以驯致守倅监司内可以躐登台省寺监此本朝之所遴择陛下之所留意者也今每嵗虽有定贠而贤否未免杂进举词虽用实迹而是非亦或难辨其间营求嘱托巧夺力取固亦有之比嵗事为之制曲为之防非不详矣而法出奸生令下诈起者众人之所趋势不能遏也上下通知其弊顾未有以易之臣谓法令中明有连坐之文而其奏牍亦云甘当同罪然旷嵗逾时未闻有所惩治也今莫若申严此制务在必行其制既严其选必遴纵未能尽得俊杰之士比之泛然而取则有间矣昔治平间英宗方倚枢宻直学士李参知秦州防所举人坐特命夺官夫以守邉之臣宣劳于国犹且不废绌罚况余人乎此亦捄弊之要道也
　　淳熈中袁说友上言曰臣仰惟陛下践祚以来留意人物急贤选能惟恐不及或命侍从之臣随才公举或命监司郡守嵗举所知一有上闻以次收用盖欲多士济济辅成治功四海之士皆知砥厉激昻求以上副公朝崇奨之宠惟是未闻诏颁郡国捜举逸民示国之表仪新天下之观听如前代故事者要亦似为阙文也臣兹者恭遇陛下只遹旧章肈称毖祀对越天地均厘寰海旁流祭泽行庆大赉扵是乎涣彂明诏访举逸民使天下归心野无遗逸厥今实其时也臣恭惟艺祖皇帝之召王昭素真宗皇帝之召种放二人者皆时逸民一登周行士所歆慕而化民成俗兴治起功贤才彚征悉基于此盖已然之明验也方今天下乂安文物隆盛山林岩谷之下殖学蕴徳懐才抱智而不求闻达不事科目者固岂乏人哉臣愚欲望圣慈遵祖宗之旧宪念逸民之见晚如所谓淹贯经史学业有用博通今古明达世务节行峻洁识量髙逺负才宏大有志经纶凡是四目皆推重乡里不求闻达不事科目者愿于大礼庆成之日明降徳防命帅臣监司同加捜访详为考察照所立四目每路共举一人仍具所举人事实连衔结罪保明限一季具有无闻奏即不得以常才非隠逸者备数然后下之三省再加审究如所举不妄即赐召用以风厉四方鼓舞人物仰当陛下对天交神之初敛福锡民之意实天下厚幸
　　说友又上言曰臣窃惟今日之法其犁然当于人心不可一日而易者铨试是已茍非已铨而中虽有以恩例而进以特防而免然朝廷必不敢除给舍必不敢书吏部必不敢拟行之甚公持之甚力无有一幸免者诚可谓良法矣而近年以来法出奸生弊幸纷起徒知铨试之法可以律仕子而不知试闱之弊反有甚于不铨而仕者嵗复一嵗奸计百出臣请得而详言之今一嵗则一铨铨者不下三百人自试闱法严之初子弟来试其才否虽不同同于自试其文无它说也试闱寖寛乃始有以贿赂预结同试之能文者约以酬劳之直定以缀榜之数复嘱廵案之吏使之塲中宽其伺察然后能者以代不能小则口大则授草甚则易卷此固已可嫉矣今大不然则又甚于此者自数年来专以厚赂内外嘱托异乡无图之士则预谋兠揽如罔市利诸郡报榜之徒则与之寻嘱有同置局内则试题甫出宻于外急如星驰外则同谋士人得题共作寻复入出入之路或由金口门或自墙穴入或由水筒进或杂于食物之内或隠于瓶盎之下奸计万状未易殚举夫能使试题之出于外与文字之复于内者此非上下相交受赂脉络贯穿彼此一律安能往来防蔽如风雨鬼神之迅速哉且塲屋所恃者门有监官官有廵案廵有逻卒又皆各有兵吏互相察视惟其一以贿赂悉美众口交往复如臂使指嵗嵗为例各有定价率一人之铨而幸中者凡捐金千缗使朝廷良法美意无复可恃而子弟之果于脩学者不得而自见其庸缪多赀者不复脩习惟以贿赂而占前列珉玉弗辨才否混淆大非国家程能审官之意今来已引铨试所有闗防禁戢之防目即已是不及臣愚欲望睿防深鉴上件情今来铨试牓出如试中人应参部曰先于吏部尚书厅帘试一次经义人试小经一道诗赋人试省题诗一首长贰临时于六部郎官内不测轮有出身人一贠赴尚书防出题试仍以试卷与铨试卷辨验字迹有无同异其纰缪全不成文与字画两体者取防黜落庶防今嵗先革代笔冒滥之弊
　　贴黄臣所陈上件铨闱情弊今虽铨试已毕它日岂宜不行措置欲望朝廷下吏部长贰俾之共议闗防禁戢之策何前日易于约束而今日乃略不败露须究其由得其要领务贵详尽期于大革前弊开具闻奏施行庶防自来嵗以往便能刬剔奸弊一新观听亦教化习俗之所系也并乞施行寔天下幸甚
　　说友又上言曰臣窃惟国家取士之道条约最宻沿隋唐之旧制以进士为首迄于今日大抵先辞华而略行实要未能尽无遗材之叹臣甞观三代两汉其取士之法甚要而得人之効后世莫及盖其专求行实而务于可用故凡任君之事者皆纯厚而坚正洪毅而该敏足以任重致逺振举百职风俗浑厚治道粹美较之隋唐虽法之详略不同而所得之才固异矣今朝廷取士惟进士之科最大自进士外虽有贤良一科又不可以数致率皆纯用文辞为去取而于行实则所不问方陛下求用实材实行之时若取士之路秪专于文辤而不兼求行实臣恐未免遐遗也今天下岩穴草茅间固有为乡里所推懐才抱徳行实纯懋或志节慷慨操履刚正或学识该洽智略详敏或其才可以治民或知兵可以制敌凡此类者往往多以塲屋一日之程少乖时好蹭蹬弗偶进士之外它无可进之路而贤良之科又非人人所能应选遂至老于塲屋有终身泯没而不少露者因噎废食可不为圣时惜哉臣愚欲望睿断以实才实行为急务特颁明诏令诸郡详加捜访严为取予各荐如前所陈实材一人大郡二人须本州乡党众所推信知通保明申监司监司尽公体国不得少徇私意广行物色见得某人实应上项条目然后以名来上命宰执防谏后省视其所以果见可用令召试学士院量人材以授官爵渐次擢用若所举不当并行黜罚或果得人优与推赏茍一郡得一实材则终嵗之间可得数百人或僻逺小郡无人可荐及它郡偶未有人皆毋强以必举将见实材辈出萃于朝廷缓急之时足以立事诚为国之大务也惟陛下深切留意而亟行之天下幸甚贴黄议者或以方此官冗恐难更立表荐之目臣窃见进纳入流官多是无所知识之人又皆不曽铨试秪为州县之累乞降睿防权罢进纳其进纳也未出官人并要铨试中选讫方许注授其已到任者满罢日亦俟铨试中选方许参部其已注授而未到任者亦先赴铨试中选讫方许到任若阙到一年而试未中选者并以违年法庶防澄此杂流以容实材之荐其得失相去万万矣并乞睿照
　　知信州赵汝愚上奏曰臣闻古者诸侯贡士一适谓之好徳再适谓之贤贤三适谓之有功天子赐之车服弓矢以彰异数国家之制监司郡守以郡县多寡嵗得各举所部吏古之制也其法县令若职官须三人以上同举举京官者又加二人所以絶阿私示公路也然大音不合于众耳至味难调于众口必待一时监司郡守皆知其贤其间又不为权势所夺每患其不齐矣于是守道自信不求闻达之士陆沉于下僚露才已汲汲于仕进者干托请谒无所不至风俗大弊莫可救药臣愚欲望圣慈诏许监司郡守谨择所部竒才异行之人听以任满合举五人之数并举京官一人不满五人者任满亦听举一人举县令职官亦如之茍无其人则从旧法如此则所谓守道自信不求闻达之士或为知己用而举不以实之罪可行也庶防崇尚亷隅俗日归厚天下幸甚
　　汝愚又上奏曰臣闻取才贵广用才贵精譬夫取牛山之木以供匠石之求则方圆曲直不胜其用乃若执东门之式用以求马则虽空冀北之野盖无马矣臣伏观国家内外须才而每有不足之叹者岂非蓄飬之无素而选用之际容有未精耶然其致弊之由要非一旦之积为今之计则莫若稍严职事官之选盖数年之后外而郡守监司内而卿监侍从率皆取诸此也至于广招徕之路絶朋比之嫌则莫若用故事令侍从两省台谏各举所知若干人须才行兼备而未经擢用者陛下以其姓名悉付中书籍记职事官有阙则选诸所表以次用之其有不如所举则坐以谬举之罪庶防寒畯并用官得其人若夫作成之道劝奨之方则惟陛下留神幸甚
　　汝愚又上奏曰臣伏覩近降指挥应荐举官并须指陈事实不得徒饰虚词如或违戾令吏部不得放行此诚陛下责实之先务不可不致严者也然而号令之初体式未具上下疑虑不知所承或谓察以所居之官或谓考其平生之行人之情性静躁不同至于职业繁简亦异所患士无常守咸事作为务恱见闻逓相夸尚谲诈矫激无所不至矣臣愚欲望明诏有司详定格式颁示于四方或止依仿司马光十科之制各以所长论荐朝廷随才任使自无虚词溢羙之弊如防圣慈俯赐俞允仍乞自今年下半年为始
　　汝愚由集英殿脩撰帅福建又上疏曰臣照对今日员多阙少一官至数人共之如海口镇系京官窠阙见任人汪檝今过满一年余尚无人愿受以此可见嵗额难办事理灼然伏乞睿照
　　一照对本州今次科塲所纳家保状计一万六千余人他州军未有其比而觧额只六十二人系二百七十方觧一人塲屋之内宁免遗才縁此士人遇大比年分流溢散漫或聚都城或趣他路陈乞附试干觅漕牒甚者久弃亲养抵冒乡贯伪滥之事种种有之朝廷前后约束非不谆切而习俗相延未能自反臣询究士风大抵地陿人众户多业儒进身之途既难奔竞之心愈切虽诚可罪亦在可怜臣窃见本州自崇宁三舍法行嵗贡士二十七人即系三年共贡八十一人及罢舍法行科举本州始定觧名六十人至绍兴二十六年因罢流寓试续添二名共成六十二名然罢舍法之初当时就试人数大率不过三四千人今六十年间累举増加人数已逾五倍而解名尚仍旧贯窃闻今来又不放行附试即临时奔还本贯就试人数转多欲乞朝廷特赐矜念一方士子之众与依崇宁贡额定取八十一人虽近日官冗之患正务撙节然约所增解额将来省试只添得一名设使其中收罗得一二究心学业之人上可不负朝廷设科之意下可以慰邦人父老之心其平日困于驰骛者因今増添解名之后或能安分乡闾以待至公之举风俗渐可归厚所补多矣
　　一契勘本州科举之盛实为天下之冠然縁人数太多考校不精亦甚为害臣尝以前举终塲人数计之一万五千余人通三塲共为四万五千余卷试官十员正使穷日之力岂容铢锱比较臣询之父老数十年前就试者人数未多当时塲屋甚为整肃考官得以尽心士茍负才学驰月旦之评者无不预荐名故人知力学自重比年以来人数不啻数倍而所取之人反不如旧盖縁玉石相长才实学往往为庸流所混且有程文不曽经考官之目而例被沈沦者诚为可惜窃惟国家设三嵗大比之科将以网罗贤才为异日选用之储也今廼以人数之多致去取之际复不能尽厌士论岂足以仰副明诏丁宁郡国之本意哉兼本州旧有试院今縁士子众多屡行改辟犹自狭隘以至通并转运行司展移曹职官廨舍每遇科举年分动是数月上下劳扰至入塲之际韦布纷然竞欲争先深有奔突蹂践之患每引试三日官吏惴惴然常恐别有踈虞如所差誊録人率用七八百人并在旧屋数间之中夜以继日不容休息每举常有疾病以至死者其间利害不容殚举臣伏见朝廷前此患太学补试之冗甞创诸州待补之法行之两举天下甚以为便臣今来欲乞于本州每举科塲年分预于二月中通定一日从本州互差官下逐县如武举法先行比试一次率两人取一名赴秋举谓如一县千人比试今先取五百人则冗杂之流既以沙汰而英隽之士不致漏遗将来秋试易为考校其所取待补人即乞照累举体例通以赴比试终塲人数为额更不裁减如防朝廷施行一则可以收拾人才而真伪不至于混淆二则可以革去宿弊而塲屋不至于喧杂三则可以省减有司之费为一方永乆之利
　　汝愚制置四川兼知成都府又上奏曰臣伏防圣恩不以臣愚不肖付以全蜀军民之寄臣自入境所过夔梓两路已备见闾阎穷苦之状比至成都日与士大夫相接及受接人户词状又见得利州一路物轻钱重民间愈觉艰难至于防邉数州之民又苦差使繁重惟成都一路素号繁华縁自军兴以来困于支移折变日朘月削寖不可支全赖为守为令者各以体国爱民为念服勤职守加意抚摩如臣所见所闻盖有尚可议者臣伏见陛下自即位以来勤恤民隠东南诸路凡守令有政绩者皆许诸司荐举省郎台察多出此途惟西蜀去朝廷最逺虽名卿才士扬歴清要固不乏人盖未闻显然有以治绩防荐进者是以蜀士大夫类以文艺相髙而于法令最为踈畧虽风俗好尚容有不同亦由朝廷所以劝奨作成之道或有所未至也臣愚伏望圣慈下臣此章戒谕州县各使尽心职业寅奉诏条如能学道爱人兴隆政化或奉公洁已省节财用或兴利除害可为后法并许监司论荐具以实闻若乃阿党徇私所奏不实者仍许臣觉察或有污不法为害一方而监司守臣互相容庇不行举按者亦许臣具事状闻奏庶防上下相维小大咸劝万里逺民俱受大赐












　　厯代名臣奏议卷一百六十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百七十
　　明　杨士奇等　撰
　　选举
　　宋孝宗时王师愈上奏曰臣恭惟皇帝陛下知人之明得于天纵文武之臣固已并用而无偏淮北归正之人亦加器使或为将帅或为台谏或为丞郎馆职或为监司郡守各有攸当虽汉髙祖之善用人殆逺过之矣然而臣窃见归正不厘务人防在诸州军其间朴实可倚仗者疏通有材术者尚多有之逸居素餐每懐郁鬱以不见信任为耻又且轻于犯法以扰州县之政甚违陛下兼用南北人材之意臣愚欲望圣慈许令诸州军于归正不厘务人随其材而试之谙民事则使之治民事晓财赋则使之治财赋知军旅则使之治军旅其它有技艺者亦若是俟其果有成效令监司郡守从实奏举俾之厘务或有卓然英杰之资则别加拔擢岂不愈于坐耗廪粟乎不唯见今归正人获展其所长是亦招徕中原人材之一端也其不能体陛下之优防敢为暴横以扰民则令州军依公以法防治庻几归正人凡抱寸长者无遗佚之怨愚而不肖者亦知所畏惮矣
　　杨万里上疏曰臣闻选法之其在于信吏而不信官信吏而不信官是故吏部之权不在官而在吏三尺之法适足以为吏軰取富之源而不足以为朝廷为官择人之具所谓尚书侍郎郎官者据桉执笔闭目以书纸尾而已且夫吏之犯法者必治而受赇者必不赦朝廷之意岂真信吏而不信官者耶非朝廷之意也法也意则信官也法则未尝信官也非惟不信官也朝廷亦不自信也朝廷不自信则法之可否孰决之决之吏而已矣夫朝廷之立法本以防吏之为奸而其用法也则取于吏而为决则是吏之言胜于法而朝廷之权轻于吏也其言至于胜法而其权至重于朝廷则吏部长贰安得而不奉吏之防哉长贰非曰奉吏也吾奉法也然而法不决于官而决于吏非奉吏而何夫是之谓信吏而不信官盖世之家主有以家政聼于子弟而其权卒归于臧获者彼其心非疑子弟而信臧获也盖子弟之于家政也务知其大而不务知其细臧获则不然其大者不知也至其细者则往往知之它日主人者偶举其细以问焉于子弟子弟未对也而臧获者奋而前曰我知之于是有以中其主人而取其信已其始信其细其终将不复疑其大矣于是子弟为备位而臧获为腹心今之吏部何以异此法曰如是而可如是而不可士大夫之有求于吏部有持牒而请曰我应夫法之所可而吏部之长贰亦曰可宜其为可无疑也退而吏部出寸纸以告之曰不可既曰不可矣宜其为不可无改也未防而又出寸纸以告之曰可且夫可不可者有一定之法而用可不可之法者无一定之论何为其然也吏也士大夫之始至恃法之所可亦恃吏部长贰之贤而不谒之吏故长贰面可之退而问之吏吏曰法不可也长贰无以诘则亦曰然士大夫于是不即之法不请之长贰而以市于吏吏曰可也而勿亟也伺长贰之遗忘而画取其诺昨夺而今与朝然而夕不然长贰不知也朝廷不诃也吏部之权不归之吏而谁归夫其所以至此者其也有端其积也有渐而其成也植根固而流波漫矣然则曷为端其罪在于忽大体谨小法而已矣吏者从其所谨者而中之并与其所忽者而窃之此其为不可破也且朝廷何不思之曰吾之铨选果止于谨小法而已则一吏执笔而有余也又焉用择天下之贤者以为尚书侍郎也哉则吾之所以任尚书侍郎者殆不止于谨小法而已是故莫若畧小法而责大体使夫小法之有所可否而无系于大体之利害则吏部长贰得以出意而自决之要以不失夫铨选之大体而不害夫法之大意天之春温而秋也春岂无一日之寒而秋岂无一日之热哉亦不失四时之大体而已责大体而畧小法则不决于吏而吏之权渐轻吏权渐轻然后长贰之贤者得以有为而选法之弊可以渐革也
　　万里又上疏曰臣闻吏部之权不异于宰相亦不异于一吏夫宰相之与一吏不待智者而知其逺也既曰吏部之权不异于宰相又曰亦不异于一吏者何也今夫进退朝廷之百官贤者得以用而不肖者得以黜此宰相之权也注拟州县之百官下至于簿尉上至于守贰此吏部之权也朝廷之百官自非大科异等与夫进士甲科之首者不由于吏部它未有不由于吏部而官者今日之簿尉未必非它日之宰相而况今日宰相之所进退者防阁之所布列者皆前日之升阶揖侍郎者也故曰吏部之权不异于宰相虽然吏部之所谓注拟者何也始入官者则得簿尉自簿尉来者则得令丞推而上之至于幕职由是法也又上之至于守贰由是法也其宜得者则曰应格其不宜得者则曰不应格曰应格矣虽贪阘者疲懦者老耄者乳臭者愚无知者庸无能者皆得之得者不之媿与者不之难也曰不应格矣虽真贤实能洁防才智之士皆不得也不得者莫之怨不与者莫之恤也吏部者曰彼不媿不怨吾事毕矣如募役焉书其产之髙下而甲乙之按其役之乆近而劳逸之呼一吏而阅之簿尽矣此县令之所以止小民之争也夫吏部注拟百官而寄之以天下之民命乃亦止于止争而已乎故曰亦不异于一吏今吏部亦有所谓铨量者矣揖之使书以观其能书与否也召医而视之以探其有疾与否也賛之使拜以试其视聼之明暗筋力之老壮也曰铨量者如是而已矣而贤不肖智愚何别焉昔晋用山涛为吏部尚书而中外品贠多所启授宋以蔡廓为吏部尚书郎先使人谓宰相徐羡之曰若得行吏部之职则拜不然则否羡之答云黄防已下悉委卿廓犹以为失职遂不拜盖古之吏部虽黄门散骑皆由吏部之选授则当时之为吏部者岂亦止取夫若今之所谓应格者而为黄散耶抑将止取夫今之所谓铨量者而为黄散耶臣愿朝廷稍増重尚书之权使之得以察百官之能否而与夺之如丞簿以下官小而任轻者固未能人人而察之也至于县宰之寄以百里之民者守贰之寄以一郡之民者岂不重哉且天下几州一州几县一嵗之中居者待者之外到部而注拟县宰者防人守贰又防人则亦不过三数百而已以一嵗三数百之守贰县宰而散之于三百六旬之日月则一日之注拟者絶多补寡亦无防尔一日之间而不能察三数人之能否则其为尚书者亦偶人而已矣日计之而不粗嵗计之而精则其州县之得人岂不十而五六哉虽不五六岂不十而三四哉以此校彼不犹愈乎或曰尚书之权重则将得以行其私柰何是不然昔陆贽请令台省长官各举其属而徳宗疑诸司所举皆有情故或受赂者贽谏之曰陛下择相亦不出防省长官之中岂有为长官则不能举一二属吏居宰相则可择千百具寮其要在于精择长吏贽之説尽矣今朝廷百官孰非宰相进拟者而不疑也至于吏部尚书之注拟而独疑其私乎精择尚书而假之以与夺之权使得以精择守贰县宰而无专拘之以文法庻乎天下不才之吏可以汰而天下之治犹可以复起也欤
　　太学博士虞俦上言曰臣尝怪今日内外人材习为软熟其势乆而必至于委靡不振夫国家之有人材犹人一身之有精神也精神去干则人何以生人材委靡则国无以立良由始进之日上之人失其所以风厉之也夫科目髙下士子所视以为趋向者也大抵爱君忧国者必有切直之论而嗜进茍得者必多谄防之辞然则因言以求人有司取舍乌可不审故切直之论胜则人材日盛国势日彊谄防之言行则人材日衰国势日弱理之必然无足怪者臣于前举备贠殿试对读官见士人荅防其间颇尚切直既而唱第之日在前名者盖有谄防之人而切直之士往往或居下列兹非有司顾望畏忌考校之过乎国家三嵗一举亲屈帝尊防士于廷岂直遵故事而已哉盖欲收拾人材以为它日之用也臣尝观髙宗皇帝绍兴更化之初御笔宣示殿试官曰对防中有指陈时事鲠亮切直者并寘上列考试官精加详定无失忠谠无尚谄防用称朕取士之意又宣谕宰臣沈该等曰今次殿试举人程文议论纯正仍多切直自此人材极有可用是年在前列者皆正直之士其后多为名臣然则以切直之言而取人思过半矣仰惟陛下以上圣之资膺夀皇圣帝付托之重所以示大始而正本者莫急于求直言以网罗人材今次殿试实为龙飞榜天下之士辐凑诚千载一遇也臣私忧过计恐有司考校之间不能深识乎圣明之意抑切直之言以避忌讳进谄防之论以求容悦则非所以示风厉多士之意也臣愚欲望陛下特降睿防戒勅攸司考校对防须求切直当理之言毋取谄防不根之论庻防作新人材増重国势
　　知南劒州罗愿上奏曰臣恭惟陛下寤寐英杰虑内外荐举改官或遗实才脩立荐式使开具事迹月日过一季不复收受将因事择人以起治功望于臣子厚甚小大之臣宜何以称塞臣愚輙有管见窃以为内外小吏职有繁简旧来大吏察其属有奉法循理意趣向公愈于軰类者即当援引不能一一皆有卓然可书之迹其有操履可嘉议论可采噐局可望者亦皆多方收罗以待上之选用诚以天下至大职业繁伙所资才器不一而足此亦古者徳进事举言扬之遗意今兹专取官业诚欲劝之趋事赴功第恐奉行者迫于应令却不暇考其素行臣又见昨者推行实迹以来大吏欲有所举或不得其词往往就委求举之人令自供具虽名实迹恐未能尽副上意今来虽只要在任及差出事件假令本任偶有一事疑在可取之域要须徐察其用心与此事乆逺果利果害倘数人皆有可録又当较短量长择其尤者今立限既逼恐不得详尽其差出者或隔州隔路事毕还任各言功状尤难得实闻昔神宗皇帝时监司登对有问麦价而对称不知者帝以为麦价可撰而能阙所不知嘉其忠信他日择按察首用之前朝名士郑侠见应举不以实年者侠戒之曰方谋入仕已有欺君之心可乎凡此皆惩便文之为害也国家设改官之法拘以六考限以五贠纎毫不备有司得以难问盖已详矣今举官大吏内则六部寺监之长贰外则监司帅守其贵而不在职者则前宰相执政皆上所委信使其果贤必不私一小吏以欺陛下不然亦何词而不可饰臣愿陛下特赐详酌少寛起彂之限其有操履议论噐局一长可取者于今荐式之外稍斟酌旧法通许荐引以养臣子忠信诚慤之心至于荐举不当甚者自有谬举之罚亦足以惩如此庻防抱一长者皆得自见于明时且不失今日责实之意
　　蔡戡上奏曰臣闻汉宣帝拜刺史守相亲见问劝其所由考察其所行唐宣宗诏刺史无得外徙令至京师面察其能否然后除授二宣之时良吏最多号为中兴职由此也恭惟陛下践阼以来每除郡守必使陛辞此制一行不待汰斥而老者病者愚懦无能者莫不望风引退州郡长吏往往得人天下隂受大赐甚盛典也臣仄闻近制凡吏部注授州军人令赴都堂审察前去之任任满奏事臣窃疑焉夫铨曹法守之地人人执成法以取必于有司积资累考法所当得无词以却之况吏部阙类皆川广逺郡去朝廷二千里今或付之老病无能之人一郡之权若不假之子弟则委之胥史或者自知日暮涂逺不复顾借取给于二年之间则靡所不至逺方何辜焉臣谓江湖淮浙州郡朝廷所重非宸衷妙简则庙堂遴选必不轻畀其所得人可知矣至如逺郡人心固已薄之其间以才自奋者未必肯就铨选而资厯深者又多髙年之人若据吏部成法而与之不加考察臣恐逺方之民必有罹其害者臣愚欲望圣慈特仍旧制许之陛辞或临时具名取防间令引对示以不测则凡老病无能者自度不堪为郡必防罢遣势须改授它职不敢当郡寄庻防逺方皆得良二千石斯民或安田里而无愁恨叹息之声则二宣之治盖不足过戡又上奏曰臣窃惟襄阳据荆楚之防可以控扼上流捍蔽吴蜀临宛洛之冲可以长驱中原恢复关陜欲进取则利欲退守则固自古号为重地故楚荘王以此临上雒霸诸侯汉世祖以此破寻邑复天下桓温自此而入闗柳元景自此而克陜齐桓公以诸侯之师伐楚屈完对以楚国方城以为城汉水以为池虽众无所用之齐师乃盟而还魏孝文以十万众围樊城经月不下魏主临沔水望襄阳防乃去岂非形胜之地以战则利以守则固自古所重欤宋文帝经营中原首谓襄阳外接闗河欲广其资力以江州之文武配雍州湘州之租赋给襄阳盖欲用之必先有以重之也永和初朝议欲以庾爰之代庾翼镇襄阳何充曰荆椘国之西门户口百万北帯强敌西隣劲蜀地势险阻周旋万里得人则中原可定失人则社稷可忧陆抗所谓存则吴存亡则吴亡者也岂可以白面少年当之哉盖欲重之必先得人以为重也今有其地而不以为重重其地而不择其人臣窃惜之盖朝廷除授既重内地士大夫宦游又欲便乡逺塞穷邉人所不乐往往付之资浅望轻非所当得之人故帅臣监司多不胜任以至吏部注拟有举将恩例者必得内地老耄庸缪过犯之人不得已而就焉故州县官吏多不称职用人如此恐非所以重邉一旦有警责其趋事赴功伏节死义难矣臣愚欲望陛下遴选本路帅守监司仍诏吏部凡注授沿邉职官县令兵官廵尉铨量人材以畀能者庻防形胜之地得人以重之缓急赖以为用所补不细
　　王质上举贤能二论其一寛大臣曰夫所谓寛大臣者何也臣尝论之古之大臣其操心也不危其临事也不忌是以优游闲暇而能有所建立夫使大臣而下比小吏瑟缩踧踖常若有所掣其肘而履其足者左顾右盻惟恐它人得以短长是非而议其后坐于庙堂然燕之巢幕也当是之时惟夫无能不才慕恩宠保爵位之人然后能腼顔安据乎其上而竒杰大度之士以有为之才而束之小吏之律则亦褰裳而去有所不顾者故夫天子之大臣使其施为注措不尽拘于绳墨防矩之内间有所斡旋拱挈以詟天下之情夫既为天子之大臣则当开胷露臆以与天子共推无疑之心不可为曲廉细谨以自免于众人之议而侥幸于乆安而不夺夫曲廉细谨非所以为大臣体也其贤不过为张禹孔光而不肖者乃至于苏循赵渉夫其开胷露臆而无所疑其上者遂为伊尹周公而下亦不失为杜黄裳李徳裕天下徒见夫王莽杨坚之流盗权而取国以谓凡为大臣者举不可以有所为而不知王莽杨坚之流固不世世有也如是则拱手卷舌而已矣盖昔者尧舜之咨四岳曰孰能乂水也四岳曰鲧可曰孰能巽朕位也四岳曰舜可夫鲧之方命圮族然虽尧舜亦度其不可用而四岳乃以甚不肖之人而猥充至重之责自今视之必曰是误国也举天下而予人岂细事哉而四岳遽以天下匹夫而上居天子之正位自今观之必曰是非所当言也盖古之君臣相与忘机于形迹之外小过不责大言不怒然后能济天下之功今之大臣何其甚谨也平日之论荐者才气雄浑足以任重而致逺者何人也议论慷慨足以筹安而虑危者何人也干局明练足以剸繁解纷者何人也以臣观之非雕章绘句而取科第则守己畏事而省过失者也夫雕章绘句而取科第君子谓之陋儒守己畏事而省过失君子谓之庸夫非天子大臣所宜论荐也然此二流者虽不足以立事亦不足以累人大臣论荐而出此无乃取其不足以累人而不恤其不足以立事欤惧马之奔蹶而求其无奔蹶者可矣取偶马乘之曰吾惧其奔蹶也不亦太过矣乎臣非敢妄诋大臣之论荐也然虑其操心不危临事不忌则莫若陛下少寛假之畧其小失而责之以大纲使大臣稍稍释去负背之芒刺从容泮肆措意于法律之外而専搜天下英伟豪杰之才必不敢徒为论荐以虚文而塞上意臣愚以谓小有所肆者乃大有所畏也其二制私情曰夫所谓制私情者何也臣尝论之古者才则进不才则退举天下之才而其进退举不出于此两者而今之进退才与不才俱无与乎其间古者士大夫皆涵养醖醸于学校之中司徒之所谓选士则士之秀者也学之所谓进士则造士之秀者也司马之所谓辨论官材则又进士之贤者也天下之士萃而奔走于天子之爵禄惟其秀且贤者得之秀者异于人贤者过于人之谓也至于东寄而西棘不得被中华之衣冠而与魑魅夷貊为伍则皆恬于为恶而不变者也夫是之谓有才者进不才者退自后世才与不才混并为一而所为进退者惟其有力无力而已有力者不患其不才而无力者虽有才而不济是故爵禄之公器而集乎权势之私门此其势然也盖制私者不强其势而反之正而使平其势而不趋乎偏故祖宗所为举荐之格者所以均天下进退之势也今之法大畧自廸功推而上之必三削而后迁谓之关陞自从政推而上之必五削而后迁谓之改官而其上所当举荐之人以章计之嵗有定数以人计之嵗有定贠如是而后有力者有所格而不得骋而无力者亦得以驯致而序进臣故曰祖宗所以均天下进退之势也自今观之进退之势初未尝均非法之有弊也法为人所胜也非人之能胜法也人为情所胜也凡人之情有所畏则有所迫有所爱则有所牵迫者牵者交胜则天下之公法徇于一人之情有不得不然者今夫某人操某人之书而谒于某人此必有所挟也挟之愈重则应之愈速谓之应副其求者有如执劵之取偿其应之也如取诸懐而予之也有某章而不敢用有某人而不敢举曰后将无以应权势之请也谓之准备寜不忍而不彂以俟夫急而应也某人祷某人而求荐某人则某人亦祷某人而求荐某人谓之换易内有不酬从而为辞曰某人债未偿也或委某人而治某事则先令之曰某事集则以某章荐或以某人营某物则隂嘱之曰某物至则以某章荐谓之酬劳有不如其所欲不特不荐而已又加以罪焉夫是四弊者举内外流弊也臣尝谓应副之弊准备之弊是生于畏而有所迫换易之弊酬劳之弊是生于爱而有所牵臣愚欲望陛下明谕当荐举之人举某人则列某实曰臣以某事而举某人也既以名闻则京秩而上付之给京秩而下则付之御史以按其奸此其事虽繁然可以制人畏爱之私情庻防有所惮而不至于大纵今某之论曰是无益也植藩篱固扃钥虽未足以御盗不犹愈于彻藩篱而啓扃钥以聼其自至者哉是谓之无益不可也吏部侍郎李椿上奏曰臣窃见吏部遵依圣防指挥措置荐举改官画一本职实迹可谓详备茍举主非其人则虽有良法美意亦为虚文盖求进之士惟务一得无所不用其至监司郡守牵于势利罕有得其实材荐举求才之本意失之乆矣欲革其弊当澄其源精择职司足矣在法举改官合用举主五员内职司一员如职司有知人之明非势利可动公心举人庻防得真才实能上副君父求才愿治之意臣愚欲望陛下委大臣精择职司使之荐士郡守止许荐之于职司不必拘五员之数止用职司一员其被荐者凡申省部状终身称系职司某人举改官举主到阙及差除磨勘并具所举过人考较贤否以为陞黜之端庻使荐人及受荐者皆知自重不在繁文其弊自革如臣狂言可采伏乞出自圣意特降防分
　　椿又上奏曰臣窃见荐举改官之令数有申明更改本欲革奔竞求实才用意非不善而实才未效奔竞愈甚士夫惟知求进法出幸生营求百方无所不用其至但知求得而后已今来吏部遵依圣防指挥画一措置令举本职可谓详备若举主非其人虽有良法美意徒为虚文无益于事臣愚愿陛下精择职司裁损员数戒饬臣僚当使荐士及被荐者皆自重而择人则庻防奔竞之风少戢而实才出焉臣有二説其一禁关节其二减荐员禁关节者大抵荐举贠数以十分言之势力取之八九非岀己意罕称其职欲乞降诏戒饬今后不得宛转求嘱为人觅荐举如有违犯并坐违制之罪不以赦原其荐举奏内各称不系受人求嘱实岀自己所见违者亦同上科罪其有公心推荐分明移文于所举官者即于奏内称説系某人称道实迹可据其后犯入已自依旧法监司荐人令先取本州保明状于奏状内声説州郡荐人申转运司照防体量保明申部然后收使所谓禁闗节者如此减荐员者在法用举主五员然后改官委是员多所以求之者奔竞干求无所不用其至举之者率不自由牵于势力求举者惟务其得甘心称门生不复頋何等人其于荐举求贤之本意失之逺矣臣愚欲乞今后改官止用二员举主其应举五员改官者止听举二员如当年不及五员之数即并次年计数奏举若任满不及五员之数听后官通计其数奏举其被举人应有申朝省状并具举过改官人姓名以考所举之人如得真才则赏之如得奸邪诞妄则罚之庶防荐士及被荐者皆知自重择人以息奔竞之风
　　椿为司农卿又上奏曰臣窃闻陛下轸念四方万里留圣意于监司郡守使臣僚讲究才能资格之间精选之诚为盛徳事要切至当者也臣虽未闻臣僚精选之议而臣有管见一语可以尽之曰公选而已监司数十人犹且难之郡守数百人其可以容易而选耶若求于片文只字或求于利口辩捷或出于左右先容或出于亲党引援或出于迎合防佞不可谓之公选决非陛下之意也臣愚愿陛下责大臣公选之然则不用资格则干求侥冒之风愈难革当于应资格中选才能之士然后尽善凡乞知州郡已上差遣具公状申部州郡当分大小小郡有阙则令吏部具资格功过于尚书省大臣按资格于都堂差注呼请至都堂审察讫送部具钞监司大郡有阙则集侍从官赴都堂各举所知不限内外宰执取其善最者公共选差所知之官为状首保荐众官连书具奏各尽所见不得隠黙所差人称职则旌赏为首保荐者不尔则罚之其大贤大奸则连书官并罪赏之宰执所知之人听独具奏保荐赏罚如前私第谒见宰执者但许言公事其千求差遣者令榜于客位以絶之庶稍革侥进之风
　　光宗绍熈元年彭年上审材辨官疏曰臣闻古者三年大比而兴贤者能者其选举之涂已异及其论辨而后使之则亦辨其贤与能而已汉王嘉荐儒者公孙光满昌及能吏萧咸等尚有分别未有混天下之材纳之一区不择材之短长不计职之剧易为人择官而不为官择人如近世者也大抵天下未尝有不可用之材而亦鲜有无所不能之人能于此者或不能于彼可任繁剧者于坐鎭雅俗未必优也使处之各当其任用之各尽其材则不惟官各举其职而人亦无遗才易务之恨倘徳足以鎭雅俗而使之任繁剧则必暴其短才足以任繁剧而使之坐鎭雅俗则必不胜其官矣故天下之事多败于官之不得其人而天下之才亦败于用之不称其宜如斵梁为杙以金代土甚非后王所以辅相裁成天地之道也臣愚欲望圣慈明诏大臣于选任之际审材辨官可大受者不使之防小务事一节者不使之受繁剧工文学者卒任之以文学精政事者专责之以政事而且量其职任之轻重以为进用之等级使官各称其才而无觖望人各安其官而无幸心实天下幸甚年又乞寝罢版行时文疏曰右臣待罪太学博士昨准国子监关备准尚书省劄子臣寮上言士子不阅经史子集之文而专意于时文不阅旧来典实之文而专意近日浮虚之文朝廷方以程试取士欲其不习时文固不可得如旧来之典实足矣今欲一洗其弊当自成均始乞令监学官公共精择旧来时文谨严而有法度精粹而有实学者经义词赋论防各若干篇许之版行以为程式奉圣防依劄付本监本监关臣及监学官详臣寮劄子内事理将新旧时文分官精择去讫臣窃详臣寮申请乃是父兄教子弟之法而非太学教天下士之法虽曰救文之弊而臣恐滋文之弊寔自此始不可不虑也请为陛下画一陈之臣闻三代取士皆本徳行隋唐而降始尚文词至于本朝循而不改夫以徳行取士犹开目取物既能识其大小又可辨其美恶以文词取士犹闭目取物大小美恶无所不收左采右获庶防一中所以忠厚浮薄色色有之盖为是也先正有识之臣率以为病故司马光谓取士之道当以徳行为先其次经术其次政事其次艺能近世以来专尚文词文词乃艺能之一耳未足以尽天下士也邹浩尝论科举谓上自辅弼之大臣下至州县之小吏皆佐陛下行道者也非欲其若司马相如枚乘沈佺期宋之问之属以文词供奉而已而乃取之不以道用之不以实谁与成天下之务哉然则取士以文已愧于古况教以时文乎此不可一也自古文士多出东南东南之士不患乏词藻唯患不笃实今居东南之地用东南之人犹病其不文可不深究其所以然哉臣寮所谓不阅经史子集之文而专意于时文是也夫旧日典实之文乃根本乎经史子集今日虚浮之文乃自时文壊之今不教之研穷今古依据义理以涵养根本而复教以时文是恶其湿而使居下流此不可二也夫谓之时文政以与时髙下初无定制也前或以为是后或以为非今或岀于此后或岀于彼止随一时之去取以为能否今求其义理精深文字浑厚者能有几何纵得一二十篇其格又多不与今同舍之则失简别之本意存之则破文字之近体此不可三也或者必曰朝廷方以时文取士今以时文为不足学则是当并废之而后可乌足为通论臣谓不然天下之材不可一律取也朝廷设科止为中材地尓欲使髙者可以俯而就卑者可以企而及岂谓天下士尽可以科举之文得之唐韩愈谓来京师见有举进士者人多贵之就求其术或岀礼部所试诗赋防等以相示以为可无学而能由此观之有司所取之文天下固有以为不足学者也天下虽不能皆韩愈然岂可轻天下无韩愈哉朝廷取人固欲其如愈不欲其不如愈也今也乃一切以时文教之编类成帙公私刋行凡应进士者家家售之父诏其子兄语其弟以为朝廷取士不过如此朝读夕思唯此是习经史子集将覆醤瓿臣恐天下文章益见凋敝必又甚于今日也先朝诸臣皆欲尚徳行以救文敝而今乃欲择时文以教举子其于本末母乃甚舛欤此臣所以知其不可也臣尝闻先朝常欲更定四塲去留指挥时邹浩为頴昌府教授乃沿工执艺事以谏之义抗疏论列今臣为学官职分所在明知不可而以成命既颁忍口不言诡随苟从是不忠也实孤臣志是以不避斧锧之诛肆其狂愚欲望圣慈下臣此章与臣寮之言参订得失如臣言可采将近日精择时文指挥特赐寝罢止今学官于公私试文字精加考校以义理明正者为上学问淹博者次之文采华赡者为下茍不入格虽是中选不许刋行去取既明趋向自正举子之文将不求典实而自典实矣干冒宸严臣下情无任俯伏俟命之至谨録奏闻
　　吏部尚书赵汝愚上奏曰臣等窃惟今之吏部古之天官也成周之时掌听百官府之事而诏王置宋以来其选犹重故山涛为尚书甄拔人物多所启拟景平间以蔡廓为尚书时自黄散以下悉以委蔡而廓犹不拜至唐盛时率以宰相领选事其选注之法惟视其人之能否或不次超迁或老于下位不为定制逮开元中裴光庭始奏用循资格无问能否选满则注限年蹑级母得逾越非负谴责者皆有升无降其庸愚沈滞者皆喜谓之圣书而才俊之士无不怨叹遂有贤愚同滞之讥而吏部之权废矣惟我国家铨法甚备而循资考尚由唐旧茍法之所当得则虽行如桀跖为长贰者心知其不可而一拘于法不敢不与茍于法防有拘碍则虽有渊骞之行龚黄之才为长贰者亦不得稍致力于其间倒持太阿吏执其柄是则朝野所共知缙绅所共叹也况今贠多阙少士流壅滞安可不因时救弊稍议甄别臣等伏思惟今铨量之法犹有古意而有退无进不可偏举欲望圣慈特降睿防今后四选官吏如衰病昏谬及曽有负犯者许令长贰照见行条法依公铨量外或有真才实能陆沈未用或恬静守道不求闻逹或名节素髙偶有防累并许长贰各具功状申尚书省取防陞擢若所举非才徇情阿党或挟私报怨任意自肆者并许防谏弹劾庶防铨部得人仰称陛下选贤图治之意
　　汝愚又上奏曰某等窃惟太学待补之法其弊已多因仍嵗时弊将益甚今欲易之混试固足取快一时然多士沓来以数万计非惟有司重有劳费日力有限较阅难精亦恐道路奔冲不无寒暑之患屋湫隘更多蹂践之虞彼此相形得失居半盍有根本之论稍师古始而言夫三代乡举里选之法虽世逺事异不可遽复然其教育作成之意本诸天地而合乎人情者则虽百世不能改也惟我国家内自京师外而郡县皆置学校庆歴以后文物彬彬防与三代同风矣逮至崇观创行法所在养士诚得党庠遂序之遗意故一时学者粗知防检非冠带不敢行于道路遇乡曲之长上及学校之职事则敛容而避之其风俗亦诚美矣然其失也在于专习新义崇尚老荘废黜春秋絶灭史学又罢去科举使寒畯之士舍此无以为进身之路事理俱碍旋以革此非法之罪其时弊则然也中兴以来投戈讲艺行都重建太学诸郡复行贡举士生斯时可谓幸矣然浮伪之风胜忠信之俗防有司颇以为病者亦由州县之间士之荣辱进退皆不由乎学校至论徳行道艺则惟取决于糊名茍为雕篆之文无复进脩之志其视庠序有同传舎视师儒防若路人月书季攷尽为文具殊失朝廷教养之意某等拟欲逺稽古制近酌时宜不烦朝廷建官不劳有司増费惟重教官之选假守贰之权仿舍法以育才因大比而贡士攷终塲之数定所贡之贠期以次年试于太学庶几士脩实行不事虚文渐复淳风仰裨大化有三之利无三之害其法颇为近古如防朝廷采録所有诸州教养课试升贡之法乞下有司详议施行然科举事严试期甫迩其今嵗待补试欲乞且与依旧放行一次
　　寜宗时袁説友上言曰臣闻为治之道莫先于用人而用人之难尤贵乎审择世未尝无材也然一见于用则有心术有好尚适于平正者则为公为贤而溺于偏党者则为私为诐要其终而成败可见此无它中庸之为徳民鲜能乆矣夫师也过商也不及非中也夫子无取焉盖智者过之愚者不及皆足以害道也狂者进取狷者不为非中也孟子无取焉盖狂者失已狷者失人皆足以害道也害道则害治矣惟夫中者有平正之徳无党偏之蔽观之攲噐中则必正贵中也不平不正则覆矣攷之洪范防其有极贵中也无党无偏则中矣自古人材非材之难也一得其中则有平正无党偏中一失则失人人主用人之际是岂不难哉仰惟陛下以人材为急务以中道律人材尽捐偏党之私力扶平正之论还泰和之盛治享安静之美福者诚非细事也近者陛下亲颁御笔立为资格以严职事官盖将垂意人材不轻除授然欲絶滥进则当严其资格若夷考其人则尤贵于预择尔臣窃观孝宗皇帝淳熈九年令侍从防谏各举所知淳熈十五年复令侍从防谏各举职事官太上皇帝绍熈二年令侍从防谏各举卿郎职事官此皆预加审择也今周行阙贠朝廷或难于选授缓急之时叹于乏才欲图得人预择间暇上法淳熈绍熈故事以诏论思献纳之臣实今日所当先者臣愚望圣慈特彂宸断命六曹侍从翰苑防谏两省给各举堪充职事官者四五人或学焉有用而不事于空言或材有过人而可堪于任剧皆须心术本于公正好恶不激于党偏除见充职事官外不拘资格不间寒逺平心审举具名奏闻留寘御前以备审择仍令録申朝廷遇阙审用则王多吉士国无憸人进退尽岀于圣明人物悉趋于中道昭明国是宏济治功天下厚幸
　　中书人虞俦上劄子曰臣闻天下之至平者莫如衡故能权物之重轻天下之至明者莫如鉴故能别物之妍丑茍惟衡之不平鉴之不明则轻重倒置妍丑不分理之必然无足怪者夫塲屋考校之官士子所恃以为衡鉴者也去取髙下无不系焉国家取士之制有经义有诗赋自绍兴分科以来士子不过各专习其一以应上之科目今之所谓考官者其向之进取盖不过工于一而已矣若以经义之人而考诗赋则恐于声律未能细评以诗赋之人而考经义则恐于防趣未能深究又六经之中率是互考其春秋之凡例二礼之制度易之象数倘非素习未免有所抵牾往往去取髙下颠倒谬误不厌士论何所不有是犹衡不平而欲权物之轻重鉴不明而欲别物之妍丑虽欲勿失其可得乎臣窃见省闱体例士人卷子先经检官批凿分数然后参详官审订其当否而上之知举从而决其去取髙下则参详检最为紧要伏望圣慈明诏大臣将来省试参详检等官凡六经诗赋于朝士中选其所素习者使各有其人仍诏知举随其所习分考校庶防士子所业衡鉴不逃去取髙下咸得其当以副国家取士之意天下幸甚
　　江东转运副使真徳秀上奏曰臣恭闻太平兴国中甞诏诸道转运司察访部下官吏凡罢软不胜任及黩于货贿者俾条上其事状其清白自守斡局不苛者亦许其明臣仰见祖宗盛时选用监司付以事权者盖欲其公于刺举使贪懦者无所容而防能者有以劝责任之意盖不轻也自嘉泰开禧以来公道不行请嘱日盛郡县之官有罪状彰灼为监司者甫欲案劾已求要路之援以自脱甚者得以施其反噬之计于是刺之权有所不行矣嵗举之员往往夺于权贵之命孤寒无援者虽尽心职业不免陆沈之叹膏梁庸騃茍有所挟则若执劵以取偿焉于是举之权又有所不行矣是以州县之间贤否不分民受其病今陛下更新大化公道昭明寖还乾道淳熈之旧矣独荐绅间亲故请托之弊未能尽革臣愚欲望圣慈戒谕中外士大夫相与维持公道使将指承命者得以展澄清之志而贤不肖有所甄别于治道岂小补哉
　　司令许应龙上奏曰臣闻荐举而不拘其数此朝廷之美意也荐举而或失其实此士大夫之私心也因士大夫之私心而失朝廷之美意岂可不思所以处之乎臣请先原其弊而后僭陈其所以变革之术夫一郡之吏察于太守一路之吏察于诸司满一朞则有关陞之荐逾三考则有京削之荐嵗有常员截然一定固不患其滥也至若政绩则听其剡上初无定数岂固纵其猥滥而无所纪极哉葢以效绩着固未易得若拘以嵗荐茍未有其人必以庸常之流勉强充数其谨重之意盖可见矣是以剡牍来上悉从其请或与陞擢或令审察或付中书籍记使贤者知所劝而不贤者亦知自勉进者以为荣而未进者亦有所慕得人之效大率由此岂非朝廷之美意乎柰何人情贪荣竞欲速化不顾职事之脩否而惟欲露章之荐引头鑚肘刺不得不已以公道自任者旌别淑慝固不肯曲徇其请而乐于周旋者见其既无定数求者必与迨其甚也一章所荐或五六人或十数人载于邸报殆无虚日合一嵗而论不知其防非亲故之夤縁则势要之嘱托非关陞之所不及则京削之所未徧誉过其情则以鈆刀而为铦举非其类则以薰莸而同噐此岂非士大夫之私心乎夫惟其岀于私则贤否混淆眞伪杂揉形于荐牍者未可尽信不免视为具文而一切不复用矣吁不意求才之美意而为士大夫私心坏之也虽然变而通之夫岂无术一曰定剡荐之数二曰严保任之法昔皇祐初诏举县令而张易于逼替之际并荐一十六人上谓辅臣曰所举猥多岂无干请可令裁定此定剡荐之数者也冯拯请诸司四品以上具表举人若效绩着明当特酬赏不如所举依法加罪此严保任之法者也数既一定则不容妄举以徇泛应之私法既加严则谁敢失实以干谬举之罚如此则公论大明羣贤并进得以随才而噐使之百工允厘庶绩咸熈盖有不难致者抑又有当察者昔欧阳脩有云善恶之人各以类举防谨者举清干赃污者举贪浊徇私者举请求茍任是责者或非其人亦安能无妄举哉太宗皇帝亲阅班簿常曰不择举主何由得人此清源正本之论真万世鉴也惟陛下与大臣亟图之臣不胜拳拳
　　知江州袁燮上便民防曰臣闻人才之生殆非偶然凡堪为时用者皆不可彼其禀英秀之质固超然异于凡民因其资而培植之将有不可胜用者厥今天下常苦于乏才以臣观之惟见其众多尔十歩之内必有茂草秀杰之士何时不生臣承乏偏州适当旱歉之余爰俾僚属条陈救荒之防每都必为一图地名山川桥道寺观之属咸具而列饥民居处及户口之数于其间歴歴明白按图而视无得隠者所以隄防奸弊责其实也区处既定分遣官僚遍走阡陌而其人皆不惮劳苦不避涂潦平时官吏不至之处一一躬往而覈其实如是者再焉其爱民之笃如此臣又因民间词讼委之剖决以观其能亦皆恪共厥职本于法意参以人情而断之以理靡不精当才之可用又如此其他如噐局端重者防洁守正者词采绚彂者留意狱事者宰邑著称者敏于治财者严于捕盗者亦不乏人区区支郡一时为僚可观如此岂可谓海内无人乎古者寸长必録故人才不至沦弃后世不能如古故天下常多遗才然则其荣其枯其兴其仆皆系乎居上者何如尔善夫陆贽之言曰如玉之在璞抵掷则瓦石追琢则圭璋如水之源壅阏则污泥防濬则沼沚由此观之人才岂有常哉今圣主求贤如渇监司牧守形于荐牍者亦时有之而朝廷视为故常少所拔擢未免有陆沈之叹臣窃以为监司牧守皆陛下所择果贤乎当信任之其所论荐当收用之周书曰举能其官惟尓之能称匪其人惟尓不任董仲舒亦云所贡贤者有赏不肖者有罚殿最昭然谁敢谬举惟陛下亟行
　　理宗时礼部侍郎曹彦约上奏曰臣窃见科举之弊莫甚于牒试而牒试之弊莫甚于作伪盖解额之有广狭士子之有众寡广而寡者固已安其分则狭而众者必思所以为之计朝廷以承平日乆士子日盛设为牒试之法寛其进取之门末莭细故未暇深察于是改乡里以就它人之贯改三族以认它人之亲甚者改其父祖改其姓氏若得若失尚未可知而欺君之迹已昭昭不可掩矣今国子监牒试其弊尚少臣不知其本末未敢遽议惟是漕试之弊积习既乆士大夫互相欺诈恬不为怪坏士子心术莫甚于此臣尝反其本而思之立法之初其意甚悉户贯之必欲土着结保之必用三姓虑其居乡之无行也虑其家世之党锢也虑其科举之有殿罚也虑其期以上亲之有丧服也今乃改其户贯改其亲戚改其父祖改其姓氏任意所欲不定贠数时举摘一二尤者而惩戒之于事无补律以科举之法无一可者则解而更张之不可缓也好事者深知其不便求其说而不得欲増解额则难立限制欲均解额则侵及它郡欲废漕额以益诸郡不特旧额不等极费区防而所部之亲戚故旧有决不可不避者变旧法以起争端终不可乆无已则有一焉在内有职事官朝廷之所选用也在外有监司帅守朝廷之所责任也大郡之有通判小郡之有签判转运司之有主管文字诸路之有川广福建又逺地之多士子防也与其诈伪避亲而使之冒试孰若严其保任而许其牒试随其官职分其等差若监司帅守可举十五人则大郡可举十人中下郡可举七八人通判可举五人主管文字与签判可举三人川广福建不在此位者不过一二人职事官之牒门客者当如其旧其以川广福建牒者郎官以上不得过下郡之数寺监丞以下不得过通判之数明载之于公牍宻参之以法令曰此某人者乃某之子若弟也某之亲若故也或曰虽非某之子弟某之亲故而某前知其为人也其居乡无失行也其家世非逆恶也其塲屋无殿举也其亲属无防服也后有异同甘朝典不辞也如是而行之与今时牒试之法无以大相过不増发解不拂人情而解额之狭防与士子之众防受其利如前日也但前之为法不许其保任而容其诈伪后之为法不容其诈伪而许其保任其利害相去何如哉然州县官之牒本路可以稽考而监司帅守之牒隣路容有泛滥且如两浙路与江东福建为隣而又与淮东为隣湖北一路与湖南江西为隣而又与淮西京西夔路为隣若只许一防则地里有不便或分之数路则涣散而无统须合与之闗防立为限制应监司帅守牒过贠数并限七月三十日以前具申礼部礼部総其名数并限九月三十日具申都省备牒御史防谏院则其弊可革矣至如四川解试日分不同又须比附曰限别作行下但今嵗科举在近难以骤变旧规亦不敢以鄙陋愚见以为尽得天下士子之情欲望圣慈下臣此说付礼部监学熟议之与大臣圗回之如或可行以备戊子嵗漕试科举之用恐于名教亦有万一之补臣不胜大愿
　　李鸣复上奏曰臣窃惟国家设科以取士公卿大夫由此其选所以正国致君者在是所以济时拯世者在是所以美教化移风俗者亦在是一时之去取异日之理乱系焉可不谨哉陛下愤累嵗公道之不明载洒宸翰以崇雅黜浮参观器识之说训谕知举以易卷假手懐挟传义之弊戒约多士使真才实能得以自见徳至渥也而有司奉行不谨绳墨解縦弊幸繁滋迩者覆试而中选之士不入程度者尚多有之所以虚陛下责成之意亦已甚矣虽然往者不必责来者犹可勉也髙宗皇帝于绍兴二年尝批赐考校官曰今次殿试对策直言之人擢在髙等谄佞者置之下等辞语尤谄佞人与诸州文学是嵗得张九成为第一上曰凡士人当自初进便须别其忠佞庶可冀其有立如张九成对防上自朕躬下逮百执言之无所廻避擢在首选其谁曰不然至二十七年又甞以御笔宣示殿试官曰对策中有指陈时事鲠亮切直者并寘上列无失忠谠无尚謟谀以称朕取士之意是嵗得王十朋为第一上宣谕宰臣曰殿试卷子其间极有直言者前后廷对未见有此又曰自此人才极有可用圣谟洋洋真万世取士之鉴也何代不生才顾上之人所以防擢委任者何如耳陛下益计偕之额重司衡之选严觉察之禁下覆试之令无非为摉才设也而真伪混淆尚阙然不满人意今群天下之士悉试于天子之庭倘复因仍故态忠佞不分是非倒置或有学术浅暗议论乖缪如叶祖洽者窃据上等则士气摧沮人才委靡陛下异日将谁共治天下哉髙宗皇帝家法具在愿陛下举而行之使天下咸知更化之后鲠直者必用谀佞者必黜果有以异于前日不胜宗社之幸
　　贴黄臣生长万里外素不知朝廷事体但见数十年来大庭策士贵要之子权势之家多窃据前列如毛自知之乳臭刘渭之多赀至今议者犹窃非之嵗在己丑臣始至京蜀士有该特奏恩者先一日知问目后遂试中甲科莫晓其故近见学士院宣锁乃在于引试数日之前机事不宻或者其在此乎臣尝观周必大序掖垣类藁谓国朝知制诰掌外制必召试中书而后除所以试者观其敏也若代言之官止预一日宣锁授以防意俾之撰述不过顷刻可办进士入当制者始出夫如是则造廷之士各展尽一日之长侥幸者不容以行其私而真才实能始得以自见其于圣治实非小补如臣言可采乞断自圣意降付中书省自今而后检举施行伏乞睿照
　　洪舜俞上言曰谨按熈宁三年知贡举吕公着在贡院中宻奏言天子临轩策士而用诗赋非举贤求治之意乞出自宸衷以谘访治道至是上御集英殿进士初就席有司犹给礼部韵及试题出乃策问也既而赐叶祖洽已下及第时韩维吕恵卿初考策阿时者多在髙等讦直者多在下等臣伏防自乡举里选之法壊而取士惟虚文是尚汉防贤良虽未免以利禄入其心科别或有未竟犹不失言之意唐进士得人为盛特絺章绘句之习工如日五色何益世用国朝防士初袭唐人词章之旧至此始以策谘访治道与汉制科等其意美矣然草茅言事岂能皆若素宦于朝而効忠献直悉出于爱君忧国之真情言之当固不以人废言之过亦贵于能容人君能容过直之言市骏骨揖怒蛙感发作兴之下孰不以安危治忽之实来告茍有司喜阿逢而恶讦直以行上下其手之私如吕惠卿軰美意一失奚以临轩发策为哉维我仁宗之策苏辙其言宫中事过于直上曰以直言求人而以直弃之天下谓我何可谓有大舜之大矣
　　度宗时太常寺丞牟濴上奏曰臣既以知行之说告陛下臣蝼蚁防忱有不能自已者臣犹记去夏轮当陛对首以正人心之说献之先皇帝玉音加奨因及近世士大夫风俗先皇帝天顔不乐谕臣曰此曺无忌惮之甚盖叹士习之不美也臣甞因是而推求其故所以陷溺其良心者抑有由焉礼义防耻国之四维士大夫当以此自维其身不当使上之人执此以为维之之具也士方其未得也奔竞茍且不知有义命故其既仕也攫拏贪黩但知其有利禄未仕则有科举之累既仕则有荐举之累人才所以日不逮古而或者遂谓士习不正由二者陷溺其心也臣独以为不然先朝范镇以奏名第一唱第殿庭自来唱过三名则奏名之首者必抗声自陈考校虽在下天子亦擢寘上列镇独耻于自陈唱至七十九名然后出而就列其后进退出防有古人风遂为国朝名臣科举而得若人则浮薄者知愧矣张忠定咏凡所荐举皆方亷恬退之士且曰奔竞者将自得之何假吾举荐举而得若人则奔竞者革心矣然则科举何甞壊人士实自壊耳荐举何甞累人士实自累耳故臣谓奨恬退抑奔竞正人心之第一义也昔孟子欲辟杨墨以明孔子之道首以正人心为本今士习如此不自其心而正之恐愈趋愈下于世道闗系甚不细也惟陛下不以人废言
　　金世宗初近侍有欲罢科举者上曰吾见太师议之张浩入见上曰自古帝王有不用文学者乎浩对曰有曰谁欤浩曰秦始皇上顾左右曰岂可使我为秦始皇乎事遂寝
　　元世祖时监察御史魏初上防曰旧制常叅官诸州刺史上任三日举一人自代况风纪之职与常贠异请自今监察御史按察司官在任一嵗各举一人自代所举不当有罚不惟砥砺风节亦可为国得人
　　赵天麟上策曰臣闻君子达上则思进贤小人乗时焉能汲善君子之人君子朋之小人之人小人党之同声相应同气相求徳不孤决有邻自然之理也夫贤者知有国而不知有其身甞喻义而未甞喻于利是以内举不避亲外举不避雠公举而不恐妨其位古之君子有行之者若祁奚举祁午于晋侯而以为中军之尉萧何举曹叅于汉祖而以嗣相国之位以至子皮荐子产于郑而民谓之母国赖其贤鲍叔达管仲于齐而九合诸侯一匡天下者皆是也小人则不然懐私挟诈以滥天官饰智屈心以固权宠亲同类如就芝兰憎君子如恶蛇蝎又常欲使后进皆出已下而恐其逾于己也古之小人有行之者若驩兠美共工于尧朝而象共滔天上官诬灵均于椘王而人亡国瘁以至臧文仲不显展禽圣人谓之窃位公孙不引董生刘子谓其妒贤者皆是也易嘉防茅春秋述惟善能举其类岂乎哉今国家求贤之心极重取士之路未优且内外官僚所食者国家所锡之田也所衣者国家所给之禄也脱编氓之贱而得享尊荣溢宗祖之光而获班鼎祭女不知织男不知耕如此而不思报国家之厚祉其可乎防且食苹之鹿尚呦呦以呼羣出谷之莺犹嘤嘤而求友此皆物也况于人乎故伊人之将逍遥也当思絷白驹而恐有遐心嘉宾之未至止也曽念汕嘉鱼而与同宴乐此人臣之大节盛徳之良心也伏见方今虽有贡儒贡吏之格尚未通行或阖郡而不荐一贤或终考而不举一士因循为务茍且为心不防乎杜悰刘胜之徒乎臣窃以任职立功治民兴誉未若举贤之为美也何以言之举一贤则贤者复举众贤而报国之绩为多不举贤则止一身而已故也伏望陛下载宣天防昭谕中外凡郡县临民正官七品以上及诸衙门官三品以上每三考之中各荐一人凡荐之士须称其人籍贯性行委系何徳何才可充何职凡荐书达上委于都省判送吏礼部以三徳八才之法照荐书考校其人果为应否然后申省乞随选奏而用之凡以后其人称职则初荐官至考满之日优加爵级凡其人不称职则初荐官至考满之日随防重以黜其爵级凡其人临官有非常之罪则初荐官亦放归田里可也使方方士子咸慕贞淳在在官僚共求贤者而贤者知国家之尚贤莫不出矣又奚须寗戚悲歌五羖饭牛而自进之防又奚须成汤币聘髙宗图形而自求之防野无遗贤此亦一助也
　　至元二十三年中书奏拟漕司诸官姓名帝曰如平章右丞等朕当亲择余皆卿等职也中书右丞相安童奏曰比闻圣意欲倚近侍为耳目臣猥承任使若所行非法従其举奏罪之重惟陛下裁防今近臣乃伺隙援引非类曰某居某官某居某职以所署奏目付中书施行臣谓铨选之法自有定制其尤无事例者臣常废格不行虑其党有短臣者幸陛下详察帝曰卿言是也今后若此者勿行其妄奏者即入言之
　　成宗时翰林学士王恽上奏曰贡举人材肇自唐虞而法备于周汉兴廼用孝亷秀才等科策以术时务以州郡大小限其嵗贡之数以赏罚责长吏极其人材之精犹古贡士法也魏至于后周中间因时更革固为不一要之不出汉制之旧迨隋始设进士科目试以程文时势好尚有不得不然者至唐有明经进士等科既明一经复试程文对策中者虽鲜号称得人至有龙虎将相之目其明经立法敷浅易于取中当时亦不甚重又别设制科以待天下非常之士故前宋易明经为经义其赋义法度严备攷较公当至亡金极矣后世有不可废者然论程文者谓学出剽窃不根经史又士子投牒自售行谊蔑闻防耻道防甚非三代贡士之法伏遇圣天子临御之初方继体守文以设科取士为切若止用先皇帝已定格法与时适冝可举而行如迈隆前代创为新制可不详思揣其本末酌古今而论之惟古贡士率从学而出后世不询经行徒采虚誉因循荐举狃为私恩不顾公道此最不可者也莫若取唐杨绾宋朱熹等议叅而用之可行于今绾之法曰令州郡察其孝友信义而通经学者州府试通所习经业贡于礼部问经义十条对时务策三道皆通为上第其经义通八策通二为中第其论语孝经孟子兼为一经熹之议曰分诸经史如易诗书周礼二戴礼经春秋三传各为一科将大学中庸论孟分为四科并附已上大经逐年通试及廷试对策兼用经史防以己意以明时务得失愚谓为今之计宜先选教官定以明经史为所习科目以州郡大小限其生徒拣俊秀无玷汚者充贠数以生徒贠数限嵗贡人数期以嵗月使尽脩习之道然后州郡官察行攷学极其精当贡于礼部经试经义作一塲史试议论作一塲【题目止于正史内出】廷试策兼用经史断以己意以明时务如是则士无不通之经不习之史进退用舎一出于学既复古道且革累世虚文妄举之弊必収实学适用之效岂不伟哉外据诗赋立科既乆习之者众亦不宜骤停经史实学既盛彼自绌矣
　　厯代名臣奏议卷一百七十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百七十一
　　明　杨士竒等　撰
　　考课
　　汉元帝建昭中亰房以精于用易天子恱之数召见问房对曰古帝王以功举贤则万化成瑞应着末世以毁誉取人故功业废而致灾异宜令百官各试其功灾害可息诏使房作其事房奏考功课吏法上令公卿议于温室咸病其烦碎且令上下相司不可行然上意向之东汉顺帝时尚书令左防上防曰臣闻柔逺能迩莫大寜人宁人之务莫重用贤用贤之道必存考黜是以臯陶对禹贵在知人安民则惠黎民懐之分伯建侯代位亲民民用和睦礼让以兴故诗云有渰凄凄兴雨祁祁雨我公田遂及我私及幽厉昏乱不自为政襃艳用权七子党进贤愚错绪山谷为陵故其为诗云四国无政不用其良又曰哀今之人胡为虺蜴言人畏吏如虺蜴也宗周既灭六国并秦阬儒泯典刬革五等更立郡县县设令长郡置守尉什伍相司封豕其民大汉受命虽未复古然克慎庻官蠲苛捄敝恱以济难抚而循之至于文景天下康乂诚由靖寛柔克慎官人故也降及宣帝兴于仄陋综练名实知时所病刺史守相輙亲引见考察言行信赏必罚帝乃叹曰民所以安而无怨者政平吏良也与我共此者其唯良二千石乎以为吏数变易则下不安业乆于其事则民服教化其有政理者輙以玺书勉励増秩赐金或爵至关内侯公卿阙则以次用之是以吏称其职人安其业汉世良吏于兹为盛故能降来仪之瑞建中兴之功汉初至今三百余载俗寖雕敝巧伪滋萌下饰其诈上肆其残典城百里转动无常各懐一切莫虑长乆谓杀害不辜为威风聚敛整办为贤能以理已安民为劣弱以奉法循理为不化髠钳之戮生于睚皆覆尸之祸成于喜怒视民如寇讐税之如豺虎监司项背相望与同疾疢见非不举闻恶不察观政于亭传责成于朞月言善不称徳论功不据实虚诞者获誉拘检者离毁或因罪而引髙或色斯以求仁州宰不覆竞共辟召踊跃升腾超等逾匹或考奏捕案而亡不受罪防赦行赂复见洗涤朱紫同色清浊不分故使奸猾枉滥轻忽去就拜除如流阙动百数乡官部吏职斯【贱也】禄薄车马衣服一出于民亷者取足贪者充家特选横调纷纷不絶送迎烦费损政伤民和气未洽灾眚不消咎皆在此今之墨绶犹古之诸侯拜爵王庭舆服有庸而齐于匹防叛命避负非所以崇宪明理恵育元元也臣愚以为守相长吏恵和有显效者可就増秩勿使移徙非父毋丧不得去官其不从法禁不式王命锢之终身虽防赦令不得齿列若被劾奏亡不就法者徙家邉郡以惩其后乡部亲民之吏皆用儒生清白任从政者寛其负筭増其禄秩吏职满嵗宰府州郡乃得辟举如此威福之路塞虚伪之端絶送迎之役损赋敛之源息循理之吏得成其化率土之民各宁其所追配文宣中兴之轨流光垂祚永世不刋
  </div>
  <div class="pagination">
   <a href="历代名臣奏议_page62.html">
    上一页
   </a>
   <span>
    ...
   </span>
   <a href="历代名臣奏议_page58.html">
    58
   </a>
   <a href="历代名臣奏议_page59.html">
    59
   </a>
   <a href="历代名臣奏议_page60.html">
    60
   </a>
   <a href="历代名臣奏议_page61.html">
    61
   </a>
   <a href="历代名臣奏议_page62.html">
    62
   </a>
   <span class="current-page">
    63
   </span>
   <a href="历代名臣奏议_page64.html">
    64
   </a>
   <a href="历代名臣奏议_page65.html">
    65
   </a>
   <a href="历代名臣奏议_page66.html">
    66
   </a>
   <a href="历代名臣奏议_page67.html">
    67
   </a>
   <a href="历代名臣奏议_page68.html">
    68
   </a>
   <span>
    ...
   </span>
   <a href="历代名臣奏议_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
