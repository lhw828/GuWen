<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 25 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 25 页/共 66 页
  </h1>
  <div class="content">
   宋名臣奏议巻五十一
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻五十二
　　宋　赵汝愚　编
　　百官门
　　台谏二
　　上仁宗乞择守节难进之臣置之谏省
　　欧阳脩
　　臣伏见陛下仁圣聪明优容谏诤虽有狂直之士犯顔色而触忌讳者未尝不终始保全往往亟加擢用此自古明君圣主之所难也然而用言既难献言者亦以为不易论小事者既可鄙而不足为陈大计者又似迂而无速效欲微讽则未能感动将直陈则先忤贵权而又旁有羣言夺于众力所陈多未施设其人遽已改迁致陛下有听言之勤而未见用言之效顿疑言事之职但为速进之阶盖縁台谏之官资望已峻少加进擢便履清华而厌人言者因此亦得进说直云此辈务要官职所以多言使后来者其言益轻而人主无由取信辜陛下纳谏之意违陛下赏谏之心臣以为欲救其失唯宜择沉黙端正守莭难进之臣置之谏省则既无干进之疑庻或其言可信伏见殿中丞王安石徳行文学为众所推守道安贫刚而不屈司封贠外郎吕公着是夷简之子器识深逺沉静寡言富贵不染其心利害不移其守安石乆更吏事兼有美才曽召试馆职固辞不就公着性乐闲退淡于世事然所谓夫人不言言必有中者也徃年陛下上遵先帝之制増置谏官四员已而中废复止两贠今谏官尚有虚位伏乞用此两人补足四员之数必能规正朝廷之得失禆益陛下之聪明臣叨被荣恩未知报効茍有所见不敢不言【嘉祐元年上时为翰林学士】上仁宗乞召还唐介等　　　欧阳脩
　　臣材识庸暗碌碌于众人中防陛下不次防擢置在枢府其于报効自宜如何而自居职以来已逾年嵗凡事闗大体必湏众议之恊同其余日逐进呈皆是有司之常务至于谋猷启沃蔑尔无闻上辜圣恩下愧清议人虽未责臣岂自安所以夙夜思惟愿竭愚虑茍有可采冀禆万一臣近见谏官唐介台官范师道等因言陈升之事得罪或与小郡或窜逺方陛下自临御以来擢用诤臣开广言路虽言者时有中否而圣慈每赐优容一旦台谏聫翩被逐四出命下之日中外惊疑臣虽不知台谏所言是非但见唐介范师道皆乆在言职其人立朝各有本末前后补益甚多岂于此时顿然改节故为欺罔上昧圣聪在于人情不宜有此臣窃以谓自古人臣之进谏于其君者有难有易各因其时而已若刚暴猜忌之君不欲自闻其过而乐闻臣下之过人主好察多疑于上大臣侧足畏罪于下于此之时谏人主者难而言大臣者易若寛仁恭俭之主动遵礼法自闻其失则从谏如流闻臣下之过则务为优容以保全之而为大臣者外秉国权内有左右之助言事者未及见听而怨仇已结于其身故于此时谏人主者易言大臣者难此不可不察也自古人主之听言也亦有难有易在知其术而已夫忠邪并进于前而公论与私言交入于耳此所以聴之难也若知其人之忠邪辨其言之公私则听之易也凡言拙而直逆耳违意初闻若可恶者此忠臣之言也言婉而顺希防合意初闻若可喜者此邪臣之言也至于言事之官各举其职或当朝正色显言于廷或连章列书共论其事言一出则万口争传众目共覩虽欲为私其势不可故凡明言于外不畏人知者皆公言也若非其言职又不敢显言或宻奏乞留中或言乞出自圣断不欲人知言有主名者葢其言渉倾邪惧弹劾故凡隂有奏而畏人知者皆挟私之说也自古人主能以此术知臣下之情则听言之易也伏唯陛下仁圣寛慈容纳直言于大臣尤所优礼常欲保全终始思与臣下爱惜名节尤谨重于进退故臣谓方今言事者规切人主则易欲言大臣则难臣自立朝耳目所记景祐中范仲淹言宰相吕夷简贬知饶州皇祐中唐介言宰相文彦博贬春州别驾至和初吴中复吕景初马遵言宰相梁适并罢职出外其后赵抃范师道言宰相刘沆亦罢职出外前年韩绛言富弼罢知蔡州今又唐介等五人言陈升之得罪自范仲淹贬饶州后至今凡二十年间逐台谏者多矣未闻有规諌人主而得罪者臣故谓方今谏人主则易言大臣则难陛下若推此以察介等所言则可知其心矣昨所罢黜台谏五人惟是从诲入台未乆其他四人出处本末迹状甚明可以歴数也唐介前因言文彦博逺窜广西烟瘴之地頼陛下仁恕哀怜移置湖南得存性命范师道赵抃并因言忤刘沆罢台职守外郡连延数年然后复用今三人者又以言枢臣罢黜然则介不以前蹈必死之地为惧师道与抃不以中滞进用数年为戒遇事必言得罪不悔盖所谓进退一节终始不变之士也至于王陶者本出孤寒只因韩绛荐举始得台官及绛为中丞陶不敢内顾私恩以义争议绛终得罪牵顾私恩人之常情尔断恩以义非知义之士不能也以此言之陶可谓徇公灭私之臣矣此四人者出处本末之迹如此可以知其为人也就使言虽不中亦其情必无它议者或谓言事之臣好相朋党动揺大臣以作威势臣窃以谓不然至于去嵗韩绛言富弼之时介与师道不与绛为党乃与诸台谏共论绛为非然则非相朋党非欲动揺大臣可明矣臣固谓未可以此疑言事之臣也况介等比者虽为谪官幸防陛下寛恩各得与郡未至失所其可惜者斥逐谏臣非朝廷美事阻塞言路不为国家之利而介等尽忠守节未防怜察也伏望圣慈特赐召还介等置之朝廷以劝守莭敢言之士则天下幸甚【嘉祐六年六月上时为枢宻副使】
　　上英宗乞察言责实时有惩劝
　　吕　诲
　　臣先有奏陈以力所不能愿辞谏职不意朝命复除御史知杂臣乆尸言职已试不効惟俟幽黜敢有觊觎天慈防覆岂不知幸图报之心宜何如哉臣窃思歴代设耳目之官葢辅人主之不逮不能九重之外无复闻见万几之事皆为壅蔽以是论之献替之言不可一日无之凡事止宜辨论是非稍渉欺妄当行重责不当置其言而不用使之沮辱在贤者翻然以思动为身谋悠悠皆是借如朝廷之事台谏官不得预闻及其政令行下方始得知比正其所为则曰已行之命难以追改是执政之臣常自取胜耳目之官固难与争矣又闻近日臣僚建议以先帝临政信任台谏官所陈已行之事多有追夺欲陛下矫先帝之为凡事坚执不可移易行一缪令进一匪人倡言于外曰出自宸人必不敢动揺若果有之是欲窒塞圣聪将使拒諌遂事岂公忠爱君之人哉恐非庙社之福也且谏诤者非衮职之阙时政之失不应有所激发上则咈戾圣意下则违忤辅臣以至被紏劾者皆为仇敌岂不知害于身凶于家所利者国家所守者职分尔而又近年朝廷无惩劝之意谀佞者倾附权势畏避者喑嘿自容坐累嵗月例得迁转言与不言孰为利哉臣尝亲奉徳音指缄黙者甚众然终不闻有所诫励斯无益之大弊也臣窃谓陛下好问之心过于虞舜但未尝察其言尔求治之功有如汉宣但未尝责其实尔臣既未得其去敢不以言责自任伏望陛下既问之当察其言既用之当责其实无俾左右蔽惑聪明言事之官宜时有惩劝则人无茍且职事皆举有禆于朝政太平之基不难成矣矫先帝之为更宜沉虑已行之事果有不便更张何疑不然臣未知职事之所守终不安其分尔【治平二年二月上时自知谏院迁侍御史知杂事】
　　上英宗乞亲择御史　　　　吕　诲
　　臣伏覩御笔除授殿中侍御史范纯仁监察御史里行吕大防朝命既出公议皆允臣闻汉孝武即位之初田蚡为相荐人或起家至二千石权移主上帝乃曰君除吏尽未吾亦欲除吏非明哲之君智能烛理则威福之柄几为田氏专矣臣见陛下始除二人者诚有防哉臣向来所陈请令中外两制官每嵗各举才能之人籍于禁中要堪任使即请宸自择免临时荐举可以杜絶请求之路此至公之法愿陛下乆而行之被用之人莫不归感上恩必尽死节以图报効自昔兴王之道未有不繇于是也唯圣虑以操柄之重谨始克终天下幸甚【治平二年六月上】
　　上英宗乞添置言事官　　　吕　诲
　　臣窃以台谏官者人主之耳目中外之事皆得以风闻盖辅益聪明以防壅蔽臣观天圣景祐间三院御史常有二十员而后日益衰减葢执政者不欲主上闻中外之阙失然亦不下数员今御史阙中丞者累月御史五员差出者二人唯臣与范纯仁吕大防供职封章十上报罢者八九諌官二员司马光迁领他职傅尧俞出使虏廷诤臣仅同废置矣自古言路壅塞未有如今日之甚也臣切为圣朝羞之下情何得以上通天听何因而逺及臣伏乞圣鍳照斯弊特为振起添置言事官员数以广闻见实求治道之大要也【治平二年二月上】
　　上神宗论举台官不必校资序
　　吕公着
　　臣近防恩充翰林学士伏见本院自来举台官并湏前行贠外郎已下至太常博士歴通判一任已上者仍湏众学士同状保举切以御史之职所以上辅天子聪明下防紏百职事无大小皆得奏论必湏资性端方学识兼茂然后可以处宪寺任言责由是而求诸多士之中未易中选今乃限以资格而常欲得人必恐其难窃见近嵗以来前行员外郎以上知諌院者并得兼起居舎人朝廷之意务欲广进人之路而御史兼官之制尚阙盖有司未尝讲求臣又见比来保举堪充御史里行或以资浅报罢臣闻唐太宗雅好直言马周以布衣为监察御史里行里行之名自马周始其后官卑未得真御史者皆除里行然则里行之设本以待资浅之人今乃以资浅为不应选正失前代设官之意臣又覩天圣七年言事者以三院御史出为省府判官转运使其间多是知县充举深为侥幸乃诏今后知州通判方得奏举近日台官其称职者虽或次补谏列其不任职者虽眞御史亦以旧资出补外任然则资序髙下不必校量又闻孔子曰举尔所知尔所不知人其舎诸夫以人才之难必待数人尽知固不可得茍一人知之众人非出于实信但雷同系书则又非为国求贤之意凡臣所言灼然易见若増成旧制于体无害伏惟陛下以圣明文武初即尊位左右之臣悉皆访逮岩穴之士尚将旁求岂独于御史耳目之官而不能广开其路伏望圣慈裁许自今后毎御史有阙即轮学士御史中杂一员保举自正郎前行员外郎并依谏官例除兼御史朝官以上不问资序并除里行太常博士通判及一年者并依旧制如此则用人之法不致苛宻而举善之心各得自尽不胜大幸【治平四年闰三月时为翰林学士后防许举中行员外郎为侍御史里行】
　　上神宗论谏官贬秩不当再举其职
　　孙　觉
　　臣近准敕命降授前件官同知谏院臣已祗受讫于二十二日正衙二十三日门谢并毕臣窃以告臣之辞云荐引公卿措置职任此而轻肆宜有惩责臣受命巳来夙夜惟思若以臣畎无状学问零落不足以拾遗左右论大臣能否则已矣若以臣所论不当于理则臣所学于古者如此敢违臣所学以徇世乎然敕命已下不敢遽有论列既乞补外而三状闻奏未防报可臣欲勉强就职则臣方以言忤防得罪夺官传曰人臣不见察于君不敢立于朝臣虽闇愚敢防斯义臣谨上考圣人旁稽传记反覆一二为陛下言之非以避臣之罪也将以明君臣之义也陛下幸赦其罪使得毕陈臣闻孔子所谓谏臣七人者三公四辅也天子与此七人者处而绳愆紏缪格君心之非羣臣之贤不肖相与谋议而进退之泯然不见其辨争之迹而治化已成于天下后世七人者不任其责始以小官与人主论辩天下之万事故谏官虽防而与谋于王体与闻于国论宰相与人主进退贤不肖于庙堂之上谏官与人主别白贤不肖于造膝之间其所从来乆矣孔子曰君子之仕行其义也又曰勿欺也而犯之故臣之事陛下也情不敢隠而每犯顔焉义之所在则言之不疑又闻孔子曰君子之事君也将顺其羙匡救其恶晏子曰君所谓可而有否焉臣献其否而成其可君所谓否而有可焉臣献其可而去其否若如告辞所谓则人臣之义有匡救而无将顺有献否而无成可始得事君之义而无隐情也或者乃谓谏臣小官不当与人主进退大臣之事又或云谏臣虽可以论大臣之贤不肖然不当云以某代某臣又以为不然卫大夫史防以蘧伯玊贤而不用弥子瑕不肖而任事数以谏而君不听死且不懈至以尸谏卫公卒退弥子瑕而用蘧伯玊成帝时御史大夫缺谷永荐薛宣成帝用之鲍宣以谏大夫上言请黜汝昌侯傅商方阳侯孙宠宜凌侯息夫躬而召用故大司马傅喜故大司空何武师丹故丞相孔光故左将军彭宣明年上遂召孔光免孙宠息夫躬又召何武彭宣复为三公杜诗以南阳太守上疏称伏湛柱石之臣宜居辅弼郎顗言黄琼李固可任时政伊尹傅说不足为比此数人者皆位下言轻或劝人主进退大臣或欲以某代某当时或用或不用焉未尝以为非也唐之盛在太宗太宗之臣莫如魏征时有言征阿党亲戚者太宗使温彦博按之又使彦博责徴不得不存形迹他日徴入奏曰臣闻君臣叶契义同一体未闻不存公道唯事形迹若君臣上下同遵此路则邦之兴防或未可知太宗改容曰吾巳悔之若徴之言可谓深得治体矣使太宗以形迹待羣臣羣臣以形迹事太宗嫌疑猜阻上下之情不通则与秦之末世何异岂能成贞观之治哉今使言者论羣臣之非而不言其是论羣臣之恶而不言其美称其人不得言堪某职述其才不得言堪某任其为形迹岂不甚哉臣虽非魏徴之贤实欲陛下复太宗之治也故臣之事陛下也知尽臣之义而无隐情上不见三公之尊下不知九品之贱愚智忠邪茍知其详者悉以献于左右传曰为人臣者无以有巳明委质以事君则身非已有生杀予夺唯上所令传曰匹夫不可夺志岂谓可杀可生者身也可予可夺而志不可以夺欤以臣贱防言论不合放废窜逐何伤于治圣恩博大才夺两官或周章震扰防其所图遂于陛下懐不尽之意则罪莫大焉况臣自供谏职才及两月得对至于五六而章十余上臣之本末计亦粗简圣心然臣所言无一见効臣论枢宻院使邵允在位无状而陛下疑之论御史中丞滕甫奸邪而陛下不信则是臣行犹可疑而言不足听也陛下置左右耳目之官而取言行无足采者不知将何补于治臣所以区区求去者非徒不得其言亦以深为陛下谋耳伏望圣慈特赐检臣前后三状罢臣言职除一外官臣见居家待罪所有实録院检讨同知谏院管干国子监臣并不敢供职【熈寜元年七月上先是陈升之登对上许擢置枢宻觉相继登对言钱明逺不可治长安上因与言升之宜居宥宻邵允不才向欲使守长安而执政以为无过觉曰韩自宰相守长安今以代琦不薄特执政自为地不欲允去尔时升之已有成命而觉不知退而上言宜使允知永兴升之为枢宻使上以觉为希旨收恩且区处大臣非小臣所宜又怪觉令书吏冩奏故责授太子中允仍知谏院八月出通判越州】
　　上神宗论孙觉令吏人书冩章疏
　　王安石
　　臣今日防宣谕以孙觉令吏人书论列大臣章疏臣初亦怪其不能谨宻但疑此朋友所当诲责非人主所当谴怒既又反覆思惟陛下以觉为可听信故擢任谏官进贤退不肖自其职分所当论列虽扬言于朝以廸上心于义未为失也但令吏人书冩章防诚不足以加谴怒凡人臣当谨宻者以君子小人消长之势未分言有漏泄或能致祸如其不宻则害将及身若值明主危言正论无所忌惮亦何谨宻之有乎唯有奸邪小人以枉为直惧为公论之所不容则惟恐其言之不宻若得此軰在位陛下何所利乎若陛下疑觉有交党之私招权之奸则恐盛徳之世不宜如此魏郑公以为上下各存形迹则国之废兴或未可知若陛下不考察邪正是非而毎事如此猜防则恐善人君子各顾其迹不敢尽其忠谠之言而奸邪小人得伺人主之疑以行防慝也若陛下恐陈升之闻此或不安臣亦以为不然汉髙祖雄杰之主也然鄂秋论相国萧何功次而髙祖不疑乃更加赏亦不闻萧何以此为嫌陛下圣质髙逺自汉以来令德之主皆未有能企及陛下者每事当以尧舜三代为法奈何心存末世褊吝之事乎书曰任贤勿贰去邪勿疑不明知其贤而任之以为贤不明见其邪而疑之以为邪非尧舜三代之道也陛下以臣为可信故圣问及之臣敢不尽愚今日口对未能详悉故谨具劄子以闻【熈宁元年七月上时为翰林学士】
　　上神宗论择言事官当以三事为先
　　司马光
　　臣今日面奉圣防令臣采访可为谏官者宻具姓名闻奏臣辞不获命退而惶恐黙自思忖凡择言事官当以三事为先第一不爱富贵次则重惜名节三则晓知治体具此三者诚亦难才臣愚何足以识别贤能窃谓已试之人差为可信伏见三司盐铁副使吕诲累居言职不畏强御再经谪降执节不回侍御史吕景外貎和厚内守坚正见得知耻临义不疑于臣所知之中此两人似堪其选更乞陛下博访众臣裁以圣意【熈宁元年八月上时为翰林学士】
　　上神宗论人君听纳不当以谏臣为暴巳取
　　名　　　　　　　　　　陈　襄
　　臣闻君之视臣犹心膂之于股肱耳目也四者相次而成一体则不劳而功用成矣故公卿者人君之股肱而台谏为其耳目也故古之人君用谏诤之臣必求方直辨博之士司其视听而补其阙遗其心諰諰然唯恐不闻切直之言以救其失故舜戒其臣曰作朕股肱耳目又曰予违汝弼汝无面从退有后言是也古之人臣谏诤其君茍可以言虽鈇钺在前无所忌讳者欲以致君于无过而非所以暴其恶将以致臣之节而非所以取其名盖居言之责任其义当尔故易曰王臣蹇蹇匪躬之故书曰斯谋斯猷惟我后之徳故君臣之际同心恊德义成一体上之人茍闻一言之善则雍容听纳不以为暴巳而无所疑下之人茍闻一事之失则周旋切争不以为干誉而无所隐此所谓信而后谏者也伏望圣慈少察臣之言则天下幸甚【熈寜二年四月上时初除知谏院】
　　上神宗乞留吕诲　　　　　刘　述
　　臣伏覩罢御史中丞吕诲差知澄州坐言事失实故也臣伏思本台旧制御史所以许风闻言事者以事方萌芽未至形见及展转询采难以究知其详能先时而言之则可以遏絶祸乱之原救药事机之失其间固容有不审而于大体无甚害也今闻吕诲因言章辟光狂妄离间岐王以连及辅臣长短乃是诲尽忠于陛下以救朝政之阙耳岂有它哉今遽然绌之士大夫相与惊叹甚为陛下惜此举也陛下践祚方三年已罢五中丞矣天下之人不知端末将谓陛下恶闻直言但欲人阿意顺指耳岂惟汚损圣德之不细实恐公忠之人由此觧体奸邪之党縁隙而进以白为黒以正为邪陛下觉悟而悔之巳后时矣而况诲之为人公正峭直知无不为四方之士交口称誉乃人之望也中司之任朝纲之所寄今乃转为动揺自壊纲纪臣所未谕也臣愚伏望陛下察诲之无它矜诲之过小追还前诏俾复旧职上全国体下慰人望臣之至愿也臣非不知斯言之入即取权臣之怒诚不忍孤陛下之任使耳臣不胜彷徨待罪之至【熈宁二年六月上时兼御史知杂事】
　　上神宗缴李定词头　　　　宋敏求
　　臣今月十九日当直中书刑房送到前秀州军事判官李定特除太子中允权监察御史里行词头伏以御史之官国朝以来其任颇重虽列属三院各有等差至于肃正外朝纪纲所寄号为清峻选择盖均旧制湏太常博士经两任通判方许举奏入台盖以歴任既深则更事益多朝廷之仪得以详熟景祐初以资任难有相当者遂计奏举博士以上通判未满任者为御史里行去嵗骤用京官而迁之今又以幕职官便陞朝着而峻处紏绳之地臣窃恐弗循官制之旧而未厌羣议所有词头未敢具草【熈宁三年四月上时知制诰】
　　上神宗缴李定词头　　　　苏　颂
　　臣今月二十一日准中书劄子右谏议大夫知制诰宋敏求奏今月十九日当直中书刑房送到前秀州军事判官李定特除太子中允权监察御史里行词头弗循官制未厌羣议不敢具草伏念国朝近制进补台官皆诏御史中丞知杂与翰林学士更互于太常博士以上中行贠外郎以下曽任通判官中奏举充三院其未歴通判者即湏特防方许荐为里行傥非其人或至连坐所以重台阁之选也去嵗诏防专令中丞举官虽不限资品犹以京秩荐举縁巳有前诏故人无间言今李定以郡幕职官入居朝廷紏绳之任超越资序近嵗未有臣诚恐有违官法无益治朝敏求所以惓惓而进言者纳忠而举职也议者或曰唐世自诸侯幕府入登台省者多矣而定之此除岂为过邪臣以谓不然在唐方镇盛时有奏辟郎官御史以充幕府者由此幕府连茹増重祖宗深鍳此弊一切厘改州郡僚佐皆从朝廷补授大臣出镇或许辟官亦皆随资注拟满嵗迁秩并循铨格非复如唐世之比而今之三院事任又重于昔时况定前任未终非时召对不由铨考擢授朝列不縁御史之荐直寘宪防虽朝廷急于用才度越常格然紊法制必致人言所益者小所损者大再详敏求前奏颇得允当所有李定除官制未敢具草【熈宁三年四月上时知制诰】
　　上神宗缴李定词头　　　　李大临
　　臣以今月二十二日准中书劄子令看详宋敏求苏颂所奏委得公当伏以御史之职紏正内外自国朝故事毎有贠阙必用太常博士已上官然后补之仍湏曽歴通判方许举荐今李定秀州判官除监察御史里行不唯超越资序未厌群言抑亦有国朝从来法制敏求颂之所陈盖亦有补于朝廷伏望早赐详酌所有李定除官制未敢具草【熈宁三年四月上时知制诰】
　　上神宗缴李定词头　　　　苏　颂
　　臣今月二十三日准中书劄子尚书工部郎中知制诰李大临状所有李定除官制内有未便奉圣防令苏颂依前降指挥撰词臣窃以官品有髙下职事有闲剧皆所以待才能之士擢授有资级保任有常法亦所以抑奔竞之涂自古以来兹道不易祖宗之朝或有自起孤逺而登显要者盖天下初定士或弃草莱而不用故不得不广捜扬之路自真宗仁宗以来毎有除授虽幽人异行亦不至超越资品葢太平之代事有纪律当循用资品选授之法今朝廷清明俊乂并用进任台阁动有成规而定以逺州幕官非有积累之资明白之效偶因召对一言称防便授台官政府既巳奉行有司不能抗议使制命遂下四方耸闻仕进之间岂无觖望况今天下之广英豪之众它日或更有非常之人又过于此寅縁进见奏对称旨则复以何官处之寖渐不已诚恐髙官要秩可以岐路而致事有万一不可不防臣所以区区建言者上以遵朝廷之法制下以尽有司之职业矣谨案六典中书舎人之职凡诏旨制敕皆案典故而起草制敕既行有误则奏而正之故前后舎人论列差除用典故而防改正者非一今三院御史湏众学士荐举朝臣乃典故也或不应此其敢无言去嵗以京官除授所以无言者以前有诏令故也今若先立定制许于幕职官中选擢三院则臣等复有何言而敢违拒耶况定之此除前日敏求大临洎臣皆知不应近制是以各有论奏今再被诏防若便奉行是臣故违官守自作二三上累圣明孰任其责窃谓威福之柄人主得以自专官守有责臣下得以固执若朝廷以定才实非常则当特与改官别授职任随资超用无所不可不必弃越近制处之宪纲若臣上惧严诛腼顔起草诚虑门下封駮不肯放过纵门下不举则言事之臣必湏重有论列或定畏义固执不敢祗受是臣一废职任而致论议互起烦渎圣听则臣之罪戾死有余责所有李定除官制未敢具草【熈宁三年四月上】
　　上神宗缴李定词头　　　　苏　颂
　　臣等检防熈宁三年七月六日奉圣旨今后台官有阙委御史中丞奏举不拘官职髙下令兼权如所举非其人令言事官觉察闻奏臣四月二十八日上殿面奉圣防将上件条贯赴舎人院商量草除李定官制者臣等寻将上件条贯赴院同共防详葢为从前台官湏得于太常博士以上中行员外郎以下奏举称职后来为朝行中难得资序相当之人故朝廷特开此制云不拘官制髙下者只是不限博士与中行员外郎耳即非谓选人亦许奏举也所谓兼权者如旧官资序不相当三丞以下未可为监察故且令上权前行贠外郎以上不可为侍御故令下兼详此皆不为选人设文也若不拘官职髙下并选人在其间则是秀州判官亦可以权里行不必更改中允也以此言之选人不可超授台官明矣至如程颢王子韶等并巳先转京官因中丞荐举方防特迁中允上权监察今李定是初等职官资序若特与改官只合转大理寺丞且选人特改京官已是优异若更超授朝籍处之宪台恩命重叠陞擢非常先朝已来未有此比未知李定有何所长而可当此殊命也臣等所以喋喋有言不避斧钺之诛者非他也但为爱惜朝廷之法制而遵守有司之职业耳且爵禄赏罚进退黜陟皆陛下得以专之无所不可者若事下有司则具有条制当官者湏奉行而固执也大抵条例戒于妄开今日行之它日遂为故事若有司因循渐致隳紊诚恐幸门一开则仕涂奔竞之人皆有侥求希望不次之擢朝廷名噐有限焉得人人而满其意哉前世所以谨重爵赏不以假人虽有竒才异伦亦湏试以职事俟有成效然后超擢者以此也兼臣等前来论列虽不具记上件条贯亦只指陈选人超授台官为过当耳如宋敏求言去嵗骤用京官而迁之今又以幕职官便陞朝着而峻处紏绳之地窃恐弗循官制之旧未厌羣议臣大临言秀州判官除授监察御史里行不唯超越资序未厌群言抑亦有国朝从来法制臣颂言去嵗诏旨专令中丞举官虽不限资品犹以京秩荐授人所以无言者以前有诏令故也详此与今来捡举到不拘官职髙下条制亦不至违戾以此臣等所以湏至再执守初议也臣等非不知再拒严防获罪不轻但以意在尽公不敢自为反覆上误朝廷耳所有臣大临昨日当草薛昌朝除官制初亦疑虑未得允当既而思之昌朝虽非御史之荐朝廷特除縁已是京官为有程颢王子韶近例所以不敢违拒非如李定选人之比也伏望圣慈更加详察臣等惓惓之诚所有李定除官制臣等未敢具草【熈寕三年四月同李大临上】
　　上神宗缴李定词头　　　　苏　颂
　　臣今月一日准中书劄子节文李定除太子中允监察御史里行词头奉圣防劄与苏颂所除李定系是特防不碍近制令疾速撰词臣为详自来本院凡有中书送到词头并是当制舍人奉行唯是当制日曽封还词头其词头下若元封还之官却再当日即转送以次官命词昨日中书劄子送舎人院是臣当制所以独具劄子奏陈今日轮当李大临直日上件劄子合是本官奏行却专送臣处显见不依得自来更直承受体例是同一职事而差使有异臣岂敢越次承受若云因臣论列除改不合条例便送臣处分縁上件论奏是与李大临一状同议事体不殊却不依常例送本院轮次承受其劄子已具状缴纳中书门下伏乞依自来体例施行去讫兼臣与李大临等前后论列李定差除未得允当盖是遵守朝廷之法制奉行有司之职业初等职官超授朝列兼权御史不应近制所以未敢具草今来中书劄子称系是特防除授不碍近降条制臣切谓若果出圣意防擢即湏是非常之人名声显闻于时然后可以厌服羣议为朝廷美事不然则进用之路自有阶渐耳昔马周为常何作奏条陈得失二十余事皆当世切务唐太宗防于布衣近世张知白上书言事论议卓越真宗皇帝防于河阳职官此二臣者可谓有显状矣时遇主可谓非常矣然周犹召直门下省明年方用为御史里行知白召对称防亦命试舎人院然后授以正言非如定逺州职官素无声称偶因孙觉论荐一赐召对便防超授纵有竒谋硕画亦未显著于时岂足以上称不次之擢但用其言不试以实天下才辨之士闻之皆思趋走势要以希荐用此门一开未必为国家之福也故前代用人之法必加详试俟见成效然后陞擢者亦所以防侥幸之路也今臣不避诛戮再贡瞽言者诚见陛下容受直言可不思献纳少冀禆补耶其李定特防除授欲望陛下早赐采纳羣议或询近臣若谓定之才果足以副陛下特防之擢则臣自当受妄言之罪万一臣言不虚即乞再加详酌或别授一官寘之京师俟它时见其实状进用未晚如此不唯臣等职事得举兼亦以养成定之才资免诒异日之论议也臣不胜夙夜惓惓纳忠之至然臣巳是五次论列累拒诏命罪在不赦战恐待罪不敢遑宁【熈宁三年五月上】
　　上神宗缴李定词头　　　　　李大临
　　臣今月三日准中书劄子送下苏颂缴纳李定除太子中允监察御史里行词头奉圣防所除李定出自特防并不碍近制令舍人院疾速撰词轮次是臣当制窃縁臣与苏颂前后累次论列屡烦圣聼非不知狂率僣易罪当万死然犹喋喋不已者无它也盖以职在近列忝賛书命诏勑未便理合奏论既有所懐岂敢缄黙窃以李定自初等职官超授御史不次迁擢旧例所无若云差除特自圣防不碍近制大凡朝廷爵赏之出稍有优异皆可谓之特防或事有未当岂可以特防之故而不许当官者以职事而论列耶以陛下之圣度聪明容纳必无不许之理以此臣得以尽所懐而终言之且定自处仕途未闻有卓然称誉为时所推若谓之有经术行谊则召对数刻之间陛下岂能尽见其所蕴之深浅也若陛下以其辨论可取急于任用则迁之以壹官可也徐观其所为然后别加迁擢可也不当遽然置在宪台骇动物聼于定未安于国体亦有所损故前颂之所论唐太宗用马周先置门下省明年方为御史里行国朝用张知白亦先试于舍人院然后授以正言盖为此也今定之除既未厌羣议若制命一出岂免门下之封驳台谏之章防耶臣当此时虽欲自劾请罪亦无及矣纵陛下容恕不加诛责然臣复何面目以处陛下之左右耶以此湏至先事建言傥防听察不唯在臣职业粗得所守亦于朝廷万分裨益臣不胜兢惶陨越待罪之至其李定除官制未敢具草伏望圣慈更赐详酌【熈寜三年五月上】
　　上神宗论不当复劄下舍人院湏令草李定
　　词头　　　　　　　　司马光
　　臣窃见近者朝廷除秀州判官李定为监察御史里行知制诰李大临苏颂等累次封还词头数日来外间皆言朝廷已为之寝罢今日复闻劄下舍人院湏令草词臣窃意朝廷知大临等既累次封还词头今复草之则为反覆必难奉诏因欲以违命之罪罪之使今后凡朝廷所行政令羣下无敢立异者若果如此则百执事之人自非偷合茍容者皆不得立于朝政令或有得失陛下复何从知之晏婴所谓以水济水贾山引秦之季世以戒汉文帝者正患其如此耳臣前论逐台谏官今又言大临等非敢私此数人正为国家惜言路之絶耳伏望陛下审思而谨行之勿使聦明遂至壅蔽则天下幸甚
　　贴黄国家不次用人固无常法然必使众心厌服然后为美是以尧舜非不聪明也然命官皆先谋岳牧既众言佥同复明试以功而后用之故举不失能而上下雍熈也臣素不识李定实不知其行能如何陛下果知其贤何不且试之以渐俟其功効显著众皆知之然后不次擢用则谁曰不可何必今日与臣下力较胜负殆非人君广大之体也【熈寜三年五月上时为翰林学士】









　　宋名臣奏议巻五十二
　　钦定四库全书
　　宋名臣奏议巻五十三
　　宋　赵汝愚　编
　　百官门
　　台谏三
　　上神宗论台谏阙员宜速选用
　　吕　诲
　　臣准学士院关报中书劄子奉圣防举谏官二人者仰承诏命俯及外臣有以见宸衷虚竚乐闻过失中外均庆臣所以懽欣而不已也臣向以言事得罪虽居外补尚忝谏垣之任仍预举官之数辄有诚言上禆衮阙惟其僭越之罪敢避死亡之诛臣闻国朝故事谏官除授一出于圣选盖耳目机密之任不可繇他歧而进示至公于天下也御史乃付学士中丞保举比来任人不次政府甄择贤能除授或闻除选人李定御史定不持母服为有司劾奏舍人封还词头例皆夺职乃付礼官议定之罪夫行不为人所信已不足取如或有罪礼法固无容焉然求忠臣必于孝子之门者以其孝于亲则忠可移于事君也以定充选其甄録之意可知矣既而公论不与遂以谏官御史并委两省官保任臣窃以台谏官所责甚重数年以来称职者甚众大言入则大罪之小言入则小罪之去者相望于道路来者迟疑不愿就职以至谏院御史台阙官日久中丞不补者半年三院为之一空言路梗塞一至于此朝政或阙下情不通则有所蔽焉用事者岂徒然哉臣窃计自诏降以来在京近臣所举员数已多而未闻除授必自外举官毕集然后抡选或见任逺方比追还则旷日迟久言职几废徒有择官之名而非开言路之实也兹所以未见至公副陛下虚求之意焉书云朝夕纳诲以辅台徳是不可一日而虚也唐太宗三日不闻谏官言必责辅臣其聴纳忘倦寤寐思之书于简策后世为美陛下推广是心非夙夕渴于正论欤臣以谓求之之博不若用之之速既用之则信任而必坚与之图回于正道斯诚为治之术也如博求其人而信任不固言者既众而黜之不已臣将恐来者艰阻钳结自安忠臣义士遯逃岩穴公议消薄国家之大患也刳胎毁卵损伤至微其类犹或不至圣人所以为之深诫汉文帝受郎官之书其言是则用之非则置之乃除诽谤妖言之罪所以通治道而来谏者臣伏愿陛下恢广此度而行之则天下之福也仍乞于中外两禁臣寮已举官数内先择三五人充谏官余补御史阙员庶几言职不为虚设副天下观瞻宜有益于圣徳也臣待罪谴讁之中不当有言然爱君之义与日积深身虽补外而心在王室因被防举官辄以上陈恳输忠亦区区自信之效矣伏冀髙明特赐省纳臣所举谏官二员已具别状【熙宁三年上时诲已罢中丞以谏议大夫知邓州】
　　上神宗论谏官当人主自择杨　绘
　　臣闻天子有诤臣七人虽无道不失其天下谓三公四辅为七人之数今之谏官即古之三公四辅之职其任得非重哉择之可不谨乎本朝谏院官多或至五六人少犹不下三人然皆出于清衷之自择盖天子既以事委宰相则天下之人悉趋附而无敢陈其不逮故置谏官以相维之其如位宰相者必不喜谏官之敢言理固然也不尔裴垍安得独称美于唐哉为宰相者则必自除附已者为之乃不如不置也徒自蔽于耳目而已陛下博通古今至于纳谏昌拒谏危之说如唐太宗终始纳谏而昌唐明皇不能终而危之事具布史防不假臣言也伏覩孙洙补郡后来官阙而不填者旬月得非难其人乎臣窃见李绛有云圣王选当代之人极其才分自可致治岂借贤异代治今日之人哉臣亦愿陛下据在朝之臣择其老成谙练典故之士而置之谏列以参聴其议论不无补于圣聪也勿委宰相除之若委而除之则必取新进之士不敢异论者不由检正并条例而升则自编校与敕局而授矣愿陛下兼聴而广视之取资深浅之人杂用于以集众才之美而济天下之务幸甚【熙宁四年六月上时为御史中丞】
　　上神宗论台谏言事不当问得之何人
　　彭汝砺
　　臣近论都检正俞充及开拆事初十日准中书省劄子奉圣防具析上言俞充事迹得于何人闻奏者臣不肖不足对扬陛下之命承诏震恐惶然失次臣伏念天下之才有正则有所谓邪有贤则有所谓不肖人君渊居严密无由自察之也于是有耳目之官御史亦因众人而问焉凡臣之纠摘奸慝非有毫发为其身谋也实自陛下使之众人或为臣言亦非有所欲也迫于臣之诚心而已迫以至诚而得之及有所畏避而暴露之而投诸罟擭陷穽之中而臣乃获安焉则臣不唯不容于人亦且得罪于有司夫废一官吏非足为朝廷轻重也然官吏以漏言于台谏而废则众皆以前车为戒而外之是非得失无复至于臣辈矣以臣之昏弱不肖而使宪臣尽不得闻知外之是非得失将无以照烛幽闇而弥缝其空缺臣之罪莫甚焉臣宁自刻不敢奉明诏充之材行如陛下知之为详则臣之罪亦自见矣凡臣所居官职皆陛下所予愿并纳以易罪若犹未也愿益察之縁臣论列非一状御史中丞邓润甫里行黄防亦各有疏乞询于众及委官尽公根究如有不实则臣为诬善为殄行窜流荒逺其又何辞臣无任恳切之至【熙宁十年十月上时权监察御史里行】
　　上哲宗乞选置台谏罢御史察案
　　吕公着
　　臣闻古者天子聴政命百官箴王阙近臣尽规亲戚补察然后事行而不悖故孔子曰天子有诤臣七人虽无道不失其天下唐太宗以髙世之资亲定大业然犹克已从谏以致太平贞观初孙伏伽始谏太宗恱而赏之有言赏太厚者荅曰朕即位以来未有谏者故特赏之尔他日尝怒苑西监而皇太子骤谏太宗喜曰朕始得魏徴朝夕进谏徴亡而刘洎岑文本禇遂良马周继之儿在膝前见吾恱谏熟矣故太宗始以纳谏致治而又以恱谏教其子孙宜乎功烈甚髙而鲜及也然至其裔孙徳宗恶谏诤之臣以为卖直取名当时北省闭闼累月南台唯一御史不闻过失终致乱亡由是观之好谏者帝王之髙致可不务哉恭惟太皇太后陛下自亲庶政盛徳日新皇帝陛下临朝恭黙未有过事然而天下至大万务至广方始初清明之际正是求贤纳谏之时况先帝新定官制设谏议大夫司谏正言之官其员数甚备伏乞申敇辅弼选忠厚骨骾之人正直敢言之士徧置左右使掌谏诤无空要职益广言路又御史之官号为天子耳目而比年以来専举六察故事废国家治乱之大计察官司簿领之细过况唐制湮没已乆别无分明稽据臣在枢府日常见先皇颇已厌其烦碎特因近臣献言试其法耳伏乞尽罢察案只置言事御史四人或六人仍诏谏官御史并须直言无讳规主上之过失举朝政之疵缪指羣臣之奸党陈下民之疾苦言有可用不以人微而废言令或未便不为已行而惮改所言无取姑亦容之以示明盛之世终不以言罪人若缄黙巽懦畏避不言者明正其罚如此则左右前后不能壅蔽嘉言罔伏庶绩咸熙天下幸甚【元丰八年六月上时初召至阙十月乃诏监察御史兼言事殿中侍御史兼察事】
　　上哲宗乞增谏员及许察官言事
　　刘　挚
　　臣防恩过聴使备员御史固将竭尽愚论知无不言而窃惟陛下即位临政之始其所先者宜莫若广言路故臣今就职之日首献其说盖圣人以一心御万事而无遗虑以一视周四海而无遗照非能身亲而自得之也为能咨诹访逮致人之言开辟其涂使无壅蔽上之公卿大夫百执事下之工瞽执艺下贱刍荛负薪之鄙皆得输意自竭杂然至前而聴吾之所择唯惧乎言者之不能多也祖宗以来谏官御史张设员品罕不备足凡在职者皆有言责臣今伏见谏官止有大夫一员御史台自中丞而下虽十员然止于中丞侍御史两殿中于法得言事外监察御史六员専于察治官司公事文书之稽违者而不与于言则是在朝廷以言为官而任其责者裁此五人而已天下之大臣工之众权僭之渐朋比之萌民之休戚政之利病其于献纳伺察诚恐耳目之未广事或有不得尽闻于圣聴者非所谓明四目达四聪开众正屈羣策者也臣欲望圣慈于谏院增置谏官员数本台六察御史并许言事其所领察案自不废如故所贵共尽忠力交辅圣政臣不胜惓惓【元丰八年九月上时为侍御史】
　　上哲宗乞依六典备置谏官　孙　觉
　　臣窃以后世谏臣为天子左右耳目之官三代以来官不常置孔子曰天子有诤臣七人所谓七人者三公四辅是也天子一言一动七人者在焉有过不及随辄正之故人君之失不闻于外不见于下尚书曰予违汝弼汝无面从退有后言是也后世七人者不任其责始置谏官唐太宗每召宰相平章必遣谏官俱入小有颇失随即箴规以此见谏官之职必待命令已行阙遗宣播然后从而救之亦已晚矣唐太宗虽不责宰相以七人之职犹使谏官与闻政事国家以来虽不尽用唐制然祖宗朝谏员亦不为少前后以言举职见于国史磊落相望大抵于人主躬亲聴决独断万几之际谏员常少先朝是也人主委任柄臣责成揽要之时谏员常多仁宗庄献太后是也臣窃以今者皇帝陛下冲年嗣位太皇太后同揽政机此宜多设谏员以广视聴庶几有补万一若其人庸下奸邪自宜加罪窜斥以肃百寮若其人直方无所附丽则其所言必有可采如六典谏大夫补阙拾遗凡两员今臣独员供职不惟驽蹇朴陋无所闻识又绵力寡助深恐不逮伏乞特赐指挥依六典备置谏官【元丰八年九月上时为右谏议大夫十月诏仿六典置谏官具所置员以闻】
　　上哲宗乞令台谏専对　　孙　升
　　【元祐元年二月壬戌诏自闰八月垂帘日引一班御史中丞同侍御史或殿中监察御史一员諌议大夫司谏或正言一员同对】
　　臣窃观嘉祐治平之间台谏风节悚动天下比年以来茍容持禄养交之俗成而台谏风节扫地尽矣伏以陛下临御以来登用正人开广言路发徳音以告中外下明诏以谕四方自古圣帝明王欲治求谏之意不过如此也臣窃惟陛下深居九重所与共天下之事者大臣而已大臣皆至公而无私处事无一不当于理犹当博延羣议杜渐防微若台谏难于请对忠言不获面陈枢机之发既虞于失身犬马之心徒懐于向主下情未达壅蔽或生非社稷之福也臣近覩诏防许令臣寮请对此实盛徳之举矣然条制未免曲为防阻者臣愚不避僭越之诛为陛下言之陛下隔日一视朝而一月之间休假居半聴政不过十数日日引一班而台谏必待长官同对且台谏之官十有余员待其议论相同又须无不得次之日方一获对若日有不得次之人而或议论各异则是有终不获对者矣夫区区疎逺之臣竭诚欲望帘帏披肝胆不亦难哉有唐御史萧至忠号为称职尝谓台中无长官论事不须关白当时以为知言今法式若出于故事则自当随宜增损若出于陛下之意则陛下方且至诚聴纳乃为是形迹妨嫌何示天下不广也若出于大臣之议则台谏之对本为大臣而设而乃自下制上曲为防阻此尤大不可也伏望圣慈特出睿断指挥许令台谏専对如遇当日有不得次之人仍特引台谏一班不独章陛下至诚聴纳之徳且以广达聪明消除壅蔽之患则天下幸甚【元祐元年二月上时为殿中侍御史】上哲宗乞令台谏専对　　　王岩叟
　　臣窃以纳忠之道贵乎尽论事之体贵乎密不尽则不足以感动圣心不密则不足以成就机事人主待臣下虽无间而臣下自立不能无不同既不同则不能无忌碍而言有所不尽事有所不密言之不尽事之不密非有益于朝廷之道也古之人有以告于君者虽父子之间不以相语况可使他人闻之哉伏望圣慈察臣之言特赐指挥依乆来故事台谏官只令一人上殿庶使各尽其忠而无不密害成之失且台谏官天子耳目之任当使各尽其见闻以告主上岂可却使互相窥察常得志同道合之人则可若有懐私意持异见者如何与之共论于上前此不可不察也故事台谏官论事不相通议亦不关白官长盖欲以各尽其忠岂可上殿却使两人同也六曹开封有司之事皆有定法所以官长与属官同奏对今台谏官须二人同上则似与六曹开封相类恐非体要如防允臣所奏只乞作出自宸衷批出指挥【元祐元年二月上时为左司谏】
　　上哲宗乞收还给事中新命且在谏职
　　孙　觉
　　臣窃闻有防除臣给事中圣恩深厚所不敢当然臣伏见前后执政大臣每台谏臣寮言有及之者多迁官以宠之使罢言职寻即令人剔抉微细过差逐之使去以报其私忿言事官不顾大臣威势斥言其罪乞行黜免者所以报主上之恩行言守之责也何至言未絶于口而身已摈于外不惟人主威福移于大臣之家又使上为朝廷不顾忌讳直节敢言之士栗栗危惧不保其身岂可不为朝廷惜哉臣近因见御史翟思在神宗朝论韩缜受人私馈马先朝不为施行翟思为国子司业进神宗挽词误落韵亦小过耳言者及之谪守临江军御史黄绛言缜为相非才即迁绛国子司业罢其言职臣见仁宗朝言事臣寮为国尽忠于大臣无所避忌者仁宗终始保全之故言者敢肆直言以报国恩一时名臣多由此出如臣微眇流落于外十有五年神宗晚嵗始赐召还皇帝陛下太皇太后陛下临政之始首防擢寘经筵去年七月中始供谏职如臣愚贱前后言事不合圣意者不可胜数宜在斥逐之日久矣今者防恩迁给事中于臣之私极为荣幸然臣前后论缜未防施行一日去职使缜得挟怨中伤臣实未知死所今日在得言之地尚可布露本末为陛下言之一日去职怨嫌已成如翟思黄绛有希缜意防中臣者臣虽欲自辨不可得也伏望圣慈特赐指挥收还给事中新命使臣且在谏职他日韩缜去位之后别有差遣臣不敢辞【元祐元年闰二月上后二十日诏觉复为谏议大夫】
　　上哲宗乞今后凡有政令除改才到门下并令给事中即时关报台諌
　　朱光庭
　　臣窃以谏诤之臣为天子耳目之任救正朝廷之事贵于其初凡政令未安于理除授或非其人于命未行之日俾先知之则献纳之间事体甚便近日朝廷所关报者皆是已行之事言者急思救止其道无繇又不免暴于人聴不若于命未行之前都无辙迹足以成朝廷之美故事谏臣许随宰相入閤盖当议论之初便思救补不俟命令已行然后攻其失也臣欲乞朝廷今后凡有政令除改才到门下并令给事中即时关报台谏所贵先事为虑所补不细又足以成朝廷之美伏望圣慈详酌施行
　　贴黄臣窃闻议者欲将中书门下后省给舍与谏官直舍间断以防漏泄臣窃以谓天下之事理当使谏官先知贵其救正于未行之前况故事谏官许随宰相入閤即是事无所不预闻今却使不与给事同省以防漏泄岂不异哉兼将新修省闼析为异处亦非美事臣恐议者故为壅蔽以误陛下伏望圣慈特赐罢止以广聪明以重事体又朝廷若谓给事中难以如省部详备关报臣欲乞将除授只节略职位姓名更改政令具事目大纲关报所贵简便易于施行【元祐元年十一月上时为左司谏】
　　上哲宗论隔截谏官直舍　　王岩叟
  </div>
  <div class="pagination">
   <a href="宋名臣奏议_page24.html">
    上一页
   </a>
   <span>
    ...
   </span>
   <a href="宋名臣奏议_page20.html">
    20
   </a>
   <a href="宋名臣奏议_page21.html">
    21
   </a>
   <a href="宋名臣奏议_page22.html">
    22
   </a>
   <a href="宋名臣奏议_page23.html">
    23
   </a>
   <a href="宋名臣奏议_page24.html">
    24
   </a>
   <span class="current-page">
    25
   </span>
   <a href="宋名臣奏议_page26.html">
    26
   </a>
   <a href="宋名臣奏议_page27.html">
    27
   </a>
   <a href="宋名臣奏议_page28.html">
    28
   </a>
   <a href="宋名臣奏议_page29.html">
    29
   </a>
   <a href="宋名臣奏议_page30.html">
    30
   </a>
   <span>
    ...
   </span>
   <a href="宋名臣奏议_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
