<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 101 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 101 页/共 136 页
  </h1>
  <div class="content">
   贴黄新法已来减定役人皆是的确数目行之十余年并无阙事则旧法人数决为冗长天下共知况近降指挥明使州县相度有无妨碍至扵揭簿定差亦无日限今来开封官吏更不相度申请扵数日之间一依旧法人数差拨了絶如坛子之近年以剰员充者一例差拨役人监勒开祥两县迅若兵火显是故欲扰民以害成法尚頼百姓久苦役钱乍获复旧更无词说不尔必须争讼纷纭为害不小乞下所司取问开封官吏眀知有上件妨碍更不相度申请及似此火急催督是何情意特赐行遣以戒天下挟邪壊法之人
　　辙又论罢免役钱行差役法状曰右臣伏见门下侍郎司马光奏乞罢免役钱复行差役旧法奉圣防依奏施行臣窃谓近嵗所行新法利害较然其间免役所系尤重朝廷自去秋已来改更畧尽惟此一事迟留不决民间倾听想闻徳音臣窃料此事既行民间鼓舞相庆如饥得食如旱得雨比之去年罢导洛市易盐铁等事其喜十倍非至仁至圣至眀至断谁能行此然臣有愚虑葢朝廷自行免役至今近二十年官私久已习惯今初行差役不免有少龃龉不齐譬如人有重病不治必死医者用药攻疗必有瞑不宁要须病去药消然后乃得安乐今中外用事臣寮多因新法进用既见朝廷革去宿心不自安必因差役之始民间少有不便指以为言惑圣聦败乱仁政兼臣窃观司马光前件劄子条陈差役事件大纲已得允当然其间不免踈畧及小有差误执政大臣岂有不知若公心共济即合防光所请推行大意脩完小节然后行下今但备録劄子前坐光姓名后坐圣防依奏其意可知自今以往其必有人借中外异同之论以揺动大议臣愿陛下但思祖宗以来差役法行民间有何患害近嵗既行免役民间之耳目厌闻即差役可行免役可罢不待思虑而决矣伏乞将臣此奏留中不出时赐省览茍大法既正纵有小害随事更张年嵗之间法度自备臣踈逺小臣初防擢用輙此深言罪在不赦但念臣初无左右之助諌垣之命出自圣意不敢自同它人更存形迹冒昧陈闻惟陛下裁幸
　　贴黄臣窃详差役利害条目不一全在有司节次脩完近则半年逺亦不过一年必有成法至扵乡户不可不差役钱不可不罢此两事可以一言而决况所在役钱寛剰一二年间必未至阙用从今放免理在不疑前来司马光文字虽有役钱一切并罢之文又却委自州县监司防详有无妨碍臣窃虑诸路为见有此指挥未敢便行放罢依旧催理则凶嵗疲民无所从出或致生事欲乞特降手诏大畧云先帝役法本是一时权宜指挥施行嵗久民间难得见钱已诏有司依旧差役所有役钱除坊郭单丁女户官戸寺观依旧外其余限诏到日并与出榜放免其去年已前见欠役钱具数闻奏未得催理听指挥
　　辙又言雇募衙前改为招募既非明以钱雇必无肯就招者势须差拨不知嵗收坊场河渡缗钱四百二十余万欲扵何地用之熈寕以前诸路衙前多雇长名当役如西川全是长名淮南两浙长名大半以上余路亦不减半今坊官既自卖必无愿充长名则衙前并是乡户虽号招募而上户利扵免役方肯占名与差无异上户既免衙前重役则凡役皆当均及以次人户如此则下户充役多如熈宁前矣
　　辙为陈州学官代张方平上奏曰臣伏以中外臣庶各有职事越职而言国有常宪臣守土陈州非有言责而輙言之计其狂愚兹实有罪然臣伏念顷以老疾不任吏事陛下未忍废弃亲择便地以遂安飬将辞之日面奉徳音以为大臣之议皆当为国谋虑不宜以中外为嫌有所不尽古人有言虽尔身在外乃心罔不在王室伏惟圣徳广大无所不容而臣自到任以来扵今一载心目昏有加无瘳故尝乞匄余生求还闾舍区区之诚久而未获陛下视臣志气益衰至此岂复有意别白是非而与世俗争议也哉是以得失之间久无所与今日窃有所懐上为陛下叅之官吏下为陛下验之百姓而安危之机实在扵此自惟受恩累圣邦之休戚身实同之志力虽衰扵义不可嘿已然臣之所欲言者非敢逺引前古逆探未然以惑陛下之聦眀也凡皆陛下之所尝试而臣愚之所与闻者耳臣伏见陛下即位之始计虑深逺凡有所建动合天心始议山陵深卹费用之广推眀先帝薄之命以诏有司四方闻之无不感泣其后一年之间诞布号令劝率宗族崇孝悌之行勉励州郡先农桑之政复转对以广言路议徭役以寛民力盛徳之事不可具纪是时天下大变之后而无不翘然想闻徳音以忘其忧两宫欢欣九族亲睦羣臣万民防福而安纷纭之议不至扵朝廷谤怨之声不闻扵里闾陛下优防无为而天下已治矣为国如此岂不乐哉陛下自今视之当日之政其可悔恨者凡有防以臣观之非独陛下无所悔恨虽天下之人亦未有以为失当者也何者政令简易而人情之所安耳易曰易则易知简则易从易知则有亲易从则有功有亲则可久有功则可大向使陛下推行此道始终不变则臣以为久大之功可得而致矣其后求治太切用意过当奸臣縁隙得进邪説始议开边以中上防扵是延安有横山之谋保安有招诱之计陛下饶之以金帛假之以干戈小人贪功虑害不逺轻发深入结怨西戎攘夺尺寸无用之土空竭内府累世之积大者疲秦雍小者身死寇雠西鄙骚然不寕而陛下始一悔矣然而陛下天资英果有汉武宏逹之量虽复兵吏失律而立功之意未甞少衰是以左右大臣测知此心复进财利之説陛下乐闻其利而未暇深究其害扵是举而从之置条例司而讲求天下之遗利己酉之秋新政始出自是以来凡所变革不可悉数其最大者一出而为常平青苖再出而为拣兵并营三出而为出钱雇役四出而为保甲教阅四者并行扵世官吏疑惑兵民愤怨諌诤者章交扵朝诽谤者声播扵市陛下不胜其烦为之当宁太息日昃而不食矣然犹幸其成功力排众人之议而固守之天下方共厌苦而不知其所止也拣兵并营之防其害先见武夫凶悍为怨最深为患最急陛下知其不可扵是多支月粮复收退卒以顺适其意而陛下既再悔矣然军中之口犹复汹汹不靖陛下虽推恩抚之而终不以为惠反谓陛下畏之耳不幸边臣失筭再生戎患帷幄之臣谋之不臧不务安而务挠之临遣执政付以疆事多出金币豫书诰敕以成其深入之计当此之时天下之心知其必败矣而陛下与一二臣者方以为万举而万全既而出兵无人之境筑城不守之地困腹心以求无益之功使秦晋之民父子流离肝脑涂地戎人徼勌受屈已筑之城随即倾覆救援之兵相继溃叛四方震动君臣宵旰而后下罪已之诏投窜元宰以谢二鄙而陛下既三悔矣夫此三者方其未悔也陛下亦以为是耶非耶陛下犯逆众心行而不顾其必以为是不以为非也然而其终卒至扵此然则方今陛下之所是而未悔者无乃亦此欤臣闻众而不可欺者民也勇而不可犯者兵也险而不可侮者隣国也今陛下既已欺民犯兵而侮隣国矣夫犯兵侮隣变速而祸小至扵欺民则变迟而祸大变速而祸小者瓦觧之忧也变迟而祸大者土崩之患也今瓦觧之忧陛下既知悔矣而土崩之患陛下未以为忧此臣之所以寒心也易曰不逺复无祗悔元吉事之未败也陛下不悟其非必俟其败而后悔如向三者则陛下之复已逺而悔亦大矣且臣观之方今陛下之所是而未悔者亦有三而已青苖助役保甲三者之臣不复言矣何也言事者论其不可非一人也百姓毁壊支体熏灼耳目嫁母分居贱卖田宅以自脱免非一家也陛下其亦知之矣徘徊而不改使民无所告诉加之以水旱继之以饥馑积憾之民奋为羣盗浸滛蔓延灭而复起英雄乗间而作振臂一呼而千人之众可得聚也如此而胜广之形成此所谓土崩之势也臣恐陛下至此虽复悔而无所及矣故臣愿陛下取即位之政与今日之事而试观之天下扰扰不安孰与今日之盛羣臣交口争辨孰与今日之众陛下听览疲勌孰与今日之多悔恨自责孰与今日之切陛下诚以此较之则不待臣言之终而得失可以自决矣且夫即位之政陛下之本心也今日之事臣下之过计也陛下弃即位之本心而徇臣下之过计臣切以为过也虽然窃听之道路方今陛下则亦悔之矣悔之而不变非陛下之意也廹扵建议之臣耳夫人臣进谋扵其君茍事之不遂而变以从众则人主有以测其深浅人主有以测其深浅则其用舍之命在扵人主此人臣之所以不便也臣切痛陛下为社稷之计欲改过以安天下而怙权固位之臣持之而不释陛下聦眀睿智废置自我而独为此鬱鬱也臣不胜区区忘身忧国之诚是以势踈而言切惟陛下察之
　　傅尧俞议坊郭等第出助役钱奏曰臣窃以谓乡村以人丁出力城郭以等第出财谓之差科相与助给公上古今之通道臣不敢逺引为证自本朝百余年间祖宗之法未有以城郭之财助乡村之力者今而行之恐未为得凡公人未有不以官事与百姓接者一与关渉必肆诛求但事有大小时有踈数耳况胥吏日夕与百姓从事者乎故州县之官不使公人多见百姓谓之能吏所以百端防检恐其侵渔犹未能禁其一二今惟忧其不足乃无名取钱扵坊郭以与之臣深所未谕也其间固有劳逸不至均齐系官吏之能否条禁之精麤惟当督责郡县讲求善法安在人人与钱哉昔者乡村坊郭事体不同故各安其分无有异论自免役之兴不复分别今差役既还未有科配常情槩见则似不平必令出钱愿椿留以备缓急夫以天下之广兆民之众事常藏扵隠防发扵人之所忽边鄙河防盗贼水旱岂可必其无有哉庆厯中羌贼叛扰借大姓李氏钱二十余万贯后与数人京官名目以偿之顷嵗河东用兵上等科配一户至有万缗之费力不能堪艰苦万状此皆以上下完盛之时取扵民以为助犹或如此况今民力疲乎国家指以为用而不忧者免役寛剰钱耳盖有时而尽岂能持久如闻天下主财利之臣不度朝廷大体防袭旧观望故态虽茶盐酒税常入之数皆不甚究心渐有亏失臣恐数年之后或至不足一有缓急将全取扵民不惟人难克当必致生事诚能量使出办钱物敛而藏之严敕有司不得輙用其科扰之事一切禁絶示以必信使人无疑则不徒无词遂将欣懽奔走惟恐输纳之在后耳昨陕西兵兴一路等第人户流离奔迸无地藏匿京西州郡与之犬牙相接晏然无预人之忧乐如隔天壌今若积以为备或一方有事转而济之是通天下之力不其均且易哉若取其财依旧科敛他日之患恐不但怨咨而已臣甞以是白文彦博司马光吕公着此乃国之逺图民之实惠愿陛下特断而行之若用以资助役人臣未敢详定今役法大议已定皆韩维等素所裁处如可遵用即乞且脩整颁降令州县行用见抵牾者随加改正三二年间庶防完备如以差法为非自可复为顾法不须无事徒此纷纷今诸路文字来方此改更何日成就臣闻陈力就列不能者止此亦臣之不能为者陛下采用臣言臣敢不悉心供职若谓言与议者不合不可施行乞依蘓轼例许臣罢免详定傥以臣上违朝防将以诫敇不恪虽加重责臣不敢辞郑獬论安州差役状曰伏见安州衙前差役最为困其合差役之家多贫苦毎至差作衙前则州县差人依条估计家活直二百贯已上定差应是在家之物以至鸡犬箕箒匕筯已来一钱之直茍可以充二百贯即定差作衙前既已充役入扵衙司为吏胥所欺縻费已及百贯方得公叅及差着重难纲运上京或转徃别州脚乗关津出纳之所动用钱物一次须三五百贯又本处酒务之尤为大主管一次至费一千余贯虽重难了当又无酬奨以至全家破壊弃卖田业父子离散见今有在本处乞丐者不少纵有稍能保全得些小家活役满后不及年嵗或止是一两月便却差充不至乞丐则差役不止葢本州士人贫薄以条贯满二百贯者差役则为生计者尽不敢满二百贯虽嵗丰谷多亦不敢收蓄随而破散惟恐其生计之充以避差役以此民愈贫差役愈不给虽不满二百贯亦差作衙前一丁既充衙前已令主管场务或又差押送纲运则又不免令家人权在务其正身则亲押纲运及本州或有时暂差遣则又别令家人应副是一家作衙前须用三丁方能充役本家农务则全无人主管兼家人在场务生踈动是失陷官物及界满则勒正身陪填近时朝廷虽罢衙前而纲运役次犹不减则见充衙前者其病愈甚本州最所重难者防绢钱纲其入京钱纲或可直给衙前召保约以日限许令直便入京送纳其转江纲运风涛辽逺动经半年则许令至真州发运司送纳真州别附纲入京如此则所费稍得减损重难满日亦许作分数指射不系酬奨酒坊或三五名并作一处以为优饶其已经一次衙前者亦乞立作年限方得再差兼自来条贯衙前与免科配及本户税皆纳本色而本州科率折变并亦不免亦乞今后与依条施行臣所亲见止扵安州访闻湖北一路皆如此欲乞圣防下寛恤民力所令差去湖北路臣寮子细相度裁定其务利害系自州县亦乞令就本处访问擘画以从寛简谨具状奏伏防
　　哲宗即位初知陈州司马光乞去新法之病民伤国者防曰臣窃见先帝聦眀睿智励精求治思用贤辅以致太平委而任之言行计从人莫能间虽周成王之任周公齐桓公之任管仲燕昭王之任乐毅蜀先主之任诸葛亮殆不能及斯不世出之英主旷千载而难逄者也不幸所委之人扵人情物理多不通晓不足以仰副圣志又足已自是谓古今之人皆莫已如不知择祖宗之令典合天下之嘉谋以啓廸清衷佐佑鸿业而多以已意轻改旧章谓之新法其人意所欲为人主不能夺天下莫能移与之同者援引登青云与之异者摈斥沈沟壑专欲遂其狠心不顾国家大体人之常情谁不爱富贵而畏刑祸扵是缙绅大夫望风承流竞献防画务为竒巧舍是取非兴害除利名为爱民其实病民名为益国其实伤国作青苖免役市易賖贷等法以聚敛相尚以苛刻相驱生此厉阶迄今为梗又有边鄙之臣行险徼幸大言面欺轻动干戈妄扰蛮夷夫兵者国之大事废兴存亡扵是乎在而其人茍荣一身之官赏不顾百姓之死亡国家之利病轻虑浅谋发扵造次御军无法仅同儿戏深入敌境坐守孤城粮运既竭狼狈奔溃筑寨极边功犹未毕轻敌不备阖城涂地使兵夫数十万暴骸扵旷野资仗巨亿弃捐扵异域又有生事之臣欲乘时干进建议置保甲户马保马以资武备变茶盐铁冶等法増家业侵街商税等钱以供军须遂使九土之民失业穷困如在汤火此皆羣臣躁扵进取误惑先帝使利归扵身怨归扵上非先帝之本志也臣荷先帝大恩常思报效向在朝廷之时屡言新法非便触忤权贵冒犯众怒争辩非一先帝怜其孤忠不以为罪仍防宠擢寘之枢廷臣以所言未行力辞不受臣非恶富贵而好贫贱正欲感悟先帝知臣为国不为身庶防采纳狂瞽使百姓获安基局永固而已既又自乞冗官退伏闾里虽身处扵外区区之心晨夕寤寐何甞不在先帝之左右所以不敢自赴阙廷如此之久者亦犹辞枢廷之志也熈寕七年歴时不雨先帝遇灾而惧深自刻责诞布诏书广开言路臣当是时不胜踊跃极有开陈而建议之臣知所立之法不合众心天下之人必尽指其非恐先帝觉悟而已受误国之罪伏欺罔之刑乃劝先帝继下诏书言新法已行必不可动臣之所言正为新法若新法不动臣尚何言自是闭口不敢复预朝廷论议十有一年矣然毎覩生民之愁怨忧社稷之阽危扵中夜之间一念及此未甞不失声拊心也葵藿之志犹望先帝一赐召对访以外事得吐心极言退就斧钺死无所恨不意上天降祸先帝升遐臣之寸诚无由披露鬱抑愤懑自谓终天及奔防至京乃防太皇太后陛下特降中使访以得失是臣积年之志一朝获伸感激悲涕不知所从顾天下事务至多臣思虑未熟不敢轻有条对但乞下诏使吏民皆得实封上言庶防民间疾苦无不闻逹既而闻有防罢脩城役夫调逻之卒止御前造作京城之人已自欢跃及臣归西京之后继闻斥退近习之无状者戒饬有司奉法失当过为烦扰者罢物货专场及民所飬户马又寛保马年限四方之人无不鼓舞圣徳传布一日千里颂叹之声如出一口溢扵四表乃知太皇太后陛下深居禁闼皇帝陛下虽富扵春秋天下之事靡不周知民间众情久在圣度四海羣生可谓幸甚凡臣所欲言者陛下畧已行之臣稽慢之罪实负万死夫为政在顺民心茍民之所欲者与之所恶者去之如决水扵髙原之上以注川谷无不行者茍或不然如逆阪走丸虽竭力以进之其复走而不可必也今新法之天下之人无贵贱愚智皆知之是以陛下防有所改而逺近皆相贺也然尚有病民伤国有害无益者如保甲免役钱将官三事皆当今之急务厘革所宜先者臣今别具状奏闻伏愿决自圣志早赐施行议者必曰孔子称孟荘子之孝其他可能也其不改父之臣与父之政是难能也又曰三年无改扵父之道可谓孝矣彼谓无害扵民无损扵国者不必以己意遽改之耳必若病民伤国岂可坐视而不改哉易曰干父之蛊有子考无咎象曰干父之蛊意承考也蛊者事有蛊而治之也干父之蛊迹似相违意则在扵承继其业承父之羙也又曰裕父之蛊徃见吝象曰裕父之蛊往未得也裕者饶益之名也若不忍违异益父之过往而不返未为得宜也昔汉文帝除肉刑斩右趾者弃市笞五百者多死景帝元年即改之笞者始得全武帝作盐铁防酤均输等法天下困盗贼羣起昭帝用贤良文学之议而罢之后世称眀唐代宗纵宦官公求赂遗置客省拘滞四方之人徳宗立未三月悉禁止罢遣之时人望致太平徳宗晩年有宫市五坊小儿暴横为民患盐铁月进羡余顺宗即位皆罢之中外大恱是皆改父之政而当者人谁非之哉况先帝之志本欲求治而羣下干进者竞以私意纷更祖宗旧法致天下籍籍如此皆羣臣之罪非先帝之过也为今之计莫若择新法之便民益国者存之病民伤国者悉去之使天下晓然知朝廷子爱黎庶之心吏之苛刻者必变而为忠厚民之离怨者必变而为欢誉徳业光荣福祚无穷岂不盛哉夫天子之孝在扵得万国之欢心以事其亲傥措置如此欢心孰大焉事亲孰备焉今幅员之内所在嗷嗷有倒垂之急延颈倾耳以俟改法庶得蘓息若朝廷不以为意日复一日万一遇数千里之蝗旱公私匮竭无以相救失业之民蜂起为盗安知无奸雄乗之而动则国家有累卵之危申屠刚曰未至豫言固常为虚及其已至又无所及朝廷当此之际觧兆民倒垂之急救国家累卵之危岂暇必俟三年然后改之哉况今军国之事太皇太后陛下权同行处分是乃母改子之政非子改父之道也何惮而不为哉惟圣眀裁察臣光昧死再拜上防光守门下侍郎又乞罢免役钱状曰右臣窃以百姓出力以供在上之役盖自古及今未之或改熈宁中执政者以为百姓惟苦差役破产不惮増税乃请防家赀髙下各令出钱雇人充役按因差役破产者惟乡户衙前有之自余散从承符弓手手力耆户长壮丁未闻破产者也其乡户衙前所以破产者盖由山野愚戆之人不能干事使之主管官物或因水火损败或为上下侵欺是致欠折备偿不足有破产者至扵长名衙前久在公庭勾当精熟毎经重难差遣积累分数别得优轻务酬奨往往致富何破产之有夫差役出扵民钱亦出扵民今使民出钱雇役何异割鼻饲口朝三暮四扵民何所利哉又向者役人皆上等户为之其下等单丁女户及品官僧道本来无役今更使之一槩输钱则是赋敛愈重非所以寛之也故自行免役法以来富室差得自寛而贫者困穷日甚殆非所以抑兼并哀惸独均赋役也又监司守令之不仁者扵雇役人之外多取羡余或一县至数万贯以冀恩赏规进取不顾为民世世之患又国家旧制所以必差青苖户充役人者为其有荘田家属有罪难以逃亡故颇自重惜今雇浮浪之人充役常日恣为不法一旦事发单身窜匿何处州县不可投名又农家所有不过谷帛与力自古赋役无出三者自行新法以来青苖免役及赋敛多责见钱钱非私家所铸要须贸易外求丰嵗谷贱已自伤农况廹扵限期不得半价尽粜所收未能充数家之糇粮不暇更留若值凶年则又无谷可粜人人卖田无所可售遂至杀牛卖肉伐桑鬻薪来年生计不敢复议此农民所以重困也又钱者流通之物故谓之泉布比年以来物价愈贱而闾阎益困所以然者钱皆聚扵官中民间乏钱货重物轻借使有人鬻薪籴米米价虽贱薪价亦贱故也臣愚以为宜悉罢免役钱其州县诸色役人并依旧制委本县令佐揭簿定差替见雇役人其衙前先召募人投充长名召募不足然后差村人户毎经歴重难差遣依旧以优轻场务充酬奨所有见在免役钱拨充州县常平本钱以户口为率常存三年之蓄有余则归转运司凡免役之法纵富彊应役之人征贫弱不役之户利扵富者不利扵贫者及今耳目相接犹可复旧若更年深富者安之民不可复差役矣
　　元祐元年光又乞罢免役钱依旧差役防曰臣窃见免役之法其害有五旧日差役之时上户虽差充役次有所陪备然年满之后却得休息数年营治家产以备后役今则年年出钱无有休息或有所出钱数多扵往日充役陪备之钱者此其害一也旧日差役之时下户元不充役今来一例出钱免役驱廹贫民剥肤推髄家产既尽流移无归弱者转死沟壑彊者聚为盗贼此其害二也旧日差役之时所差皆土著良民各有宗族田产使之作公人管勾诸事各自爱惜少敢大段作过使之主守官物少敢侵盗所以然者事发逃亡有宗族田产以累其心故也今召募四方浮浪之人充役无宗族田产之累作公人则恣为奸伪曲法受主守官物则侵欺盗用一旦事发则挈家亡去变易姓名往别州县投名官中无由追捕官物亦无处理索此其害三也自古农所有不过谷帛与力凡此所以供公赋役无出三者皆取诸其身而无穷尽今朝廷立法曰我不用汝力输我钱我自雇人殊不知农民出钱难扵出力何则钱出民间所铸皆出扵官上农之家所多有者不过荘田谷帛牛具桑柘而已无积钱数百贯者也自古丰嵗谷贱已自伤农官中更以免役及诸色钱督之则谷愈贱矣平时一斗直百钱者不过直四五十文更急责之则直三二十矣丰年犹可以粜谷送纳官钱若遇凶年则谷帛亦无不免卖荘田牛具桑柘以求钱纳官既家家各卖如何得售惟有拆屋伐桑以卖薪杀牛以卖肉今嵗如此来嵗何以为生是官立法以殄尽民之生计此其害四也提举常平仓司惟务多敛役钱广积寛剰以为功效希求进用今朝廷虽有指挥令役钱寛剩不得过二分窃虑聚敛之臣犹依傍役钱别作名目隐藏寛剰使幽逺之人不被圣泽此其害五也陛下近诏臣民各上封事言民间疾苦所降出者约数千章无有不言免役钱之害者足知其为天下之公患无疑也以臣愚见为今之计莫若直降命应天下免役钱一切并罢其诸色役人并依熈宁元年以前旧法人数委本县令佐亲自揭五等丁产簿定差仍令刑部捡防熈宁元年见行差役条贯雕印颁下诸州所差之人若正身自愿充役者即令充役不愿充役者任便选雇有行止人自代其雇钱多少私下商量若所雇人逃亡即勒正身别雇若将帯却官物勒正身陪填如此则诸色公人尽得有根柢行止之人少敢作过官中百事无不脩举其见雇役人差到役人各放逐便数内惟衙前一役最号重难向者差役之时有因重难破家产者朝廷为此始议作助役法然自后条贯优假衙前诸公库设厨酒库茶酒司并差将校勾当诸上京纲运召得替官员或差使臣殿侍军大将管押其粗色及畸零之物差将校或节级管押衙前苦无差遣不闻更有破产之人若今日差充衙前料民间陪备亦少扵向日不至有破家产者若犹以为衙前户力难以独任即乞依旧扵官户僧寺道观单丁女户有屋业者毎月掠钱及十五贯荘田中等所收斛斗及百石以上者并令随贫富分等第出助役钱不及此数者与放免其余产业并约此为准所有助役钱令逐州桩管防所有多少数目约本州衙前重难分数毎分合给防钱遇衙前合当重难差遣即行支给然尚虑天下役人利害逐处各有不同欲乞扵今来内更指挥行下开封府界及诸路转运司誊下诸州县委逐县官防详若依今来指挥别无妨碍可以施行即便依此施行若有妨碍致施行未得即仰限勅到五日内具利害擘画申本州仰本州聚诸县所申择其可取者限书到一月内具利害擘画申转运司仰转运司聚诸州所申择其可取者限书到一季内具利害擘画奏闻朝廷奏到委执政官再加防详各随宜脩改别作一路一州一县施行务要所在役法曲尽其宜
　　光又乞不改更罢役钱勅劄子曰臣近以抱病家居恐溘先朝露无以少报盛意是以力疾贪陈所见窃以即日为小民病者无若免役钱欲乞悉行废罢复祖宗差役旧法识虑愚短诚不意朝廷尽从其説非陛下眀断不能如是此乃天下之幸非独防臣之幸也然臣闻令出惟行弗惟反彼免役钱虽扵下户困苦而上户优便行之已近二十年人情习熟一旦变更不能不懐异同又复行差役之初州县不能不小有烦扰又提举官专以多敛役钱为功惟恐役钱之罢若见朝廷扵今日所下防有变动必须相告曰朝廷之勅果尚未定宜且观望必竞言役钱不可罢朝廷万一聴之则良法复壊矣伏望朝廷执之坚如金石虽有小小利害未偹俟诸路转运司奏到徐为改更亦未为晚当此之际则愿朝廷勿以人言轻壊利民良法
　　光又乞申眀役法劄子曰臣先曾上言乞直降命应天下免役钱一切并罢其诸色役人并依熈宁元年以前旧法人数委令佐揭簿定差防朝廷一一如臣所请臣窃闻降之初百姓莫不喜恱一两月间州县定差已了别无词讼人情安帖无何续有雇募不足方行定差指挥人始疑惑既而屡有更张号令不一又转运使各以己见欲令本路共为一法不令州县各从其宜是致州县惶惑不知所从或已差役人却放或已放雇人却收或依旧用役钱雇人或不用钱招人充役朝夕不定上下纷纭往往与二月六日意相违窃縁臣元初起请及朝廷所降节文眀言委州县官防详依今来指挥若有妨碍致施行未得仰具利害擘画申州州申转运司转运司奏闻委执政官再加防详随宜脩改别作一路一州一县施行务要曲尽其宜岂是当日所言一字不可移易但患转运司州县不肯奏陈耳臣今欲申眀元初起请内声説不眀不尽事件谨具画一如后
　　一非谓止收百石即令助役也若尤嫌太少及所收掠误利难知实数即乞应系第三等以上令出助役钱第四等已上放免若本州坊河渡等钱自可支酬衙前重轻分数得足则官户等更不消出助役钱
　　一从来诸州招募人投充长名衙前若招募不足方始差到乡户衙前此自是旧法今来别无改更惟是旧日将坊场河渡折酬长名衙前重难令自出卖今来官中出卖坊场河渡收钱依分数折酬长名衙前重难只此与旧法有异若乡户差补已足续有投名者即先从贫下放乡户归农乡户愿投充长名亦听
　　一臣起请委逐县防详具利害擘画申州本州聚择其可取者擘画申转运司转运司聚诸州所申择其可取者擘画奏闻朝廷伏縁知逐处民间利害子细转运司不如州州不如县窃虑逐县逐州有擘画得事理切当而本州及转运司抑遏删去不以上闻致下之日依旧妨碍施行未得欲乞更降指挥下州县如有似此擘画切当被在上删去者许逐县直申转运司本州直申奏所贵下情无壅曲尽事宜仍乞降指挥下详定役法所只得以诸路州县申到利害详其可否立为定法其不当职之人为髙竒之论不切事情者不得施行亦不可将一路一州一县利害作海行条贯
　　一详定役法所奏请行下指挥若有妨碍难行之事亦乞如臣起请委逐路州县防详具利害擘画申上随宜脩改
　　右臣所言若有可取乞遍下诸州县除此外并依二月六日所降命施行
　　光又乞再申眀役法劄子曰检防二月六日文止是罢免役钱其诸色役人并依熈宁元年以前旧法委令佐揭簿定差尚虑诸路州县利害各有不同所以下文云委逐县防详若有妨碍施行未得即具利害擘画申州仰本州聚诸县所申择其可取者具利害擘画申转运司转运司聚诸州所申择其可取者具利害擘画奏闻其意欲使本州体量诸县所旧利害之虚实擘画之是非择其实而是者条例申转运司云某县当如何措置某县当如何措置其余已依旧法定差施行转运司得诸州所申亦如此体量条例申奏葢欲随处差役曲尽其宜非谓使逐路共为一法也今访闻诸路转运司不遵用熈宁元年以前旧法又不取诸州县所擘画各以己意撰成一路役法差官分诣诸州县名为商量其实讽谕令随己意却作州县擘画立法申奏州县稍有违异輙加责怒以此多不依应得逐处利便不合民心又诸路州县见朝廷置详定役法所以为当别撰役法颁下往往等下即定差殊不知防详役法所专诸路州县具到利害擘画即作一路一州行下以此观望迁延久不了絶今欲特降指挥下诸州县除有旧法妨碍难行之事速具申陈外其余并依旧法一面定差其防详役法防逐处先申到利害擘画事件如得允当逐旋奏乞令本处依此施行所贵差役之法日近早见结絶
　　光又乞申州县依前差役劄子曰臣伏见御批指挥以臣近建明差役法虑其间未得尽备差韩维吕大防孙永范纯仁专切详定闻奏臣窃以免役钱之病民自向日臣僚民庶上封事及日近刘挚等奏陈言之甚详非独出臣一人之私意也陛下幸用臣言悉罢免役钱依旧差役诏下之日中外欢呼徃来之人闻道路农民迭相庆贺云今后这回快活也然则此令之下深合人心明白灼然无可疑者其间条目未备不能委曲尽善固须有之臣所以乞下诸路州县官吏令看详若有妨碍施行未得即具利害擘画以次上闻诚以亩幽隠南北异宜自非在彼亲民小官无以知其详悉故令各具所见指陈利害所以尽下情求民瘼非谓书一下禁人不得复议也俟其奏到徐议添改何后之有要在早罢役钱复差役为大利而已如构大厦栋宇已立虽户牖未备可以徐图今陛下令韩维等再行详定究利害完补漏畧成就良法固无所妨但下已逾半月州县差役约以及半方行遣纷纭臣愚窃恐闻此指挥谓朝廷前日之勅改更未定或敛钱或差役尚未可知官吏惶惑不知所从众庶失望怨嗟益甚必有本因新法得进之臣乗此间隙争言免役钱不可罢因聚敛获功之吏称旧条未改督责免役钱愈急是民出汤火濯清泉复入汤火也伏望朝廷特赐申勅州县言今来止为其间条目未备令维等详定所有差役仰州县依前一面施行详定到事节续降下次免致扵差役中半纷纭之际令出反汗人情大揺实天下幸甚
　　歴代名臣奏议卷二百五十六
　　钦定四库全书
　　歴代名臣奏议卷二百五十七
　　明　杨士竒等　撰
　　赋役
　　宋哲宗即位初监察御史王岩叟乞免第四等第五等保丁冬教及罢畿内保甲上奏曰臣伏覩陛下即位之始首发徳音下眀诏免保丁第四第五等之田不及二十亩者使勿教其得免者戴陛下厚恩如获更生后复下令变保甲月教之法为冬教人人使得安其业又大惠也然臣尝亲其事而见其防尚有以为陛下言者凡第四第五等之家田业垅亩之多寡无甚相逺麄粝不充布褐不偹均未免冻馁之忧今若隆冬洌寒使去其家与温饱者同教扵城下盈月而后己岂其所堪伏望圣慈哀怜约祖宗义勇等第之制特诏有司免三路第四第五等保丁冬教以寛贫民但籍其姓名偹缓急出力以从事可也虽不教之战而教者頼此以共济耳国家平居能有以知其情则百姓一日乐有以尽其力今虽罢之犹不为无益也臣又按祖宗义勇之法止行三路比者保甲之事乃并王畿之民民皆曰我居近天子之都习知防幸以为常也乃督战鬭之技下与列郡等而又加峻焉安用为王畿之民哉此百姓前日之语也北则韦城白马西则管城新郑前为畿内邑则共苦扵教今复而归郑滑为京西邑则三冬之教遂不预焉民又曰我畿内之民也顾不如畿外之人暇逸而安乐此百姓今日之意也人情如此岂国家所以亲腹心厚根本之计哉臣以谓畿内保甲宜悉罢之便惟陛下采纳幸甚
　　岩叟又乞罢青苖免役保甲上奏曰臣闻忠臣之事君犹孝子之事亲一家之事知而不言非孝也言而不尽亦非孝也有人扵此为奸言诡説隂蔽善谋以欺其亲而幸利焉而其亲未之察则当告乎勿告乎孝子不忍以此心事亲忠臣不忍以此心事君臣虽至愚慕孝子之心以为事君之法臣昨在外方闻皇帝陛下即政之始太皇太后陛下垂之初内批废罢京师民情不便十余事及屏出宋用臣等数人中外喧呼交相庆快又协天下之望登用忠贤以为辅弼积年之弊指日可除而七月扵今未闻勇决犹欝天下之望何也葢忠贤少而奸邪众隂为朋党沮隔扵其中耳臣诚惜陛下有哀矜庶物之心有爱育羣生之意四方疾苦又尽知之未得旷然以发扵天下也奸朋邪党既已辜负圣君扵前日又欲欺惑陛下于此时臣切痛心彼见四方之人宻封交进以诉疾苦扵陛下则亦自知为朝廷谋者不忠矣其心颠沛唯恐陛下有所更张盖其事既穷则其过自显而其身难立不得不多方以自为计也固有与忠贤佯为相亲而心实忌恶之以伺其倦厌者有明肆悖戾以侵侮忠贤而欲挠之使去者有黙黙不言是非两可而茍容扵其间者大抵皆欲以自固其权自盖其恶尔故议者曰奸邪不易去忠贤不易留治乱安危在忠邪去留之间耳此陛下不可不思也陛下知孤忠之难立则定力以主之可也知羣邪之难却则尽意以圗之可也先民之语曰屋漏在上知之在下今在下之人则皆知某人为忠贤某人为奸邪而不知朝廷之上宫闱之中能种种知乎以陛下之聪明宜无不知然臣私忧奸计宻行羣邪浸长则陛下之仁心无复得施左右之忠贤无复能立朝廷之公议无复可伸四海之生灵无复受福天下之势危矣此臣所以寤寐反侧而为陛下忧之也今民之大害不过三五事而已傥陛下如听政之初直从中批出指挥令罢某事罢某事则奸心自沮而陛下之圣泽行矣臣昨在河北为知县奉行青苖免役保甲之法亲见其害至深且悉非若他人泛泛而知之也如青苖实困民之本须尽罢之百姓乃苏而近日指挥但令敛散不立额而已则所以困民之本十分之八九犹在此必陛下不知也役钱天下亿兆之家所共苦也须如旧来复行差法民乃便安而近日指挥但令减寛剰钱而已亿兆之家所共苦者十分之七八犹在此必陛下不知也保甲之害三路之民如在汤火未必皆法之弊葢由提举一司上下官吏逼之使然而近日指挥虽令冬教然尚存官司所以为保甲之害者十分之六七犹在亦必陛下不知也此皆奸邪遂非餙过而巧辞强辩以欺惑圣听将至深之畧示更张以应副陛下圣意而已非至诚为国家去大害复大利以便百姓为太平长乆之防者也此忠义之良心所以尚愆也天下识者皆言陛下不絶害源百姓无由乐生不屏羣邪太平终是难致臣愿陛下奋然独断如听政之初行此数事则天下之大体无事陛下髙枕而卧矣臣不胜愤懑纳忠之至
　　贴黄如执论者以为青苖免役遽罢之恐国用不足则乞陛下问以治平嘉祐之前国用何以不阙愿令讲究而行之臣防圣恩召自踈逺誓不为朋党以欺天聪以孤忠上事仁圣言触众怨惟陛下力赐主张臣得尽其愚以効万分宻为聪明之助幸甚
　　朝奉郎礼部郎中苏轼论给田募役状奏曰臣窃见先帝初行役法取寛剰钱不得过二分以备灾伤而有司奉行过当通计天下乃十四五然行之防十六七年常积而不用至三千余万贯石先帝圣意固自有在而愚民无知因谓朝廷以免役为名实欲重敛斯言流闻不可以示天下后世臣谓此钱本出民力理当还为民用不幸先帝升遐圣意所欲行者民不知也徒见其积未见其散此乃今日太皇太后陛下皇帝陛下所当追探其意还扵役法中散之以塞愚民无知之词以兴长世无穷之利臣伏见熈宁中常行给田募役法其法亦系官田【如退滩户絶没纳之】及用寛剰钱买民田以募役人大畧如边郡弓箭手臣知宻州亲行其法先募弓手民甚便之曽未半年此法复罢臣闻之道路本出先帝圣意而左右大臣意在速成且利寛剰钱以为他用故更相駮难遂不果行臣谓此法行之葢有五利朝廷若依旧行免役法则毎募一名省得一名雇钱因积所省益买益募要之数年雇钱无防则役钱可以大减若行差役法则毎募一名省得一名包役包役既减农民自寛其利一也应募之民正与弓箭手无异举家衣食出扵官田平时重犯法缓急不逃亡其利二也今者谷贱伤农农民卖田常苦不售若官与买则田谷皆重农可小纾其利三也钱积扵官常苦重若散以买田则货币稍均其利四也此法既行民享其利追悟先帝所以取寛剰钱者凡以为我用耳疑谤消释恩徳显白其利五也独有二贪吏狡胥与民为奸以瘠薄田中官雇一浮浪人蹔出应役一年半嵗即弃而走此一也愚民寡虑见利忘患闻官中买田募役即争以田中官以身充役业不离主既初无所失而骤得官钱必争为之充役之后永无休歇患及子孙此二也但当设法以防二而先帝之法决不可废今日既欲尽罢寛剰钱将来无继而繋官田地数目不多见在寛剰钱虽有三千万贯石而兵兴已来借支防半臣今擘画欲扵内帑钱帛中支还兵兴以来所借钱斛复完三千万贯石止扵河北河东陕西被边三路行给田募役法使五七年间役减大半农民完富以备缓急此无穷之利也今弓箭手有甲马者给田二顷半此以躯命偿官且犹可募则其余色役召募不难臣谓良田二顷可募一弓手一顷可募一散从官则三千万贯石可以足用谨具合行事件画一如左
　　一给田募役更不出租依旧纳两税免支移折变一今来虽有一顷二顷为率若所在田不甚良即临时相度添展畆数务令召募得行但役人所获稍优则其法坚久不壊
　　一今若立法便令三路官吏推行若无赏罸则官吏不任其责缪悠灭裂有名无实若有赏罚则官吏有所趋避或抑勒买田或召募浮浪或多买瘠薄或取办一时不顾后患臣今擘画欲选才干朴厚知州三人令自辟属县令毎路一州先次推行令一年中畧成伦理一州既成伦理一路便可推行仍委转运提刑常切提举若不切推行或推行乖方朝廷觉察重赐行遣
　　一应募役人大抵多是州县百姓所买官田去州县大逺即久逺难以召募欲乞所买田并限去州若干里去县若干里
　　一出榜告示百姓卖田如系所限去州县里数内仍及所定顷亩即须先申官令佐亲自相验委是良田方得收买如官价低小即听卖与其余人户不得抑勒如买瘠薄田致久逺召募不行即官吏并科违制分故失定断仍不以去官赦降原减
　　一预先具给田顷亩数出榜召人投名应役第二等已上人户许充弓手仍依旧条拣选人材第三等以上许充散从官以下色役更不用保如等第不及即召第一等一户或第二等两户委保如充役七年内逃亡即勒元委保人承佃充役
　　一每买到田未得交钱先召投名人承佃充役方得支钱仍不得抑勒
　　一卖田入官须得交业与应募人不许本户内人丁承佃充役
　　一募役人老病走死或犯徒以上罪即须先勒本户人丁充役如无丁方别召募
　　一应募人交业承佃后给假半年令葺理田业一退滩户絶没纳等系官田地今后不许出卖更不限去州县里数仍以肥瘠髙下品定顷亩务令召募得行
　　一系官田若是人户见佃者先问见佃人如无丁可以应募或自不愿充役者方得别行召募
　　右所陈五利二及合行事件一十二条伏乞朝廷详议施行然议者必有二説一谓召募不行二谓欲留寛剰钱斛以备他用臣请有以应之富民之家以三二十亩田中分其利役属佃户有同仆今官以两顷一顷良田有税无租而人不应募岂有此理又弓箭手已有成法无可疑者寛剰役钱本非经赋常入亦非国用所待而后足者今付有司逐旋支费终不能卓然立一大事建无穷之利如火铄薪日减日亡若用买田募役譬如私家变金银为田产乃是久长万全之防深愿朝廷及此钱未散立此一事数年之后钱尽而事不立深可痛惜臣闻孝子者善继人之志善述人之事武王周公所以见称扵万世者徒以能行文王之志也昔苏绰为魏立征税之法号为烦重已而叹曰此犹张弓也后之君子谁能觧之其子威侍侧闻之慨然以为己任及威事隋文帝为民部尚书奏减赋役如绰之言天下便之威为人臣尚能成父之志今给田募役真先帝本意陛下当优为武王周公之事而况苏威区区人臣之孝何足道哉臣荷先帝之遇保全之恩又防陛下非次拔擢思慕感涕不知所报冒昧进计伏惟哀怜裁幸谨録奏闻伏勅防
　　元祐三年轼为翰林学士上言差役之法天下皆云未便昔日雇役中户嵗出防何今者差役中户嵗费防何更以防年一役较之约见其数则利害灼然而况农民在官官吏百端蚕食比之雇人苦乐十倍五路百姓朴拙间遇差为胥史又须转雇惯习之人尤为患苦寻诏郡县各具差役法利害条析以闻
　　轼知杭州上言改行差法则上户之害皆去独有三等人户方雇役时户嵗出钱极不过三四千而今一役二年当费七十余千休闲不过六年则是八年之中昔者徐出三十余千而今者并出七十余千苦乐可知朝廷既取六色钱许用雇役以代中户颇除一害以全二利今惟狭乡户小役者替闲不及三畨方得用六色钱募人以代州役此法未允何者百姓出钱本为免役今乃限以畨次不用尽用留钱在官其名不正又所雇者少未足以纾中户之劳又投名衙前不足元额而乡差衙前又当更代即又别差更不支钱若愿就长名则支酬重难尽以给之仍计日月除其户役及免助役钱二十千及州役惟吏人衙前得皆雇募此外悉用差法如休役未久三年即以助役钱支募此法尤为未通自元丰前不闻天下有阙额衙前者岂甞抑勒直以重难月给可以足用故也当时奉使如李承之之徒所至已輙减刻元祐改法又行减削既多不支月给如何肯就招募今不循其本乃欲重困乡差全不支钱而应募之人尽数支给又放免役钱二十贯欲以诱胁尽令应募何如直添重难月给令招募得行乞促招阙额长名衙前刻期须足如合增钱雇募上之监司议定即行役率以二年爲一畨向来尚许一户歇役不及三畨则令雇募是欲百姓空闲六年今忽减作二年幸六色钱足用有余正可加添畨数而乃减畨添役农民皆纷然妄谓朝廷移此钱他之虽云量畱一分备用若有余剰数却量减下无丁户及女户所敷役钱此乃空言无实丁口产税开收増减年年不同如何前知来年应用而预爲桩科若亟行减下临期不足又须増取吏缘爲奸不可胜防矣大抵六色钱以免役取当扵雇役乎尽之然后名正而人服惟有一事不得不虑州县六色钱多少不同若各随多少以爲之用则敷钱多处役户优闲太久六色人户反觉敷钱数多欲乞今后六色钱常存一年备用之数而防计岁所当用以赢余而通一路酌人户贫富色役多少预行品配以一路六色钱通融分给令州县尽用雇人以本处色役轻重爲先后如此则钱均而无弊雇人稍广中户渐苏则差役良法可以久行而不变矣
　　元祐元年平章军国重事文彦博上奏曰臣切闻天下诸路差雇役法朝廷虽已降指挥而至今未定颇闻烦扰臣检防始初司马光阅天下臣庶奏章多言出钱雇役其法不便遂却复差役之法然司马光所言甚详而莭目颇繁恐州县不一一通晓而又朝廷置局详定议论不一必难通行臣等以谓差役之法本州县常事其来久矣皆素有定法及其末流不容无弊故当随时刋改臣曽累具劄子奏乞先令州县刺史令佐从民利便各议定其法县申州州申转运司看详定夺奏闻如得允当即降下施行盖朝廷大号令必当自上而下州县常差役理须自下而上则各从民便以天下之广郡县之众不可以一切之法行之行之必亘有妨碍而局官及诸臣僚纷然上言各任己见不同知利害及祗付所司别无与夺以至州县希望朝廷风防至今其法未定益滋狡吏侵扰若如前请且各付逐路郡县定夺利害各从其便庶几下民早得息肩
　　殿中侍御史吕陶论保甲二弊防曰臣伏见保甲之法虽已更改犹有二弊未便于民其一为罢去二十畒以下免教指挥却令五等户有三丁者皆赴冬教一月縁民之贫富不繋丁之多少而教与不教则有幸不幸令田有百畆家有二丁则免教是谓之幸田有十畆家有三丁则赴教是谓之不幸此贫富力役大为不均况今之教阅官中不给钱米一月之食皆其自办夫有田二十畆之家终年所收不过二十硕赋税伏腊之外又令供赡一丁则力亦难给盖昔日推行之始不暇讲求利害唯务其多今虽将五等下户精专阅习万一或有调发虽破竭家产所得几何裹粮而行岂不重困臣愚欲乞于三等以上或等第虽低而家业及一百贯有三丁者方得差充其二为陕西州郡今秋雨涝髙原之地虽谓顺成下隰之田稼亦不善人户有诉灾伤去处而蠲税不及五分并须赴教官司奉法不敢放免臣窃谓保甲之令行已累年朝廷知其有弊多所厘改欲民休息若须灾伤及五分方与免教亦恐徳泽未广臣愚欲乞应系灾伤县分并特与免冬教以惠畿内三路之名又况郡县自来捡视灾伤多是通计一县所放立为分数如元管税一千石放及五百石则谓之五分即非以逐户所伤立定分数其被灾既有多少之异而通计一县大数偶不及五分遂不免教此朝廷之所当察也如防圣慈以灾伤之故不限分数特免教阅则朝廷武备未为废缺而生民受惠深矣臣访闻陜西诸县人户有为田土絶少虽管三丁陈状乞免教并有诉述本户灾伤过多但为一县緫数不及五分亦乞免教者逐县拘碍条禁不敢輙行伏乞早赐指挥庶寛民力
　　陶又奏曰天下版籍不齐或以税钱贯伯或以田地顷畆或以家之积财或以田之受种虽皆别为五等然有税赋钱一贯占田一顷积财千缗受种十石而入之一等一等之上无等可加遂至税缗田畆积财受种十倍于此亦不过同在一等凭此差役必不均平虽无今日纳钱之劳反有昔时偏颇陪费之害莫若裁量新旧着为条约如税钱一贯为第一等合于本等中差一役税钱两倍于一役者并差二役又倍即差三役虽税钱更多不过三役并听雇人或本县户多役少则上户之役不须并差但可次叙休役年月逺近而均其劳逸假令甲充役后可闲五年乙税钱两倍于甲可闲三年丙又倍于乙可闲一年具以田土顷畆之为等并其余同等多少不侔者并仿此又成梓两路差役旧专以户税为差等熈寜初别定坊郭户营运钱以助免役乃在税产之外州县抑认成额至今不减至有停闲居业移避乡村犹不得免今方议法坊郭等第固不可偏废然须参究虚实别行排定以寛民力并送详定所
　　陶又奏为乞下有司别定坊郭之法以寛民力防曰臣伏见成都府梓州路自来只于人户田产税钱上依等第差役熈寜初施行役法别定坊郭十等人户出营运钱以助免役之费盖朝廷之意本为人户专有营运而无税产或有税产而兼有营运故推排坊郭有营运之家仍于田产税钱之外别令承认营运钱数以助税户诚为均法然推行之初有司不能上体朝廷本意一切督廹郡县及差官谕意惟务定得坊郭钱多用为劳効州县承望风指不问虚实及有无营运但有居止屋宅在城市者估其所直一槩定坊郭等第虽以推排为名其实抑令承认立成年额嵗嵗相仍至今不减访闻嘉州坊郭人户以至闭户移避于乡村居住其营运钱亦不减免虽欲转卖屋业势不能售其弊至此盖亦极矣今来朝廷讲议差役之法坊郭等第固不可偏废然理须参究虚实别行排定不须循用旧额务在酌中其中有屋宅而别无营运或有营运而物力不多并冝蠲免以寛民力窃虑诸路亦有似此去处伏愿圣慈下有司详议立法施行
　　哲宗时苏辙上民政策曰臣闻三代之时无兵役之忧降及近世有养兵之困而无兴役之患至于今而养兵兴役之事皆不得其当而可为之深忧盖古者兵出于农而役出于民有农则不忧无兵而有民则不忧无役五口之家常有一人之兵而二十之男子嵗有三日之役故其兵强而费不増役起而人素具虽有大兵大役而不忧事之不集至于兵罢役休而无日夜不息之费其后周衰井田破壊陵夷至于末世天下无复天子之田皆民之所自有天下之民不食天子之田是故独责其税而不任之以死伤战鬭之患天子有养兵之忧而天下无攻守劬劳之民以为大忧故调其财以为养兵之用而天下之役凡其所以转输漕运营建兴筑之事又皆出于民当此之时民之所以供上之令者三曰租曰调曰庸租者地之所当出调者兵之所当费庸者嵗之所当役也故使之纳粟于官以为田之租人入布帛以为兵之调嵗役其力不役则出其力之所直以为役之庸此三者农夫皆兼为之而游惰末作之民亦不免于庸调运重漕逺天子不知其费而一出于民民嵗役二旬而不役者当帛六十尺民亦不至于太苦故隋唐之间有养兵之困而无兴役之患此其为法虽不若三代之兵不待天子之养而天下之役犹有可赖者皆民为之也及其后世又不能守乃变法而为两税以至于今天下非有田者不可得而使而有田者之役亦不过奔走之用而不与天子之大事天下有大兴筑有大漕运则常患无以为使故募冗兵以供力役之急不知撃刺战阵之法而坐食天子之俸由是国有武备之兵而又有力役之兵其所以奉养之具皆出于农也而四海之游民无尺寸之庸调为农者常使隂出古者游民之所入而天子亦常兼任养兵兴役之大患故夫兵役之弊当今之世可谓极矣臣愚以为天子平日无事而养兵不息此其事出于不得已惟其干戈旗鼔之攻而后可使任其责至于力役之际挽车船筑宫室此非有死亡陷败之危天下之民诚所当任而不辞不至以累兵革之人以重费天子之廪食然当今之所谓可役者不过曰农也而农已甚困盖尝使尽出天下之费矣而工商技巧之民与夫游闲无职之徒常徧天下优游终日而无所役属盖周官之法民之无职事者出夫家之征今可使尽为近世之法皆出庸调之赋庸以养力役之兵而调以农夫养武备之士而力役之兵可因其老疾死亡遂勿复补而使游民之丁代任其役如期而止以除其庸之所当入而其不役者则亦収其庸不使一日而阙盖圣人之于天下不惟重乎茍亷而无求唯其能缓天下之所不给而节其大幸则虽有取而无害于为义今者虽能使游民无劳苦嗟叹之声而常使农夫独任其困天下之人皆知为农之不便则相率而事于末末众而农衰则天子之所独任者愈少而不足于用故臣欲收游民之庸调使天下无侥幸茍免之人而且以纾农夫之困茍天下之逰民自知其不免于庸调之劳其势不耕则无以供亿其上此又可驱而归之于南畆要之十年之后必将使农夫众多而工商之渐以衰息如此而后使天下举皆从租庸调之制而去夫所谓两税者而兵役之忧可以稍缓矣
　　辙又言差役复行应议者有五其一曰旧差乡户为衙前破败人家甚如兵火自新法行天下不复知有衙前之患然而天下反以为苦者农家嵗出役钱为难及许人添刬见卖坊场遂有输纳不给者尔向使止用官卖坊场课入以雇衙前自可足办而他色役人止如旧法则为利较然矣初疑衙前多是浮浪投雇不如乡差税户可托然行之十余年投雇者亦无大败阙不足以易乡差衙前之害今畧计天下坊场钱一嵗可得四百二十余万贯若立定中价不许添刬三分减一尚有二百八十余万贯而衙前支费及召募非泛纲运一嵗共不过一百五十余万緍则是坊场之直自可了办衙前百费何用更差乡户今制尽复差役知衙前苦无陪备故以乡户为之至于坊尤无眀降处分不知官自出卖耶抑仍用以酬奬衙前也若仍用以酬奬即召募部纲以何钱应用若不与之钱即旧名重难乡户衙前仍前自备为害不小其二坊郭人户旧苦科配新法令与乡户并出役钱而免科配其法甚便但敷钱太重未为经久之法乞取坊郭官户寺观单丁女户酌今役钱减定中数与坊场钱用以支雇衙前及召募非泛纲运外却令桩备募雇诸色役人之用其三乞用见今在役人数定差熈寜未减定前其数实冗不可遵用其四熈寜以前散从弓手手力诸役人常苦逆送自新法以来官吏皆请雇钱役人既便官亦不至阙事乞仍用雇法其五州县胥吏并量支雇钱募充仍罢重法亦许以坊场坊郭钱为用不足用方差乡户乡户所出雇钱不得过官雇本数诏送看详役法所详定择其要者先奏以行辙再言役法防曰臣闻世无不弊之法虽三代圣人之政不免有害故神而明之存乎其人臣切见朝廷近罢免役复行差役小民初免出钱鼓舞相庆士大夫因民之喜以为差役一行可坐而无事矣臣之愚意以为免役之害虽去而差役之弊亦不可不知也是以推言其故而陛下察之国朝因隋唐之旧州县百役并差乡户人致其力以供上使嵗月畨休劳佚相代吏若循理不以非法加民则被役之人本无大苦然役人既是税户家有田产诛求必得吏少亷慎凡有所须不免侵取故祖宗之世天下役人除正役劳费之外上自衙前有公使厨宅库之苦中至散从官手力有打草供柴之劳下至耆长壮丁有嵗时馈送之费习以成俗恬不为怪民被差役如遭寇虏神宗皇帝昭知此害始议立免役之法前弊虽觧而所取役钱多收寛剰民间难得见钱日益贫瘁今朝廷既已复行差役除见议衙前差募未有成法外其余耆户长弓手散从等役一切定差贪官暴吏私窃以此相贺何者市井之人应募充役家力既非富厚生长习见官司官吏虽欲侵渔无所措手今耕稼之民性如麋鹿一入州县已自慑怖而况家有田业求无不应自非亷吏谁不动心妄意朝廷既行差役凡百侵扰当复如旧访闻见今诸路此弊已行臣恐稍经嵗月旧俗滋长役人困苦必有反思免役之便者其于圣政为损不细顷者朝廷初革众弊士懐异议多被迁逐睥睨新改幸其不成者非一人也若此弊不除使民有怨言彼立异之人他日必指以为事臣欲乞明降诏书丁寜戒敕监司长吏使知朝廷爱惜乡差役人与神宗朝爱惜雇募役人无异应系自前约束官吏侵扰役人条贯使刑部録出具委无漏落雕印颁下令一切如旧出榜州县使民知之仍常加督察有犯不赦应监司所部有犯不能觉察致因事发露者重其坐庶防民被差役之利而无差役之害然后天下防赐深矣
　　辙又论差役事状曰臣五月二十六日上殿劄子乞明降诏书戒敕监司长吏令知朝廷爱惜乡差役人与神宗朝爱惜雇募役人无异应系自前约束官吏侵扰役人条贯使刑部録出具委无漏落雕印颁下令一切如旧出牓州县使民知之仍常加督察有犯不赦应监司所部有犯不能觉察致因事发露者重其坐至今多日未防施行伏念臣前作此奏为闻近日诸县曹吏有因差役致富小民被差充役初参上下费钱有至一二十千者州县官吏亦有以旧雇役人惯熟多方陵虐所差之人必令出钱作情愿雇募又有以新差役人拙野退换别差必得惯熟如意而后止者天下官吏不能皆良如此等事所存不一虽非目见可以意料民被其害如遭汤火窃意此奏朝上圣心恻怛不待终日而行不意迁延至今不以为急臣愚窃恐朝廷始复差役议者妄谓差法一行更无患害闻臣此奏未免不信臣谓改雇为差实得当今救弊之要然使闻害不除见善不徙则差役害人未必减于免役伏乞圣慈捡臣前奏早赐诏书具言所闻差役官吏情弊仍备録前后禁约晓谕中外使知朝廷深意则天下幸甚
　　侍御史刘挚乞置局议役法防曰臣伏覩今月七日勅节文天下免役钱一切并罢诸色役人依熈寜元年以前旧制委州县定差者命令既下中外人情鼓舞欢喜皆谓此一事为害最大从来百姓日夕延望今陛下一旦行之救其困苦天下幸甚臣窃闻令下之后奸邪之人论说纷纷造作浮言意欲揺动其事不知陛下察其然乎盖今日庙堂之上侍从之间其人多由新法而进于外之监司亦皆由新法而选今法既更改则其心皆非所欲故诽议荧惑欲幸其失而不能成尔勅命内固有小节与旧法异同及措置未尽之事縁已带下指挥许州县监司申明利害擘画自可候到日脩正立法今来改免役为差役乃是大体已正大害己革譬如疾患之人病根已去其他气体未和当徐徐调养之而已臣恐上下观望之人指小小未圎事件张皇鼓扇伏望皇帝陛下太皇太后陛下坚持此意力行无疑勿为异论所动候臣寮及诸路论列到未尽未便事理乞付三省聚叅详为法内如有合先次施行者即乞随事先赐处分
　　挚又论役法防曰臣窃以圣人之治虽一道亡敝而道之寓于形名法数者必有偏而不起眊而不行者圣人因时而变之变则通通则久以尽天下之利此五帝所以异制而三王之所以不同礼也国家承唐末五代熟烂之后祖宗创制造法趋时之宜顺事之变虽圣圣相继而其法令日増嵗损或举或废未尝同也至于寜民适治所谓道之亡敝者则未尝异也神宗以仁智之虑逹因革之数凡政令制度急弦慢轸大觧而更张之故天下防其利然至于今殆二十年所谓偏而不起眊而不行者盖复有之矣其事则非一而其大者则役法是也于役法之敝相为首尾而牵连当更者则坊吏禄是也始者以繇役不得其平农民劳费故命有司议所以均弛之而有司不深惟其故乃一刬祖宗差役旧勅为官自雇人之法率户赋钱以充雇直曰助役又曰免役自上户至于下五等从来无预差役之家一槩敛之盖于赋税科调百色买纳求取之外又生此重敛嵗嵗输纳无有穷期古人有言平地无铜鑛农家无钱鑪今所输必用钱而地土所出惟是丝帛谷粟幸嵗丰收成而州县逼廹不免贱价售之无以养其私若嵗凶则破易资产或以倍称之息举责于兼并以应期限更无减放之法州县上户常少中下之户常多自法行以来簿籍不正务欲敷配钱数故所在临时肆意升补下户入中中户入上今天下往往中上户多而下等户少富县大乡上户所纳役钱嵗有至数百缗者又有至千缗者每嵗输纳无已至贫竭而后有裁减之期旧来乡县差役循环相代上等大役至速者十余年而一及之若下役则动须三二十年乃复一差虽有劳费比之今日嵗被重敛之害孰为多少也今天下钱日益重货日益轻民日益困矣若之何坐视而不防也哉然则前日有司立法非有意于寛役利民正在聚敛刻剥损下益上为国取谤大失朝廷惠绥生灵本意臣窃见繇役昔者有至于破产而民惮为之者惟衙前一役尔今天下坊场官司收入自行出卖嵗得缗钱无虑数百万以为衙前雇募支酬之直计一嵗之入为一嵗之出盖优有余裕则衙前一重役无所事于农民矣农民既除此一重役外唯有散从承符弓手手力耆户长壮丁之此役无大劳费宜并用祖宗差法自第一等而下通任之比于旧制繇役轻矣治于人者事人古今之通义则安用给钱为哉坊之法旧制扑户相承皆有定额不许増擡价数輙有刬夺祖宗非不知増价之为公家利也所以不许者知其恱目前之利必有后日之害故也新法乃使实封投状许价髙者射取之于是小人徼一时之幸争越旧额至有三两倍者旧百緍今有至千緍者交相囊橐虚构扺本课额既大理难敷办于是百敝随起决至亏欠州县劳于督责患及保任监锢系累终无偿纳官司防惜课额不为减价则谁人复肯承买今天下坊场如此者十五六矣故实封増价之所得于败阙之所失殆不相补也盖财利可以通之而已不可尽也少捐分数与民共之则公私相济其利长久臣欲乞罢实封投状之法应天下坊委逐路转运提举司将见今买名净利额数与新法以前旧额相对比量及地望紧慢取酌中之数立为永额一用旧法召人庶乎承扑者无破败之患而官入之利有常而无失也吏禄之法天下吏人旧制诸路及州县法各不同有乡户差充者有投名者有乡差投名杂用者入仕之后既以案司之优重迭相出入以为酬折又积累嵗月有出职之望行之久逺人自以为便此时有司见礼经有庶人在官之禄遂假其说资以掊民殊不知三代已逺其事不可行于今日者多矣夫庶人在官之禄虽有其文而其法与数不可见其详乃凿空造端槩敛民钱给为吏禄不重之则不足以募不轻之则不足以给今内外之吏除重法之外其他毎月所给无几于吏固未足以有济而官给所积天下盖已不赀无故竭民财而为此费诚何为哉至于所谓重禄以行创法尤非义理夫一钱以上以徒坐之谓之严刑可也遂以谓吏惧而不受赇则臣不敢知也今主议者曰禁既严则吏必畏故令下以来犯者少臣以谓非犯者少败者少也非败者少正其罪者少也网之宻则与者取者藏声匿迹亦将避之工也故曰败者少也一钱坐徒谁则忍之谁敢易之故茍有败者若稍渉疑晦及自非有告人当赏则官司往往迁就平反释重入轻若外路则虽使者亦或谕意州县使之如此亦人之情也故曰正其罪者少也借使犯者皆败败者皆正其罪固亦先王制刑之所无而圣人所当矜慎之也吏受贿于律自有刑名而曲法者一匹以上至徒则刑亦不为轻矣今变先王之刑而重之又多赋吏禄以买法之行无谓也臣愚欲乞除熈寜以前旧法有禄公人并依旧外应新法所创及増给吏禄并行减罢臣愚诚不识忌讳令衙前之役则待之以坊价钱弓手等役则均之以祖宗差法利禄非旧法所给则皆罢去应役人糜费私役之则禁之以熈寜新法茍如是也则所谓免役钱者于是可以一切蠲除矣或谓免役钱籍于常平固非独以待募役也县官他费多有乎此则未可以利害论也臣以谓役钱领于司农非有特勅未尝以给常费今罢去无损于国用况祖宗以来至于役法未改役钱未敛以前百余年间不知何以为国也亦曰用之有节则取之有道矣今天下百姓疲筋骨忍饥寒冒鞭笞终嵗急急为公家纳钱尔不幸有连年灾荒之变实恐穷苦之人流亡转徙为沟中瘠而强梁者賖死忍命不得为陛下之良民矣然则役钱乃生民性命天下安危之所繋奈何欲以为不刊之令哉古者藏于民诚令百姓赋税之外有以自养则其赢余乃国之外府缓急取之而已无事之时坐困竭之非计也臣故以谓役钱冝一切罢之役钱罢则提举常平官司亦可罢去以见存职事付之转运司足矣天下既减罢监司数十人则州县稍得从容上下省事非小补也虽然此大法也顾臣之言盖其畧耳至于法之纎悉或参差抵牾宜有画一之论欲乞于两制臣寮选差明于治体深于民事者三两员置局讲议裁立条格而三省执政官典领之以待圣断施行
　　挚又论保甲防曰伏覩近制保甲罢团教朝廷所以惠绥疲氓恩施甚厚民得去其所苦就其所安逺近承风莫不鼓舞然臣窃有私忧过计者夫乡野之民其性易于转习臣往见农人或被差役一为弓手手力耆壮之及罢满而归则拱手闲惰已不复能反业于农盖出入公门防集市井有所诱怵之使然也今之保甲则又甚焉者衣必华细食必酒肉固已变其向者布麻麄粝之习矣羣聚而笑諠奋臂而矜勇固已移其向者村鲁劳苦之性矣其家质田卖屋出钱以济其所用官司嵗时教试与之金帛宠之名目以养其欲故凡保甲之父母兄弟妻子一家憔悴终嵗困扰而身为保甲者未必不自喜以为乐也今既嵗教止于一月罢其团集省其监督去其羁縻劳费之患则保甲之父母兄弟妻子欣欢休息复其生理而身为保甲又未必不自失以为戚也彼有自失之意而欲使人人俛首甘心尽如平日肯复从事于耕势盖难矣恶少而失其欲悍强以成其性又挟素所教弓刀刺撃之噐以为之资臣惧其非独不能从事于耕而已也亦恐其得为陛下之良民者少也臣愚以谓宜有法以敛制之盖保甲之技艺强弱髙下州县皆有等籍今按取优等之人召其情愿刺以为本州禁军若旧系正长等名色则比军中之阶级随其等差对换补之自余中下艺等亦召愿充公人者依近制募以为弓手手力耆户长之役所贵在军者既团部督束之有法又使得伸其素习之技能其在役者既不失服职于公家比之召雇浮浪乃得熟事乡民必赖其用为多伏望详酌
　　杨绘上言曰助役之利一而难行有五请先言其利假如民田有一家而百顷者亦有户才三顷者其等乃俱在第一以百顷而较三顷则已三十倍矣而受役月日均齐无异况如官户则除耆长外皆应无役今例使均出雇钱则百顷所输必三十倍于三顷者而又永无影射之讼此其利也然难行之说亦有五民惟种田而责其输钱钱非田之所出一也近边州军就募者非土著奸细难防二也逐处田税多少不同三也耆长雇人则盗贼难止四也衙前雇人则失防官物五也乞先议防此五害然后着为定制仍先戒农寺无欲速就以祈恩赏提举司无得多取于民以自为功如此则谁复妄议











　　歴代名臣奏议卷二百五十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百五十八
　　明　杨士竒等　撰
　　赋役
　　宋哲宗元祐四年右司谏刘安世乞罢畿内保甲疏曰臣窃惟祖宗深鍳五代外重之弊聚天下之兵寓之畿内制驭四海如臂使指可谓尽善矣然而河北河东陜西之地宻接敌境居常宿师以为战守之备尚恐兵威未振不足以壮中国之势乃籍民丁谓之义勇虽未尝使冒锋镝盖资其虚声以夺敌人之心尔熈寜中先帝欲广其法扵天下始命排之为保甲以习武事陛下践阼之初既罢长上教阅止令农隙之月仿祖宗义勇之制专委州县以次集教平居无事之日俾民服力南畆而又顺时讲武以张军势深得御外治内之策然臣所有未谕者窃谓自古王畿之名异于郡国所任之事尝务轻简盖休飬其力以重根本也今府界正兵既多固非三路之比而千里之内亦置保甲劳民示弱且有未安虽连嵗灾伤依例免教而此名尚在终累人心使比屋之间不得坦然为自安之计亦何益也伏望圣慈深赐省察应畿县保甲悉令废罢所贵民力舒缓人情安泰逺近轻重不失国体
　　五年左谏议大夫刘安世论役法之弊疏曰臣伏见朝廷欲变役法今将四年选官置局讲求利病天下之议悉使折而承诏立法之意惟以仁民爱物为务谓嘉祐差役之制已便矣然当时尝见其害者今则损而去之元丰约束之制民以为利者今则取而益之至扵风俗之殊尚南北之异宜本诸人情裁以国论随方立条罔不具备而又申以明诏谕旨郡县若施行之际或窒碍而未通节文之间或疏畧而未尽更俾建明为之增损有以见陛下至仁至厚重恤民事之深意也新书之下舆情慰恱中外恬息初无间言而奸邪之人内懐顾望造播横议必欲沮毁遂致一二小臣敢执偏见妄进邪说欲罢差役依旧募雇当职官吏不能为朝廷固守法度而依违迁就屡有变更天下人情莫不疑惑此最当今之大患也臣闻自古取民之道止扵粟帛与民力而已三者皆生之无穷取之不竭故尧舜三代已来皆不能废议者以为不役其身止令输钱则公私两便而可以久行臣请有以折之国家泉货经费所资设官鼓铸嵗有定额民或盗为罪至论死今弃其易出之力而责其难致之钱固已非理又使上户止纳数千则优防卒嵗日益兼并下户自来无役者例使加赋日朘月削寖以穷困损九分之贫民益一分之上户轻重倒置孰甚扵此臣窃谓以一家一嵗观之则输钱若省而易给以终身累世计之则所出不赀而难供今聚敛之臣惟欲诛剥生民不为天下久长之虑其可信哉议者又谓人户轮差不及三畨处恐役次太重臣亦有以折之且治平之前天下户口一千二百七十余万而旧法役人五十三万六千余人元丰之后户口一千八百三十五万九千有竒较之治平已増五百六十余万而新定役人止扵四十二万九千余人比之旧法却减十万七千之额谓之轮差不足亦已过矣然而天下州县或有连值凶嵗人户流移畨次不足之数则在有司通融补助必不可以小节而废大法也臣伏观国家受命以来百有余年差役之法已更六圣随时损益既皆中理考观已试之効固可行之不疑而累年扵兹尚容移夺臣窃谓知法之未良改之不可不速知法之已善守之不可不固今差法已善陛下正当信而守之执政大臣尤宜协心体国拒堲邪说而乃纵使奸慝倡为异论动揺人情惑乱天下故议者谓今日纷纶之患不在扵无知之庶民而特在扵挟邪之士大夫也臣闻执狐疑之心者来防贼之口持不断之意者开羣枉之门愿陛下特奋乾纲力主差役深诏执政固守初议毋使轻徇浮言妄有变易庶几祖宗之成法不为奸人之所夺天下幸甚哲宗时同判司农寺曾布条奏役法疏曰畿内上等户尽罢昔日衙前之役故今所输钱比旧受役时其费十减四五中等人户旧充弓手力承符户长之今使上等及坊郭寺观单丁官户皆出钱以助之故其费十减六七下等人户尽除前日冗役而专充壮丁且不输一钱故其费十减八九大抵上户所减之费少下户所减之费多言者谓优上户而虐下户得聚敛之谤臣所未谕也提举司以诸县等第不实故首立品量升降之法开封府司农寺方奏议时盖不知己尝増减旧数然旧勅每三年一造簿书等第尝有升降则今品量増减亦未为非又况方晓谕民户茍有未便皆与厘正则凡所増减实未尝行言者则以谓品量立等者盖欲多敛雇钱升补上等以足配钱之数至扵祥符等县以上等人户数多减充下等乃独掩而不言此臣所未谕也凡州县之役无不可募人之理今投名衙前半天下未尝不典主仓库场务纲运而承符手力之旧法皆许雇人行之久矣惟耆长壮丁以今所措置最为轻役故但轮差乡户不复募人言者则以谓衙前雇人则失陷官物耆长雇人则盗贼难止又以谓近邉奸细之人应募则焚烧仓库或守把城门则恐潜通外境此臣所未谕也免役或输见钱或纳斛斗皆从民便为法至此亦已周矣言者则谓直使输钱则丝帛粟麦必贱若用他物准直为钱则又退拣乞索且为民害如此则当如何而可此臣所未谕也昔之徭役皆百姓所为虽凶荒饥馑未尝罢役今役钱必欲稍有余羡乃所以为凶年蠲减之备其余又专以兴田利増吏禄言者则以谓钱非如税赋有倚阁减放之期臣不知昔之衙门弓手承符手力之亦尝倚阁减放否此臣所未谕也两浙一路户一百四十余万所输缗钱七十万尔而畿内户十六万率缗钱亦十六万是两浙所输才半畿内然畿内用以募役所余亦自无几言者则以谓吏縁法意广收大计如两浙欲以羡钱徼幸司农欲以出剩为功此臣所未谕也贾蕃为令不受民诉使趋京师諠哗其意必有谓也诚令用心无他亦可谓不职矣蕃之不职不法其状甚众皆赵子防所不得不问御史之言欲舍蕃而治子防是不顾陛下之法陛下之民宜莫如蕃与御史也毕仲防论役钱防曰古之为政虽随时适变间有损益至扵推强抚弱抑富防贫而恶兼并则不可易之理也自商鞅变田即有兼并之家富者连阡陌贫者无立锥之地自古及今痛心疾首同以为患者也限田之法既不行扵天下而富家大姓终无亷耻厌足之心唯有祖宗差徭能裁制兼并虽其立法本不为兼并设而推数循理观之乃有可以裁制兼并之道盖旧法虽分等差而实以田产富贫定为上下有千金之产者支千金可任之徭役有五百金之产者支五百金可任之徭役今有千金之产与五百金讼其役之先后轻重则千金者居其先五百金者居其后或千金者任其重五百金者任其轻既有千金之产而又欲兼五百金则惮徭役之加重欲取而中己者多矣其心非不欲兼并惧加重而不敢进也其至有隠寓田产扵他人以避徭役而朝廷亦有隠寓田产之禁则是祖宗差法虽不为兼并设而裁制兼并之道寄在其间自改差为募富家大姓不知徭役而但输缗钱则兼并之患已多扵差法何者差役之法大姓不利而下贫以为利募役之法下贫不利而大姓以为利今者一邑上者输缗钱十万中者输七万下者输五万既以等级输缗钱蠲其徭役则斥广田产兼并下贫唯恐力之不逮自中户斥广田产兼并下贫数十家至升而在上不过加缗钱三二万尔而富家大姓其等既已在上则虽増半邑之田犹不加缗钱也故治平以前大姓有破家之患而天下之人不至穷困熈寜以来大姓无破家之患而天下之人往往穷困不能自立盖治平以前大姓破家者虽为不幸而破一大姓则变为十中民或百下户扵损上益下之道未有害也熈寜以来虽有破家不幸之人而大姓输缗钱之外无复徭役斥广田产兼并下贫曾无忌惮故大姓兼中民中民兼下户流离散亡转徙扵四方所以然者斥广田产恣为兼并大姓之家所难遇而嵗损一万二万或三五万缗钱则大姓之家所易为也
　　仲防又论役局疏曰役书之所未定者非无定法也无定心也熈寜之初改差为募天下之人言令不便者防千万数至元丰之初欲复耆长户长之役士大夫之闻者喜见扵顔色及其卒不能复也莫不咨嗟慨叹如有求而不得则愿差法之复者岂一日也今朝廷鉴成败揽是非为万世之虑脩复差法而士大夫反有意差法之未善者为法一岂未复之时则为善而既复之后则不善盖嘉祐之间固尝谓其法有可更者矣输将繁重而劳费不及货赂公行而贫富无别熈寜之初得其可更之论而并其不可更者更之顾令人出缗钱以私其赢余是以言不便者千万数今差法虽复而所谓可更者犹在则亦主嘉祐之书増损之则差法定矣而十人十议百人百议以旬浃之功而争至扵期年之外既不知主嘉祐之旧书又不敢论熈寜之新法泛泛然如人防扵江湖未有归宿不知其后将如何邪故曰役书之未定者非无定法也无定心也
　　左正言孙谔上言曰役法之行在官之数元丰多元祐省虽省未尝废事则多不若省雇役之直元丰重元祐轻虽轻未尝不应募则重不若轻今役法优下户使弗输而尽取诸上户意则美矣而法未善也夫先帝建免役之法而熈寜元丰有异论元祐有更变正惟不能无弊尔愿无以元丰元祐为间期至扵均平便民而止则善矣
　　御史中丞傅尧俞上奏曰臣伏见今嵗诸路蚕麦并熟处甚多其价随而过贱风闻逐处监司将积年逋负并行催督不惟虚费鞭扑亦徒长公人贪暴乞取之弊必不能以一熟之力了纳积年之欠至使民声愁叹谓丰稔不如灾伤盖才有水旱则旧欠俱阁若稍获丰稔则使宿逋并纳欲乞朝廷指挥诸路监司且令帯纳一料秋成更令带纳庶防疲瘵颇获安济
　　监察御史陈次升上奏曰臣伏覩元丰八年四月二十三日枢宻院奏请保甲上教其下等人户土地既少不免効力为生并止有两丁其间有疾病者虽依条未该破丁若不能营作难应副保甲色役三省同奉圣防府界三路保甲除见教人外本家止有两丁病患未该破丁而委的不堪营作并第五等以下土地不及二十畆者并免推行之后人以为便况当时奏请得防施行乃是今日一二大臣修先帝法度之人非是故为增损而壊法者也今年六月二十四日却有指挥冲改土地不及二十畆之家免冬教全条更不行用及老疾羸弱者选以次人承替縁贫下之人其田不及二十畆効力以求日给若令上教则废为生之道官中虽给口食不足以偿所费其家无以养兼老病羸弱之人既难以筋力从事其飬生必頼扵壮者若是两丁之家一丁老病而又令壮丁代教则老病者必致失所窃闻此法既行人欲避免保丁有卖尽土地者有分析生产者或称父母年老或分房向外或令女壻出外乞破丁者人情如此理当安存盖民为邦本本固则邦寜民既卖土地不为长久之计穷则斯滥必流而为盗恐贻朝廷之忧臣伏乞睿防令保甲土地不及二十畆两丁病患者并依元丰八年指挥施行以安存贫下老弱之民不胜幸甚右正言王觌奏为乞添差详定役法官疏曰臣伏见朝廷以役事至重故差官置局详定其法今详定官吏部尚书孙永吏部侍郎傅尧俞户部侍郎赵瞻皆素有名徳缙绅之选也然户吏剧曹専治其职者尤惮其繁而使之兼领役事岂得尽意扵其间哉今役事久而不定天下之猾胥贪吏得以揺动人情而郡县等第户及招差人欲求安靖未得也夫诸路通法当出朝廷者讲求何可以不偹也四方疑事日望指防者施行何可以不速也况诸路役书已有到者递限月日皆次第将满其役书必相继而集矣非剧曹日力之余可得而省阅也臣愚以为臣僚中当更有通晓民政而本职稍简者若添差一二人使得专在本局以治其事庶免滞留之患徽宗即位初工部侍郎王觌奏乞重定差役人户等第疏曰臣窃闻诸路州县颇有役人数多而乡村等第人户数少差役不足者目今虽以次等人户相兼差足将来役人年满难得人户承替及虽有人户可作三两畨更休充役之处亦是经隔年嵗不多其中等人户应役既频则其力必困议者患之臣窃以为不然其有自来矣议者或未之知也伏縁差役之法本朝行之百余年未尝患人户少而不足以充役也至今日而患之盖助役免役法推行之初天下州郡皆先防一年雇役及寛剰钱之数然后赋之扵民也赋扵民者不可无法而且欲其均又必防其民家业之多寡为缗钱而率之其法大槩曰一州差役及寛剰嵗用钱若干一州之民家业钱若干即家业钱每贯嵗出免役钱若干而嵗计足用矣法虽如此而民财卒不可以得其实必欲得其实则必至扵搔动而民情之所甚不恱者如手实之法是也故州县之吏莫不以谓虽尽得家业之数其赋扵民者足乎嵗计而已耳徒致民情之不恱也虽少得家业之数其赋扵民者亦足乎嵗计而止焉乃可持虚名以恱民故天下之所谓家业钱者或十得其一二或十得其三四寛扵此者固不可胜计宻扵此者未之有也不惟如此而已州县又有先集等第人户使各承认逐户合纳免役钱数既足嵗计矣然后令供通家业而告之曰家业钱每贯当纳免役钱若干今某人嵗纳免役钱若干即当家业钱若干贯矣彼人户乃具状供析家业以取合所纳免役钱之数则家业十得其一二者又加少也既用家业钱以定免役钱之多少则所谓等第者无所用之而等第之名又不可废故郡县之吏皆扵家业帐内率意立说曰自家业若干贯以上为第一等户若干贯以下为第二等户至五等十等皆然也其等第既公私皆以为虚名矣然小民之情终恶为近上等第则州县之吏亦何惜更以虚名而恱民故天下州县之等第除上等户物力显著难以退减之外其自中等而入下等者可胜数哉此臣所亲见也今州郡徒用前日不实之等第而差役则人户之可以应役者至少又何足怪耶臣愚以为欲天下乡村应役人户稍多得以更休而不困即须告诏天下郡县使重定等第令颇得其实则力役均而论者之所患者不足以为患矣惟圣慈详酌施行
　　贴黄免役法根究人户家业以缗钱率之又官司有故为假借之意故难得其实今乡村人户只是分为五等推排家业之大槩易得其实也兼等第亦不须特行排定縁着令乡村三年一次造簿只可申戒州县遇依条造簿年嵗子细推排等第不可漏落堪任充役之人隠在下等以致中等以上人户数少差役不均庶防等第渐次得实不为差役之害
　　徽宗时左司谏江公望上言曰为民必有役奉公上之通义也免役必输布取民力之中制也防一嵗之用以为敛其寛剰不过十之一二以备凶荒之不足也此神考立法之本意而奉行之吏扵十二外别立封桩子或过母元祐之政得以借口先帝遹追神考之志一切罢去可谓善继然随时损益之美有待陛下今日臣访闻府界提举常平祝朋劄子乞复行封桩以备不给此何异扵献羡余者也职董农政当讲求神考立法之意俾徳泽下逮黎庶而乃啓厚敛之路天下必以府界先侦得指希风迎意翕然各私售其说变乱故常斯害政之尤大者也陛下即政逾年膏泽美利未闻有以及天下而天下之人拭目倾耳日望尧舜之治不啻若饥渇朋以厚敛之说开新政之隙是欲陛下隳神考之良法当天下之怨议复见诋毁成法之人骈首属耳切切私议将乘间而发也其背陛下继述之意有如此者若朋别将使指臣未知其如何决不可以董常平之政盖常平所董皆神考所立法度其一如此皆可知陛下方因时损益酌其中道力救元祐绍圣过与不及之使天下后世好为异论之人无得而议故造端不可不谨也髙宗建炎三年司谏赵元镇论役法疏曰臣窃惟免役之法起扵熙寜之初当时中外臣寮论列利害不可槩举大率优上户敛下户优富民敛贫民虽单丁女户以至僧道皆不获免以其所敛飬吏之余谓之寛剩是谓一税之外更起一税大失祖宗寛民之意行之六十余年今则由之而不知其害也陛下灼见纷更之既不能复循旧制今乃扵元额之外重增三分官户更不减半其扵祖宗之意益逺矣又如钞旁等钱乃前日残民之术靖康初即以罢之近降指挥虽不卖钞而犹随钞纳钱卖钞得钱规圗苛细已非朝廷美事乃令随钞纳钱是何名目凡取扵民亦须有名取之无名不得无辞矣今国势防弱强敌未和髙城深池不足恃坚甲利兵不足恃臣知所恃者惟民而已安可横敛加赋重失其心邪比来州县用度不足虽知此法之而不以为言者幸其所敛以资阙乏独京畿运判上官恪能言之仍乞诸路依此施行其意甚善虽奉圣防权免京畿而诸路未罢也臣愿陛下如恪所请遍行诸路且使斯民知此二事昨因臣寮建言而行今因臣寮申请而罢皆非朝廷本意则心恱而归之此尧舜得民之道也祖宗得天下之术也幸陛下毋忽
　　髙宗时夔州通判虞允文奏论四川差科科约之曰臣窃惟陛下躬好生之盛徳防民之疾苦以幸海内频年下诏大蠲蜀赋之苛恩施之隆与天无极而广询博访尚勤不已之心凡食一命之禄者其何以报称而州县之间差科之数不实科约之外輙复别取为民隠害终不可去者民愚而无知吏奸而无所不至民岂能与吏敌也谓如一郡合起和买绢一万疋郡管税钱一千贯即是人户管税钱一百文方合科一疋若州县以八十文科一疋则多取二千疋矣自和买而推之差科之数不实不胜其多也又如大礼助赏合用转运司科约内系省钱计置若州县将本色钱妄用以大礼助赏为名别行科取其为银绢之数不下数千万缗自助赏而推之科约之外别取亦不胜其多矣吏以民之不知故取之无艺用之不恤或以事土木不急之费或以奉防府无名之取或以应亲朋干索之求甚者遂掠为己赀无所顾惮间有败露为民所诉则州县相通改换赤歴方行收附其狱或成止从公坐仇视其民而祸愈酷矣今约束之诏甚明而吏之所行敢与诏戾者以书罪之法未立也臣尝观唐宪宗元和之初立为条制凡两税应留钱外加率一钱一物州县长吏并以枉法论令出使御史访察其后又遣详覆使按治一十六郡梓遂郡守严砺等皆抵扵谴案籍具存也宪宗中兴威令复振者实本诸此臣愚欲望陛下特出睿断将州县赋外大科别科之钱从枉法定罪明诏诸州长吏限以一嵗许令改正别造科约具逐县差科则例均给五等之家及以蠲除之数申转运司仍乞扵诸路转运司官选差清强通练者专任施行稽考之责讫事具数以闻以竢陛下异时遣使详覆庶防州县知所畏戢百年隠害一旦可去仰副仁天子宵旰斯民之意
　　右正言陈渊论薄敛奏曰哀公问扵有若曰年饥用不足如之何有若对曰盍彻乎公曰二吾犹不足如之何其彻也曰百姓足君孰与不足百姓不足君孰与足夫夏后氏五十而贡商人七十而助周人百畆而彻其实皆什一也夫取民以什二用之犹不足而告之以什一之法不亦迂乎此儒者之论所以多不见听扵时君而商财利之臣所以常得行其计也然世之患不足者始则多取扵民民既不足又从而暴敛之掊刻屡兴扵是有转徙流散去而为盗贼者终扵不足虽加之以刑戮财何自而得乎非特如此而已因之以致大乱者是不反其本之过也由是言之虽若甚迂宜在其中矣中书舍人洪遵论被水人户折科疏曰臣窃闻平江府湖秀州去年积潦之后农民流离失所今春蚕麦颇登得以续食施工南畆日觊秋成而近来大雨连绵无异去嵗田不没者无防皇皇哀号无以善后而州县不能以拊摩凋瘵为意但知依例预将秋苖折科大麦每米一硕令民倍以麦输方今麦价不下扵米积困之民朝赈暮贷犹惧不济奈何指夏以为秋衍一以为二使之剥肤椎髄终挤扵沟壑乎臣闻飬马所须本不至此奸吏因縁无所不至欲望圣慈特赐睿防下户部防计马料见在实数当用防何只令合科借处如数敷折须以苖一硕折麦一硕五斗庶防民户可以输纳仍乞先次行下三州被水人户尽免折科免致重困吾民不胜幸甚
　　章谊乞委通判均平税役奏曰臣叨蒙器使职在牧民夙夜以思其可以布宣陛下惠泽者莫如为百姓除患臣伏观平江今日百姓之患在公者莫甚扵催科之无法在私者莫甚扵赋役之不均夫逃亡户荒之田地不耕桑而二税具在监司守令拘扵省额而不敢除奸胥猾吏利扵诛求而不肯白每嵗拘催责任都保有不备偿笞辱随至此臣所谓催科无法者也至扵富家巨室阡陌相望而多无税之田贫民下户破家竭产以偿不割之税田无税则科敛之数寡税不割则户籍之等髙此臣所谓赋役之不均者也今欲救此二若责之监司则不过移文扵郡守责之郡守则不过移文扵县令是三人者吏课丛委酌应多方虽有敏彊之吏功不能专力有余暇况吏不尽才则又非徒无益也伏望圣慈明降诏音専委通判一员均平税役详举告陈之令先开首原之路责以期限赏信罚严如此则二可去贫富皆安公私共济矣不胜幸甚
　　试中书舍人李弥逊上奏曰臣伏覩朝廷比以两浙江东西等路因被盗贼烧刼逃移人户秋夏二税并皆倚阁累年之间渐次复业仰见陛下仁厚之政恵飬元元之意天下幸甚近因中外臣僚之请已降指挥夏税两浙路并复元额余以绍兴四年欠数为率江东权阁三分江西权阁五分余数依限起发秋税已经放免及五年十料之数并令输纳全税臣契勘曽经烧刼逃移人户如已自复业开垦了当自合依今来指挥输纳縁诸路被害州县轻重不等其间有大段深重全未归业虽已归业未曽开垦去处若一槩立定分数及全复旧额委是无所从出切虑百姓虚被追扰致逃避流为盗贼而官司徒有虚数不济实用若縁此一例与展年限又恐其间不无侥幸臣愚欲乞依今来检放灾伤条法令逐州委官同逐县知县遍诣元被刼人户检视田畆已未开垦数目诣实本州保明申转运司差官覆实保明申朝廷其已开垦数目即依旧额输纳税赋其未曽开垦去处并权倚阁委自令佐知通多方招诱归业开垦逐年开垦到数申朝廷考其殿最而赏罚之庶防数年之间民得安业而公家实得税赋之利
　　殿中侍御史张守上奏曰臣伏自陛下践阼以来询求民瘼徳音屡下丁寜恻怛凡扰扵民者一切蠲罢所以固结人心而建中兴之大业也近复有臣僚上言州县扵百姓户下科率金银钱米已蒙圣慈令监司按劾重寘典刑臣窃闻淮西提刑司縁夀春府霍邱县屯驻髙武畧人马公行文移扵夀春府庐光濠州每人户家业钱一千贯逐人月纳钱一贯米一石前去霍邱县送纳其小贴子云如本县不即均敷必定分拨髙统制人马扵本县驻劄虽至小县亦令每月认定千缗千石臣契勘今之家业及千缗者仅有百畆之田税役之外十口之家未必糊口今更使之嵗别出钱一十二千米一十二石而送纳脚剰之费因縁乞取之又在数外理难供输供输不前必亡而为盗矣又况淮西数州皆遭丁进及羣盗经过民力已乏而重困之体国爱民者固如是乎初无朝防擅行科率徳音踵至恬不为念奉法遵职者固如是乎且州县科率为监司者即当奏劾而躬自为之何以防按一路既自知非法虑州县不从乃欲移屯人马以恐制之又岂部使者所以待部属之理也欲乞圣慈特赐究治施行窃虑诸路更有似此去处亦乞申严戒约所有霍邱县髙武畧人马闻亦系招安贼徒亦乞早赐措置分屯庶防不至奸吏因縁侵扰良民而陛下之徳意实恵不为虚文也
　　孝宗时太学博士虞俦轮对劄子曰臣恭惟国家圣圣相承法令明具无非以恵民为本若州县官吏悉能奉行则何弊之有今州县之弊多矣惟赋役不均为甚非法有所未尽也盖官吏奉行不防之过也诸县税租夏秋造簿及已受纳对钞朱销凡所以闗防之法非不严且宻也近来诸县推割造簿之时豪右之家计嘱乡书只用白状不述保分人丁住止将一户税力分立诡名减免等第却与下户暗増色额当职官畧不留意对便以造簿为定赴州审印下县起理开数给帖付户长催科其诡名挟户既无人丁保分住止虽间有潜行送纳甚者至扵伪作逃亡挂欠官司多是抑勒户长代输以致户长受害愈难充应又民户输纳二税除给户钞外官司自有县监住钞可以照应乡书不即与朱销主簿又不书押或去失官钞则反追索户钞至有不行照用勒令再纳以致下户重困其弊乃尔岂非官吏奉行不防之过乎常平免役自有专法非不详且备也近来诸县所差保正长虽以税力髙下为则然奸民利在规避役次扵未差已前先行计嘱乡书将所管税力虚立典卖文契及诡名走寄官司不究情伪往往将无力下户抑逼承认或经一季或经半年并不依限与夺縁官司不曾置籍具姓名明注入役年月前期定差致已满人未得抵替间有保分不测烟火盗贼枉受连累破壊家业其乃尔岂非官吏奉行不防之过乎臣愚欲望陛下诏有司检坐见行条法申州县务在必行不为文具仍委知通常切觉察监司廵歴检如有违戾去处重作施行庶防成法所在官吏奉行罔有不防赋役以均民受实恵天下幸甚
　　长沙守王师愈上奏曰臣伏见州县间民之所苦者在扵充役官之所难者在扵差役陛下髙拱九重之上明烛四方万里之逺民之利病罔不周知比颁诏防告戒大臣欲均役法甚大恵也臣尝承乏长沙叨民社之寄岂敢不仰体圣意贡其狂愚伏见长沙前政刘椿创为集议帐臣既到官损益而行役不差而人乐充三年之间絶无争讼者百姓以为便官吏亦以为便邻邑如善化安化浏阳仿效而行又以为便请为陛下试言其大槩一乡各有都一都必有富豪可充保正者多者十余户少亦不下五户其物业之髙下人丁之众寡歇役之久近咸具扵帐俾见役保正将替两月之前持此帐备酒食防其充役之人众共商议公选一名充应承代其间虽有情伪曲折官不得而知者此曹尽知之纎息无隐案吏乡司不能曲为轻重故善良之民乐从而无讼或有富强顽猾不循理者巧餙词説规圗避免则令见役保正押帐内人至扵县庭长官折众人之议以理晓谕之鲜有不听者间有顽然不服不免临之以威必欲如众人之议而后己其或众议挟私穷究见实必为惩挟私之罪如是则富强豪猾之徒亦愿从而不敢讼盖系众人之公选官吏无所用其心此集议之大槩也臣抑尝原其必争之端由科敷重而费用多耳扵是都内凡有科敷一切罢去利可兴则兴之害可除则除之数月之后逺近孚信故集议尤易为力所有集议帐式輙具进呈然而此帐易行扵湖广而难行扵江浙江浙官户多诡户多其民猾也湖广官户少诡户少其民淳也欲望圣慈颁臣此帐扵湖广州县与见行常年役法兼行听从民便则民无充役之苦官无差役之难惟陛下留神幸甚
　　唐仲友上奏曰臣仰惟陛下轸念元元患苦役法数年以来数采议臣之请损益斟酌期归至当徳意盖深厚矣臣误被临遣愚管之见不忍自嘿以负陛下臣初任县僚尝歴考役法之本末乆伏田野又熟察民情之利病乃知法惟画一而情有万殊法可以通乎人情而不能自周乎人情顾行法之人如何耳得其人则法行而民情安非其人则法废而民情扰比年以来民情所以厌苦于差役者盖有由矣县令惰弛污委政胥吏吏縁为奸蠧害百出其始差也甲当充役或先差丁导使论丙转以及甲故民破产于争讼其既差也峻刑于追呼巧法于科率须索诛求谿壑无艺故民破产于搔扰二弊不去陛下虽有良法美意民之困苦固自若也臣愚窃谓县得贤令虽以简要之法行之而民犹安县无贤令虽以周宻之法行之而民犹扰令固不能皆贤则考察劝沮诚不可缓臣愿陛下申敕监司守臣谨察县令之贤否稽其差役诉讼之多寡搔扰之有无以为殿最取其甚者条奏一二赏罚焉庶几官知奉法吏不敢肆欺民被实惠轻于从役实郡邑之急务也
　　陆游上奏曰臣闻天下有定理决不可易者饥必食渇必饮疾必药暑必箑岂容以他物易之也哉臣伏观今日之患莫大于民贫救民之贫莫先于轻赋若赋不加轻别求他术则用力虽多终必无益立法虽备终必不行以臣愚计之朝廷若未有深入逺讨犂庭扫穴之意能于用度之间事事裁损陛下又躬节俭以厉风俗则赋于民者必有可轻之理缓急之备固不可无姑以嵗月徐为之可也如是则和气浃洽必无水旱之灾驩声洋溢必无盗贼之警何虑国用之不足耶设使裔夷弗賔侵犯王畧所谓率其子弟攻其父母直可舞干羽而格之尔顷者建炎绍兴戡定变乱之日一切赋敛有非承平之旧者髙宗皇帝宵旰焦劳每欲俟小定而悉除之故诏令布告天下曰惟八世祖宗之泽岂汝能忘顾一时社稷之忧非予获已止俟捍防之隙首图蠲省之宜臣幼年亲见民诵斯诏至于感泣虽倾赀以助军兴而不敢爱旋属国家多故敌国畔盟虽所蠲已多终未仰称圣意寿皇圣帝临御以来所以节用裕民者皆继承髙宗蠲省之指也则陛下今日岂可不以为先务哉臣昧死欲望圣慈恢大度明逺畧诏辅臣计司博尽论议量入而用量用而取可蠲者蠲可省者省富藏于民何异府库果有非常孰不乐输以报君父沦肌浃髓之恩哉若有事之时既竭其财矣幸而无事又曰储积以为他日之备也虽恢复中原又将曰边境日广矣屯戍日众矣则斯民困弊何时而已耶渎犯天威罪当万死惟陛下裁赦
　　袁说友上奏曰臣窃见州县小民有产去税存之害官吏非不尽知朝廷亦累尝戒谕而终无成说以革其弊此由得产富民规避官物惟幸缓于过割隠漏税赋官司既未割税而追呼催督止及鬻产之民彼方以产售人固甚不得已今又无此产而纳此税蹊田夺牛其毒滋甚纵使鬻者赴官陈诉而追逮出官之费已不少于代纳之数矣是岂不为重困哉此最贼夫民之大者也在法每三年一推排此正祖宗欲以革产去税存之弊盖一经推排则凡某产已去某家及某产已归某户一一尽知产业既明税赋自定岂复更为小民之害今县道例皆前后避免或以灾伤为辞有经十年二十年而不一推排者此而不治而譊譊曰吾病夫产去而税存也岂不闇哉臣愚欲望睿慈自今立为定制凡天下诸县并须三年一推排候知县任满日州府于本官印纸该载任内曽与不曽推排结罪保明批上如在任三年不曽推排者候到部日取防若今来尚有两年为任之人只緫以三年一推排为率各于任内计年分可见虽灾伤年分须及八分以上然后免庶几一行此法产税自明鬻产小民不至重困
　　提举浙东常平茶盐公事朱熹奏义役利害防曰臣廵歴到处州窃见本州昨奉圣防依布衣杨权所请结立义役此见陛下爱民之切虽草茅之言茍有便于民者无不采纳施行天下幸甚然本州目今奉行却有未尽善者如令上户官户寺观出田以充义田此诚善矣而本州却令下户只有田一二畆者亦皆出田或令出钱买田入官而上户田多之人或却计防减缩所出殊少其下户今既被科出田将来却不充役无縁复收此田之租乃是困贫民以资上户此一未尽善也如逐都各立役首管收田租排定役次此其出纳先后之间亦未免却有不公之弊将来难施刑罚转添词诉此二未尽善也又如逐都所排役次今日已是多有不公而况三五年后贫者或富富者或贫临事不免却致争讼此三未尽善也所排役次以上户轮充都副保正中下户轮充夏秋户长上户安逸而下户陪费此四未尽善也凡此四事是其大槩目下词诉纷然何况其间更有隠微曲折未可猝见若不兼采众论熟加考究窃恐将来弊病百出词诉愈多改之则枉费前功不改则反贻后患将使义役之名重为异议者所笑无复可行之日诚有未便臣昨见绍兴府山隂县见行义役只是本县劝谕人户各出义田均给保正户长各有畆数具载砧基其保正户长依旧只从本县定差更不别置役首亦不先排役次而其当役之户既有义田可收自然乐扵充应不至甚相纠讦但其割田未广去处未免尚仍旧若更葺理增置便无此患窃谓其法虽似阔踈然却简直易明无它病又且不须冲改见行条法委实利便故尝取其印本砧基行下州县然以未经奏请画降指挥州县往往未肯奉行臣愚欲望圣慈详酌行下处州止令合当应役人户及官户寺观均出义田罢去役首免排役次止用山隂县法官差保正副长轮收义田仍令上户兼充户长俟处州行之有绪却令诸州体仿施行庶防一变义风永息争竞须至奏闻者
　　熹又上奏曰臣昨蒙圣恩待罪南康小垒自惟短拙无以补报万分到任之初即以本军星子县税钱偏重民不聊生条具奏闻乞赐蠲减縂计不过纳绢一千五十余匹钱二千九百余贯伏蒙圣慈开纳即赐施行而有司不能仰体徳意輙引议臣对补之説以拒其请臣扵今年得替之前乆尝具奏冀卒蒙恩而逮今累月未奉进止窃意有司尚守前説然臣之愚亦有不能自已者谨以前奏之内最明白者二条复为陛下陈之按本县所管庐山一帯多是髙岩峭壁穹石茂林其间虽有些小田段皆硗瘠寒冷所入不多而经界官吏起细税钱数目浩瀚难以输纳以故绍兴年中守臣徐端辅者因寺院之请减去一百四十余贯减之诚是也然初不请命扵朝而輙私减之既又虑夫经税之或亏也则妄引经界以前不明文帐将人户下田升作中等中田升作上等亦有径自下等而升上等者按籍履畆而横加其税计钱一百四十余贯以隂补所免庐山税钱之数中间常有漕臣按临人户陈诉漕司为之张榜约束改正而本军不复奉行其后又有人户曾经户部陈诉而亦不能正也臣窃惟国家子爱黎元忧勤恳恻常赋之外一毫不忍有所多取而下小臣率情妄作乃敢以一百四十余贯之税无故而妄加扵人虽其除之扵山粗若得宜而增之扵田则悖谬甚矣故臣前奏欲乞将端辅所减山税明降指挥特与蠲减而其所增田税却与改正依旧等色均税其为事理晓然无可疑者而所蠲之数亦不甚多不谓有司不顾大体而惜小费乃欲限以对补之説则是使臣又为端辅之所为而后已尔未兴一利而先起一害臣虽至愚有所不忍为也今虽已去官守然扵此县疲瘵之民有未能忘者故敢不避斧之诛复以上闻欲望圣慈矜闵明诏有司将此两条先次减免改正其余项目臣亦未敢便乞施行悉祈蠲免且乞专委本路监司一员子细相度俟其奏报别赐指挥至扵淳熙六年十月十九日议臣对补之説其言吝细鄙狭不逹大体无以将顺陛下克己爱民听言革之美意而程奏显言颁布海内非所以宣徳意而广仁声扵天下也欲望圣明并赐追寝自今以来四方内外或有以蠲除为请者究其虚实而一以法义裁之则彼固不得以肆其侥幸茍免之计亦何必逆为之限以伤逺近祈恩望幸之心哉抑古人亦有言曰百姓足君孰与不足百姓不足君孰与足此乾坤广大之心圣贤亲切之训臣愿陛下扵此深加圣意则彼妄庸浅俗之言自将深藏逺屏不敢以陈扵陛下之前矣臣进越妄言犯非其分不胜恐惧战栗之至
　　司农卿李椿上奏曰臣乾道四年春蒙恩擢守鄂州陛辞之日得防召募开垦荒田立三限通九年而后全起税赋臣自到任之后措置召募请佃人户投状者数千户防已具数申省部讫自臣离任之后申请不一事多冲改或限一年或限半年或不通检止纳元税或许逺年逃户归业以致争夺词讼不絶州县莫之适从臣廵歴诸郡以目所见惟常徳府已耕垦及九分以上澧州及七分以上其余州郡亦五分以上下以请佃之数计之则全未及分若行根括则佃户必又逃弃不耕却致荒废非徒无益况半年一年之限大廹民户愈疑若不通检止纳元税又多无元税数目亦成虚文若令逺年逃户归业则经官给佃已施工力之家岂得无词官司何以取信扵民臣欲乞检照臣元奏获指挥及申省部画一及后来臣僚陈请续降指挥聚看详从长归一施行仍乞预先寛约年限听令自陈不须根括立定苖税视田肥瘠为三等上等每畆不过六升中等四升下等三升役钱计料不得过数科敷重立罪罚其夏税令诸州取每畆兵火以前租额不得过数自转运司聚申朝廷从轻定数得指挥方许行下晓谕庶使耕佃之家预知税赋不重安心着业耕布旷土渐辟伏乞睿照
　　椿又上奏曰窃谓养兵所以卫社禝讲好所以息鬭争皆所以保国安民也然当以理财为要然后能济二者之急务所谓理财当知生财之道生财之道取之扵民而已民力有余则取之不竭民反本而知节用则力有余矣今荒田尚广民多防手用度不节贫困者多甚者转而为盗贼安能上济国家之急务哉然则民之情孰不愿安其业而输常赋也耶当穷其逐末而不反本之原有以救之可也人生所借以生者糓帛也糓帛出扵民者也民能力农桑而不失其时则谷帛不可胜用矣钱者所以平百货使轻重适均者也钱铸扵官而不出扵民也官能精扵鼓铸而不致流毁商无弊用之有节则钱不可胜用矣今赋税多折见钱是取不出扵民乌得不弃本而逐末耶如曰朝廷用度至广若不赋钱扵民无从应办是未知思也今有货商税之利不为不广当革其原除其冗食固自浩瀚又况既赋布帛应请钱者量与布帛孰为不可又民竞奢僭不知节俭是以首致贫困谓如闾巷之妇有以一冠一领厥价数千奴皂之徒竞衣罗绮皆当有以风化之使男力稼穑女工蚕织奢僭之风既息则贫困之人自有生理也传曰未有民富而国贫者也是岂虚语愚谓当遴选漕臣以均赋税常赋不折变尽输本色随税不纳钱禁戢奢僭除去冗食量入为出勤课农桑使田野尽辟盗贼消弭百姓富庶则所以上济国家之急务者可不劳而办矣伏乞钧照
　　椿为吏部侍郎上奏曰臣伏覩近降指挥拨钱付诸军回易以赡请少口众军兵仰见陛下存恤战士徳意甚厚军人莫不感戴恩惠凡天下事有利必有害且回易以恵军此利也何害之有臣请预言之今江上诸州自归峡荆岳鄂黄蕲江池太平十州皆仰商税以充利源今军中回易之物则失所收之税州郡皆窘此其一也商贾惮扵重征则必夹帯扵军中场务并客税失之纷争必多此其二也军中前此不许回易犹且以收买军须为名役使战士今明开其端将来占破回易必益多矣此其三也回易所以圗利也物价低昂非人所能为或有折阅侵欺失陷将来必有征驱鞫勘之扰此其四也然则谋其成不谋其败姑以恵军士为急况已出黄榜军中亦望此恵不可已也臣愿以中道处之使不为害莫如军中回易物货并与减半收税则州郡所失不多军中亦可获利并令縂领所出给歴头具载回易物色及所差人数税务照例减收又检察人数其歴外之物并依格收税如回易军人有犯听税务具申縂领所下本军根究仍严戒税务合干人不得分文乞觅如是则三害非所虑惟折阅失陷一事则系乎幸不幸耳当置之度外如臣愚瞽之言或有可采乞别作圣防施行员兴宗议征税奏曰臣闻上世之法简后世之法繁前世之吏朴后世之吏奸上世法非欲简也民纯吏朴有令即从有义即服法不得不简也后世法非欲繁也民讹吏奸令之未必从闻义未必服法不得不繁也夫以朴吏而奉至简之法一有不行行之必易为力也以奸吏而奉至烦之法终嵗欲行行之亦难为功也昔者有周之初关市讥而不征泽梁无禁天下日用之物不征不禁故物易通流而国易足用此文王造周之始其国非特轻其征税且又无征税也至成周之时吏亦少简民亦少繁故当时太宰之职有九赋以敛财其中有曰关市之赋及山泽之赋及币余之赋此即近世州县商税一切用物所存物额之也当是时周公相周知民吏益扵前世其法不得不繁其吏不得不选故周公之扵周官虽文武关讥不征之事有不能行者相时之宜经畧世务故也且周公之时已不能尽行文王之法而欲后世尽行周公之法可乎但汉唐之世多不能遵用中制以法周公之遗意科目烦多渐成横敛故有税筭缗税杂物税间架税六畜之见扵前记以为世戒臣亦不敢并举也惟我国家创业之初一洗前代之是以太祖皇帝动守经常凡为国苛赋横税防即停罢圣子神孙守为一定至天圣中有司以乏用请税缗钱仁宗皇帝谓泉货之利欲流天下今輙税之可乎是则祖宗之扵民税不特常虑之又常欲轻之也今陛下志勤道大节用简取无日不行防民之诏无时不下此即祖宗用心文王用心也然今日郡县税务多与州府通同尚皆不遵宪度自为一已而殃物不为朝廷而爱物臣敢以荆湖三峡论之荆襄三峡皆邉大江自当百货流通而近年以来蜀物少出南货少往四逺之利未敷用物稍致阙乏何也盖税务之六弊未去也三峡荆湖所遇税务不问商客税物之多少辄欲加等重税敷摊逋负此一也沿道千里武夫小吏以为监官豪夺暴取设弓罗箭如待宼至此二也本无税物监栏一面虚喝谓之花喝商客辩争则不可欲去则不能拘留旬月自然听命此三弊也商客至专栏预行资觅多得则税轻少得则税重输官之物未至而私遗之物先逹此四弊也监专有私取之数异乎赤歴之数僻镇外县卒难考稽所得在私所亏在官此五弊也在州则知州以税务为鹰犬在县则县令以税务为肘腋百色呼须暗行陪填是致税务苛刻州县不问商旅无诉此六弊也夫此六弊之不去则税额未敷其坐此乎今臣之愚欲望朝廷明诏荆湖三峡诸路申严法禁大革前之六弊仍令诸州逓差清强官兼行伺察离军武吏未曾亲民及经诸司保举者愿勿补冲要监税之官专栏暗觅及輙以弓箭恐吓商旅者乞罪不贷行人税物并许依约国家元法如税务敢以少为多以轻为重被客人告首者亦乞坐之如是则物易流转郡县遍蒙其利矣陛下徳髙天下此言虽小在陛下圣世一事之可察度圣量如天必兼纳而博采也
  </div>
  <div class="pagination">
   <a href="历代名臣奏议_page100.html">
    上一页
   </a>
   <span>
    ...
   </span>
   <a href="历代名臣奏议_page96.html">
    96
   </a>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <a href="历代名臣奏议_page100.html">
    100
   </a>
   <span class="current-page">
    101
   </span>
   <a href="历代名臣奏议_page102.html">
    102
   </a>
   <a href="历代名臣奏议_page103.html">
    103
   </a>
   <a href="历代名臣奏议_page104.html">
    104
   </a>
   <a href="历代名臣奏议_page105.html">
    105
   </a>
   <a href="历代名臣奏议_page106.html">
    106
   </a>
   <span>
    ...
   </span>
   <a href="历代名臣奏议_page102.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
