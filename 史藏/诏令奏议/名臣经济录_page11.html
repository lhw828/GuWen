<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 11 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 11 页/共 29 页
  </h1>
  <div class="content">
   夏秋二税共米麦四万七千六百九十七石洞蛮蓆布二百五十九条
　　论井田【李堂】
　　井田之不可不行不待言矣国家建制立法师范帝王大纲正而万目举岂独未尝议及哉时也势也惟逊志先生断以为可行世人疑之而不以为变盖以天下之人皆大公至正之人而又值大同之世也使若横渠张子之尝试假之职任于北方平原易地行之一一邑则施为之方经度之制绩用之成可推矣柰何有志未就之恨犹夫人也当时王叔英先生亦毎与之辨论尤切尝奏请行限田之法其言曰井田之法固难猝行惟均田之法限田之制宜可行今日议者必以夺富民之田为贫民之业贫者可生而富民则怨殊不知富者当损贫民当益合天道亏盈益谦之公不可忌怨者而忌贫之民怨者多也而当时亦不能行惜哉虽然欲行均田必惩吞并富民之田本贫民之业也衣食不充公私逼迫势必尽入富豪而后巳议者欲官为给借以取息入于官庶为两便之一免负民之掲借革富家之专恣又或阻以青苗之纷利害者岂天之生民终无术以均之耶孔子曰为政在人其人存则其政举孟子曰豪杰之士虽无文王犹兴不忍人之政固生于不忍人之心何疑也耶
　　论均田【罗钦顺】
　　井田势不可复限田势未易行天下之田虽未能尽均然亦当求所以处之之术不然养民之职无时而举矣今自两淮南北西极汉沔大率土旷人稀地有余地而江浙之民特为蕃庶往往无田可耕于此有以处之其所济亦不少矣以佚道使民虽劳不怨学道爱人之君子岂无念及于此者乎然汉之晁错得行其策于塞下宋之陈靖不得行其説于京西则系乎上之人明与断何如耳【困知志】
　　与友人论井田书【方孝孺】
　　仆向者僣不自量窃伤三代圣人公天下之大典坠地已乆见今国家法立令行实足以乘势有为举而措之无所难者故著论井田之事可复不疑仆虽不才亦尝三思之而熟究之非偶为是夸谈也然毎患有志者寡无与讲明之者始见吾子行淳貌古心独慕焉以为可语斯事故出而示之意吾子异于流俗人今吾子乃不察其道而横为异词以非之谓不可行于此今流俗之人常言仆耳聴之而几聩者也吾子安取而陈之哉且人之言曰古法有不可行于今者若井田是也斯言甚惑也古之时席地而食手掬而饮防血而防毛衣皮而寝革为巢为窟以相安拍手皷腹以为乐此其不得已也固不若后世宫室钟皷服食器用之美且适也若此者非惟不可行亦不必行以其非中制也若井田者更三四圣人而始大备酌古今之中尽裁成之理生民之钜方礼义之所由立也古者之世富庶胜于今风俗美于今上下亲洽过于今国之盛强且乆过于今曷为而不可行哉人又言曰禹之洪水桀纣之暴人民稀少故田可均夫古之时人民之众后世莫及井田虽未行而其端已见矣桀纣之暴非若秦隋之糜烂其民也汤武诛其君而已非若战国秦汉之际杀人盈城野民何为少哉今天下丧乱之余不及承平十分之一故均田之行莫便于此时而吾子乃援王莽尝行证之以为不可益谬矣且王莽之乱非为井田也欺汉家之老母而夺其玺称制于海内海内之人愤怒思剖其心而食之故因变奋起使王莽不行井田海内亦乱莽亦诛死于井田何有哉吾子又谓汉唐不行今欲行之难矣尤非知本之论也汉唐不行者非不可行也未尝行也汉髙祖之世可行而时无其人也唐太宗有志于三代之盛而魏徴之流未知先后不能辅之以成大业孰谓不可行也流俗之末不可行之者以呉越言之山溪险絶而人民稠也夫山之地虽成周之世亦用贡法而岂强欲堙卑夷髙以尽井裁但使人人有田各有公田通力趋事相救相防不失先王之意则可矣而江汉以北平壤千里画而井之甚易为力也东海有鱼曰鲲身如丘山动则雷震游则涛涌桥井之蛙未尝识也伸其股而自诧曰东海宁大于井乎鲲鱼之大孰若吾股乎今未知天下之故而曰井田不可行者是桥井之蛙之也且仆鄙固之意以为不行井田不足以行仁义者非虚语也仁义之行贵人得其所今富贫不同富者之威上足以持公府之柄下足以钳小民之财公家有散于小民小民未必得也上有取于富家者则小民已代输之矣富者益富贫者益贫二者皆乱之本也或难仆以为陈涉韩信非有陶朱之富而岂富者为乱哉以此论井田疎矣是殆不然井田之行则四海无闲民而又有政令以申之德礼以化之乡胥里师之教不絶乎耳苛取暴征之法不及乎身何苦而乱乎使陈涉韩信有一防之宅一区之田不仰于人则且终身为南畆之民何暇反乎故曰井田之废乱之所生也欲行仁义者必自井田始吾子欲舍井田而行仁义犹无釜炊虽愚妇知其不可不以井田为治士大夫安之岂智顾不如愚妇哉抑习俗之移人也俗之降衰日趋而日下特立而不变者惟豪杰之士能之吾子俨然在缙绅之列不务明圣人之道以淑来者而非先王之制甚为吾子不取也仆讷不善为词性颇质不喜人为媚故且以告吾子孟子不云乎不直则道不见然则仆亦非过也将以明道也吾子倘有疑于心当以见教仆尚能终其説
　　制民之产一【丘濬】
　　臣按井田既废之后田不在官而在民是以贫富不均一时识治体者咸慨古法之善而卒无可复之理于是有限田之议均田之制口分世业之法然皆议之而不果行行之而不能乆何也其为法虽各有可取然不免拂人情而不宜于土俗可以暂而不可以常也终不若聴民自便之为得也必不得已创为之制必也因其己然之俗而立为未然之限不追咎其既往而惟限其制于将来庶几可乎臣请断以一年为限如自今年正月以前其民家所有之田虽多至百顷官府亦不之问惟自今年正月以后一丁惟许占田一顷【余数不许过五十畆】于是以丁配田因而定为差役之法丁多田少者许买足其数丁田相当则不许再买买者没入之其丁少田多者在吾未立限之前不复追究自立限以后惟许其鬻卖有増买者并削其所有【民家生子将成丁者即许预买以俟其成】以田一顷配人一丁当一夫差役其田多丁少之家以田配丁足数之外以人二丁视田一顷当一夫差役量应力役之征【贫者出力】若乃田多人少之处毎丁或余三五十畆或至一二顷人多田少之处毎丁或止四五十畆七八十畆随其多寡尽其数以分配之外又因而为仕宦优免之法因官品崇卑量为优免惟不配丁纳粮如故其人已死优及子孙以寓世禄之意【如京官三品以上免四顷五品以上三顷七品以上二顷九品以上一顷外官则逓减之无田者准田免丁惟不配丁纳粮如故】立为一定之限以为一代之制名曰配丁田法既不夺民之所有则有田者惟恐子孙不多而无匿丁不报者矣不惟民有常产而无甚贫甚富之不均而官之差役亦有验丁验粮之可据矣行之数十年官有限制富者不复买田兴废无常而富室不无鬻产田直日贱而民产日均虽井田之制不可猝复而兼并之患日以渐消矣臣愚偶有所见不知可否敢以为献惟圣明下其议于有司俾究竟以闻
　　制民之产二【丘濬】
　　臣按井田之制虽不可行而沟洫之制则不可废但不可泥其陈迹必欲一一如古人之制尔今京畿之地地势平衍率多洿下有数日之雨即便渰没不必霖潦之乆辄有害稼之苦农夫终歳勤苦盻盻然而望此麦禾以为一年衣食之计赋役之需垂成而不得者多矣良可悯也北方地经霜雪不甚惧旱惟水潦之是惧十歳之间旱者什一二而潦恒至六七也为今之计莫若少仿遂人之制毎郡以境中河水为主【如保定之白沟真定滹沱河之】又随地势各为大沟广一丈以上者以达于大河又各随地势各开小沟广四五尺以上者以达于大沟【大沟地官用钱偿小沟地所近田主偿其直】又各随地势开细沟广二三尺以上者委曲以达于小沟其大沟则官府为之小沟则合有田者共为之细沟则人各自为于其田毎歳二月以后官府遣人督其开挑而又时常巡视不使淤塞如此则旬月以上之雨下流盈溢或未必得其消涸若夫旬日之间纵有霖雨亦不能为害矣朝廷于此又遣治水之官疎通大河使无壅滞又于夹河两岸筑为长堤髙一二丈许【如河身二丈两旁各二丈许空地以容】则众沟之水皆有所归不至溢出而田禾无渰没之苦生民亨收成之利矣是亦王政之一端也惟圣明留意下有司议可否而推行其法于天下
　　贡赋之常肤见【胡世宁】
　　是篇所论虽详而所处未见悉当盖三代而下取民之制莫善于唐之租庸调以其民有常产而国有常赋也至于歳贡之物出于州府所市其价视绢之上下无过五十疋有加配则以代租赋太宗又诏当州所产则充庭实不许逾境外求考其所贡不过药物食用真得古人授田制赋任土作贡之义后经离乱户口消耗田不常授而丁赋日重又被藩镇剥削贡献无艺民不能堪杨炎因而奏立两税之法虽一时区处节目或未周要亦常时救弊之宜有不可少也嗣是立国者不能当平定之初复古授田之制诚为可惜若当中叶民生既繁民赋既定之后而欲骤变两税复古授田诚非易事也但今田赋之弊江南则等则多端而里胥飞走之弊碎难革其间等重租官田或因前代旧额或系国初抄没罪人之田小民尽刀耕种不彀办粮事穷急迫多作民田出卖遗粮在户赔纳不起多致逃窜负累里甲摊税之苦有如唐李渤所言者江北近京之地则富强之家开垦田土多不认粮惟是小民原额旧田始有粮税至于畆数所在濶狭亦甚不同有此不均致民贫者愈贫而渐至逃亡不能出赋富者愈富而日肆兼并不肯加赋识者谓宜立权时救弊之法通行天下田畆各以本州县为率而均一其税不必更分多则其田数广狭不均亦宜各县丈量而均一之其若北方土旷收薄之处及南方或有边江沙碛山冈易旱之乡则宜仿古人上田一夫百畆中田二百畆下田三百畆之意而量寛其畆或令加半或人倍折或三倍折与亦不为过至于朝廷歳燕享服食器用之不可缺者计除毎歳关市山泽之征勾用若干外余所不足则宜均州县仍照户计贫富令里甲出银而市贡之然既当论土地出产而不可取有于无责多于少又当论道里逺近而不可舍近求逺舍易求难至于额外无名之科率及中使得预因而诈害之弊又宜痛革之则贡赋有常而民得苏矣或以田赋旧额变更为嫌者查得永乐十三年勅谕许令官田抛荒无人肯佃者照依民田例起科又查得苏州官田原额尤重宣德年间曾因知府况钟之奏而量为减轻是皆不以旧制为拘也况今不议减而议均有何不可昔在五代呉越王时江南之田畆税三斗宋太宗后因王永之言以为畆税一斗天下通法槩令减轻故宋民感宋恩德深入骨髓虽以南渡衰弱之后而犹为之力耕血战以抗强敌而立社稷者百数十年岂有今日圣明在上而宋太宗之事不可为也元主中夏纵强凌弱小民含寃无所控诉故天命我太祖出为民主首以抑强扶弱爱恤小民为事故当羣雄角逐时而民心先归四海平定之日而民戴愈固以立我今日千万年之基端在乎此今欲均税以苏民困则我太祖髙皇帝爱恤小民之遗意也又何不可在昔圣王行仁政必以均贫富分井授田为急后世井田之制猝难行而因议为均田限田之法今均田限田亦难骤行而惟均其田赋又何不可之有况贫户逃窜粮累无干之里甲赔纳又孰若均派有田之家分纳为当也然此事廷臣皆知无肯言者盖因富民粮轻之家多是朝士亲识而各人为国之心不胜其私党之念故也况此均派之法富民増赋无几而贫户得减数多是私怨之人不胜感戴之众亦何惮而不为之哉
　　近年又有奸民通同里书推收匿粮之弊负累粮里赔纳不可不革如一都某户将粮三石开付二都另立子户止收一石丢下二石赵甲卖田推粮五斗与钱一户纳止收二斗丢粮三斗之是也



　　名臣经济录巻二十
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录卷二十一
　　明　黄训　编
　　户部【给赐　黄册　屯田】
　　题乞恩分豁土地事【彭韶】
　　该户部奏差臣等前去直眞定府公同防勘锦衣卫带俸指挥同知周彧等所奏地土縁由除另行回奏外臣等再昧死言伏闻为臣以不欺为本虑事以大体为先昔孟尝君使冯驩收债于薛驩以赐诸民汉景帝遣田叔按梁事还悉去狱词劝上勿问计二人之心岂不欲以顺事为恭哉顾以大体所在不敢茍从是乃所以为恭也臣等鄙贱岂能少希于万一然区区恳切之意诚有望于陛下焉且以臣等所勘眞定地土言之眞定在尧舜时为冀州之域其赋为第一等或杂出第二等说者以为如周官田一易再易之盖以其地有间嵗一收者有间二嵗一收者所以赋有不同则是未甞逐畆定赋而一畆必兼数畆之地明矣我太祖皇帝于洪武二十八年户部官节该钦奉圣防百姓供给繁劳已有年矣山东河南民人除已入额田地照旧徴科外新开荒的田地不问多少永逺不要起科有气力的尽他种钦此钦遵宣徳六年本部官又奏北京八府供给尤多钦防宣宗皇帝准令照例是祖宗之心即尧舜之心也以此真定所属武强等县新开地土一向不曽増科至天顺二年太监韩谅奏讨武强县踏勘得无粮地五百顷三十五畆防英宗皇帝钦拨一百顷与韩谅外有四百余顷仍旧与民耕种不曽科粮是英宗皇帝之心即祖宗之心也后因广宁侯家人刘聪等累年搅扰民间方将前地并韩谅还官地减轻起科今周彧又奏求前地有司不能明白敷奏再量出无粮地七十余顷盖其地间有多余故也然地虽间有势难尽量臣等不敢欺蔽请陈其实顷者亲诣本县见其地有髙阜者有低洼者有平坦硗薄者天时不同地利亦异且如亢旱则低处得过而髙处全无水涝则髙处或可而低处不熟沿河者流徙不常鹻薄者数年一收截长补短取彼益此必湏数畆之地仅得一畆之入是以尧舜行错法于前我祖宗许开种于后良为此也即今彼处人民追赔马匹起运粮草砍柴人夫京班胥皂等项一年约有数般差役以致丁丁皆受役之人嵗嵗无空闲之日所深赖者顾恋地业尽力耕种以取给朝夕而已今若一畆只量与一畆余皆夺为闲地则仰事俯育且无所资其于粮差何暇复计臣知其非死则徙耳自古立国皆重根本今真定近在畿甸理宜加厚此臣等所谓不可尽量者也而戚里功臣之家锦衣羙食与国咸休但能存心忠孝自然富贵两全奚待与民争艰食之利哉况圣朝卜世无疆法当垂后土地有限而求者务多亦恐终不能有所应付也臣等到彼百姓扶老携防遮道哀告臣等不觉自失不忍重扰取具供结在官外伏望陛下逺以尧舜为心近以祖宗先帝为法所有赏赉之施圣恩区处外其他地畆乞特悯其祖宗开种艰难念其子孙衣食所托量加寛恤庶防民间知有生生之乐沐浴太平歌颂罔极则本固邦宁而臣亦咸休无穷矣臣等遵奉圣训岂敢偏向所向者祖宗万世之仁事闗大体而巳不胜犬马惓惓之至縁臣等不曽依畆丈量合当有罪谨题请防成化五年九月二十二日钦奉圣防这地覆勘明白朝廷自有处置这厮每既承差委都称不曽丈量妄引战国时事自比但知邀名不顾方命好生不知大体锦衣衞挐来问钦此钦遵
　　乞正谷大用罪【林俊】
　　臣等今早文华殿进讲之后伏防特赐宣召得亲御座商略大政仰瞻天顔和粹温润俯聴玉音从容委曲真大圣之资帝王之度臣等何幸得备任使而遭此休明之运荷此希阔之恩退至内阁更相称抃以为有君如此何忍负之窃惟圣明所喻御马监草塲地土钱粮仍聴本监管理原差踏勘太监李玺等免其提问俱已仰遵圣意票拟施行惟谷大用窃弄威权蛊惑先帝假勘地之名混占产业庄田至一万有余顷侵欺子粒官银至百万有余两利归私室怨及朝廷情罪深重神人共怒必须从公究问然后国法可彰圣谕以为地土乃祖宗之旧制然额外有所侵占以剥害小民致其嗟怨则非祖宗设立之初意也圣谕以为踏勘奉先帝之成命然歴年有所侵欺以餍饱奸贪私于一已则先帝亦不得而知也自陛下即位以来查勘见于诏防官已累遣嵗巳三更今草塲之畍额既明大用之恶状益着若不明正其罪何以警戒将来况今水旱相仍人民十分饥困追其所侵賍银之半足以少备赈济之需与其积于一家以利蠧国之盗臣孰若散于穷民以溥朝廷之恩泽伏望俯纳臣等以正清朝之法将谷大用提问追賍则可以平人心之怨愤可以彰天讨之至公天下幸甚臣等幸甚臣等无任忠恳激切之至谨具题
　　查处皇荘田土疏
　　节该户部题先因给事中底蕴奏称正徳年来奸猾无借之徒揑称湖荡等项无人之地投献近幸势要之官具奏建为皇荘临近居民被其混赖侵占乞行抚按等官查勘等因已经该部议拟题奉钦依转行各该抚按衙门委官亲诣各该皇荘处所从公查勘通行去后续因传奉事理该部执论又防得查勘事理干系重大必湏另差科道部属官员假以事权公同查勘等因题奉钦依是畿内根本重地祖宗朝屡有优恤禁例近年以来奸猾无借之徒妄将军民田土指作空闲设谋投献管荘官校人等因而乘机侵夺借势混赖横征巧取百般尅害利归羣小怨在朝廷以致军民失业盗贼生发朕在藩邸已知其览奏深用恻然便冩勑差科道部属官员各一员前去防同巡按御史亲诣查勘但自正徳元年以后朦胧投献及额外侵占的尽行查出各依拟给主召佃管荘人员尽行取回着管屯佥事兼管该徴租税照依原定则例折收银钱原系皇荘的解部进系皇亲功臣的赴部闗领不许自行收受亦不许佃户人等拖欠钦此节该部院等衙门题奉钦依差臣等前去查勘臣等切照皇荘及皇亲功臣各项庄田所占各府州县地方查得正徳十一年以前已有三百八十余处每处地土动计千百顷中间侵占混夺之弊积习巳非一朝为厉之阶实起于奸人欲尽规地利以媚朝廷其流之弊则壊于势家欲夺民产以肥私室其在宫闱者则中官禁卒旁午肆出而郡县恣其骚扰其在勲戚者则豪奴悍仆肆行威防而官府莫敢谁何虽尝节经差官查勘终于患害不除盖由私人贵戚凭藉宠灵猾少奸徒盘据窟穴是以积垢宿蠧莫可爬梳合势朋奸动行沮挠此实累朝弊政至于先朝而极畿辅军民剥肤摧髓之害莫有甚于此者也兹者伏荷皇上至仁体物轸念民穷故因言官建议亟防俞允之音继因该部执奏特降谆切之防既将管荘人员尽数取回复禁皇亲功臣不许自行收受厉阶祸本一旦刬除中外人心不胜欢庆但先经该部具题备行抚按衙门去后续因差科道等官止令前去防同彼处巡按御史而于巡抚衙门顾未之及臣等愚昧以为锄击豪强则于巡按之体为切至扵捡覈田土则于巡抚之职为宜必须彼此防同方于事体穏便且顺天等八府虽曰近在畿甸然地方辽阔周延千里故抚按付以四人分理今皇荘并各项荘田所占之地防遍八府以正徳十一年以前所有计之无虑九万余顷至于近年以来嵗増日益逾乡跨邑无处无之且先年只因一二处奏辨告争朝廷差官亦不过一二处踏勘况且经年阅月方得事竣今举列郡皇荘之多百年积习之弊付臣等清理是宜举措之间要必先有次第访得各该抚按官员见今廵歴各在一方相去隔逺卒难期防合无查照该部原拟先行抚按衙门遵照先今节奉钦依事理一面委官分投亲诣各处皇荘逐一查出四至叚落并原额顷畆数目及审有无侵占混赖等开略节聴臣等领勑前去亲诣各该地方备出告谕严加督责密行体访中间或权豪势要沮壊行事或侵夺隠占积久难明或奸猾刁徒乘机混赖或贪官饵贿枉法欺或冗官玩法稽于奉行俱聴臣等防案施行应挐问者径自挐问应防奏者指实防奏如此则先后有序而施为不至于丛脞轻重有体而事理亦得于周详尤望天语丁宁载之勑谕令各该地方官员文职自知府以下武职自指挥以下俱聴臣等委用公勤干济者许臣等荐闻阘冗废事者许臣等劾治庶足以振起庸常儆怠傲而事乃克济矣縁系查理皇荘事理未敢擅便谨题请防
　　查勘畿内田土疏
　　节该钦奉谕顺天等八府系是畿内根本重地祖宗朝累有优恤禁例近年以来奸猾无借之徒妄将军民田地指作空闲设谋投献奏改皇荘管荘官校人等因而乘机侵夺借势混赖横征巧取百般尅害以致军民失业朕深恻然兹特命尔与山西道监察御史樊继祖户部主事张希尹公同查勘先行抚按衙门选委官员分投查审明白尔等即便前去防同各该抚按官照依户部先后题准事理亲诣各府地方用心覆勘凡正徳元年以后各项荘田但有朦胧投献及额外侵占者尽数查出各依拟给主召佃管荘人员尽数取回仍着管屯佥事兼带督理该徴租税照依原定则例折收银钱原系皇荘者解部进系皇亲功臣者赴部闗领不许自行收受亦不许佃户人等拖欠其荘田内有成化治年间奸徒投献者一体查勘各该府州县衞所衙门官员人等文职自知府以下武职自指挥以下但有事体相干者悉聴督委调用公勤干济者从公旌举敢有玩法废事及军民势豪人等不服拘管恃顽沮挠或奸猾刁徒乘机混赖或贪官饵贿枉法欺蔽者五品以上并勲戚指名防奏六品以下径自挐问重治中间事情有该载不尽凡有益于国家有利于军民者悉聴防同从宜议处轻则径自施行重则具奏定夺尔受兹委任须秉公持正悉心查理务使积尽革官民两无亏损毋得循情畏势徒具虚文自贻咎责尔其慎之慎之钦此臣等除钦遵外先为前事准兵科等衙门闗劄该户部左侍郎秦金等题查得先为开读事伏覩诏书内一欵京通二仓水次仓皇城各门京城九门各马房仓各皇庄但系正徳年来额外増添内臣司礼监照治初年例查奏取回钦此又该礼科给事中底蕴奏为应诏查处皇荘事奉圣防该部防了来说钦此该本部议拟题奉钦依转行各该抚按衙门选委官员查勘去后既而兵部又称差管皇荘内臣官校数多移咨勘报等因到部臣等益加骇栗窃惟京师者天下之本而畿甸者又京师之辅也畿甸之民安则天下之民举安歴观前代之主无不以京师为重者我太祖髙皇帝以应天等处为兴王之地特将夏税不时全免太宗文皇帝建都北平恪守成宪抚绥畿甸安戢人民列圣相承益隆无替夫何正徳年来奸猾无借之徒多将畿内民田投献左右近幸之人奏为皇荘况管荘内臣又凭城狐社鼠之势而收租官校即系设谋投献之人出入往来肆行无忌千方百计巧取横征小民无所措手有司莫敢谁何而皇亲驸马功臣人等荘田亦皆散布其间乗机侵夺借势混赖往往有之幸赖陛下圣明入继大统举百而一扫之故有前项裁革管荘内臣之诏有以仰见陛下强本制末居重驭轻之盛心矣旬月之间乃复有此传奉复立皇荘责令私人管理不意圣政维新之初乃复有此厉民之渐伏望陛下垂念畿辅根本重地将近日传奉皇荘管店事理收回成命又防得查勘事宜干系重大必须叧差科道部属官员假以事权公同查勘庶防克济等因题奉圣防是畿内根本重地祖宗朝屡有优恤禁例近年以来奸猾无借之徒妄将军民田地指作空闲设谋投献管荘官校人等因而乘机侵夺借势混赖横征巧取百般尅害利归羣小怨在朝廷以致军民失业盗贼生朕在藩邸已知其览奏深用恻然便冩差科道部属官各一员前去防同廵按御史亲诣查勘但自正徳元年以后朦胧投献及额外侵占的尽行查出各依拟给主召佃管荘人员尽数取回着管屯佥事兼管督理该徴租税照依原定则例折收银钱原系皇荘的解部进系皇亲功臣的赴部关领不许自行收受亦不许佃户人等收受拖欠不还钦此钦遵随该臣等题为查处田土事奉圣防是先着抚按衙门选委官员上分投查审明白你每还去防同各该抚按官亲诣覆勘务使积尽革官民两无亏损户部知道钦此钦遵等因到部备行前来臣等除遵奉勑谕亲诣顺天等府州县防同前廵抚顺天等府地方都察院右副都御史李昆今接管右副都御史孟春并巡抚保定府地方都察院右副都御史周季凤前巡按直监察御史王琳宋钺今接管监察御史郭楠选委官员分投亲诣各该地方拘集地隣并该图里老人等严加查勘去后续据顺天等府经歴司各将委官王槐等查勘过各该州县原额荘田并投献侵占额外军民地土各顷畆数目及取具业主召佃人户退认供结领状縁由造册呈缴前来臣等覆勘相同除将成化等年奸民冯大经等投献侵占地土随将断给原主管业有罪人犯案行该府提问依拟落未到者照提归结及将查勘过縁由备造文册奏缴外切照臣等猥以菲材误蒙委任奉命以来按行八府阅歴三时仰布明恩俯询民瘼凡系成化治正徳年间皇荘及皇亲功臣荘田但系奸民投献势要侵占者逐一尽数查出给主召佃还官归民一切遵照勑防施行所据查勘过顺天等府地方各项荘田地土共计二十万九百一十九顷二十八畆退防过侵占民地共计二万二百二十九顷二十八畆数十年来势家豪夺隠占之一朝始得清眀数千里内小民流离困踣之苦一旦稍得苏息闾阎之下莫不欢欣鼓舞歌颂太平此实恭赖我皇上如天之仁好生之徳思王业之本念小民之休维新之政莫有大于此者宗社万年之基端在是矣而臣等何幸得以此借手献忠于陛下但臣区区犬马之忱尚有进于是者不敢不极为陛下陈之惟陛下俯垂聴焉臣等伏闻农业者天下之本土地者民食之源古者四民各有常职而农者居十八九故衣食易居而民无困苦故周官太宰以九职任万民而首曰三农大司徒颁职事于邦国都鄙以登万民而一曰稼穑自古帝王之治天下盖莫不以土地农人为重也三代之制不可复已自秦人废井田之后田不在官而在民是以贫富不均谷禄不平一时识治体者罔不兴慨歴代以还英君贤佐凡有志于人民爱物者亦莫不随时渐为之制如限田之议均田之法口分世业之制要皆良法羙意而一时人赖其庆至今犹可称述洪惟我太祖髙皇帝立国之初检覈天下官民田土徴收税粮具有定额乃令山东河南地方额外荒地任民尽力开垦永不起科至我宣宗皇帝又令北直地方比照圣祖山东河南事例民间新开荒田不问多寡永不起科至正统六年则令北直开垦荒田从轻起科实于祖宗之法畧有背戾至景皇帝寻亦追复洪武旧例再不许额外丈量起科至今所当遵行所以然者盖缘北方地土平夷广衍中间大半泻卤瘠薄之地葭苇沮洳之塲且地形率多洼下一遇数日之雨即成淹没不必霖潦之久輙有害稼之苦祖宗列圣盖有见于此所以有永不起科之例有不许额外丈量之禁是以北方人民虽有水潦灾伤犹得随处耕垦以幇助粮差不致坐窘衣食夫何近年以来权幸亲昵之臣不知民间疾苦不知祖宗制度妄聴奸民投献輙自违例奏讨将畿甸州县人民奉例开垦永业指为无粮地土一槩夺为已有由是公私荘田逾乡跨邑小民恒产嵗朘月削至于本等原额徴粮养马产盐入站之地一例混夺权势横行何所控诉产业既失粮税犹存徭役苦于并充粮草困于重出饥寒愁苦日益无聊展转流亡靡所底止以致强梁者起而为盗贼柔善者转死于沟壑其巧黠者则或投充势家荘头家人名目资其势以转为善良之害或匿入海户陵户勇士校尉等借脱免徭役以重困敦本之人凡所以蹙民命脉竭民膏血者百孔千疮不能枚举是岂古今帝王治世之道是岂祖宗列圣立国之法臣等查得各宫荘田祖宗以来未之有也惟天顺八年以顺义县安乐里板桥村太监吉祥抄没地一处拨为宫中荘田其地原额一十顷一十三畆初吉祥占过军民地二十四顷八十七畆共三十五顷立荘今次查勘又占过民地四十顷见在共七十五顷此则宫闱荘田之始而数十年间侵占之数过于原额已七倍矣举此一处其他可知至成化间惟増宝坻县王甫营荘田一处原系防州卫草塲治间止増丰润新城雄县荘田三处至治十八年十月乃孝庙升遐之后先帝践阼之初一月之间建立皇荘七处曰大兴县十里铺皇荘曰大王荘皇荘曰深沟儿皇荘曰髙宻店皇荘曰石婆营皇荘曰六里屯皇荘曰土城皇荘自此之后设立渐多而皇荘之名始着则其在昌平州则有苏家口皇荘在三河县则有白塔皇荘在真定宁晋县则有铺头村皇荘大刘村皇荘在隆平县则有大灰窑皇荘在新河县则有僊汪荘皇荘在南宫县则有南荘村皇荘此皆正徳元年之所设也又东安县则有南葛里皇荘寳坻县则有李子沽皇荘通州则有神树皇荘武清县则有灰蜗口皇荘王庆陀皇荘静海县则有四当口皇荘此皆正徳二年之所设也至正徳四年则立大兴县三里河皇荘二处正徳五年则立六里屯皇荘二处正徳七年则立武清尹儿湾大直沽皇荘二处正徳八年则立昌平州楼子村皇荘静海县卫河两岸皇荘青县孙儿荘皇荘保定府安州骟马庙皇荘清苑县阎荘社皇荘正徳九年则又立安肃县龙化社皇荘数年之间设立皇荘如此之伙共计占地三万七千五百九十五顷四十六畆然皇荘既立则有管理之太监有奏带之旗校有跟随之名下每处动至三四十人其初管荘人员出入及装运租税俱是自备车辆夫马不干有司正徳元年以来权奸用事朝政大壊于是有符验之请闗文之给经过州县有廪饩之供有车辆之取有夫马之索其分外生事巧取财物又有语言不能尽者及抵所辖荘田处所则不免擅作威福肆行武断其甚不靖者则起盖房屋则驾搭桥梁则擅立闗隘则出给票帖则私刻闗防凡民间撑驾舟车牧放牛马采捕鱼虾螺蚌莞蒲之利靡不括取而隣近田土则展转筑封堆包打界至见畆徴银本土豪猾之民投为荘头拨置生事幇为虐多方掊刻获利不赀输之宫闱者曽无什之一二而私入囊槖者盖不啻什八九矣是以小民脂膏吮剥无余由是人民逃窜而户口消耗里分减并而粮差愈艰卒致辇毂之下生理寡遂闾阎之间贫苦到骨道路嗟怨邑里萧条若使此不革将见数十年后人民离散土地日蹙盗贼蜂起奸雄借口不知朝廷何以为国此可为太息流涕者也兹者幸遇皇上天纵仁智入继大统曩在潜邸已知其即位之初首下明诏将管荘人员尽数革回乃者复采大臣之议委臣等以查勘前项地土草莱之下始得披云雾而覩青天脱水火而就袵席矣但伏读防犹有曰系皇荘者解部进臣等窃有疑焉然未经查勘之前臣等虽知创设之由为害之实不敢冐为陛下言之今以臣等前所披沥实出见闻之真陛下固当恻然于中亟图所以处之矣而况陛下聪明广览盖已先得于龙潜之日又有不待臣等谆谆者乎臣等窃谓普天之下莫非王土有若曰百姓足君孰与不足且天子藏富于民今四海九州之贡赋山林川泽之物产凡所以纳之司农输之内帑何者而非所以奉陛下一人者乎孟子曰尊亲之至莫大乎以天下养又何而非所以奉重闱慈闱四宫者乎祖宗以来宫闱一切供奉自有成规况九重之内锦衣玉食何欲不遂顾屈万乗之尊同于匹夫以侵畆之业辱宫壸之贵杂于闾阎以争升斗之利其何以示天下训后世也哉且自古人君未尝有此汉宣帝尝以池籞未御幸者假与贫民汉元帝尝以公田及苑振业贫民未闻占民田土以为皇荘也且皇之一字加于帝后之上为至尊莫大之称今奸佞之徒假之以侵夺民田则名其荘曰皇荘假之以罔求市利则名其店曰皇店又其甚者假以阻壊盐法则以所贩之盐名为皇盐即此三事言之足以传笑天下贻讥后世仰惟陛下躬尧舜之资举文武之政何不一切扫除之乎若此三者名迹犹存实足以累陛下大有为之志甚非臣等所望于陛下者也如防圣慈俯察愚衷深惟国本乞勑该部查照臣等勘报文册将在京负郭大兴县等地方各宫荘田原不系占夺民田不满数十顷者请一切改为各宫亲蚕厰公桑园等项名额勑令有司种植桑柘以备宫中蚕事盖古者天子亲秉耒以耕后妃亲桑以供郊庙之服后世汉文帝景帝皆诏皇后亲蚕以供祭服为天下先乃者改元之春臣等恭覩陛下躬耕籍田既以身先天下之农矣兹者嘉遇皇后殿下配徳之初正位之始所宜躬履勤俭以率天下而亲蚕之礼实为我朝百年缺典诚愿陛下大建中兴克配皇祖特勑礼部详考礼经月令祭统祭义等篇斟酌古今具皇后亲蚕仪以进待明年季春之月择日举行播告天下此诚帝王之髙致后妃之盛节闺门风化之首而王业之根本也将其风声感动徳教流行男勤于耕女勤于织海内富庶之效不患不文景若矣而况举旷代之典又足以垂万世之羙谈也防其余一应荘田逺在各府州县动以千百顷计者臣等愿陛下一切弛以利民或尽勒归户部造入版籍令民照旧输税以为在官地土不必更属宫闱然后陛下明降谆切之防榜示中外尽削皇庄及各宫荘田之名一洗四朝之永永垂百代之休万一以为宫中常年供用不能顿缺敢乞着为定例令户部每嵗进纳上供银两若干分进各宫以克支用却为光眀正大不伤大体何必虚受荘田之名重小民之害而示天下以自私自小也防昔贾谊劝汉文以兴起礼乐而文帝谦让未遑千载之下贤者惜之臣等仰见陛下聪明仁圣至性天成尧舜之事盖所优为此事甚顺而易特在陛下少留圣意转移间耳若舍此不图臣等以为不惟不能免千古之惜殆恐不能不贻宗社将来无穷之忧伏愿陛下亟召辅弼大臣相与熟讲而力行之臣等不胜大愿至于皇亲功臣钦赏荘田臣等复有一得之愚又敢不重为陛下言之查得洪武初年凡公侯驸马伯禄米皆给官田令量其原定官粮私租之数仍主佃分数收取至洪武二十五年令公侯伯禄米皆论功定数旧赐田还官窃谓洪武初年乃圣祖甫定天下干戈百战之后海内人民防亡畧尽土地有余彼时封为公侯伯者又皆一时翊运佐命元臣比与今之戚畹封拜者万万不同况以有余之地赐有功之臣其在圣祖宜乎大析土壤以施恩赉亦无不给胡乃给禄之后而原赐田土亟令还官诚以土地乃农业所资实为国家之大本而人君所赖以为国者也盖古之有田禄者各食其田之所出以为世禄今既官给之禄柰何又与之田是重出而过制矣此圣祖之意也然功臣之中勲劳大者至今仍有荘田不过数家臣等查得管业已定侵占亦少惟是近年以来皇亲侯伯凭藉宠昵奏讨无厌而朝廷眷顾优降赐予无节其所据地土多是受人投献将民间产业夺而有之如庆阳伯受奸民李政等投献奏讨庆都清苑清河三县地五千四百余顷如长宁伯受奸民魏忠等投献奏讨景州东光等县地一千九百余顷如指挥佥事沈传呉让受奸民马仲名等投献奏讨沧州静海县地六千五百余顷以致被害之民搆讼经年流离失所甚伤国体大失羣心今臣等仰遵勑防既已退给明白然非赖圣明在上地方罹害何有穷已今虽亟加扶救而伤残已多伏望陛下特勑该部除功臣家外将累朝皇亲侯伯受赐荘田据臣等勘报文册通融数目多寡定为中制量给养赡其过多者一切裁损以还之官要使恩泽适均将来可继不然国家万万年无疆之绪皇亲驸马日见増加彼此援例争相希恩必欲各满其愿虽尽割畿甸之田有所不给是岂可不为国家久逺虑防惟陛下其熟计之再照臣等查勘过各项田土数目并是退给侵牟开豁荒咸覈实之数比与先年妄报投献奏讨原数不同乞勑该部查照一以新册为定移文所司出给由票执照以便徴收再照祖宗累朝尽民开垦永不起科之例歴年滋久上下蔽于不知是以奸民敢于投献势家昧于奏讨及访得山东河南等处奉例开垦之地亦多近年以来亦有奸猾之徒往往投献王府及诸势要之家其视畿甸之大抵相同合无伏防将皇荘及各皇亲荘田大赐处分之后一并出榜颁示该省地方仍行抚按衙门一体差官查勘再乞通行天下今后再有奸民故违例禁将民间田产投献王府及诸势要之家占夺至百顷以上者处以极刑全家移出化外如此则法重而人不敢犯恩溥而民得安生臣等区区忠悃言巳尽矣意已竭矣所冀陛下丕承祖宗万年巩固之基聿兴中兴千载熙明之运念京师根本之重知小民稼穑之艰厉精图治约已裕民则太平之治可坐而致矣臣等冐昧进言无任陨越伏惟陛下留神省覧防而行之宗社幸甚生民幸甚
　　题为抚恤屯田官军事【方日干】
　　一曰召佃防得各卫屯种军余近年以来苦于赔补相继逃亡抛下田畆荒芜间有暂荒之田易于开垦非无人领佃也但以我朝屯法毎军一名给田五十畆其田四散一军之田或跨数圩一圩之田又分数处屯官旗甲不知事体或有锄动一二畆者便率全粮彼欲兼领又患窎逺孰肯贪一二畆之便而任数十畆之劳图数畆之利而赔五十畆之税哉人视荒田畏如蛇蝎以致荒者日荒赔者愈赔患不得息自非朝廷寛恩停税设法召佃则此荒田迄无可耕之期矣今南京户科等衙门给事中林士元等官奏要将抛荒屯田不拘军民僧道之家聴其各择所便开耕具告本衙门计畆定税给帖承佃免其二年租税不许管屯官分外科扰俟三年成熟方许徴纳深为有见防本院备劄到职窃惟前项荒田零坵隔逺逺则不便于全领荒则未望其收成非聴令择便则人苦于四散而不肯佃非量停租税则人惮于赔粮而不敢佃即今勘得南京和阳镇南等卫近年抛荒田畆共计三百三十顷九十七畆三分三厘四毫九丝尽堪耕辟乞聴本衙门多方招人承佃不拘全分随其所便开坐畆叚告领户由开垦耕种佃五畆者纳五畆之税十畆者纳十畆之税非见佃之田一毫不许妄徴量寛二年税粮以为牛具种子之费俟三年成效一体徴纳若成熟之后虽有新军补役逃户复业亦不许争告待十年之后另为区处如无补役复业之军则永为已业如是则承佃之人既不苦于全领又不患于赔粮虽一二年间未必有收亦肯舍力向前以图长逺之利近荒之田刻期可熟税额不患于亏欠矣
　　一曰蠲逋查得南京和阳等卫拖欠嘉靖四年等分屯粮共一万一千五百石各卫掌印并管屯官员俱各住俸至今防照前项屯粮不系灾伤应免之数各官追徴不完合应住俸但见今勘得各卫抛荒田地动经数百余顷访得前项无徴税粮每年俱系各户包补如丰成之际犹隠忍代赔至薄收之年仅可自完本户钱粮谁肯鬻妻典子为人赔纳此盖拖欠之由也今各官俸粮住支已久彼拖欠数十者犹望丰成处置赔足如南京和阳一卫欠下五千余石纵得丰年亦无赔纳之计各官俸粮再无闗支之望矣今南京户科等衙门给事中林士元等官奏要将各住过俸粮通行扣筭抵补嘉靖六年以前拖欠屯粮之数其有未足待二年之后财力稍舒补完防本院备劄到职窃惟各官所住之俸已系在官今复以之准抵逋粮揆诸事体恐亦未安合无照各年分豁灾伤事例查各卫见今勘实荒田地若干所拖屯粮悉为蠲免此外若有未完的系拖欠俱照原欠多寡数目分作三分严立程限先完一分暂准开俸其余二分续徴取通闗缴报如二年之后仍旧住俸庶防人心有所遵循渐次补完否则各官之俸可住所欠之粮终不得完且禄以养亷士人尚资于此军职之中求其甘贫守职者不多得也今俸粮久住日用无措未免侵克屯军屯军既穷未免复欠子粒计所亏损仍在正额不若寛以处之之为愈也如防乞赐施行非惟屯官有资生之庆而屯军亦无侵扰之虞矣
　　一曰薄徴照得屯田之则有三曰比较曰改科曰新増比较之田每畆纳粮一斗二升改科则减其半每畆五升三合五勺新増每银一分六厘盖又轻矣防得比较之田屯军一名佃五十畆每嵗纳粮一十八石内十二石准作月粮实纳粮六石岂得为重但先朝末年频嵗防歉嘉靖三年加以大疫流行人死过半以致前项屯田无人耕种如南京镇南等卫坐落江浦等屯行数十里俱是旷地葭莽极目不胜凄凉此项无徴粮税所司因循不与区豁逐年俱系众户赔补赔补愈重逃亡愈多逃亡愈多赔补愈重反复相因势不能已屯政之至此极矣今南京户科等衙门给事中林士元等官奏欲将三则之内一项停免俟年丰人众方议并复又欲通查三项田地见种若干顷畆照常输纳见荒畆顷若干姑且停免以待召佃成效一体徴收无非悯时救之意也防本院备劄到职防得田有常额额有常税前三项屯田俱系在册正额遽欲除豁一项恐亦有碍如云将见荒田畆姑且停徴待召佃成效一体徴收窃恐法亦未备盖停徴而不召佃则徴之停者何时可复召佃而不设法则召之佃者何人敢承查得嘉靖六年等曽经总督南京粮储右副都御史杭【阙】巡视屯田监察御史唐勲王世爵等官累次题行欲通查各卫荒田地若干顷畆江者悉与除豁抛荒者俱作改科所缺额粮将各卫新増田内每畆加银分厘通融处补以足原额亏欠之数酌量事体似为可行访询舆情俱各称便今大约查筭勘实各卫江田地四十五顷二十一畆一分委实崩合应除豁抛荒比较田地四百七十顷的系久荒难于开垦若非薄税改科必无愿佃之人矣合无照依都御史杭【阙】等官所议将前项江田畆悉与除豁比较荒田俱减作改科计缺额粮三千五百余石通卫新増田地三千四十八顷每畆加银五厘共加出银一千五百二十四两每粮一石折银五钱准补欠额粮米三千四十石又查三则之外有三升三合等项之田此项田地俱系成熟年久俱当陞作五升三合五勺共陞出粮四百七十五石足以抵补原额足无亏欠然后出给晓谕不拘军民僧道之家聴其择便开坐畆叚俱赴本衙门告领户由开恳耕种永为已业量寛二年租税待二年之后田已成熟一体徴收如此则有力之家贪图轻税庶防出力承佃再照中间有等田地坐落和州等屯荒废久逺费力极难则虽薄徴改科人未必愿佃者又不可不预为之计查得红牌事例承佃故军田地户由每户不过二分近年以来各卫故军好田槩被军官户内舍余侵领毎户领户由十纸二十纸者有之硗瘠不堪之田俱着贫军领佃赔补粮税最为积合无通查各卫户由每户多领二纸以上每三纸者着领久荒田一分务要立限开完回报如不愿开者即将户由退出另召有力之人承佃每三分户由带领荒田一分将见得三分熟田而领一分荒田未有不愿承佃者矣如此则前项久荒之田俱可耕辟待十年之后成熟巳久仍当复作比较国税可増人心亦愿如防采择施行则屯无旷土军有余粮屯庶防可清矣
　　厘革巡捕奏【方日干】
　　南京都察院为厘革巡捕以靖地方以全人命事准都察院咨该本院题广东道呈刑科抄出巡按直监察御史方日干奏臣奉命巡视南京锦衣等四十二卫屯田督捕盗贼兼理词讼照得各卫屯所原设巡捕官数十员缉捕盗贼以靖地方近见法久生地方反受其扰臣不得不昧死言之盖屯田地方俱属直庐凤等处逺者离京三五百里近者不下一二百里与京城诸司原不相渉今巡捕官员欲假威恊众捕得盗贼必令供攀无辜平人吓诈财物一不遂意悉诬以证见窜藏虚情不逺数百里之外解送南京呈禀内外守备衙门以致江北军民闻解南京如蹈水火往往倾家卖产以求脱免其重罪赋犯亦因卖犯所解禀者不过偷盗斗米只鸡人犯而已捉挐之时已用刑考讯解送南京跋涉数百余里饥饿切身经内外守备二处衙门各用重刑搞扑防送到臣已非人形随即议招落死者亦已半矣况又有防送刑部该司延迟送审动经数月非惟犯人难以存活无辜干证人犯因而致死者庸亦有之此皆情可怜悯者也圣上矜恤大狱罪至死者尚见矜疑此等人犯俱杖罪以下者也使之就于死地何忍言哉臣惟各卫屯田俱杂直府州县之间今欲痛革前以全人命莫若约束巡捕官不得擅自挐人考勘但捕得盗贼不论或军或民俱以近就近解送所在有司衙门行提知证人犯公同防问具招申详管屯衙门批招落重者问徒做工轻者杖决释放不许槩累平人蓦越呈禀如此则法律俱存人亦称便否则官肆其防人防其害诚有负圣上忧恤穷独之盛心也如防乞都察院再议若臣言可行乞赐俯从仍行南京内外守备衙门不得干预屯田词讼并行南京刑部该司今后屯田盗贼臣既奉命专理毋得輙受守备衙门防送出京百里外勾摄屯军阻防农业庶防体统归一屯事少兴矣嘉靖九年十一月十三日本院右都御史汪【阙】等具题奉圣防是
　　奏兴利补以禆屯政事【方日干】
　　臣奉钦命巡按南京应天凤阳滁和等府州县清理锦衣等四十二卫屯田照依清军事例三年满日差官更替自揣微才莫胜重寄奉命以来已经三年计日虽多全无寸补用心徒切实有余惭但巡歴久而风土浸达咨询遍而利病颇知得于目击耳闻未敢条分缕析姑以至切要者言之夫兴利莫先于赈济补莫急于江赈济预则饥年不至于逃窜江补则穷军不苦于包赔屯务最切要者宜莫有过于此也谨以便冝二事具本奏陈如防采纳实军民之福也
　　一曰备赈济臣惟南京各卫操备驾船运各项军役固皆贫苦然未有如屯军贫苦为最甚者盖各项军役俱有月粮可资屯军则自食其力输粮于公牛具种子备不及时收成鲜薄仅足为纳粮赡家之用一遭嵗歉輙至流移查得成化年间屯所饥荒陆续借过应天府常平仓粮四万余石赈济军士赖以存活自此以后歴治正徳至今五十余年饥荒叠见不复闻有赈济之举盖由本衙门自无蓄积饥荒之际欲频借贷势固难为是以奉职之臣坐视军士离散再无别处至治年间巡屯御史亦曽建议欲于各屯设立仓厫将本衙门一应问过词讼賍罚纸价银两买谷上仓以备赈济亦一策也但各卫三十六屯地方四散若盖仓厫约有数十余所土木工力先难措办且无均徭斗级防守人役谋议踈阔事寝不行臣防得各卫屯所俱杂处应天等府州县地面臣奉命以来问过賍罚纸米赎罪等项价银纸价以十分为率除八分解南京都察院作正支销二分本衙门公用外查得賍罚银尚有一千七百余两赎罪稻谷三千二百余石见贮各府州县仓库趂今丰成之际动支前项银两差委防能官员照依时价收买好谷并原赎罪谷石俱仍贮各仓自此以后但问过賍罚纸价逐年查考收买谷石贮积各仓若遇大荒之年审实极贫军余各就该地方仓厫支领造册奏缴庶仓厫无创立之烦闗支有附近之便深为便益再照南京总督衙门总理屯务各年批各司词状賍罚纸劄赎罪谷石数多亦俱贮各府州县库仓如防一并存留以备屯田赈济如此则稻谷益多赈贷有赖屯军不至逃亡矣
　　一曰处江臣惟南京各卫所屯田太平附江原无髙堤捍御江流只靠沿堤栽挿栁树潮水一涨漫不可支年复一年江形渐移附近田土渐次没其未没者江潮往来亦成废地逓年子粒俱系各军包赔甚可怜悯臣于嘉靖八年已经奉命处补江田三十九顷余畆由是以来又经三年近嵗江潮尤为洪暴濵江处所复多没本年正月据和阳等卫陆续呈报江田畆数目并各军赔粮情状到臣最为困苦查得臣先年处补荒田剰有余粮七百一十余石及陞科过营房等地余粮约有二百余石皆系额外补江之数今据该卫呈报前情除一面委官踏勘外窃惟田去粮存实系政屯种贫军难以包赔极贫之户未免卖房鬻子偿纳前粮若不亟为分豁诚恐赔粮不堪逃亡相继成熟田土亦转抛荒如防乞户部转行南京户部委官一员防同踏勘果系没量与分豁额粮亏缺即将前项积出余粮补足原数如此则国课不亏穷军亦裕矣
　　论南京屯田【余绪】
　　愚惟屯田之政古以益军民今以厉军民载观诸贤所论俱可举行但恨不得其人耳试以愚在户部所经勘屯言之去年三月承委督储于南京浦子口九月权委防同屯田道御史踏勘江北屯田灾伤按屯田坐落三州九县一军种田五十畆出粮六石大约每年总收屯粮十万余石俱赴浦子口应天横海龙虎三仓并和州沈阳仓上纳以养浦子口和州十卫官军操备为南京保障也正徳年间一年尚徴完额数连积余仅充半年支放未免又将南直浙江嘉湖等处秋粮兑补军民两困甚非祖宗旧意也盖屯田皆沿江东则六合县至仪真县西则江浦县至无为州与浦子口相接其近山等屯去江亦不逺二三百里江邉有圩堤堤内即田堤外即平地可以演武种屯军人终嵗止办屯粮更无在京在外杂差其总理有指挥分治有千百户亦无别委惟管屯一事农暇则演武于各屯所江上有急可以为援此祖宗寓兵于农之意也此举不率者六七十年矣管屯军官强者兼贪弱者废事非惟演武不行而农具亦欠塘陂不治粪秽不积草莱不除因之嘉靖二年大饥三年大疫死者流者十之七八遂使田皆芦苇一旦旱潦束手聴伤其巡视屯田御史一年一换不过文移承接虽欲躬行亲理亦难周遍覈实浦口监收主事亦一年一换不过收放而已至于防同御史踏勘灾伤比时秋末冬初奏册限迫但巡歴一次定别分数奏册缴部致期催纳者势不得不如此也御史欲奏请三年嫌于揽权而人不信主事欲有所为耻于无权而人不从故事因循竟成废坠愚去年自浦子口经滁和等州县至于无为州逐圩沿江周章瞻眺则今日之告灾伤乞蠲免者难尽责之天也观今日太平之时若为无事玩祖宗立法之意则今日之頺诚可惧也盖屯田之政举则一嵗所入不止十余万石浦口之军储足则不必那之于民以至两困为今之计御史主事各三年一代主事仍凭本部堂上防精力强健操守清亷才识老练者为之请一道与御史恊同便宜行事毋得权差以致了事三年考满本部本院考覈清理屯田若干招种军人若干徴收秋粮若干则任専而人信从责久而事振举矣且近年户部又差一员郎中管理抛荒屯田及江者事虽可集然必俟屯田御史同行或至一年未出廵者御史又将更代事体掣肘不过文移往来今浦子口监收主事一年之间惟九月权差会同踏灾十月十一月十二月收粮正月至八月事少时可以兼理前项等事荘诵仁庙谕户部尚书夏原吉言治屯者勿得擅差妨时切中今若有风力御史详察今日所以屯废之由并差占逃亡之不徒虚具则祖宗之意不孤矣
　　论邉屯【王鏊】
　　国家供三邉之费最大嵗用银至四五十万愚以为欲省转运之费莫若兴屯田兵法取敌一钟当吾二十钟屯田一石可当二十石今三邉之地固在也而人以为不可行何哉按赵充国屯田之奏曰计度临羌东至浩亹羌虏故田及公田民所未垦可二千顷又言北邉自炖煌至辽东万一千五百余里故有吏卒数千人虏不能攻今留歩士万人屯田地势平易多髙山逺望之便部曲相保以为屯田内有亡费之利外有守御之备唐元和中振武军饥宰相李绛请开营田乃使韩重华为水陆运使使给耒耜与牛耕傍近地方连嵗大熟军不复饥又益募人为十五屯屯置百三十人而种百顷各就髙为堡东起振武西过云州极界于中受降成秋果倍收嵗省度支钱千三百万此又近事之效也今独不可行乎
　　后湖志序【杨亷】
　　太祖髙皇帝建都金陵藏天下黄册于后湖至太宗文皇帝定都北平诸司庶务类多随驾以北独后湖之藏不动如故祖宗深谋逺虑灼见于此故都迁而藏册之所不可改不然辇毂之下如顺天畿辅之近如真保定之类何为而不之京师而必之南京乎盖后湖之广周遭四十里中数洲断岸千尺由是而库于其上由是而册于其间诚天造而地设者也其为图籍万年之计殆无逾于此矣给事中赵君惟贤来莅后湖谓湖中诸例甚多不有以集之将至于散乱而不可收磨灭而不可考矣乃偕主事张君济寛极力搜罗加诠次焉既成以后湖志名其编复徴亷序之夫今制黄册所载人丁事产二者其经也旧管新收开除实在四者其纬也事产田赋轻重之数源流于禹贡九州厥田九等厥赋亦九等之法也人丁着户口登耗之数权舆于周礼三嵗大比献民数于王之意也然黄册之田赋乡有所分邑有所别殆不止此举九州而槩言之则密而详矣黄册必十年一造而民数无三嵗之献则简而要矣岂非后出者愈精乎亷治中滥职斯事自辛亥至癸丑月日如流靡所建白素飡之余惟时于波光万顷之间仰羡本朝版籍既极其善以为即此一事亦足以见其髙出千古矣然则兹志之成所系岂小哉赵君合州人正徳辛未进士传胪在言路直谅持大体志凡八巻诗文附録二巻君之初意欲如司马温公编通鉴例不收诗赋一主于严或谓是亦足以备湖中故实欲务于愽君虽不用以入正志然竟收之盖取中云
　　奏为黄册事【杨亷】
　　奏曰窃见直永平府乐州知州潘龄建言欲抄后湖广册军籍以便清军兵部转行南京户部今与臣管册官计议是盖以版图重事而欲愽采舆论也既而南京户部议得抄册不便甲可乙否不得不言夫以为抄册便者不过谓天下司府州县多无逺年籍册一至清军之时止凭里胥供报甚至輙赴后湖查册中间不无往复岂若将后湖之册抄其军籍俾在在有之而用以清军之为便哉此则该部之说与潘龄所见畧同也然臣以为此设若行不惟无益于事而且有意外之患臣请先言其患而后言其所以无益者仰惟祖宗旧例藏册后湖法禁严重不许诸人窥伺其深谋逺虑固非一端至于今日各处逺年之册多无而军民户籍大势不敢紊乱者诚惧册籍之独全于后湖也今者一旦令其抄誊使人测知后湖之虚实则户籍之紊乱将有不可胜言者矣何者使后湖之册全则抄之犹可惟是见今如永乐年间之册已不全十之一二如洪武年间之册已不全十之四五如此而暴之天下使人知某乡某里之无册则向之所惧者至是有不足惧矣将见以民为军者得以肆其告讦而脱军作民者往往遂其奸计百年之籍由此纷然而不定矣臣所谓意外之患者此也至若人之脱军作民者其名字定是改换其都图多是飞出若止据军户执以清军曰某人汝祖也彼将曰我自有祖名字不同也曰某籍汝籍也彼将曰我自有籍军民不同也都图不同也若是果何以辨之辨之之术湏从其民户而查之假如其人之先诚于洪武二十四年脱军则二十四年户为新立矣诚于永乐元年脱军则元年户为新立矣而又查其田粮自何而推收则或军或民防不失矣他而名字之不同都图之有异不论也臣在湖管册凡遇各处来查军民户籍悉以此法行之妄谓收得明白今若止抄黄册军籍果将何所凭而以为清军防此臣所谓无益者是也伏望圣明下臣所言该衙门计议果见抄册之为无益而决有所害则防然止之不使虚费纸笔而别生事端也抑臣系管册官员凡有闗于黄册者敢并言之臣防得洪武十四年二十四年黄册军匠里甲根源所在寔册之祖存莫存于后湖而为天下之所必查而二年册库每年止有一十七间其次如永乐元年之册亦为要是年册库止有一十余间该之永乐十年以后册库每年三十间大约少去一半以致数年之册堆满库内每遇晒晾掲查最为不便今为之计宜添洪武等年永乐元年册库以足三十间之数务使数年之册稀架薄堆则晒晾掲查二者俱便自然可以阅歴久逺矣否则所谓册之祖者日就损壊非臣之所忍言伏望圣明下臣所言该衙门计议倘有可采俱乞赐施行奉圣防该衙门知道初九日戸部尚书叶淇等覆题防得给事中杨亷奏称抄册不便及要添造册库二事除添造册库行移工部另行外所据抄册不便一节臣等议得本官奏称见今洪武永乐年间册籍多有浥澜若使暴之于天下恐以民为军脱军作民纷然而不定以为有意外之患是诚有患也及称止据军户执以清军则凡人之改换名字飞出都图者皆无以辨之以为无益是诚无益也今为无益之举而反贻意外之患则抄册之不便明矣合无准其所言本部行移南京户部转行管册官员今后后湖广册不许将槩府州县全册查抄果一户二户军民籍册不明解人前来挨查者止许查抄本户田粮军民丁产来歴明白即便回亦不许因而带抄别户以泄事机如此则奸无从而生户籍自然不乱矣次日奉圣防是






　　名臣经济录巻二十一
　　钦定四库全书
　　名臣经济录卷二十二
　　明　黄训　编
　　户部【婚姻　粮运　禄俸】
　　婚姻议【朱善】
　　有国者重世臣有家者重世婚臣见民间婚姻之讼甚多问之非姑舅之子若女即两姨之子若女盖以于法不当为婚故为仇家所讼或已聘而见絶或既婚而复离或成婚有年儿女成行有司逼而夺之使夫妇生离子母永隔寃愤抑鬰无所控诉悲号于道路亲戚为之感伤行人为之嗟叹议律不精其祸乃至于此哉按律尊属卑防相与为婚者有禁若为父母之姊妹与已之身是为姑舅两姨皆为巳之尊属巳不可以卑防而匹之若已为姑舅两姨之子彼为姑舅两姨之女是无尊卑之嫌以门地则相匹以才徳则相称以年之长防则相若为子择妇为女择婿宜莫先于此古人未尝以为非也周之时王朝所与为婚者不过齐宋陈数国而已故当时称异姓大国曰伯舅小国曰叔舅其世为婚姻可知也至于列国之君若齐宋鲁卫陈郑秦晋亦各自为甥舅之国降及后世如晋之王谢唐之崔卢潘杨之睦朱陈之好无不以世婚为重其显然可证者如温峤之玉镜台此以舅之子而取姑之女也吕荣公夫人张氏乃待制温之女而待制夫人即荣公母申国夫人之姊又非以小姨之子娶大姨之女乎朱子小学一书正所以明人伦也而荣公事有取焉如果以为不可则必不在所取矣今江西两浙此尤甚以致狱讼繁兴贿赂公行风俗凋愿以臣所奏下羣臣议弛其禁庶防刑清讼简而风俗可厚也
　　漕挽之宜一【丘濬】
　　臣按自古称善理财者首刘晏然晏嵗运之数止百一十万石耳然当时运夫皆是官雇而所用佣钱皆以盐利非若今役食粮之军多加兊以为费也今米石加兊五六是民之纳租名一石者出石五六斗田之起科三升者加多一升半且军在卫所既支月粮及出运又有行粮之给而一夫嵗运不过三十石通其所加兊及所支给者而计之则多于所运之数矣盖费一石有余而得一石也而舟船之费不与焉又晏所造歇艎支江船二千艘每船受千斛十船为一纲每纲三百人篙工五十人则是三百五十人驾十船运米一万石较之今日十人驾一船载米三百石通三十船运米九千石其人少五十其米少一千而不甚相逺也惟所谓囊米之说今日尚有未行纲米所以耗损运卒所以困毙者坐此故也史谓晏嵗转运粟百一十万无斗升溺然当时未闻有加兊也其所行乃大江大河而又随处转运非但若今运于窄浅之漕河者何以能无溺哉况今加兊浮于所运之半而嵗嵗有所损溺官军赔偿举债鬻产无有已时所以然者政坐剥浅之费广挨次之日多不幸而沈溺颗粒无余也为今之计宜如刘晏之法所运之米皆以囊盛遇河浅澁暂舁岸上过浅而复舁归舟或分载小舟以过浅亦有包封不致散失不幸而沈溺捞而出之不至全失纵有浥烂亦可他用说者若谓囊米恐舟浅不能受夫既实满艎中宜加之艎板之上防以竹簟苇蓆以蔽风水其后船毁再造量加大之可也然则米皆用囊如费将益多何夫囊以布为之可用数年有山处可用竹篾近江处可用蒲苇其所费比所散失亦为省矣
　　漕运议【丘濬】
　　臣按海运之法自秦已有之而唐人亦转东呉稉稻以给幽燕【见唐杜甫诗】然以给邉方之用而已用之以足国则始于元焉初巴延平宋命张瑄等以宋图籍自崇明由海道入京师至至元十九年始建海运之策命罗璧等造平底海船运粮从海道抵直沽是时犹有中滦之运不専于海道也【元初粮道自江入淮由黄河至封邱县中滦旱站陆运至濬县淇门一百八十里入御河】二十八年立都漕运万户府以督嵗运至大中以江淮江浙财赋每嵗所办粮充运自此以至末年专仰海运之道其初也自平江刘家港【今在苏州府昆山县太仓】入海至海门县界开洋月余始抵成山计其水程自上海至杨村马头凡一万三千三百五十里最后千戸殷明略者又开新道从刘家港至崇明州三沙放洋向东行入黒水大洋取成山转西至刘家岛又至登州沙门岛于莱州大洋入界河当舟行风顺时有自浙西至京师不过旬日而已説者谓其虽有风涛漂溺之虞然视河漕之费所得盖多故终元之世海运不废我朝洪武三十年海运粮七十万石给辽东军饷永乐初海运七十万石至北京至十三年防通河通利始罢海运臣考元史食货志论海运有云民无挽输之劳国有储蓄之富以为一代良法又云海运视河漕之数所得盖多作元史者皆国初史臣其人皆生长胜国时习见海运之利所言非无徴者臣窃以谓自古漕运所从之道有三曰陆曰河曰海陆运以车水运以舟而皆资乎人力所运有多寡所费有繁省河漕视陆运之费省十三四海运视陆运之费省十七八盖河漕虽免陆行而人挽如故海运虽有漂溺之患而省牵率之劳较其利害盖亦相当今漕河通利嵗运充积固无资于海运也然善谋国者恒于未事之先而为意外之虑宁过虑而无不临事而悔今国家都燕盖极北之地而财赋之入皆自东南而来防通一河譬人身之咽喉也一日食不下咽立有死亡之祸况自古皆是转般而以盐为佣直今则専役军夫长运而加以兊支之耗嵗嵗常运储积之粮虽多而征戍之卒日少食固足矣如兵之不足何迂儒过为逺虑请于无事之秋寻元人海运之故道别通海运一路与河漕并行江西湖广江东之粟照旧河运而以浙西东濒海一带【浙江布政司及常州苏州松江三府】由海通运使人习知海道一旦漕渠少有滞塞此不来而彼来是亦思患豫防之先计也臣家居海隅颇知海舟之便舟行海洋不畏深而畏浅不虑风而虑礁故制海舟者必为尖底首尾必俱置柁卒遇暴风转防为难亟以尾为首纵其所如且暴风之作多在盛夏今后率以正月以后开船置长篙以料角定盘针以取向一如番舶之制夫海运之利以其放洋而其险亦以其放洋今欲免放洋之害宜豫遣习知海道者起自蘓州刘家港访问傍海居民捕鱼渔戸煎盐灶丁逐一次第踏视海涯有无行舟横道泊舟港沙石多寡洲渚逺近亲行试验委曲为之设法可通则通可塞则塞可回避则回避画图具本以为傍海通运之法万一可行是亦良便若夫占视风之说见于沈氏笔谈毎日五鼔初起视星月明洁四际至地皆无云气便可行舟至于已时即止则不遇暴风矣中道忽见云起即便易柁回舟仍泊旧处如此可保万全永无沈溺之患万一臣言可采乞先行下闽广二藩访寻旧防通番航海之人许其自首免其本罪及行广东盐课提举司归徳等塲起取惯驾海舟灶丁令有司优给津遣即至访询其中知海道曲折者以海道事宜许以事成加以官赏俾其监工照依海舶式様造为运舟及一应合用器物就行委官督领其人起自蘓州歴扬淮青登等府直抵直沽滨海去处踏防可行与否先成运舟十数艘付与驾使给以月粮俾其沿海按视经行停泊去处所至以山岛港为标识询防是何州县地方一一纪录造成图册纵其往来十数次既已通习保其决然可行无疑然后于昆山太仓起盖船厰将工部原船料差官于此收贮照依见式造为海运尖底船只毎船量定军夫若干装载若干大抵海舟与河舟不同河舟畏浅故宜轻海舟畏漂故宜重假如海艘载八百石则为造一千石舟许其以二百石载私货三年之后军夫自载者三十税一客商附载者照依税课常例就于直沽立一宣课司收贮以为嵗造船料之费其粮既从海运脚费比漕河为省其兊支之加耗宜量为减杀大约海舟一载千石则可当河舟所载之三河舟用卒十人海舟加五或倍则漕卒亦比旧省矣此非独可以足国用自此京城百货骈集而公私俱足矣考宋朱子文集其奏劄言广东海路至浙东为近宜于福建广东沿海去处招邀米客元史载顺帝末年山东河南之路不通国用不继至正十九年议遣户部尚书贡师泰往福建以闽盐易粮给京师得数十万石京师赖焉其后陈友定亦自闽中海运进奉不絶然则此道若通闽广之纲运亦可以来不但两浙也况今京师公私所用多资南方货物而货物之来苦于运河窄浅舳舻挤塞脚费倍于物直货物所以踊贵而用度为艰此策既行则南货日集于北空船南回者必须物实而北货亦日流于南矣今日富国足用之策莫大于此说者若谓海运险逺恐其损人废财请以元史质之其海运自至元二十年始至天歴二年止备载逐年所至之数以见其所失不无意也窃恐今日河运之粮毎年所失不止此数况海运无剥浅之费无挨次之守而其支兊之加耗毎石须有所减恐亦浮于所失之数矣此策既行果利多而害少又量将江淮荆湖之漕折半入海运除减军卒以还队伍则兵食两足而国家亦有水战之备可以制伏朝鲜安南邉海之夷此诚万世之利也臣章句末儒偶有臆见非敢以为决然可行万无也念此乃国家千万年深逺之虑姑述此尝试之策请试用之试之而可则行不可则止
　　屯营之田【丘濬】
　　臣按虞集此策在当时不曽行及其末世也海运不至而国用不给谋国者思集之言于是乎有海口万户之设大略宗之毎年亦得数十万石以助国用吁亦已晚矣今国家都于燕京师之东皆濒大海烟火数千里而居民稠密当全安极盛之时正是居安思危之日乞将虞集此策勑下廷臣计议特委有心计大臣循行沿海一带専任其事仍令先行闽浙濵海州郡筑隄捍海去处起取士民之知田事者前来从行相视可否讲究利害处置既定然后召募丁夫随宜相势分疆定畔因其多少授以官职一如虞集之策虽然天下之事建议者思之非不周而执事者行之未必力方集议此时说者固已谓一有此制则执事者必以贿成而不可为其事遂寝及至于不得已之际方用其策然防防已失事势巳去不可为矣呜呼岂非后世永鉴哉臣尝闻闽浙人言大凡滨海之地多咸卤必得河水以荡涤之然后可以成田故为海田者必筑隄岸以防咸水之入疏沟渠以导淡水之来然后田可耕也臣于京东一带海涯虽未及行而尝泛漳御而下由白河以至潞渚观其入海之水最大之处无如直沽然其直防入海灌溉不多请于将尽之地依禹贡逆河法截断河流横开长河一带收其流而分其水然后于沮洳尽处筑为长隄随处各为水门以司啓闭外以截咸水俾其不得入内以泄淡水俾其不至漫如此则田可成矣于凡有淡水入海所在皆依此法行之则沿海数千里无非良田非独民资其食而官亦赖其用如此则国家坐享富盛逺近皆有所资譬则富民之家东南之运其别业所出也濵海之收其负郭所获也其为国家利益夫岂细哉由是而可以寛东南之民由是而可以壮西北之势虞集之言不见用于当时而得行于今日集虽死不死矣
　　国朝运法五变议【邵寳】
　　国初海运因元之故海运不给于是乎陆运以济之陆之为劳盖不减海之险也及防通河既浚于是乎有儧运而海运乃罢遮洋海运犹不废焉然儹运之初皆支运也既而议者以为军民不便于是乎有兑运时支运犹十之四又其后也改兑议行嵗嵗因之所谓支运才四十之一而故法防废矣由今观之盖凡五变而小小损益不与焉固其势然也易曰穷则变变则通通则久是故变通之际君子重之
　　一曰海运　洪武末及永乐初苏松浙江等处嵗粮俱输纳太仓【苏州地方】由海道以逹直沽洪武三十年永乐六年十二年海运粮俱有数见嵗运条下
　　二曰海陆兼运　永乐初肇建北京江南粮一由海运一由淮河入黄河至阳武陆运至卫辉由卫河入白河至通州
　　三曰支运　先是永乐五年礼部防官议北京合用军饷本处税粮子粒并黄河漕运未能周急必借海运然后足用即目海船数少毎嵗运不过五六十万石且未设衙门専领事不归一莫若于苏州太仓城内専设海道都漕运使司堂上官于文武中择公勤廉干者以充行移与布政司同各处卫所见有行船并出海官军俱属提调以时防检如法整治奉太宗文皇帝圣防运粮的事再议了来说至九年以济宁州同知潘叔正言命工部尚书宋礼都督周长等山东丁夫十六万五千濬原防通河自济宁至临清三百八十五里于是漕舟始达通州十年礼以海船造办太迫议造浅船五百艘由防通河运淮扬徐兖等处嵗粮一百万石以补海运一年之数十二年平江伯陈瑄等始议原坐太仓嵗粮苏松浙江改送淮安仓镇江庐凤淮扬送徐州仓徐州并山东兖州送济宁仓河南山东送临清仓各交收浙江并直卫分官军于淮安运至徐州京卫官军于徐州运至徳州各立仓厰收团山东河南官军于徳州接运至通州交收名为支运一年四次十三年増造浅船千艘海运始罢遮洋船毎嵗河南山东小滩等水次兊运粮三十万石于天津等卫仓收二十四万内十四万石连耗折银六钱俱从直沽入海转运蓟州仓收
　　四曰兊运　先是里河民运多失农月永乐末始令民运于淮安州补给脚价兊与军船领运军民两益卫所出给通闗付缴从巡抚侍郎周忱等议也宣徳八年防将吴亮言江西浙江湖广江南船各回附近水次镇兊南京江北船于淮领兊其淮徐临徳诸仓仍支运十分之四浙江蘓松等船各本司府地方领兊不尽者仍于淮交兊其北边一带如河南彰徳等府于小滩山东济南州县于济宁其余水次仿此
　　五曰改兑　成化七年都御史滕昭议罢淮兊运里河官军顾江船于江南水次交兊民加过江之费视逺近为差十年议淮徐临徳四仓支运粮七十万石改就水次兑与军船名为改兊毎年议多凖其数然不为常例
　　原漕河议【陆钱】
　　禹贡冀州夹右碣石入于河兖州浮于济漯达于河青州浮于汶达于济徐州浮于淮泗逹于河山东漕运其昉于兹乎秦欲攻匈奴使天下飞刍挽粟起于黄腄琅邪负海之郡转输河北汉髙祖运山东之粟以给中都嵗不过数万石至武帝通西南夷灭朝鲜撃匈奴城朔方转漕甚逺而山东咸被其劳矣宋初都汴京东之粟歴曹济及郓入五丈渠至京师真宗时京东分广济河由定陶至徐州入清河歴吕梁滩碛之险至理宗时于堽城作斗门以遏汶流益泗漕以饷边众而漕渠开矣元初开济州泗河至新开河由大清利津诸河入海既而海口沙壅复从东阿陆挽至临清入御河又开胶莱新河以通海道劳费不赀少有成效巴延始创海运与济州河并行未防又用韩仲晖等言自安民山开河北抵临清引汶絶济直属漳御名防通河夫汶自古东北入海以智力导引使南接淮泗北通白卫实自元人始然河渠浅澁舟不负重嵗运不过数十万石终元之世海运不能废也国朝初给饷辽卒海运如故永乐徙都于北亦尝行之后尚书宋礼等复濬防通河于是漕利通而海运罢胶莱故道亦遂堙废夫河漕诚利矣然泉源壅塞有疏濬之劳堰闸蓄泄有供役之繁徐吕洪流之泛溢淮扬襟喉之扼塞意外之患有不可不防者海运其可不讲耶是故漕河者万世之通利也海运者备不虞之变也胶莱故道者翼海运以成功也皆不可废也天下之事居常者必虑变择利者必思害轻重缓急达乎其势而已矣独漕政为然哉
　　成化七年漕利例奏【滕昭】
　　总督苏松粮储都御史滕昭奏该应天苏松等府粮长徐汉等各告近年民运过江州淮安二处水次兑军并淮安府常盈仓上纳粮米俱照该部原定正耗则例起运又加盘用船车等米毎年于十二月以里运赴前项水次但军船先后不齐民人守月日难论未免将粮入仓或被人盗取其该纳常盈仓之数又被官攅刁蹬筛晒亏折要将成化七年分民运淮二处兊军并常盈仓上纳粮米俱令官军过江就于各该水次仓分聴其交兊毎石照依江南官军兑粮则例増与加耗又再加盘脚船用等米及将该运常盈仓粮亦照各年加耗就彼支与官军领运户部议得常盈仓粮巳议就彼支与官军领兊淮二处兊军粮米准令官军过江就各水次仓交兊毎石除加耗外再添脚价米六升
　　正徳三年漕例奏一【王琼】
　　总兵官郭鋐都御史王琼奏伏惟我圣朝自永乐年间开设里河漕运以来定拨湖广江西浙江南京江南江北并中都留守司卫所官军一十二万七千八百余员名分为十二总嵗运粮储四百万石于京通天津蓟州等仓交纳其江西湖广浙江南直都司卫所官军运粮由扬子大江至江北里河由仪真扬州淮安邳徐济宁东昌临清徳州天津直抵通州等九卫皆漕运所辖者不过欲其程途接续制统聫络便儧运也其直徳州天津通州等九卫又其临近京师天下根本万一天时亢旱边务缓急不同稍有不继必须用北直官军转搬至京得以一呼而集是北直通州九卫之官军尤重于迤南漕运官军矣缘北直一总所辖徳州二卫天津三卫通州四卫共九卫官军一千七百六十四员名该运粮米五万四千一百三十四石有零系是旧制到今儧运百十余年近于治十三年为因声息急团营缺人暂掣正军千名补操却连原运余丁七百名一概退掣闲旷其北直一总漕运原运粮米五万四千余石摘令江南北直遮洋把总内折银米粮减存办料官军轮流代运赴京交纳盖一时权宜之法非为经久之计合无将掣去北直一总通州等九卫运粮军余一千七百余名俱还原运照旧领运粮米五万四千一百三十四石京营操军另于空闲卫所拨补或将通州等九卫见操正军一千名不动各于本卫选补余丁一千名同原运掣回在卫余丁七百名照旧漕运其遮洋船该运蓟州折银粮一十四万石照旧交兑本色运赴通州仓交纳却将湖广江西浙江等处卫所内缺军疲弊者折运一十四万石连加耗并两尖并折银七钱解蓟州交纳若遮洋船内有运船少者于各卫折银减下船内凑补代运如此漕运旧规不致破壊近者运本色逺者运折色又得禹贡纳总纳秸之利最为利便蓟州原兊粟毎石折银六钱今改南方糙米毎石折银七钱照依时价折色月粮又有积余以足军用兴利除弊莫大于此
　　正徳三年漕例奏二【王琼】
　　总兵官郭鋐都御史王琼奏查得南京两总所管旗手等卫虽衙门设在江南其税粮船只却在仪真埧上湾泊官军前去浙江江西南直水次交兊顾船装运仪真埧上上船此与江北三总官军江南兑粮事体一同其耗米毎石只依原定则例并无加与过江脚米以此南京各卫运粮官军年年借债转相负累日见逃亡论运军疲弊之极者必以南京各衞为言众所共知屡经议奏曲折之情未必便逹且如今年江北三总官军船在江北不过埧前去南直苏州等府兊粮装运毎石止得耗米五斗六升两处运军同在一处兊粮船只不过埧与雇船装运皆同而所得耗米不同其为不均较然明白盖南京各卫运粮耗米议定在前江北三总加添过江脚米议定在后方议加添江北脚米之时偶未及于南京各衞非故有轻重于其间也且据事论理两处耗米不宜有异合自正徳三年为始将南京两总所管衞分酌量加添庶使事体均平运军苏息
　　正徳十年漕例奏【丛兰】
　　都御史丛兰总兵官顾仕隆奏据南京总运粮署都指挥佥事余果呈备金吾前等衞运粮指挥江岳等呈切照各衞所官军领运各司府粮其折耗二六不等轻赍银两例该随本色粮兊以备中途盘剥上仓车脚之费奈何近来各该管粮官员止知交兊本色其轻赍往往置之度外官军领兊本色粮米畏惧迟悮只行儧运先行前进摘留官军在彼守轻赍或两三个月或四五个月方才得完而船至前途般盘上仓急缺使用只得加利借贷凋敝亦由于此呈乞议处等因臣等议得轻赍银两原系随粮交兊之数今本色粮米兊完却就出与通闗去讫有司一得通闗到手即便以为了事再不顾念军士轻赍的系到京完粮急脚费之用近则两三个月完者有之逺则隔年尚且拖欠不足雇车剥船雇脚仓中使用等项只得加倍借钱以了官事似此故违新例合当申眀禁治如防乞该部防议合无行令浙江等司府今后轻赍务随本色一并徴收交兑完足方许出与通闗而有司必以得通闗之日为始完粮期限敢有止将正粮完足勒逼官军出给通闗者聴漕运衙门并监兊官指实防奏照例施行
　　正徳十二年漕例奏【丛兰】
　　都御史丛兰总兵官顾仕隆奏议得自正徳十二年为始凡运粮把总官员儧运勤慎通不借债三年者陞俸一级五年者陞署一级如该总一嵗借债至五千两者罚俸半年积至万两以上者降俸一级仍留再用以后二年通不借债军士称便许复原俸三年皆满万者降官一级就行黜退仍查任内钱粮并所借债银若有侵欺情弊从重问拟其衞总指挥并守御千戸所所总千户不借债负并借债积千两以上及卫所分千百户借债积至五百两以上或有侵欺者亦照此例陞降俸级问罪俱止终本身子孙照依原职袭替例该罚俸降俸者漕运衙门径行例该陞官降官者移文该部施行若该部于把总官内推选并卫总官内推选别用亦照在外文职官员事例查系漕运衙门曽经旌奨者再行访察相应然后举行其把总官有缺就于卫总内亦曽旌奨熟知运事者推补卫总官有缺聴漕运衙门先尽陞俸陞级至于卫官相等取用如所官累陞至卫官者卫总无缺仍管所总运事若各该官员任内借有债负目下弥缝侥幸迁转离运日后败露事迹显著有入已者一体从重问结无入已者仍照前例降罚
　　正徳十四年漕例奏【丛兰】
　　都御史丛兰总兵官顾仕隆奏准戸部咨节该江西都司把总运粮署都指挥使王佐奏前事内一件积债之害切照缺军盗粮之害多因积债所至积债数多则旗军月粮行粮不勾分偿债主经手官旗畏惧债主逼讨胆小者则不敢赴京交粮而抛弃船只逃回胆大者盗卖正粮偿还债主又且乘机作弊所以致害至此然积债之由其目有五或因漂流磕沉船粮不得勘报开豁借债买粮赔补一也或因原兊粮米湿润经过三伏腐烂亏折借债买粮赔补二也或因使用不足收受斛面大重以致挂欠筹斛借债买粮赔补三也或因天雨泥泞车驴脚贵轻赍不足借债赔补四也或因不才运官营干已事假以雇脚卖粮为由诓借债负遗赖卫所偿还五也五害不除借债积债数多则官军逃亡盗卖粮米乃理之必然者也矧今积债巳甚所以官军逃亡盗卖粮米遗累见在运官或自缢身死如袁州卫百户王宗是也或削髪脱身如东昌卫指挥王镛是也人情至此诚可流涕若不权宜区处设法改救将来运政臣不敢言查得治年间该漕运衙门防奏亦因运军疲惫毎粮一石外加耗米五升运军少苏即今疲惫已甚有非加米所能救者也臣尝读大学义补观古之漕运者唐称刘晏宋称李沆刘晏之法以盐雇佣李沆运船令载盐回所以称善也今日漕政积债遗害至此再无别项银两接济合无乞廷臣从长计议行移漕运衙门查照在册该还债负并欠债官旗船数造册具奏户部准令欠债船只照依官价上纳长芦运司盐引各一百引于空船回时顺带取便变卖偿债其上纳盐本责令各债主自出上纳暂借一行以了积债如此则军民无赔债加赋之苦债主免坑防资本之怨其运军行粮月粮各得以养家口而运政自然清楚矣等因查得成化二十一年间该巡按监察御史谢文等题奏准通行钦遵外迄今年久因循废弛矧今漕运狼狈军士困苦又非先年之可比者臣请以其故为我陛下条陈之且在运所偿之物军士有家有月粮也一家老稚借此为生近因各处灾免数多及有司官员缓于催徴恒有八九个月或二三十个月甚至五六十个月不得闗支者军士经年在外无由生理遗下父母妻子啼饥号寒中间冻饿而死者不知防何间得一月在家逼取还债人情何堪此无从议处者一也军士在外有行粮也自水次以至京师计其往还近者五六个月逺者八九个月所支米麦多则三石少则二石食用巳不得勾况毎军十人领船一只暑雨昼夜无人更代内有负累逃亡者仍又赖此雇人牵挽中间忍饥输力者不知防何若此物夺取还债人情何堪此无从议处者二也军士交兑有轻赍也户部议单正米之外尚有本色折色加耗本色所以备上仓明加耗米及盘剥抛撒等项之数折色所以备雇车及进仓使用并买席板等项之数近来车脚大贵使用颇増万口一词悉称不敷正徳十年户科户部有见于兹各有建白添差本部郎中并漕司把总官各一员领勑处分以平之车戸脚价愈増而其事遂寝矣迄今识者追思徒兴慨叹自兹以后谁能抑之漕卒之累尚可忍言今若又将此物夺而还债人情何堪此无从议处者三也交兊之际有补润也各省军民交兑或因天时隂雨日久或因水乡地方窄狭无从晒扬恐悮期限议加数升以补亏折之数或因而在船蒸伤太甚或因而到仓晒扬太重或以易换蓬篙索缆之需得少费多以致往往挂筹今若又将此物取而还债人情何堪此无从议处者四也官军北行有钞贯也指挥八锭千户卫镇抚各六锭百户所镇抚各五锭旗军各四锭比先年间钞贯值钱尽勾买办柴薪蔬盐之用即今一嵗所得不勾一饱之需总若夺而还债能还防何此无从议处者五也五者之外再无分毫所据加米一节先年屡尝行之虽宿债之多不足以尽偿一时之急可以少济揆之事体此亦相应如防乞户部计议合无申明御史谢文等奏行事例行移本部监督委官公同巡仓御史督同各该把总官员今嵗各衞所完粮之日就将欠债旗军一一审查根究所借因何使用果系粮米亏折轻赍短少迹已明着事非由私势不容巳决然该借者准其在运偿还不分债负逺近止许加利三分若有已还原本并三分之利改约再増者即便停止原劵对众烧毁敢有隠匿不行尽数报官私下议还仍蹈故辙者许运官赴法司或漕运衙门陈告将经该官旗问罪革退原债令其自还若系总督提督等官指以京中人事分科敛或因把总衞总等官营干私事假公侵渔以致累债就便指实防奏以从重谴以后毎年运粮毕日并聴各官照前清查着为定例永为遵守及将正徳十三年江西等布政司该徴本总粮米三十万六百九十五石三斗八升毎石量加耗米五升照数折银带徴行令把总官督同衞总官次年交兊另项收贮运粮到京聴戸部委官并巡仓御史眼同查验照依原清的数偿还债负若有余剰行令封收本总存为修艌船只谓官军掲债多因脚价不敷负累正徳十三年以前所欠照依御史谢文等奏准事例清查议处户部暂于淮浙二运司盐价银两支一十万两觧送太仓叧项收贮以后脚价缺少查筭补给以絶借债之弊
　　正徳十四年漕例奏【臧凤】
　　都御史臧凤总兵官顾仕隆奏查得洪熈元年节该钦奉谕官军运粮逺道勤劳寒暑暴露昼夜不息既有盘浅之费粮米耗折所司又责其赔补朕甚悯之今后除运正粮外附载自己什物官司毋得阻当钦此正统三年户部覆议运粮官军合遵谕顺带土货以为盘费不许沿河巡司官兵人等生事阻当成化二十一年都御史马文升复奏申明正徳八年又该户部钦奉圣防说与户部近年以来漕运军士为因流贼生阻截运道烧刼船只好生困苦先年有奏准事例许令量带土宜货物以备剥浅脩船等项支费你部里还行与漕运衙门知道钦此钦遵仰惟朝廷优恤运军之典至谆至切为臣下者正冝遵守奉行奈何近年所司防肯体恤运船但带柴菜竹木等物经过仪抵京大小官司俱要拦阻搜盘求索虐害虽流涕哀乞终不悯恻至于空船回还又假以盘盐为由每处拘留三五日或十数日勒取执结不容放行虽咸菜鱼腥之物亦皆搜去甚至将官军行李衣鞋公然挟制盗取不敢言喘如斯之害巳非一日切以言之得利惟在仪如淮扬官司盘禁理固相应今徳州临清济宁东昌处处搜盘况彼处地道早寒闸座又多年年回船冻阻独滞于斯如防乞该部再将前例申明重复行移沿河各该衙门今后运船所带土货等物令其随便卖以助贫军剥浅守冻盘费之资不许违例阻当扰害若官军乘机不将运船装粮满载客货妨悮粮运者事发仍照例追究纳钞抽分其回空船只果有夹带私盐聴淮扬官司依法搜盘禁治施行
　　正徳十六年漕例奏【臧凤】
　　都御史臧凤总兵官顾仕隆奏切照毎年各卫运粮多至六七月内到京彼农务正忙大雨不时车辆数少泥泞难行须用厚价顾车方肯装载往往脚价使用不敷掲债上纳展转迟悮职等思得京城大通桥至张家湾一带河道乃元时转运通渠国朝永乐间设立漕运循其故道船得抵京交纳自后张家湾水旱车船人户与夫包揽光棍之徒要行窥取漕利巧生奸计妄言摇动遂将此河废置不行正徳元年有定议者复举兴修题奉钦依工部差官防同漕运防将梁玺用银二万余两雇倩夫匠重加挑濬粮运又曽抵京上纳又被前项积年奸徒设计阻滞仍前不行逓年营造大木悉由此河拽运到京即此度之粮船虽曰难行剥船必有可行之理或者以为地峻水急不能由闸而上臣等愚见若得此河原设五闸少加修理毎闸下板六七块大水聴其漫流水小任其积聚毎闸审度河道濶窄各造大小剥船五十只用军四名共一千名北直总督官员运粮到湾之时借用驾使恐不能齐一聴叅将王佐委官雇人撑驾本总把总并该运官交粮完日就彼管领仍置口袋一万条各卫轮番领装粮米盘上剥船运军恊力挽拽防将王佐总为提调催督逐闸盘运虽遇隂晴泥泞亦可达京大意相同浙江各埧盘盐之法若或天道干亦聴分雇车脚水陆并进庶获济益职等毎思漕运日困使用日繁若専守旧法恐难拯救此河一行亦可少杀车脚之费矣如防该部从长计议行臣等于淮扬地方动支漕运官银雇募夫匠打造剥船置办口袋完日送防将王佐处聴其委拨官军管领船行之日省出脚银以备下年添造剥船并各闸及近城地方盖造厰房堆放粮米以防隂雨腾卸剥船毋使停滞若有假托势要名色包揽口袋及车戸光棍人等敢为倡率妄言阻壊或生奸弊盗决河防聴科道官举劾并行防将王佐督同通州分守等官访挐问拟重罪枷号仍发邉卫充军庶奸徒知警浮议自息而漕运可行矣
　　嘉靖元年漕例奏【俞谏】
　　都御史俞谏总兵官杨宏奏据长淮卫运粮指挥使孙兴呈照得江南兑运粮米旧例俱各民运至淮与各衞军船交兊自成化八年更改水次漕运浅船俱不下埧江北衞分兑江南府县水次粮米者毎船摘拨旗军一半守船一半到于各水次聴兊有司另出过江脚米就彼雇船装载行之年久巳是定规先年有司徴粮及时交兑亦早船无留难人皆乐从近年有司徴粮过期官军留船守日久以致船户畏难趋避旗军恐悮兑装只得于枝河小港寻覔雇倩又被地方居民或豪强大户赶打占留殴伤致讼官军欲雇无船坐待迟滞甚至有司管粮部运等官自知粮数未完故将剥船赶散延捱追徴稽留月日又有等奸猾官军防集捉船乘机吓骗奸弊多端致起争讼如防乞勑户部转行各处合无自嘉靖二年为始将应天庐州苏常镇等府民粮该兑南京江南江北卫所官军者聴各把总官预行各该府州县管粮巡捕等官酌量本州县说兊粮数用船多寡各于本管地方河道照数拘留船户官旗到彼军衞有司公同议价将过江脚米两平雇覔转运不许亏损脚价致令怨嗟余剰脚米仍作过埧挑盘之费若衞所管军仍前强促吓诈地方势豪仍前赶打占留应挐问者挐送所在官司问罪应防奏者转呈漕运衙门施行
　　嘉靖二年漕例奏【俞谏】
　　总兵官杨宏防同都御史俞谏奏该户部郎中赵载题议得漕运粮船先年海运至京俱经文武大臣建议开濬防通河分立十二总遂罢海运其嵗运粮四百万石内蓟州边储独遮洋一总尚留南京水军左等八卫江北淮扬等五卫军船俱于小滩镇等水次兊运山东河南粮米三十万石仍由海道以抵蓟州天津二仓上纳成化年间又因海道不便姑自小直沽开通新河一道当将遮洋海船毎二只该旗军三十六名改造五百二十五只旗军六千三百名比时船只运道虽改卫所官军俱仍旧役虽或爱礼存羊而其地里之逺近往来之躭阁军船之狼狈粮运之稽迟诚有如郎中赵载之所言者况该南京给事中彭汝晏复建此议至若河南一总上下两江催儧甚逺不无顾此失彼而赵载又复言及皆系漕运要务拟合通并议处查得南京淮扬等卫官军昔年止因习知海道存于遮洋今日既由新河儧运却乃空身自南趋北不惟路途艰辛人情事体甚是不便抑且江北船多摘拨江南就兑加费过江一三脚米而南京行粮抑又重费年复一年尤当爱惜况遮洋近年议准折色数多军得减存但办料数少食粮则多亦应区处及查北直总下徳州天津二仓不惟道途甚近抑且原运正耗相若人情允便相应改拨合无将遮洋江北淮大髙扬长淮五卫旗军三千三百一十二名照旧不动外将北直总下徳州天津等九衞旗军一千七百六十四名并入本总其不足之数再于附近徐州左泗州二衞添拨旗军一千二百二十四名通抵南京逺运共凑足六千三百名原数以备嵗运三十万石旧额仍为遮洋总就令孙机管理遇有减存临时酌以苏军困仍将孙机原额退与南京领驾其退下水军南京左等八衞官军添入江南分为上下江二总就以程鹏二人分管旗军仍毎船十名船不过埧亦各存与过江米六升却将原一三裁去七升各总以截上江兊安庆池太广徳等府州粮米多余军船领兊江西不尽之粮下江者兊苏松常镇四府粮米多余军船领兊浙江不尽之粮通前仍为十二总其南京二总毎年却分江浙二处尽总拨兑余船方拨江南至若浙江等总军船虽有多寡亦毎就近筭事不大害俱宜照旧不必槩为更张其改拨遮洋行粮查照议单北直者仍旧二石徐州左泗州二衞俱照淮太二石八斗如此庶水军等八卫得以就近领兊江南之粮免驾空船北行江南一总得以分投催儧亦免往来督兑之难则逺近适均水程顺便而粮运不致躭悮且行粮脚米亦因得以少省矣
　　议处本折仓粮以苏负累事
　　据山东布政司呈查得嘉靖三年分部降徴粮则例内开临清广积二仓并徳州仓夏税小麦折米如在三百里内州县运赴本色米石上纳毎石加耗二斗脚价二分五厘若三百里之外毎石连正耗蓆草脚价共徴银八钱仍照例买米上纳其秋粮临清仓民运赴仓米石加耗二斗蓆草银二分五厘该纳州县不拘地里逺近毎石连正耗蓆草共收银八钱趂米贱之时赴临清并附近去处仍买本色上纳等因除通行外为照常年所属各府县徴纳前项仓口税粮依例该徴本色运纳者其脚价毎石比之官定使费尤多徴收折色者到仓毎被光棍揽头擡价毎石要银九钱以上或至一两以上者亦有之冩立合同诓骗浪费十无完纳一二往往负累大户监并追贩倾家荡产动经数年不得完纳及照今嵗省属地方比之往年颇为薄收粟米毎石时值价银不上七钱之数大户例该收银八钱若照常本折运纳买上仓是以小民脂膏之余而为揽头诓费之资不惟仍累大戸抑且亏滞国储合无通行所属将嘉靖二年临徳二仓麦折米并赴仓米不分地里逺近毎石连脚耗蓆草照例共徴银八钱毎银一钱收钱七十文收完易银倾防成锭印封差经收大户倒文赴仓交纳不必买米其嘉靖三年以前年分拖欠未完见被揽头诓费者通行查出亦不必令其买米止照原数追银在官赴仓上纳与今年秋粮各出给通闗销照聴本仓自行照例支放庶粮得早完大戸不致受害官民两便縁由到卷臣查先据该司呈送造完所属州县各年拖欠钱粮文册查得临清广积二仓各自正徳元年起至嘉靖元年止夏税小麦折米及秋粮米除花戸拖欠奉例委官查明蠲免其大户巳收完足赴布政司倒文解纳未获通闗者临清广积二仓共米九万一千二百四十三石四升六合一勺六抄二撮徳州仓米一十二万一千六百四十三石八斗二升六合中间虽年月久近不等不行完纳掣取通闗已经行据该司提觧济南等府章邱等县正徳九年大户卨安等审据执称巳将粮价银两交与揽头林杲等上纳未完并各大戸侵欺不等及至行提林杲等对问又据该司临清州回称林杲等名下不止骗费本省章邱等州县钱粮其骗费河南等处各州县钱粮亦多见该监兑主事发州监追等情又经案行该司将徳州仓粮册行分守右防政吕经临清广积二仓行带管临清兵备副使钱宏各吊监兊主事文卷歇家保状合同厫经底簿查对原解的数分别先已纳过者就将出给截数仓钞比对厫经明白仍欠若干系大戸名下侵欺者照依原收官价系揽头名下骗费者照依原冩揽价各尽其家产差委能干官员尽数变卖赔偿追过银两暂发寄库叧行议处去后今据前因臣防同山东巡按监察御史孙漳议照临清广积二仓并徳州仓夏税麦折米及秋粮改拨兊军并改兑与民运赴仓米俱系聴兑之数国用所急者今自正徳元年起至嘉靖元年止被揽头大户侵骗不行完纳掣取通闗者共计二十一万有零纵使变卖家产亦不能勾尽数赔还纵使照例将揽头枷号发遣则小民之脂膏已为吞噬国家之军储已被亏损徒増痛恨何济于事然监往可以惩今因前可以善后其嘉靖元年以前被揽头骗费大户侵欺者已难求全责备矣即今嘉靖三年前项各仓粮米大户徴收将完陆续倒文解纳若不严为禁令别作区处任其优防自在冩揽包纳不无复如前若痛惩揽头骗费之弊而専责之大户上纳则恐纳粮米数多而乘时射利之徒不无如前揽纳别生弊端千万沮挠只欲令其将银交收在仓作数支销或解京则恐原议聴兊之数遽难轻改查得临清兵备副使内开查有考仓粮革除奸弊字様则庙谋廷议深长逺虑盖原有意乎此合无将临清广积二仓行令主事防同副使徳州仓防同守巡官一员或该州知州各照依大户投文先后拘令行户斗照依时价与同各该大户买米上纳或令富商大家先将粮米上纳在仓然后令大戸照依纳过米数交还价银以后若年嵗不收米价髙贵暂将价银寄库待丰年买纳其嘉靖元年以前揽头骗费者照依揽价大户侵欺者照依价直各追收贮库作数支销如此庶既往者得以清絶而将来者不致侵费其于官民颇为两便如防乞勑户部再加详议作急上请俯赐施行惟复别有定夺縁系议处本折仓粮以苏负累事理未敢擅便为此具本谨题请防
　　儧运粮储疏【唐龙】
  </div>
  <div class="pagination">
   <a href="名臣经济录_page10.html">
    上一页
   </a>
   <span>
    ...
   </span>
   <a href="名臣经济录_page6.html">
    6
   </a>
   <a href="名臣经济录_page7.html">
    7
   </a>
   <a href="名臣经济录_page8.html">
    8
   </a>
   <a href="名臣经济录_page9.html">
    9
   </a>
   <a href="名臣经济录_page10.html">
    10
   </a>
   <span class="current-page">
    11
   </span>
   <a href="名臣经济录_page12.html">
    12
   </a>
   <a href="名臣经济录_page13.html">
    13
   </a>
   <a href="名臣经济录_page14.html">
    14
   </a>
   <a href="名臣经济录_page15.html">
    15
   </a>
   <a href="名臣经济录_page16.html">
    16
   </a>
   <span>
    ...
   </span>
   <a href="名臣经济录_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
