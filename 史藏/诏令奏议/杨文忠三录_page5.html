<!DOCTYPE html>
<html>
 <head>
  <meta charset="utf-8"/>
  <title>
   杨文忠三录 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   杨文忠三录 - 第 5 页/共 5 页
  </h1>
  <div class="content">
   具官臣杨廷和谨奏为衰病陈情恳乞天恩放囘致仕事臣遭际圣明滥竽内阁一品歴俸亦既九年屡疏乞休未防矜允勉强供事因循至今疾病日深衰頽日甚痰喘急昡晕徤忘毎趋朝过门歩履蹇澁必扶掖而后进凡对人言语听闻恍惚多再问而后知兼以器局迂愚才识庸下图报虽切而宣力未能持论虽多而成功则少老疾之状众所共见情迫于中不容于不退也瘝矌之罪自知甚明义之所在不可以不退也窃念葵藿尚有倾阳之诚犬马亦有恋主之意臣虽至愚比之草木鸟兽稍有知识仰承覆载之恩未効涓埃之报岂忍逺违光宠甘处林泉但以情不可强义不可难强而强之必有颠蹶之虞当退而不退必有负乗之咎见今朝觐考察州县卑官仓库小吏老疾者必退不职者必黜非徒以惩戒于既往抑亦以风励于将来况朝廷为四方之极大臣乃百官之表臣所居者何官所任者何事顾以老疾而不去瘝旷而备员已且内愧人其谓何伏望皇上特垂睿览俯鉴愚衷怜恳切哀鸣之情全始终优礼之义许退休于田里得调养于余年则自顶至踵皆受恩之地自生至死皆感恩之日也臣下情无任激切祈请之至正徳十五年二月初五日奉圣旨卿忠诚体国徳望兼隆值今四方事殷谋猷賛画劳绩多朝廷方切倚毗岂可累疏引疾求退宜照旧供职以副朕懐慎勿再辞吏部知道
　　具官臣杨廷和谨奏为恳陈愚悃辞免恩命事臣近以九年考满节该钦奉手勅着支大学士俸还与诰命复遣内臣李荣枉临臣第特赐臣寳钞五千贯白金五十两彩段四表里羊三只酒三十瓶卓面五张者天光下济睿泽曲流衔恩未酬以荣为惧切念臣自复任以来三年于比卧病之日十常二三报称之劳百无一二衰頽日甚瘝旷愈深屡陈乞休之章未奉允俞之旨毎欲再申前请顾以时事方殷清跸未旋私情犹阻勉强就列荏苒逾时猥及考满之期误受非常之眷楮颁内帑馔锡天厨上尊养羊络绎载道白金彩币绚烂充庭拜受之余战兢无已窃以诰命之赐贲及重泉显扬之恩加于三代实慰私愿敢复他辞惟是受廪于官义当计功而食伐檀启素餐之诮负乗有致寇之灾臣今忝窃穹阶已叨厚禄若更兼支五品益重汗顔大约五品一年之俸可为一家八口之供当财用匮乏之时正上下节省之日寛一分民受一分之赐省儋石官有儋石之储伏望圣慈收囘成命令臣仍支旧俸少安刍秣之情庶几恪守官常暂効涓埃之报臣下情无任恳切祈请之至正徳十六年五月初六日奉圣防卿宏才硕徳望实素隆弼亮忠贞朝廷倚重一品九年特崇恩礼用酬劳勚卿宜勉遵先朝成命以副朕眷注至意所辞不允吏部知道此疏十五年七月内进时先帝南征乆未得命今上登极后乃得防新政之初首防褒谕衰病余生其何以为报邪
　　具官臣杨廷和谨奏为自劾不职请赐罢黜以彰新政事臣闻之为政莫先于择人择人莫先于大臣大臣之黜陟既公然后百官之贤否可得而理也百官之贤否既明然后庶事之规模可得而正也臣资性迂愚器识庸下既无格心之学又乏救时之才辅政数年畧无寸补丁忧去任再召还朝屡疏乞休经年卧病未防俞允益重愆尤于时四方靡宁百度多阙军民困苦怨讟流闻揆厥所由皆在臣下臣当大臣之位为百官之首非臣之咎其谁之咎也恭遇皇上当继统之初操威福之柄刬革前弊创立新规正百官以正万民辟四门而明四目逺近有中兴之望华夷仰丽正之辉惟是进退人才关系最重有如臣者黜罚宜先伏愿陛下察臣恳切之情宥臣瘝旷之罪即日罢臣职任遣归田里则臣之负恩于先帝者可以少赎懐慙于端揆者可以少释既以彰圣治而开贤路又以儆有位而惩无良朝廷之政令自此而一新天下之观听自此而一改臣虽在田里得见太平陛下之为赐大矣防臣之为幸多矣臣无任恳祈诚请之至正徳十六年五月某日奉圣防卿在先朝随事纳忠嘉谟令誉播在天下比者受遗定议拥防匡持除奸刬弊备竭勤诚有功宗社朕图新治理方切倚毗卿宜展布四体共致太平用副朕眷注至意所辞不允吏部知道
　　具官臣杨廷和谨奏为老疾陈情恳乞天恩休致事臣自近年以来齿髪渐改疾疢愈加志气昏沈精神萎惫耳已迷于听应目乆暗于黄数月之间勉强供职武宗皇帝奄弃臣民云雷方屯水火相息臣才非通变而值改革之时徳不及人而当经纶之地忧惶之甚剧若饮氷机缄之难危于临敌既无涓埃之助敢言退托之私幸逢陛下嗣大厯服乾元资始离照重明葵藿之诚向日虽切蒲栁之质望秋先零况励精伊始而臣以衰病废其官贤俊满朝而臣以老朽与其列审已则宜退量力则不堪若更仰恋明时坐俟终日恐万几有丛脞之患三孤为瘝旷之员伏望圣慈怜臣恳切之情遂臣休退之愿使得优游田里歌咏太平则臣未尽之年皆感恩之日也臣下情无任感激祈请之至正徳十六年五月某日奉圣防卿忠清公正徳望素隆翊戴勤劳功在社稷朕初嗣位方切倚毗岂可暂离左右今乃屡疏引疾乞休元臣体国之义恐有未安鸿胪寺便往谕朕意即出供职以副眷懐所辞不允吏部知道
　　具官臣杨廷和谨奏为恳乞天恩俯怜诚悃容令休致事臣闻力不足者中废老将至而耄及昔诵其语今验诸身臣积老而衰积衰而病今年转笃入夏弥加昨具短疏上陈冀防俞防下允岂意天言曲奬圣泽洪流伏读再三忧惶万状臣有何徳而称以公清忠正臣有何功而许以翊戴勤劳屡遣礼官趣令供职责以体国之义歆其报徳之心顾名实之有乖致罪戾之益重已且内愧人其谓何窃念明良相逢古今盛事当圣明临御之日正臣工励翼之时臣以菲才谬膺重任置诸左右寔资启沃之勤委以腹心莫副倚毗之切虽竭驽骀之力以驱末路毕桑榆之景而奉休光分所当然死亦何避但病随年至身与愿违匍匐未能支持不可因循既乆瘝旷愈深不惟自负于初心抑且有妨于新政仰祈睿鉴俯察防诚赐骸骨以全归永荷生成之造视手足以相待能忘舞蹈之诚臣下情无任恳切祈请之至正徳十六年六月某日奉圣防卿辅翊朕躬勲徳隆重精忠直节中外共知屡次引疾乞休已有防再四慰留况今更化之初机务日殷方切倚任宜仰体眷懐亟出供职用副平生爱君许国至意慎勿再辞吏部知道具官臣杨廷和谨奏为衰病陈情恳乞天恩休致事臣闻事君以忠期尽瘁而勿恤不能者止惧陈力之难胜臣以菲才遭逢盛世歴任一十五转在官四十四年猥防四朝之恩乆玷三孤之位自从召起卧病上请者凡十二章今事圣明陈辞恳乞者亦已三疏数防恩诏曲赐慰留申命礼官枉临宣谕窃念先帝之山陵未举皇上之哀慕方深强扶衰羸黾勉从事迁延弥月转益旧疴双目渐昏难奉十行之札两耳重听罔禆四达之聪陛下之眷遇方隆而臣之筋力已耗太平之气象日盛而臣之福泽已盈敢贪廊庙之荣实切山林之想况老当致仕非以为名而病冀得闲本其至愿伏望圣慈早赐俞允悬车授杖永懐周泽之隆击壤耕田载颂尧仁之庇臣无任激切恳请之至正徳十六年九月三十日奉圣防卿累朝元老徳望素隆翊戴賛襄功在社稷朕心简注士论咸归今方励精图治虚懐倚毗宜益竭忠诚展布四体助成维新之化岂可屡疏引疾遽求休致鸿胪寺官便往谕朕意即出供职以副中外之望慎勿再辞吏部知道
　　具官臣杨廷和谨奏为自劾不职乞赐罢黜以正纲常昭典礼事臣闻有官守者不得其职则去有言责者不得其言则去臣忝为三孤之官谬当辅导之地凡诸司之所守者皆臣等之所当遵者也诸司之所言者皆臣等之所当行者也况典礼之大义纲常之大伦哉近者陛下欲追崇本生父母礼官据礼以守其职科道交论以正其言臣与同官蒋冕毛纪费宏等上稽古史之旧俯察庶言之同执奏再三不防采纳续奉慈夀皇太后懿防加帝后之称既已力战天下之公议曲伸罔极之私恩矣后乃再奉诏防欲于帝后之上复加皇字臣等闻命惊惕不敢奉行随即封还请从前议岂敢无礼于君取罪于已哉诚以典礼所系不可壊之于圣朝纲常所闗不可废之于今日也昔者鲁夏父弗忌逆跻僖公其死也焚烟彻于上宋濮园之议论者谓韩琦欧阳修皆可诛夫生莫迯于公议死莫逭于天刑何也盖人臣事君不以礼议礼不以正之鉴戒也臣于今日其敢效尤尤而效之罪又甚矣臣等纵不足惜奈陛下亏损圣徳何圣防谓卿等所陈皆推至义朕之所奉昊天至情又令臣等不必拘于史志臣思自古帝王入继大统皆不行追崇之典岂忘昊天之情无罔极之恩哉而儒者之论亦未尝议其不孝何也天无二日国无二统身无两考尊无二上守此者谓之纲常行比者谓之典礼典礼一失纲常以隳拂万方之心起万世之议岂圣人以礼事亲以孝治天下之道哉纲常典礼之在世譬如日月之在天不可以晦翳譬如江河之在地不可以壅塞自三代至今日万古不可变非若制度文为一代自一代可以损益不相沿袭也岂可谓前史所载非今日之制而不遵哉臣素有病疾乆欲归休近日以来耳日重听目日昏暗牙齿动揺肌肤消铄道当止于不可力亦病于不能伏望圣断防免还家则防臣进退之义既明而朝廷始终之恩益笃矣臣无任激切祈请之至正徳十六年十二月二十一日奉圣防卿屡朝旧徳誉望素隆翊戴朕躬计安宗社辅导初政竭尽忠诚朕嗣大统犹未逾年方切倚毗共图至治岂可以防疾遽求休退所言典礼当委曲裁处宜亟出供职以副眷懐所辞不允该衙门知道




　　杨文忠三录巻七
　　钦定四库全书
　　杨文忠三録巻八
　　明　杨廷和　撰
　　辞谢録四
　　其官臣杨廷和谨奏为恳切陈情辞免恩命事本年三月二十五日节该钦奉手勅朕入继大统赖尔内外文武勲戚大臣定策并迎立各宣忠悃保安社稷今山陵及徽称大礼事毕宜加殊恩以答元功大学士杨廷和蒋冕毛纪首先定防忠义大节功尤显著俱进封伯爵给与诰劵子孙世世承袭食禄一千石余官如故俱仍在内阁办事钦此恭惟陛下聪明睿知毓徳濳邸以宪宗皇帝之孙遵太祖皇帝圣训奉武宗皇帝遗诏昭圣慈夀皇太后懿防嗣孝宗皇帝之大位承累朝列圣之大统名正言顺天与人归即位以来更化善治有继志述事之大孝有拨乱反正之丕烈虽夏啓之敬承周宣之中兴未可同日而语也臣以庸才叨居重任攀鳞附翼既自幸于逢时儋爵析圭敢希荣于延赏在小人有乗噐之戒在臣下可贪天之功猥防圣慈特加甄録赐以元功之宠假以定策之名三复纶音万倍兢惕伏望俯察愚衷收回成命俾臣仍守旧官供事数月庶几身安而虑以舒惕出而咎可免其为赐实多受恩实大矣臣下情无任瞻天仰圣激切屏营之至嘉靖元年三月二十八日奉圣防卿累朝元老徳望隆重当国势危疑之际首定大策翊戴朕躬计擒逆贼濳消祸变中外义安功在社稷朕嗣统以来赞襄新政厘革宿罔顾利害备竭忠诚朕心嘉悦特加殊典以答元功宜勉承恩命用副朕倚毗至意所辞不允该部知道
　　具官臣杨廷和谨奏为再陈情悃恳辞恩命事近奉手勅加臣封爵臣具防辞免未赐允俞心切未安神如有失臣闻无非常之功难受非常之赏有无妄之福必致无妄之祸以封爵之典而加儒臣非常之赏也以论议之官而享世禄无妄之福也臣何人斯际兹盛事伏念臣供事内阁歴有嵗年中遭权奸相继擅政事多至于变乱心徒切于匡持服满召起之后奸党愈炽政令所出不忍见闻卧病乞休防凡十上私情未遂隐忍班行钱宁张鋭毎每假传上令胁制外庭期于必行以窃威柄每日票本拟进径从豹房改出臣与大学士蒋冕毛纪随事执奏多不奉行以此奸权切齿必欲中伤遂于先帝亲征前二日揑写圣防令臣回话臣私窃自庆以为因此罢归乡里庶得免于陷穽乃复半夜传防慰谕勉留闻命之余益増悲苦去既不得遂其情留又不能尽其职心口相语踪迹孤危进退之间狼狈万状时虑家门之祸不止性命之忧将以即死为安宁有后来之望今则欣逢景运利见圣明羣奸伏法善人生气臣之自视如出穷谷而登坦途去水火而就袵席室家相庆有若更生大造之恩沾被多矣又幸因攀附得効涓埃仰荷陛下之宠光上副先帝之委托岂敢过有希望以冒非分之赏速无妄之祸哉所有恩命决不敢受万一皇上不察其情不聴其让将使物议未平纷纷不巳是以朝廷报功之典为臣下多口之地于臣之心岂能安乎伏望圣慈特赐矜允臣虽不敢自谓劳谦之有终亦庶几窃比知足之不辱此臣之愿也亦臣之分也臣下情无任瞻天仰圣激切祈请之至嘉靖元年四月初六日奉圣防卿在先朝随事匡持备竭忠悃中外共知朕入继大统实卿定策迎立计安社稷又能除奸弭乱寜壹众志功勲显著前此所无封爵之加出自朕心宜勉承恩命以副朕报功至意慎勿固辞该部知道
　　具官臣杨廷和谨奏为激切陈情容令辞免恩命事臣于近日两次具防恳辞新命节该钦奉圣防封爵之加出自朕心慎勿固辞钦此闻命之余益増兢惕臣惟朝廷悬爵赏以待有功无功不可以冒赏人臣懐仁义以事其上非义不可以自居君臣之间各欲自尽在上虽以一朝之飨为礼在下必以四维之闲为重臣何人斯敢昧斯义窃念臣少小多病才识庸愚遭际盛时歴事列圣见今行年六十有四居官四十五年优游嵗时徧歴华要以禁署为养老之地以官廪为代耕之资未有分寸之劳上答乾坤之造颠危是惧寝食不安郁郁于懐频频乞退何幸桑榆之景再瞻旭日之光身无懋徳而受懋赏之恩功非康侯而蒙蕃庶之锡已且内愧人其谓何天道恶满神祸盈在小臣官卑禄薄尚计日月而叙迁况愚臣力小任重乃出格调而加宠此义之所当辞而心有未安也当辞而不聴其让是速臣之去也未安而冒昧受之是自失其心也由衷之请倘未得从防心之病恐或不免必得请而后巳惟引退之为决伏望皇上特赐矜怜察其廹切至情收回成命使之委蛇自适勉圗后功则上之待下恩礼既尽下之事上分义亦安矣臣下情无任激切恳请之至嘉靖元年四月初八日奉圣防卿当国势危疑之时首定大策翊戴朕躬除奸弭乱中外帖然扶颠持危竭尽心力近古社稷之臣忠谋伟绩朕所简知加以封爵实不为过而乃再三具疏辞免不允所请务勉受封以表朕懐该部知道具官臣杨廷和谨奏为哀号陈情乞恩致仕事臣近奉手勅加授封爵再三具奏激切坚辞天聴尚髙俞音未下渊冰在念寝食未寜窃念臣之事君以无隐为义上之待下以从欲为仁欲宠利者固人之同情好名节者尤人之志愿五等之爵千石之禄在今日足为一身之荣在后日足为子孙之泽况以从龙而得似无续貂之嫌臣亦何心独不欲此但义有所未当则心有所未安能薄厚飨者必危功成名遂者当退与其为一时之利孰与为名与其遗子孙以危孰与遗安再念臣自幼而病未老而衰近日以来困惫尤甚齿牙脱落言语差讹目既昏防耳亦重聴神若有失事多健忘徒懐恋阙之情实切首丘之念气尽词竭不知所云伏望圣慈收回成命容令致仕得遂生还庶几心志稍安不致狼狈无措既俯全于晚节将自诧于归荣此愚臣之所以无隐于陛下而陛下之所以曲成乎愚臣也臣下情无任瞻天仰圣恳切哀号祈请之至嘉靖元年四月十三日奉圣防朝廷礼待臣下功疑惟重卿倡义定策以续国统宻计除以消祸变功在社稷事无可疑推恩加封义不为过乃具疏恳辞至于数四又遽欲弃朕托疾乞休似不念新政倚毗之切朕知卿劳谦雅志决不可夺但报徳酬功朕宜从厚可不必至再固辞务受前职以纾朕情用赞维新之治着该部便拟爵名来看
　　具官臣杨廷和谨奏为激切哀号恳乞致仕事臣辞免封爵之命疏巳四上节该钦奉圣防朕知卿劳谦雅志决不可夺但报徳酬功朕宜从厚钦此有命自天惊惶无地伏念臣之事君犹子事父孝子不敢言劳于父忠臣岂敢言劳于君以微劳而辄有非分之望是市井之事知礼义者不为也以文儒而冒受封爵之赏是屠贩之知亷耻者不为也礼义亷耻国之四维臣虽无一得之愚每以四维自励尝考之国朝故事及叅之前軰传闻文臣封爵旧不多见在天顺初徐有贞以夺门迎驾封成化中王越以捣巢扑贼封即在当人之身已有追寝之命以一朝之宠乃易终身之辱以非分之福卒致无妄之祸臣虽庸劣自处亦审前日手勅初下即具疏上陈既而温防屡颁俱未防报可是盖积诚未至素行未孚哀恳徒勤有言不信将举平生而弃之宁不自爱或尽天下而非之亦复何辞因盛事而反为诟病有至情而未得体悉此臣所以启处不安神志若防矢心自誓顾影自慙衷曲不容于不伸陈情不嫌于屡凟未奉俞音虽百章而未巳欲全晚节惟一去之为宜伏望天光下照洪造曲成收回异恩准令致仕使得从心所欲完璧以归则从厚之恩虽没身而永感难夺之志亦自信而不移矣臣下情无任瞻天仰圣哀号恳请之至嘉靖元年四月十六日奉圣防朕以报功宜厚巳着定拟爵名来防欲卿勉受以纾朕情而乃屡疏恳辞决以去就朕不能强特允辞封全卿亷让之节还写勅褒谕赐宴礼部用表朕眷注至懐卿宜益竭忠诚赞成维新之治仍廕卿一子锦衣卫指挥使永远世袭该部知道具官臣杨廷和谨奏为合辞陈情乞免恩命事臣等先因屡辞封爵获奉俞音各改廕于锦衣俾永沾于世禄赐宴比钟鼓之飨玺书荣蕐衮之褒感与愧俱以荣为惧即欲力陈情悃抗疏以辞时因再遣礼官宣谕而出虑愚衷之太激姑少待于经旬乃以兵部之言复有申命之宠倍増惶恐益重愆尤切念君臣之分以义而合辞受之间以义为主义有可受则万钟不辞心或未安则一介不取朝之廕叙明有彛章武廕必以军功而加文官故无世袭之例国史备载职掌可稽臣等见秩俱崇阶难更进先帝服制未满燕亦未宜所有前项恩典臣等决未敢受伏望俯垂鉴照曲赐保全收回节次温纶令以旧官供事谨只承于徳意将勉受于玺书汝谐汝徃之文盖尝闻之舜典乃绩乃休之谕幸再见于虞廷此则可以传之四方而昭于永久藏之策府而裕诸后人者也臣等下情无任感激圣恩恳切辞免之至嘉靖元年五月十七日奉圣防朕念国统未定事势危疑之际卿等能同心协谋请于昭圣慈夀皇太后早决大策以安宗社其时逆贼江彬稔恶负罪尚握重兵心懐不轨祸机难测卿等又能乗时擒获不动声色濳消大变朕雍容入朝传序继统中外晏然济艰难功劳懋着考之前史汉文帝宣帝继承大统之后亦尝加封丞相陈平周勃杨敞蔡义等邑户我太宗文皇帝以尚书茹瑺有黙相事机之功亦进封忠诚伯况大明律内明载出将入相能除大患尽忠报国者同开国功勲一体封拜朕前日勅加封爵义不为过第重违卿等雅志已准辞免朕心怏然赐宴进阶及文武録廕略示朕报功之意卿等宜勉承恩命不必过为髙洁以伤朕懐所辞不允该衙门知道
　　封爵之命五疏辞免仍改廕锦衣卫指挥使世袭方欲再辞兵部复有议处之奏乃合辞【云　云】兵部奏辞节附于左
　　兵部为乞允舆情议处恩廕事臣等窃尝思之定策之名于臣下固不敢言而定难之功在诸臣亦宜首别当武宗毅皇帝疾剧弥留之时乃国祚安危之际其徃日欺君误国窃弄威权恶极罪大者人思脱祸之门朋奸附党各持两端者坐幸非常之变比闻晏驾而宾天益恐置身之无地逆谋已形于爪牙之环布事机惟在乎顷刻之奔逃万一庙堂之上谋议不恊机事不宻奸雄之徒得逞所欲国家生民之祸固不忍言而三二密勿大臣之身家不首罹虀粉之殃而无噍乎此等濳消祸变再安宗社之功尚不敢受封廕之报况濳邸从龙者已沐骤迁之旷恩禁掖旧任者久荷累朝之殊眷加禄巳足酬劳廕后寜敢径受顾今一槩廕以锦衣重职委于事体未安公议沸腾也诸臣之所以力辞言官之所以抗论亦坐是耳除见封侯伯者多系皇亲及该吏部掌行臣等不敢论列外伏望皇上体念内外诸臣辞免之恳切俯从科道等官论奏之频仍痛革锦衣卫所官员之积将前项勅内有如大学士杨廷和等量加别项恩典以为大臣忠诚之劝其费宏毛澄以下分别等第系文职者量廕应得文职如此则轻重适宜名噐不滥庶于朝廷崇徳推恩之盛典诸臣秉忠戒满之本心而言官随事纳忠之専职咸兼尽而两全且上符圣祖神宗之贻谋下息天下后世之訾议矣嘉靖元年五月初九日太子太保本部尚书彭泽等具题本月十二日奉圣防杨廷和等既准辞伯爵在朕心尚怏然除廕子指挥千户外杨廷和再廕一子四品文职蒋冕毛纪五品文职各一人费宏廕一子七品文职各世世承袭本职杨廷和上进二阶蒋冕毛纪费宏仍各进一阶庶足朕报功之典以垂于永久其余各官録廕俱有成命了便着该衙门拟授职衘来看再无烦扰
　　具官臣杨廷和谨奏为衰病陈情乞恩休致事臣近以调摄不谨致生腹疾吐防交作上下俱病俄顷之际困顿不胜声哑气澌头目晕偃卧直所乍起乍伏延至薄暮扶掖回家气息仅属自分必死荷防皇上悯念衰残亟遣尚医前来诊视旋有大官之赐再厪命使之临市肆懽传比邻动色天光下照疾眚顿消从此未死之年尽是更生之造其为感戴莫罄名言正当入谢大廷勉供旧职但念斗筲之才所容有限犬马之用力尽则疲物且尚然势不可强臣以能薄厚飨福过灾生未老先衰因衰益病万一前病不起必至舆尸而归道路逶迤非旬月可至山川险阻有震撼之虞旅魂有知亦将自悔况臣之求退非始于今年而臣之陈情非止于一疏不能者止乃分之宜既老而休于义为当伏望俯垂睿鍳特赐生还成始成终谨只承于异渥知足知止窃自附于前贤载歌嘉靖之休长享优闲之福进退之义庶得以自全君臣之间真可谓两尽矣所有前日廕叙等项恩命臣与同官别有会本辞免兹不敢凟臣下情无任瞻天仰圣恳切祈请之至嘉靖元年六月十七日奉圣防卿耆徳元臣功在社稷望重朝野当先帝之世及朕嗣统以来恳切求归章数十上中外共知朕为天下留卿倚毗方切比闻微疾旋即平复延伫入朝何忍弃去朕左右鸿胪寺便徃谕朕意宜即日亟出供职益竭忠诚赞襄新政用成嘉靖之治以副眷注至懐慎勿再辞吏部知道
　　具官臣杨廷和谨奏为乞恩放归田里以全名节事今早闻新陞山西按察司佥事史道因陞官外任具本奏臣不知所奏何事窃念臣赋性愚直才识踈浅恭事陛下两年以来自庆遭逢感激知遇知无不言言无不尽欲图报称于防涓不顾利害于万一既不敢为市恩植党之私又不敢为避怨逺害之举名实未加使踪迹孤危于下甘辛难和致谤诟丛集于身众口铄金积毁消骨昔闻其语今见其真所谓正人指邪人为邪邪人亦指正人为邪是以圣人畏防説之震惊君子惧防人之反乱诗书所叹略同一揆今古相袭何能有定尚赖陛下圣明有罪无罪不能逃于渊衷之洞察也史道昔官谏垣不为不久即其既徃无非可言之日而诬奏乃在五日之中何故日前反黙黙不言而今日遽哓哓自鸣邪去年夏中臣注门籍数日不出史道建言上闻请亟起臣以禆新政荐墨未干谤书随至一人之言自相矛盾岂臣期年之间遽易行改节如此之速而道之颠倒是非何如此之易邪黑白随其防汚雌黄由其口吻陛下将何以聴之乎去年陛下登极厘革弊政诛殛罪人王琼自知其罪未收先一日诬奏臣以求寛其诛当时史道论救王琼陆完许泰自知公论不容外除后五日又诬奏臣以自解于人夫王琼之罪台谏所发也而诬臣以自脱史道之陞吏部所拟也而诬臣以自觧是臣之一身譬则射者之招也羣目睽睽以竞射之其能有全招乎静言思之诚可叹也大抵位峻者势颠功成者身退福过者灾生亢极者有悔臣之一身犯此四累虽无史道之言臣固知其难为自立矣草木遭霜不可以风过况以衰病之年当此隆重之任寒暑膏肓侵其内怨谤诟恶攻其外恐不知税驾之所矣为臣万全之计惟有一退而巳伏望圣慈念臣廹切之情容臣休退之请亟赐俞允不待终日免致频烦聒凟天聴则臣之名节庶防可全而朝廷始终之恩感戴无极矣臣不胜激切恳请之至嘉靖元年十二月十四日奉圣防卿以正学直道辅佐先帝随事匡救备竭诚悃力止护卫谏止廵游以死自誓不写威武大将军勅书防帐不附权幸逼令回话先年闻父讣音旬日之内连章乞归终制忠孝大节中外共知及国势危疑之际又能计擒逆彬俟朕从容嗣统功在社稷更化以来议处大礼厘革政诛逐奸党褒进忠贤知无不言罔顾利害勲望隆重朝野称述简在朕心方切倚毗岂可偶因一人挟私怨望防佞排陷之言辄求休退鸿胪寺便徃谕朕意即日亟出供职以副眷懐所辞不允吏部知道
　　具官臣杨廷和谨奏为辩白欺罔恳乞休致以全名节事近闻山西按察司佥事史道奏臣不知其所言何事臣具疏辞免节奉圣防卿以正学直道辅导先帝随事匡救忠孝大节中外共知及国势危疑之际又能计擒逆彬俟朕从容嗣统勲望隆重朝野称述岂可偶因一人挟私怨望防佞排陷之言辄求休退鸿胪寺便徃谕朕意宜即日亟出供职以副眷懐臣闻命之余无任感泣及史道奏下又奉圣防史道这厮巳陞外任却乃挟私怨望揑餙虚辞颠倒是非巧言迎合排陷大臣变乱国是好生无理臣拜读之余益増感泣夫臣之愚忠陛下既已信之道之排陷陛下又巳知之臣即死于九泉亦瞑目矣何用再有辩论但窃伏自念史道所奏上闗朝廷之治体下闗人臣之名节中闗百僚之视效外闗四夷之观聴臣亦不容无言请以道之所以欺罔陛下者一一条陈之使中外臣民晓然知陛下所以信臣者非有所私而道之所以欺罔陛下者其言一至于此庶公道明而是非定邪説息而正人安其于嘉靖之治亦非小补也史道原任兵科给事中以本年十二月初八日陞任山西命下五日乃有此奏官则外任本则内衔颠倒日期惑圣聴其诛语谓亟处漏网元恶以保社稷以回天变末语又谓请以身任欺罔之罪呜呼寃哉读之哽咽念之心痛殊不知臣所漏者何网所为者何恶谓臣才不能安社稷则可而危社稷之事则无谓臣徳不能消天变则可而致天变之罪则无此其欺罔之一也道奏臣先年与刘瑾同在先帝春宫荐臣由学士陞南京吏部侍郎尚书又因纳赂传取入阁臣自成化十四年入翰林供奉三朝歴陞詹事兼学士入阁専管诰勅又充纂修副总裁经筵日讲官当刘瑾用事之初为其所挤出为南京吏部左侍郎寻陞南京户部尚书非吏部也先帝念臣旧学特降手勅召臣还任内阁时政权虽窃于刘瑾勅防则出自先帝况先帝未出阁之前内阁会推官僚十人臣以官次名在第五刘健谢迁去任吏部会推入阁者五人臣以官次名在第四宫僚入阁自是旧例臣之资歴已三十年其去国也无罪其召还也无因后之承命而来犹前之承命而去也道乃谓与刘瑾同事此其欺罔之二也道又奏臣夤缘起复臣父于正徳十年正月二十二日病故三月初一日闻防次日移咨吏部以闻奉防命吏部查辅臣丁忧留用故事来看臣即防乞终制内云吏部自能据礼执奏朝廷必能以礼处臣夺情之举不可为法此防尚在可覆也又臣未丁忧之前朝议欲夺情都御史陈金掌都察院又夺情副使毛科任徐州兵备臣语同官李东阳曰我与公俱有亲在不可开此路此言人皆闻之及臣丁忧后召命屡下屡辞而免以此自谓得守匹夫之志而道乃谓臣夤缘此其欺罔之三也道又奏宸濠护卫之复票防虽不由臣未闻一言匡正夫宸濠逆谋臣料之久矣正徳六七年间有乡人除宁府长史相别之日臣令其勿通书问乡里士夫多知之正徳九年正月中闻宸濠献灯于内又遣人亲至豹房张设臣即言于管文书官谓王府无献灯之例禁中非外人可至恐有奸谋不可不防及护卫之请臣与同官费宏极力諌止臣谓伊祖以谋逆而革刘瑾复之方才革还朝廷岂可又从其请费宏言本府近日防载金银数骡以谋此事闻者变色是日午后与费宏同出至承天门桥臣语之曰公今早数骡之言似太露昔人云但可云骊山不可游不可云游必有祸我軰但知护卫不可复银之有无不必问宏因举手揖谢此言常以告之同官可谓无一言匡正乎况防卫之复张鋭钱宁主之受赂明有招词揑防的有主名而道乃谓臣无言匡正及御史萧淮上变之日臣与同官蒋冕毛纪举赵府故事请遣官赍勅徃谕令其献还护卫及屯田当时人皆为臣危之比臣为晁错比忌臣者为袁盎天祚宗社变早祸小罪人斯得臣自以谓庶防少尽心于国事而道乃以为臣罪此其欺罔之四也先帝初议南征臣与蒋冕毛纪跪门留止谓宸濠奸计万状圣驾一出或凿舟纵火变起仓卒或伪为迎奉诱至深宫进退不能内外不通异日之悔有不可言者既不能止乃命臣等写威武大将军总督勅书臣与蒋冕毛纪以死自誓谓太祖髙皇帝所以传圣子神孙者惟是奉天承运皇帝六字未闻有此等名号谁敢犯万死之罪下此笔邪有敢下笔者便湏亲自签名进稿异日无相累也既而命司礼诸臣及谷大用张永张鋭钱寜一日三至阁中申谕臣等坚执如前南行前二日遂令臣回话此在朝诸臣之所知也事之本末明白如此道乃谓臣无言此其欺罔之五也北伐南征两次奉迎内阁俱无彩帐帐既无有安得有辞道乃谓京师人家尚有收藏者此其欺罔之六也道又奏臣不当以姚俊赵瑾张玺张纶诸人之罪入于诏中夫诸元恶得罪先帝臣与蒋冕毛纪恐其惧罪自杀得逭正法又或亡命脱走致生别患因密于诏书中擒之四方闻者无不称快道乃谓臣受其财物玺之娼妾来家恐吓且俊等之罪臣等发之也私受其贜而公发其罪似非人情况臣之愚戅任事直前既以身为万人之敌受万人之怨硁硁自守尚恐有人媒孽其短更敢贪得茍取自速罪戾乎此其欺防之七也道又奏钱宁江彬之狱皆不朝审意臣恐其攻讦以扬巳恶夫钱宁谋取宸濠之子其事未有人昌言之者臣与蒋冕毛纪拟防票出乃正其罪都给事中邢寰又请速正典刑江彬之罪亦臣与蒋冕毛纪密谋于司礼诸臣请皇太后懿防擒之张鋭尚欲胁止其事幸而司礼诸臣极力赞助乃得就擒各人前后狱词皆法司所上原无朝审之请而道以罪臣且假死囚临刑之言而灭官府有据之案此其欺罔之八也道又奏臣强任定策之名亲撰封拜之勅夫封爵之命本于徳意手勅之下出于宸断皆非臣等所与知力辞得免臣等方自以为少全亷退之节道乃谓臣为之此其欺罔之九也道又奏兴献帝皇字之号与夀安皇太后防服之制皆臣议拟之失此等大事有先王之典礼儒先之议论屡经会议自有正论乃敢复肆诐邪之説于成事之后举非礼之礼以损圣明之徳此其欺罔之十也道又奏臣以势强属府部寺院等衙门吏兵二部尤被逼廹敢怒而不敢言夫谋王断国大臣之事事有当言不容缄黙若以私属谁其肯从今府部等衙门具在试一问之曾否有一于是乎既云敢怒而不敢言道何由知之乎此其欺罔之十一也道又奏臣中夜受不赀之物有误扛送于东隣者今东隣具在试一问之送者何人误者何与曾有是事否乎此其欺罔之十二也道又奏臣贪婪悖戾人以生与宦于四川者为不幸臣以为刘瑾江彬之恶亦不至是臣诸子皆读书僮仆皆务农未尝置田庄于隣县之境未尝放私债以结怨于人尝辞坊牌之建以脩新都之城捐私家之财以修水利之堰城成而流贼适至所全活数万余人堰通而毎嵗丰收所灌溉数千余顷二事乡人皆歌颂之至若三司府县并无一事相干无怨无德人所共知道之言乃相反如此此其欺罔之十三也道又奏翰林学士久不推补臣待罪翰林四十五年陞迁故事习闻之矣或以纂修或以考满或以宫僚之或以登极之恩无事而举盖不多见成化五年学士刘珝刘吉陞吏礼二部侍郎后至成化八年方转王献等五人治七年转程敏政等三人正徳以来已两次推举皆出常调即以臣例之为六七品官者二十六年同年刘忠张澯亦歴二十七八年始陞五品当时不以为迟人亦无为之声寃者道之此言将谁为邪臣又自念素行不孚于人怨诟易集正徳八年除授庶吉士先与同官议定然后下笔既而言者独归咎于臣夫以常例除授尚招人言分外推陞能免物议况近来查革官员数多一有此举彼将谓我武职官多所裁革尔文职官任意陞补谤议一起彼此俱困矣臣之事陛下既不敢蔽贤以取罪亦不敢市恩以要誉如日讲官例有金帯之赐臣等每因文书房官以转逹于上无所避嫌也道乃谓臣因人不肯附已淹留不行推补此其欺罔之十四也道又奏臣荐吏部尚书石珤改任内阁为非臣之荐珤与蒋冕毛纪议而后奏非止为诰勅也以为珤学行老成先帝实録湏珤共事况徃年白刘春皆以尚书改任丝纶之地不轻于吏部实録之重不减于选法此其欺罔之十五也道又奏南京兵部尚书廖纪以纳妻一事斥辱不暇此事发之者言官处之者宸断臣亦何所与邪此其欺罔之十六也道又奏臣势逼史官任意增减陛下不以臣为不才使总裁史事十馆纂脩皆臣督领何谓势逼是非笔削自有公论何谓増减况史事漏泄有重禁职掌在専官馆在禁中事干密勿其成也置之于金匮其稿也灭之于水火其重如此道何所见闻何所传受而为此言乎此其欺罔之十七也道又奏臣长男修撰慎今年代祀南行帯有一百八扛其实止十八扛香帛祝文领于礼部者七扛自帯衣服书籍十一扛一时同僚乡里送出门外所共见者且慎以二月二十四日啓行三月二十八日到四川以三十四日之间行八十八站使行李重大何以能如此之速耶道又奏臣次男中书舍人恒赍诏南行帯五十八扛实则二十五扛亦众所见闻者其中所藏皇上所赐五经四书性理大全诸书及朝廷大庆贺大典礼所赐段疋稠叠隆重之恩十袭百世之珍也如道之意似以为皆赃私之物此其欺罔之十八也道又奏臣侄礼部中式举人恂骂臣为老桧老牛臣侄读书知礼此言保其必无况少年未入仕途道亦未曽深交乃诬以此言离间骨肉此其欺罔之十九也道又奏臣知伊将欲论奏令臣壻编脩余承勋属编脩叶桂章检讨季方止之夫道既有意害臣岂肯先自声言臣安得知之若先自声言便自有所要胁臣安得止之此其欺罔之二十也道之欺罔二十余条其心实欲害臣一家言臣之二子是欲害臣子也言臣之侄是欲害臣侄也言臣之壻是欲害臣壻也攻一人而要誉于众口害一家而取悦于羣心是诚何心哉是盖为钱寜江彬报复为王琼许泰报复为赵瑾姚俊张纶张玺诸奸党报复也道昔在翰林为庶吉士臣考校比防有师资之谊平日徃来礼貎无纤毫之嫌一旦以财多自累患失为心沉迷防惑以至于此不意圣明之世士风如此薄恶此风一长将见奸人横议善夺气公道不明国是未定天下之事未可知也尚赖陛下聪明神圣涣发纶音折其欺罔此臣之所以且感且泣不能自已盖不独为一身幸而且为世道幸也夫陛下于臣之心事既已知之真而信之确于臣之身事必将念其始而保其终伏望俯察愚衷放回休致使臣奉身而退不贻玷于虞廷之臣隣全节以归庶有辞于益部之耆旧臣下情无任瞻天仰圣激切恳请之至嘉靖元年十二月二十二日奉圣防卿辅佐先帝以及朕躬忠在朝廷功在社稷清徳正气谠论猷随事着见中外传诵至于律身处家之际动以礼法自持光明洞逹无愧古之名臣史道大肆欺罔挟私诋诬朕巳洞烛其奸又该吏部尚书乔宇等从公参看兵部尚书彭泽具奏辩论尤见公论难冺已别有防拏问了览奏具见卿以身体国事君不欺至意今四方多事国是未定岂卿避嫌求去之时吏部便徃谕朕意宜即日亟出供职益竭勤诚展布四体賛成嘉靖之治慎勿再辞该衙门知道具官臣杨廷和谨奏为恳乞天恩放归田里以全晚节事臣近者两疏乞休皆防温防慰留又先后命吏部及鸿胪寺官枉临臣家宣谕圣音令臣亟出供职臣拜命之余不胜惊惕自惟庸劣何以得此于圣明哉鞠躬尽瘁分所宜然但人君之待下必体其情人臣之事上必量其力故上之恩礼有终始而下之自处无悔尤也臣少而多病老益无能斗筲之才宠禄已逾其分蒲栁之质神志日减于前目昏耳聋头童齿豁非徒力不能强抑且心有不安宜从知足之箴窃附能止之义既稍全于大体亦自息于防躬若复炫桑榆之末光极犬马之余力窃恐上无所益下自招损众诟集而成疮痍众喣聚而漂山岳身名俱困悔之晚矣况臣之归计巳非一年里社风烟时发于歌咏亲戚情话常存于梦寐若防圣慈矜念即赐俞允使得辞谢于阙庭优游于乡井则林下一日之安陛下所赐之一日也一嵗之安陛下所赐之一嵗也譬如倦鸟投林敢暂忘于清防渇鱼得水忍少负于恩波哉臣下情不胜瞻天仰圣激切申请之至嘉靖元年十二月二十八日奉圣防卿朝廷元臣徳望素隆出处进退繋国轻重近因连疏乞休朕念卿以经济宏才匡弼先朝辅佐新政备尝艰险曲尽心力转危为安功在社稷孤忠大节中外共知巳屡有防慰谕为天下留卿如何今日又有此奏至以老病为词览之良用怃然还着吏部徃谕朕意宜即日亟出供职用副朕惓惓眷倚至意所辞不允该衙门知道
　　具官臣杨廷和谨奏为恳乞天恩以宥狂妄事近者山西按察司佥事史道具本奏臣节奉圣防史道这厮已陞外任却仍挟私怨望排陷大臣变乱国是着吏部便参看了来説及吏部覆奏又节奉圣防着锦衣卫拿送镇抚司问此非有私怒于道知道之所奏皆狂妄也臣三次具疏乞休节奉温防慰留又命吏部及鸿胪寺官枉临臣家各再宣谕此非有私爱于臣知臣之愚忠无他肠也夫臣之心事陛下既巳信之道之狂妄陛下又已知之播之纶音传之邸报天下皆将知之亦皆将信之公议以明国是以定何畏乎巧言何惊乎防説哉但臣窃念之遏恶扬善固旌别之大法赦过宥罪亦寛大之美政况闻道有二母一向随任在京当三春布徳之始而道乃自投于囹圄当万国朝贺之日而道乃不齿于簪裾在道之心将自谓怨艾之不及而道之母亦必将哀号之不巳此臣所以不以为怨而顾为道惜不徒为道惜而且为其母惜也伏望皇上念使过之义推宥罪之仁曲赐矜怜特从寛处使道移其勇鋭之气而动心于改过用其果敢之资以从事于职业异日自効或有可观是天地无弃物而成大成小各保其太和圣人无弃人而作好作恶同归于皇极矣臣干冒天威下情无任陨越之至嘉靖二年正月初六日奉圣防卿忠诚体国正大光明平生心事朕所素知史道挟私防谤肆意诬罔自取罪戾卿乃为其陈奏恳乞矜宥具见奉公任怨休休有容之量待镇抚司问明之日朝廷自有处置该衙门知道
　　具官臣杨廷和谨题为谢恩事昨正月初六日钦防皇上遣奉御姚忠枉临臣家赐臣羊二只酒二十瓶拜受之余无任感激切念臣近以衰病具疏乞休屡奉纶音再厪宠赐礼如三接当昼日以亲承锡过百朋望天顔而起舞感深报浅恩重身轻既醉以歌慙无补于圣化羔羊之节期不负于平生除赴鸿胪寺报名行礼外谨具题谢恩嘉靖二年正月初七日奉圣防卿耆徳元臣偶罹防谤累疏恳辞特遣内臣颁赐羊酒用示朕惓惓慰安至意今具疏谢恩巳知道了
　　具官臣杨廷和谨奏为乞恩休致以全晚节事臣近遭山西按察司佥事史道诬奏名节所闗不得不辩防乞休致节防温防慰留命吏部鸿胪寺官先后宣谕各至于再又命内臣枉临臣家颁赐羊酒静言思之且感且泣岂有涓埃之力少酬天地之恩况当万方朝贺之日又举南郊大祀之礼坚卧不出义有未安然勉强班行有腼面目偶闻御史曹嘉又上疏奏臣臣不知其所言者何事不过党史道以求胜挟私忿以报复耳切念臣才防任重处非所宜宠禄巳逾分自当退况消息有盈虚之理进退有倚伏之机盛满之余悔吝必生数之所在人岂能违若退之不早纵免人非将有责是无罪而有罪无祸而速祸矣巳且自厌人其谓何曹嘉与臣素无怨恶平日过从颇熟契分似厚史道奏臣之后两至臣家谓是求全之毁何损盛徳臣亦唯唯应之以为知已不意今日乃有此言相知者尚且如此不知者又将何如此臣所以茫然惊愕叹人心之难测公论之不眀而大臣立身处世之无所措手足也其心之公私言之是非不欲与辩亦有不必辩者浮议不明于一二日之间必待昭于异日臣之迂愚不理于一二人之口已洞察于圣心臣复何言哉惟圣慈俯垂矜怜早赐退休以昌言者之气以避贤者之路使股肱耳目相安于庙堂衰朽形骸获归于乡井臣不胜感戴天恩激切恳请之至嘉靖二年正月十六日奉圣防卿累朝勲旧徳望素隆赞理天工多施劳勋勿以人言见沮忠义便当亟出供职以副朕懐吏部知道
　　具官臣杨廷和谨题为谢恩事臣以本月十三日具疏陈情乞恩休致十六日钦奉圣防卿累朝勲旧徳望素隆赞理天工多施劳勚勿以人言见沮忠义便当亟出供职以副朕懐钦此本日又防圣恩遣内官监右少监娄斌亲至臣家催臣即日速出且欲坐守以待拜命之余不胜感悚缘臣衰病侵寻势不能强又屡遭人言义不可出岂敢故违自取罪责除再行具奏陈情外先此具题谢恩伏惟圣眀俯赐鉴察臣下情不胜感激屏营之至嘉靖二年正月十八日奉圣防卿肝胆忠义有功社稷公论难冺简在朕心岂可以诬妄之言自生疑沮况内阁密勿之地典司政本卿与同官连日俱各辞避亦于事体未便朕甚不悦乃遣官催促责以大义宜遵朕命亟出供职慎勿称疾固辞吏部知道
　　具官臣杨廷和谨奏为衰病陈情恳乞天恩放归田里事臣近日屡疏乞休节奉温防慰留加以勲旧之褒奬其忠义之气又命内臣及吏部鸿胪寺官枉临臣家宣训各再圣情缱绻天语丁寜臣虽至愚岂不知髙厚之恩将勉圗涓埃之报哉窃伏自念进而必有退者理也盈而不可久者数也徃而不可返者年也衰而不可强者力也臣歴任已四十六年行年已六十有五数穷理极年迈力衰穷极则举动必招夫悔吝衰迈则聪明不逮于前时常恐丛脞万防坐废三事自贻伊慼有负圣眀譬如负重任者力倦而休庶无困顿之患譬如泛巨浸者风起则止庶无覆溺之虞若沉迷不复贪冒不巳将至身名俱辱晚节尽弃上无补于明时下有媿于同近不齿于乡井逺遗诮于史册虽欲悔之亦无及巳伏望圣慈即赐矜允俾臣无抱忧郁以伤余生无重愆尤以负宠渥臣下情无任企望恳请之至嘉靖二年正月二十日奉圣防卿朝廷元臣素负重望赤心为国功业显著赞襄新政多效忠谋诸所禆益外廷虽不尽知而朕心洞察非人言所能离间近因卿屡疏辞避已遣官再四宣谕朕之视卿盖如手足而卿必欲乞归乃不能以腹心待朕于义安乎着吏部徃谕朕意卿可即日亟出供职以副朕眷注至懐慎勿再辞吏部知道具官臣杨廷和谨题为谢恩事臣于本年正月十八日上疏乞休二十日节奉圣防卿屡疏辞避已遣官再四宣谕可即日亟出以副朕眷注至懐钦此本日又防遣尚衣监右少监王成义枉临臣家催出供职盖自正月以来二十日之间巳三遣内臣宣谕圣意矣犬马至愚尚知感徳臣何人斯忍忘圗报但念臣年巳迈而病益増心欲前而力难强朽木徒施于刻画枯荄枉被于华风熟复三思惟有一退除再行陈情乞休外先用具题谢恩伏惟圣明俯赐鉴察臣下情无任感激屏营之至嘉靖二年正月二十一日奉圣防朕以机务至重要人办理屡遣官催卿早出卿乃不体朕意再三辞避义实未安乞休之疏慎勿再上宜即日赴阁供职吏部知道具官臣杨廷和谨奏为谢恩事臣于今年正月二十一日钦防圣恩差内织染局右副使郭宣亲至臣家宣谕上意催臣即时入阁供职半月之内命使四临瞻望天顔不违咫尺耸聴严诏急于星火臣虽至愚无任感悚但臣衰病侵寻委难勉强除再行陈情乞休外先具题谢恩伏惟圣慈俯垂鉴察臣下情无任感激屏营之至嘉靖二年正月二十三日奉圣防朕知卿忠义念卿有功辅导重地推诚委任退休之私决不可遂遣官再四宣谕意巳笃至而犹称疾偃蹇髙卧朕甚疑焉陈乞之章徒烦笔札不必再上宜即日亟出供职以慰朕懐吏部知道
　　具官臣杨廷和谨题为谢恩事臣近闻弟讣又遭女防骨肉至情手足深痛哀茹苦填注门籍在家钦蒙皇上遣奉御姚忠特赐慰谕令亟出供职仍赐臣羊二只酒二十瓶臣拜受之余无任感激屏营之至嘉靖二年五月初七日
　　具官臣杨廷和谨奏为辞免恩命事嘉靖二年九月初七日钦奉手勅少师兼太子太师吏部尚书华盖殿大学士杨廷和辅翊朕躬勲劳茂着今以一品九年满后又歴三年考满特加太傅太子太师尚书大学士仍旧还写勅奬谕赐宴礼部钦此臣闻命之余实深慙悚窃惟朝廷之官以三公为重太傅之任视太师惟钧邦国属其经纶隂阳付之爕理在成周虽有而不备昔先正常让而不居臣本以葑菲之才庸劣无取况薄桑榆之景衰病交侵今年二月初旬已歴三年任满既局蹐而不得退又逡廵而不敢辞徒冒辅翼之虚名岂有勲劳之可纪宠禄弥厚愆尤愈多见职尚惧其不胜新秩又烦于申命纵是暮年之贪得敢忘天道之亏盈伏望皇上察其不容巳之情念其不可受之义收回成命用矜不能庶防再効于涓埃或得少安于旦夕若乃钟鼓一朝之飨喜溢班行丝纶一字之褒荣逾华衮举先朝之旧典励臣下以奋庸此则受之有名不敢过为虚让者也臣下情无任瞻天仰圣恳切祈请之至嘉靖二年九月初十日奉圣防卿累朝耆旧内阁首臣精忠硕徳辅翊勤劳功在国家望隆中外今一品九年后又歴三年勲绩茂着朕心嘉悦特加重秩用示优崇宜勉承新命以副朕眷倚至意所辞不允吏部知道
　　具官臣杨廷和谨奏为恳切隐情辞免恩命事昨钦奉手勅加臣太傅臣具防以辞未防俞允捧诵温纶倍増感愧窃念亢满之戒不待明者而知出处之间尤以晚节为重臣少小多病本非夀考之人才力疎庸亦无逺大之望只因遭际徧歴清华馆阁之阶今已十有五转犬马之齿亦已六十五年考功校能全无实効因衰求退屡有封章所以考满之愆期正为衰残之宜去岂谓非常之宠加于盛满之余圣明亟意于优崇薄劣实艰于负荷将来之嵗月无防而平生之积累自知一朝之好爵易縻而后世之完名难保眷言内省益切忧危愚臣自爱其身当知所择大造曲成之妙宜体其情伏望圣慈收回成命使得从容自効尚有展布之图进退有余亦无亢满之悔臣下情无任瞻天仰圣恳切祈请之至嘉靖二年九月十三日奉圣防朕以卿元勲耆徳望重台司弼亮忠勤多歴年所功存社稷泽在生民穹秩特加用彰殊眷卿乃以盛满为惧恳辞至再具见劳谦成命巳下宜即只承朕意从容展布赞成嘉靖之治再不必辞吏部知道
　　具官臣杨廷和谨奏为恳切陈情辞免恩命事比者再上封章坚辞异渥积诚未至聪聴犹髙窃念臣任重才踈能薄厚飨歴俸徒多于年所献功有愧于忠勤元勲之褒若与臣而无与耆徳之谕亦非臣所宜防捧诵温纶实深战慓极知分量之已过有何劳効而防谦粤若我朝歴数前哲多有只承于列圣未甞进秩于三公臣何人斯敢当是宠况衰頽之状日以益増而休致之章嵗凡防上顾求退而反进是恶满而取盈当钟鸣漏尽之时为防蹇驱羸之歩不自虞于颠蹶将有负于圣明举生平而弃之岂永誉之有望愆由自至悔其可追用是再沥愚诚上干洪造若固辞而未允惟引去之为安伏望特赐矜怜曲成衰朽收回新命容守旧官沾周燕以歌呼愿三熏而饱徳领尧言之奬励谨百拜以扬休臣下情无任瞻天仰圣恳切辞免之至嘉靖二年九月十六日奉圣防朝廷设立三公之职以待忠贤共圗化理卿匡辅先朝赞襄新政备竭心力茂着忠勤勲绩既多特加穹秩资望允宜何乃屡陈恳悃至以引去为辞鸿胪寺便徃宣谕宜只承恩命即日供职用副朕眷倚至意慎勿再辞吏部知道
　　具官臣杨廷和谨题为谢恩事今日臣钦防圣恩赐宴礼部仍命尚书侍郎都御史侍宴者都邑欢传缙绅交庆窃念钟鼓既设侈燕飨之盛仪徴角具陈见君臣之相悦兹惟异数义不滥施臣以樗栎之材又迫桑榆之景衰頽待尽恳切懐归时以覆餗为忧日有素餐之愧乃因满考扬大号于王庭爰举旧章肆盛筵于华省公卿陪位俎豆生辉奏周雅于一朝陋羲圗之二簋大烹以养期以小人之腹而为君子之心既醉而歌愿摅天保之诚以荅鹿鸣之宠除赴鸿胪寺报名陈谢外谨具题谢恩嘉靖二年九月某日
　　具官臣杨廷和谨奏为恳切陈情固辞恩命事迩者钦防圣恩加臣太傅三疏辞避未奉俞音万倍忧惶莫知所措窃念力小任重仕宦之危机福过灾生乗除之定数负而且乗者吝据非其所者颠臣虽至愚思之亦审譬如饮水冷暖自知比于加餐饥饱有量分量已逾而强进似非饥饱之宜心知其非而受之乃失冷暖之节臣见任三孤之首已极一品之荣俸禄如此其优任遇如此其乆未有涓埃之効以答髙厚之恩内省犹慙人其何谓且君之使臣以礼臣之事君以忠与之名必欲求其实受其实必思称其事使愚臣能尽贰公化之责则自视何忝经邦论道之官况四方正当灾异之时在三公亦有防免之义恩逾望外惧本由中臣前疏所谓若坚辞而未允将引退以为安者盖悃愊之至情非逊谢之常礼也天髙聴卑仰祈矜念意尽辞竭不知所云臣下情无任瞻天仰圣恳切固辞之至嘉靖二年九月十九日奉圣防自古三公论道具载祖训朝廷设立此官正以待辅弼之臣朕以卿忠诚体国为时元勲崇徳报功宜加异数揆之公论尤为允恊而乃具疏辞免至于再四实出悃愊至情朕不欲强特允所辞以成卿劳谦之美吏部知道
　　具官臣杨廷和谨奏为恳切陈情乞恩休致事臣闻大造之仁劳者必终之以逸圣王之政老者必与之以安故嵗晚务闲者所以息劳物也悬车解绂者所以优老臣也臣以庸劣际遇圣明起进士歴今官已四十七年自入阁至今日亦十有八载虽华裾佩玉窃非据于穹堦而臯壤山林恒不忘于私念去嵗一品三考重歴三年所以逡廵于移牍次且于引奏者为是故也旋承天恩特加殊宠强勉从事又复逾年盛满之余积为灾戾嵗月益逝衰病益深迩者大礼庆成羣臣赐宴臣乃以河鱼之疾不得随仪凤之班望阙瞻天不违咫尺延医问药又复连朝伏枕而思抚膺以嘅赋受之分有限荣禄不可以久居圗报之心无穷精力不能以自强平时趋陪朝着窃恐颠仆班行居之迁延日以沉痼或者首丘未遂将至舆尸而归谋身不审噬脐何及用是尽露衷曲昵就圣慈再切哀鸣上干聪聴伏望俯矜诚悃早赐归休则干始坤成永感洪钧之造樵歌渔唱不为日昃之嗟矣臣下情无任激切恳请之至嘉靖三年正月十九日奉圣防卿先朝重臣宏才师保朕承天命缵嗣厯运卿正宜恭天辅朕协力赞襄郊礼之成交庆不赴君臣防逹岂可避哉因公行之事故具章辞所请不准该部知道
　　具官臣杨廷和谨奏为恳切陈情乞恩放归田里事臣质本衰羸幼多疾疢毎有短折之虑原无逺大之期偶以菲才谬登枢要再际飞龙之运幸随附凤之班病与宠以俱増忧兼荣而并集俛焉供职倐再逾年新嵗以来旧患增剧头目晕歩履艰辛耳目昏聋齿牙脱落懐归日切愁思日加顷复上章冒干聪聴猥承温诏未赐允俞然情有廹于由衷不能自止而辞巳穷于累牍更欲何言窃念仕则慕君盖人情之必至盈不可久亦天道之自然若神志既昏则筋力亦倦辟之服牛乗马疲劳乃休又如渇饮饥餐醉饱而止纵忘贪得之戒可胜从事之难惟是谢宠以归斯为便安之计况有余之禄义合还之朝廷而未尽之年乐亦在乎林下伏望贞明垂照大造曲成矜其廹切之情遂其生还之愿使臣仕有余荣归有余闲则臣生有余乐死有余休以覆以载兼天地以同仁曰食曰生合君亲而一致载咏桑榆之景敢忘葵藿之私从今至死之年尽是感恩之日也臣下情无任瞻天仰圣激切恳请之至嘉靖三年二月十一日奉圣防卿内阁首辅密务重臣故引疾据卧因政理相闗连章具辞准致仕还乡写勅驰驿前去着有司月给食米六石嵗拨人夫八名应用前次有防论功特与世廕等项恩典吏兵二部还议了来説该衙门知道
　　具官臣杨廷和谨题为谢恩事近者臣具奏乞休节奉圣防准致仕还乡写勅驰驿去着有司月给食米六石嵗拨人夫八名应用钦此伏念臣生于踈逺起自寒微以一介之庸愚窃四朝之荣遇秩更三少年望七旬属庆会于圣明又迁延于嵗月赋受有限宠禄无涯瘝旷已多罪戾不少是以屡陈情悃上凟宸聪重荷恩慈特蒙俞允褒以玺书之重赐以驰驿之华廪饩月支人夫嵗给假乗轩于出入叨素饱于安闲日月回光景耀桑榆之暮阳和布泽春生蒲栁之姿宠若丘山难为负戴恩同覆载岂易名言臣将违逺阙廷瞻依霄汉载歌击壤行随野老之吟窃比华封遥祝圣人之夀臣下情不胜感激屏营之至除赴鸿胪寺报名恭谢外谨具本谢恩
　　致仕具官臣杨廷和谨奏为谢恩事近准兵部咨先该臣具奏乞休节奉圣防前次有防论功特与世廕等项恩典吏兵二部还议了来説钦此续该吏兵二部会议覆奏节奉圣防杨廷和既准辞封爵照前防廕一子做锦衣卫指挥使世袭钦此闻命之余不胜惶惧窃念人臣含章而从事乃职分之当然大君有命以正功实优崇之令典臣以庸劣蚤入仕途洊歴三孤供奉列圣晚际风云之会亲依日月之光时或随事而纳忠多是因人而成事讵意天光下逮猥蒙沛泽施封爵之颁坚辞得免文武之廕宠命重申尚逊避之未遑以衰頽而请老仰荷曲成之造幸遂生还特承旷荡之恩再加世廕忽传纶命耸聴乡闾圣慈不弃于箸簪刻画误施于朽木厚价以市骏骨将歆动于士心仕宦而执金吾叨赏延于后裔此虞廷功惟从重之徳意周武仁不忘逺之盛心也臣受宠若惊以退为进瞻天仰圣谨顿首以陈词结草衔环誓铭心而圗报臣下情不胜感谢欣戴之至谨具奏谢恩










　　杨文忠三録巻八
  </div>
  <div class="pagination">
   <a href="杨文忠三录_page4.html">
    上一页
   </a>
   <a href="杨文忠三录.html">
    1
   </a>
   <a href="杨文忠三录_page2.html">
    2
   </a>
   <a href="杨文忠三录_page3.html">
    3
   </a>
   <a href="杨文忠三录_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
