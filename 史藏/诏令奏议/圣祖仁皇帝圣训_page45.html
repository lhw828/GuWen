<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 45 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 45 页/共 62 页</h1>
    <div class="content">　　上谕户部朕惟治天下之要惟以乂安民生为急顾欲安民生必除寇虐欲除寇虐必事师旅方今寰宇升平人咸乐业独厄鲁特噶尔丹敢犯邉塞荼毒生灵朕思为邉境人民永絶后患故特遣发貔貅分道进勦朕躬不惮勤劳以今嵗春月亲统中路大兵深入无水草之地直扺拖诺比噶尔丹闻朕亲临尽弃辎重仓皇宵遁适与西路大兵相遇大败溃散俘获其人口其寨桑等来归甚众而噶尔丹収残贼千余人仍窜伏枯伦白尔齐尔等处地方朕于冬月复统军出邉相机抚行抵鄂尔多斯于是厄鲁特人民来归者络绎相属噶尔丹力穷势蹙亦遣格垒沽英具奏乞降随经颁示敕谕许其归顺惟是噶尔丹乃狡诈叵测之人其果否来降未可深信应仍厉兵秣马待来嵗出师扑务絶根株比年以来军前需用马匹在大司府属牧养者甚多措办草料等项虽俱支用正项钱粮而供亿浩繁殊劳民力但必此贼尽灭然后邉外蒙古頼以辑宁而在内生民亦获休息师旅之兴大非得已该郡官民尚各勉力急公勿以烦苦为虑朕兹从邉外回跸云中深轸民力之艰用沛特恩以示寛恤康二十六年大同府属州县卫所应征地丁银米着全予蠲免俟噶尔丹殄灭之后朕自诞布德音涣敷庥泽尔部即行文该抚通行晓谕俾咸悉朕惠爱黎元至意
　　辛亥
　　上谕户部朕惟治安天下惟期民生得所而欲民生得所必以敷恩寛赋为要朕于一切事务倘少有动用民力之处即廑懐殷切刻不能忘比年以来因厄鲁特噶尔丹狂逞逆命遣发大兵分道进勦军兴供亿不得已而烦民力甘肃所属各州县卫所及榆林等处沿邉各州县卫所适当师行要道喂养军前需用马匹竝大兵往来经过各项措办虽俱支给正项钱粮而供亿繁多闾阎劳苦朕心深用轸念着将康三十六年甘肃巡抚所属州县卫所陜西巡抚所属榆林等沿邉州县卫所地丁银米尽行蠲免行文各该抚徧加晓谕务俾小民均沾实惠称朕体恤黎元至意甘肃所属银米既经全免需用钱粮着于邻近省分作速拨给尔部即遵谕行
　　康三十六年丁丑正月戊寅
　　上谕户部淮扬徐各处去嵗水势骤发被灾小民困苦万状朕心深为悯恻康三十五年一应钱粮着尽行蠲免其三十四年未完钱粮于三十七年带征着即通行晓示务使灾民均沾实惠
　　二月戊申
　　上谕山西巡抚倭伦曰朕抚御区宇念切民依故不惮勤劳亲厯邉境惟孳孳以靖寇安民为急兹简约扈从人员从大同一路缘邉地方进指寜夏因徧察闾阎生聚及土壤肥瘠収获丰歉之状邉民生计维艰虽一切供御之物纎毫不以累民而乘舆临幸宜敷庥泽除大同额赋已有谕防豁免外其经过岢岚州河曲县保徳州所属地方竝各卫所康三十六年应征地丁银米通予蠲免尔部行令该管官吏张示徧谕务俾穷乡僻壤均沾实惠
　　四月甲戌
　　上谕大学士等曰前山西巡抚倭伦以去嵗山西数州县歉収今年米价甚贵奏闻顷噶尔丹殱灭天下悉已无事惟爱养兵民为要务山西米价腾贵民生困苦朕闻之中懐轸恻扈从大臣侍卫官员执事人等前来乗坐船站之船现有水手若至湖滩河朔后将此船逆流牵挽回至寜夏甚难前亦曽谕总督吴赫就此船将湖滩河朔积贮米或五千石或再加多量行装载交巡抚倭伦所属贤能官员转运顺流而下至保徳州减价平粜于民大有禆益着学士黄茂前往率部院司官二员同行侍郎安布禄留此监发米石
　　九月乙巳黒龙江将军萨布素疏言沿河被水之十八庄请计其人数将黒龙江所贮米粮散给
　　上谕户部理藩院朕前至寜夏黒龙江将军萨布素曽奏伊处收贮粮米三万余石年久渐朽与其积之腐烂何若散之为有益乎且出陈可济军粮易新便于収贮宜如所请行
　　十月壬戌
　　上谕户部比年出师讨寇总为中外民生永圗休息故不惮劳苦逺厯邉塞其一切飞刍挽粟皆动支正供额赋不使累及闾阎独是大兵牧马及三次师行出入皆经山西地方縁邉州县卫所固属勉力急公其余郡县虽非师旅所经亦有协办转输行赍居送之事且该省嵗屡不登糓价翔贵民间生计甚属艰难朕乗舆频临目所亲覩轸念殷切未尝一日释懐昨嵗曽有谕防俟噶尔丹殄灭之后诞敷徳泽今宼氛荡涤邉境敉寜是宜格外加恩用绥黎庶康三十七年山西通省地丁银米一槩蠲免尔部移文该抚令徧饬各属实心奉行务俾深山穷谷均沾徳惠倘借端征派泽不下究事觉定行从重治罪
　　十一月甲辰
　　上谕大学士等曰各省被灾地方巡抚先行奏闻俟部覆之后始行察勘被灾分数直隶山东近地犹可若逺省则往返奏请为时既久虽议蠲赈于民无及嗣后有被灾宜报者即将分数一并察报该部亦一并议覆
　　康三十七年戊寅二月辛亥
　　上谕户部据山西巡抚倭伦奏平定州十一州县连年歉收米价腾贵民间乏食朕心深为轸念此十一州县所欠康三十六年钱粮行令该抚查明到日蠲免并将各仓所贮米糓即行赈济毋致流离失所有妨耕种
　　五月癸未
　　上谕大学士等曰朕巡行天津阅视沿河隄岸见山东饥民流移至直隶者尚多小民遭此荒歉若仍于秋间征其逋欠百姓岂能上纳泰安州等二十七州县本年钱粮着于来秋征收
　　庚寅户部议覆山西巡抚倭伦疏言静乐等五县未完康三十六年钱粮请缓至本年十月全完应如所请
　　上谕曰山西省康三十七年钱粮已有谕防通行蠲免今静乐等县未完康三十六年钱粮倘于本年征収则小民仍有催征之累尔部不行详察照该抚所题具奏殊属不合其未完钱粮着于康三十八年带征
　　十月丁卯
　　上谕户部盛京系
　　列祖创兴之地朕谒祭
　　陵寝咨询民瘼承徳等州县今嵗田禾未获全登宜加恩恤应征米豆槩行蠲免尔部即移文该府尹徧示闾阎家喻户晓务俾均沾实惠以副朕爱民至意
　　十一月乙未
　　上谕户部淮安扬州鳯阳等处比年水患频仍浸漫隄岸田多淹没耕获无从百姓艰于粒食朕时加轸恤屡赈屡蠲被灾地方赖以安堵但念久歉之余恐致资生匮乏朕廑悯殷切未尝稍释于懐前此虽频敷庥泽至再至三用裨羣黎生计犹恐开春东作农事艰难若不大沛恩施安能令小民各得其所着将海州山阳安东盐城髙邮泰州江都兴化宝应寿州泗州亳州鳯阳临淮懐逺五河虹县蒙城盱眙灵璧等州县竝被灾各卫所康三十八年一切地丁银米等项及漕粮尽行蠲免务使民间均沾实惠以副朕体恤元元生息爱养至意
　　康三十八年己卯三月辛未
　　上南巡阅视烂泥浅等处
　　谕户部朕君临天下期于黎民乐业各获其所凢兴利除害之事靡不举行蠲免赈济之恩靡不下逮比年以来因淮扬所属地方疉罹水患业已嵗蠲额赋赈恤频施
　　又动支数百万帑金责令在河诸臣于应挑应筑之处酌量修理欲使泛滥之水汇归入海被淹之田庐涸出庶底干宁乃糜费钱粮卒不能使积淹有归田庐未涸民生未遂朕闻之恻然轸怀值兹四海无事之时欲将一切修举事宜详阅指示用是躬亲临幸沿途审视黄河水势咨访地方父老比至归仁隄髙家堰量度地形髙下应挑应筑一一明示河臣惟是被淹地方米价腾涌生计维艰朕目击民依深用廑念着将漕粮截留十万石于髙邮宝应兴化泰州盐城山阳江都受灾七州县各留一万石悉较时价减值发粜余米三万石着于邳州留八千石宿迁桃源清河安东四县各留五千五百石亦较时价减粜此各州县发粜之米着就近交与漕运总督河道总督邳州着遣司官一员前往监视再截留米十万石于扬州淮安各収贮五万石此应留漕粮不论何处米石着就近截留
　　壬午
　　上驻跸无锡县
　　谕户部东南为财赋重地朕时加轸念频嵗以来虽在边塞用兵之际未尝不早夜殷殷睠懐寛恤兹以中外升平特事巡省竝阅河工比至江南观察民间饶瘠之状见淮南北地方疉罹水患深用恻然已经屡蠲屡赈仍命截留漕粮减价平粜其各州县虽市肆安辑耕凿恬而额费浩繁民生拮据厯年逋负计算日増江苏安徽所属旧欠带征钱粮几及百万念小民方供新税复急旧逋物力维艰势难兼办应沛特恩防行蠲豁除康三十三年恩诏内已经赦免外其康三十四五六年奏销未完民欠一应地丁钱粮米豆麦杂税尔部行文该督抚察明俱着免征务饬有司悉心奉行俾穷檐蔀屋均沾实惠如有已征在官诡称民欠希圗侵蚀肥己者一经发觉定从重治罪凢厥官吏军民宜咸知朕意
　　辛夘
　　上驻跸杭州府
　　谕户部朕因淮扬地方数被水患躬临巡省目击田庐淹没之苦深加轸恤既截留漕粮以济民生仍蠲除积欠以纾民困其昨嵗淮扬两属被灾钱粮曽经该督抚具题部议照例减免三分今念百姓糊口维艰安能办赋应破常格用沛特恩淮安府属海州山阳安东盐城扬州府属髙邮泰州江都兴化宝应九州县竝淮安大河二卫康三十七年未完地丁漕项等银一十九万两有奇米麦十一万石有奇着全予蠲免
　　乙未
　　上谕户部朕以省方问俗巡厯三吴比至浙省见沿路农桑虽徧陇亩而地有肥硗时有丰歉厯年正供钱粮因输纳维艰致多逋负已准分年带征而新旧之赋取给一时恐力作之民终难兼办应通行蠲豁以庥泽除康三十三年以前恩诏赦免外其康三十四五六年奏销未完民欠地丁钱粮米豆麦杂税着一槩免征尔部行文该督抚责令有司悉心奉行务俾均沾实惠毋俾官吏以完作欠诡词侵蚀致干重罪
　　四月乙夘
　　上驻跸江寜府
　　谕户部朕巡幸江南徧察地方疾苦深知民间生计艰难将通省积欠钱粮尽行蠲免所过州县有被灾甚重者俱经赈济务俾得所兹闻鳯阳府属去嵗潦灾甚重是用破格加恩以示优恤康三十七年该府属寿州泗州亳州鳯阳临淮懐逺五河虹县防城盱眙灵璧十一州县竝泗州一卫未完地丁漕项等银米着一防免征
　　五月甲戌
　　上驻跸李海务
　　谕户部朕巡省民生风俗南至江浙兹以回跸行经山东沿途延见父老咨询农事幸今嵗雨旸时若二麦继登小民可以无忧粒食但前年被灾泰安等二十七州县生计尚未丰盈宜更加恩休养所有康三十六年未完地丁银米俱着免征其康三十七年应征钱粮原因灾伤令于康三十八年完纳今念一嵗之内竝输二嵗之租恐物力艰难未能兼办着分作三年带征以示寛恤尔部移文该抚转饬有司明白张示务使穷乡僻壤均沾实惠以无负朝廷曲轸民依至意
　　七月甲申
　　上谕大学士等曰朕虑各处闸坝俱已闭塞大水一至必至泛溢屡谕于成龙作速挑濬芒稻人字两河今竟未挑濬卒如朕言着速行文巡抚宋荦令亲赴扬州淮安收养被水百姓江西巡抚马如龙前奏江西地方连年大熟今嵗亦有秋着行文马如龙令运米十万石至扬州淮安交与宋荦或煮粥或赈济相机而行
　　十一月己亥
　　上谕户部朕思小民生计惟农亩是赖必年糓顺成斯衣食无缺淮安扬州所属州县卫厯年以来河流浸漫田庐编氓艰于粒食朕心深切轸念已将康三十八年钱粮俱行蠲免今春南巡目覩民间疾苦恐致失所复将康三十七年未完钱粮尽予豁除谕令所司将沿河隄岸坚固修筑乃修防未竣夏秋又致冲决田庐尽没水中特命该抚往驻被灾地方动支积贮米糓竝将漕粮截留亲行赈给今念清口河流未通民田仍遭淹没耕获无从百姓饘粥尚且艰难来年租赋安能输办着将被灾海州山阳安东盐城大河卫髙邮泰州江都兴化宝应等州县卫康三十九年地丁银米等项及漕粮漕项银两尽行蠲免速令该督抚通行晓谕务俾均沾实惠以副朕拯恤灾黎至意
　　壬寅
　　上谕户部朕君临天下抚驭兆人无日不以休养生息为念嘉与元元共圗丰乐蠲租赐复时切于懐故从前于直隶各省权其缓急先后频涣恩施今海宇升平四方无事欲使普天率土咸登饶阜惟湖南地方素称鱼米之乡比年虽年糓顺成而民间犹未尽充裕是用格外加恩以绥黎庶所有康三十九年湖南所属地丁杂税等项钱粮着一槩蠲免移文该督抚令徧饬所属实心奉行
　　康三十九年庚辰二月乙酉江苏巡抚宋荦以赈济淮扬饥民米石奏闻
　　上曰朕发内帑修理各处隄岸总为下河民生起见河工一日不竣下河之民一日不得乐业朕甚恻然今嵗漕运可截留二十万石交付宋荦备赈






　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十九
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷四十
　　蠲赈三
　　康四十年辛巳二月癸酉
　　上谕直隶巡抚李光地曰朕厯年省耕畿甸谘访民隐屡行蠲赈加惠黎元近见霸州大成文安地居洼下被水最甚虽遇丰年民犹艰食其三州县累年积逋及本年应征地丁正项察明豁免务使穷民咸沾实惠如有势豪土棍包揽侵冒不肖有司听胥吏作指富作贫假揑灾伤以致泽不下究据实题叅期于民困获苏以副朕爱养轸恤之意
　　十月己未
　　上谕戸部朕孜孜圗治宵旰靡寜于民生疾苦时切轸念甘肃等处地方切近邉陲土瘠田薄今年雨泽愆期田禾多有未获闾阎饥困朕心深用悯恻已特饬该督抚等官将被灾之处亲行蠲赈令其得所更念来嵗青黄不接西土小民输纳维艰着将甘肃巡抚所属州县卫所康四十一年分地丁钱粮通行豁免地方有司务期切实奉行毋令官吏借端侵渔俾小民得均沾实惠以副朕轸恤灾黎至意
　　癸亥
　　上谕户部朕惟帝王致治裕民为先免赋蠲租实为要务矧江苏等处地方尤为财赋重地朕比年巡幸东南目击民艰多方轸恤令其安乂犹恐有司奉行不力徳泽未尽下究民生罕遂康阜莫登兹将江苏巡抚所属州县等处除漕项外康四十一年地丁钱粮尽行蠲免地方有司务期实意奉行使闾阎穷黎均沾实惠庶几民生乐利丰裕可期倘不肖官吏阳奉隂违私立名色借端科派恣行侵尅负朕爱养生民至意事发定行正法决不姑贷
　　康四十一年壬午十一月乙邜
　　上谕大学士等曰蠲赋为爱民要务征取钱粮原为国用不足国用若足多取奚为比年以来附近省分俱屡行寛免惟云南贵州四川广西等处未得常邀蠲恤今户部库帑有四川五百万两毎年竝无糜费国帑大有赢余朕欲将此四省四十三年钱粮悉行蠲免倘更寛裕并及广东省亦令蠲免其蠲免四省谕防明春即行晓示庶经费易为措置也
　　丙辰
　　上谕户部今嵗山东河南地方俱报丰稔惟被灾州县民多匮乏顷朕巡幸至徳州见有一二灾民流移载涂者询问疾苦深为轸念虽据山东巡抚称被灾州县已令地方官发粟散赈但自冬徂夏青黄不接之际颁赈不继无以资生应行山东河南两省巡抚凢被灾地方令有司加意赈济至明嵗麦收时方止其灾伤田粮虽已照分数蠲免犹恐被灾之后民力艰难宜更沛特恩用加休养山东莱芜新泰东平沂州防隂沂水河南永城虞城夏邑被灾州县康四十二年地丁钱粮除漕项外着察明通行蠲免该地方官务悉心奉行俾闾巷穷黎均沾实惠以无负朕宵旰勤民殷殷轸恤至意又
　　谕曰从来致治之道裕民为先故必蠲免田租时加膏泽而后闾阎充足永享乐利之休朕临御以来咨求民瘼蠲赈频施诚恐小民疾苦未苏生业未遂用是宵旰靡宁江北田土瘠薄生计尤艰朕心弥切轸念着将安徽巡抚所属府州县卫等处康四十二年地丁钱粮除漕项外通行蠲免地方有司务切实奉行俾小民得沾实惠以副朕爱养黎元至意倘不肖官吏阳奉隂违或借端苛取泽不下究事发定从重治罪不宥又
　　谕曰朕抚御寰区四十余年无一刻不以民生为念天下至大兆民至众惟恐穷乡僻壤百姓疾苦不能上达所以孜孜勤求未尝少懈天时水旱自古有之备荒之法全赖督抚得人倘平日亏空一遇歉薄莫知所措遂讳灾不报视民命如草芥何以为民父毋况秦省不通水运若不谨于葢藏俭歳难于赈恤河西一带地方素称贫瘠虽免康四十一年钱粮民生未裕再将康四十二年地丁钱粮通行蠲免该督抚遍示所属地方务使闾阎均沾实惠以副朕爱养元元至意如有不肖有司违防私征希圗侵蚀者督抚察叅从重治罪或被傍人告发或被科道纠劾该督抚一并严议
　　康四十二年癸未正月壬申
　　上谕户部朕甲子己巳两次南巡路经东省见民生丰裕士庶乐利近来淮黄告成朕不辞逺渉减从轻装待旦而兴夜分乃寐再经齐鲁存问民生休戚似不及甲子己巳朕深憯怛如痌瘝之在抱也若闾阎蓄积有余即遇有水旱亦不致困苦今特加恩蠲恤用爱养朕所经过地方德州平原禹城齐河厯城长清恩县夏津武城馆陶临清清平博平堂邑聊城东阿阳糓寿张滕县峄县二十州县康四十一年未完地丁钱粮着通行蠲免济南府属之海丰利津霑化兖州府属之寜阳滋阳泗水金乡单县曹县郓城曲阜费县十二县去歳农収歉薄康四十一年未完钱粮亦行免征其去嵗曾被水灾之东平新泰蒙隂沂州沂水莱芜六州县康四十一年未完钱粮亦着全免其泰安郯城鱼台汶上嘉祥钜野济寜七州县虽未成灾康四十一年未完钱粮俱着蠲免康四十二年地丁钱粮着分三年带征尔部即移文该抚率各州县有司详慎奉行务令人沾实惠户有余藏以称朕重期黎元殷阜之至意
　　二月丁丑
　　上谕河道总督张鹏翮曰朕经过泰安新泰防隂沂州郯城等州县见民有饥色应即行赈救经过地方虽经赈济蠲免钱粮但州县仓糓年久朽烂无禆于散赈今着漕运总督桑额以漕米二万石付尔拣选贤能官员运至济寜州兖州府等处即行赈济桑额亦将米二万石于泰安州一路散给又将収税有力之官七员竝发在京旗民犯罪降级赎罪人一百名伊等俱照养防古例以所用之多寡分别议叙
　　壬午
　　上南巡舟过邵伯更楼
　　谕河道总督张鹏翮曰此地旧日被灾情状与今山东饥民无异岂朕今日覩此地安居景象而忘山东之饥民乎朕念运粮赈济事不可缓乗今日顺风尔作速回清江料理转运截留漕粮差官前往山东散赈
　　七月戊申
　　上谕大学士等曰今嵗山东雨水连绵黎民被灾若不豫为赈济一经逃散难复安集今当照前养山东饥民例多遣人员令其抚养尔等可防同九卿议奏
　　己巳
　　上谕大学士九卿詹事掌印不掌印科道等曰今六月内因有二王之事朕心不胜悲恸至今犹未释然至饥民救养之计未尝时刻不廑于懐近有苏州织造李煦人来询知郯城至泰安田糓稍有可望由泰安至徳州被灾甚重今嵗口外田糓大収口内各处田禾俱属平常合共计算所粜之谷必不能多今应将漕粮多行截留与山东沿河州县村镇俱各存贮以备赈济平粜之用朕意八旗满洲防古汉军佐领一千有余毎三佐领下共出一人可得三百人毎三佐领借与银三千两分派各州县仍照前去人员瞻养饥民至来年七月为期及今八月内可即到彼尔等确议具奏至东省今嵗钱粮漕米俱应速行停征为此手书特谕
　　癸酉
　　上谕大学士等曰赈济山东饥民事闗紧要应差大臣分为三路毎路差大臣一员将先派去人员一并往返巡察于事有益自泰安至郯城为中路着穆和伦去自济南至登州为东路着辛保去自德州至济宁为西路着卞永誉去截留漕粮亦属紧要总漕桑额现今无事著作速前来亲看截留其赈济饥民人员所领虽系公物而勉力自効有济于民事竣回时一并议叙
　　八月丙子
　　上谕户部邳州等处地方屡被灾伤不减于东省但尚有水路可通着该督抚亲往察阅应作何速行拯济一面颁赈一面奏闻俟具题到日将应蠲豁钱粮另议具奏
　　十月壬午
　　上谕戸部山东省去嵗收成各州县丰歉不一今春朕南巡过山东时已分别被灾轻重蠲免钱粮竝遣効力人员星驰赈济比及回銮东省又告潦灾朕宵旰轸懐悉心筹画截留漕粮平价发粜兼出帑金遣八旗人员分道散赈仍于三路各遣大臣经理所在饥民庶得资以全活不致仳离失所犹念被灾之后民力未纾宜更加徳泽以宏休养康四十三年地丁银米着通行蠲免有积年钱粮拖欠在民者亦着察明免徴行文该抚率所属有司详慎奉行务令人沾实惠有违防私征者察出定行从重治罪仍令各州县遍示晓谕俾穷乡僻壤咸悉朕惓惓惠爱灾黎至意又朕南巡回时原拟蠲浙省明嵗钱粮兹因东省灾伤先行蠲免其浙省钱粮俟至明嵗另颁谕防
　　甲午
　　上谕大学士等曰朕闻山东巡抚布政使将赈济饥民人员赍去银两俱收布政司库内迄今尚未赈济如此则赈济之事不致迟误乎此项银两俱自京师发往竝非伊等库内之银且前往赈济人员系三佐领合同荐举殷实才能之人王国昌等但可查其养饥民之优劣其钱粮浪费与否乃赈济官员干系与伊等何渉而为収贮乎是何意见朕所不解此又刘暟之诡计也况派去三百余员不作速分派地方俱令久留济南必致米价腾贵人皆受困可将朕防速交该部移问王国昌等
　　十一月戊午
　　上谕四川陜西总督觉罗华显陜西巡抚鄂海甘肃巡抚齐世武等曰朕抚有区夏思臻上理期于举世又安宵旰勤劳未尝少释而秦省为天下要地时厪朕懐曩者
　　连嵗荒旱所司未经奏报朕访闻得实即多方筹画运米赈救一由襄阳运至商州一命河臣由黄河运至潼闗一由湖滩河朔运至渭河一由甘肃运至西安分行赈济蠲正赋免宿逋安集流离秦民始得少蘓自康三十二年遣皇长子允禔致祭华山以来雨旸时若年谷丰登闾阎稍有起色但秦省闗系最重且不通水运抚绥尤宜加意故不惮隆冬防履风霜逺临兹土见百姓欢迎载道且知今嵗有秋地方文武官吏更能恪勤奉职满汉军士亦皆训练有方朕心甚悦凢巡幸所至必大沛恩膏今将陜西巡抚及甘肃巡抚所属地方康四十二年以前各项积欠银米草豆钱粮尽行蠲免俟四十三年直隶各省咸获丰稔当将秦省四十四年正供亦行免征该督抚通行暁谕俾穷乡僻壤小民均沾实惠倘有不肖有司希圗侵蚀以致泽不下究该督抚严加访察据实指叅以副朕爱养黎元之至意
　　康四十三年甲申三月庚戌
　　上谕八旗都统等曰闻京城附近有山东之民河间之民行乞颇众已于五城给食而施与未均或不徧及着八旗各于本旗城外分三处煮粥饲之八旗诸王亦于八门之外施粥大为利济今已派出诸人赴山东养民但此辈俱集京师求乞若不如此设法赈济则皆立毙矣兹派出镶黄旗国舅佟国维正黄旗内大臣明珠正白旗内大臣阿密达尚书马尔汉伊家人众监散为易其他五旗着派大臣家计殷实者监赈凢粥厰所饲之民病则医治殁则棺殓至给粥时详加识认恐此处既食又顾之他务使清楚周徧为善如或怠玩施不周徧察出竝罪都统副都统防不轻恕至汉大臣有仰副朕防施赈者亦分为三处内务府大臣亦将内务府人分为三处俱令殷实可托之人监赈
　　六月戊子
</div>
    <div class="pagination">
<a href="圣祖仁皇帝圣训_page44.html">上一页</a><span>...</span><a href="圣祖仁皇帝圣训_page40.html">40</a><a href="圣祖仁皇帝圣训_page41.html">41</a><a href="圣祖仁皇帝圣训_page42.html">42</a><a href="圣祖仁皇帝圣训_page43.html">43</a><a href="圣祖仁皇帝圣训_page44.html">44</a><span class="current-page">45</span><a href="圣祖仁皇帝圣训_page46.html">46</a><a href="圣祖仁皇帝圣训_page47.html">47</a><a href="圣祖仁皇帝圣训_page48.html">48</a><a href="圣祖仁皇帝圣训_page49.html">49</a><a href="圣祖仁皇帝圣训_page50.html">50</a><span>...</span><a href="圣祖仁皇帝圣训_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
