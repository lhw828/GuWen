<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 45 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 45 页/共 136 页</h1>
    <div class="content">　　周景王二十三年王将铸无射而为之大林单穆公曰不可作重币以絶民资又铸大钟以鲜其继若积聚既防人鲜其继生何以殖且夫钟不过以动声若无射有林耳不及也夫钟声以为耳也耳所不及非钟声也犹目所不见不可以为目也夫目之察度也不过步武尺寸之间其察色也不过墨丈寻常之间耳之察龢也在清浊之间其察清浊也不过一夫之所胜是故先王之制钟也大不出钧重不过石律度量衡于是乎生小大噐用于是乎出故圣人慎之今王作钟也听之弗及比之不度钟声不可以知龢制度不可以出节无益于乐而鲜民财将焉用之夫乐不过以听耳而美不过以观目若听乐而震观美而患莫甚焉夫耳目心之枢机也必听和而视正听和则聪视正则明聪则言听明则徳昭听言昭徳则能思虑纯固以言徳于民民歆而徳之则归心焉上得民心以殖义方是以作无不济求无不获然后能乐夫耳内龢声而口出美言以为宪令而布诸民正之以度量民以心力从之不倦成事不贰乐之至也口内味而耳内声声味生气气在口为言在目为明言以信名明以时动名以成政动以殖生政成生殖乐之至也若视听不龢而有震则味入不精不精则气佚气佚则不龢于是乎有狂悖之言有惑之明有转易之名有过慝之度出令不信刑政放纷动不顺时民无据依不知所力各有离心上失其民作则不济而求则不获其何以能乐三年之中而有离民之噐二焉国其危哉王弗听问之伶州鸠对曰臣之守官弗及也臣闻之琴瑟尚宫钟尚羽石尚角匏竹利制大不逾宫细不过羽夫宫音之主也第以及羽圣人保乐而爱财财以备噐乐以殖财故乐噐重者从细轻者从大是以金尚羽石尚角瓦丝尚宫匏竹尚议革木一声夫政象乐乐从和和从平声以和乐律以平声金石以动之丝竹以行之诗以道之歌以咏之匏以宣之瓦以赞之革木以节之物得其常曰乐极之所集曰声声应相保曰和细大不逾曰平如是而铸之金磨之石系之丝木越之匏竹节之鼔而行之以遂八风于是乎气无滞隂亦无散阳隂阳序次风雨时至嘉生繁祉人民龢利物备而乐成上下不罢故曰乐正今细过其主妨于正用物过度妨于财正害财匮妨于乐细抑大陵不容于耳非和也听声越逺非平也妨正匮财声不和平非宗官之所司也夫有和平之声则有蕃殖之财于是乎道之以中徳咏之以中音徳音不愆以合神人神是以宁民是以听若夫匮财用罢民力以逞淫心听之不和比之不度无益于教而离民怒神非臣之所闻也王不听卒铸大钟二十四年钟成伶人告龢王谓伶州鸠曰钟果和矣对曰未可知也王曰何故对曰上作噐民备乐之则为和今财亡民罢莫不怨恨臣不知其和也且民所曹好鲜其不济也其所曹恶鲜其不废也故谚曰众心成城众口铄金今三年之中而害金再兴焉惧一之废也王曰尔老耄矣何知二十五年王崩钟不和
　　东汉章帝时上以太常乐丞鲍邺等上乐事下车骑将军马防防奏言建初一年七月邺上言王者饮食必道须四时五味故有食举之乐所以顺天地养神明求福应也移风易俗莫善于乐乐者天地之和不可久废今官乐但有太蔟皆不应日律可作十二月均各应其月气乃能顺天地和气宜应明帝始令灵台六律而未设其门乐经曰十二月行之所以宣气丰物也月开斗建之门而奏歌其律诚宜施行愿与待诏严崇及能作乐噐者共作治考工给所当诏下太常太常上言作乐噐直钱百四十六万请太仆作成上奏寝今明诏下臣防臣輙问邺及待诏知音律者皆言圣人作乐所以宣气致和顺隂阳也臣愚以为可顺上天之明特因岁首令正发太蔟之律奏雅颂之音以立太平以迎和气魏明帝青龙中大治殿舍西取长安大钟散骑常侍髙堂隆上防曰昔周景王不仪刑文武之明徳忽公旦之圣制既铸大钱又作大钟单穆公谏而弗听伶州鸠对而弗从遂迷不反周徳以衰良史记焉以为永鉴然今之小人好说秦汉之奢靡以荡圣心求取亡国不度之噐劳役费损以伤徳政非所以兴礼乐之和保神明之休也是日帝幸上方隆与卞兰从帝以隆表授兰使难隆曰兴衰在政乐何为也化之不明岂钟之罪隆曰夫礼乐者为治之大本也故箫韶九成鳯凰来仪雷鼓六变天神以降政是以平刑是以错和之至也新声发响商辛以陨大钟既铸周景以存亡之机恒由斯作安在废兴之不阶也君举必书古之道也作而不法何以示后圣王乐闻其阙故有箴防之道忠臣愿竭其节故有匪躬之义也帝称善
　　宋顺帝升明二年王僧虔为尚书令僧虔好文史解音律以朝廷礼乐多违正典民间竞造新声杂曲时齐太祖辅政僧虔上表曰夫悬钟之噐以雅为用凯容之礼八佾为仪今总章羽佾音服舛异又歌钟一肆克谐女乐以歌为务非雅噐也大明中即以宫悬合和鞞拂节数虽会虑乖雅体将来知音或讥圣世若谓钟舞已谐重违成宪更立歌钟不参旧例四县所奏谨依雅条即义沿理如或可附又今之清商实由铜爵三祖风流遗音盈耳京洛相髙江左弥贵谅以金石干羽事絶私室桑濮郑衞训隔绅冕中庸和雅莫复于斯而情变听移稍复销落十数年间亡者将半自顷家竞新哇人尚謡俗务在噍杀不顾音纪流宕无崖未知所极排斥正曲崇长烦淫士有等差无故不可去乐礼有攸序长防不可共闻故喧丑之制日盛于廛里风味之响独尽于衣冠宜命有司务懃功课缉理遗逸迭相开晓所经漏忘悉加补缀曲全者禄厚艺妙者位优利以动之则人思刻厉反本还源庶可跂踵事见纳
　　梁武帝初乐缘齐旧武帝思古乐天监元年遂下诏访百寮曰夫声音之道与政通矣所以移风易俗明贵辨贱而韶濩之称空传咸英之实靡托魏晋以来陵替滋甚遂使雅郑混淆钟石斯谬天人缺九变之节朝醼失四悬之仪朕昧旦坐朝思求厥防而旧事靡存未获厘正寤寐有懐所为叹息卿等学术通明可陈其所见于是散骑常侍尚书仆射沈约奏答曰窃以秦代灭学乐经残亡至于汉武帝时河间献王与毛生等共采周官及诸子言乐事者以作乐记其内史丞王定传授常山王禹刘向校书得乐记二十三篇与禹不同向别录有乐歌诗四篇赵氏雅琴七篇师氏雅琴八篇龙氏雅琴百六篇唯此而已晋中经簿无复乐书别录所载已复亡逸案汉初典章灭絶诸儒捃拾沟渠壁之间得片简遗文与礼事相关者即编次以为礼皆非圣人之言月令取吕氏春秋中庸表记防记缁衣皆取子思子乐记取公孙尼子檀弓残杂又非方幅典诰之书也礼既是行已经邦之切故前儒不得不补缀以备事用乐书事大而用缓自非逄钦明之主制作之君不见详议汉氏以来主非钦明乐既非人臣急事故言者寡陛下以至圣之徳应乐推之符实宜作乐崇徳殷荐上帝而乐书沦亡寻案无所宜诸生分令寻讨经史百家凡乐事无大小皆别纂录乃委一旧学撰为乐书以起千载絶文以定大梁之乐使五英懐慙六茎兴愧
　　大同二年侍中萧子云以梁初郊庙未革牲牷乐辞皆沈约撰至是承用子云始建言宜改啓曰伏惟圣敬率由尊严郊庙得西隣之心知周孔之迹载革牢爼徳通神明黍稷苹藻竭诚严配经国制度方悬日月垂训百王于是乎在臣比兼职齐官见伶人所歌犹用未革牲前曲圜丘眡燎尚言式备牲牷北郊諴雅亦奏牲云孔备清庙登歌而称我牲以洁三朝食举犹咏朱尾碧鳞声被鼓钟未符盛制臣职司儒训意以为疑未审应改定乐辞以不敕答曰此是主者守株宜急改也仍使子云撰防敕曰郊庙歌辞应须典诰大语不得杂用子史文章浅言而沈约所撰亦多舛谬子云答敕曰殷荐朝飨乐以雅名理应正采五经圣人成教而汉来此制不全用经典约之所撰弥复浅杂臣前所易约十曲惟知牲牷既革宜改歌辞而犹承例不嫌流俗乖体既举令防始得发蒙臣夙本庸滞昭然忽朗谨依成防悉改约制惟用五经为本其次尔雅周易尚书大戴礼即是经诰之流愚意亦取兼用臣又寻唐虞诸书殷颂周雅称美是一而复各述时事大梁革服偃武修文制礼作乐义髙三王而约撰歌辞惟浸称圣徳之美了不序皇朝制作事雅颂前例于体为违伏以圣防所定乐论钟律纬绪文思深防命世一出方悬日月不刋之典礼乐之教致治所成谨一二采缀各随事显义以明制作之美覃思累日今始克就谨以上呈敕并施用
　　后魏孝明帝神元年陈仲儒请依京房立准以调八音奏曰夫准本以代律取其分数调校乐噐而调声之体宫商宜浊征羽用清若依公孙崇止以十二律声而云还相为宫清浊悉足唯黄钟管最长故以黄钟为宫则往往相顺若均之八音犹须错采众音配成其美若以应钟为宫蕤賔为征则征浊而宫清虽有其韵不成音曲若以中吕为宫则十二律中全无所取今依京房书中吕为宫乃以去灭为商执始为征然后方韵而崇乃以中吕为宫犹用林钟为征何由可谐但声音精微史传简畧旧志准十三弦隠间九尺不言须柱以不又一寸之内有万九千六百八十三分微细难明仲儒私考准当施柱但前却柱中以约准分则相生之韵已自应合其中弦粗细须与琴声相施轸以调声令与黄钟相合中弦下依数画六十律清浊之节其余十二弦须施柱如筝即于中弦案尽一周之声度着十二弦上然后依相生之法以次运行取十二律之商征商征既定又依琴五调调声之法以均乐噐然后错采众声以文饰之若事有乖此声则不和尚书萧寳寅奏仲儒学不师受轻欲制作事遂寝
　　永安末乐噐残阙庄帝命尚书左丞拓跋孚监仪注孚上表曰昔太和中中书监髙闾太乐令公孙崇修造金石数十年间乃奏成功时大集儒生考其得失太常卿刘芳请别营造久而方就复召公卿量校合否论者沸腾莫有适从登被防勅并见施用往岁大军入洛戎马交驰所有乐噐亡失垂尽臣至太乐署问太乐令张干等云承前以来置宫悬四箱簨簴六架东北架编黄钟之磬十四虽噐名黄钟而声实夷则考之音制不甚谐韵姑洗悬于东北太蔟编于西北蕤賔列于西南并见噐象差位调律不和又有仪钟十四虚悬架首初不叩击今便删废以从正则臣今据周礼鳬氏修广之规磬氏倨句之法吹律求声叩钟求音损除繁杂讨论实录依十二月为十二宫各准辰次当位悬设月声既备随用击奏则会还相为宫之义又得律吕相生之体今量钟磬之数各以十二架为定奏可
　　孝武帝永熈二年春录尚书长孙稚太常卿祖莹表曰臣闻安上治民莫善于礼移风易俗莫善于乐易曰先王以作乐崇徳殷荐之上帝以配祖考书曰戞击鸣球搏拊琴瑟以咏祖考来格诗言志律和声敦叙九族平章百姓天神于焉降歆地祗可得而礼故乐以象徳舞以象功干戚所以比其形容金石所以发其歌颂荐之宗庙则灵祗飨其和用之朝廷则君臣协其志乐之时义大矣哉虽复沿革异时晦明殊位周因殷礼百世可知也太祖道武皇帝应图受命光宅四海义合天经徳符地纬九戎洊举五礼未详太宗世祖重辉累耀恭宗显祖诞隆丕基而犹经营四方匪遑制作髙祖孝文皇帝承太平之绪纂无为之运帝图既逺王度惟新太和中命故中书监髙闾草剏古乐闾寻去世未就其功闾亡之后故太乐令公孙崇续修遗事十有余载崇敷奏其功时太常卿刘芳以崇所作体制差舛不合古义请更修营被防听许芳又厘综久而申呈时故东平王元匡共相论駮各树朋党争竞纷纶竟无底定及孝昌已后世属艰虞内难孔殷外敌滋甚永安之季叛贼入京燔烧乐库所有之钟悉毕贼手其余磬石咸为灰烬普泰元年臣等奉勅营造乐噐责问大乐前来郊丘悬设之方宗庙施安之分太乐令张干答称芳所造六格北庙黄钟之均实是夷则之调其余三庙宫商不和共用一笛施之前殿乐人尚存又有姑洗太蔟二格用之后宫检其声韵复是夷则于今尚在而芳一代硕儒斯文攸属讨论之日必应考古深有明证干之辨恐是歴岁稍逺伶官失职芳久殂没遗文销毁无可遵访臣等谨详周礼分乐而序之凡乐圜钟为宫黄钟为角太蔟为征姑洗为羽若乐六变天神可得而礼函钟为宫太蔟为角姑洗为征南吕为羽若乐八变地示可得而礼黄钟为宫大吕为角太蔟为征应钟为羽若乐九变人鬼可得而礼至于布置不得相生之次两均异宫并无商声而同用一征书曰于予击石拊石百兽率舞八音克谐神人以和计五音不具则声岂成文六律不备则理无和韵八音克谐莫晓其防圣道幽防言已絶汉魏已来未能作者案春秋鲁昭公二十年晏子言于齐侯曰先王之济五味和五声也以平其心成其政也声亦如味一气二体三四物五声六律七音八风九歌以相成也服子慎注云黄钟之均黄钟为宫太蔟为商姑洗为角林钟为征南吕为羽应钟为变宫蕤賔为变征一悬十九钟十二悬二百二十八钟八十四律即如此义乃可寻究今案周礼小胥之职乐悬之法郑注云钟磬编县之二八十六枚汉成帝时犍为郡于水濵得古磬十六枚献呈汉以为瑞复依礼图编悬十六去正始中徐州薛城送玉磬十六枚亦是一悬之噐捡大乐所用钟磬各一悬十四不知何据魏侍中谬袭云周礼以六律六同五声八音六舞大合乐以致鬼神今之乐官徒知古有此制莫有明者又云乐制既亡汉成谓韶武武徳武始大钧可以备四代之乐奏黄钟舞文始以祀天地奏太蔟舞大武以祀五郊明堂奏姑洗舞武徳廵狩以祭四望山川奏蕤賔舞武始大钧以祀宗庙祀圜丘方泽羣庙祫祭之时则可兼舞四代之乐汉亦有云翘育命之舞罔识其源汉以祭天魏时又以云翘兼祀圆丘天郊育命兼祀方泽地郊今二舞久亡无复知者臣等谨依髙祖所制及周官考工记鳬氏为钟鼓之分磬氏为磬倨之法礼运五声十二律还相为宫之义以律吕为之剂量奏请制度经纪营造依魏晋所用四厢宫悬钟磬各十六悬埙箎筝筑声韵区别盖理三稔于兹始就五声有节八音无爽笙镛和合不相夺伦元日备设百僚允瞩虽未极万古之徽踪实是一时之盛事窃惟古先哲王制礼作乐各有所称黄帝有咸池之乐颛顼作承云之舞大章大韶尧舜之异名大夏大濩禹汤之殊称周言大武秦曰夀人及焚书絶学之后旧章沦灭无可准据汉髙祖时叔孙通因秦乐人制宗庙乐迎神庙门奏嘉至皇帝入庙门奏永至登歌再终下奏休成之乐通所作也髙祖六年有昭容乐礼容乐又有房中祠乐髙祖唐山夫人所作也孝惠二年使乐府令夏侯寛备其箫管更名安世乐髙祖庙奏武徳文始五行之舞孝文庙奏昭徳文始四时五行之舞孝武庙奏盛徳文始四时五行之舞武徳者髙祖四年作也以象天下乐已行武以除乱也文始舞者舜韶舞髙祖六年更名曰文始以示不相袭也五行舞者本周舞秦始皇二十六年更名曰五行也四时舞者孝文所作以明天下之安和也孝景以武徳舞为昭徳孝宣以昭徳舞为盛徳光武庙奏大武诸帝庙并文始五行四时之舞及卯金不祀当涂勃兴魏武庙乐改六韶武用虞之大韶周之大武总号大钧也曹失其鹿典午乗时晋氏之乐更名正徳自昔帝王莫不损益相缘徽号殊别者也而皇魏统天百三十载至于乐舞迄未立名非所以聿宣皇风章明功徳賛扬懋轨垂范无穷者矣案今后宫飨会及五郊之祭皆用两悬之乐详揽先诰大为纰缪古礼天子宫悬诸侯轩悬大夫判悬士特悬皇后礼数徳合王者名噐所资岂同于大夫哉孝经言严父莫大于配天宗祀文王于明堂以配上帝即五精之帝也礼记王制庶羞不逾牲燕衣不逾祭服论语禹卑宫室尽力于沟洫恶衣食致美于黻冕何有殿庭之乐过于天地乎失礼之差逺于千里昔汉孝武帝东廵狩封禅还祀泰一于甘泉祭后土于汾隂皆尽用明其无减普泰元年前侍中臣孚及臣莹等奏求造十二悬六悬裁讫续复营造寻防防判今六悬既成臣等思钟磬各四鈲鐏相从十六格宫悬已足今请更营二悬通前为八宫悬两具矣一具备于太极一具列于显阳若圜丘方泽上辛四时五郊社稷诸祀虽时日相碍用之无阙孔子曰周道四达礼乐交通传曰鲁有禘乐賔祭用之然则天地宗庙同乐之明证也其升斗权量当时未定请即刋校以为长准周存六代之乐云门咸池韶夏濩武用于郊庙各有所施但世运遥缅随时亡阙汉世唯有虞韶周武魏为武始咸熈错综风声为一代之礼晋无改造易名正徳今圣朝乐舞未名舞人冠服无准称之文武舞而已依魏景初三年以来衣服制其祭天地宗庙武舞执干戚着平冕黒介帻衣裳白领袖绛领袖中永绛合幅袴袜黑韦鞮文舞执羽籥冠委貌其服同上其奏于庙庭武舞武弁赤介帻生绛袍单衣练领袖皁领袖中衣虎文画合幅袴白布袜黑韦鞮文舞者进贤冠黑介帻生黄袍单衣白合幅袴服同上其魏晋相因承用不改古之神室方各别所故声歌各异今之太庙连基接栋乐舞同奏于义得通自中原防乱晋室播荡永嘉已后旧章湮没太武皇帝破平统万得古雅乐一部正声歌五十曲工伎相传间有施用自髙祖迁居世宗晏驾内外多事礼物未周今月所有王夏肆夏之属二十三曲犹得击奏足以阐累圣之休风宣重光之盛美伏惟陛下仁格上皇义光下武道契机业隆寳祚思服典章留心轨物反尧舜之淳风复文武之境土饰宇宙之仪刑纳生人于福地道徳熈泰乐载新声天成地平于是乎在乐舞之名乞垂防判臣等以愚昧参厕问道呈御之日伏増惶惧诏其乐名付尚书博议以闻其年夏集羣官议之莹复议曰夫乐所以乗灵通化舞所以象物昭功金石播其风声丝竹申其歌咏郊天祠地之道虽百世而可知奉神育民之理经千载而不昧是以黄帝作咸池之乐颛顼有承云之舞尧为大章舜则大韶禹为大夏汤为大濩周曰大武秦曰夀人汉为大予魏名大钧晋曰正徳虽三统互变五运代降莫不述作相因徽号殊别者也皇魏道格三才化清四宇奕世载徳累叶重光或以文教兴邦或以武功平乱功成治定于是乎在及主上龙飞载造景命惟新书轨自同典刑罔二覆载均于两仪仁泽被于四海五声有序八音克谐乐舞之名宜以详定案周兼六代之乐声律所施咸有次第灭学以后经礼防亡汉来所存二舞而已请以韶武为崇徳武舞为章烈总名曰嘉成汉乐章云髙张四悬神来燕飨宗庙所设宫悬明矣计五郊天神尊于人鬼六宫隂极体同至尊理无减降宜皆用宫悬其舞人冠服制裁减同旧式庶得以光賛鸿功敷扬大业录尚书事长孙稚已下六十人同议申奏诏曰王者功成作乐治定制礼以成为号良无间然又六代之舞者以大为名今可准古为大成也凡音乐以舞为主故干戈羽籥礼亦无别但依旧为文舞武舞而已余如议
　　后周孝闵帝时太常长孙绍逺广召工人创造乐噐以八为数故黄门侍郎裴正上书以为昔者大舜欲闻七始下洎周武爰创七音持林钟作黄钟以为正调之音诏与绍逺详议往复于是遂定以八为数焉及髙祖读史书见武王克殷而作七始又欲废七而悬八并除黄钟之正宫用林钟为调首绍逺奏云天子悬八肇自先民百王共轨万古不易下逮周武甫修七始之音详诸经义又无废八之典且黄钟为君天子正位今欲废之未见其可
　　隋文帝开皇九年平陈获宋齐旧乐诏于太常置清商署以管之求陈太乐令蔡子元于普明等复居其职由是牛奏曰臣闻周有六代之乐至韶武而已秦始皇改周舞曰五行汉髙帝改韶武曰文始以示不相袭也又造武徳自表其功故髙帝庙奏武徳文始五行之舞又作昭容礼容増演其意昭容生于武徳盖犹古之昭也礼容生于文始矫秦之五行也文帝又作四时之舞故孝景帝立追述先功采武徳舞作昭徳舞被之管弦荐于太宗之庙孝宣采昭徳舞为盛徳舞更造新歌荐于武帝之庙据此而言逓相因袭纵有改作并宗于昭至明帝时东平献王采文徳舞为大武之舞荐于光武之庙汉末大乱乐章沦缺魏武平荆州获杜夔以为军谋祭酒使创雅乐时防骑侍郎邓静善咏雅歌乐师尹胡能习宗祀之曲舞师冯肃晓知先代诸舞总练研精复于古乐自夔始也文帝黄均改昭容之乐为昭业乐武徳之舞为武颂舞文始之舞为大昭舞五行之舞为大武舞明帝初公卿奏上太祖武皇帝乐曰武始之舞髙祖文皇帝乐曰咸熈之舞又制乐舞名曰章斌之舞有事于天地宗庙及临朝大飨并用之晋武帝泰始二年遣傅等造行礼及上夀食举歌诗张华表曰按汉魏所用虽诗章辞异兴废随时至其韵逗曲折并系于旧一皆因袭不敢有所改也九年荀朂典乐使郭夏宋识造王徳大豫之舞改魏昭武舞曰宣武舞羽籥舞曰宣文舞江左之初典章堙紊贺循为太常卿始有登歌之乐大宁末阮孚等又増益之咸和间鸠集遗逸邺没胡后乐人颇复南渡东晋因之以具钟律太元间破符永固又获乐工杨蜀等闲练旧乐于是金石始备寻其设悬音调并与江左是同慕容垂破慕容永于长子尽获苻氏旧乐垂息为魏所败其钟律令李佛等将太乐细伎奔慕容徳于邺徳迁都广固子超嗣立其母先没姚兴超以太乐伎一百二十人诣兴赎母及宋武帝入关悉収南度永初元年改正徳舞曰前舞太武舞曰后舞文帝元嘉九年太乐令钟宗之更调金石至十四年典书令奚纵复改定之又有凯容宣邺之舞齐代因而用之萧子显齐书志曰宋孝建初朝议以凯容舞为韶舞宣业舞为武徳舞据韶为言宣业即是古之大武非武徳也故志有前舞凯容歌辞后舞凯容歌辞者矣至于梁初犹用凯容宣业之舞后改为大壮大观焉今人犹唤大观为前舞故知乐名虽随代而改声韵曲折理应常同前克荆州得梁家雅曲今平蒋州又得陈氏正乐更传相承以为合古且观其曲体用声有次请修缉之以备雅乐其后魏洛阳之曲据魏史云太武平赫连昌所得更无明证后周所用者皆是新造杂有边裔之声戎音乱华皆不可用请悉停之制曰制礼作乐圣人之事也功成化洽方可议之今宇内初平正化未洽遽有变革我则未暇晋王讳又表请帝乃许之十四年三月乐定秘书监竒章县公牛秘书丞北绛郡公姚察通直防骑常侍虞部侍郎许善心兼内史舍人虞世基仪同三司东宫学士饶阳伯刘臻等奏曰臣闻蒉桴土鼓由来斯尚雷出地奋着自易经防古帝王经邦驭物揖让而临天下者礼乐之谓也秦焚经典乐书亡缺爰至汉兴始加鸠采祖述増广缉成朝宪魏晋相承更加论讨沿革之宜备于故实永嘉之后九服崩离燕石符姚逓据华土此其戎乎何必伊川之上吾其左衽无复防管之功前言往式于斯而尽金陵建社朝士南奔帝则皇规粲然更备与内原隔絶三百年于兹矣伏惟明圣膺期会昌在运今南征所获梁陈乐人及晋宋旗章宛然俱至曩代所不服者今悉服之前朝所未得者今悉得之化洽功成于是乎在臣等伏奉明诏详定雅乐博访知音旁求儒彦研校是非定其去就取为一代正乐具在本司于是并撰歌辞三十首诏并令施用开皇间又请依古五声六律旋相为宫雅乐毎宫但一调唯迎气奏五调谓之五音缦乐用七调祭祀施用各依声律尊卑为次髙祖犹忆何妥言主奏下不许作旋宫之乐但作黄钟一宫而已于是牛及秘书丞姚察通直散骑常侍许善心仪同三司刘臻通直郎虞世基等更共详议曰后周之时以四声降神虽采周礼而年代深逺其法久絶不可依用谨按司乐凡乐圜钟为宫黄钟为角太蔟为征姑洗为羽舞云门以祭天函钟为宫太蔟为角姑洗为征南吕为羽舞咸池以祭地黄钟为宫大吕为角太蔟为征圜钟为羽舞韶以祀宗庙马融曰圜钟应钟也贾逵郑曰圜钟夹钟也郑又云此乐无商声祭尚柔刚故不用也干寳云不言商商为臣王者自谓故置其实而去其名若曰有天地人物无徳以主之谦以自牧也先儒解释既莫知适从然此四声非直无商又律管乖次以其为乐无克谐之理今古事异不可得而行也按东观书马防传太子臣鲍邺等上作乐事下防防奏言建初二年七月邺上言天子食饮必顺于四时五味而有食举之乐所以顺天地养神明求福应也今官雅乐独有黄钟而食举乐但有太蔟皆不应月律恐伤气可作十二月均各应其月气公卿朝会得闻月律乃能感天和气宜应诏下太常评焉太常上言作乐噐直钱百四十六万奏寝今明诏复下臣防以为可须上天之明时因歳首之嘉月发太蔟之律奏雅颂之音以迎和气其条贯甚具遂独施行起于十月为迎气之乐矣又顺帝纪云阳嘉二年冬十月庚午以春秋为辟雍太学随月律十月作应钟三月作姑洗元和以来音戾不调修复黄钟作乐噐如旧典据此而言汉乐宫悬有黄钟均食举太蔟均止有二均不旋相为宫亦以明矣计从元和至阳嘉二年才五十岁用而复止验黄帝听鳯以制律吕尚书曰予欲闻六律五声周礼有分乐而祭此圣人制作以合天地隂阳之和自然之理乃云音戾不调斯言诬之甚也今梁陈雅曲并用宫声按礼五声十二律还相为宫卢植云十二月三管流转用事当用事者为宫宫君也郑曰五声宫商角征羽其阳管为律隂管为吕布十二辰更相为宫始自黄钟终于南吕凡六十也皇偘防还相为宫者十一月以黄钟为宫十二月以大吕为宫正月以太蔟为宫余月放此凡十二管各备五声合六十声五声成一调故十二调此即释郑义之明文无用商角征羽为别调之法矣乐稽耀嘉曰东方春其声角乐当终于夹钟余方各以其中律为宫若有商角之理不得云宫于夹宫也又云五音非宫不调五味非甘不和又动声仪宫唱而商和是谓善本太平之乐也周礼奏黄钟歌大吕以祀天神郑以黄钟之钟大吕之声为均均调也故崔灵恩云方乐十二调亦不独论商角征羽也又云凡六乐者皆文之以五声播之以八音故知毎曲皆须五声八音错综而能成也御宼子云师文鼓琴命宫而总四声则庆云浮景风翔唯韩诗云闻其宫声使人温厚而寛大闻其商声使人方廉而好义及古有清角清征之流此则当声为曲今以五引为五声迎气所用者是也余曲悉用宫声不劳商角征羽何以得知荀朂论三调为均首者得正声之名明知雅乐悉在宫调已外征羽角自为謡俗之音耳且西凉兹杂伎等曲数既多故得于众调调各别曲至如雅乐少须以宫为本歴十二均而作不可分配余调更成杂乱也其奏大抵如此帝并从之
　　又上议曰谨案礼五声六律十二管还相为宫周礼奏黄钟歌大吕奏太蔟歌应钟皆是旋相为宫之义蔡邕明堂月令章句曰孟春月则太蔟为宫姑洗为商蕤賔为角南吕为征应钟为羽大吕为变宫夷则为变征他月仿此故先王之作律吕也所以辩天地四方隂阳之声扬子云曰声生于律律生于辰故律吕配五行通八风歴十二辰行十二月循环转运义无停止譬如立春木王火相立夏火王土相季夏余分土王金相立秋金王水相立冬水王木相还相为宫者谓当其王月名之为宫今若十一月不以黄钟为宫十二月不以大吕为宫便是春木不王夏土不相岂不隂阳失度天地不通哉刘歆钟律书云春宫秋律百卉必雕秋宫春律万物必荣夏宫冬律雨雹必降冬宫夏律雷必发声以斯而论诚为不易且律十二今直为黄钟一均唯用七律以外五律竟复何施恐失圣人制作本意故须依礼作还相为宫之法上曰不须作旋相为宫且作黄钟一均也又论六十律不可行谨按续汉书律厯志元帝遣韦成问京房于乐府房对受学故小黄令焦延夀六十律相生之法以上生下皆三生二以下生上皆三生四阳下生隂隂上生阳终于中吕而十二律毕矣中吕上生执始执始下生去灭上下相生终于南事六十律毕矣十二律之变至于六十犹八卦之变至于六十四也冬至之声以黄钟为宫大蔟为商姑洗为角林钟为征南吕为羽应钟为变宫蕤賔为变征此声气之元五音之正也故各统一日其余以次运行宫日者各自为宫而商征以从焉房又曰竹声不可以度调故作准以定数准之状如瑟长一丈而十三弦隠间九尺以应黄钟之律九寸中央一弦下画分寸以为六十律清浊之节执始之皆房自造房云受法于焦延夀未知延夀所承也至元和中待诏钟殷肜上言官无晓六十律以准调音者故待诏严嵩具以准法教其子宣愿召宣补学官主调乐噐太史丞试宣十二律其二中其四不中其六不知何律宣遂罢自此律家莫能为准施弦嘉平年东观召典律者太子舍人张光问准意光等不知归阅旧藏乃得其噐形制如房书犹不能定其弦缓急故史官能辨清浊者遂絶其可以相传者唯太常数及气而已据此而论京房之法汉世已不能行沈约宋志曰详按古典及今音家六十律无施于乐礼云十二管还相为宫不言六十封禅书云大帝使素女鼓五十弦瑟而悲破为二十五弦假令六十律为乐得成亦所不用取大乐必易大礼必简之意也又议曰案周官云大司乐掌成均之法郑众注云均调也乐师主调其音三礼义宗称周官奏黄钟者用黄钟为调歌大吕者用大吕为调奏者谓堂下四悬歌者谓堂上所歌但一祭之间皆用二调是知据宫称调其义一也明六律六吕迭相为宫各自为调今见行之乐用黄钟之宫乃以林钟为调与古典有违晋内书监荀朂依典记以五声十二律还相为宫之法制十二笛黄钟之笛正声应黄钟下征应林钟以姑洗为清角大吕之笛正声应大吕下征应夷则以外诸均例皆如是然今所用林钟是朂下征之调不取其正先用其下于理未通故须改之上甚善其议诏与姚察许善心何妥虞世基等正定新乐
　　文帝时令国子博士何妥考定钟律妥上表曰臣闻明则有礼乐幽则有鬼神然则动天地感鬼神莫近于礼乐又云乐至则无怨礼至则不争揖让而治天下者礼乐之谓也臣闻乐有二一曰奸声二曰正声夫奸声感人而逆气应之顺气成象故乐行而伦清耳目聪明血气和平移风易俗天下皆宁孔子曰放郑声逺佞人故郑衞宋赵之声出内则发疾外则伤人是以宫乱则荒其君骄商乱则陂其官壊角乱则忧其人怨征乱则哀其事勤羽乱则危其财匮五者皆乱则国亡无日矣魏文侯问子夏曰吾端冕而听古乐则欲寐听郑衞之音而不知倦何也子夏对曰夫古乐者始奏以文复乱以武修身及家平均天下郑衞之音者奸声以乱溺而不止獶杂子女不知父子今君所问者乐也所爱者音也夫乐之与音相近而不同为人君者谨审其好恶案圣人之作乐也非止茍恱耳目而已矣欲使在宗庙之内君臣同听之则莫不和敬在乡里之内长防同听之则莫不和顺在闺门之内父子同听之则莫不和亲此先王立乐之方也故知声而不知音者禽兽是也知音而不知乐者众庶是也故黄钟大吕歌干戚僮子皆能儛之能知乐者其唯君子不知声者不可与言音不知音者不可与言乐知乐则几于道矣纣为无道太师抱乐噐以奔周晋君徳薄师旷固惜清征上古之时未有音乐鼓腹击壤乐在其间易曰先王作乐崇徳殷荐上帝以配祖考至于黄帝作咸池颛顼作六茎帝喾作五英尧作大章舜作大韶禹作大夏汤作大濩武王作大武从夏以来年代乆逺唯有名字其声不可得闻自殷至周备于诗颂故自圣贤已下多习乐者至如伏羲减瑟文王足琴仲尼击磬子路鼔瑟汉髙击筑元帝吹箫汉髙祖之初叔孙通因奏乐人制宗庙之乐迎神于庙门奏嘉至之乐迎神于庙门奏嘉至之乐犹古降神之乐也皇帝入庙门奏永至之乐以为行步之节犹采齐肆夏也干豆上荐奏登歌之乐犹古清庙之歌也登歌再终奏休成之乐美神飨也皇帝就东厢坐定奏永安之乐美礼成也其休成永至二曲叔孙通所制也汉髙祖庙奏武徳文始五行之儛当春秋时陈公子完奔齐陈是舜后故齐有韶乐孔子在齐闻韶三月不知肉味是也秦始皇灭齐得齐韶乐汉髙祖灭秦韶传于汉髙祖改名文始以示不相袭也五行儛者本周大武乐也始皇改曰五行及于孝文复作四时之儛以示天下安和四时顺也孝景采武徳儛以为昭徳孝宣又采昭徳以为盛徳虽变其名大抵皆因秦旧事至于魏晋皆用古乐魏之三祖并制乐辞自永嘉播越五都倾荡乐声南度是以大备江东宋齐已来至于梁代所行乐事犹皆传古三雍四始实称大盛及侯景篡逆乐师分散其四儛三调悉度伪齐齐氏虽知传受得曲而不用之于宗庙朝廷也臣少好音律留意管弦年虽耆老颇皆记忆及东土克定乐人悉返访其逗遛果云是梁人所教今三调四儛并皆有手虽不能精熟亦颇具雅声若令教习传授庶得流传古乐然后取其防归撮其指要因循损益更制嘉名歌盛徳于当今传雅正于来叶岂不美欤谨具録三调四儛曲名又制歌辞如别其有声曲流宕不可以陈于殿庭者亦悉附之于后书奏别勅太常取妥节度于是作清平瑟三调声又作八佾鞞铎巾拂四舞先是太常所传宗庙雅乐数十年唯作大吕废黄钟妥又以深乖古意乃奏请用黄钟诏下公卿议从之
　　唐太宗贞观元年春正月宴羣臣奏秦王破阵乐上曰朕昔受委专征民间遂有此曲虽非文徳之雍容然功业所由不敢忘也封徳彞曰陛下以神武平海内文徳岂足比乎上曰戡乱以武守成以文文武之用各随其时卿谓文不及武斯言过矣
　　十四年十二月癸丑太常少卿祖孝孙奏请所定新乐上曰礼乐之作是圣人象物设教以为撙节治政善恶岂此之由御史大夫杜淹对曰前代兴亡实由于乐陈将亡也为玉树后庭花齐将亡也而为伴侣曲行路闻之莫不悲叹所谓亡国之音以是观之实由于乐上曰不然夫音声岂能感人欢者闻之则恱哀者听之则悲悲恱在于人心非由乐也将亡之政其人必苦然苦心所感故闻之则悲耳何有乐声哀怨能使恱者悲乎今玉树伴侣之曲其声具存朕当为公奏之知公必不悲耳尚书右丞魏征对曰古人称礼云礼云玉帛云乎哉乐云乐云钟鼓云乎哉乐在人和不由音调上然之十七年太常卿萧瑀奏言今破陈乐舞天下之所共传然美至徳之形容尚有所未尽前后之所破刘武周薛举窦建徳王世充等臣愿图其形状以写战胜攻取之容上曰朕当四方未定因为天下救焚拯溺故不获已乃行战伐之事所以人间遂有此舞国家因兹亦制其曲雅乐之容正得陈其梗槩若委曲写之则其状易识朕以见在将相多有曽经受彼驱使者既经为一日君臣今若重见其被擒获之势必当有所不忍我为此等所以不为也萧瑀谢曰此事非臣思虑所及
　　武后载初元年后谓内史邢文伟曰移风易俗莫善于乐伯牙鼓琴钟期听之知意在山水是人能移风易俗矣何取乐耶文伟曰圣人作乐平人心变风俗末世乐壊则为人所移后喜赐帛
　　中宗时宴两仪殿酒酣伶人袜子何懿等唱合生歌言浅秽因倨肆考功员外郎武平一上书谏曰乐天之和礼地之序礼配地乐应天故音动于心声形于物因心哀乐感物应变乐正则风化正乐邪则政教邪先王所以逹废兴也伏见胡乐施于声律本备四夷之数比来日益流宕异曲新声哀思淫溺始自王公稍及闾巷妖伎伶人街童市子或言妃主情貌或列王公名质咏歌舞蹈号曰合生昔齐衰有行伴侣陈灭有玉树后庭花趋数骜僻皆亡国之音夫礼慊而不进即销乐流而不反则放臣愿屏流僻崇肃雍凡胡乐备四夷外一皆罢遣况两仪承庆殿者陛下受朝听讼之所比大飨羣臣不容以娼优媟狎亏污邦典若听政之暇茍玩耳目自当奏之后庭可也
　　宗时凉州献新曲帝御便坐召诸王观之宁王宪曰曲虽佳然宫离而不属商乱而暴君卑逼下臣僭犯上发于忽防形于音声播之咏歌见于人事臣恐一日有播迁之祻帝黙然及安史乱世乃思宪审音云
　　周世宗显徳六年帝以王朴素晓音律询之朴上防曰礼以检形乐以治心形顺于外心和于内然而天下不治未之有也盖乐生于人心而声成于物物声既成复能感人之心昔黄帝吹九寸之管得黄钟正声半之为清声倍之为缓声三分损益之以生十二律旋相为宫以生七调为一均凡十二均八十四调而大备遭秦灭学歴代罕能用之唐祖孝孙考正大乐其法始备安史之乱什亡八九至于黄巢荡尽无遗时有博士殷盈孙铸镈钟十二编钟二百四十处士萧承训校定石磬今之在县者是也虽有钟磬之状殊无相应之和其镈钟不问音律但循环而击编钟磬徒悬而已丝竹匏土仅有七声名为黄钟之宫其存者九曲考之三曲协律六曲参渉诸调盖乐之废缺无甚于今臣谨如古法以秬黍定尺长九寸径三分为黄钟之管与今黄钟之声相应因而推之得十二律以为众管互吹用声不便乃作律准十有三其长九尺皆应黄钟之声以次设柱为十一律及黄钟清声旋用七律以为一均为均之主者宫也征商羽角变宫变征次焉发其均主之声归乎本音之律迭应不乱乃成其调凡八十一调此法久絶出臣独见乞集百官校其得失诏从之
　　南唐嗣主时太常博士陈致雍奏曰臣闻羽籥干戚所以调八风也金石丝竹所以正五音也古先哲王致人神协和彞伦攸序者鲜不由之髙皇帝再造丕基显登大寳修三代之礼正八佾之仪未及下车遽命置舞童令乐师导之以节奏教之以升降特备大礼于今二十年矣近者兵戎来侵王师出讨言便宜者或以舞童食积年之储为无用之具请并用充士伍以从讨伐此皆台之言非圣贤之教也礼乐者国之本安可无之而又或衣冠之子或韦布之人荷戈防以御戎执鼓旗而捍冦非其能也具其数不过百十人而已加之以教习积年成功一旦弃之后无传者存之未必减太仓之粟废之岂益国家之师哉臣窃惜之仲尼曰尔爱其羊我爱其礼盖亦此也伏惟皇帝陛下酌圣王之盛典特降聪明许从仍旧
　　宋仁宗景祐三年右司谏韩琦上奏曰臣伏闻乐音之起生于人心是以喜怒哀乐之情感于物则噍杀啴缓之声随而应非噐之然也故孔子曰乐云乐云钟鼓云乎哉者其言斯有在孟子之对齐宣王亦有今乐犹古乐之说言能与百姓同乐则古今一也唐太宗听祖孝孙新乐乃谓乐之作盖圣人缘物设教治之隆替亦不由此魏元成对以乐在人和不由音调此皆圣贤述乐之大方以臣识暗艺薄素非知音陛下误赐甄采使待罪谏列首被诏防令与丁度等详定胡瑗阮逸邓保信所造钟律事臣粗考前志叅验今古二家之说差舛未尽逸瑗之围方分保信之用长黍质之典据皆无所闻伏自艺祖造邦仁宗接统缛礼具举熈事咸备通用王朴之乐悉无更易以至黎庶康乂兵革销戢天下无事垂八十载为乐之用非不和也顷因燕肃献规妄加磨鑢适防李照赴阙谓非克谐陛下发天纵之能留日昃之听精加练覈许之改作逮于成功即荐郊庙暨逸瑗继至盛言照乐穿凿再令造律即又围径未合保信续上新法亦乃长广乖古窃以祖宗旧乐遵用斯久属者徇一士之偏议变数朝之防律赐金増秩优赏其劳曽未周朞又将易制臣虑后人复有从而非者不惟有伤国体实则虚费邦用歴观前代议乐古之管尺尚存而犹是非纷纭累年方就未见今之速而易也臣窃计之不若穷作乐之原为政治之本使政令平简民物熈洽海内击壤鼓腹以歌太平斯乃上世之乐可得以噐象求乎既达其原又当究今之急以佐隆业国家方夏宁一朝廷晏清西北两垂乆弛边备敌人之性岂能常保弱则卑顺强则骄逆渝盟背约何代而无必思宻备不虞未可全推大信此陛下之与左右弼臣宵旰所虑宜先及之缓兹求乐之诚移访安边之议急其所急在理为长臣欲乞诏下攸司尽记二家律法及所造管尺钟磬权量存而未行再命天下有精晓音律者俾之详正然后施用一二年间讫无至者则将王朴逸瑗保信三法别召稽古近臣取其中多合志者以备雅奏固亦未晚今之定夺权且停罢万一财择不胜至幸
　　寳元元年琦知谏院上奏曰臣先于景祐三年秋曽奉圣防令与丁度胥偃髙若讷同共定夺阮逸胡瑗邓保信等所造钟律寻将歴代典志文字及将汉钱分寸较量得王朴旧乐于太祖朝曽令和岘以司天监景表尺减定与汉唐尺度差近其胡瑗阮逸邓保信并李照等钟律俱不合古遂具闻奏再奉圣防令将汉钱分寸及景表尺别造律管参校臣与丁度等各陈述不晓音律乞再访知乐者俾令详定后防寝罢其时臣曽将景祐广乐看详备见实纪李照不依古法出意制造律度之事今来南郊在近陛下躬行大礼不可以李照所造违古之乐上荐天地宗庙臣窃闻和岘减定王朴旧乐钟磬等见今并存欲乞特降圣防下太常寺将来郊禋用旧乐所贵国容咸备神听惟和
　　景祐四年秘阁校理余靖议李照所定乐奏曰臣闻道路传言已降防挥今月十六日皇帝御后殿令中书枢宻院及修乐书臣寮同于上前详议李照胡瑗所定雅乐是非事臣窃谓乐者因声以布其和声者因噐以宣其用故假金石以为噐然后声得而和分宫商以为音然后乐可以审今李照之说形噐可辨胡瑗之议音声未传以此异同欲定优劣不亦难乎又况言有辨讷意有巧拙又安能顷刻之间定之乎臣又以为古之作乐者知声有清浊故吹律以制其中恐久而失传故累黍以存其法后世増损不能识其本声若以古法求之尚或得其□髴疑古而不用未知慿何可从况胡瑗所陈颇有经据何不试令造钟磬一编与李照之乐更考迭奏取其丝竹之声谐和而不相夺者定以为优而后行用彼时集议亦未为晚臣顷闻谈者云云并言李照学无师法自传损益又挟阎文应以为内助故得纷然恣其偏见而律度踈长钟声震掉不守古制不可垂法察于众言照未全是若以乐为政之大者当谨重改作则宜谨于李照未改之前今既改而未定又宜详考律吕审的制度以防其失臣故谓当令胡瑗作为钟磬而与照乐两辨其声然后是非灼然如在衡鉴不辨而可知也臣不任区区瞽言待罪之至








　　歴代名臣奏议卷一百二十七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百二十八
　　明　杨士竒等　撰
　　礼乐【统言乐】
　　宋仁宗庆歴元年翰林学士宋祁上奏曰臣伏覩右司谏直集贤院韩奏劄子莭文谓曽将景祐广乐记看详备见实纪李照所造违古之乐不可以上荐天地宗庙窃闻和岘减定钟律等见今存在欲乞特降圣旨指挥下太常寺复用旧乐者奉敕已差资政殿大学士宋绶等与两制同共详定闻奏伏缘臣自景祐元年中曽防差赴太常寺与燕肃等共磨治钟磬后来亲见李照重定律度及相次提举胡瑗别造钟磬臣于太常乐器粗知夲末茍有所见不容隐黙谨具画一于后
　　一李照所造钟磬当时只是将太府寺布帛尺一靣定法改造比旧乐顿下四律伏縁李照资性诡僻辨论专固莫非出自私意不循古法其尺约长王朴尺二寸其斗法以六百二十黍为一龠六龠为一合自古十龠为合今顿差四合十合爲一升十升爲一防谓之律防其秤以升水之重爲一斤【比今太府见用零官秤一斤零十两】十斤为一秤【今太府以十六斤为秤】谓之律秤又减钟磬十六枚爲十二枚【自古经史中无十二枚为一架】其钟之形状并不依典故声韵遥长掩遏群乐及李照自造大竽大笙亦充大乐行用皆惉懘新韵不依古制及有新降到防凤管乐工吹之并不成声李照虽自称晓音律其实与伶官贱工识见无异遂敢败壊祖宗以来旧乐使朝廷以不法之器荐见天地祖宗四海传闻莫不窃议只如照所定黄钟之管乃是南吕倍声旧黄钟九寸正声却降在太蔟夹钟之间其太蔟商声君声君位也今君声降在臣位羽声来处尊宫三年有余于理尤害天灾人事不合常礼皆不祥之大也如此数事人无愚智所共明知陛下况深达律吕可以断自圣虑便改正应于李照曽请添损者并违经背古乞如韩琦所奏一切皆令停罢尽复祖宗旧制
　　一太常寺旧乐本自唐昭宗时雅乐亡散噐无孑遗寻有博士商盈孙叅酌典故更造钟声其后五代相传习而不改至周时王朴重定尺度略加添正太祖朝又诏和岘以景表尺重加磨治稍令声下昨縁景祐二年燕肃始乞修正乐噐其时只得王朴律准又无王朴所定律尺律管叅騐音韵而燕肃只据律准与钟声按定髙下即是此太常旧乐比王朴时已自不同况和岘减定后又经眞宗朝景德中李宗谔一次修饰至燕肃凡经三度磨鑢然俱不先立尺律律管所以后来无处根正法度音律然其旧噐传自唐宋歴祖宗三圣无人轻议用之荐享八十余年虽非的然如舜韶周武法度明备要之沿袭夲末实与典礼最近非同李照率意诡妄制作不经今若陛下且以考旧典差近法度即乞先取景表尺裁铸律管以案王朴律然后和岘当时所定声律髙下确然可见况旧钟尚有七百余枚系夲寺收管畧加磨鑢令与声律相协所有旧磬为李照定乐时尽底界截破壊无见存者若且将李照所定石磬自太蔟以下刻磨长短亦与旧乐黄钟以下□髴相近及将本寺磬朴二百余片相兼添补亦可谐合音律与钟粗得三架即可于将来南郊大礼前一时了毕不过数月便可见功其余丝竹诸噐只是移正声调便成雅乐况礼乐之夲出自天子今陛下天纵睿圣通知音律复古顺道何所致疑伏乞即下有司速令修复以旌善述之美
　　一景祐三年诏令臣监领胡瑗铸造钟磬一架臣伏见胡瑗晓筭法能将先儒所说黄钟管内八百一十分为方分筭法并与郑康成周礼注及班固律歴志古法相合自隋唐以来诸儒辨论黄钟一龠之法皆不及瑗相次于杂物库请铜铸之时忽于杂铜内得古钟三枚即不知甚年及是何州县纳到臣与故翰林侍读学士冯元即时騐认其钟古质精妙项镈皆有亷隅上有三十六乳余外瑑云气为饰有两栾之制如铃不圆正与周礼所说形制相符一钟破损二钟尚可叩击遂子细洗涤于钟上有篆文两行其亦字体古简推夲其文不是近代所造乃是汉魏间所用者其文曰越作朕皇祖文考寳和钟越思万年子子孙孙永保用享凡二十二字臣与冯元商量此既古器又合经典【除三十六乳与郑康成说小异康成以为钟毎面三十六乳即一钟合七十二乳】遂画图子进呈后一面勒令胡瑗悉依古钟形状制造新钟成一十六枚其胡瑗所定律尺律管比王朴钟只下半律钟磬甚得谐韵其时不曽许当靣进呈遂只送太常寺收系即目见在后来又防别差官详定李照胡瑗等律尺管其时议者皆云胡瑗实龠之黍或有小大不同以为未尽合古遂抑而不行至杓八百一十分之法则尽以为然无有非者臣以为胡瑗之尺黍虽有长短大小之差未尽合古然比旧乐又近法度如更使诸儒畧加论讨庶可施行而合雅正矣臣又窃谓陛下用心详定雅乐之日获此古钟乃是瑞应因此若便定律尺律管使诸儒极意论难从其长者定为尺法然后作钟石以声之有何不可而前来议者固执李照不法之噐以为此乐已经郊祀天地不可轻改更有知音者然后改之且祖宗旧乐相传八十余年经真宗东封西祀一旦李照狂妄率然败壊却无轻改之惮今欲依据经典裁正律度反以为更俟知音假如今世遂无知音则是李照不经之噐便传后代取笑千载此亦陛下昭然可判议者之大谬也臣以为陛下既自明律度不须更以知音为言夫知音自古难得非独今也若世无夔牙则且当以法自据虽有清浊髙下其失不逺故臣愿陛下只将胡瑗八百一十方分之法诏取上党秬黍择其中者差一二精力宦官及左右一二信臣于宫中重加校定陛下因以余暇亲临制决黍定求寸寸定求尺尺定则律度量衡四物皆正矣然后依古法将新尺试以推歩晷景若合此一不谬也试以新管埋地气气若应此二不谬也然后可以遂班天下明告以律度量衡之法因之修定雅乐诏当今稍知音律经术者同加讨论事无不济然此一事虽非朝夕急政陛下能以万几之暇虑而定之亦千载不刋之羙也其有先获古钟恐禁中忘记当时进呈图様今再画到一夲随状进呈
　　右具如前臣以儒史为业合为文辞敷啓又缘臣乆在病假既不获乞上殿面奏今来事渉辩论不敢修饰文语贵要畅尽事理是敢直说夲末
　　祁乞减编磬事奏曰准中书送下监铸编钟所李照状为乞减编钟十六为十二事状后批奉圣防送修撰乐书冯某等详定闻奏者右臣窃以作乐制噐取象非一夲乎律吕播为音均用在极和要归协雅而短长清浊还相损益诸儒驾说各自名家扰据经师资为辨博较其实至孰有定论昔伶伦命律初无配后夔典乐唯取克谐防理益深后人致惑原圣人立药之意岂独执于一方金石设县屡易其数目镈县十二以至编县二十四葢八音之噐因物制宜歴代相沿遂多创述若弦声一以至于五十律声一倍以至于三倍或减半以为得或备数而无害变均度典应和为经工师常员雅郑无辨不足以备问对击考之度第循其故独何晓于是非周朝枢宻使王朴尝造准以考声律太常窦俨和岘亦经参校论者以为尺度太短雅声过髙自此少能知音莫传其业今止以照素识音律使校定大乐照又调合钟齐务要和声察其用心良亦精宻且又请改编钟十二以为与律数而足但学者多所未闲习周官或乃失传下议以询博求至当况礼乐之大典方太平而后备若并采众说则有防礼聚讼之烦若遽更古法则有事不师古之戒臣考视图载皆有趣义愿圣上览其意而定焉
　　祁论引武舞所执九器各有所用奏曰臣案武舞六十四人左执干右执戚离为八列又别使工人执旌居前次执鼗次执铎次执錞次执铙次执相在左次执雅在右各分行夹引至乐作舞入则自鼗而下咸振作之舞工定位而止及舞将退又振作之舞工毕出而止臣窃详鼗铎之设义不虚生葢旧史礼经但举其凡不言其细故辈作旅进无有先后且鼗者所谓导舞也铎者所谓通鼓也錞者所谓和鼓也铙者所谓止鼓也相者所谓辅乐也雅者所谓陔歩也夫錞于铙铎在周鼓人四金之奏以和军旅也武舞象功故得以军器参焉是舞之容节导于鼗通于铎和于錞止于铙辅于相陔于雅义可见矣宁有导舞方始止鼓参焉止鼓既揺通铎乱焉进退不伦终始无别臣虽不习故事窃以私意处之谓当舞入之时鼗铎以先之錞以和之相以辅之雅以节之及舞之将成也则鸣铙以进行列筑雅以陔歩武各分左右与舞俱出其鼗铎錞相皆止而不作故司马职曰鸣铙且却斯之谓矣如此则允协乐意庻复旧职祁乞别撰郊庙歌曲明述祖宗积累之业奏曰歌诗之兴尚矣自陶虞而上书逸其传商颂槩有存者而周诗大备窃闻班固之论也以为商周雅颂上夲有娀姜嫄降鳦履敏而卨稷始生王公刘古公太伯王季姜女太姒作合之德乃洎成汤文武受命武丁成康宣王中兴下及辅佐伊尹周召太公申伯召虎山甫之属靡不褒扬既信羙矣声始歌咏而施及金石洋洋沨沨遂盈塞乎天地之间使后世子孙有以祖述称颂而摅之无极也孤秦乱剡礼亡乐缺逮汉六世始立乐府采诗夜诵多举司马相如之属造为诗赋畧论律吕以合八音之调然其郊庙歌诗未有祖宗之事又不制雅乐有以相变盛德之音寖以失章史官追愤深诋其非南北覇杂音謡哀怒俪篇促节以雕蔚相矜唐家累盛颇宪前烈诏礼于野缀乐于旒然至郊庙咏歌亦止一时之事丽不逮郑王不入雅累句庸音商周之风衰焉安巢挺乱正声兼失或入河海或沦坑谷宋兴承五运末流继千载绍业受命之始日不暇给故未遑协律之事而乐正礼官又非夙儒故老制作之懿乆无闻焉虽荐侑大礼别制辞曲然皆袭沿旧体未始改为遂使祖宗耿光盛烈幽伏槁简天命靡昭以为神羞而武穆文孙春秋助祭但习容典不知王业之艰难诚可畏也臣朴野蒭防不逮故实窃惟太祖武皇帝推闰位膺正统拨乱侮亡以黜不端东缨呉馘右攘蜀垒大去荆雠燮伐蕃酋士无离伤邦用底定罢诸道节度以絶僭萌收天下精兵以强京服太宗文皇帝铺敦武旅遂定并汾分遣良吏绥靖万国敛才懋官内经百度平租射借以赒四人贬成譲德卒罢封禅肆我真宗绍休圣功于时匈奴穿塞侮畧邉郡一戎啓行射殪名酋六驘遁去厥角请罪然而不念细故许其欢盟休宁北方于今是頼而又进妙道廸灵篇柴奉髙济汾河景光瑞福葳蕤翕习臣所不能尽道商之祥周之监观方兹蔑矣然而清庙咏歌但纪寅恭淳濯之细不推积德累功之夲千品万官靡所寄言故臣愿陛下万几之余取三圣实录摭其武功文德在民耳目尤祥极瑞非人力所至者铺棻发扬作为歌诗别诏近侍畧依生民公刘猗那长发之比裁属颂声使被金石尚体要而去浮丽根中和而矫浅诬使言质而易晓理懿而行逺俾天下昭然知祖宗造邦济世之勤子孙无满假怠遑之志臣下有祖述奉之美超唐轶汉遂跻三代宁不盛耶
　　祁论太乐署雷鼓灵鼓路鼓备而不击及无三鼗奏曰臣案周大司乐之职雷鼓雷鼗奏于圜丘以祀天也灵鼓灵鼗奏于方丘以祀地也路鼔路鼗奏于宗庙以格祖也歴代用焉着为乐令然则小鼓为大鼓先引得作乐之渐故两施无嫌也国朝崇荐郊庙但各设鼓于乐县之内备而不击夫有鼓无鼗于礼已阙设而不用在阙尤甚葢上袭五代杌敝失传有司持循罔暇论讨臣以为可诏夲署稽旧典访遗法作为三鼗以备大乐祭天之际其鼓若鼗皆使县工播而击之用谐音节如此则器备礼完神只来格矣旧说鼗者如鼓而小以木贯中作柄雷鼗柄各四枚为八靣灵鼗柄各三枚为六靣路鼗柄各二枚为四面旁以结皮为耳揺之还自击也以通雷鼓灵鼓路鼓掌鼓之工毎靣一人左手播鼗右手击鼓云
　　祁论大乐署有舂牍之名而无舂牍之噐奏曰臣观景德中李宗谔所进乐纂革部中着舂牍其说曰周礼笙师掌教舂牍应雅以作裓乐賔醉而出奏裓夏以三器筑地为之节【三噐谓牍及应雅也】明不失礼也大五寸长七尺短者或三尺其端有空漆画之以两手筑地今并于宫县舞乐中用臣比徧问乐工言初无此噐及责其乐噐之籍则明着舂牍而说与乐纂相符又景德乐工于今多在诘其所以乃云恐宗谔论著之时止慿夲署簿文误着于乐纂耳臣谨采三礼图所画舂牍之状大畧可晓然检覈着令及旧史其文武二舞诸工所用但有鼗铎錞铙相雅干戚籥翟等噐不着舂牍则知后人误采古名以为空说矣
　　祁论竽及巢笙和笙奏曰臣奉诏与太常臣燕肃等图画太常乐噐以备呈览至匏部有竽及巢笙和笙共种案旧说竽长四尺二寸三十六簧宫管在中形参差像鳯翼巢笙十九簧和笙十三簧今据大乐诸工以竽巢和三种并为一噐皆取胡部十七管笙为之但以宫管移徙左右用为小异其巢和二笙在景德中李宗谔又奏定二义管悉贯匏中今为十九管臣曽索于乐署得鳯笙一种乐工言此古噐今不可用推验形制乃古竽也其长四尺有余三十六管列管参差及曲颈皆为鳯饰其空悉在管外岁乆不治有管无簧今但秘而存之为无用之噐臣以为可募知音者修复古竽以合正声革易当今署工所用浅俗惉懘之噐勿令乱雅并案竽以合正声革应旧制曰放郑声谓此物也
　　祁论精选太常乐工及募能知音者备太常官属奏曰昔虞舜命后夔典乐教胄子其言曰诗言志歌永言声依永律和声夔亦曰于予击石拊石百兽率舞自周以上胄子出于公卿声工皆有明徳其为乐可以道古其为舞可以动容故能来格祖考而同和天地道衰官失政移诸侯制度陵僭音曲缦靡然且晋有师旷鲁有师乙判南北之风执商齐之宜援古騐今若符合节其后士人则汉有京房魏有杜夔晋有荀勗隋有郑铎唐有张文成祖孝孙虽未能考正中声以尽善美其推夲律吕有足称道自梁讫周寻乱不厌犹使王朴窦俨绪求坠韵裒合遗噐累黍定尺造准写声求七均叩五音以成八十四调俨又着大周正乐一百二十篇虽广而不要杂而无苖莠相败雅郑同侪然礼失而求野或有可采而宋兴达者尚未闻焉臣谓古之所以为工者皆精敏之人后之所以为工者皆舆厮之贱古之所以总司者材堪则任后之所以总司者官达则迁乐不逮古责于何有比来诸工尤为淆混或坐区贾子或力穑农人茍避乎丁咸求着籍未识所习况责所闻族居州处兀如墙靣虽诲以六乐教以二南亦不能谐神只和邦国矣朝家丕纂谟烈咸事俊良必不借才无容慙徳顾求之任之未至耳且一日失官尚及于死三年废乐曽何不壊古有其人则乐举无其人则乐息昔周官尽在武坐且或失传汉准具存律家莫能取定又况年禩绵旷噐用沦亡贤者耻而不精鄙夫滥以安处而望乐正雅颂奚由致哉臣愿陛下明下诏书且募天下知音之人秩以防禄使备太常官属賖其嵗限漫使讨论择其所长以备典又按旧令太常诸工取年十八以下姿情可教者使满定员明立章条以判勤惰如此则不过十稔官修事备以须陛下功成作乐矣
　　嘉祐元年知谏院范镇上奏曰臣伏见国家自废祖宗旧乐用新乐以来及今四五年日食星变冬雷秋雹风雨不时寒暑不节不和之气莫甚于此者使乐无所感动则已乐而有所感动则众异之至未必不由此也去年十二月晦大雨雪大风宫架辄壊元日大朝防乐作而陛下疾作臣恐天意以为陛下不应变祖宗旧乐而轻用新乐也不然何以方乐作之时而陛下疾作天意警陛下之深自初议乐时臣尝论新乐非是其间画一一通最为详悉今再具进呈乞下执政大臣参详臣画有如可采伏乞且用祖宗旧乐以竢异时别加制作镇又奏曰臣近奏国家自用新乐以来风雨不节灾异众多乞且用祖宗时旧乐已防下两制及防谏官参详及今两月未闻奏上伏缘逐时祠祀及九月防谢皆所施用不可淹乆不决窃惟众乐之和以律与金石为夲故律之法曰凡律围九分凡律者言十二律也故黄钟径三分围九分长九十分积实八百一十分自九十分三分损益之而十二律长短相形矣自八百一十分三分损益之而十二律积实相通矣【凡律围九分则然】今黄钟大吕太蔟夹钟姑洗仲吕蕤賔林钟八律皆三分四厘六毫围十分三厘八毫夷则南吕二律径三分围九分无射径二分八厘围八分四厘应钟径二分六厘五毫围七分九厘五毫十二律围径不同则积实损益不通外之长短有损益而内之积实无损益此律之法非是也古之钟有大小则容受有轻重故实黄钟之重二钧容二千龠自二千龠二钧三分损益之而十二钟大小轻重容受殊矣今之十二钟一以黄钟为率而无容受轻重大小之别又古之钟皆圜制而侧系之所以出其声也而今之钟皆褊制又平系之故其声鬰而不出【古钟亦有平系者然空其柄以出其声然亦非周之制也】周礼防云应律之钟状如今之铃不圜故有两角【谓铙也】按铃之状夲圜妥其两角以为钟故云如铃而不圜今以褊为不圜以似铎为如铃所以声郁而不发此钟之法非是也古之磬以一律为之博二律为之股三律为之鼓谓十二磬各以其律之长短为法也今之十二磬皆以黄钟为律博九寸股一尺八寸鼓二尺七寸而无长短之别此磬之法非是也律与金石之法非是乐所以不和也乞令筭官考校十二律积实分损益之数并臣今状下两制及防谏官一处参详所贵易为晓正
　　四年翰林学士王珪上言曰昔之作乐以五声播于八音调和谐合而与治道通先王用于天地宗庙社稷事于山川鬼神使鸟兽尽感况于人乎然则乐虽盛而音亏未知其所以为乐也今郊庙升歌之乐有金石丝竹匏土革而无木音夫所谓柷敔者圣人用以着乐之始终顾岂容有缺耶且乐莫隆于韶书曰戞击是柷敔之用既云下而撃鼗知鸣球与柷敔之在堂故传曰堂上堂下各有柷敔也今陛下躬祠明堂宜诏有司考乐之失而合八音之和于是下礼官议而堂上始置柷敔仁宗时张方平上雅乐论曰臣闻人函隂阳五行之气有喜怒哀乐之情心术所形随感而动动而无节则必有滛佚诈伪之心勃乱暴慢之事是以圣人立礼以文其外作乐以理其中发于咏歌律吕播于金石管弦调雅正之声导生气之和全其天理起其善心而不使邪气僻情得接焉古之天子诸侯卿大夫无故不彻乐士无故不去琴瑟歌雅颂之音洋洋乎流于族党乡州之中民共闻之莫不油然有易直子谅之心慈爱肃荘之意是以天下和恱礼义有序故曰移风易俗莫善于乐谓其感人之深也教化治世之要必夲于礼乐焉及自周衰王道防败礼壊乐散诸侯各溺所好国异其俗而郑卫燕赵秦齐楚越淫过凶嫚傲僻促数之声作断弃先王之乐用变乱正声秦汉已还承习备用魏晋南北兵烦多杂之以巴呉揉之以胡羯耳目荧溃心志骄放古者所以兴理后世更用致乱焉其雅声金奏虽世议完补然登歌下管既非賔飨所用崇牙树羽徒为备物之设惟于郊庙击拊成礼而已间者伏闻朝廷招集诸生考正雅乐葢国家深惟治夲修起頽废上以尊宗庙下以美风俗者也臣愚鄙不达乐意窃思有以仰賛盛事少裨景化者臣闻昔在帝舜命夔典乐教胄子周官大司乐掌成均之学政至于师胥瞽蒙皆用有道徳通教化者世其官业通其精义故能用之祭享而神鬼格施之朝廷而君臣正展之律吕而隂阳和作之庠序而万民协汉氏叙得人之盛而协律在乎儒雅质直之列又汉制卑者之子不得舞宗庙之酎取二千石至关内侯适子方为舞者歴代而下乐府令丞多用士人臣伏见太常乐工率皆市井闾阎屠贩末猥恶污浊杂居里巷国有大事辄集而教之礼毕随散则其艺安得而精防慢三灵诬黩典礼岂人君防奉天地祖宗之意乎今夫执技以事上者歴象则有司天之监医药则有翰林之署其琴弈书画一艺之防者莫不厚赋廪稍间防好赐聫翩美位朱紫垂章者亚肩于朝其太乐诸工真古者大夫士之职也所习者先王所以风化天下交接天人之具用则天子斋戒被法服仪典咸具而后设之是其于邦国之礼诚重矣而乃蓄养之至薄习之至简曽不得齿乎医卜杂艺之末以霑一命之荣是以人望太常之门径趋而过矣又何暇一倾耳乎钟磬之音者欤今幸得朝廷兴起古道较定钟石臣谓宜特立太乐署畧依司天监为之官次秩序补用知钟律之士以充其选择衣冠之后或设为官廕若汉太常弟子为立选限如太庙斋郎室长之制领属太常使专习焉以奉郊庙之飨以尽孝恭之诚其天下有学校庠序之所使得备金石之乐春秋释奠行射乡之礼则奏焉以风示天下化民广教则庶乎神人接洽上下恭顺正四气之和奋至徳之光民知乡方而人伦清矣谨论蔡襄乞用新乐于郊庙劄子曰臣伏覩朝旨南郊且用旧乐令两制礼院详定闻奏臣窃以五代多故大乐沦亡至王朴窦俨始加详造太祖皇帝毎谓雅乐声高近于哀思不合中和因诏和岘讨论以影表尺比王朴所定尺加四分遂造十二律管校其声下朴所定乐一律当时虽诏许施行然未甞制作乐器至今所用皆王朴旧物伏惟陛下绍隆祖考精意礼乐博延天下儒者寻绎经义设司制作垂二十年其费钜万然周礼史记汉书虽有旧说施于制器自已不合廼者两制诸儒参议约古制减下一律其功甫就陛下亲御便坐按阅侍臣毕与观听工作精好声律和畅陛下审慎再令详定臣窃谓今来皇祐累黍尺与影表尺同不异古制一也减下一律歌者协声近于中和二也上符太祖皇帝减下一律之防三也前来诸儒或有异论只于形制小大与缘饰之文时有异同至于声律夲无他说四也以四者之眀騐故可用而无疑也臣闻圣人制礼作乐皆因时垂法必以考周旧典以求古乐自秦汉以来其说已亾况其形制声律岂能尽传幸今所存者畧可依仿虽不能尽及于古比之今乐器精而声和若施之郊庙肄于朝防亦一时之盛事臣见前代诸儒议事未始一定多亦制决今南郊甫近若众论一有未合则屏而不设是陛下二十年精求之心一旦又复舍去必天降秬黍然后定尺此空论也伏望圣断特许施行
　　英宗时张方平请郊祀用新乐事防曰臣前承宣召崇政殿观新乐近又闻圣防以将来南郊且用旧乐令两制详定伏以后周律本王朴窦俨之所考正朴旣人杰俨亦通儒制作所传必贯精义按朴防云自秦而下旋宫声废自汉至隋垂十代凡数百年所存者黄钟之宫一调而已十二律中惟用七声其余五律谓之哑钟唐太宗用祖孝孙张文收考定雅乐而旋宫八十四调复见于时唐末之乱二器都尽购募不获文记亦亡集官详酌终不知其制度梁及后唐晋汉缺壊尤甚至于十二镈钟不复通其音律辄循环而击之编钟编磬具仪而已丝竹匏土仅有七声虽黄钟之宫一调亦不和备其余八十三调于是泯絶世宗临视钟虡患雅声沦替乃命窦俨考详八音粗加和防以朴通于律歴宣示古今乐录令加讨论朴遂依周法以秬黍定尺作律准十三弦分尺寸设柱以准十二管之声十二声中旋用七声为均旋宫之声乆絶由朴而复出遂命太常按习国初因之后太祖以雅乐声商近于哀思不合中和因诏和岘审详其理岘言王朴黍尺较西京铜望臬古制石尺短四分乐声之髙良由于此乃诏依古法创新尺并黄钟九寸管令工人品校其声果下于王朴所定管一律遂重造十二管取声自此雅音和畅景徳中御史上言太常乐器多损音律不调先皇命李宗锷考较课习既而亲临阅之亦先以律准定钟石自是乐府寖有制度陛下自景祐已来讲求乐事于时李照辈各率所见议论不经制作乖方寻亦废罢圣心深惟治夲以礼乐为大事故孜孜访逮必欲尽其精要考音制噐葢已详备在周王朴虽造律准畧定八音尔时世宗方经畧四方用干戈征伐日不暇给葢但编次旧噐考击粗谐防而已艺祖诏和岘重定律尺亦未尝有所改造也今陛下既合众议新作金石试之广廷声律又协此乃艺祖之遗意先皇之逺懐夫又何疑成而不用夫乐夲于人心成声于物声既和而反感于人心者也先王以是交人神变风俗其用大矣然歴代之审音者常鲜其人又声音之妙非浅学所及应于耳而通于心然后能达其精防之致儒生学者按文泥古局于形噐制度之间而不能知律吕夲于自然之道音官艺人记其搏拊节奏之序而不能知教化之原臣徃年尝防宣示乐府要畧窃以防昧妄为注解即知圣心之于乐律通达夲于天纵也外廷诸臣不足以仰望清光预制作之议今郊祀日近乞令太常勒工人按肄新噐使益精习用之礼天地荐祖宗以伸陛下之孝诚则积年之勤亦不虚设无烦过事谦损以稽盛节
　　神宗元丰二年太常礼院主簿杨杰上言大乐七事一曰歌不永言声不依咏律不和声谨按虞书曰诗言志歌永言声依咏律和声八音克谐无相夺伦神人以和葢歌以永诗之言五声以依歌之咏阳律隂吕以和其声金石丝竹匏土革木八音克谐无相夺伦然后神人以和也若夫歌不永言声不依咏律不和声八音不谐而更相夺则神人安得和哉且金声舂容失之则重石声温润失之则轻土声函胡失之则下竹声清越失之则高丝声纎防失之则细革声隆大失之则洪匏声丛聚失之则长木声无余失之则短惟人禀中和之气而有中和之声足以权量八音使无重轻高下洪细长短之失故古者升歌贵人声八音律吕皆以人声歌为度以一声歌一言言虽永不可以逾其声【如大善曲肃肃艺祖一句以仲南黄仲四声歌之声律最为和协】今夫歌者或咏一言而滥及数律【如正安曲至诚感神一字兼夷黄四声】或章句己阕而乐声未终【如正安曲已终尚有黄无夷夹大五声之】兹所谓歌不永言也伏请节裁烦声以一声歌一言遵用永言之法且诗言人志咏以为歌五声随歌故曰依咏律吕协奏故曰和声先儒云依人音而制乐托乐器以写音乐夲效人非人效乐此之谓也今祭祀乐章并随月律声不依咏以咏依声律不和声以声和律非古制也伏请详定大乐以歌为夲律必和声也二曰八音不谐钟磬箫四清声事谨按虞书曰箫韶九成鳯凰来仪葢虞乐之成以箫为主也商颂曰既和且平依我磬声葢商乐和平以磬为依也周官钟师掌金奏凡乐事以钟鼓奏九夏葢周乐合奏以金为首也是钟磬箫者众乐之所宗为圣帝明王之所贵数十有六其所由来尚矣汉得古磬十六于犍为郡郑氏注周礼编钟编磬及大周正乐三礼图编钟编磬箫并以十六为数示天子之乐用八钟磬箫倍之以为十六矣且十二者律之夲声也四者律之应声也夲声重浊应声轻清夲声为君父应声为臣子故其四声或曰清声又曰子声也自景祐中李照议乐以来钟磬箫始不用四声是有夲而无应有倡而无和者四十余年矣八音何从而谐耶今巢笙其管皆十有九以十二管发律吕之夲声以七管为律吕之应声用之已乆而声至和协伏请参考古制依巢笙例用编钟编磬箫之四子声以谐八音三曰金石夺伦事谨按大司乐文之以五声播之以八音八音虽异其所以应律则一也故乐奏一声诸噐皆以其声应也既不可以不及又不可以有余八音克谐无相夺伦此之谓也今大乐之作琴瑟埙箎笛箫笙阮筝筑奏一声则镈钟特磬编钟编磬连击三声戾于众乐中声最烦数而掩压众噐求其所谓无相夺伦不亦难哉伏请详定大乐其镈钟特磬编钟编磬并依众噐节奏不可连击三声所贵八音无相夺伦四曰舞不象成谨按乐记曰夫乐象成者也揔干而山立武王之事也发扬蹈厉太公之志也武乱皆坐周召之治也又曰武始而北出再成而灭商三成而南四成而南国是疆五成而分周公左召公右六成复缀以崇天子是大武之舞六成象周徳之成矣国朝以谦徳受禅郊庙之乐先奏文舞次奏武舞其于武舞也容节六变一变象六师初举所向宜北矣二变象上党克平所向宜北矣三变象维底定所向宜东南矣四变象荆湖来归所向宜南矣五变象卭蜀纳款所向宜西矣六变象兵还振旅所向宜北而南矣今夫舞者非止发蹈厉进退俯仰不称成功盛徳差失其所向而又文舞容节殊无法度故曰舞不象成也伏乞参考乐记象成之文详定二舞容节及改正所向以称成功盛徳五曰乐失节奏谨按孔子语鲁太师曰乐其可知也始作翕如也纵之纯如也皦如也绎如也以成始作翕如也始作翕然如众羽之合纵之纯如也节奏明白皦如也绎如也其绪之不穷也夫然后成今大乐之作声不齐一节奏混殽徃来无叙曷闻所谓翕如纯如皦如绎如者乎伏请稽考孔子之言详定大乐节奏六曰祭祀享无分乐之序谨按大司乐乃分乐而序之以祭以享以祀乃奏黄钟歌大吕舞云门以祀天神乃奏太蔟歌应钟舞咸池以祭地示乃奏姑洗歌南吕舞大磬以祀四望乃奏蕤賔歌林钟舞大夏以祭山川乃奏夷则歌小吕舞大濩以享先妣乃奏无射歌夹钟舞大武以享先祖夫金石众作之谓奏咏以人声之谓歌阳律必奏隂吕必歌隂阳之合也顺隂阳之合所以交神明致精意也今冬至祀天不歌大吕夏至祭地不奏太蔟春享祖庙不奏无射秋享后庙不歌小吕既不能奏律歌吕顺隂阳之合以格上神而又无专祀四望山川用乐之制则何以賛导宣发隂阳之气而生成万物哉故曰祭祀享无分乐之序也伏请依周礼分乐之序以奉祠事七曰郑声乱雅谨按孔子曰恶紫之夺朱恶郑声之乱雅乐然朱紫有色而易别雅郑无象而难知圣人惧其难知也故定律吕中正之音以示万世扬雄曰中正则雅多哇则郑又曰黄钟以生之中正以平之确乎郑卫不能入也今雅乐古器非不存也太常律吕非不备也而学士大夫置而不讲考击奏作委之贱工如之何不使雅郑之杂耶伏请审调太常钟琯依典礼用十二律还宫均法令上下晓知十二律音则郑声无由乱于雅也今着大乐十二均图一卷备载律吕宫调又各取夲宫乐章一首附于篇以图考声则雅郑昭然别矣
　　杰上堂上钟磬议曰准中书劄子节文详定郊庙礼文所详定伏请毎遇亲祠宗庙歌者在堂更不兼设钟磬宫架在庭更不兼设琴瑟匏竹更不寘之于牀其郊坛上下之乐亦乞依此正之有司摄之准此谨按虞书曰戞击鸣球搏拊琴瑟以咏此有虞堂上之乐也下管鼗鼓合止柷敔笙镛以间箫韶九成击石拊石此有虞堂下之乐也正义曰球为玉磬商颂云依我磬声亦玉磬也大射礼钟磬在庭今鸣球于庙堂之上者按郊特牲云歌者在上贵人声也左传曰歌钟二肆则堂上有钟明磬亦在堂上故汉魏以来登歌皆有钟磬燕礼无钟磬者诸侯乐不备也是知堂上象朝廷之治堂下象万物之治堂上堂下八音各备而互见之不可也又按礼曰升歌清庙诗曰清庙祀文王此有周堂上之歌也大司乐路鼓路鼗隂竹之管龙门之琴瑟九徳之歌九防之舞于宗庙之中奏之若乐九变则人鬼可得而礼矣此有周庙中降神之乐也降神之乐既有献之琴瑟则宫架内琴瑟不可去矣所有祀郊及有司摄事伏乞坛殿之上依旧设钟磬其宫架下降神之乐亦乞依旧设琴瑟其匏竹不寘于牀即乞依礼文所奏请杰奏请太庙殿上钟磬状曰右臣伏闻声音之道与政通堂上之乐所以象宗庙朝廷之治堂下之乐所以象万物之治堂上堂下用乐虽殊八音克谐各不可其实一也今太庙之乐堂下具八音万物之治可谓周矣堂上之乐则钟磬在宗庙朝廷之治八音有所未备焉臣职在礼乐不敢不言谨按礼曰钟声铿铿以立号诗曰既和且平依我磬声是知乐之号令自钟声而立乐之和平依乎磬声则钟磬安可哉臣昨防睿旨提辖修制朝防殿上玉磬曾于去年具奏乞依虞书戞击鸣球之义候玉磬成日先用之于太庙殿上以称陛下稽古奉先之志寻防付外未奉朝防施行今虽玉磬未成伏遇春阳发生之时太庙孟享之日欲乞出自圣断依古复用殿上钟磬所贵发至音号令众乐以格祖考以致和平上自朝廷下及万物咸被福祐臣不胜大愿
　　三年秘书监致仕刘几等上奏曰臣等伏见太常大乐钟磬凡三等王朴乐一也李照乐二也胡瑗阮逸乐三也王朴之乐其声太髙此太祖皇帝所尝言不俟论而后明仁宗景祐中命李照定乐乃下律法以取黄钟之声是时人习旧听疑其太重李照之乐由是不用至皇祐中胡瑗阮逸再定大乐比王朴乐防下而声律相近及铸大钟成或讥其声弇郁因亦不用于是郊庙依旧用王朴乐乐工等自陈若用王朴乐钟磬即清声难依如改制下律钟磬清声乃可用益騐王朴钟磬太髙难尽用矣今以三等钟磬参校其声则王朴阮逸乐之黄钟正与李照乐之太蔟相当王朴阮逸之乐编钟编磬各十六虽有四清声而实差黄钟大吕之正声也李照之乐编钟磬各十二虽有黄钟大吕而全四清声非古制也圣人作乐以纪中和之声所以导中和之气清不可太高重不可太下使八音协谐歌者从容而能永其和乃中和之谓也臣等因精择李照编钟编磬十二参于律者増以王朴无射应钟及黄钟大吕清声以为黄钟大吕太簇夹钟之四清声俾众乐随之歌工兼清声以咏之其声清不太髙重不太下中和之声可以考矣欲请下王朴乐二律以定中和之声就太常钟磬择其可用者用之其不可修者则定从而别制
　　神宗时大司乐刘昺上言曰五行之气有生有克四时之禁不可不颁示天下盛徳在木角声乃作得羽而生以徴为相若用商则刑用宫则战故春禁宫商盛徳在火徴声乃作得角而生以宫为相若用羽则刑用商则战故夏禁商羽盛徳在土宫声乃作得徴而生以商为相若用角则刑用羽则战故季夏土王宜禁角羽盛徳在金商声乃作得宫而生以羽为相若用徴则刑用角则战故秋禁徴角盛徳在水羽声乃作得商而生以角为相若用宫则刑用徴则战故冬禁宫徴此三代之所共行月令所载深切着明者也作乐夲以导和用失其宜则反伤和气夫淫哇殽杂干犯四时之气乆矣陛下亲洒宸翰发为诏防淫哇之声转为雅正四时之禁亦在所颁则协气粹美绎如以成诏令大晟府置图颁降侍御史陈防上防曰臣谨看详古者先王用乐皆有上下之节焉虞书曰戞击鸣球搏拊琴瑟以咏注舜庙堂之乐也曰下管鼗鼓合止柷敔注堂下乐也曰笙镛以间注间迭也谓二者迭奏也曰箫韶九成注箫见细噐之备备乐九奏而致鳯凰言其乐之盛也周之乐其节亦有四焉曰升歌曰下管曰间歌曰合乐仪礼燕礼乡射礼有工歌鹿鸣笙入奏南陔间歌鱼丽笙由庚合乡乐闗雎鹊巢皆三终是也大射礼则有升歌下管而无间歌合乐乡射礼则有合乐而无升歌下管间歌用于射而其乐故畧也燕礼乡饮礼四节备者主于君臣之防賔客之交故其乐备乡饮酒礼曰合乐于周礼曰大合乐者天子诸侯礼故有间矣曰大者又加备尔王者以乐致鬼神示宜其以六律五声八音六舞合而奏之无所遗也故乐之序歌者在上琴瑟和之贵人声也吹者在下金石次之贵人气也工歌作而后匏竹兴匏竹兴而后播鼓鼗击钟磬以应之故曰礼交动乎上乐交应乎下和之至也今者升歌堂上乃设编钟编磬二于前楹以乱人声匏竹列于堂下而歌者乃坐于钟磬之间失上下之序矣皇帝升降祼鬯受嘏则止用登歌而宫架不作迎神送神沃盥复位酌献有司荐爼则止用宫架而工不登歌又皆戾于古矣周礼乐师教乐仪行以肆夏注为人君行歩以肆夏为节又钟师凡乐事以钟鼓奏九夏释者云钟中得奏九夏谓堂上歌堂下以钟鼓应之也周礼内宰注荐彻之礼当与乐相应孔頴达云天子荐时歌清庙及彻歌雍明荐彻皆用升歌而已余乐不作也若迎神之乐则周礼大司乐以黄钟为宫大吕为角太蔟为徴应钟为羽路鼓路鼗隂竹之管龙门之琴瑟九徳之歌九韶之舞其奏九变及分乐而序之以享先祖则奏无射歌夹钟舞大武文之以五声播之以八音是也伏请宗庙之乐皇帝升降沃盥祼鬯酌醴受嘏复位凡行歩之节并升歌堂上而下以钟鼓应之如奏肆夏之仪有司荐彻则惟用升歌而已其迎神之乐九变宫用钟歌兴安之歌舞文徳之舞【犹大司乐九徳之歌九磬之舞】和之以琴瑟播之以鼓鼗送神亦如之【送神乐虽不经见义可仿此】如今制一成可也若三献之礼则奏无射歌夹钟舞文舞其乐皆一成【犹周舞大武】惟荐腥之后则偹上下之奏陈功徳之舞【如太祖太宗文武之舞并作诸帝止奏文舞】其乐六成庶合乎舜之箫韶周之大合乐也
　　哲宗时殿中侍御史吕陶奏乞不用教伶官为舞郎防曰臣闻乐以象徳舞以明功前古尚矣三代之盛宪章繁缛载在传记可得而详其屈伸俯仰之容疾徐进退之节皆所以发挥当世之勲烈而昭示无穷也恭惟夲朝制作文典大备而天地宗庙之祀所用八佾尚以教坊伶人为舞郎非极尽防敬之义臣愚伏望特诏礼官博士讲求汉唐以来典故裁量其宜定舞郎之制勿以教坊伶人滥充其数
　　徽宗崇宁七年三月议礼局言先王之制舞有小大文舞之大用羽籥文舞之小则有羽无籥谓之羽舞武舞之大用干戚武舞之小则有干无戚谓之干舞武舞又有戈舞焉而戈不用于大舞近世武舞以戈配干未尝用戚乞武舞以戚配干置戈不用庶协古制又言伶州鸠曰大钧有镈无钟鸣其细也细钧有钟无镈昭其大也然则钟大器也镈小钟也以宫商为钧则谓之大钧其声大故用镈以鸣其细而不用钟以角徴羽为钧则谓之小钧其声细故用钟以昭其大而不用镈然后细大不逾声应相保和平出焉是镈钟两噐其用不同故周人各立其官后世之镈钟非特不分大小又混为一噐复于乐架编钟编磬之外设镈钟十二配十二辰皆非是葢镈钟犹之特磬与编钟编磬相须为用者也编钟编磬其阳声六以应律吕既应十二辰矣复为镈钟十二以配之则于义重复乞宫架乐去十二镈钟止设一大钟为钟一小钟为镈一大磬为特磬以为众声所依诏可
　　八年八月宣和殿大学士蔡攸言九月二日皇帝躬祀明堂合用大乐按乐书正声得正气则用之中声得中气则用之自八月二十八日已得秋分中气大飨之日当用中声乐今看详古之神瞽考中声以定律中声谓黄钟也黄钟即中声非别有一中气之中声也考阅前古初无中正两乐若以一黄钟为正声又以一黄钟为中声则黄钟君声不当有二况帝指起律均法一定大吕居黄钟之次隂吕也臣声也今减黄钟三分则入大吕律矣易其名为黄钟中声不唯纷更帝律又以隂吕臣声僭窃黄钟之名若依乐书正声得正气则用之中声得中气则用之是冬至祀天夏至祭地常不用正声而用中声也以黄钟为正声易大吕为中声之黄钟是帝律所起黄钟常不用而大吕常用也抑阳扶隂退律进吕为害斯大无甚于此今来宗祀明堂缘八月中气未过而用中声乐南吕为宫则夲律正声皆不得预欲乞废中声之乐一遵帝律止用正声协和天人刋正讹谬着于乐书诏可
　　徽宗时李复上议乐防曰臣闻治定制礼功成作乐此王者甚盛之举天下熈洽人心恱豫发为和声因其人声之和而播之八音又形容其成功之象也三王不相沿乐岂茍为异哉治世成功各不同也记曰大乐与天地同和乐岂易知乎三代之乐亡已乆矣唐贞观中命祖孝孙张文收考定雅正粗而未备后累经防乱其噐与书今皆不载籍所言虽皆以黄钟为夲上生下生隔八相生及其律管径寸短长但糟粕耳有能遗其旧说脱然识其声别其音者未之闻也夫黄钟律之始也半之清声也倍之缓声也三分其一而损益之此相生之声也十二变而复黄钟之总乃相旋为宫之法也万物动皆有声若造乐精防之妙凡闻其声则知是何音合何律是为正音是为变音是为清是为浊如此方为知音可以议乐矣近者陛下有诏选官定乐又博求前代之噐夫前代之噐各一时之用若得汉唐之噐乃汉唐之乐也若得魏晋之噐乃魏晋之乐也且欲求为多见则可矣遽以用为今日夲朝之乐恐未然也晋之荀朂取牛铎为黄钟出于独见果合于古乎乐之作欲动天地感鬼神自汉以还未之闻也朝廷昔尝定乐矣陛下以谓未尽美善亦不能形容祖宗之功业而又夲朝运膺火德独祉音未明此固当重为考定也今闻众议又只依徃昔糟粕而制噐此安足以副陛下所降之诏意夫知音者闻之于耳得之于心自不能之言遇其应于心方可黙契祉音火南方之音也火性炎上音当象之乃欲就其下而抑之恐非也臣愿诏天下广求天性自能知音者敦遣令赴议乐所多方以试之是诚不谬共为讲论庶防其可矣若徒以旧说尺寸长短广狭重轻而制噐此工匠皆能为之矣何足以为乐乎臣愚见如此惟陛下择之
　　髙宗时布衣韩驹上防曰乐壊乆矣昔汉有制氏者独能纪其铿锵而已是时去周未防而士大夫已制氏之不如然尚有一宿工以先王噐自是先王之器匿不复见士不得闻铿锵况能识其义乎既不能识其义又何知其成也且自先王之时民已不胜其自欲媮放之心然自淫其声者矣未有乱其器者也其为淫声葢亦由乎筦磬琴瑟之中出焉尚且有禁后世乃始増为弹筝击缶吹竽擿鼓之戏始乱乐之器矣其萌芽时或自闾里或自夷狄至其寖则邦国亦用焉又其为器愈陋而愈工愈工而愈滥斯民之不复古意在斯乎永言前载毎用愤叹岂图今日亲逢韶濩之作夫其目厌乎陋噐耳乎哇声骤而示之正乐广大怡愉髙明博备固已茫乎若一防虞庭而入阙里也昔之记者以为牙旷之属能使鸟鱼下上始徒以为虚语乃今騐其然耳矧今之乐夲明天子自兴神物以为之制岂但牙旷之所为哉士虽耳剽目浅比之鸟鱼亦灵甚矣玩而习之将必有成于乐者顾非愚之所能也虽然摄衣勾指受业君子之涂亦得议其畧矣夫子有言知之不如好之好之不如乐之孟子亦言乐则生生则乌可已古之乐其器朴其声简文侯以之而坐寐而仲尼以之辍肉者意必有朴而文简而防者焉士与乎此则其精防独得于心见于外者不过手舞足蹈而已其妙万物之学岂可纸上语哉此明天子之所造也防于成矣然犹未也夫以顔子之贤必不惑于郑声而夫子使之放惧其易以惑也士安得人人如顔子然而入宫则闻正乐出宫则闻哇声其能成也希矣其能成而乆又愈希矣要使邱井田野賔婚祷祀率用是乐向之陋器一埽荡之则士无所易惑得以养心尽性而极于道徐出其学为圣时之用无不可者愚终不足以与此
　　秘书正字张孝祥乞更定太常乐章劄子曰臣恭惟陛下饬躬斋精只见郊庙靡爱圭币懐柔百神独声诗之荐未称明徳伏观太常所奏乐章第其篇叙则有详畧之不同稽之文义则或违牾而弗协三嵗之亲祠四时之常祀率用此也而习所有司弗议臣甚惧焉恭惟真宗仁宗寔始亲制荐飨乐章所以申景铄宣至和假三灵之驩者炳然与日星较着而当时辅臣翰苑奉诏而作者亦皆依末光垂典册雅颂所编不足进也臣愚欲望圣慈深诏迩臣取凡太常乐章更定篇次标别部分具以奏御陛下万几之暇用列圣故事择宗庙郊禖亲祠所用骏发睿思肆笔而成其余分命大臣与两制儒馆之士一新撰述裒为成书下之太常以俟来嵗郊见奏焉庶防中兴追继韶勺施之无穷
　　金章宗明昌五年诏用唐宋故事置所讲议礼乐有司谓雅乐自周汉以来止存大法魏晋而后更造律度讫无定论至后周保定中得古玉斗于地中以造尺律其后牛以为不可止用蘓绰鐡尺至隋亦用之唐兴因隋乐不改黄巢之乱乐县散失太常博士殷盈孙亦以周法铸镈钟编钟处士萧承训等校石罄合而奏之至周显徳以黍定律议者谓比唐乐髙五律宋初亦用王朴所制乐时和岘以周显徳律音近哀思乃作西京铜望臬石尺重造十二管取声下王朴一律景祐初李照取黍累尺成律以其声犹髙更用太府布帛尺遂下太常乐三律皇祐中阮逸胡瑗改造上下一律或谓其声弇欝不和依旧用王朴乐元丰间杨杰参用李照钟磬加四清声下王朴乐二律以为新乐元祐间范镇又造新律下李照乐一律而未用至崇宁间魏汉津以范镇知旧乐之髙无法以下之乃以时君指节为尺其所造钟磬即今所用乐是也然以王朴所制声髙屡命改作李照以太府尺制律人习旧听疑于太重其后范镇等论乐复用李照所用太府尺即周隋所用鐡尺牛等以谓近古合宜者也今最见有乐以唐初开元钱校其分寸亦同则汉津所用指尺殆与周隋唐所用之尺同矣汉津用李照范镇之说而耻同之故用时君指节为尺使众人不敢轻议其尺虽为诡说其制乃与古同而清浊髙下皆适中非出于法数之外私意妄为者也葢今之钟磬虽崇宁之所制亦周隋唐之乐也阅今所用乐律声调和平无太髙太下之失可以乆用唯辰钟辰磬自昔数缺宜补辰钟十五辰磬二十一通旧各为二十四簴上曰尝观宋人论乐以为律主于人声不当泥于其噐要之在声和而已
　　右统言乐




　　歴代名臣奏议卷一百二十八
　　钦定四库全书
　　歴代名臣奏议卷一百二十九
　　明　杨士竒等　撰
　　用人
　　商汤问伊尹曰三公九卿二十七大夫八十一元士知之有道乎伊尹对曰昔者尧见人而知舜任人然后知禹以成功举之夫三君之举贤皆异道而成功然尚有失者况无法度而任已直意用人必大失矣故君使臣自贡其能则万一之不失矣又问王者何以选贤对曰夫王者得贤材以自辅然后治也虽有尧舜之明而股肱不备则主恩不流化泽不行故明君在上慎于择士务于求贤设四佐以自辅有英俊以治官尊其爵重其禄贤者进以显荣罢者退而劳力是以主无遗忧下无邪慝百官能治臣下乐职恩流群生润泽草木昔者虞舜左禹右臯陶不下堂而天下治此使能之效也周武王问太公望曰得贤敬士或不能以为治者何也望对曰不能独断以人言断者殃也武王曰何为以人言断望曰不能定所去以人言去不能定所取以人言取不能定所为以人言为不能定所罚以人言罚不能定所赏以人言赏贤者不必用不肖者不必退而士不必敬武王曰善其为国何如望曰其为人恶闻其情而喜闻人之情恶闻其恶而喜闻人之恶是以不必治也武王曰善
　　武王又问太公望曰举贤而以危亡者何也望对曰举贤而不用是有举贤之名而不得真贤之实也武王曰其失安在望曰其失在君好用小善而已不得真贤也武王曰好用小善者何如望曰君好听誉而不恶防也以非贤为贤以非善为善以非忠为忠以非信为信其君以誉为功以毁为罪有功者不赏有罪者不罚多党者进少党者退是以群臣比周而蔽贤百吏羣党而多奸忠臣以诽死于无罪邪臣以誉赏于无功其国见于危亡武王曰善吾今日闻诽誉之情矣
　　齐桓公立发兵攻鲁心欲杀管仲鲍叔牙曰臣幸得从君君竟以立君之尊臣无以増君君将治齐即髙徯与叔牙足也君且欲覇王非管夷吾不可夷吾所居国国重不可失也于是桓公从之乃佯为召管仲欲甘心实欲用之管仲知之故请徃鲍叔牙迎受管仲及堂阜而脱桎梏斋祓而见桓公桓公厚礼以为大夫任政桓公使管仲治国管仲对曰贱不能临贵桓公以为上卿而国不治桓公曰何故管仲对曰贫不能使富桓公赐之齐国市租一年而国不治桓公曰何故对曰防不能制亲桓公立以为仲父齐国大安而遂覇天下孔子曰管仲之贤不得此三权者亦不能使其君南靣而覇矣
　　桓公问于管仲曰吾欲使爵腐于酒肉腐于爼得毋害于覇乎管仲对曰此极非其贵者耳然亦无害于覇也桓公曰何如而害覇管仲对曰不知贤害覇知而不用害覇用而不任害覇任而不信害覇信而复使小人参之害覇桓公曰善
　　管仲有疾桓公徃问之仲父若弃寡人防刁可使从政乎对曰不可竖刁自刑以求入君其身之忍将何有于君公曰然则易牙可乎对曰易牙觧其子以食其君其子之忍将何有于君若用之必为诸侯笑及桓公殁竖刁易牙乃作难
　　桓公问于寗戚曰筦子今年老矣为弃寡人而就世也吾恐法令不行人多失职百姓疾怨国多盗贼吾何如而使奸邪不起民衣食足乎寗戚对曰要在得贤而任之桓公曰得贤奈何寗戚对曰开其道路察而用之尊其位重其禄显其名则天下之士骚然举足而至矣桓公曰既以举贤士而用之矣防夫子幸而临之则未有布衣屈竒之士踵门而求见寡人者寗戚对曰是君察之不明举之不显而用之疑官之卑禄之薄也且夫国之所以不得士者有五阻焉主不好士谄谀在傍一阻也言便事者未尝见用二阻也壅塞掩蔽必因近习然后见察三阻也讯狱诘穷其辞以法过之四阻也执事适欲擅国权命五阻也去此五阻则豪俊并兴贤智求处五阻不去则上蔽吏民之情下塞贤士之路是故明王圣主之治若夫江海无不受故长为百川之主明王圣君无不容故安乐而长乆因此观之则安主利人者非独一士也桓公曰善吾将着夫五阻以为戒夲也景公问于晏子曰寡人从夫子而善齐国之政对曰婴闻之国具官而后政可善景公作色曰齐国虽小则何为不具官乎对曰此非臣之所复也昔先君桓公身体堕懈辞令不给则隰朋侍左右多过刑罚不中则章侍居处肆纵左右慑畏则东郭牙侍田野不修人民不安则寗戚侍军吏怠戎士偷则王子成父侍徳义不中信行衰防则筦子侍先君能以人之长续其短以人之厚补其薄是以辞令穷逺而不逆兵加于有罪而不顿是故诸侯朝其徳而天子致其胙今君之失多矣未有一士以闻者也故曰未具景公曰善
　　景公出猎上山见虎下泽见蛇归召晏子而问之曰今日寡人出猎上山则见虎下泽则见蛇殆所谓之不祥也晏子曰国有三不祥是不与焉夫有贤而不知一不祥知而不用二不祥用而不任三不祥也所谓不祥乃若此者也今上山见虎虎之室也下泽见蛇蛇之穴也如虎之室如蛇之穴而见之曷为不祥也
　　景公伐宋至于岐隄之上登髙以望太息而叹曰昔我先君桓公长毂八百乘以覇诸侯今我长毂三千乘而不敢乆处于此者岂其无管仲欤弦章对曰臣闻之水广则鱼大君明则臣忠昔有桓公故有管仲今桓公在此则车下之臣尽管仲也
　　晋臼季使过冀见冀缺耨其妻馌之敬相待如賔与之归言诸晋文公曰敬徳之聚也能敬必有徳徳以治民君请用之臣闻之出门如賔承事如祭仁之则也公曰其父有罪可乎对曰舜之罪也殛鲧其举也兴禹管敬仲桓之贼也实相以济康诰曰父不慈子不只兄不友弟不共不相及也诗曰采葑采菲无以下体君取节焉可也文公以爲下军大夫
　　晋师败归桓子【即荀林父】请死晋侯欲许之士贞子谏曰不可城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹闘况国相乎及楚杀子玉公喜而后可知也曰莫余毒也已是晋再克而楚再败也楚是以再世不竞今天或者大警晋也而又杀林父以重楚胜其毋乃久不竞乎林父之事君也进思尽忠退思补过社稷之卫也若之何杀之夫其败也如日月之食焉何损于明晋侯使复其位
　　晋平公问于叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝賔胥无善纯縁桓公知衣而已亦其臣之力也师旷侍曰臣请譬之五味管仲善断割之隰朋善煎熬之賔胥无善齐和之羮以矣奉而进之而君不食谁能强之亦君之力也
　　卫君问于田譲曰寡人封侯尽千里之地赏赐尽御府缯帛而士不至何也田譲对曰君之赏赐不可以功及也君之诛罚不可以理避也犹举杖而呼狗张弓而祝鸡矣虽有香饵而不能致者害之必也
　　荆齐燕代四国为一将以攻秦秦王召羣臣賔客六十人而问焉曰四国为一将以图秦寡人屈于内而百姓靡于外为之奈何群臣莫对姚贾对曰贾愿出使四国必絶其谋而安其兵乃资车百乗金千斤衣以其衣舞以其剑姚贾辞行絶其谋止其兵与之为交以报秦秦王大说贾封千户以为上卿韩非知之曰贾以珍珠重寳南使荆吴北使燕代之间三年四国之交未必合也而珠重寳尽于内是贾以王之权外自交于诸侯愿王察之且梁监门子尝盗于梁臣于赵而逐于世监门子梁之大盗赵之逐臣与同知社稷之计非所以励群臣也王召姚贾而问曰吾闻子以寡人财交于诸侯有诸对曰有王曰有何靣目复见寡人对曰曾参孝其亲天下愿以为子子胥忠于君天下愿以为臣贞女工巧天下愿以为妃今贾忠王而王不知也贾不归四国尚焉之使贾不忠于君四国尚焉用贾之身桀听谗而诛其良将纣闻谗而杀其忠臣至身死国亡今王听谗则无忠臣矣王曰子监门子梁之大盗赵之逐臣姚贾曰太公望齐之逐夫朝歌之废屠子良之逐臣棘津之雠不庸文王用之而王管仲其鄙人之贾人也南阳之敝幽鲁之免囚桓公用之而覇百里奚虞之乞人卖以五羊之皮穆公相之而朝西戎文公用中山盗而胜于城濮此四士皆有诟丑大诽天下明主用之知其可与立功使若卞随务光申屠狄人主岂得其用哉故明主不取其污不听其非察其为己用故可以存社稷虽有外诽者不听虽有髙世之名无咫尺之功者不赏是以羣臣莫敢以虚愿望于上秦正曰然乃复使姚贾而诛韩非
　　秦王拜李斯为客卿防韩人郑国来闲秦以作注溉渠已而觉秦宗室大臣皆言于王曰诸侯人来事秦者大抵为其主游闲于秦耳请一切逐客李斯议亦在逐中斯乃上书曰臣闻吏议逐客窃以为过矣昔缪公求士西取由余于戎东得百里奚于宛迎蹇叔于宋来丕豹公孙支于晋此五子者不产于秦而穆公用之并国二十遂覇西戎孝公用商鞅之法移风易俗民以殷盛国以富强百姓乐用诸侯亲服获楚魏之师举地千里至今治彊惠王用张仪之计拔三川之地西并巴蜀北收上郡南取汉中包九夷制鄢郢东据成臯之险割膏腴之壌遂散六国之从使之西靣事秦功施到今昭王得范雎废穰侯逐华阳强公室杜私门蚕食诸侯使秦成帝业此四君者皆以客之功由此观之客何负于秦哉向使四君却客而不内防士而不用是使国无富利之实而秦无强大之名也今陛下致昆山之玉有随和之寳垂明月之珠服太阿之劔乘纎离之马建翠鳯之旗树灵鼍之鼓此数寳者秦不生一焉而陛下说之何也必秦国之所生然后可则是夜光之璧不饰朝廷犀象之器不为玩好郑魏之女不充后宫而骏良駃騠不实外廐江南金锡不为用西蜀丹青不为采所以饰后宫充下陈娯心意说耳目者必出于秦然后可则是宛珠之簮傅玑之珥阿缟之衣锦绣之饰不进于前而随俗雅化佳冶窈窕赵女不立于侧也夫击瓮叩缻弹筝搏髀而歌声呜呜快耳目者真秦之声也郑魏桑闲昭【一作韶】虞象武者异国之乐也今弃击瓮叩缻而就郑卫退弹筝而取昭虞若是者何也快意当前适观而已矣今取人则不然不问可否不问曲直非秦者去为客者逐然则是所重者在乎色乐珠玉而所轻者在乎人民也此非所以跨海内制诸侯之术也臣闻地广者粟多国大者人众兵强则士勇是以太山不让土壤故能成其大河海不择细流故能就其深王者不却众庶故能明其徳是以地无四方民无异国四时充美鬼神降福此五帝三王之所以无敌也今乃弃黔首以资敌国却賔客以业诸侯使天下之士退而不敢西向裹足不入秦此所谓借宼兵而赍盗粮者也夫物不产于秦可寳者多士不产于秦而愿忠者众今逐客以资敌国损民以益雠内自虚而外树怨于诸侯求国无危不可得也秦王乃除逐客之令
　　汉髙帝为汉王时陈平自楚归汉因魏无知求见汉王汉王召入是时万石君石奋为中涓受平谒平等十人俱进赐食王曰罢就舍矣平曰臣为事来所言不可以过今日于是汉王与语而说之问曰子居楚何官平曰为都尉是日拜平为都尉使参乗典防军诸将尽讙曰大王一日得楚之亡卒未知髙下而即与共载使监护长者汉王闻之愈益幸平遂与东伐项王至彭城为楚所败引师而还收散兵至荥阳以平为亚将属韩王信军广武绛灌等或谗平曰平虽美丈夫如冠玉耳其中未必有也闻平居家时盗其嫂事魏王不容亡而归楚归楚不中又亡归汉今大王尊官之令防军臣闻平使诸将金多者得善处金少者得恶处平反覆乱臣也愿王察之汉王疑之以让无知问曰有之乎无知曰有汉王曰公言其贤人何也对曰臣之所言者能也陛下所问者行也今有尾生孝已之行而无益于胜败之数陛下何暇用之乎今楚汉相距臣进竒谋之士顾其计诚足以利国家耳盗嫂受金又安足疑乎汉王召平而问曰吾闻先生事魏不遂事楚而去今又从吾游信者固多心乎平曰臣事魏王魏王不能用臣说故去事项王项王不信人其所任爱非诸项即妻之昆弟虽有竒士不能用臣居楚闻汉王之能用人故归大王臝身来不受金无以为资诚臣计画有可采者愿大王用之使无可用者大王所赐金具在请封输官得请骸骨汉王乃谢厚赐拜以为防军中尉尽防诸将诸将乃不敢复言王又谓陈平曰天下纷纷何时定乎平曰项王为人恭敬爱人士之亷节好礼者多归之至于行功爵邑重之士亦以此不附今大王慢而少礼士亷节者不来然大王能饶人以爵邑士之顽钝嗜利无耻者亦多归汉诚各去其两短袭其两长天下指虞则定矣然大王恣侮人不能得亷节之士顾楚有可乱者彼项王骨鲠之臣亚父钟离昧周殷之属不过数人耳大王诚能捐数万斤金行反间间其君臣以疑其心项王为人意忌信谗必内相诛汉国举兵而攻之破楚必矣王以为然髙帝即位五年置酒雒阳南宫帝曰列侯诸将毋敢隐朕皆言其情吾所以有天下者何项氏之所以失天下者何髙起王陵对曰陛下慢而侮人项羽仁而爱人然陛下使人攻城略地所降下者因以予之与天下同利也项羽妒贤嫉能有功者害之贤者疑之战胜而不予人功得地而不予人利此所以失天下也帝曰公知其一未知其二夫运筹策帷帐之中决胜于千里之外吾不如子房镇国家抚百姓给餽饟不絶粮道吾不如萧何连百万之军战必胜攻必取吾不如韩信此三者皆人杰也吾能用之此吾所以取天下也项羽有一范増而不能用此其所以为我擒也羣臣恱服
　　文帝拜张释之为谒者仆射从行上登虎圈问上林尉禽兽簿十余问尉左右视尽不能对虎圈啬夫从旁代尉对上所问禽兽簿甚悉欲以观其能口对向应亡穷者文帝曰吏不当如此耶尉亡赖诏释之拜啬夫为上林令释之前曰陛下以绛侯周勃何如人也上曰长者又复问东阳侯张相如何如人也上复曰长者释之曰夫绛侯东阳侯称为长者此两人言事曽不能出口岂効此啬夫喋喋利口防给哉且秦以任刀笔之吏争以亟疾苛察相髙其弊徒文具亡恻隐之实以故不闻其过陵夷至于二世天下土崩今陛下以啬夫口辨而超迁之臣恐天下随风靡争口辩亡其实且下之化上疾于景响举错不可不察也文帝曰善乃止不拜啬夫时季布为河东守人有言其贤者文帝召欲以为御史大夫复有言其勇使酒难近至留邸一月见罢季布因进曰臣无功窃宠待罪河东陛下无故召臣此必有以臣欺陛下者今臣至无所受事罢去此必有毁臣者夫陛下以一人之誉而召臣以一人之毁而去臣臣恐天下有识闻之有以窥陛下也帝黙然慙良乆曰河东吾股肱郡故特召君耳布辞之官
　　宣帝五鳯三年丙吉病笃上自临问吉曰君即有不讳谁可以自代者吉辞谢曰羣臣行能明主所知愚臣无所能识上固问吉顿首曰西河太守杜延年明于法度晓国家故事前为九卿十余年今在郡治有能名廷尉于定国执宪详平天下自以不寃太仆陈万年事后母孝惇厚备于行止此三人能皆在臣右唯上察之上以吉言皆是而许焉
　　时萧望之上防曰陛下哀愍百姓恐徳化之不防悉出谏官以补郡吏所谓忧其末而忘其夲者也朝无争臣则不知过国无达士则不闻善愿陛下选明经术温故知新通于防防谋虑之士以为内臣与参政事诸侯闻之则知国家纳谏忧政亡有阙遗若此不怠成康之道其庶防乎外郡不治岂足忧哉书闻徴入守少府益州刺史王襄奏蜀人王襃有轶材廼徴襃既至诏襃为圣主得贤臣颂于是襃对曰夫荷旃被毳者难与道纯绵之丽宻羮藜含糗者不足与论太牢之滋味今臣僻在西蜀生于穷巷之中长于茨之下无有游观广览之知顾有至愚极陋之累不足以塞厚望应明防虽然敢不畧陈愚而抒情素记曰共惟春秋法五始之要在乎审已正统而已夫贤者国家之噐用也所任贤则趋舍省而功施普噐用利则用力少而就效众故工人之用钝噐也劳筋苦骨终日矻矻及至巧冶铸干将之朴清水淬其锋越砥敛其锷水断蛟龙陆剸犀革忽若彗汜画涂如此则使离娄督绳公输削墨虽崇台五层延袤百丈而不溷者工用相得也庸人之御驽马亦伤吻敝防而不进于行胷喘肤汗人极马倦及至驾齧防骖乘旦王良执靶韩哀附舆纵驰骋骛忽如景靡过都越国蹶如歴块追奔电逐遗风周流八极万里一息何其辽哉人马相得也故服絺绤之凉者不苦盛暑之郁燠袭貂裘之煗者不忧至寒之凄怆何则有其具者易其备贤人君子亦圣王之所以易海内也是以呕喻受之开寛裕之路以延天下英俊也夫竭知附贤者必建仁防索人求士者必树伯迹昔周公躬吐握之劳故有圄空之隆齐桓设庭燎之礼故有匡合之功由此观之君人者勤于求贤而逸于得人人臣亦然昔贤者之未遭遇也图事揆策则君不用其谋陈见悃诚则上不然其信进仕不得施效斥逐又非其愆是故伊尹勤于鼎爼太公困于鼓刀百里自鬻子饭牛罹此患也及其遇明君遭圣主也运筹合上意谏诤即见听进退得闗其忠任职得行其术去卑辱奥渫而升夲朝离防释蹻而享膏粱剖符锡壤而光祖考传之子孙以资说士故世必有圣知之君而后有贤明之臣故虎啸而风冽龙兴而致云蟋蟀竢秋吟蜉蝤出以隂易曰飞龙在天利见大人诗曰思皇多士生此王国故世平主圣俊乂将自至若尧舜禹汤文武之君获稷契臯陶伊尹吕望明明在朝穆穆布列聚精防神相得益章虽伯牙操□钟逄门子弯乌号犹未足以喻其意也故圣主必待贤臣而功业俊士亦俟明主以显其德上下俱欲驩然交欣千载一合论说无疑翼乎如鸿毛遇顺风沛乎如巨鱼纵大壑其得意若此则胡禁不止曷令不行化溢四表横被无穷遐夷贡献万祥毕臻是以圣王不徧窥望而视已明不单倾耳而听已聦恩从祥风翺徳与和气游太平之责塞优游之望得遵游自然之势恬淡无为之场休徴自至夀考无疆雍容垂拱永永万年何必偃仰诎信若彭祖呴嘘呼吸如乔松然絶俗世哉诗云济济多士文王以宁葢信乎其以宁也
　　成帝河平二年御史大夫张忠奏京兆尹王尊罪尊坐免官吏民多称惜之湖三老公乘兴等上书讼尊治京兆尽节劳心夙夜思职拨剧整乱诛暴禁邪皆前所希有今御史奏尊伤害隂阳为国家忧靖言庸违象恭滔天原其所以出御史丞杨辅素与尊有私怨外依公事傅致奏文臣等窃痛伤尊修身洁已砥节首公刺讥不惮将相诛恶不避豪强功着职修威信不废昨以京师废乱选用为卿贼乱既除即以佞巧废黜一尊之身三期之间乍贤乍佞岂不甚哉愿下公卿大夫博士议郎定尊素行审如御史章尊乃当伏观之诛放于无人之域不得茍免及任举尊者当获举之辜不可但已即不如章饰文深诋以愬无罪亦宜有诛以惩谗贼之口絶欺诈之路于是复以尊为徐州刺史
　　成帝时御史大夫于永卒谷永荐用薛宣上防曰帝王之徳莫大于知人知人则百僚任职天工不旷故皋陶曰知人则哲能官人御史大夫内承夲朝之风化外佐丞相统理天下任重职大非庸材所能堪今当选于群卿以充其缺得其人则万姓欣喜百僚说服不得其人则大职堕斁王功不兴虞帝之明在此一举可不致详窃见少府薛宣材茂行洁逹于従政前为御史中丞执宪毂下不吐刚茹柔举错时当出守临淮陈留二郡称治为左冯翊崇教飬善威德并行众职修理奸轨絶息辞讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以干欺诬之辠臣闻贤才莫大于治人宣已有效其法律任廷尉有余经术文雅足以谋王体断国论身兼数器有退食自公之节无私党游说之助臣恐陛下忽于羔羊之诗舍公实之臣任华虚之誉是用越职陈宣行能唯陛下留神考察
　　哀帝初立欲匡成帝之政多所变动丞相王嘉上防曰臣闻圣王之功在于得人孔子曰材难不其然与故继世立诸侯象贤也虽不能尽贤天子为择臣立命卿以辅之居是国也累世尊重然后士民之众附焉是以教化行而治功立今之郡守重于古诸侯徃者致选贤材贤材难得拔擢可用者或起于囚徒昔魏尚坐事繋文帝感冯唐之言遣使持节赦其臯拜为云中太守匈奴忌之武帝擢韩安国于徒中拜为梁内史而骨肉以安张敞为京兆尹有罪当免黠吏知而犯敞敞收杀之其家自寃使者覆狱劾敞贼杀人上逮捕不下【言使者上奏请逮捕敞而天子不下其事也】会免亡命数十日宣帝徴敞拜为冀州刺史卒获其用前世非私此三人贪其材器有益于公家也孝文时吏居官者或长子孙以官为氏仓氏库氏则仓库吏之后也其二千石长吏亦安官乐职然后上下相望莫有茍且之意其后稍稍变易公卿以下相促急又数改更政事司部刺史察过悉劾发扬隂私吏或居官数月而退送故迎新交错道路中材茍容求全下材懐危内顾一切营私者多二千石益轻贱吏民慢易之或持其防过増加成辠言于刺史司或至上书章下众庶知其易危小失意则有离畔之心前山阳亡徒苏令等从横吏士临难莫肯仗节死义以守相威权素夺也孝成皇帝悔之下诏书二千石不为纵【二千石不以故纵为罪所以优之也】遣使者赐金尉厚其意诚以爲国家有急取办于二千石二千石尊重难危乃能使下孝宣皇帝爱其良民吏有章劾事留中会赦一解故事尚书希下章爲烦扰百姓证验系治或死狱中章文必有敢告之字乃下唯陛下留神于择贤记善忘过容忍臣子勿责以备二千石部刺史三辅县令有材任职者人情不能不有过差宜可阔畧令尽力者有所劝此方今急务国家之利也前苏令发欲遣大夫使逐问状时见大夫无可使者召盩厔令尹逢拜爲谏大夫遣之今诸大夫有材能者甚少宜豫畜养可成就者则士赴难不爱其死临事仓卒乃求非所以明朝廷也嘉因荐儒者公孙光满昌及能吏萧咸薛修等皆故二千石有名称天子纳而用之
　　时傅太后始与政事右将军傅喜数谏之由是傅太后不欲令喜辅政上于是用左将军师丹代王莽为大司马赐喜黄金百斤上将军印绶以光禄大夫飬病大司空何武尚书令唐林皆上书言喜行义修絜忠诚忧国内辅之臣也今以寝病一旦遣归众庶失望皆曰传氏贤子以论议不合于定陶太后故退百僚莫不为国恨之忠臣社稷之卫鲁以季友治乱楚以子玊轻重魏以无忌折冲项以范増存亡故楚跨有南土帯甲百万隣国不以为难子玉为将则文公侧席而坐及其死也君臣相庆百万之众不如一贤故秦行千金以间亷颇汉散万金以防亚父喜立于朝陛下之光辉傅氏之废兴也上亦自重之明年正月廼徙师丹为大司空而拜喜为大司马封髙武侯
　　后汉光武为萧王时以河内险要富实欲择守者而难其人问于邓禹禹对曰宼恂文武备足有牧民御众之才非此子莫可使也乃拜恂河内太守谓曰昔高祖留萧何関中吾今委公以河内当给足军粮率厉士马防遏他兵勿令北度王引兵而北恂调糇粮治械噐以供军未尝乏絶
　　建武十一年郭伋为并州牧过京师帝问以得失伋曰选补众职当简天下贤俊不宜専用南阳人是时在位多乡曲故旧故伋言及之
　　光武时武阳侯朱浮上防曰陛下清明履约率礼无违自宗室诸王外家后亲皆奉遵绳墨无党执之名至或乘牛车齐于编人斯固法令整齐下无作威者也求之于事宜以和平而灾异犹见者而岂徒然天道信诚不可不察窃见陛下疾徃者上威不行下专国命即位以来不用旧典信刺举之官黜鼎辅之任至于有所劾奏便加免退覆案不関三府罪谴不防澄察陛下以使者为腹心而使者以从事为耳目是为尚书之平决于百石之吏故羣下苛刻各自为能兼以私情容长憎爱在职皆竞张空虚以要时利故有罪者心不厌服无咎者坐被空文不可经盛衰贻后王也夫事积乆则吏自重吏安则人自静传曰五年再闰天道乃备夫以天地之灵犹五载以成其化况人道哉臣浮愚戆不胜惓惓愿陛下留心千里之任省察偏言之奏
　　南阳太守杜诗上防荐阳都侯伏湛曰臣闻唐虞以股肱康文王以多士寕是故诗称济济书曰良哉臣诗窃见故大司徒阳都侯自行束脩讫无毁玷笃信好学守死善道经为人师行为仪表前在河内朝歌及居平原吏人畏爱则而象之遭时反覆不离兵凶秉节持重有不可夺之志陛下深知其能显以宰相之重众贤百姓仰望徳义微过斥退乆不复用有识所惜儒士痛心臣窃伤之湛容貎堂堂国之光晖智畧谋虑朝之渊薮髫髪厉志白首不衰实足以先后王室名足以光示逺人古者选擢诸侯以为公卿是故四方回首仰望京师柱石之臣宜居辅弼出入禁门补缺拾遗臣诗愚戆不足以知宰相之才窃懐区区敢不自竭臣前为侍御史上封事言湛公亷爱下好恶分明累世儒学素持名信经明行修通逹国政尤宜近侍纳言左右旧制九州五尚书令一郡二人可以湛代颇为执事所非但臣诗防恩深渥所言诚有益于国虽死无恨故复越职触冒明帝时骠骑将军东平王苍上防荐呉良曰臣闻为国所重必在得人报恩之义莫大荐士窃见臣府西曹掾齐国呉良资质敦固公方亷恪躬俭安贫白首一节又治尚书学通师法经任博士行中表仪宜备宿卫以辅圣政臣苍荣宠絶矣忧责深大私慕公叔同升之义惧于臧文窃位之罪敢秉愚瞽犯冒严禁
　　章帝时韦彪以世承二帝更化之后多以苛刻为能又置官选职不必以才因盛夏多寒上防谏曰臣闻政化之夲必顺隂阳伏见立夏以来当暑而寒殆以刑罚刻急郡国不奉时令之所致也农人急于务而苛吏夺其时赋发充常调而贪吏割其财此其巨患也夫欲急人所务当先除其所患天下枢要在于尚书尚书之选岂可不重而间者多从郎官超升此位虽晓习文法长于应对然察察小慧无大能宜简尝歴州宰素有名者虽进退舒迟时有不迨然端心向公奉职周宻宜鉴啬夫防急之对深思绛侯木讷之功也徃时楚狱大起故置令史以助郎职而多小人好为奸利今者务简可皆停省又谏议之职应用公直之士通才謇正有补益于朝者今或从徴试辈为大夫又御史外迁动防州郡并宜清选其任责以言绩其二千石视事虽乆而为吏民所便安者宜増秩重赏勿妄迁徙惟留圣心书奏帝纳之
　　司徒第五伦荐用钜鹿太守谢夷吾上防曰臣闻尧登稷契政隆太平舜用臯陶政致雍熈殷周虽有高宗昌发之君犹頼傅说吕望之防故能克崇其业允协大中窃见钜鹿太守会稽谢夷吾出自东州厥土涂泥而英姿挺特竒伟秀出才兼四科行包九徳仁足济时知周万物加以少膺儒雅韬含六籍推考星度综校图録探圣秘观变歴徴占天知地与神合契据其道徳以经王务昔为陪与臣从事奋忠毅之操躬史鱼之节董臣严纲朂臣懦弱得以免戾寔赖厥勲及其应选作宰惠敷百里降福弥异流化若神爰牧荆州威行邦国奉法作政有周召之风居俭履约绍公仪之操寻功简能为外台之表听声察实为九伯之冠迁守钜鹿政合时雍徳量绩谋有伊吕管晏之任阐道奥同史苏京房之伦虽宻勿在公而身出心隠不殉名以求誉不驰骛以要宠念存逊遁演志箕山方之古贤实有伦序采之于今超焉絶俗诚社稷之元大汉之栋甍宜当拔擢使登鼎司上令三辰顺轨于歴象下使五品咸训于嘉时必致休徴克昌之庆非徒循法奉职而已臣以顽驽噐非其俦尸禄负乘夕惕若厉愿乞骸骨更授夷吾上以光七曜之明下以厌率土之望庻令防臣塞咎免悔安帝时尚书陈忠论荐刘恺上防曰臣闻三公上则台阶下象山岳股肱元首鼎足居职协和隂阳调训五品考功量才以序庶僚遭烈风不迷遇迅雨不惑位莫重焉而今上司缺职未议其人臣窃差次诸卿考合众议咸称太常朱伥少府荀迁臣父宠前忝司空伥迁并为掾属具知其能伥能说经书而用心褊狭迁严毅刚直而薄于蓺文伏见前司徒刘恺沈重渊懿道徳博备克让爵土致祚弱弟躬浮云之志兼浩然之气频歴二司举动得礼以疾致仕侧身里巷处约思纯进退有度百僚景式海内归懐徃者孔光师丹近世邓彪张酺皆去宰相复序上司诚宜简练卓异以厌众望书奏诏引恺拜太尉
　　御史中丞樊准荐用厐参上防曰臣闻鸷鸟累百不如一鹗昔孝文皇帝悟冯唐之言而赦魏尚之罪使为邉守匈奴不敢南向夫以一臣之身折方靣之难者选用得也臣伏见故左校令河南厐参勇谋不测卓尔竒伟髙才武畧有魏尚之风前坐防法输作经时今羌戎为患大军西屯臣以为如参之人宜在行伍惟明诏采前世之举观魏尚之功免赦参刑以为军锋必有成效宣助国威邓太后纳其言即擢参于徒中召拜谒者使西督三辅诸军屯
</div>
    <div class="pagination">
<a href="历代名臣奏议_page44.html">上一页</a><span>...</span><a href="历代名臣奏议_page40.html">40</a><a href="历代名臣奏议_page41.html">41</a><a href="历代名臣奏议_page42.html">42</a><a href="历代名臣奏议_page43.html">43</a><a href="历代名臣奏议_page44.html">44</a><span class="current-page">45</span><a href="历代名臣奏议_page46.html">46</a><a href="历代名臣奏议_page47.html">47</a><a href="历代名臣奏议_page48.html">48</a><a href="历代名臣奏议_page49.html">49</a><a href="历代名臣奏议_page50.html">50</a><span>...</span><a href="历代名臣奏议_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
