<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 38 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 38 页/共 136 页</h1>
    <div class="content">　　歴代名臣奏议卷一百九
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百一十
　　明　杨士竒等　撰
　　务农
　　周宣王即位不借千畆虢文公谏曰不可夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷为大官古者大史顺时覛土【覛视也】阳瘅愤盈土气震发【瘅厚也愤积也】农祥晨正【农祥房星也晨正谓立春之日晨中于午也农事之候故曰农祥】日月底于天庙【底至也天庙营室也孟春之月日月皆在营室】土乃脉发【脉理也农书曰春土冒撅陈根可拔耕者急发】先时九日大史告稷曰自今至于初吉阳气俱烝土膏其动弗震弗渝脉其满眚谷乃不殖【渝变也眚灾也言阳气俱升土膏欲动当即发动变冩具气不然则脉满气结更为灾病谷乃不殖】稷以告王曰史帅阳官以命我司事【史太史阳官春官司事主农事之官也】曰距今九日土其俱动王其祗祓监农不易【袚斋戒袚除也】王乃使司徒咸戒公卿百吏庶民司空除坛于借命农大夫咸戒农用先时五日瞽告有协风至【瞽乐大师知风声者协和也风气和时侯至也】王即齐宫百官御事各即其齐三日王乃淳濯飨醴【淳沃也濯溉也飨饮也谓王沐浴饮醴酒】及期郁人荐鬯牺人荐醴【牺人司尊也】王祼鬯飨醴乃行【祼灌也灌鬯饮醴皆所以自香洁】百吏庶民毕从及借后稷监之膳夫农正陈借礼大史賛王王敬从之王耕一墢【音鉢一墢一耜之墢也王无偶以一耜耕】班三之【班次也三之下各三其上也至一墢公三卿九大夫二十七】庶人终于千畆其后稷省功大史监之司徒省民大师监之毕宰夫陈飨膳宰监之膳夫賛王賛王王歆太牢【歆飨也】班尝之庶人终食是日也瞽帅音官以省风土【音官乐官也风土以音律省土风也】廪于借东南钟而藏之【廪御廪一名神仓东南生长之处钟聚也谓为廪以藏王所借田以奉粢盛】而时布之于农稷则徧戒百姓纪农协功曰隂阳分布震雷出滞土不备垦辟在司寇乃命其旅日徇农师一之【一之先往也】农正再之【农正后稷之佐田畯也故次农师】后稷三之【后稷农官之君故次农正】司空四之【司空主道路沟洫故次后稷】司徒五之【司徒省民故次司空】大保六之大师七之【大保大师天子三公佐王论道汜监众官不特掌事故次司徒】大史八之【大史掌达官府之治故次大师】宗伯九之【宗伯卿官掌相王之大礼若王不与祭则设位故次大史】王则大徇【大徇帅公卿大夫亲行农也】耨获亦如之民用莫不震动恪恭于农脩其疆畔日服其鏄不觧于时财用不乏民用和同是时也王事唯农是务无有求利于其官以干农功【求利谓变易役使干乱农功】三时务农而一时讲武故征则有威守则有财若是乃能媚于神而和于民矣则享祀时至而布施优裕也今天子欲修先王之绪而弃其大功匮神之祀而困民之财将何以求福用民王弗听汉文帝即位躬修俭节思安百姓时民近战国背本趋末贾谊上奏曰筦子曰仓廪实而知礼节衣食足而知荣辱民不足而可治者自古及今未之尝闻古之人曰一夫不耕或受之饥一女不织或受之寒生之有时而用之亡度则物力必屈【屈尽也】古之治天下至纎至悉也故其畜积足恃今背本而趋末食者甚众是天下之大残也滛侈之俗日日以长是天下之大贼也残贼公行莫之或止大命将泛【泛覆也】莫之振救生之者甚少而靡之者甚多天下财产何得不蹷【蹷倾竭也】汉之为汉几四十年矣公私之积犹可哀痛失时不雨民且狼顾【民欲有畔意若狼之顾望也】嵗恶不入请卖爵子【卖爵级又卖子也】既闻耳矣【闻于天子之耳】安有为天下阽危者若是而上不惊者【阽音阎阽危欲坠之意也】世之有饥穰天之行也禹汤被之矣即不幸有方二三千里之旱国胡以相恤卒然邉境有急数十百万之众国胡以餽之兵旱相乗天下大屈有勇力者聚徒而衡击罢夫羸老易子而齩其骨【罢疲同齩齧也】政治未毕通也逺方之能疑者并举而争起矣【疑读曰拟僣也谓与天子相比拟】廼骇而图之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本使天下各食其力末技防食之民转而縁南畮则蓄积足而人乐其所矣可以为富安天下而直为此廪廪也【廪廪危也言务耕农厚蓄积则天下富安何乃不为而常不足廪廪若此】窃为陛下惜之于是上感谊言始开借田躬耕以劝百姓
　　晁错上奏曰圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国无捐瘠者【言无相弃捐瘦病者】以蓄产多而备先具也今海内为一土地人民之众不避禹汤加以亡天灾数年之水旱而蓄积未及者何也地有遗利民有余力生谷之土未尽垦山泽之利未尽出也防食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽髙城深池严法重刑犹不能禁也夫寒之于衣不待轻暖饥之于食不待甘防饥寒至身不顾亷耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务于农桑薄赋敛广蓄积以实仓廪备水旱故民可得而有也民者在上牧之所以趋利如水走下四方无择也夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内无饥寒之患此令臣轻背其主而民易去其乡盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农五口之家其服役者不下二人其能耕者不过百畆百畆之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间无日休息又私自送往迎来吊丧问疾飬孤长防在其中勤苦如此尚复被水旱之灾急政暴虐赋敛不时朝令而暮改当且有者半贾而卖【本直千钱者止得五百也】亡者取倍称之息【取一偿二为倍称举也】于是有卖田宅鬻子孙以偿债者矣而商贾大者积财倍息小者坐列贩卖操其竒赢日防都市【竒赢谓有余财而蓄聚竒异也】乗上之急所卖必倍故其男不耕耘女不蠺织衣必文采食必粱肉亡农夫之苦有仟伯之得【仟谓千钱伯谓百钱也】因其富厚交通王侯力过吏埶以利相倾千里防敖冠盖相望乗坚策肥履丝曵缟【坚好车也】此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罚今募天下入粟县官得以拜爵得以除罪如此富民有爵农民有钱粟有所渫【渫散也】夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一疋者复卒三人【复三卒之算钱也】车骑者天下武备也故为复卒神农之教曰有石城十仞汤池百歩带甲百万而无粟弗能守也以是观之粟者王者大用政之本务令民入粟受爵至五大夫以上廼复一人耳【五大夫第九等爵也】此其与骑马之功相去逺矣爵者上之所擅出于口而亡穷粟者民之所种生于地而不乏夫得髙爵与免罪人之所甚欲也使天下入粟于邉以受爵免罪不过三嵗塞下之粟必多矣帝从其言
　　东汉顺帝即位不行借田之礼尚书仆射黄琼以为国之大典不宜久废乃上奏曰自古圣帝哲王莫不敬恭明祀増致福祥故必躬郊庙之礼亲借田之勤以先羣氓率劝农功昔周宣王不借千畆虢文公以为大讥卒有姜戎之难终损中兴之名窃见陛下遵稽古之鸿业体干肃以应天顺时奉先懐柔百神今庙祀适阕而祈谷洁斋之事近在明日臣恐左右之心不欲屡动圣躬以为亲耕之礼可得而废臣闻先王制典借田有日司徒咸戒司空除坛先时五日有协风之应王即斋宫飨醴载耒诚重之也自癸巳以来仍西北风甘泽不集寒凉尚结近春东郊既不躬亲先农之礼所宜自勉以逆和气以致时风易曰君子自强不息斯其道也书奏帝从之
　　魏明帝即位大司农司马芝奏曰王者之治崇本抑末务农重谷王制无三年之储国非其国也管子区言以积谷为急方今二虏未灭师旅不息国家之要唯在谷帛武皇帝特开屯田之官专以农桑为业建安中天下仓廪充实百姓殷足自黄初以来听诸典农治生各为部下之计诚非国家大体所宜也夫王者以海内为家故传曰百姓不足君谁与足富足之由在于不失天时而尽地力今商旅所求虽有加倍之显利然于一统之计已有不赀之损不如垦田益一畆之收也夫农民之事田自正月耕种芸锄条桑耕熯种麦获刈筑场十月乃毕治廪系桥运输租赋除道理梁墐涂室屋以是终嵗无日不为农事也今诸典农各言留者为行者守田计课其力势不得不尔不有所废则当素有余力臣愚以为不宜复以商事杂乱专以农桑为务于国计为便帝从之
　　太和中散骑黄门侍郎杜恕以古之刺史奉宣六条以清静为名威风著称今可勿令领兵以专民事俄而镇北将军吕昭又领冀州恕乃上防曰帝王之道莫尚乎安民安民之术在于丰财丰财者务本而节用也方今二贼未灭戎车亟驾此自熊虎之士展力之秋也然搢绅之儒横加荣慕搤腕抗论以孙吴为首州郡牧守咸共忽恤民之术脩将率之事农桑之民竞干戈之业不可谓务本帑藏嵗虗而制度嵗广民力嵗衰而赋役嵗兴不可谓节用今大魏奄有十州之地而承丧乱之计其戸口不如往昔一州之民然而二方僭逆北虏未賔三邉遘难绕天畧帀所以统一州之民经营九州之地其为艰难譬策羸马以取道里岂可不加意爱惜其力哉以武皇帝之节俭府藏充实犹不能十州拥兵郡仅十二也今荆青徐幽并雍凉縁邉诸州皆有兵也其所恃内充府库外制四夷者惟兖豫青冀而已臣前以州郡典兵则专心军功不勤民事宜别置将守以尽治理之务而陛下复以冀州宠秩吕昭冀州戸口最多田多垦辟又有桑枣之饶国家徴求之府诚不当复任以兵事也若以北方当须镇守自可专制大将以镇安之计所置吏士之费与兼官无觉然昭于人才尚复易中朝茍乏人兼才者势不独多以此推之知国家以人择官不为官择人也官得其人则政平讼理政平故民富贵讼理则囹圄虗空陛下践阼天下断狱百数十人嵗嵗増多至五百余人矣民不益多法不益峻以此推之非政教陵迟牧守不称之明效欤往年牛死通率天下十能损二麦不半收秋种未下若二贼防魂于疆埸飞刍挽粟千里不及究此之术岂在彊兵乎武士劲卒愈多愈多愈病耳夫天下犹人之体腹心充实四支虽病终无大患今兖豫青冀亦天下之腹心也是以愚臣慺慺实愿四州之牧守独脩务本之业以堪四支之重然孤论难持犯欲难成众怨难积疑似难分故累载不为明主所察凡言此者皆防贱之言实未易听若使善策必出于亲贵固不犯四难以求忠爱此古今之所常患也
　　呉乌程侯时仓廪无储世俗滋侈民不务本东观令领右国史华覈上防曰今寇虏充斥征伐未已居无积年之储出无应敌之畜此乃有国者所宜深忧也夫财谷所生当出于民趋时务农国之上急而都下诸官所掌别异各自下调不计民力輙与近期长吏畏罪昼夜催民委舎佃事遑赴会日定送到都或蕴积不用而徒使百姓消力失时到秋收日督其限入夺其播殖之时而责其今年之税如有逋悬则籍没财物故家戸贫困衣食不足宜暂息众役专心农桑古人称一夫不耕或受其饥一女不织或受其寒是以先王治国惟农是务军兴以来已向百载农人废南畆之务女工停机杼之业推此揆之则蔬食而长饥薄衣而履氷者固不少矣臣闻主之所求于民者二民之所望于主者三二谓求其为己劳也求其为己死也三谓饥者能食之劳者能息之有功者能赏之民以致其二事而主失其三望者则怨心生而功不建今帑藏不实民劳役猥主之二求已备民之三望未报且饥者不待美馔而后饱寒者不俟狐貉而后温为味者口之竒文绣者身之饰也今事多而役繁民贫而俗奢百工作无用之噐妇人为绮靡之饰不勤麻枲并绣文黼黻转相仿效耻独无有兵民之家犹复逐俗内无儋石之储而出有绫绮之服至于富贾商贩之家重以金银奢恣尤甚天下未平百姓不赡宜一生民之原丰谷帛之业而弃功于浮华之巧妨日于侈靡之事上无尊卑等级之差下有耗财费力之损今吏士之家少无子女多者三四少者一二通令户有一女十万家则十万人人织绩一嵗一束则十万束矣使四疆之内同心戮力数年之间布帛必积恣民五色惟所服用但禁绮绣无益之饰且美貎者不待华采以崇好艳姿者不待文绮以致爱五采之饰足以丽矣若极粉黛穷盛服未必无丑妇废华采去文绣未必无美人也若实如论有之无益废之无损者何爱而不暂禁以充府藏之急乎此救乏之上务富国之本业也使管晏复生无以易此汉之文景承平继统天下已定四方无虞犹以雕文之伤农事锦绣之害女工开富国之利杜饥寒之本况今六合分乖豺狼充路兵不离疆甲不觧带而可以不广生财之原充府藏之积哉
　　西晋武帝咸宁中诏访朝臣政之损益司徒左长史傅咸上言曰陛下处至尊之位而脩布衣之事亲览万机劳心日昃在昔帝王躬自菲薄以利天下未有逾陛下也然泰始开元以暨于今十有五年矣而军国未丰百姓不赡一嵗不登便有菜色者诚由官众事殷复除猥滥蚕食者多而亲农者少也臣以顽踈谬忝近职毎见圣诏以百姓饥馑为虑无能云补伏用慙恧敢不自竭以对天问旧都督有四今并监军乃盈于十夏禹敷土分为九州今之刺史几向一倍戸口比汉十分之一而置郡县更多空校牙门无益宿卫而虗立军府动有百数五等诸侯复坐置官属诸所宠给皆生于百姓一夫不农有受其饥今之不农不可胜计纵使五稼普收仅足相接暂有灾患便不继赡以为当今之急先并官省事静事息役上下用心惟农是务也
　　武帝诏以比年饥馑议所节省齐王攸上奏曰臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明于时翕然用多名守计今地有余羡而不农者众加附业之人复有虚假通天下之谋则饥者必不少矣今宜严勅州郡检诸虚诈害农之事督实南畆上下同奉所务则天下之谷可复古政岂患于暂一水旱便忧饥馁哉考绩黜陟毕使严明畏威懐惠莫不自厉又都邑之内游食滋多巧伎末业服饰奢丽富人兼美犹有魏之遗弊染化日浅靡财害谷动复万计宜申明旧法必禁絶之使去奢即俭不夺农时毕力稼穑以实仓廪则荣辱礼节由之而生兴化反本于兹为盛
　　武帝使黄门侍郎虞桓彞开仓廪振给饥民并省众役百官各上封事后军将军应詹上表曰夫一人不耕天下必有受其饥者而军兴以来征战运漕朝廷宗庙百官用度既已殷广下及工商流寓僮仆不亲农桑而游食者以十万计不思开立美利而望国足人给岂不难哉古人言曰饥寒并至尧舜不能使野无寇盗贫富兼并虽臯陶不能使强不陵弱故有国有家者何尝不务农重谷近魏武皇帝用枣祗韩浩之议广建屯田又于征伐之中分带甲之士随宜开垦故下不甚劳而大功克举也间者流人奔东吴东吴今俭皆以还反江西良田旷废未乆火耕水耨为功差易宜简流人兴复农官功劳报赏皆如魏氏故事一年中与百姓二年分税三年计赋税以使之公私兼济则仓盈庾亿可计日而待也
　　武帝欲广农束晳上议曰伏见诏书以仓廪不实关右饥穷欲大兴田农以蕃嘉谷此诚有虞戒大禹尽力之谓然农穰可致所由者三一曰天时不諐二曰地利无失三曰人力咸用若必春无霡霂之润秋繁滂沱之患水旱失中雩禳有请虽使羲和平秩后稷亲农理疆甽于原隰勤藨蓘于中田犹不足以致仓庾盈亿之积也然地利可以计生人力可以课致诏书之防亦将欲尽此理乎今天下千城人多游食废业占空无田课之实较计九州数过万计可申严此防令监司精察一人失课负及郡县此人力之可致也又司州十郡土狭人繁三魏尤甚而猪羊马牧布其境内宜悉破废以供无业业少之人虽颇割徙在者犹多田诸菀牧不乐旷野贪在人间故谓北土不宜畜牧此诚不然案古今之语以为马之所生实在冀北大贾防羊取之清渤放豕之歌起于钜鹿是其效也可悉徙诸牧以充其地使马牛猪羊龁草于空虚之田游食之人受业于赋给之赐此地利之可致者也昔骓駓在坰史克所以颂鲁僖却马务田老氏所以称有道岂利之所以会哉又如汲郡之吴泽良田数千顷泞水停洿人不垦植闻其国人皆谓通泄之功不足为难舄卤成原其利甚重而豪强大族惜其鱼捕之饶构説官长终于不破此亦谷口之謡载在史篇谓宜复下郡县以详当今之计荆扬兖豫污泥之土渠坞之宜必多此最是不待天时而丰年可获者也以其云雨生于畚臿多稌生于决泄不必望朝隮而黄潦臻禜山川而霖雨息是故两周争东西之流史起惜漳渠之浸明地利之重也宜诏四州刺史使谨案以闻又昔魏氏徙三郡人在阳平顿丘界今者繁盛合五六千家二郡田地逼狄谓可徙还西州以充边土赐其十年之复以慰重迁之情一举两得外实内宽増广穷人之业以辟西郊之田此又农事之大益者也
　　愍帝时江东草创农桑弛废熊逺上议曰立春之日天子祈谷于上帝乃择元辰载耒耜帅三公九卿诸侯大夫躬耕帝借以劝农功诗云弗躬弗亲庶人不信自丧乱以来农桑不脩游食者多皆由去本逐末故也时议美之
　　后魏太武帝时多禁封良田又京师防食者众侍郎髙允上言曰臣少也贱所知惟田请言农事古人云方一里则为田三顷七十畆百里则田三万七千顷若勤之则畆益三升不勤则畆损三升方百里损益之率为粟二百二十万斛况以天下之广乎若公私有储虽遇饥年复何忧哉帝善之
　　唐太宗贞观五年有司上书言皇太子将行冠礼宜用二月为吉请预以备仪注太宗曰今东作方兴恐妨农事命改用十月太子少保萧瑀奏曰准隂阳家用二月为胜太宗曰隂阳拘忌朕所不行若动静必依隂阳不顾徳义欲求福祐其可得乎若所行皆遵正道自然常与吉会且吉凶在人岂假隂阳拘忌农时甚要不可蹔失
　　太宗时京师旱蝗虫大起太宗入苑视禾见蝗虫掇数枚而祝曰人以谷为命而汝食之是害于百姓百姓有过在予一人尔其有灵但当食我心无害百姓将吞之左右遽谏曰恐成疾不可太宗曰所冀移灾朕躬何疾之避遂吞之自是蝗不复为灾
　　太宗谓侍臣曰凡事皆须务本国以人为本人以衣食为本凡营衣食以不失时为本夫不失时者唯在人君简静乃可致耳若兵戈屡动土木不息而欲不夺农时其可得也王珪曰昔秦皇汉武外则穷极兵戈内则崇侈宫室人力既竭祸难遂兴彼岂不欲安人乎失所以安人之道也亡隋之辙殷监不逺陛下亲承其弊知所以易之然在初则易终之实难伏愿慎终如始方尽其美太宗曰公言是也夫安人寜国唯在于君君无为则人乐君多欲则人苦朕所以抑情损欲克已自励耳太宗以天下粟价率计斗直五钱其尤贱处计斗直三钱因谓侍臣曰国以民为本人以食为命朕为亿兆人父母若禾黍不登则兆庶非国家所有既属丰稔若斯唯欲躬务俭约必不輙为奢侈朕常欲赐天下之人皆使富贵令省徭薄赋不夺其时使比屋之人恣其耕稼此则富矣敦行礼譲使乡闾之间少敬长妻敬夫此则贵矣但令天下皆然朕不听管不从畋猎乐在其中矣房龄曰陛下务农重谷诚生民之幸也
　　武后时诏市河南河北牛羊荆益奴婢置监登莱以广军资监察御史张廷珪上书曰今河南牛疫十不一在诏虽和市甚于抑夺并市则价难准简择则吏求贿是牛再疫农重伤也髙原耕地夺为牧所两州无复丁田牛羊践暴举境何赖荆益奴婢多国家戸口奸豪掠买一入于官永无免期南北异宜必至生疾此有损无益也抑闻之君所恃在民民所恃在食食所资在耕耕所资在牛牛废则耕废耕废则食去食去则民亡民亡则何恃为君羊非军国切要假令蕃滋不可射利后乃止徳宗贞元五年诏以二月一日为中和节所司进农书永以为恒式栁宗元进农书状曰臣伏以平秩东作虞书立制俶载南畆周雅垂文是皆奉天时以授人尽地力而丰食自陛下惟新令节益厉农功既立典于可传毎陈书而作则耕凿之利敷帝力于嘉谟稼穯之难动天心于睿览勤劳率下超迈古先凡诸率土不胜幸甚前件农书谨函封进
　　后唐明宗天成四年上问宰相冯道曰今嵗虽丰百姓赡足否道曰农家嵗凶则死于流殍嵗丰则伤于谷贱丰凶皆病者惟农家为然臣记进士聂夷中诗云二月卖新丝五月粜新谷医得眼前疮剜却心头肉语虽鄙俚曲尽田家之情状农于四民之中最为勤苦人主不可不知也上恱命左右録其诗常讽诵之
　　宋太宗淳化四年诏有司议均田法太常博士陈靖上议曰法未易遽行也宜先命大臣或三司使为租庸使或兼屯田制置仍择三司判官选通知民事者二人为之贰两京东西千里检责荒地及逃民产籍之募耕作赐耕者室庐牛犁种食不足则给以库钱别其课为十分责州县劝课给印纸书之分殿最为三等凡县管垦田一嵗得课三分二嵗六分三嵗九分为下一嵗四分二嵗七分三嵗至十分者为中最一嵗五分未及三嵗盈十分者为上最其最者令佐免选或超资殿者即增选降资毎州通以诸县田为十分视殿最行赏罚候数嵗尽罢官屯田悉用赋民然后量人授田度地均税约井田之制为定以法颁行四方不过如此矣太宗谓吕端曰朕欲复井田顾未能也靖此策合朕意
　　至道二年靖任将作监丞又上奏曰臣伏以天生烝民为国之本地生百谷为民之财国非民罔兴民非财罔聚故书有本固邦宁之防易有聚人曰财之文考斯格言诚为要道夫先王之聚民也岂能耕与之食织与之衣盖开其货殖之门示以农桑之本俾夫养生送死力役田畴而无轻家离乡之心是知理国之道聚人为先人聚则野无闲田家无乏用义夫节妇由是而生内则恭睦于亲姻外则协和于乡党争讼无所作邪伪无所安欲其教化不行不可得也茍不然者则官无定籍世有浮民逆党凶徒由是而起小则干陵于闾里大则侵轶于州县礼逊无所兴仁信无所设欲其刑罚不用不亦难乎是故王者察逆顺之端究存亡之理设职官以持国本立井田以节民财贫弱者不使之饥寒富豪者不使之兼并小大毕济遐迩同归然后赋调上均而国无苛敛衣食下给而人无他求仓廪充盈时俗康阜既庶且富近悦逺来尽令四海之民咸若一家之子纵有风雨不节螟螣为灾但可以小虞未足以大害也而自秦壊周制立阡陌而尚战功汉因秦规益算缗而取民利故使国内咸怨天下无聊至有刘项之争莽卓之乱也逮夫晋魏迄于隋唐其间明主昏君治乱相继或増之以掊克或施之以宽平或用于国而资于民或利当时而弊后世损益之理史籍具存然则地之生财有时人之用力有倦必在人君审时以测地察倦以因人使其力出无穷财生不匮则聚人之要在于兹矣今国家富有万国治胜三王塞邪路于汉刘刬讹根于晋石罄域中之黎庶孰匪王民穷宇内之舟车咸输贡赋用众庶则方今特出拟丰盈则防古难差而且游力尚多旷土不少馁冻之色十五其民得非版籍之所未精劝课之所未备臣愚以为精版籍莫若遵闾伍之法备劝课莫若申殿最之科如是则游力必除旷土尽辟管子曰欲治其国先知其人欲知其人先明其地盖黄帝有乡井之制周人置三隧之官使其什五相司里邻相保有无得以相贷巧拙得以相谋生产得以相均死病得以相救危难得以相助婚嫁得以相媒人顾其家家守其口奔亡者无所匿迁移者无所从欲盖而彰不救而得故民有安土之意官无漏人之虞主政可行于民民心可繋于主众寡之额老幼具存故周礼每至孟冬司徒献其人数王拜而受冡宰贰之乃命有司登于天府其重民籍也如是及东晋以土断其民北齐之间俗便其制陈亡隋乱纪紊纲頺洎乎李唐大革斯弊乃有村正掌其田野坊正司其邑居大约科条与今相然以彼时村正坊正皆选彊干防平州官县官悉知丁口存殁三年一造戸籍三本一本供省司一本在县主将一本纳州照对隠一戸则罚加守宰漏一丁则罪连乡邻故得上尽其心下竭其力互相检谨无敢罔欺加以纠摘奸讹督课租赋随其等级并有劝惩今则州额不登天府未闻其必罚县数有漏州司亦因而无言存亡只任于里胥増减悉由于田畯地有奸恶至彰露以方知戸有死亡遇差徭而始报夫如是得不掩藏其疾而使复本归农者哉故曰版籍之所未精也又地者谷之所生谷者人之司命地不耕无以取其谷谷不熟无以养其人是以古者宅不毛田不辟皆有里布之率屋粟之租盖勉其勤劳而罚其怠惰也汉诏曰洪范八政以食为先斯诚家给之源刑措之本是宜厚农薄赋令与孝弟同科者其重农也如是及孝平元始之初有大农部丞之制分管劝课逐处耕桑未逾二三载中垦田九百万顷戸足人给流亡渐还又晋司徒石苞奏郡县农桑未有殿最宜増官属有所廵检帝俞其言民获其利洎后或弛不可备论逮乎李唐开元则立口分永业各定顷畆随其等级于事虽涉太烦亦可体为常式但臣窃见先有敕命遍下诸州俾置农师犹谓劝人复本然虽有其诏诰而且无其主张坊村得以因循郡邑不虞其殿最遂使耕耘之力尚遗畎畆之间故曰劝课之所未备也臣所议上件事由兼有前古制度倘若陛下不遗葑菲特赐施行即乞据今村坊加之保伍随其土断不问侨居应是浮浪之徒悉归版籍所管然后按其人数授以土田五家为邻五邻为保逓相检察责以农桑勿容游食之徒勿纵惰耕之子仍更示其殿最励彼属官或土不旷功则隆之以爵赏人有游力则降之以典刑自然上下相承小大无隠良畴委而再辟游民荡而复归太古之风于今曷逺故曰精版籍莫若遵闾伍之制备劝课莫若申殿最之科其有子细事宜更在临时条贯退循虚昩无补盛明
　　靖任太常博士直史馆又迄从京东西起首劝课疏曰臣闻国以民为本民以食为天食足则民天恊和民安则国本正固是以国非民罔立民非食罔生夫先王之欲生其民丰其食者莫大于积谷而劝农也农田之兴教化攸重王制曰三年耕必有一年之食九年耕必有三年之食以三十年之通制国用虽有凶旱水溢民无菜色然后天子食日举以乐抑所谓汤之流金烁石尧之懐山襄陵而国无捐瘠者率由是道也臣徃嵗輙进淳化议五卷其一曰聚人乃逺自黄帝已还歴叙乡井农田之损益近自圣朝而上备论劝课图籍之是非续主判三司开拆及提百司库务日前后二拜封章皆议耕桑利害又前年曲防圣造许归住处寜亲亦曽禀取指挥寻到古本版籍去嵗伏奉勅命差徃荆湖复自许州附奏劄子兼乞容臣回日别具条件请行区区之心勤勤不忘于农事者诚以陛下御宇以来二十余祀躬临庶政日总万机以至宵旰忘疲夙夜不寐陛下之欲万邦咸寜而四岳十二牧之任未能遂尧舜之心陛下之欲九功惟叙而六府三事之官未能致商周之理抑又臣先居省职日尝奏公事次伏覩金口宣示曰稼穑农耕政教之大本设有人为官家力行劝课康济黎元则盐铁酤是何末事并前嵗中宣令尚方制造农器散给诸郡使教民耕此又见陛下用意愈于前代哲王逺矣臣由是昼忖夜度采古谕今或得之于方防之间或取之于众多之议其可损而益用于圣世者敢此布露而俟详择焉臣谨按方今天下土田除淮海江浙荆湖陇蜀河东已外郡邑各在逺处或废或开假使劝课必行即日未见其利又古人强榦弱枝之法必先富贵于内敢请指以京畿之地南北东西环绕三二十州连接三数千里其田之耕稼者十才二三又其耕稼之田所入租税者十无五六既有坐家破逃之戸又有惰农废业之夫坐家破逃者则奸伪日生赋额嵗减赋额减则国用不丰国用不丰则配率科敛无所不行矣惰农废业者则游手日众地利斯寡地利寡则民食不足民食不足则争盗杀伤无所不至矣又安得人康俗阜地平天成使万乗端拱穆清百官靖恭厥位凡欲革其弊鼎其利非遇明朝昭代孰敢议于斯乎臣窃见汉武帝之日曽封丞相田千秋为富民侯以赵过为搜粟都尉过执事于外能为代田戮力教人人获其利又孝平元始中置大司农部丞十三人人部一州劝课农桑不二年内定垦田八百二十七万五百三十六顷家给戸足国用充盈且以孝武孝平汉之中主也尚能选官择吏蒇事于当时矧陛下濬哲文明超迈舜禹若当才遴柬责成其功即前代帝王将何以拟陛下之清光休烈者也臣愚不佞欲乞于大臣中采其高识逺见诚能为国家立功立事者一人比田千秋只在中书兼判大司农事又于朝行郎吏中取其才干精通能抚民役众者一人为副司农比之赵过执事于外且从京东京西两路良田美利之所起首劝课仍兼转运之名所贵事归一家别无矛盾或殿最属吏或部领使臣分头用心教民力穑又臣常由衔命出入所见抛荒田畴或倚枕沟渠或比邻城郭可以致国家红腐之粟可以致民室巨万之资而皆卒是污莱极目无际者臣亦尝询问备得縁由皆谓朝廷累下诏书许民复业虽官中放其赋税限以嵗时然乡县之间行用非细且毎一戸归业即须申报所由朝耕尺寸之田暮入差科之籍追呼责问继踵到村其免税之名已受朝廷之赐而逐时之费逾于租赋之资况民戸所致逋亡始因贫困或闪私下之债负或避官中之征徭盖不获已而逃固非乐为其事寻为乡里知觉即便检责资财或只元住室庐家事兼之种木计其所直至甚微茫乡官即取以了纳税租债家则争以平折欠负不计遗下之物固是荡然无余及至他日却来乃称复业居止既失动用亦无虽欲归耕农具何取虽欲久住生计莫营以此逃亡不还者遂食于他乡归复田里者亦无门而力穑且夫小人困患必思其奸奸心一萌何事不作若非圣朝设法良吏尽心遏流荡于隄防化灾殃于福祐者则蚩蚩之扰扰何知臣性颛防志甚坚确臣子事无巨细动必期成傥陛下果纳愚言庶集其事更或朝行之内采择未有其人则臣之幽孱得以待罪愿备赵过之用以賛千秋之谋又若陛下不弃非才果授斯任则臣愿就官中借逐处之闲田旷土招逐处之末作防民诱以开耕未论租赋官中亦譬如自来荒废且令不系省司许臣别置版图便宜从事酌人戸之等第测田土之硗肥分配必务其得中课督必使其无倦仍据逐戸归业逐处授田至于细碎事宜并取大农拟议除却耕桑之外复教植木种蔬或飬畜牛羊或孶蕃鸡彘或给受田土之际潜拟井田或营造室庐之时便立保伍应是飬生送死之物追风立社之资并令收积经营防备支用至纎至悉必躬必亲使其黎庶乐生官吏勤劝待至三五年后生计已成有室家物产以可懐有桑土园林而可恋官中即量田收税计戸定征以农司新附之人田合计府旧存之戸税共成图籍置之司存为万古之宏规乃一劳而永逸或虑新归民户多是贫困艰穷心虽欲耕力所不及者若官中许于逐处预借和籴价钱并管在农司斟酌擘划或以充合造耕稼之具或以为买籴粮种之资便须逐事计钱明收贯伯于东作之日贷于逐人于西成之时取其偿值据官中合要斛防依逐处时估分文折纳入仓分明系帐且在农司收管逐旋牒报三司看三司如要收支即随处差人交割仍勘预借钱数准折勾销有剰则计数润官有欠则农司催促此亦应用之良防有速成之要期臣合贡此言一繋上防又虑旧存税戸见管催科覩新戸防优饶弃旧业却来归附既失计省之赋额又误国家之军须臣固不敢幸此非功以为勤绩抑其间有兼并豪富之族自来广占田土及坐家破逃亡之人承前得其惯便见官行此劝课輙便用意无端或农司配田之时或人戸请田之际纷挐竞讼烦紊典刑乃须定在争先塞其奸妄必使旧户甘心于条贯新户得地以安寜正家给刑措之源国富人康之本降次淮南江北诸道州军侯此地事如有成即彼处亦令劝课且臣又闻昔者周公之理也一年而变三年而成五年而定郑子产为政一年而人谤三年而人颂易曰吉防悔吝生乎动者也今臣以冗贱孤陋之迹欲为国家立长乆逺大之规诚恐忿嫉臣者多而成就臣者少或兴沮谤诳紊聪明伏愿陛下垂白日而照丹心保元而体前事容臣辛勤勉励尽瘁于斯倘三年无成五年不定则国家自有典宪防臣亦能揣量或流于幽州或殛于羽山皆臣之所甘心固无恨也然或五年以来事稍成就况臣此际必已衰羸兼虑前程陨踬无日亦愿陛下不加爵赏只乞赐臣优闲于百越之间假二车之职庶得狐死有期于丘首鸟巢不绕于南枝如此即是陛下之知臣至矣而臣誓报陛下之心极矣其他给受田畴殿最官吏创新户之属籍塞旧户之奸讹定差徭赋税之等差约储积辇运之利害有法度可以经乆有行用且合权宜百事千端无巨无细臣悉请预大农之可否采群议之是非与众士竭公共之心助陛下敷神明之教显有刑墨幽有鬼神茍违斯言寜逃自孽真宗咸平五年屯田贠外郎盛梁乞授陈靖劝农使谕民耕田旷土疏曰臣昨因行检本州户口寻究簿书即今公私荒田已及六千一百七十余顷秋夏正税全亏一十万四千八百贯石有余初谓州县之官不能绥抚致乡村之俗各暂流亡前后继降明勅不住招呼其如旧降勅书只许归业人户容放一料苗税盖縁逃移之日家资牛畜悉已破除洎归复之时屋木田园例遭毁伐垦土未观于稼穑巡门已听于征催乏牛羊鸡犬之可陪无屋舍田园之可恋故有春归夏去秋复冬逃以今逓年州县虚降版簿计都额则空迈千万收实利则全无二三臣伏见江南转运使陈靖昔在先朝曽陈农事观其举措颇识浅深臣欲望特降勅书委自陈靖先取江南两浙公私都大荒田逐处顷亩数目并防征簿籍逃移人户姓名且于升州都置劝农一司俾于阶衔之中授以劝农使额仍抽谙会田农人吏攅成都大簿书况逐处田土高下不同内有乆来逃移垅亩全成榛莽亦有近年流散界址半已荒凉复有白地平田全作林菁之利亦有被山兼水颇霑柴木之资以此品量须分等级仍乞逐州县明挂勅牓晓示诸色人户及更委陈靖拣选三五人循良官吏散徃诸州亲谕乡民或有大段荒逃军州即委陈靖亲自徃彼召耆年宿徳之辈与亲民守土之官同就乡园少陈酒馔达君父劝课之意示朝廷宽大之恩如人户有元旧庄田乆难归复或是他人物业素失开耕者除已有人户占射为主外不问有税无税人户在公在私之家以至事力僧人宫观道侣并许量其事力请佃计地耕耘明与减絶旧日税名刬去当时苗数变兹旷土悉作租田仍许取便耕修特免三年轮送贵使修营住舍蓄养猪牛待其竹木有成田畴见利顾室闾而全备覩稼穑以丰饶即自穷苦两忘饥寒并去畴肯更思游惰再乐逋逃然后每亩秋夏之中都收二防租利更免诸般配率雷例差徭臣所陈劝农之课程益之则内外有成损之则公私无害况江浙所获之财自与诸路不同有航舟可以运输有物帛可以变易待其事成之后有利归官之时即令逐处州军每纳租课悉令别仓收受遇防嵗则籴充民食当丰年则贡作军须有余粮足以济民有羡财足以助战如江浙成其厚利则淮甸荆渚河北关西亦可依此施行其有施行节目条贯事宜约束之重轻劝诱之法式候诸处取到田段人户都大数目齐整亦乞降勅与陈靖与臣讨理商量别作画一条奏
　　六年陈靖为江南转运使上奏曰臣窃以民惟邦本食乃民天童子妇人皆知此理今盛梁所陈农事颇合臣之素心实王化之大端圣朝之急务然臣再三忖度未敢预闻其事者盖中书劄子所降指挥令据辖下州军躬亲子细相度不得行遣文字意者虑扰民户耳况江南农田乆失制度公私弊病根抵滋深今朝廷若欲刬除必须明行检责若是虑有劳扰无若却且因循事既因循岂须擘划臣尝观史载粗究兴亡见前代之哲人御逺方之妙术不使俗甚富庶亦不使民至困穷俗富庶则侈僭之心生民困穷则怨乱之心起欲其侈僭怨乱之不作富庶困穷而得中莫若周知田地之硗肥遍测租赋之轻重民户丁稚之多少物产货殖之丰约纪纲正于手舒惨繋乎时然后四海一家如指其掌也傥或覩深弊而不除忽后患而不虑唯务姑息尚或推延臣恐民之蓄奸惯便于此日国家行事沮柅于他时臣到任以来不敢废职其诸处逃户物产及官庄屯田臣先已取得荒熟顷畆数目见在自去年七月以来后逐旋差人干当于当年之内其租课除旧额外颇有出剰以至逃户物产官庄荒田顷亩甚多并可劝课候相次或有良便上奏凝旒庶使利害显然朝廷信察今所奉指挥据盛梁起请农事令臣相度擘划闻奏者以臣愚虑若不先取进止固难容易披陈乞候将来臣或到阙即子细分析以俟朝廷可否
　　仁宗皇祐元年右司谏钱彦逺上奏曰臣伏以农桑者生民大事国家急务所以顺天养民御水旱制蛮夷之原本也本朝自祖宗以来留意尤切故诸路转运司提刑狱臣寮知州通判皆带劝农职名授勅结衔政在督课而近嵗徒有虚文初无劝导之实污莱不辟事出因循今欲乞应天府诸州军于长吏防各置劝农司以知州为长官通判为佐官于部内各举清强官一员兼充判官量抽吏人先将部内诸县今日已前见管垦田亩戸口数目陂塘山泽桑枣沟洫都大之数着为帐籍仍开析见有若干逃移人户赋税荒废田亩古之水利后来残毁者委自劝农官司多方设法劝课招诱安其生业去其乆害兴其长利侯至年终农隙之际转运司遍行比较委是増得垦田户口数目或流人自占或逃移复业陂塘灌溉有利桑枣广植沟洫开辟赋税増多丁口蕃息明着版籍不至烦扰者保明举奏朝廷特与就赐章服増其秩禄如一任终始悉有显效令转运司批上厯子到阙委所司磨勘即乞超擢任使其判官亦特与磨勘引见其转运使提刑狱臣寮每廵歴州军先须检劝农司讫方得检诸事如长吏等因循违慢职业无闻人户逃移至多垦田之数日削并乞除授散官监当其判官亦同降黜所贵天下本农生民富给为万世之基望诏三司检举旧贯赏罚施行
　　嘉祐六年起居舍人同知谏院司马光论劝农劄子曰臣闻食者生民之大本为政之首务也饥馑之世珠玉金银等于粪土惟谷之为寳不可一日无也今国家每下诏书必以劝农为先然而农夫日寡游手日繁岂非为利害所驱邪今农夫苦身劳力恶衣粝食以殖百谷赋敛萃焉徭役出焉嵗丰则贱粜以应公上之须给债家之求嵗凶则流离异乡转死沟壑如是而欲使夫商贾末作之人坐渔厚利鲜衣美食者转而縁南畆斯亦难矣然则劝农者言也害农者政也天下生之者益少食之者益多欲谷之无涸得乎哉为今之术劝农莫如重谷重谷莫如平籴使诸路转运使及州军长吏遇丰嵗能广谋籴入官满之日仓廪之实比扵始至増羡多者赏之其无水旱之灾益兵之费而蓄积耗减者黜之又令民能力田积谷者不以为家赀数如是则谷重而农劝虽有饥馑常无流亡盗贼之患矣今嵗河北河东防边谷籴至贱此亦国家所宜留意者也
　　光又上奏曰夫农天下之首务也古人之所重而今人之所轻岂独轻之又困苦莫先焉何以言之彼农者苦身劳力衣麄食粝官之百赋出焉百役归焉嵗丰则贱贸其谷以应官司之求嵗凶则流离冻馁先众人填沟壑如此而望浮食之民转而縁南畆难矣彼直生而不知市井之乐耳茍或知之则去而不返矣故以今天下之民度之农者不过二三而浮食者常七八矣欲仓廪之实其可得乎臣愚以为凡农民租税之外宜无有所预衙前当募人为之以优重相补不足则以坊郭之民部送纲运典领仓库不费二三而农民常费八九何则儇利戆愚之性不同故也其余轻役则以农民为之嵗丰则官为平籴使谷有所归嵗凶则先按籍赒赡农民而后及浮食者民有能自耕种积谷多者不籍以为家赀之数如此则谷重而农劝矣
　　仁宗时侍读学士宋祁上奏曰臣伏见邉鄙用兵以来所急者莫急扵食食者出扵力农而国家未尝留心扵农事天下郡县虽有陂湖塘堰例不修营转运使知州通判但带劝农之名畧无其实及知州通判令佐结衔兼堤堰沟洫习以为常亦不复知是何等语是以农困食艰通天下计之常无一年之畜且天下无一年之畜古语以为国非其国况今大兵在外水旱难调脱若灾俭相仍臣知国用尽于军兴则力耕之人饿死不救羸老委沟壑少壮为盗贼贻患国家非细事也臣欲望朝防専下转运使知州通判令佐等严行晓告使扵部内各按求陂塘古迹可以利民救患者并令修复量率夫力限日计功如能不扰村乡久逺利济并与理为劳绩优加酬赏若因此取受搔扰农人所犯一疋以上乞追官勒停十疋以上仍除名终身禁锢又条制旧有五户各一保申明此条令力农之家五户相保其中如有惰丁防手不事桑柘不勤五谷田畴荒闲者并许本保申举官司明行科罚迁配逺州其勤劝农业者国家毎三年畧行优防自然人务农业国计必充






　　歴代名臣奏议卷一百一十
　　钦定四库全书
　　歴代名臣奏议卷一百十一
　　明　杨士竒等　撰
　　务农
　　宋神宗元丰八年门下侍郎司马光上奏曰臣窃惟四民之中唯农最苦农夫寒耕暑耘霑体涂足戴星而作戴星而息蚕妇治蠒绩麻纺纬缕缕而积之寸寸而成之其勤极矣而又水旱霜雹蝗蜮间为之灾幸而收成则公私之债交争互夺谷未离塲帛未下机已非已有矣农夫蚕妇所食者糠籺而不足所衣者绨褐而不全直以世服田畆不知舍此之外更有可生之路故其子弟逰市井者食甘服美日覩盛丽则不复肯归南畆矣至使世俗俳谐共以农为嗤鄙诚可哀也又况聚敛之臣扵税租之外巧取百端以邀功赏青苗则强散重敛给陈纳新免役则刻剥穷民收养浮食保甲则劳扵非业之作保马则困扵无益之费可不念哉夫农蚕者天下衣食之原人之所仰以生也是以圣王重之臣不敢逺引前古窃闻太宗皇帝甞逰金明池召田妇数十人扵殿上赐席使坐问以民间疾苦田妇愚戆无所隠避赐帛遣之太宗兴扵侧微民间事固无不知所以然者恐富贵而忘之也故毎临朝无一日不言及稼穑真宗皇帝乳母秦国夫人刘氏本农家也喜言农家之事真宗皇帝自幼闻之故为开封尹以善政着闻及践大位咸平景徳之治有宋隆平之极景徳农田勅至今称为精当昔周公相成王作无逸曰先知稼穑之艰难乃逸则知小人之依盖以一盂之饭一尺之帛莫不出扵艰难人主既知之则不肯用之扵无益散之扵无功骄侈之心无自而生矣伏惟皇帝陛下富扵春秋自非今者濬发徳音大开言路使畎畆之民皆得上封事则此曹疾苦何由有万分之一得逹扵天听哉其文辞鄙俚语言丛杂皆身受实患直贡其诚不可忽也伏望皇帝陛下特赐省览庶以开广聦明资益圣性于民间情伪靡不周知异日太平之业由此为始矣
　　哲宗时同知谏院范祖禹论农事防曰臣近防赐告暂至许昌窃见畿内已苦雨涝询之村民皆云乡村安静公私少事无呼召烦扰唯是年嵗未得丰熟不旱则水民常艰食夏麦既薄或全不收秋苖虽茂唯忧涝损臣窃惟陛下哀矜百姓赈恤鳏寡徳之所及可谓至厚然犹和气未应隂阳隔并欲修政事以应之愿陛下推其心而已矣夫天道不逺在君心所以感之人君爱民则天亦爱之人君爱民者在知其劳苦而恤其困穷天下之人至劳苦而常困穷者农民是也周公作无逸戒成王以先知稼穑之艰难又言商之逸王不知稼穑之艰难不闻小人之劳人君不可以不知天生时而地生财自一粒一缕以上皆出扵民力然后人得而用人臣之禄受之扵君故不可不报君人君之奉取之扵民故不可不爱民天子者合天下之力而共尊养之凡宫室车马服食器用无非取扵天下皆百姓之膏血也其作之也甚劳其成之也甚难安而享之不可不思其所从来思其所从来则爱之而有不忍费财之心忧之而有不忍劳民之心以此之心行此之政而天下不安者未之有也天下之大生民之众唯繋扵一人之心君心静则天下静君心不静则天下亦不静朝廷唯恭俭节用无所营为常恐烦百姓则天下安息先王岂能人人而食之人人而衣之哉推其仁心修其仁政以及天下则所被者广矣臣愿陛下当食则思天下有饥而不得食者当衣则思天下有寒而不得衣者凡扵毎事莫不皆然唯推至诚以召和气庶防皇天报应降丰年之祥使百姓家给人足则太平矣昔汉昭帝耕于钩盾弄田其事至微史臣书之盖以昭帝欲知稼穑之艰难与周公戒成王之意同也周世宗留心农事常刻木为耕夫蚕妇置之殿庭欲见之而不忘国朝祖宗以来尤重农穑太宗常谓近臣曰耕耘之夫最可矜悯春蚕既登并功纺绩而缯帛不及其身田禾大稔充其腹者不过蔬粝若风雨乖稼穑不登将如之何真宗扵内殿植稻麦临观刈获欲知田畆之劳至今遵之惟陛下深留意扵农政而常以保恵小民为先则天下幸甚
　　文彦博上奏曰臣闻化国之日舒以长盖不夺农时不妨民力故日力有余而嵗收有望臣窃以自春以来时雨愆亢人情惶惶谓必艰食至今月八日大雨霶霈庶民鼓舞急扵田事老幼就功力穑有秋正在今日臣虑州县亲民之官不知农事之急以小小词讼勾追证逮禁系淹延至扵随司门留亦皆拘繋颇妨农作臣欲乞下诸路久旱郡县当此农事急切之时民间小可词讼鬭争一切且罢追扰除事干人命及刼贼急切公事即依常施行
　　徽宗建中靖国元年左司谏江公望上奏曰臣闻损上者益下之道厚下者安上之义未有不先厚下而上奠居者也未有下不益而上独有余者也民为邦本食为民天洪范八政以食为先必曰农用八政者益下之道也诗之公刘以疆埸为先必笃公刘者厚下之义也召康公献公刘之诗扵成王莅政之初箕子陈八政扵武王胜商之后以大君初政贵乎知本本立则政举矣故教生扵既富礼兴扵足食操大器者未有不以农为急今天下四民杂处侈靡滛巧之智兴转而为工者皆是倚市罔利之徒炽散而为贾者不可胜数执公府之役一邑之中不知其防家焉怠惰防手一家之中又不知其防人焉故一夫耕十夫待哺十家耕百家仰食岂独如是军赋扵是乎出公须扵是乎兴賔客冠婚防葬扵是乎在一有旱干水溢虽终嵗勤动糟糠不厌流离转徙扵沟壑朝廷虽遣使发仓廪以振救之死已十八矣监司郡守虽有劝农之名而无劝课之实设有其实人必指为迂濶而窃笑故不能持久也汉文帝以孝弟力田者同科诏书劝谕谒者赐劳自尔海内富足礼义兴而防致刑措今郡守县令以外任之轻安扵茍简而不究治民不安业泽不下流无足怪也臣伏愿行劝课力田之诏发扵恻怛重扵丁宁终以不倦以田畴垦废多寡之地为守令进退之法其有田畴加辟民安其政虽长子孙勿易扵是久任之道寓焉玺书勉谕加秩赐金须公卿则简之郡守阙郎选则县令入补扵是外重之势举焉一举而三得之矣葢外重则久任者安扵图治不为茍简因循之政加之恻怛丁宁不倦之诏谕虽有不欲力田之民盖寡矣由是富庶之俗成礼义之教行天下之不治者未之有也伏望陛下少留意焉天下幸甚
　　徽宗时御史中丞王安中请行借田礼劄子曰臣伏覩陛下肇建明堂既讫严配乃以十月之吉首行授厯颁常之礼三代坠典复见今日可谓甚盛之举矣臣幸以言语待罪禁林扵礼文之事宜因有陈然臣愚懵浅陋不足以仰窥圣学窃甞攷之月令之文盖钦授民时使时以作事者扵农事为尤谨夫农天下之本也亲耕之礼事之本也王籍千畆天子三推先农之祀耒耜之载穜稑之献见扵经者其制甚详昔我太宗肇行是礼有司告毕犹以不终千畆为恨迄扵仁祖惟稼穑是好明道再借弁冕举趾进至十有二跬三公而下咸尽垅焉神考稽古剏法正兹国南之位哲庙继志述事榜以思文之名恭惟累圣所以敷遗陛下者抑又大备时令之颁此实先务比者迎真庆成臣获扈清跸待事郊次尝寓天田坛壝榛芜栋宇摧圮殆不足称陛下重本务农之意恭惟陛下天锡独智自初临御立经陈纪全法三代之盛圣治昭格天人同和风雨顺序既屡有年而缙绅之士郊甸之老犹欲拭目朱纮黛耜之观者盖上以无忘列圣之徳下欲元元之众跻于富夀振古如兹而已臣愚欲望陛下申命有司参具典故断自圣意顺时幸临若乃仗卫之设赉予之数赦宥之泽则愿陛下约文以就质抑末以隆本必于今无所甚费则久逺可以时行损益之宜惟陛下所诏臣言狂瞽或有可采即乞特降处分讨论取防施行
　　通判李新乞戒饬郡守劝农不以其实劄子曰臣窃闻陛下孟春之月亲屈玉趾行幸南郊躬耕籍田以先天下行一墢三推之礼举百年之坠典示万世之礼容穜稑之种出自深宫鸾辂之音乃光原野父老动色中外驩呼夫以一人之尊而俯为大农之事则劝农之官其将何以顺承圣意臣又闻昔者郡守春秋行县观风俗课农桑而暴吏乗时风俗未尝观农桑未甞课千骑五马重扰属邑饰厨载賔客携妓效东山之逰逰山寺如潘孟阳之作所以先朝废罢郡守行县正为此也今虽带劝农之名而无劝农之实臣欲乞知州毎春行县劝农量带人从所至不得再宿及取索供帐令人除道约束戒严厉色悚动輙受馈送从人丐乞钱物其先坐知州不许以失觉察原免则劝农之官知所畏而农知所劝嵗约有年此富庻之本原也
　　髙宗时章谊上奏曰臣闻禁暴不可以无兵而彊兵莫先扵足食盖定乱则倚兵足食则倚农古今一道也然而古者兵农混而为一茍可籍而为兵者众则农必多农既多则食必足后世兵农分而为二茍可籍而为兵者多则农必少农愈少则食愈乏观今日连营列戍之兵则皆昔时耕凿之民今日蓬蒿荆棘之地则皆昔时稼穑之野地既广而农稀兵不耕而仰食扵此不恤而欲旷日持久国家安富未见其可也臣近因奏对尝乞授闲田以给诸军以裕兵食矣今伏思之旷土尚多闲民犹众古之民也四为士为工为商而农居其一焉然士则农之秀出而有徳行道艺者也方其未仕也是亦农而已则是古者四民而农居其二也今之民也九盖从仕者众执兵者多僧道连墙工商接武徒盈扵官府防惰塞扵道涂举是八等之人其为农者百不一二焉夫人不为农则家不蚕织矣不蚕则无衣不农则无食加以兵革未息赋敛日至设有水旱饥馑将何善其后哉唯陛下执古御今务农重谷设为法制率是八等之人使无不授田而唯农之为劝则王业可兴而国势巩固矣如臣言可采乞付外廷措置施行李石上劝农防曰窃观汉文帝劝农之诏二十三年之间至扵十数未尝不掩卷太息且汉兴民仅息战争之苦以归安扵田畆嵗月未防以为不如此不足以招徕劝集以作其防手怠惰之气以趋扵富足衣食之源如文帝者可谓知所本矣仰惟陛下亲耕天田以风天下劝农之心切切然矣如江湖兵火焚掠之地今皆化为垦辟禾黍之大抵劝率之效也今蜀以连年水旱农有种而不得其获耕而不得其食县官力役廹之于其前兼并督责驱之扵其后至扵卖牛拆屋弃田里以去野无栖粒田有荒莱者十居五六矣州县以劝农为官独不一为陛下省念之乎且以名其官者当思履其事今乃指为不急之务毎以故事具酒食郊次召耆邻白发之老强名曰农以劳之特为宴防虚文其实无补农务农耕之勤惰与田辟之多少彼不知也防其名而怠其事可乎且陛下方求所以裕民为无穷之利者使斯民疾耕力耘自足扵饱暖民足则君足矣不必他求也臣愿陛下以农为裕民之本扵诏防丁宁及之如文帝焉则水旱之备可无虑也
　　苏籕上务农劄子曰臣闻王政之先务农为本观周公豳风所陈后稷以来田畯耜馌斧斨蚕桑重穋涤场黄纁绩褐想见先王爱利厚生之叙慨然稼穑艰难小人之咨者思文之粒烝民底于道矣古之治财者非一凡笼货算緍运米敛积甚勤且裕而周公所陈渊源深矣珠玉泉货寒不可衣饥不可食有补饥寒而至重者粟帛也二者不充则他财无益盖禾不天降非民力不生缣不地踊非民工不成今陛下帑藏出于租税毎嵗禄廪军賔以百万计五年之蓄九年之备殆其可念自昔承平诸路之赋常不能自给素所仰者东南数十郡今淮南往往为斥之郊罕复种植赋入惟恃二浙而已吴地海陵之仓天下莫及税稻再熟贡緜八蚕方今缣绮之美不下齐鲁又増以鹾镪笼之盛夫复何加白丁工女终身丝谷五符尺籍尽力邉疆行阵者无暇播穑南畆者甘心饷馈二者互相养卫田夫必亿兆扵甲士犂牛必百倍扵战马而后济矣呜呼孰谓温饱天下而富强邦国非农也哉四民之最苦辛三务之最劳剧茍寛裕其生生之业则士商工及末务者亦不匮矣臣窃惟先圣有敦本兴王之要道田里之安恃贤守令亦不必其躬行阡陌以为劝课惟科敛正辞恻怛务实使民养生送死无憾人心恱则隂阳和隂阳和而天地平于是风雨时若耕织咸遂殆其庶矣太公言寛民之目曰利之而勿害成之而勿败生之而勿杀与之而勿夺乐之而勿苦喜之而勿怒夫如是地无遗利家无羡余县官岂在加赋侵牟而后足用闾阎困乏则邦本不固矣姑令有司量入为出出纳之间不失钦慎嵗计时办裁抑浮冗累嵗均省必致京坻之丰山岳之储带甲百万陈锡周洽篚实盈溢民有蓄藏谷缣虽钜万不以为家赀数虽公私咸有九年之积可也礼义益敦风化益厚矣陛下待遇守令赏罚以其勤惰扵民才否必由民之谤誉谁敢不尽力哉尝闻汉人推衍盐铁条目之说至数十万言亦是裨益邦家之术臣为习读诗书敦本而末茂矣儒家仁富与霸道固异也臣不胜区区越职昧死以闻伏惟圣明裁择
　　宁宗嘉泰初起居郎虞俦上力田劄子曰臣待罪柱史迟钝无取防陛下畀节报谢北庭所得于询访闻见之实者臣以口奏及见扵进呈日録矣臣甞谓守边莫若务富其民欲富其民莫若务兴力田窃见两淮多旷土官司往时募人营垦听其占佃今已殆遍谓如佃田百畆往往广为四至逾千畆者然其所占虽多力实不给种之卤莽收亦卤莽大率淮田百畆所收不如江淛十畆况有不及耕种去处以故淮郡虽号佃田殆遍而民间实无蓄积一遇水旱嵗歉人情便觉皇皇况淮上土力壮厚与中原不异特患人力不至耳使如江淛农民耕耨以时灌溉有度务尽地力其为利岂不甚厚臣愿朝廷兴力田之科诏有司立为条格下两淮监司守臣劝谕有田之家以来嵗为始布种毕日委字民之官躬履阡陌如有能招徕客户资给牛种务尽地力可为农民劝率应条格者次第保明申奏特与推恩如占佃数多耕种弗遍检踏标出只听给元佃实数籍其余归之官别召客户耕种其字民之官亦以力田为殿最赏罚之庶防淮民知所激劝而以服田力穑为务不过数年地有羡利官司且与寛其征赋使民户自臻富实岂特水旱之有先具至若民兵兵甲器械皆可以责其修备春秋教阅皆可绳以纪律实守邉之要务也如防陛下采择施行之诚非小补臣不胜惓惓
　　金宣宗贞祐三年濬州防御使田琢上书曰河北失业之民侨居河南陜州盖不可以数计百司用度三军调发一人耕之百人食之其能赡乎春种不广收成失望军民俱困实系安危臣闻古之名将虽在征行必须屯田赵充国诸葛亮是也古之良吏必课农桑以足民黄霸虞诩是也方今旷土多防民众乞明勅有司无蹈虚文严升降之法选能吏劝课公私皆得耕垦富者备牛出种贫者佣力服勤若又不足则教之区种期于尽辟而后已官司圉牧势家兼并亦籍其数而授之农民寛其负算省其徭役使尽力南畆则蓄积嵗増家给人足富国强兵之道也宣宗深然之
　　元世祖时赵天麟上防曰臣闻稻粱黍稷丝枲布帛极今古以咸资贯人神而并用口非匏瓜终日不可不再食身无毛羽卒嵗不可不制衣一夫不耕天下有受其饥者一妇不织天下有受其寒者若使男不逋畆以尽地利女不下机以尽人力则岂有饥寒不足之人哉我圣朝若稽古道既立司农司又令临民官兼管内劝农事凡以当务之为急也然天下有无田可耕之家有有田不耕之者所以冻馁之人尚众乞匄之人尚多臣谓四民之劳苦天下之大本莫过于农家而已夫士人学以居位勤而不劳者也工人作巧成器劳而不苦者也商人通财鬻货末而不本者也农人之闲暇惟冬而已矣于是昼尔于茅宵尔索绹亟其乗屋以待春阳播厥百谷以趂东作三之日于耜四之日举趾霑体涂足瘁身手面尘不遑洗头蓬不暇梳丁壮兴功老弱馈食披星带月夜不安眠冒雨冲风昼不啓处耕事未已而蚕事起矣懿筐采桑斧斨伐扬一月之间古人谓如寇盗之至非虚言也至于炎天炽火午日流金耘耨荒芜用齐嘉种气如防线汗若翻浆以至秋成而登塲筑圃尚未知天意之或水或旱或丰或歉如之何也于是父母之仰事妻子之俯畜租税之科纳军民之差役胥吏之侵渔繇役之费给乡里之庆赠婚嫁之聘会宿负之还偿田具之补置一年之计但望秋成一产之资破散不一故区区稼穑汲汲蚕桑计其经费选善者而鬻之而纳之而折之其余丝絮之荒秽者自衣之谷稻之秕粝者自食之设如年丰则一年辛苦而一时欢乐鸡豚社酒撃壌讴謡尚可道也傥遭水旱则虽号泣旻天孰救之哉将并田宅而鬻之矣虽然上至天子下至庶人不可一日无农家故曰四民之劳苦天下之大本莫过于农家而已也又按豳风有馌彼南畆田馂至喜之语盖皆百姓劝其事而爱其吏自愿饎之非督使供食也今之劝农者皆自赍饟往说于田恐有污滥之官因劝农而适野遂恣意以宣骄饮食非膏粱先之以怒詈酒醴非多防继之以鞭扑餍其腹于胥吏投其酸于鹰犬名为劝农适所以扰农也臣窃伤农家之劳苦愤官吏之搔扰顾天下之大本伏望陛下轸于睿虑重此农桑躬耕籍田后亲蚕以先之凡农家之孝弟力田者乡三老具实举之免其人当年所耕田租税之半凡民恃富无他故而有田不耕有桑不蚕者乡三老具实举之就于当年倍科其闲田之租税凡民老幼有田不能耕有桑不能蚕者令下之后限一年须要雇停客户完置牛具违限者如无故不耕蚕之例凡劝农官管内有田桑无故不耕蚕者委廉访司察劝农官而罚之凡逃户田桑令下之后限一年官为召人耕蚕违限则委廉访司察劝农官而罚之凡劝农官皆可自具饮食若以后复有搔扰农家者委廉访司察之如受贿之罪罪之可也如是则官皆慎劝民皆力耕男有余粟女有余布矣天麟又防曰臣闻祭祀者人之大端衣食者人之常理上自天子下至庶人据此之务不可阙也今圣朝天开吉庆人沐鸿厖立太常之正卿设司农之大寺职尸三礼望重三农钦乃攸司可谓备矣但以籍田之礼尚未施行公桑之仪似犹亏阙至如郊天祀祖奚为其丰洁之粢盛有事致齐何以得鲜明之衣布则将发仓廪而取粟向坊局而取衣是皆农夫之所树艺红女之所缲织虽有籍田而实非陛下之所耕也虽备服物而亦非后宫之所出也以之对越神只享于祖祢道或未尽礼不徒成陛下之心能无少歉谨按礼经之义逺稽前世之文适三阳交泰之春当是月上辛之日祈谷于太防之帝再择乎吉亥之辰封人壝宫掌舎设只太仆秉辔保介从行缀黛耜于绀辕冠朱纮之华冕平秩东作爰至南郊具庶府之官僚耸万民之瞻视天顔咫尺际恭就于三推黎庶三百人遂终于千畆公卿以下随爵秩而亦耕燕饮之宜布龙光于既返内宰献穜于厥后神仓敛获于西成一旦用之中心足矣此天子籍田之礼也载按古经之文周逹王后之制衣服不备不敢以祭天子有公桑之地地逼于川筑蚕室于其旁建后宫于其上宫髙一丈棘绕垣墉外户扇而掩之逢大昕而崇此禁伐桑柘因其植筐后妃斋戒而临焉斨斧由斯而动矣浴蚕乎水戾叶乎风蚕卒眠矣嵗既单矣吉妇之勤就矣奉茧献于后矣后于是而言曰此以为君服与遂副袆而受之因少牢以礼之复诠良日后乃亲缲手既三盆事终群下染之以黄朱緑为之黼黻文章君王致祭从而服之此后妃公桑之制也其文可考厥义甚明举而行之可谓易矣此礼似轻而实重此制似小而极大盖所以荅祖宗之功徳尽祭祀之至诚知稼穑之艰难先天下以务本也伏望陛下无怒虢公之直谏式同汉帝之亲耕于彼天田成兹盛事南瞻北頋三思粟帛之原上化下行一警农民之意于昭文化以迓太平垂诸典章永示嘉范更望中宫协圣效古亲蚕大増助日之月光深尽配干之坤厚隂功浩浩阳报明明守恒徳以无疆获泰亨之常定如此则下使田家之赤子效父母以服勤上获宗庙之灵神喜真诚而垂祐矣








　　歴代名臣奏议卷一百十一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百十二
　　明　杨士竒等　撰
　　田制
　　后魏文成帝时民困饥流散豪右多有占夺主客给事中李安世上疏曰臣闻量地画野经国大式邑地相叅致治之本井税之兴其来日久田菜之数制之以限盖欲使土不旷功民罔游力雄擅之家不独膏腴之美单陋之夫亦有顷畆之分所以恤彼贫防抑兹贪欲同富约之不均一齐民于编戸窃见州郡之民或因年俭流移弃卖田宅漂居异乡事涉数世三长既立始返旧墟庐井荒毁桑榆改植事已歴远易生假冒彊宗豪族肆其侵凌逺认魏晋之家近引亲旧之验又年载稍久乡老所惑羣证虽多莫可取据各附亲知互有长短两证徒具听者犹疑争讼迁延连纪不判良畴委而不开柔桑枯而不采侥幸之徒兴繁多之狱作欲令家丰岁储人给资用其可得乎愚谓今虽桑井难复宜更均量审其径术令分艺有准力业相称细民获资生之利豪右靡余地之盈则无私之泽乃播均扵兆庶如阜如山可有积扵比户矣又所争之田宜限年断事久难明悉属今主然后虚妄之民絶望扵觊觎守分之士永免扵凌夺矣帝深纳之
　　宋太宗时太常博士直史馆陈靖上言曰逃民复业及浮客请佃者委农官勘验以给受田土收附版籍州县未得议其差役其田制为三品以膏沃而无水旱之患者为上品虽沃壤而有水旱之患埆瘠而无水旱之虑者为中品既埆瘠复患扵水旱者为下品上田人授百畆中田百五十畆下田二百畆并五年后收其租亦只计百畆十收其三一家有三丁者请加受田如丁数五丁者从三丁之制七丁者给五丁十丁给七丁至二十三十丁者以十丁为限若寛乡田多即委农官裁度以赋之其室庐蔬韭及梨枣榆柳种艺之地每户十丁者给百五十畆七丁者百畆五丁者七十畆三丁者五十畆不及三丁者三十畆除桑功五年后计其租余悉蠲其课太宗从之
　　哲宗时毕仲防上奏曰有人则有田有田则有分田有瘠薄人有众寡以人耕田相其瘠薄众寡而分之谓之分分定而以名自占之谓之名田无甚难行者而至今不行则其制未均而恤之太甚故也盖周井田之法一夫一妇受田百畆余夫二十五畆以至工商士人受田亦各有等而又分之不易一易再易之差以一夫一妇而受百畆无主客之别比今二百畆矣以不易一易再易之相掩而又有余夫则比今三百畆矣什一而征无他赋敛而又嵗用其力不过三日则比今四百畆矣而何武之制自诸侯王及扵吏民皆无过三十顷以一诸侯王而财七八农夫此所谓制未均者也名田之议起扵董仲舒申扵何武师丹至晋泰始限王公之田以品为差而均田之制起扵后魏至唐开元亦尝立法而卒皆不行夫名田之不行非下之人不行乃上之人不行也非贱者而不行乃贵者而不行也在上而贵者戴髙位食厚禄官其子孙而赏赐狎至虽田制未均犹当行也而何师之议则革扵丁董贤晋魏有存则名存而实去此则所谓恤之太甚者也今将议占田之数酌复除之法则周官之书汉魏隋唐之制有可行者有不可行者董仲舒以秦变井田民得买卖富者连阡陌贫者无置锥之地宜少近古限民名田以赡不足塞兼并之路其说虽正而不闻其制度何武之制太狭今日之制太无限宜约周官授田之数与唐世业口分之法参其多少而用之士大夫则因其品秩之髙下与其族之众寡无使贵者有余而贫者不足要之仰足以事父母俯足以畜妻子旁可以及兄弟朋友而不为兼并则善矣昔周官小司徒辨征役之施舍卿大夫国中贵者贤者能者服公事者老者疾者皆舍征秦民耕织致粟帛多与汉之孝弟力田皆复其身而丞相之子返与戍邉为践更卒则今日之复除亦可因而为法九品者复其身亡品者复其子孙五品以上乃复其家而戍邉之制可易以助今齐民之役虽丞相子必使出泉以助之则下贫之室不困于重烦而在上贵者亦不纯于侥幸然田制之未均可以均也非今日之患也廹于富家大室而恤之甚者则自汉已来未有以处之今日之患也夫事稽之于古而不合验之于今而未见其利害测之于人情未得其中若是者诚难行也今占田之数复除之法稽之于古无不合验之于今已见其利害测之于人情得其中加之无丁董贤之用事而今日之议过于何武师丹则无以富家大室为难而行之天下幸甚徽宗时李复上限田劄子曰臣窃见兼并强侈使小民不得安于朝廷爱养仁厚之政者无甚于今日盖小民无知非惟但见目前小利又多不给豪猾髙赀多张术以网罗之率饵其毒良田旧业浸并而尽且如一村昔有数十家为其兼并止有三五家又流而旁侵别村若火始炎势炽未已是平日数十家尽归一家心犹未满又有占田已是中人百余家之产者夫强者鸣钟于堂列鼎于庭役保常民千百其指州县之势随其低昂弱者日浸以削有不登则有转徙流散之忧此不可不虑也着令虽有限田之法未尝推行其法亦踈而未尽臣愿诏有司重为讲究使之详宻别为立法官户百姓各为裁抑不敢侵齧贫弱以广圣朝之仁政
　　髙宗时中书舍人洪遵论限田劄子曰臣恭仰陛下爱民之心至诚恻怛近以臣僚建请行限田之制令臣等看详行下其法本于抑兼并恤编户寛力役可谓尽善然州县猾吏因縁为奸至于墓地蔬圃例皆纽计中下之家惟恐顷畞溢格至有货鬻坟山以避徭役者甚非立法利民之本意而奉行之官不能体国漫弗加省臣愚欲望圣慈命户部行下令品官之家止限见在田产应山林园圃及坟茔地段并行豁除仍乞只以逐县为率许依新制各计顷畞不通一州之数庶几田制稍寛不致重扰天下幸甚
　　光宗时知漳州朱熹条奏经界状曰臣准尚书省劄子备奉圣防指挥令臣相度漳州先行经界事闻奏者臣衰晩迂踈无所能似猥防圣恩畀以郡绂静惟侥冒常惧无以补报万分今者乃幸遭逢圣朝不忌遐逺推行仁政首于二郡以臣适守是邦使得与讨论之列其为庆幸何可胜言臣自早年即为县吏实在泉漳两郡之间中为农又得备谙田畞之事窃见经界一事最为民间莫大之利其绍兴年中已推行处至今图籍有尚存者则其田税犹可稽考贫富得实诉讼不繁公私之间两得其利独此泉漳汀州不曽推行细民业去产存其苦不胜言而州县坐失常赋日朘月削其势亦将何所底止然而此法之行其利在于官府细民而豪家大姓猾吏奸民皆所不便故向来议臣屡请施行輙为浮言所沮甚者至以汀州盗贼借口恐胁朝廷殊不知徃汀州累次盗贼正以不曽经界贫民失业更被追扰无所告诉是以轻于从乱其时初未尝有经界之役也以此相持久无定论不唯汀州之民不能得其所欲而泉漳二州亦复并为所累日益深民日益困论者惜之今者议臣之请且欲先行泉漳二州而次及于临汀既免一州盗贼过计之忧又有以慰两郡贫民延颈之望诚不可易之良策也臣虽多病精力早衰无以仰副使令然不敢先一身之劳佚而后一州之利病窃独任其必可行也然今已是仲秋向去十月农隙之时只有两月之久若防圣慈特许施行则所有合行事件欲乞便令监司州郡一面施行若得防方行奏请更俟报可窃恐迟缓不及于事须至条画并此奏闻今具下项一推行经界最急之务在于推择官吏臣昨因本路诸司行下询究尝具已见申陈欲乞朝廷先令监司一员专主其事使择一郡守臣汰其昏缪疲輭力不任事如臣等者而使郡守察其属县令或不能则择于其佐又不能则择于他官一州不足则取于一路见任不足则取于得替待缺之中皆守臣踏逐申差或权领县事或只以措置经界为名使之审思虑于其始而委任责成于其终事毕之后量加旌赏果得其人则事克济而民无扰矣伏乞圣照许赐施行
　　一经界之法打量一事最费功力而纽折筭计之法又人所难晓者本州自闻初降指挥即已差人于邻近州县已行经界去处取防到绍兴年中施行事目及募本州旧来有曽经奉行诸晓筭法之人选择官吏将来可委者日逐讲究聼指挥但绍兴年中户部行下打量攅筭格式印本多方寻访未见全文窃恐诸州亦未必有欲乞圣慈特诏户部根检誊録对行事
　　一图帐之法始于一保大则山川道路小则人户田宅必要东西相连南北相照以至顷畆之阔狭水土之髙低亦须当众共定各得其实其十保合为一都则其图帐但取山水之连接与逐保之大界緫数而已不必更开人户田宅之阔狭髙下也其诸都合为一县则其图帐亦如保之于都而已不必更为诸保之别也如此则其图帐之费亦当少减然犹窃虑今日民力困又非绍兴年中之比此费虽防亦恐难以陪备若防朝廷矜怜三郡之民不忍使之更有烦费则莫若令役户只作草图草帐而官为买纸雇工以造正图正帐専委守倅及所差官防计买纸雇工之费实用若干钱物具申漕宪两司许就本州所管两司上供钱内截拨应副如此则大利可成而民亦不至于甚病矣又据龙岩县尉刘壁申经界之行惟里之正长其役最为烦重疆理畎畆分别土色均摊税赋其在当时动经役出入阡陌妨废家务固已不胜其劳一有广狭失度肥硗失宜轻重失当则词诉并兴而督责又随至矣然有产则有役适当重难使出心力以应役使亦无可奈何然彼皆乡民安知经界书筭则必召募书人以代此役而书人能书筭必尝为胥史之桀黠者莫不乗时要求髙价执役之人急于期限不免随索则酬而又簿书图帐所用纸札亦复不赀执役之人安能胜此劳费窃谓经界之在今日不可不行行之亦不患无成若里正里长书人纸札之费有以处之则可举行若坐视其殚力耗财如曩日恐非仁政之意也臣窃详此意与臣所奏大指畧同而所陈利害更为详尽伏乞参照特许施行
　　一绍兴经界打量既毕随畆均产而其产钱不许过乡此盖以筭数太广难以均敷而防其或有走弄失陷之弊也若使诸乡产钱祖额素来均平则此法善矣若逐乡产钱祖额本来已有轻重即是使人户徒然遭此一畨打量攅筭之扰而未足以革其本来轻重不均之无乃徒为烦扰而不免有害多利少之叹乎今来推行经界乃是非常之举不可专守常法欲乞特许产钱过乡通县均纽庶几百里之内轻重齐同实为利便伏乞圣照特许施行
　　一本州民间田有产田有官田有职田有学田有常平租课田名色不一而其所纳税租轻重亦各不同政使坐落分明簿书齐整尚难稽考何况年来产田之税既已不均而诸色之田散漫参错尤难检计奸民猾吏并縁为奸实佃者或申逃阁无田者反遭俵寄至于职田俵寄不足则或拨到诸色官钱以充之如此之其不可徧举今来欲行经界若更存留此等名字则其有无髙下仍旧不均而名色猥多不三数年又须生为今之计莫若将见在田土打量歩畆一槩均产每田一畆随九等髙下定计产钱几文而緫合一州诸色租税钱米之数却以产钱为母别定等则一例均敷每产一文纳米若干钱若干【去州县逺处逓减令轻】米只一仓受纳钱亦一库交収却以到官之数照元分数分若干为省计若干为职田若干为学粮若干为常平逐旋拨入诸色仓库除逐年二税造簿之外每遇辰戍丑未之年逐县更令诸乡各造一簿【今子午卯酉年应办大礼寅申己亥年觧发举人惟此四年州县无事】开具本乡所管田数四至歩畆等第各注某人管业有典卖则示元系某人管业某年典卖某人见今管业却于后项通结逐一开具某人田若干畆产钱若干使其首尾互相照应又造合县都簿一扇聚诸簿通结逐户田若干畆产钱若干文其有田业散在诸乡者则并就烟防地分开排緫结并随秋科税簿送州印押下县知佐通行収掌人戸遇有交易即将契书及两家砧基照乡县簿对行批凿则版图一定而民业有经矣但或者尚疑如此则本州产田纳税本轻而今当反重官田纳租本重而今当反轻施行之后争竞必多须俟打量了毕灼见多寡实数方可定议其说似亦有理伏乞圣照并与行下俟一面打量了毕别具利害申奏闻次
　　一本州更有荒废寺院田产颇多目今并无僧行住持田土为人侵占逐年失陷税赋不少将来打量之时无人照对亦恐别生奸弊加以数年将遂不可稽考欲乞特降指挥许令本州出牓召人实封请买不唯一时田业有归民益富实亦免向后官司税赋因循失陷而乂合于韩愈所谓人其人庐其居之遗意诚厚下足民攘斥异教不可失之机防也伏乞圣照特许施行右谨録奏闻伏勅防
　　理宗淳祐六年殿中侍御史兼侍讲谢方叔上言曰豪强兼并之患至今日而极非限民名田有所不可是亦救世道之微权也国朝驻跸钱塘百有二十余年矣外之境土日荒内之生齿日繁权势之家日盛兼并之习日滋百姓日贫经制日壊上下煎廹若有不可为之势所谓富贵操柄者若非人主之所得专识者惧焉夫百万生灵资生养之具皆本于谷粟而谷粟之产皆出于田今百姓膏腴皆归贵势之家租米有及百万石者小民百畆之田频年差充保役官吏诛求百端不得已则献其产于巨室以规免役小民田日减而保役不休大官田日増而保役不及以此弱之肉彊之食兼并浸盛民无以遂其生于斯时也可不严立经制以为之防乎去年谏官甞以限田为说朝廷付之悠悠不知今日国用邉饷皆仰和籴然权势多田之家和籴不容以加之保役不容以及之敌人睥睨于外盗贼窥伺于内居此之时与其多田厚赀不可长保曷若捐金助国共纾目前在转移而开导之耳乞谕二三大臣摭臣僚论奏而行之使经制以定兼并以塞于以尊朝廷于以裕国计陛下勿牵贵近之言以揺初意大臣勿避仇怨之多而废良防则天下幸甚帝从之
　　度宗咸淳三年司农卿兼户部侍郎季镛上言曰夫经界甞议修明矣而修明卒不行甞令自实矣而自实卒不竟岂非上之任事者每欲避理财之名下之不乐其成者又每倡为扰民之说故宁坐视邑政之壊而不敢诘猾吏奸民之欺宁忍取下户之苛而不敢受豪家大姓之怨盖经界之法必多差官吏必悉集都保必徧走阡陌必尽量歩畆必审定等色必纽折计等奸弊转生久不迄事乃若推排之法不过以县统都以都统保选任才富公平者订田畆税色载之图册使民有定产产有定税税有定籍而已臣守吴门已甞见之施行今闻绍兴亦渐就绪湖南漕臣亦以一路告成窃谓东南诸郡皆奉行惟谨其或田畆未当则令乡局厘正之图册未备则令县局程督之又必郡守察县之稽违监司察郡之怠弛严其号令信其赏罚期之秋冬以竟其事责之年以课其成如周官日成月要防以综核之于是诏诸路漕帅施行焉
　　元世祖时赵天麟上防曰臣闻天时地利养万姓于鸿钧富户贫家皆一人之赤子理无轻重政贵施行臣谨按井田之法六尺为歩歩百为畆畆百为夫夫三为屋屋三为井井方一里凡九百畆其中为公田八家皆私百畆同养公田公事办然后敢治私事百畆之粪勿夺其时八口之家可以无饥矣五畆之宅树墙下以桑五十者可以衣帛矣井百为成成方十里成百为同同方百里同百为畿畿方千里臣甞计方千里之地提封百万井山川城市等除百分提封之三十六外定六十四万井为私田五万一千二百万畆其井中区除宅居二十畆之余为公田五千二十万畆又乘除粟稻等子粒之多寡每畆只率一石五斗而计之则私田子粒可得七万六千八百万石公田子粒可得七千六百八十万石其鳏寡孤独无告者须先赈惠焉上下相睦贫富相均此隆周所以旁作穆穆迓衡而孟子所以不惮区区告人也自嬴秦变法之后富者田连阡陌而贫者无置锥之地回思古道邈矣哀哉越至于今迫于豪富官贵而不能复也我圣朝东西南北地境无穷国家用费之资仅足下民愁叹之声未絶且古者方千里之地得公田子粒七千六百八十万石方今能得之乎臣知其防不能也伏见今王公大人之家或占名田近于千顷不耕不稼谓之草场专用牧放孳畜又江南豪家广占农地驱役佃户无爵邑而有封君之贵无印节而有官府之权恣纵妄为靡所不至此而弗治化寔难行又贫家乐终身苦凶年不免于死亡荆楚之域至有雇妻鬻子者虽土风之常然亦衣食不足之所致也衣食不足由豪富之兼并故也方今之务莫如兴复井田尚恐骤然骚动天下豪富之家宜限田以渐复之伏望陛下一新田制凡宗室王公之家限田几百顷凡无族官民之家限田几十顷凡限外退田者赐其家长以空名告身每田几顷官阶一级不使之居实职也凡限田之外蔽欺田畆者坐以重罪凡限外之田有佃户者就令佃户为主凡未甞垦辟者令无田之民占而辟之且全免第一年租税次年减半第三年依例科征凡占田不过限凡无田之民不欲占田者听凡以后有卖田者买田亦不可过限也私田既定乃定公田公田之法凡九等一品者二十顷二品者十八顷三品者十五顷四品者十二顷其以下俱以二顷为差至九品但二顷而已庶乎民获恒产官足养亷易曰君子以裒多益寡称物平施此之谓也如是而行之五十年之后井田可以兴复矣







　　歴代名臣奏议卷一百十二
　　钦定四库全书
　　歴代名臣奏议卷一百十三
　　明　杨士竒等　撰
　　学校
　　汉武帝时公孙为学官悼道之欝滞与太常博士孔臧等上议曰臣闻三代之道乡里有教夏曰校殷曰序周曰庠其劝善也显之朝廷其征恶也加之刑罚故教化之行也建首善自京师始繇内及外今陛下昭至徳开大明配天地本人伦劝学兴礼崇化励贤以风四方太平之原也古者政教未洽不备其礼请因旧官而兴焉为博士官置弟子五十人复其身太常择民年十八以上仪状端正者补博士弟子郡国县官有好文学敬长上肃政教顺乡里出入不悖所闻令相长丞上属所二千石二千石谨察可者常与计偕诣太常得受业如弟子一皆輙课能通一艺以上补文学掌故缺其髙第可以为郎中太常籍奏即有秀才异等輙以名闻其不事学若下材及不能通一艺輙罢之而请诸能称者臣谨按诏书律令下者明天人分际通古今之谊文章尔雅训辞深厚恩施甚美小吏浅闻弗能究宣亡以明布谕下以治礼掌故以文学礼义为官迁留滞请选择其秩比二百石以上及吏百石通一艺以上补左右内史大行卒史比百石以下补郡太守卒史皆各二人邉郡一人先用诵多者不足择掌故以补中二千石属文学掌故补郡属备贠请着功令他如律令制曰可自此以来公卿大夫士吏彬彬多文学之士矣
　　东汉光武建武七年太仆朱浮以国学既兴宜广博士之选上书曰夫太学者礼义之宫教化所由兴也陛下尊敬先圣垂意古典宫室未饰干戈未休而先建太学造立黉舍比日车驾亲临观飨将以时雍之化显勉进之功也寻博士之官为天下宗师使孔圣之言传而不絶旧事防试博士必广求详选爰自畿夏延及四方是以博举明经唯贤是登学者精励逺近同慕伏闻诏书更试五人唯取见在洛阳城者臣恐自今以往将有所失求之宻迩容或未尽而四方之学无所劝乐凡防试之本贵得其真非有期防不及逺方也又诸所征试皆私自发遣非有伤费频扰于事也语曰中国失礼求之于野臣浮幸得与讲图防故敢越职帝然之
　　魏齐王正始中广陆亭侯刘馥上防陈儒训之本曰夫学者治乱之轨仪圣人之大教也自黄初以来崇立太学二十余年而寡有成者盖由博士选轻诸生避役髙门子弟耻非其伦故无学者虽有其名而无其人虽设其教而无其功宜髙选博士取行为人表经任人师者掌教国子依遵古法使二千石以上子孙年从十五皆入太学明制绌陟荣辱之路其经明行修者则进之以崇徳荒教废业者则退之以惩恶举善而教不能则劝浮华交防不禁自息矣阐大化以绥未賔六合承风逺人来格此诚圣人之教致治之本也
　　东晋元帝初即位军旅不息学校不修散骑常侍王导上书曰夫风化之本在于正人伦人伦之正存乎设庠序庠序设五教明徳礼洽通彛伦攸叙而有耻且格父子兄弟夫妇长防之序顺而君臣之义固矣易所谓正家而天下定者也故圣王防以养正少而教之使化霑肌骨习以成性迁善逺罪而不自知行成徳立然后裁之以位虽王之世子犹与国子齿使知道而后贵其取才用士咸先本之于学故周礼乡大夫献贤能之书于王王拜而受之所以尊道而贵士也人知士之贵由道存则退而脩其身以及家正其家以及乡学于乡以登朝反本复始各求诸已敦朴之业着浮伪之竞息教使然也故以之事君则忠用之莅下则仁孟轲所谓未有仁而遗其亲义而后其君者也自顷皇纲失统颂声不兴于今将二纪矣传曰三年不为礼礼必壊三年不为乐乐必崩而况如此之久乎先进忘揖譲之容后生惟金鼔是闻干戈日防俎豆不设先王之道弥逺华伪之俗遂滋非所以端本清源之谓也陛下以命世之资属阳九之运礼乐征伐翼成中兴诚宜经纶稽古建明学业以训后生渐之教义使文武之道坠而复兴俎豆之仪幽而更彰方今戎虏扇炽国耻未雪忠臣义夫所以扼腕拊心茍礼仪胶固淳风渐着则化之所感者深而徳之所被者大使帝典阙而复补皇纲弛而更张兽心革面饕餮检情揖譲而服四夷缓帯而天下从得乎其道岂难也哉故有虞舞干戚而化三苖鲁僖作泮宫而服淮夷桓文之覇皆先教而后战今若幸遵前典兴复道教择朝之子弟并入于学选明博习礼之士而为之师化成俗定莫尚于斯帝深纳之
　　建武元年博士太常荀崧上防曰臣闻孔子有云才难不其然乎自丧乱以来经学尤寡儒有席上之珍然后能明道训今处学则阙朝廷之秀仕朝则废儒学之美昔咸宁太康元康永嘉之中侍中常侍黄门之深博道奥通洽古今行为世表者领国子博士一则应对殿堂奉酬顾问二则参训门子以儒学三则祠仪二曹及太常之职以得借用质疑今皇朝中兴美隆往初宜宪章令轨祖述前典世祖武皇帝圣徳钦明应运登禅受终于魏崇儒兴学治致升平经始明堂营建辟雍告朔班政乡饮大射西閤东序图书禁籍台省有宗庙太府金墉故事太学有石经古文先儒典训贾马郑杜服孔王何顔尹之徒章句传注众家之学置博士十九人九州之中师徒相传学士如林犹是选张华刘寔居太常之官以重儒教传称孔子没而微言絶七十子终而大义乖自顷中夏殄瘁讲诵遏宻斯文之道将坠于地陛下圣哲龙飞阐祖烈申命儒术恢崇道教乐正雅颂于是乎在江扬二州先渐声教学士遗文于今为盛然方之畴昔犹千之一也臣学不章句才不道阶縁光宠遂忝非服方之华寔儒风邈逺思竭驽骀庶増万分愿斯道隆于百代之上搢绅咏于千载之下伏闻节省之制皆三分置二博士旧贠十有九人今五经合九人准古计今犹未中半今九以外犹宜増四愿陛下万机余暇时垂省览周易一经有郑注其书根源诚可深惜宜为郑易博士一人仪礼一经所谓曲礼郑于礼特明皆有证据宜置郑仪礼博士一人春秋公羊其书精隠明于防狱宜置博士一人谷梁简约隠要宜存于世置博士一人昔周之衰下陵上替臣弑其君子弑其父上无天子下无方伯善者谁赏恶者谁罚纲纪乱矣孔子惧而作春秋诸侯讳妒惧犯时禁是以微辞妙防义不显明故曰知我者其唯春秋罪我者其唯春秋时左丘明子夏造防亲受无不精究孔子既没微言将絶于是丘明退撰所闻而为之传其书善礼多膏腴美辞张本继末以发明经意信多竒伟学者好之儒者称公羊髙亲受子夏立于汉朝辞义清俊防决明审多可采用董仲舒之所善也谷梁亦师徒相传暂立于汉时刘向父子汉之名儒犹执一家莫肻相其书文清约诸所发明或是左氏公羊所不载亦足有所订正是以三传并行于先代通才未能废今去圣久逺斯文将坠与其过废宁过而立也臣以为三传虽同一春秋而发端异趣案如三家异同之说义则战争之辞亦劒防之锋于理不可得共博士宜各置一人以传其学后军将军应詹上疏曰性相近习相远训导之风宜慎所好魏正始之间蔚为文林元康以来贱经尚道以虚宏放为夷逹以儒术清俭为鄙俗永嘉之弊未必不由此也今虽有儒官教养未备非所以长育人材纳之轨物也宜脩辟雍崇明教义先令国子受训然后皇储亲临释奠则普天尚德率土知方矣元帝雅重其才深纳之散骑常侍戴邈上疏曰臣闻天道之所运莫大于隂阳帝王之至务莫重于礼学是以古之建国教学为先国有明堂辟雍之制乡有庠序黉校之仪皆所以抽导幽滞启广才思盖以六四有困防之吝君子大养正之功也昔仲尼列国之大夫耳兴礼修学于洙泗之间四方髦俊斐然向风受业身通者七十余人自兹以来千载寂寞岂天下小于鲁国贤哲乏于曩时厉与不厉故也自顷遭无妄之祸社稷有缀旒之危宼羯饮马于长江凶狡虎歩于万里遂使神州萧条鞠为茂草四海之内人迹不交霸主有旰食之忧黎民懐荼毒之痛戎首交拜于中原何遽笾豆之事哉然三年不为礼礼必壊三年不为乐乐必崩况旷载累纪如此之久邪今末进后生目不覩揖譲升降之礼耳不闻钟鼓管弦之音文章散灭胡马之足图防无复孑遗于世此盖圣逹之所深悼有识之所咨嗟也夫治世尚文遭乱尚武文武迭用久长之道譬之天地昏明之术自古以来未有不由之者也今以天下未一非兴礼学之时此言似是而非夫儒道深奥不可仓卒而成古之俊乂必三年而通一经比须寇贼敉宁天下平泰然后脩之则功成事定谁与制礼作乐者哉又贵逰之子未必有斩将搴旗之才亦未有从军征戍之役不及盛年讲肄道义使明珠加莹磨之功荆随发采瑑之美不亦良乎愚以世防道久民情玩于所习纯风日去华竞日彰犹火之消膏而莫之觉也今天地造始万物权舆圣朝以神武之徳值革命之运荡近世之流弊继千载之絶轨笃道崇儒创立大业明主唱之于上宰辅笃之于下夫上之所好下必有过之者焉是故双劒之节崇而飞白之俗成挟琴之容饰而赴曲之和作君子之徳风小人之徳草实在所以感之而已臣以闇浅不能逺识格言谓宜以三时之隟渐就经始
　　成帝咸康三年国子祭酒袁瓌上防曰臣闻先王之教也崇典训明礼学以示后生道万物之性畅为善之道也宗周既兴文史载焕端委治于南蛮颂声逸于四海故延州入聘闻雅音而咨嗟韩起适鲁观易象而叹息何者立人之道于此为首也孔子恂恂道化洙泗孟轲皇皇诲诱无倦是以仁义之声于今犹存礼譲之风千载未冺畴昔陵替防乱屡臻儒林之教蹔頽庠序之礼有阙国学索然坟卷莫啓有心之徒抱志无由昔魏武身亲介胄务在武功犹尚息鞍披览投戈吟咏以为世之所须者治之本宜崇况今陛下以圣明临朝百官以防恭莅事朝野无虞江外静谧如之何泱泱之风漠焉无闻洋洋之美坠于圣世乎古人有言诗书义之府礼乐徳之则实宜留心经籍阐明学义使讽颂之音盈于京室味道之贤是则是咏岂不盛哉防奏帝有感焉孝武帝太元元年尚书谢石上奏曰立人之道曰仁与义翼善辅性唯礼与学虽理出自然必须诱导故洙泗阐道之风诗书垂轨教之典敦诗说礼王化以斯而隆甄陶九流群生于是乎穆世不常治道亦时亡光武投戈而习诵魏武息马以脩学惧坠斯文若此之至也大晋受命值世多阻虽圣化日融而王道未备庠序之业或废或兴遂令陶铸阙日用之功民性靡素丝之益亹亹绪翳焉莫抽臣所以逺寻伏念寤寐永叹者也今皇威遐震戎车方静将洒风于四区导斯民于至徳岂可不敷礼乐使焕乎可观请兴复国学以训胄子班下州郡普脩乡校雕琢琳琅和寳必至大啓群防茂兹成徳匪懈于事必由之以通则人竞其业道隆学备矣帝纳其言
　　孝武帝时选公卿二千石子弟为学生増造庙屋一百五十五间而品课无章士君子耻与其列国子祭酒殷茂上言曰臣闻化正俗存乎礼教辅性成徳必资于学先王所以陶铸天下津梁万物闲邪纳善潜被于日用者也故能防通理穷综幽微一贯古今弥纶治化且夫子称回以好学为本七十希仰以善诱归宗雅颂之音流咏千载圣贤之渊范哲王所同风自大晋中兴肈基江左崇明学校脩建庠序公卿子弟并入国学寻值多故训业不终陛下以圣徳一思隆前美顺通居方导逹物性兴复儒肆佥与后生自学建弥年而功无可名惮业避役就存者无几或假托亲疾真伪难知声实浑乱莫此之甚臣闻旧制国子生皆冠族华胄比列皇储而中者混杂兰艾遂令人情耻之子贡去告朔之饩羊仲尼犹爱其礼况名实兼防面墙一世者乎若以当今急病未皇斯典权宜停废者别一理也若其不然宜依旧准窃谓羣臣内外清官子侄普应入学制以程课今者见生或年在扞格方圎殊趣宜聼其去就各所安所上谬论乞付外参议帝既下诏褒纳又不施行朝廷及草莱之人有志于学者莫不发愤叹息
　　清河人李辽上奏曰臣闻教者治化之本人伦之始所以诱逹群方进徳兴仁譬诸土石陶冶成器虽复百王殊礼质文参差至于斯道其用不爽自中华湮没阙里荒毁先王之泽寝圣贤之风絶自此迄今将及百年造化有灵否终以泰河济平徙海岱清通黎庶防苏鳬藻奋化而典训弗敷雅颂寂蔑久凋之俗大弊未改非演迪斯文缉熈宏猷将何以光賛时邕克隆盛化哉事有如賖而急寔此之谓也亡父先臣回绥集邦邑归诚本朝以太元十年遣臣奉表路经阙里过觐孔庙庭宇倾顿轨式頽弛万世宗匠忽焉沦废仰瞻俯慨不觉涕流既逹京辇表求兴复圣祀脩建讲学至十四年十一月十七日奉被明诏采臣鄙议敕下兖州鲁郡准旧营饰故尚书令谢石令臣所须列上又出家布薄助兴立故镇北将军谯王恬版臣行北鲁县令赐许供遣二臣薨徂成规不遂陛下体唐尧文思之美访宣尼善诱之勤矜荒余之凋昧愍声教之未浃愚谓可重符兖州刺史遂成旧庙蠲复数户以供扫洒井赐给六经讲立庠序延请宿学广集后进使油然入道发剖琢之功运仁义以征伐敷道徳以服逺何招而不懐何柔而不从所为者微所甚大臣自致身辇毂于今八稔违亲转积夙夜匪寜振武将军何澹之今震扞三齐臣当随反裴回天邑感恋罔极乞臣表付外参议
</div>
    <div class="pagination">
<a href="历代名臣奏议_page37.html">上一页</a><span>...</span><a href="历代名臣奏议_page33.html">33</a><a href="历代名臣奏议_page34.html">34</a><a href="历代名臣奏议_page35.html">35</a><a href="历代名臣奏议_page36.html">36</a><a href="历代名臣奏议_page37.html">37</a><span class="current-page">38</span><a href="历代名臣奏议_page39.html">39</a><a href="历代名臣奏议_page40.html">40</a><a href="历代名臣奏议_page41.html">41</a><a href="历代名臣奏议_page42.html">42</a><a href="历代名臣奏议_page43.html">43</a><span>...</span><a href="历代名臣奏议_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
