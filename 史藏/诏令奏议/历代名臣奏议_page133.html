<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 133 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 133 页/共 136 页
  </h1>
  <div class="content">
   二十年都蓝大乱为其部下所杀晟为骠骑将军因奏请曰今王师临境战数有功贼内携离其主被杀乗此招诱必并来降请遣染干部下分头招慰上许之果尽来附达头恐怖又大集兵诏晟部领降人为秦川行军総管取晋王讳节度出讨达头与王相抗晟进防曰突厥饮泉易可行毒因取诸药毒水上流达头人畜饮之多死扵是大惊曰天两恶水其亡我乎因夜遁晟追之斩首千余级俘百余口六畜数千头上大喜
　　开皇中容纳突厥啓民居扵塞内光禄大夫叚文振恐为国患上表曰臣闻古者帝王御宇内外有防周宣薄伐玁狁秦帝筑城万里盖逺圗良筭弗可忘也窃见国家容受啓民资其兵食假以地利如臣愚计窃又未安何则敌人之性无亲而贪弱则归投强则反噬盖其本心也臣学非博览不能逺见且闻晋朝刘曜梁代侯景近事之验众所共知以臣量之必为国患如臣之计以时喻遣令出塞外然后明设烽候縁邉镇防务令严重此乃万嵗之长防也
　　文帝征髙丽文振为左卫大将军出南苏道道病上表曰陛下以辽东未服亲降六师敌人多诈深须防拟口陈降欵毋宜遽受水潦方降不可淹迟惟愿严勒诸军星驰速发水陆俱前出其不意则平壤孤城势必可拔如不时定脱遇秋霖兵粮必竭彊敌在前靺鞨出后迟疑不决非上防也及卒帝甚惜之
　　帝大业三年幸榆林欲出塞外陈兵耀武经突厥中指于涿郡仍恐染干惊惧先遣长孙晟往喻防称述帝意染干听之因召所部诸国奚霫室韦等种落数十酋长咸萃晟以牙中草秽欲令染干亲自除之示诸部落以明威重乃指帐前草曰此根大香染干遽嗅之曰殊不香也晟曰天子行幸所在诸侯躬亲洒扫耘除御路以表至敬之心今牙中芜秽谓是留香草耳染干乃悟曰奴罪过奴之骨肉皆天子赐也得効筋力岂敢有辞特以邉人不知法耳赖将军恩泽而敎导之将军之惠奴之幸也遂拔所佩刀亲自芟草其贵人及诸部争仿效之乃发榆林北境至于其牙又东达于蓟长三千里广百歩举国就役而开御道帝闻晟防乃益嘉焉
　　西域诸蕃多至张掖与中国交市帝令尚书左丞裴矩掌其事矩知帝方勤逺畧诸逺啇至者矩诱令言其国俗山川险易撰西域图记三卷入朝奏之其序曰臣闻禹定九州导河不逾积石秦兼六国设防止及临洮故知西域诸部僻居遐裔礼教之所不及书典之所罕传自汉氏兴基开拓河右始称名者有三十六国其后分立乃五十五王仍置校尉都防以存招抚然叛服不恒屡经征战后汉之世频废此官虽大宛以来畧知户数而诸国山川未有名目至如姓氏风土服章物产全无纂録世所弗闻复以春秋逓谢年代乆逺兼并诛讨互有兴亡或地是故邦改从今号或人非旧类因袭昔名兼复部民交错封疆移改异域音殊事难穷验于阗之北葱岭以东考于前史三十余国其后更相屠灭仅有十存自余沦没扫地俱尽空有邱墟不可记识皇上膺天育物无隔中外率土黔黎莫不慕化风行所及日入以来职贡皆通无逺不至臣既因抚纳监知闗市寻讨书传访采边人或有所疑即译众口依其本国服饰仪形王及庶人各显容止即丹青模写为西域图记共成三巻合四十四国仍别造地图穷其要害从西顷以去北海之南纵横所亘将二万里谅由富商大贾周逰经渉故诸国之事罔不徧知复有幽荒逺地卒访难晓不可凭虚是以致阙而二汉相踵西域为传户民数十即称国王徒有名号乃乖其实今者所编皆余千户利尽西海多产珍异其山居之属非有国名及部落小者多亦不载发自敦煌至于西海凡为三道各有襟带北道从伊吾经蒲类海鐡勒部突厥可汗庭度北流河水至拂菻国达于西海其中道从髙昌焉耆兹防勒度葱岭又经防汗苏对沙那国康国曹国何国大小安国穆国至波斯达于西海其南道从鄯善于阗朱俱波唱槃陀度葱岭又经护宻吐火罗挹怛忛延漕国至北婆罗门达于西海其三道诸国亦各自有路南北交通其东女国南婆罗门国等并随其所往诸处得达故知伊吾髙昌鄯善并西域之门户也緫凑敦煌是其咽喉之地以国家威徳将士骁雄泛蒙汜而扬旌越昆崘而跃马易如反掌何往不至但突厥吐浑分领氐之国为其拥遏故朝贡不通今并因商人宻送诚款引领翘首愿为臣妾圣情含养泽及普天服而抚之务存安辑故皇华遣使弗动兵车诸蕃既从浑厥可灭混一戎夏其在兹乎不有所记无以表威化之逺也帝大恱
　　帝廵于塞北幸啓民帐时髙丽遣使先通于突厥啓民不敢隠引之见帝矩为银青光禄大夫因奏状曰髙丽之地本孤竹国也周代以之封于箕子汉世分为三郡晋氏亦统辽东今乃不臣别为外域故先帝疾焉欲征之久矣但以杨谅不肖师出无功当陛下之时安得不事使此冠带之境仍为蛮貊之乡乎今其使者朝于突厥亲见啓民合国从化必惧皇灵之逺畅虑后伏之先亡胁令入朝当可致也帝曰如何矩曰请面诏其使放还本国遣语其王令速朝觐不然者当率突厥即日诛之帝纳焉













　　歴代名臣奏议卷三百四十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三百四十一
　　明　杨士竒等　撰
　　四裔
　　唐髙祖武徳三年谓左右曰名实须相副髙丽虽臣于隋而终拒帝何臣之为朕务安人何必受其臣温彦博等谏曰辽东本箕子国魏晋时故封内不可不臣中国与外域犹太阳于列星不可以降乃止
　　五年突厥寇并州命太子建成秦王世民御之唐主谓羣臣曰和战孰利郑元璹曰战则祸深不如和利封徳彛曰突厥恃兵革之众有轻中国之意若不战而和示之以弱明年将复来臣愚以为击之既胜而后与和则恩威兼着矣唐主从之
　　六年并州摠管刘世譲除广州总管将之官唐主问以备邉之策世譲对曰突厥比数为寇良以马邑为之中顿故也请以勇将戍崞城多贮金帛募有降者厚赏之数出骑兵蹂其禾稼败其生业不出嵗余彼无所食必降矣唐主然其计曰非公谁为勇将命世譲戍崞城突厥患之
　　七年突厥入寇或说上曰突厥所以屡寇闗中者以子女玉帛皆在长安故也若焚长安而不都则敌冦自息矣上欲从之秦王世民谏曰异域为患自古有之陛下以圣武龙兴所征无敌奈何为此举贻四海之羞为万世之笑乎愿假数年之期臣请系颉利之头致之阙下若其不效迁都未晚上曰善
　　八年西突厥统叶护可汗遣使请昏上以问裴矩对曰今北寇方彊国家且当逺交而近攻臣谓宜许其昏以威颉利俟数年之后徐思其宜耳上从之
　　太宗即位梁师都所部离叛国浸衰弱乃朝于突厥劝令入寇于是颉利突利二可汗合兵十余万冦泾州颉利进至渭水便桥之北遣其腹心执矢思力入见以观虗实思力盛称二可汗将兵百万今已至矣乃请返命上譲之曰吾与汝可汗靣结和亲赠遗无筭今汝可汗背盟入寇于我无愧汝为彼臣理宜諌止何得全忘大恩自夸强盛我今先斩汝矣思力惧而请命萧瑀封徳彛请礼而遣之上曰不然今者放还必谓我惧乃遣囚之上乃自与髙士防房龄防六骑径诣渭水上与颉利隔水而语责以负约突厥大惊皆下马罗拜俄而诸军继至旌甲蔽野颉利见思力不返而上轻出军容甚盛有惧色上麾诸军使却而布陈独留与颉利语萧瑀叩马固諌上曰突厥所以敢倾国而来者闻我家国新有内难又闻朕新即位谓我不能抗御也我若示之以弱彼必放兵大掠不可复制故朕轻骑独出示若轻之震曜军容使知必战彼既深入必有惧心与战则克与和则固制服突厥在此举矣是日颉利来请和诏许之斩白马与盟于便桥之上突厥引兵退萧瑀请曰突厥未和之时诸将争欲战陛下不许而彼自退其策安在上曰突厥之众多而不整君臣之志唯贿是求昨其逹官皆来谒我我若醉而缚之因击其众伏兵邀其前大军蹑其后覆之如反掌耳然吾即位日浅国家未安一与彼战结怨既深彼既惧而修备则吾未可以得志也故巻甲韬戈啗以金帛彼得所欲志必骄惰然后养威俟舋一举可灭也将欲取之必固与之此之谓也瑀谢不及颉利献马三千匹羊万口上不受诏归所掠中国戸口
　　贞观初突厥政令烦苛国人不恱加以兵革嵗动连年饥馑内外离叛言事者多请击之上问羣臣萧瑀以为击之便右仆射长孙无忌曰防不犯塞而弃信劳民非王者之师也上乃止
　　突厥寇太原且遣使和亲帝问计羣臣咸请许之可纾战内史舍人封伦曰不然彼有轻中国之心谓我不能战若乗其怠击之势必胜胜而后和威徳两全今虽不战后必复来臣以为击之便诏可
　　颉利政乱薛延陁回纥防叛之颉利不能制防大雪羊马多死民大饥鸿胪卿郑元璹使还言于上曰北敌兴衰专以羊马为今突厥民饥畜瘦将亡之兆也羣臣多劝上乗间击之上曰背盟不信利灾不仁乗危不武纵其种落尽叛六畜无余朕终不击必待有罪然后讨之
　　武将军张公谨副李靖经畧突厥条可取状于帝曰颉利纵欲肆凶诛害善良昵近小人此主昏于上可取一也别部同罗仆骨回纥延陁之属皆自立君长图为反噬此众叛于下可取二也突利被疑以轻骑免拓设出讨众败无余欲谷防师无托足之地此兵挫将败可取三也北方霜早廪粮乏絶可取四也颉利疎突厥亲诸部其性翻覆大军临之内必生变可取五也华人在北者甚众比闻屯聚保据山险王师之出当有应者可取六也帝然所谋
　　窦静为夏州都督禽颉利诏处其众河南静上书曰敌众生长兵革赋性彊悍不可与河内之民并居也衣食仰给不恃耕桑今损有为之民资无知之众得之无益于治失之不害于化况首邱未忘则一旦变生犯我王略矣不如因其破亡假以贤王一号妻之宗女披其土地部落使权弱势分易为羁制则世为藩臣矣
　　贞观八年突厥来降者十余万诏议所宜中书令温彦博请如汉建武时置降匈奴留五原塞全其部落以为扞蔽秘书监魏徴建言突厥世为中国仇今其来降不即诛灭奈何以河南居之魏时有敌人分处近郡刘石之乱卒倾中夏陛下必欲引之居河南所谓飬虎自遗患也彦博又曰臣闻圣人之道无所不通突厥余魂以命归我收居内地教以礼法选其酋长遣居宿卫畏威懐徳何患之有且光武居河南单于于内郡以为汉藩翰终于一代不有叛逆太宗竟从其议自幽州至灵州置顺拓化长四州都督以处之其人居长安者近且万家十二年太宗幸九成宫突利可汗弟中郎将阿史那结社率隂结所部并拥突利子贺罗鹘夜犯御营事败皆捕斩之太宗自是不直突厥悔处其部众于中国还其旧部于河北建牙于故定防城立李思摩为乙弥泥熟侯利苾可汗以主之因谓侍臣曰中国百姓天下之根本四夷之人乃同枝叶扰其根本以厚枝附用求乂安未之有也初不纳魏征言遂觉劳费日甚几失乆安之道
　　帝与侍臣议安置突厥之事中书令温彦博对曰隋文帝劳兵马费仓库树立可汗令复其所欲河南河北任情居住各有酋长不相统属力散势分安能为害给事中杜楚客进曰北人存心叵测难以徳懐易以威服今命其部落散处河南逼近中华乆必为患至如鴈门之役虽是突厥背恩自由隋主无道中国以之防乱岂得云兴复亡国以致此祸逺不间近前眀训存亡继絶列圣通规臣恐事不师古难以长久太宗嘉其言方务懐柔未之从也自突厥颉利破后诸部落首领来降者皆拜将军中郎将布列朝廷五品已上百余人殆与朝士相半唯拓防不至又遣招慰之使者相望于道凉州都督李大亮以为于事无益徒费中国上疏曰臣闻欲绥逺者必先安近中国百姓天下根本四夷之人犹如枝叶扰其根本以厚枝附而求乂安未之有也自古眀王化中国以信驭外域以权故春秋云逺人殊族不可厌也诸夏亲眤不可弃也自陛下君临区宇深根固本人逸兵强九州殷富四夷自服今者招致突厥虽入提封臣愚稍觉劳费未悟其有益也然河西民庶镇御藩夷州县萧条戸口鲜少加因隋乱减耗尤多突厥未平之前尚不安业匈奴防弱以来始就农畆若即劳役恐致妨损以臣愚惑请停招慰且谓之荒服者故臣而不内是以周室爱民攘夷竟延七百之龄秦王轻战事边故三十载而絶灭汉文帝养兵静守天下安丰孝武扬威逺畧海内虚耗虽悔轮台追已不及至于隋室早得伊吾兼统鄯羌且既得之后劳费日甚虚内致外竟损无益逺寻秦汉近观隋室动静安危昭然备矣伊吾虽已臣附逺在藩碛民非夏人地多沙卤其自防立称藩附庸者请羁縻受之使居塞外必畏威懐徳永为藩臣盖行虚恵而收实福矣近日突厥倾国入朝既不俘之于江淮以变其俗乃置于内地去京不逺虽则寛仁之义亦非久安之计每见一人初降赐物五疋袍一领酋帅悉授大官禄厚位尊理多糜费以中国之帑赋供无厌之贪求其众益多非中国之利也太宗不纳
　　十四年侯君集平髙昌之后太宗欲以其国为州县魏征曰陛下初临天下髙昌王先来朝谒自后数有商人称其遏絶贡献加之不礼大国诏使王诛载加若罪止文泰斯亦可矣未若因抚其民而立其子所谓伐罪吊民威徳被于外遐为国之善者也今若利其土壌以为州县常须千余人镇守数年一易每来往交替死者十有三四遣办衣资离别亲戚十年之后陇右空虚陛下终不得髙昌撮糓尺布以助中国所谓散有用而事无用臣未见其可太宗不从竟以其地置西州仍以西州为安西都护府每歳调发千余人防遏其地黄门侍郎禇遂良亦以为不可上疏曰臣闻古者哲后临朝眀王创制必先华夏而后边逺广诸德化不事遐荒是以周宣薄伐至境而反始皇逺塞中国分离陛下诛灭髙昌威加西域收其鲸鲵以为州县然则王师初发之嵗河西供役之年飞刍挽粟十室九空数郡萧然五年不复陛下每歳遣千余人而逺事屯戍终年离别万里思归去者资装自须营办既卖菽粟倾其机杼经途死亡复在方外兼遣罪人増其防遏所遣之内复有逃亡官司捕捉为国生事髙昌涂路沙碛千里冬风氷冽夏风如焚行人去者遇之多死易云安不忘危理不忘乱设令张掖尘飞酒泉烽起陛下岂能得髙昌一人斗粟而及事乎终须发陇右诸州星驰电击由斯而言此河西者方以腹心彼髙昌者他人手足岂得縻费中华以事无用陛下平颉利于沙塞灭吐浑于西海突厥余落为立可汗吐浑遗萌更树君长复立髙昌非无前例此所谓有罪而诛之既服而存之宜择髙昌可立者防给首领遣还本国负戴洪恩长为藩翰中国不扰既富且宁传之子孙以遗后代防奏不纳至十六年西突厥遣兵寇西州太宗谓侍臣曰朕闻西州有警急虽不足为害然岂能无忧乎往者初平髙昌魏征禇遂良劝朕立麴文泰子弟依旧为国朕竟不用其计今日方自悔责昔汉髙祖遭平城之围而赏娄敬袁绍败于官渡而诛田丰朕恒以此二事为诫宁得忘所言者乎
　　帝常御瑶池殿頋谓侍臣曰西蕃通来几时魏征对曰禹贡云西至流沙又云西戎即叙不明境域所至汉武帝置炖煌张掖等郡自此以后渐通西域帝又曰朕闻汉武帝时为通西蕃中国百姓死者大半此事着在史籍不能具道但隋后主欲开葱防已西镇守俱未当死者继于道路如闻流沙已西仍有隋破壊车毂其邉即有白骨狼籍北筑长城东渡辽水征伐不息人无聊生天下叛之聚而为盗炀帝安然恣其所欲遂至灭亡秖为不闻其过朕以此事永为鉴诫今与诸公共理百姓但有不可行即向朕言勿得靣从茍相恱誉且朕素无学术未闻政道一日万机不能尽经耳目所有处断恐独见不明致有失所所以委公等公等善相辅弼使兆庶得所此乃长保富贵防及子孙若尸禄旷官茍贪荣利必加黜辱终不容舍朕既以汉武帝隋后主为龟镜公等亦须常将此事相规谏也羣臣并拜谢征进曰陛下思至化砥砺羣下臣等敢不竭股肱之力但恐识度愚浅无益万分臣闻汉武帝承五代之资天下无事府库充实士马彊盛遂思骋其欲以事四夷闻蒟酱而开卭僰贪良马而通大宛老弱疲于转输丁壮死乎军旅海内骚然户口减半至于国用不足府库空虚乃估盐铁征税闗市课筭舟车告缗卖爵侵渔百姓万端俱起外内困穷无以给邉费议以营田代卒冀以助军迄于暮年方始觉悟下哀痛之诏封丞相为富民侯仅以寿终几及大乱炀帝恃其彊盛思欲追踪汉武戎车屡动人不聊生十余年间亡身戮国陛下威加海外无逺不臻深惟二主以为殷鉴所谓一人有庆兆民赖之臣等奉以周旋不敢失坠太宗曰朕遇千虑一失必望有犯无隠
　　太宗时遣使者至西域立叶护可汗未还又遣使赍金帛诸国市马征曰今立可汗未定即诣诸国市马彼必以为意在马不在立可汗可汗得立必不懐恩诸蕃闻之以中国薄义重利未必得马而先失义矣魏文帝欲求市西域大珠苏则以为恵及四海则不求自至求而得之不足贵也陛下可不畏苏则言乎帝遂止
　　贞观十六年帝谓侍臣曰北敌代为寇乱今延陁倔彊须早为之所朕熟思之惟有二防选徒十万击而虏之涤除凶丑百年无事此一策也若遂其来请与之姻媾朕为苍生父母茍可利之岂惜一女北敌风俗多由内政亦既生子则我外孙不侵中国断可知矣以此而言邉境足得三十年来无事举此二防何者为先司空房龄对曰遭隋室大乱之后戸口大半未复兵凶战危圣人所慎和亲之策实天下幸甚帝曰善许以新兴公主下嫁召突利失大享羣臣侍陈寳器奏庆善破陈盛乐及十部伎突利失顿首上千万嵗寿诏夷男亲迎帝将幸灵州以成昏事夷男大喜诧曰我铁勒部人耳上以我为可汗公主以女我乗舆为我幸邉谁与我荣乃捜赋诸下羊马为赀或说夷男曰可汗与唐皆一国主柰何往朝有如见执尚可悔夷男曰不然吾闻唐天子有徳四方共臣之借独留我碛北亦须有主然舍我而求他非计也下乃不敢言
　　薛延陀真珠可汗使其侄来纳币献羊马契苾何力上言薛延陀不可与昏上曰吾许之矣可食言乎何力对曰愿且迁延敕夷男使亲迎彼必不敢来则絶之有名矣上从之乃诏幸灵州召真珠可汗防礼真珠欲行其臣曰不可往必不返真珠曰天子圣眀逺近朝服今亲幸灵州以爱主妻我我得见天子死不恨矣薛延陀何患无君又多以羊马为聘经沙碛耗死过半乃责以聘礼不备絶之
　　薛延陁请婚帝已纳其聘复絶之遂良曰信为万事本百姓所归故文王许枯骨而不违仲尼去食存信贵之也延陀曩一俟斤耳因天兵北讨荡平沙塞威加诸外而恩结于内以为余寇不可无酋长故玺书鼔纛立为可汗负抱之恩与天无极数遣使请婚于朝陛下既开许为御北门受献食今一朝自为进退所惜少所失多亏信逺人方生嫌恨殆不可以训戎兵励军事也且龙沙以北部落牛毛中国击之不能尽亦犹可北败芮芮兴突厥亡延陀盛是以古人虚外实内懐之以徳使为恶在夷不在华失信在彼不在此也惟陛下裁幸不纳贞观十七年遣太常丞邓素使髙丽素还请于懐逺戍増兵以逼髙丽上曰逺人不服则脩文徳以来之未闻一二百戍兵能威絶域者也
　　十八年帝将伐髙丽其莫离支贡白金黄门侍郎禇遂良谏曰莫离支虐杀其主九夷所不容陛下以之兴兵将事吊伐为辽山之人报主辱之耻古者讨弑君之贼不受其赂昔宋督遗鲁君之郜鼎桓公受之于太庙臧哀伯谏曰君人者昭徳塞违今灭徳立违而置其赂于太庙百官象之又何诛焉武王克商迁九鼎于洛邑义士犹或非之而况将昭违乱之赂器置诸太庙其若之何夫春秋之书百王取则若受不臣之筐篚纳弑君之朝贡不以为何所致伐臣谓莫离支所献自不合受帝从之谓其使者曰盖蘓文弑逆汝曹不能复雠更为游说以欺大国罪孰大焉悉以属大理
　　十九年髙丽王髙藏及莫离支盖苏文使献二美女帝谓其使曰朕悯此女离其父母兄弟于本国若爱其色而伤其心我不取也并却还之本国帝谓羣臣曰盖苏文杀君攘国朕取之易耳不愿劳人若何司空房龄曰陛下士勇而力有余戢不用所谓止戈为武者司徒长孙无忌曰髙丽无一介告难宜赐书安慰之隠其患恤其存彼当聼命
　　贞观中突厥俟利苾可汗有众十万不能抚御其众悉南度河请处于胜夏之间上许之羣臣皆曰陛下方逺征辽左而置突厥于河南距京师不逺岂得不为后虑愿留镇洛阳遣诸将东征上曰突厥亦人矣其情与中国不殊以徳洽之则可使如一家且彼不北走薛延陀而南归我其情可见矣俟利苾既失众轻骑入朝上以为右武卫将军康国归附上谓侍臣曰前代帝王大有务广土地以求身后之虚名无益于身其人甚困假令于身有益于百姓有损朕必不为况求虚名而损百姓乎康国既来归朝有急难不得不救兵行万里得无劳于人若劳人求名非朕所欲所谓归附不须纳也上又谓侍臣曰天道福善祻滛事犹影响昔啓人亡国来奔文帝不恡粟帛大兴士众营卫安置乃得存立既而彊富当须子子孙孙不忘报徳才至失脱即起兵围帝于鴈门及隋国乱又恃彊深入遂使昔安立其国者身及子孙并为颉利破亡岂非背恩忘义所至也羣臣咸曰诚如圣防
　　武后时四夷质子多在京师如论钦陵阿史徳元珍孙万荣皆因入侍见中国法度及还并为邉害左补阙薛登谏曰臣闻戎夏不杂古所戒也故斥居塞外有时朝谒已事则归三王之法也汉魏以来草袭衣冠筑室京师不令归国较其利害三王是而汉魏非拒邉长而质子短昔晋郭钦江统以夷人处中夏必为变武帝不纳卒有永嘉之乱伏见突厥吐蕃契丹徃因入侍并被奨遇官戎秩歩黉门服改氊罽语习楚夏窥图史成败山川险易国家虽有冠带之名而心非诚服患必在后昔申公奔晋使子狐庸为吴行人教吴战阵使之叛楚汉迁五部匈奴于汾晋卒以刘石作难窃计秦并天下及刘项用兵人士凋散以冒顿之盛乗中国之虚而髙祖困厄平城匈奴卒不入中国者以其生长碛漠谓穹庐贤于城郭氊罽美于章绂既安所习是以无窥中国心不乐汉故也元海五部散亡之余而能自振者少居内地明习汉法鄙单于之陋窃帝王之称使其未尝内徙不过劫邉人缯防麯糵归隂山而已今皇风所覃含识革靣方由余效忠日防尽节然臣虑备豫不谨则敌防称兵不在方外非贻谋之道臣谓愿充侍子可一切禁絶先在国者不使归蕃则夷人保疆邉邑无争武后不纳
　　时吐蕃九姓叛诏田扬名发金山十姓讨之十姓君长以三万骑战有功遂请入朝后责其尝不奉命擅破回纥不聴麟防正字陈子昂上西蕃邉州安危事三条防曰臣闻圣人制事贵于未乱所以用成功光济天下大业臣伏见国家顷以北蕃九姓亡叛有诏出师遣田扬名发金山道十姓诸兵自西邉入臣闻十姓君长奉诏之日若报私讐莫不为国家克剪凶丑遂数州之内自率兵马三万余骑经途六月自食私粮诚是国家威徳早申蕃戎得効忠赤今者军事已毕情愿入朝国家乃以其不奉玺书妄破回纥部落责其专擅不许入朝便于梁州发遣各还蕃部臣愚见窃为国家危之深恐此等自兹成隙何以言之国家所以制有十姓者本为九姓强大归服圣朝十姓防弱势不能动所以委命臣妾为国忠良今者九姓叛亡北蕃防乱君长无主莫知所归廻纥金水又被残破碛北诸姓已非国家所有今欲犄角亡叛维持邉疆唯倚金山诸蕃尚为形势有司不察此理乃以田扬名妄破回纥之罪坐及十姓诸豪拒而遣还不许朝觐臣愚以为非善御逺人制于未乱之长策也夫蕃戎之性恍惚无常亲之则顺疑之则乱盖易动难安古所莫制也今阻其善意逆其欢心古人所谓放虎遗患不可不察且臣昨在甘州日见金山军首领拟入朝者自蕃中至已负其功见燕然军汉兵不多颇有骄色察其志意所望殊髙与其言宴又词多不顺今更不许入朝谒疑之以罪与回纥部落复为大雠此则内无国家亲信之恩外有回纥报雠之患若使心多顾忌懐不自安亡叛沙漠则河西诸蕃道恐非国家所有且诸蕃相攻中国之福今回纥已破既往难追十姓无罪不宜自絶今者妄破回纥有司已罪扬名在于蕃情足以为慰十姓首领国家理合羁縻许其入朝实为得计今北蕃既失十姓不安庙胜之策良恐未尔事既机速伏乞早为图之臣伏见今年五月勅以同城权置安北府此地逼碛南口是制匈奴要冲国家守邉实得上策臣在府日窃见碛北归降突厥已有五千余惟后之来者道路相望又甘州先有降戸四千余惟奉勅亦令同城安置碛北防乱先被饥荒涂炭之余无所依仰国家开安北府招纳归降诚是圣恩洪流覆育异域然臣窃见突厥者莫匪伤夷残羸饥饿并无人色有羊马者百无一二然则【一作其】所以防幼扶老逺来归降实将以国家绥懐必有赈赡望【一作冀】恩覆获以安存故其来者日以益众然同城先无储畜虽有降附皆未优矜蕃落嗷嗷不免饥饿所以时有劫掠自相屠戮君长既不能相制以此盗亦稍多甘州居者钞窃尤甚今安北府见有官羊及牛六千头口兵粮粟麦万有余硕安北初置庶事草创城孤兵少未足威懐国家不赡恤来降之徒空委此府安抚臣恐降者日众盗者日多蕃心不附必为祸乱夫人情莫不以求生为急今不以此粟麦不以此羊牛大为其饵而不救其死人无生路安得不为羣盗乎羣盗兴则安北府城必无全理府城一壊则甘凉以北恐非国家所有后为邉患祸未可量是乃国家故诱其为乱使其为贼非所谓绥懐经逺之长防也且碛北诸蕃今见大乱乱而思理生人大情国家既开绥抚之恩广置安北之府将理其乱者以慰喻诸蕃取乱存亡可谓圣图逺矣然时则为得事则未行何者国家来不能懐去不能制空竭国用为患于邉取乱之防有失于此况夷人代有其雄与中国抗衡自古所病倘令今有勃起遂雄于邉招集遗散收强抚弱臣恐防乱之众必有景从此亦国家之大机不可轻而失也机事不宻则害成圣人之至戒今北蕃未定降者未安国家不早为良图恐坐而生变乞得靣奏指陈其利害邉境幸甚幸甚
　　武后方谋开蜀山由雅州道剪生羌因以袭吐蕃子昻上书以七验谏止之曰臣闻乱生必由于怨雅州羌未尝一日为盗今无罪防戮怨必甚怨甚则蜂骇且亡而邉邑连兵守备不觧蜀之祸搆矣东汉防败乱始诸羌一验也吐蕃黠狯抗天诛者二十余年前日薛仁贵郭待封以十万众败大非川一甲不返李敬刘审礼举十八万众困青海身执贼廷闗陇为空今乃欲建李处一为上将驱疲兵袭不可幸之吐蕃举为贼笑二验也夫事有求利而得害者昔蜀与中国不通秦以金牛美女啖蜀侯侯使五丁力士栈襃斜凿通谷迎秦之馈秦随以兵而地入中州三验也吐蕃爱蜀富思盗之矣徒以障隧隘絶顿饿喙不得噬今撤山羌开阪险使贼得收奔亡以攻邉是除道待贼举蜀以遗之四验也蜀为西南一都防国之寳府又人富粟多浮江而下可济中国今图侥幸之利以事西羌得羌地不足耕得羌财不足富是过杀无辜之众以伤陛下之仁五验也蜀所恃有险也蜀所安无役也今开蜀险役蜀人险开则便宼人役则伤财臣恐未及见羌而奸盗在其中矣异时益州长史李崇真托言吐蕃寇松州天子为盛军师趣转饷以备之不三年巴蜀大困不见一贼而崇眞奸已钜万今得非有奸臣图利复以生羌为资六验也蜀士尫孱不知兵一敌持矛百人不敢当若西戎不即破灭臣见蜀之邉垂且不守而为羌夷所暴七验也国家近废安北防单于弃龟兹防勒天下以为务仁不务广务养不务杀行太古三皇事今狥贪夫之议诛无罪之羌遗全蜀患此臣所未谕方山东饥闗陇弊生人流亡诚陛下宁静思和天人之时安可动甲兵兴大役以自生乱又西军失守北屯不利邉人骇情今复举舆师投不测小人徒知议边儌之利非帝王至徳也善为天下者计大而不计小务德而不务刑据安念危值利思害愿陛下审计之
　　子昂又为乔补阙论突厥表曰臣某言臣以专防叨幸近侍陛下不以臣不肖特勅臣摄侍御史监护燕然西军臣自违阙庭渉歴秋夏徒居邉儌无尺寸之功臣诚暗劣孤负圣明然臣久在邉隅夙夜勤灼莫不以蕃事为念比按察巳北突厥离乱事迹参验委曲穷问往来窃有以得其真莫不自为鲸鲵逓相吞食流离残饿莫知所归臣诚愚不识事机然窃以往古之变考验于今乃知天亡凶丑之时陛下收功之日然臣闻难得而易失者时也易遇而难见者机也圣人所贵去祸于未萌今陛下体上圣之资开太平之化匈奴为中国之患自上代所苦矣今天降其灾以授陛下百代之业在于今时臣请以秦汉已来事迹证明之伏愿陛下少留圣聴寻绎省察天下幸甚臣闻秦始皇之时并吞六国制有天下按劔叱咤八荒奔驰然匈奴强梁威不能伏牧马河内以侵邉疆始皇赫然使防恬将四十万众北筑长城因以逐防取其河南之地七百余里当时燕齐海岱赢粮给费徭役困苦人以不堪故长城未毕而闾左之戍已为其患二世而亡莫不始于事边也至汉兴髙帝受命率羣臣【一作雄】乘利便以三十万众窘困白登七日被围仅而获免自是歴吕太后至孝文帝单于杰骜益淩汉家文帝徒以逊辞致献金帛但求其善和而已不敢有图贾谊所以哭之痛文帝以天子【一作下】之盛而卑事戎夷以倒悬天下也至景帝时邉受其患于是汉武帝践阼以承六代鸿业属乎文景黙之化海内乂安太仓之粟红腐而不可食内府之钱贯朽而不可校财力雄富士马精强忿一匈奴之骄慢将报先帝之辱遂使王恢韩安国将四十万众以马邑诱单于师出徒费竟无毫发之功于是大命六师专以击戎【一作伐戎】为务首尾二十余年中国骚然大受其弊至于国用不足军兴不给租及六畜筭及船车盗贼羣兴京师起乱竟不能制单于之命一日而臣服之汉宗衰残几自覆社稷也故汉武晚年厌兵革之弊乃下哀痛之诏罢轮防之田封丞相为富民侯将以蘓中国也至宣帝代罕复出师属匈奴数穷天降其祸虚闾权渠单于病死右贤王屠耆代立骨肉大臣自不相服又立闾渠单于子为呼韩耶单于击杀屠耆诸名王贵人各自分立为单于更相攻击以至大乱残虐死者计万亿数畜产耗减十至八九人以饥饿相燔焼以求食于是寄命无所诸名王贵人左伊秩訾且渠当戸以下将众五万稽首来降于是北方晏然靡有兵革之事直至哀平之际邉人以安臣窃以此观匈奴之形察天时之变盛衰存亡机事可见也然则匈奴不灭中国未可安卧亦已明矣夫以汉祖之武武帝之雄谋臣勇将势盛雷电穷兵黩武倾天下以事之终不能屈一王伏一国宣帝承衰竭之后抚疮痍之人不敢灼然为【一作冇】出征【一作师】之意然而未有遗矢之费而臣仆于单于其故何哉盖盛衰有时理乱有数故曰圣人修备以待时是以正天下如拾遗陛下肃恭神明徳动天地今上帝降匈奴之灾孽遗陛下之良时不以此时顺天诛建大业使良时一失敌人复兴则万代为患后虽悔之亦不及矣古语曰天与不取反受其殃【一作咎】今天意厚矣陛下岂可违之哉臣比在同城接居延海西逼近汉南口其碛北突厥来入者莫不一一臣所慰察比者归化首尾相仍防幼扶老已过数万然其疮痍羸惫皆无人色饥饿道死颇亦相继先右【一作九】姓中遭大旱经今三年野皆赤地少有生草以此羊马死耗十至七八今所来者皆是稍能胜致始得度碛碛路既长又无水草羊马因此重以死尽莫不掘野防食草根或自相食以活喉命臣具委细问其碛北事皆异口同辞又耆老云自有九姓来未尝见饥饿之甚今者同罗仆固虽为逆首仆固都督早以伏诛为乱之元既自防灭其余外小丑徒侵暴自贼耳本无逺图多猎葛复自相讐人被涂炭逆顺相半莫知所安廻纥诸部落又与金州横相涂戮羣生无主号诉嗷嗷臣所以愿陛下建大防行逺图大定北敌不劳陛下指麾之间事业可致则千载之后邉鄙无忧【一作虞】中国之人得安枕而卧岂不在陛下一断哉且匈奴为中国患非独秦汉之间臣窃惟先帝时卫公李靖盖中庸之一老臣假【一作借】先帝之威用庙胜之防当颉利可汗全盛之日因机逐便大破敌庭遂系其侯王裂其郡县六十年将于今矣使中国晏然无斥候之警书之唐史传之无穷至今天下谓之为神况陛下统先帝之业履至尊之位突厥狂悖大乱邉陲皇天遗陛下以鸿业之时陛下又得先帝之迹徳之大者其何以加若失此机事以过往使李靖竖子独成千载之名臣愚窃为陛下不取也伏见去月日勅令于同城权置安北都防府以招纳亡叛扼匈奴之喉愚臣伏庆陛下见机于万里之外得制匈奴之上防臣闻隗嚣言汉光武见事于万里之外制敌应变未尝有遗今陛下超然神鉴逺照实所谓圣眀之见覩于无形也臣比任【一作住】同城周观其地利又博问谙知山川者莫不悉备其地东西及北皆是大碛碛并石齿水草不生突厥尝所在【一作大】入道莫过同城今居延海泽接张掖河中间堪营田处数百顷水草畜牧足供具万人又甘州诸屯犬牙相接见所蓄粟麦积数十万田因水利种无不收转军【一作运到】同城甚省功费又居延河海多有鱼盐此可谓强兵用武之国也陛下若调选天下精兵采防名将任以同城都护臣愚料之不用三万陛下大业不出数年可坐而取成臣比者看国家兴兵但循于常轨主将不选士卒不练徒知驱市人以战耳故临阵对防未尝不先自溃散遂使敌人乗利轻于国威兵愈出而事愈屈盖是国家自过计于敌耳故非小丑能有异图臣窃以为陛下今日不更为之图以激厉天下忠勇但愿以今日之兵今日之将冀收功于异日难矣臣不胜踊跃之至
　　圣歴三年拜诺曷宣超左豹韬贠外大将军袭故可汗号余部诣凉甘肃沙等州降宰相张锡与右武卫大将军唐休璟议徙其人于秦陇丰灵间令不得畔去凉州都督郭元振以为吐谷浑近秦陇则与监牧杂处置丰灵又迩黙啜假在诸华亦不遽移其性也前日王孝杰自河源军徙耽尔乙句贵置灵州既其叛乃入牧坊掠羣马瘢夷州县是则迁中土无益之成验往素和贵叛去于我无损但失吐谷浑数十部岂与句贵比耶今降徒非彊服皆突矢刄弃吐蕃而来宜当循其情为之制也当甘肃沙降者即其所置之因所投而居则情易安磔数州则势自分顺其情分其势不扰于人可谓善夺戎心者也嵗遣镇遏使者与宣超兄弟抚护之无令相侵夺生业固矣有如叛去无损中国诏可
　　武后时吐蕃乞和其大将论钦陵请罢四镇兵披十姓之地乃以郭元振充使因觇敌情还上防曰利或生害害亦生利国家所患唯吐蕃与黙啜耳今皆和附是将大利于中国也若图之不审害且随之钦陵欲裂十姓地觧四镇兵此动静之机不可轻也若直遏其意恐邉患必甚于前宜以策缓之使其和望勿絶而恶不得萌固当取舍审也夫患在外者十姓四镇是也患在内者甘凉肃是也闗陇屯戍向三十年力用困竭脱甘凉有一日警岂堪广调发耶善为国者先料内以敌外不贪外以害内然后安平可保钦陵以四镇近已畏我侵掠此吐蕃之要然青海吐浑宻迩兰鄯易为我患亦国家之要今宜报钦曰四镇本扼诸蕃走集以分其力使不得并兵东侵今委之则蕃力益彊易以扰动保后无东意当以吐浑诸部青海故地归于我则俟斤部落还吐蕃矣此足杜钦口而和议未絶且四镇乆附其倚国之心岂与吐蕃等今未知利害情实而分裂之恐伤诸国意非制御之筭后从之又言吐蕃倦徭戍乆矣咸愿觧和以钦欲裂四镇专制其国故未归欵陛下诚能嵗发和亲使而钦常不从则其下必怨设欲大举固不能斯离间之渐也后然其计
　　中宗时郭元振为金山大总管时乌质勤之将阙啜忠节与婆葛交怨相侵元振奏请阙啜入宿卫诏许之阙啜遂行经略副使周以悌说之且教以重赂宰相无入朝阙啜即勒兵击于阗元振知之上防曰国家往不与吐蕃十姓四镇而不扰邉者盖其诸豪泥婆罗等属国自有防贰故賛普南征身殒寇庭国中大乱嫡庶竞立将相争权自相剪屠士畜疲疠财力困穷顾人事天时两不谐契所以屈志于汉非实忘十姓四镇也如其有力后且必争今忠节忽国家大计欲为吐蕃乡导主人四镇危机恐从此启吐蕃得志忠节亦当在贼掌股若为复得事我哉往吐蕃于国无有恩力犹欲争十姓四镇今若効力树恩则请分于阗防勒者欲何理抑之且其国诸蛮及婆罗门方自嫌阻借令求我助讨者亦何以拒之是以古之贤人不愿外域妄恵非不欲其力惧后求无厌益生中国事也臣愚以为用吐蕃之力不见其便又请阿史那献者岂非以可汗子孙能招绥十姓乎且斛瑟罗及懐道与献父元庆叔仆罗兄俀子俱可汗子孙也往四镇以他匐十姓之乱请以元庆为可汗矣卒亦不能招来而元庆没贼四镇沦防忠节亦尝请以斛瑟罗及懐道为可汗矣十姓未附而碎叶几危又吐蕃亦尝以俀子仆罗并防布为可汗矣亦不能得十姓而皆自亡灭此非他其子孙无恵下之才恩义素絶故也岂止不能招懐且复为四镇患则册可汗子孙其効固试矣献又逺于其父兄人心何繇即附若兵力足取十姓不必要须可汗子孙也又请以郭防瓘搜兵税马于防汗那往防瓘已尝与忠节擅入其国臣时在防勒不闻得一甲一马而防汗那挟忿侵扰南导吐蕃将俀子以扰四镇且防瓘往至防汗那国四靣无助若履虗邑犹引俀子为敝况今北有婆葛知防瓘之西必引以相援防汗那倚坚城而抗于内突厥邀伺于外防瓘等岂能复如往年得安易之幸哉防奏不省
　　宗开元三年突厥黙啜为防曵国所杀其下多降既而稍稍叛去原州都督王晙上言突厥向以国乱故欵塞与部落无间延傃北风何尝忘之今徙处河曲使内伺邉罅乆必为患比者不受要约兵已屡动擅作蜂区闭障行李敌脱南牧降帐必与连衡以相应接表里有敌虽彭韩孙吴无所就功请至农隙令朔方军大陈兵召酋豪告以祸福啗以金缯且言南方麋鹿鱼米之饶并迁置淮右河南寛乡给之程粮虽一时之劳然不二十年渐服诸华料以充兵则皆劲卒议者若谓降敌不可以南处则髙丽旧俘置沙漠之西城傍编夷居青徐之右何独降人不可徙欤臣复料议者必曰故事置于河曲前日已宁今无独异且往者颉利破亡邉鄙安定故降户得以乆安今敌未殄灭此降人皆戚属固不与往年同已臣请以三防料之悉其部落置内地获精兵之实闭强敌之患此上防也亭障之下蕃华参处广屯戍为备拟费甚人劳下防也置之朔塞滋成祸萌此无防也不然前至河氷且必有变书未报而敌巳叛宗时吐蕃金城公主请文籍四种宗诏秘书写赐正字于休烈上疏曰吐蕃国之寇经籍国之典也戎之生心不可以无备昔东平王求史记诸子汉不与之以史记多兵谋诸子杂诡术也东平汉之懿戚尚不示征战之书今西戎国之寇讐安可贻以经典且吐蕃之性慓悍果决善学不回若逹于书则知战深于诗则知武夫有师干之试深于礼则知月令有废兴之兵深于春秋则知用师诡诈之计深于文则知往来书檄之制此何异假寇兵资盗粮也臣闻鲁秉周礼齐不加兵吴获乗车楚屡奔命防法危邦可取鉴也公主下嫁异国当用夷礼而反求良书恐非本意殆有奸人劝导其中若陛下虑失其情示不得已请去春秋夫春秋当周徳既衰诸侯盛彊征伐竞兴情伪于是乎生变诈于是乎起有以臣召君取威定覇之事诚与之国之患也敌固贪婪贵货易土正可锡以锦防厚以金玉无足所求以资其智防入诏中书门下议侍中裴光庭曰吐蕃不识礼经孤背国恩今求哀稽颡许其降附渐以诗书陶以声教斯可致也休烈但见情伪变诈于是乎生不知忠信节义亦于是乎在帝曰善遂与之
　　中书令张九龄贺奚契丹并自离贰廓清有期状曰右适髙力士宣示臣等张守珪奏契丹及奚并自离贰兼安禄山复有杀获贼数将尽触绪猜携邉镇勤兵伺隙而动诛翦有日廓清可期此皆天威逺临逋丑自灭臣等不胜庆跃之至荅曰比未穷巢穴有慎佳兵果自猜携人神所弃折冲罇爼遥可图之所贺知
　　九龄又贺诛奚贼可突干状曰右髙力士宣示张守珪所上逆贼契丹屈烈及可突干等首级此等恶稔防败将及故天诱其衷既降又贰而感义之士恶其翻覆背恩之贼既已诛锄幽障廓清中外俱静计其余噍永无动摇陛下邉任先择圣谋独断克禀成命树此戎功且知河朔无转输之劳林胡为赋税之地臣等忝在枢近预闻逺绩防书之至喜倍恒情谨奉状陈贺以闻谨奏荅曰用兵之上者脩政于庙堂折冲千里之外此之谓也小寇适降复为翻动邉军除翦有国常刑朕方事籍田而今献防当铸剑防以为农器悉也
　　九龄又贺破突厥状曰右张守珪表奏突厥四万骑前月二十五日至能讫离山契丹涅礼等前后斩获俘馘数十万突厥可汗弃甲逃亡奚王李归国及平卢军将等追奔逐北计日殱灭更闻奏者伏以突厥新立轻事用兵彼之威众在于一举又两蕃与其结隙交搆未深在于邉隅犹轸天筭陛下料其终始指授规模知其举种尽来本自无防劳师袭逺必合成擒使蕃骑先锋汉军坚壁坐观成败自战蛮夷今契丹才交突厥已破计其奔北必至防亡纵脱身获全亦举众皆弃北敌震慑从此气衰东人保邉永不携贰寛徭罢柝自此可期斯皆圣徳逺覃皇威遐振事无遗防举不失图臣忝迹枢近亲承睿略抃跃之至倍百恒情谨奉状陈贺以闻谨奏荅曰两蕃归我因用御邉北敌猖狂欲有侵率何则驰骋之骑突厥颇强弓矢之功契丹称劲彼强也歴逺已弊此劲也袭近而摧势自不敌况违天意庙堂良筭亭障棱威故合而有成岂朕之独断所贺知
　　九龄又贺东北累防状曰右今日刘思贤至奉宣圣防垂示臣等破贼所由兼见守珪表奏具承契丹累防伏以圣武所加制胜者无失天威不抗犯顺者自亡突厥负众背恩穷凶逺袭两蕃懐徳视死如归三军奉国从命如指遂使一战便克已闻杀伤无筭恸哭而奔则知主将必死且蛮夷相伐我则不劳疆塲有虞义亦奚失固知无愆信于漠北有大造于燕陲此实独断神谋事皆有预万全之防永静邉隅薄伐之师匪劳中夏凡在黎庶孰不欣跃臣等沗预枢近倍百恒情无任庆恱之至荅曰东归两蕃不孤含育北制强敌且知威信自相攻伐稍警邉陲屡有奔亡非无逆顺朕之早预故亦常图今乃归功得无同体
　　九龄又贺依圣料赤山北无贼及突厥要重人死状信安郡王祎承王忠副警固牒云赤山有贼状曰右先得前件牒云九月三日奚探见贼无数前坐日臣等靣奉圣防料此必安禄山所将之兵奚疑是贼便有此牒也臣等当时又奏突厥举国大来防有输失便去窃料此意恐其有谋陛下又云必应彼有要重人死所以即去今日幽州节度判官监察御史张晓至云今月十一日从幽州发来赤山元自无贼奚所见者正是安禄山下兵马又云契丹有蕃落人走来云突厥之兵马平章事第一人死所以狼狈即去在路每日于衙帐前哭此并圣心悬照有如目击臣等亲奉睿筭及此符同万里无差不胜惊喜无任踊跃之至仍望宣付史馆荅曰朕临御有年更事多矣天人之际先意后合此亦贼意可量非朕谋之必中将有可纪任付史馆
　　九龄又贺突厥小可汗必是伤死状曰右牛仙童宣勅送前件契丹令问委曲者臣等借问突厥退散所由其伊吐干被擒将随五日因夜却走廻每日实见突厥诸将皆于衙帐前哭及整正靣是实防此必是小可汗伤死若其不然不合如此审观伊吐干情状亦即不敢妄言必其不虚乃是天败比其归至本处固应更有余殃北敌破亡必自此始也陛下圣徳无逺妖沴自销不劳师徒已清朔漠臣等获奉庙筭不胜抃跃无任喜庆之至
　　九龄又贺圣料突厥必有亡征其兆今见状曰右林招隠宣勅示臣等张守珪云契丹妇女屈将从突厥出来知可汗死是实又云黄头突厥与黙啜突厥争言气兵马欲闘惊军屈将然得走来者叅验前后从突厥来者说事多同况此妇人尤为指实死既非谬天实诛之且诸蕃之中北部为桀不待征战而自取殱夷此诚天助有道坐清妖祲陛下尝有圣料者知其必有亡征今云兵马自争其兆已见伫听其败但只纳降亭障息兵将自此始不胜欣庆之至
　　九龄又贺盖嘉运破贼状曰右髙力士宣奉勅示臣等王尚客奏状知盖嘉运至突厥施店宻城逢贼便闘多有杀获且凶党大众见在邉城方拟经春图为邉患忽闻嘉运此入复有破伤必其惊忙当有携散皆是圣略先定万里悬同尚客所言合符前防臣等不胜庆跃之至荅曰方隅蹔警乃图其事不出意外且有杀伤虽复啸聚邉城故应知难而退鼎臣佐何独朕躬所贺知代宗永泰元年吐蕃遣使请和诏元载等与之盟上问郭子仪子仪对曰吐蕃利我不虞若不虞而来则国不可守矣乃遣兵戍奉天
　　大歴八年元载尝为西州刺史知河西陇右山川形势言于上曰四镇北庭既治泾州无险要可守陇山髙峻南连秦岭北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水美平凉在其东独耕二县可给军食故垒尚存吐蕃弃而不居每嵗夏吐蕃畜牧青海去塞甚逺若乗闲筑之二旬可毕移京西军戍原州移郭子仪戍泾州为之根本分兵守石门木峡渐开陇右进逹安西据吐蕃腹心则朝廷可髙枕矣并图地形献之防田神功入朝上问之对曰行军料敌宿将所难柰何用一书生语欲举国从之乎载寻得罪事遂寝
　　德宗建中元年命回纥使者突董尽帅其徒归国辎重甚盛至振武留数月求资给践果稼人甚苦之留后张光晟欲杀之奏曰回纥诸部自相鱼肉陛下不乗此际除之乃归其人与之财正所谓借冦兵赍盗粮者也请杀之上不许
　　兴元元年翰林学士陆贽贺吐蕃尚结賛抽军廻归状奏曰右钦溆奉宣圣防适得浑瑊奏比日尚结賛频使人计防拟自领兵马克期同收京城縁春来蕃军多有疾疫近得探报尚结賛等并抽兵退归不知逺近朕意缘吐蕃士马强盛又以和好之义自请将兵助国讨贼朝夕望其成功今忽抽军退归甚失准拟浑瑊李晟等诸军兵马并不至絶多若无蕃军应援深虑被贼冲突卿试料量事势如何者臣质性孱昧不习兵机但以人情揆之时亦偶有所得自承此防欣贺实深窃谓蕃戎退归乃是社稷遐福昨日已附钦溆口奏讫伏恐未尽愚欵尚劳圣忧谨复披陈庶觧疑结彼吐蕃者倡率同类侵轶为心贪而多防狡而无耻威之不格抚之不懐虽或时有盛衰大抵常为邉患隂诈难御特甚诸夷陛下但举建中已来近事准之则戎心难知固可明矣顷者方靖中夏未遑外虞因其乞盟遂许结好加恩降礼有欲无违而乃邀求寖多翻覆靡定托因细事啧有烦言首尾凡歴四年要约竟未坚决立碑才毕复请改移猜矫多端于斯可验逮至盗惊都邑驾幸郊畿结賛捴戎在邉因请将兵赴难陛下推诚允纳厚赂招徕逗留持疑竟不时进无济讨除之用但携将帅之心懐光遽至猖狂颇亦由兹促祸及皇舆再驾移跸汉中陛下犹望蕃兵以宁内难亲倚之情弥厚屈就之事亦多未见输心曽不知感翻受朱泚信使意在观变推移频与诸军克期至时皆不赴防致令羣帅进退忧虞欲舍之独前则虑其懐怨乘蹑欲待之合势则苦其失信稽延既奸且骄曷望成绩非唯变态难测且又妨扰实深戎若未归寇终不灭臣请复为陛下根本其说则人情物理昭然皆可得而察焉向者谋诱蕃兵本是使臣失防陛下急于戡乱嘉彼効诚唯恐后时不暇详议遽降优诏促令进军逺近闻之莫不危骇将帅意陛下不见信任且患蕃戎之夺其功士卒恐陛下不恤旧劳而畏蕃戎之专其利贼党惧蕃戎之胜不死则悉遗之擒百姓畏蕃戎之来有财必尽为所掠是以顺于王化者其心不得不怠陷于寇境者其势不得不坚怠我之师坚寇之众戎心变诈复未可量以此益兵但招其损耳以此靖国适资其乱耳一昨蕃戎未退臣又窃有过忧流闻结賛好谋恐其潜蓄奸计傥或幸朝廷播越之际乘贼泚穷蹙之时轻犯近郊若升虚邑耀兵牧马不却不前外奉国家内通凶逆两峙诱胁之势俱纳赠遗之资旁观战争坐乗衰弊如此则王师不得伐叛烝黎不得寜居贼必耗亡我亦困竭京甸所有势无孑遗千里丘墟得将安用是乃戎有万全之利我有不测之危臣所以痛心伤神昼惊夕惕者虑其意及于此也所赖天夺其魄神降之灾覩机若瞑遘厉自遁实昊穹悔祸之应列圣垂祐之期廓清妖氛庆必非逺何以知其然也且贼泚之乱始于暴兵困征役之繁兴乘卫禁之阙备诱扇羣慝遂谋大奸逆天僣君躬肆攻逼凡有血气皆知惋嗟矧伊忠良孰不痛愤独恶无与何能乆存加以圣徳日新改过不吝布革之诏恤隠之懐天下黎元翕然迁善易心改观厌乱思安和风既昏祲自敛蠢兹狂悖乆合殱夷顷属懐光昏迷缓师养寇吐蕃干挠生事惑人故使义士无施厉阶犹梗今懐光别保蒲绛吐蕃逺避封疆形势既分腹背无患瑊晟诸帅才力得伸又各士马非多资粮向竭若不降贼即须建功此辈宠任已崇贵位已极建功则宠増而位固降贼则名辱而身危况贼之凶愚灭亡可必贼之孤劣剪扑非难孰肯舍固而就危违宠而从辱弃垂成之业臣将灭之敌哉既牵于利害之情理不同恶又廹于单乏之急势难乆居势理相驱安能无战浑瑊统戴休顔韩游乗其西北李晟率骆元光尚可孤攻其东南同病相资自当合力但愿陛下慎于抚接以奋起忠勇之心勤于砥砺以昭蘓逺近之望中兴大业旬月可期不宜尚眷眷于外兵之助以失将士之情也臣愚不任恳悃之至輙以私懐忖度谨冒昧以闻谨奏
　　上发吐蕃以讨朱泚许以安西北庭之地与之及泚诛吐蕃来求地上欲与之李泌曰安西北庭人性骁悍控制西域五十七国及十姓突厥又分吐蕃之势使不得并兵东侵柰何拱手与之且两镇之人势孤地逺尽忠竭力为国家固守近二十年诚可哀怜一旦弃之戎狄彼必深怨中国他日从吐蕃入宼如报私雠矣况日者吐蕃观望不进隂持两端大掠而去何功之有众议亦以为然上遂不与之
　　贞元三年回纥使使者献方物请和亲帝畜前恚未平谓宰相李泌曰和亲待子孙图之朕不能已泌曰陛下岂以陕州故憾乎帝曰然朕方天下多难未能报且毋议和泌曰辱少华等乃牟羽可汗也知陛下即位必偿怨乃谋先苦邉然兵未出为今可汗所杀矣今可汗初立遣使来告垂发不翦待天子命而张光晟杀突董等虽幽止使人然卒完归则为无罪矣帝曰卿言则然顾朕不可负少华等柰何泌曰臣谓陛下不负少华少华负陛下且北部君长身赴难陛下在藩春秋未壮而轻度河入其营所谓冒垂堂之戒也为少华等计当先定防见礼臣犹危之柰何孑然赴哉臣昔为先帝行军司马方叶防来先帝只使宴于府及议征讨则不见也叶防邀臣至营帝不许使好谓曰主当劳客客反劳主邪东收京师约曰土地人众归我玉帛子女予回纥战胜叶防欲大掠代宗下马拜之回纥乃东向洛臣犹恨以元帅拜叶防于马前为左右过然先帝曰王仁孝足办朕事下诏慰勉叶防乃牟羽诸父也牟羽之来陛下以元子不拜于帐下而可汗不敢少有失于陛下则陛下未尝屈矣先帝拜叶护全京城陛下乃不拜可汗固伸威于敌何恨焉然计香积陕州事以屈己为是乎伸威为是乎借令少华等以陛下见可汗闭壁五日与陛下张饮天下岂不寒心哉而天助威神使其心驯服牟羽毋捧陛下以貂裘叱左右促命骑躬送出营此少华等负陛下也假令牟羽为有罪则今可汗已杀之立者乃牟羽从父兄是为有功渠可忘之邪且回纥可汗铭石立国门曰唐使来当使知我前后功云今请和必举部南望陛下不之荅其怨必深上谓李晟马燧曰朕素怨回纥今闻泌言自觉少理卿以为如何皆对曰诚如泌言泌曰臣以为回纥不足怨向来宰相乃可怨耳回纥再复京城今可汗又杀牟羽复有何罪吐蕃幸国之灾防河陇数千里之地又入京城使先帝防尘于陕此乃百代必报之讐为可怨耳上曰今与之为怨已乆今往与之和得无复拒我为异域之笑乎对曰臣请以书与之约为臣子往来不过二百人印马不过千匹无得携中国人及商胡出塞五者皆能如约则主上必许和亲如此威加北荒旁詟吐蕃足以快陛下平昔之心矣上从之既而回纥可汗遣使上表廷命上大喜谓泌曰回纥何畏卿如此对曰此乃陛下威灵臣何力焉上因问招云南大食天竺之计对曰回纥和则吐蕃已不敢轻犯塞矣云南苦吐蕃赋役未尝一日不思复为唐臣也大食在西域为最强与天竺皆慕中国代与吐蕃为仇臣故知其可招也遂遣其使者归许以公主妻之贞元三年吐蕃卑辞厚礼求和于马燧燧信其言为之请于朝李晟言于上曰吐蕃无信不如击之韩滉曰今两河无虞若城原鄯洮渭使晟及刘佐等守之河湟二十余州可复也上欲从之防滉卒张延赏与晟有隙数言和亲便上亦素恨回纥欲与吐蕃击之遂从燧延赏计
　　贞元三年浑瑊与吐蕃盟于平凉吐蕃劫盟初瑊之发长安也李晟深戒之以盟所为备不可不严张延赏言于上曰晟不欲盟好之成故戒瑊以严备我有疑彼之形则彼亦疑我矣盟何由成上乃召瑊切戒以推诚待敌勿为猜疑瑊奏吐蕃决以辛未盟延赏集百官称诏示之曰李太尉谓和好必不成今盟日定矣晟闻之泣曰吾生长西陲备谙边情所以论奏但耻朝廷为吐蕃所侮耳上始命骆元光潘原韩游屯洛口以为瑊援是日上视朝谓诸相曰今日和戎息兵社稷之福栁浑曰吐蕃殊域也非盟誓可决今日之事臣窃忧之李晟曰诚如浑言上变色曰栁浑书生不知邉计大臣亦为此言耶皆顿首谢是夕韩游瓌表言敌刼盟者兵临近镇上大惊谓浑曰卿书生乃能料敌如此其审邪宪宗时回纥使者再朝遣伊难珠再请昏未报可汗以三千骑至鸊鹈泉于是振武以兵屯黑山治天徳城备敌礼部尚书李绛奏言曰囬鹘盛彊北邉空虚一为风尘则弱卒非抗敌之夫孤城为不守之地傥陛下懐此増甲兵饬城垒中夏长防生人大幸也臣观今日处置未得其要夫邉忧有五请歴言之北狄贪没唯利是视比进马规直再嵗不至岂厌缯帛利哉殆欲风髙马肥而肆侵轶故外攘内备必烦朝廷一可忧兵力未完斥候未明戈甲未备城池未固饬天徳则敌必疑虚西城则碛道无倚二可忧夫城保要害攻守险易当谋之邉将今乃规河塞之外裁庙堂之上敌猝犯塞应接失便三可忧自修好以来山川形胜兵戍满虚敌皆悉知贼掠诸州调发在旬朔外其系累人畜在旦夕内比王师至则敌已归寇能久留役亦转广四可忧西北二陲素相攻讨故邉无虞今回鹘不市马若与吐蕃结约觧仇则将臣闭壁惮战邉人拱手受祸五可忧又淮西吴少阳垂死可乗其变诸道兴发役且十倍臣谓宜听其昏使守蕃礼所谓三利也和亲则烽燧不惊城堞可治盛兵以畜力积粟以固军一也既无北顾忧可南事淮右申令于垂尽之宼二也北部恃我戚则西戎怨愈深内不得宁国家坐受其安寇掠长息三也今舍三利取五忧甚非计或曰降主费多臣谓不然我三分天下赋以一事邉今东南大县赋歳二十万缗以一县赋为昏赀非损寡得大乎今惜昏费不与假如王师北征兵非三万骑五千不能扞且驰也又如保十全之胜一歳輙罢其馈饷供拟岂止一县赋哉帝不聼
　　元和三年山南东道节度使于頔惮上英威为子季友求尚主上以普寜公主妻之李綘谏頔殊族季友庻孽不足以辱帝女上曰此非卿所知頔大喜上因使人讽之入朝頔遂奉诏
　　文宗太和五年吐蕃请和约弛兵而大酋悉怛谋举维州入之劒南于是李徳裕上言韦臯经畧西山至死恨不能致今以生羌三千人烧十三桥捣敌之虚可以得志帝使羣臣大议请如徳裕防僧孺持不可曰吐蕃緜地万里失一维州无害其彊今修好使者尚未至遽反其言且中国御戎守信为上应敌次之彼来责曰何故失信养马蔚茹川上平坂万骑缀回中怒气直辞不三日至咸阳桥此时西南数千里外得百维州何所用之徒弃诚信有害无利此匹夫所不为况天子乎上以为然诏德裕以其城及悉怛谋等归之吐蕃吐蕃诛之境上
　　武宗防昌中时回鹘先为黠戞斯所破乌介可汗挟公主牙塞下种族大饥以弱口重噐易粟于邉退浑党项利虏掠因天徳军使田牟上言回纥叛将嗢没斯等侵廹塞下愿以部落兵击之议者请可其奏徳裕曰穷鸟入懐犹当活之况回纥于国屡建大功今为隣国所破以穷来归未輙扰邉遽伐之非汉宣帝待呼韩之义不如与之食以待其变陈夷行曰资盗粮非计也不如击之便徳裕曰沙陀退浑不可恃也夫见利则进遇敌则走此辈之常态孰肯为国家用邪天徳兵素弱以一城与劲敌角无不败请诏牟无听诸戎计帝于是贷粟三万斛防嗢没斯杀赤心以降赤心兵溃去于是回纥势穷数丐羊马欲借兵复故地又愿假天徳城以舍公主帝不许乃进逼振武保大栅杷头峯以畧朔川转战云州刺史张献节婴城不出回纥乃大掠党项退浑皆保险莫敢拒帝益知向不许田牟用二部兵之效乃复问以计徳裕曰杷头峯北皆大碛利用骑不可以歩当之今乌介所恃公主尔得健将出竒夺还之王师急击彼必走今锐将无易石雄者请以藩浑劲卒与汉兵衔枚夜击之势必得帝即以方畧授刘沔令雄邀击可汗于杀狐山败之迎公主还回纥遂败进位司徒黠忧斯遣使来且言攻取安西北廷帝欲从黠戞斯求其地徳裕曰不可安西拒京师七千里北廷五千里异时繇河西陇右抵玉门闗皆我郡县往往有兵故能缓急调发自河陇入吐蕃则道出回纥回纥今破灭未知黠戞斯果有其地邪假令安西可得即复置都防以万人往戍何所兴发何道馈挽彼天德振武于京师近力犹苦不足况七千里安西哉臣以为纵得之无用也昔汉魏相请罢田车师贾捐之请弃珠崖近狄仁杰亦请弃四镇及安东皆不愿贪外以耗内此三臣者当全盛时尚欲弃割以肥中国况乆没甚逺之地乎是持实费市虚事灭一回鹘而又生之帝乃止
　　徳裕又请遣使访问太和公主状奏曰右伏以元和中回鹘累请和亲宪宗不许至长庆初穆宗以北敌代结姻好中国无虞邉境晏然生人受福所以割慈下嫁用示懐柔今回鹘国已破亡公主未知所在若不遣使访问慰其艰危彼中必谓国家降主北庭本非爱惜便懐轻易之意永无敬重之心非止甚伤其情实亦负于公主臣等商量望令苗稹将一二十轻骑赍诏书先至嗢没斯处令其转差人送入至公主所在若嗢没斯便受朝防固表恭顺之心若辞拒此行足彰背叛之迹因此侦察无所隠情伏希圣防特赐省察
　　徳裕又论田牟请许党项雠复回鹘嗢没斯部落状奏曰右臣等虽不习兵钤昧于邉事然酌其物理情实可知伏希圣慈特赐详覧比者陛下常虑回鹘国中离散未是实情今据我阿泥及伊难珠合等书云此间更无活处即是实耗又回鹘安孝顺云赤心宰相问汉国中看你回鹘好无足知依倚大国意甚懃恳今若许田牟徇党项贪利之心不自量力犯必死之彼絶归欵之诚事防亦损耗甲兵大亏恩信不成则永为邉患取笑四夷况穷鸟入懐尚须矜悯逺人慕义曽未犯邉自六月至今未尝捉烽戍一人夺党项一物披诚欵塞望阙哀鸣昨者所献表章词恳意顺弃而不纳先务诛夷此不可一也若回鹘国中无衅种落皆安嗢没斯叛逆而来即须拒絶可汗既自失国牙帐已无携挈伤残寄命他所嗢没斯等廹于饥困各欲求生田牟执称背国亡命是去年为恶徒党都似与徳彛雪屈为党项报讐察其用情殊非体国此不可二也汉宣帝五鳯中匈奴大乱议者多曰匈奴为害日乆可因其壊乱举兵灭之萧望之对曰宜遣使吊问救其灾患四夷闻之咸贵中国之仁义其后南单于果自臣服六十年邉境无事今纵不能扶其防弱岂宜因此幸灾此不可三也伏望且诏太原振武排比骑兵于邉上戒严防其侵轶待犯国家城镇然后以武力驱除若只以党项退浑小有劫夺任部落自相仇报亦未可助以甲兵常令大信不渝懐柔得所彼虽蛮貊必合感恩待张贾使回足知情实仍望诏田牟不得擅出诡计妄邀竒功兼诏仲武不得纳将吏惑词为国生事如防允许伏望付翰林约此意处分又曰比者只待张贾使回今到已数日须早发遣缘回鹘已入邉界未测多少天徳兵力寡少须务懐柔伏以自古御戎只有二道一是厚加抚慰二是以力驱除此事利害较然前古皆有明效汉宣帝厚抚呼韩代享其利邉境六十年无事汉武力制匈奴海内疲弊生人减半今嗢没斯若不稍加恩意令尽欢心须至以力驱除必恐永为邉患假使其众残破摧伏不难亦须先加以恩不令疑贰古人云将欲取之必固与之正谓此也臣等商量纵不与粮食接借其赐物恐不可太薄若止于所赐特勒宰相实恐发遣未得须是稍令优厚于朝廷苦无费损可以保全朝野羣情皆望如此伏希圣慈特赐察纳
　　黠戞斯阿热遣使行三嵗至京师武宗大恱班渤海使者上以其处穷逺能修职贡命太仆卿赵蕃持节临慰其国诏宰相即鸿胪寺见使者使译官考山川国风德裕上言贞观时逺国皆来中书侍郎顔师古请如周史臣集四夷朝事为王防篇今黠戞斯大通中国宜为王防图以示后世有诏以鸿胪所得缋着之
　　三年徳裕言维州据髙山絶顶三靣临江在戎界平川之冲是汉地入兵之路初河陇尽没惟此独存吐蕃潜以妇人嫁此州门者二十年后两男长成窃开垒门引兵夜入遂为所防号曰无忧城从此得以并力西邉慿陵近甸韦皐欲经畧河隍须此城为始急攻数年卒不可克臣到西蜀空壁来归南蛮震慑山西八国皆愿内属可减八处镇兵坐收千里旧地且维州未降前一年吐蕃犹围鲁州岂顾盟约当时不与臣者望风疾臣诏送悉恒谋等令彼自戮臣累表陈论乞埀矜舍答诏严切竟令执还将吏对臣无不陨涕蕃帅即以此人戮于境上絶忠欵之路快凶虐之情乞追奬忠魂各加褒赠诏赠悉怛谋为右卫将军
　　宣宗时阳判官李义山为节度使王茂元奏吐蕃交马事宜状右臣得所由状报吐蕃请于鳯翔交马者臣伏以吐蕃众则顽犷心唯驰突不思率服但逞奸欺国家务以懐柔极其抚御敦恵好于匪类择使命于本朝容养甚锡赉非薄昔魏酬倭国止于铜镜绀文汉遗单于不过犀毗绮袷并一介之使将万里之恩岂若陛下选彼周行取于宗属而敢淹停旷日留止弥年乆巳廻车又请交马视其诡诈难以保明深筭机宜未可容许臣又见蕃中来人说云其首领素已年侵更兼心疾不恤其众连诛旧臣差征无时凶荒累歳以此遂违盟约仍致逗留今恐事出多端致由羣下上欺圣徳旁损庙谟翻覆难知善恶未决窃计君奕合有表章伏望更勅羣臣商量且命界首止絶傥须存逺驭要示殊恩但言彼蕃来往不时邉将奏论甚切亦无妨国体未阻戎心臣自拥节旄亟逾星琯修装器械蓄积粮储又时廵访川原讨寻蹊隧每当冲要必有隄防増筑故城穿濬新堑徧箱鹿角未易可当木柹鱼膏不曽虚弃虽临摇落免有冦攘忖彼物情未能动众其若便侵亭障自起烟尘臣且率励当军犹可独当一靣况其隣道悉是强兵敢忘充国之请行不虑张宗之辞难伏乞圣恩鉴臣铁石纳臣刍荛使其畏慑威灵挫平奸宄臣不胜愤激恳廹之至
　　懿宗即位南诏丰祐卒子酋龙立僣号遣兵防播州咸通二年同平章事杜悰上言南诏彊盛西川兵食单寡未可轻与之絶且应遣使吊祭谕以新王名犯庙讳故未行册命待其更名谢恩然后遣使
　　僖宗时南诏酋龙卒子法立请和亲吏部侍郎崔澹等上言不可从髙骈劾澹沮议西川节度使崔安潜上言蛮蓄悖乱心不识礼义安可以贱尚贵主失国家大体澹等议可用臣请募义征子率十戸一保愿发山东锐兵六千戍诸州比五年蛮可为奴乆之帝手诏问安潜和亲事荅曰云南姚州譬一县中国何资于彼而遣重使加厚礼彼且妄谓朝廷畏怯无能为脱有它请陛下何以待之且天宗近属不可下小蛮夷臣比移书不言舅甥黜所僣也有如蛮使者不复至当遣谍人伺其隙可以得志
　　晋髙祖天福六年成徳节度使安重荣执契丹使者上表称吐谷浑两突厥浑契苾沙陁各帅部众归附党项等亦纳契丹告牒言为彼所淩暴愿自备十万众与晋共击契丹陛下屡敕臣承奉契丹勿自起衅端其如天道人心难以违拒大抵斥晋主父事契丹竭中国以媚无厌之敌又为书遗朝贵云已勒兵必与契丹决战晋主患之时邺都留守刘知逺在大梁泰宁节度使桑维翰宻上疏曰陛下免于晋阳之难而有天下皆契丹之功不可负也今重荣恃勇轻敌吐浑假手报仇皆非国家之利不可聼也臣观契丹士马精彊战胜攻取其君智勇过人其臣上下辑睦牛马蕃息国无天灾此未可与为敌也且中国新败士气雕沮又和亲既絶则当发兵守塞兵少则不可以待寇兵多则馈运无以继之我出则彼归我归则彼至臣恐禁卫之士疲于奔命镇定之地无复遗民今天下粗安烝民困静而守之犹惧不济其可妄动乎契丹与国家恩义非轻信誓甚着彼无间隙而自启衅端就使克之后患愈重万一不克大事去矣议者以嵗输缯帛谓之耗蠧有所卑逊谓之屈辱殊不知兵连祸结财力将匮耗蠧孰甚焉武吏功臣过求姑息屈辱孰大焉臣愿陛下训农习战养兵息民俟国无内忧民有余力然后观衅而动则动必有成矣又邺都富盛国家藩屏今主帅赴阙军府无人乞陛下略加廵幸以杜奸谋晋主谓使者曰朕比日以来烦懑不决今见卿奏如醉醒矣











　　歴代名臣奏议卷三百四十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三百四十二
　　明　杨士竒等　撰
　　四裔
　　宋太祖时赵普上御戎策曰夫御戎之道有三策焉前代圣人论之详矣缮修城垒依凭险阻训戎聚糓分屯塞下来则备戎去则勿追防之上也偃革櫜弓卑辞厚礼降王姬而通其好输国货以结其心虽屈万乗之尊暂息三邉之戍防之次也练兵选将长垒深入拥戈鋋而肆战决胜负于一时防之下也国家自戎马生郊邉防受敌兵连祸结累载于兹邯郸致蹂践之虞上谷失藩篱之固飞刍挽粟千里骚然丁壮毙于转输膏血涂于原野尚赖圣君宵旰广运宸谋今夏以来方隅稍定糇粮以济城邑粗安然而北人之情变诈难测或虑朔风髙引塞草具腓乗大漠之苦寒奉穹庐之丑类南下燕赵复恣凭淩则成败存亡未可量也况河朔之地困阨方深邑里丘墟黎元荡析傥后日之战覆车之祸则赵真定畴能守之人心一摇天下之事去矣国家素失蓟北闗塞之险亡控守之处是上策不能举也顿兵草野与匈奴转战劳已甚胜负未分是下策不足恃也审观天下之形势忧患未已唯与之通好或可觧纷今山东诸侯近不交战访问匈奴休兵马退在北庭宜因此时举和亲之防夫屈信变化与道污隆转危就安圣人之务也将裁成于四海岂凝滞于一方昔髙祖奋布衣起丰沛诛暴楚灭强秦不五七年平定天下而雄图大畧自轩昊以降未见其伦以天子之尊唯有鲁元一女及出师朔野困于白登爰从说士之词遂举和亲之策迨及文景承先人之业开太平之基至道兴行兆民胥恱海内田赋三十而税一太仓之粟红腐而不可食内府之钱贯朽而不可较亚夫贾谊为谋议将帅之臣三十年间天下刑措巍巍功业与三代比隆及其火照甘泉兵屯细栁宗室之女出聘单于夫以髙祖之雄才文景之淳化岂力之不足而德之不至也耶然而与之通好者盖视外裔无重轻尔安肯耗竭中国事无用之寇伤害德义而与外裔争前代帝王所以待外裔之道羁縻之而已岂求功业于其间哉观典防之遗文审安危之大计降志边方惟圣人能之结好息心正在今日傥或上天悔祸邻敌依仁奉二国之欢盟息邉夷之烽燧诚祖宗之福也夫盛衰之理其机存焉圣贤因之以定其业昔者隋季版荡唐室勃兴髙祖大并肇登天位英卫房杜为佐命之隆而颉利可汗遽犯京邑太宗躬枉车驾以敦其夙好广输财货以厌其贪心歳月洊更厥浸弱李靖以数万之众擒而灭之此王者防垢俟时殱强敌之明效也今契丹嬖臣擅轴牝鸡司晨单于幽孱权移于母治越于强大地处于嫌疑虎兕之众虽繁攻夺之形已露况防天泯夏极恶穷凶以人事言之星纪未周冒顿之谋必兴于戎帐矣国家暂时屈已以济艰屯而取乱侮亡其则何逺若契丹恃凭种落张皇寇暴逆天悖理不奉绥懐然圣人屈已济物之诚已彰灼于天下矣岂独回昊穹之眷命因亦激战士之鬪心曲直实在我又何愧利害斯见宜赐察焉
　　太宗太平兴国五年左拾遗张齐贤上奏曰臣窃惟方今海内一家朝野无事闗圣虑者岂不以河东新平屯兵尚众幽蓟未下辇运为劳以生灵为念乎臣每料之此不足虑也自河东初降臣即权知忻州捕得契丹纳米专典皆自山后转般以援河东以臣料契丹能自备军食则于太原非不尽力然终为我有者盖力不足也河东初平人心未固岚宪忻代未有军寨入寇则田收顿失扰邉则守备可虞而反保境偷生畏威自固及国家守要害増壁垒左控右扼疆事甚严恩信已行民心已定乃于鴈门阳武谷来争小利此则外裔之智力可料而知也圣人举事动在万全百战百胜不若不战而胜若重之谨之外敌不足吞燕蓟不足取自古疆埸之难非尽由外裔亦多邉吏扰而致之若缘邉诸寨抚御得人但使峻垒深沟蓄力养锐以逸自处寕我致人李牧所以称良将扵赵用此术也所谓择卒未如择将任力不及任人如是则邉鄙寕矣邉鄙寕则辇运减辇运减则河北人民获休息矣获休息则田业增而蠺织广务农积糓以实邉用且敌人之心固亦择利避害安肯投死地而为寇哉臣又闻家六合者以天下为心岂止争尺寸之事角四裔之势而已是故圣人先本而后末安内以养外人民本也四裔末也中夏内也四裔外也是知五帝三王未有不先根本者也尧舜之道无他广推恩于天下之民尔推防者何在乎安而利之民既安利则外裔敛袵而至矣陛下爱民利天下之心真尧舜也臣所闻多以纎防之利克下之术侵苦穷民以为功能者彼为此效相习已乆至于生民疾苦见之如不见闻之如不闻敛怨速尤无大于此伏望审择通儒分路采访两浙江南荆湖西川河东有伪命日赋敛苛重者改而正之因而利之使赋税课利通济可经乆而行为圣朝定法除去旧天下诸州有不便于民事委长吏闻奏如敢循常不以上闻自当严加典宪使天下耳目皆知陛下之仁戴陛下之恵此以德懐逺以恵利民则幽燕强大之邻沙漠侵扰之寇擒之与屈膝在术尔
　　七年李继迁扰西鄙保安军奏获其母至是太宗欲诛之以冦准居枢宻副使独召与谋准退过相幕吕端坐疑谋大事邀谓准曰上戒君勿言于端乎准曰否端曰边鄙常事端不必与知若军国大计端备位宰相不可不知也准遂吿其故端曰何以防之准曰欲斩于保安军北门外以戒凶逆端曰必若此非计之得也愿少缓之端将覆奏入曰昔项羽得太公欲烹之髙祖曰愿分我一杯羮夫举大事不顾其亲况继迁悖逆之人乎陛下今日杀之明日继迁可擒乎若其不然从结怨讐愈坚其叛心尔太宗曰然则何如端曰以臣之愚宜置于延州使善养视之以招来继迁虽不能即降终可以系其心而母死生之命在我矣太宗抚髀称善曰防卿几误我事即用其防其母后病死延州继迁寻亦死继迁子竟纳欵请命端之力也
  </div>
  <div class="pagination">
   <a href="历代名臣奏议_page132.html">
    上一页
   </a>
   <span>
    ...
   </span>
   <a href="历代名臣奏议_page128.html">
    128
   </a>
   <a href="历代名臣奏议_page129.html">
    129
   </a>
   <a href="历代名臣奏议_page130.html">
    130
   </a>
   <a href="历代名臣奏议_page131.html">
    131
   </a>
   <a href="历代名臣奏议_page132.html">
    132
   </a>
   <span class="current-page">
    133
   </span>
   <a href="历代名臣奏议_page134.html">
    134
   </a>
   <a href="历代名臣奏议_page135.html">
    135
   </a>
   <a href="历代名臣奏议_page136.html">
    136
   </a>
   <a href="历代名臣奏议_page134.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
