<!DOCTYPE html>
<html>
<head>
    <meta charset="UTF-8">
    <title>明世宗宝训 - 第 8 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明世宗宝训 - 第 8 页/共 82 页</h1>
    <div class="content">　　圣母躬行体践之事历历可考子孙臣民诚能以传训之书研精致力一言一行动遵行之静思诵之必王后有姜班之美侯妃著二顺之休夫人可齐敬姜之名士庶人妻获轲子之贤矣然于内则皇后朕又切有望焉掇拾数言以表人子爱亲之意如此如谓阐扬恩德昭示无穷者则纵使中欲为而口实不能言耳明识博学者其谅朕之心幸勿诮斥云尔
　　○嘉靖十年六月戊辰冠带官李武以
　　献皇帝所赐阳春台北望诗一轴来上且乞宣付史馆礼部议所上诗文备载于恩纪含春堂集内武一念忠敬宜量加赏赍还其原轴仍令收藏以彰恩赐
　　上曰
　　皇考圣制诗序其即缮写令有司于从岵山建亭刻石识我
　　皇考所游之地以申朕孝思之诚诗轴仍付武收藏赏纻丝一表里礼部又请
　　上亲洒宸翰识记岁月许之乃识其后曰登阳春台北望诗者朕
　　皇考恭睿献皇帝之圣制也叙事甚详已具载
　　皇考序中近因钦天监副李源次男本监生李武奏进盖源昔奉我
　　皇考伯命往供事建造府第之时故源获赐而家藏之伊男武俱进亦所以彰我
　　皇考圣德一时感赋未尝不寓以忠孝之情所谓非
　　圣人而弗能斯时也已载于
　　皇考恩纪含春集中今共辅臣计乃复命工部侍郎黎奭董工构一亭于本台之原处以俾来者知我
　　皇考尝一登眺焉朕因谕之曰建亭以奉
　　圣制所以示将来耳勿得崇奢务华唯图经久可也庶不□我
　　皇考素尚恭俭之盛德亭既竣工奉立罔忽礼卿奏朕宜识之朕于是顿首谨识于末云既而原任引礼舍人传旨复进
　　献皇帝所制阳春台赋
　　上命并刻于石仍识之曰朕
　　皇考恭睿献皇帝所制阳春台诗及赋者诗既奉刻贞珉兹得原任引礼舍人傅贞以赋奏亦见忠意朕复命亚司空奭再立石而奉刻之俾来者知所由也夫是赋与诗俱载之
　　皇考恩记含春堂诗集中斯举不过识朕
　　皇考神游尝及之地若夫论古今事迹人物形胜与朕
　　皇考自叙所谓皆载在兹赋中已昭然灿然矣不必复赘矣谨述此以恭识焉
　　○八月甲申以无逸殿庭
　　上亲制祝文祭告于
　　崇先殿曰予昔承
　　圣教以农务不可不知追忆
　　严训近命工构殿亭一区于西苑之迎和门殿扁曰无逸北面恭书
　　皇考亲制农家忙一律而刻之用传悠久末附以子所记述今工告备面奏无由敬此敬告伏希
　　皇考鉴知俾名此心恒存终始无替以光
　　圣教于将来谨告
　　○嘉靖十五年十二月乙未先是
　　上面谕礼部尚书夏言
　　宗庙告成将布诏覃恩海内
　　两宫皇太后未隆徽称朕心未安卿等宜议拟以闻既而内阁复传
　　圣谕
　　两宫徽号并加二字于是言奏
　　两宫皇太后尊同行辈名分不殊徽号字数并宜一体
　　昭圣康惠慈寿皇太后原六字今宜加二字
　　圣后章圣慈仁皇太后原四字今宜加四字
　　上曰
　　两宫行辈同尊本是相等非姑妇也
　　皇伯母原系
　　皇兄所上六字故今似多耳昨辅臣及今卿等既以为宜并用八字其如拟行之
　　○嘉靖十七年六月丙辰先是致仕杨州府通判同知丰坊奏请如古者建明加尊
　　皇考献皇帝号称宗以配
　　上帝下礼部会议尚书严嵩等言
　　献皇功德诚宜配
　　帝若称宗则当祔
　　庙恐于礼未安
　　上曰
　　皇考称宗在今日不为过情且古人未尝不称其君为宗近代皆若是何在
　　皇考为不宜明堂秋报大典当以严父配帝之文为正本与郊礼不同人孰无父其父即祖兹礼自朕举行宜奉
　　皇考配帝于是申命嵩等复集群臣会议至于再三
　　上以典礼重大群臣溺于诗书古文不能通晓违礼之正乃托为群下奏对之词亲制明堂或问颁示群臣其文曰明堂或问者非上人亦好辨以效常情之所为也实不得已之言也哉
　　皇祖常假臣下作对奏因楼城之上焉故此或问以作云问曰明堂大享之礼邃古无者本周之始固亦报
　　天之情秪以配帝之位每论不同且在今日有甚难者汝其何用情哉答曰明堂享礼次于大报重于他祀虽古远有无未可知周始著之载籍今日之举未难时人之情甚非古人比也曰配帝为难将欲举
　　太宗配庶几可以服天下每思不知视
　　太宗为何如之主今日
　　圣灵在天犹昔御世一般
　　太宗本时君之远祖以文近之亲尊之是非人道之正降祖为亲经所未闻孔子不曾有是言以教后世但世愈降道愈湮文人学士之心一日昧于一日但骋彼舞文弄智恣已胡为上箝君父下愚细人此非难者决不可行之礼也问曰汝盖欲父
　　考配亦非昵于爱亲而不爱祖也答曰明堂本义是因秋时群物成以报天即人成于父之义以其所合于义之正大典则为礼故父配为正不为昵丰不为忘远问曰父配固是矣将来一世一易抑但以一乎答曰今既用周制为准则即如武王行礼奉以文王配之义一而已矣问曰周公制礼汝何谓武王行之答曰周公者臣职也虽然必称武王为正岂有臣行君礼哉周自武为之则严父必文今日自我举必
　　皇考配也问者又曰配义虽明称宗何为答曰称宗之义在今无有一说但不过尊亲之义亦无凭据亦无比附亦无轻重亦无利害只是个崇上之义耳问曰称宗祔庙否答曰祔庙与称宗是一行今文臣但以祔庙必祧不如专享百世为上此不过愚哄其君耳我
　　皇考虽未即生存之位今日亦有如生之义
　　祖宗列圣欢聚一堂独去我
　　皇考一人人情不堪时义不顺
　　皇天
　　皇祖之所眷思子子孙孙之所不乐独文人残狠之无比也非害于义害于礼之者即无意思之争辩必祔庙必称宗亲尽必祧则可以成一代宗庙之礼岂有
　　太庙中四亲不全之礼乎人而无父有诸兄人君为人之极可乎问者又曰称宗祔庙祧礼皆明明堂之配亲尽将何为答曰明堂之配百世不可易祔祧何害两不关涉也问者又曰时人但为
　　太宗不得一配为争耳答曰此说不是尊崇之实假借以制时君又上欺
　　太宗违道之甚夫假借制君之罪固重上欺
　　太宗之罪尤重今日之
　　始祖
　　太祖也
　　始祖故配郊也今日之
　　严父
　　献考也
　　严父故配明堂也此文人亦明知之明知
　　太宗即不可上并
　　始祖又不可降拟近亲故曰祈谷可一奉祀又欲复屋下以重明堂之祭此强牵妄拟欺愚君上是人为哉问曰若是说者则
　　太宗永无配享之典汝宁忍之哉答曰礼之正所当为者不可避不可让也避则自诡让则负天礼之不正不当为者不可妄不可欺也妄则自失欺则诈情以伪事神神必不歆圣人教人如是耶问曰
　　太宗功兼创守将何以报之哉答曰我
　　太宗当
　　皇祖初定之中又值建文所坏复兴起之便是再创一般今同
　　太宗未免无异于
　　列圣当以祖字别之庶见其宜也此人情之真焉夫何谓古以祖有功而宗有德今概以宗尊之
　　太宗所谓有功者焉可同宗称之此当别之者也云仍令礼官遵照或问会议来行于是奉
　　皇考侑
　　帝称宗之礼始定
　　○九月辛未
　　上敕谕礼部曰朕惟我国家之兴始
　　皇祖高皇帝也中定艰难则我
　　皇祖文皇帝也
　　二圣同创大业功德并焉宜同称
　　祖号我
　　皇考献皇帝躬备大德是以延及朕身入嗣
　　祖位宜荐
　　宗称矧今
　　大享已成议奉
　　皇考配将当将举事之期先用荐上
　　鸿号尊
</div>
    <div class="pagination">
<a href="明世宗宝训_page7.html">上一页</a><span>...</span><a href="明世宗宝训_page3.html">3</a><a href="明世宗宝训_page4.html">4</a><a href="明世宗宝训_page5.html">5</a><a href="明世宗宝训_page6.html">6</a><a href="明世宗宝训_page7.html">7</a><span class="current-page">8</span><a href="明世宗宝训_page9.html">9</a><a href="明世宗宝训_page10.html">10</a><a href="明世宗宝训_page11.html">11</a><a href="明世宗宝训_page12.html">12</a><a href="明世宗宝训_page13.html">13</a><span>...</span><a href="明世宗宝训_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
