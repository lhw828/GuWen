<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 42 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 42 页/共 62 页</h1>
    <div class="content">　　上谕吏部都察院民生之安危由于吏治之清浊吏治之清浊全在督抚之表率若督抚清正实心爱民则下吏孰敢不洁已秉公近见各省督抚弹章祗将一二衰老微官塞责岂所属地方果无贪酷害民之辈总由姑息徇庇莫肯直纠吏治民生安所恃赖尔部院职任澄清督抚中有不肖昭著者即行叅处以后督抚纠劾官员除情轻者照例处分外其列款贪酷者即行解任究审傥因循旧习不肯实心任事一幷治罪
　　康熙六年丁未二月戊辰
　　上谕吏部兵部都察院国家政务委任庶官必内外大小臣工咸得其人乃可共襄治理京察大计军政俱应于今歳举行将内外大小各衙门满汉文武官员分别澄叙以励官方应行事宜尔部院察例议奏
　　十一月甲子吏部遵
　　防议覆工科给事中李宗孔疏请复行荐举查考满停止见行大计既有三年卓异之官似毋庸又行荐举应仍照前议其所举卓异之员不论本任内及陞转任内一有不职应将从前申详荐举等官分别降革
　　上曰前卓异荐举原系竝行后因举行考满将荐举停止举劾关系劝惩大典今考满既经停止荐举仍着复行其卓异官原任有事举荐官理宜处分至后任有事仍将前荐举官处分永塞荐举之路又所拟处分之例太过着再定议具奏
　　康熙七年戊申六月戊子
　　上谕戸部向因地方官员滥徴私派苦累小民屡经严饬而积习未改每于正项钱粮外加增火耗或将易知由
　　单不行晓示设立名色恣意科敛或入私囊或贿上官致小民脂膏竭尽困苦已极朕甚悯之督抚原为察吏安民而设布政使职司钱粮厘剔奸弊乃其专责道府各官于州县尤为亲切州县如有私派滥徴枉法婪赃情弊督抚各官断无不知之理乃频年以来纠疏甚少此皆受贿徇情故为隐庇即间有纠叅非已经革职即物故之员其现任贪恶害民者反不行纠叅甚至已经发觉之事又为朦溷完结此等情弊深可痛恨嗣后如有前弊督抚司道等官不行严察揭叅或经体访察出或被科道纠叅或被百姓告发将督抚一并严处不贷至尔部收纳直隶各省解到钱粮亦须随到随收速给批回毋得纵容司官笔帖式书办等勒索作弊苦累解役倘有违法即行叅奏如不行严禁察出将堂司各官一并从重治罪又言官于作弊害民者理应察访指名纠叅乃近日章奏大率摭拾细故茍且塞责嗣后当据实陈奏毋得挟私讐害尔部即遵谕速行直隶各省大小官员刋示晓谕百姓
　　康熙八年己酉八月壬申
　　上谕吏部国家政务惟借羣工赞理在京各衙门大小官员必各称其职乃可以襄郅隆之化部院等衙门满汉各官应行澄叙以示劝惩大学士尚书及三品以上堂官俱着自陈三品司官及四品以下各官尔部会同都察院详加甄别具奏在外总督廵抚系封疆大臣职任紧要着该部院查明任内功过称职与否详加甄别具奏
　　康熙十年辛亥五月辛酉
　　上谕兵部武官有防守地方缉捕盗贼之责必弓马熟嫺方克胜任其不称职者虽总督提督有不时纠叅之例但与其纠叅于后贻悮地方不如于选授之时详加选择以后除见任推陞各员外凡系应到部掣籖之官尔部即考騐弓马然后令其掣籖如有不堪者即行题明照例给以原品顶带停其补授
　　十二月癸未
　　上谕兵部侍郎色塞赫等曰每见尔部题授江南浙江西安诸处章京俱系有资力者于盛京寜古塔诸处员缺则属之贫弱之人岂无情弊又防军校即陞佐领亦属越次不公尔部宜详察之
　　康熙十七年戊午五月己酉
　　上谕吏部兵部向以闽省海疆要地虽经恢复海逆未平民生凋敝抚绥防御惟在文武大吏相与殚心料理方于兵民有裨今总督郎廷相提督段应举自简任以来为时已久山谷之伏莽未靖闾阎之困苦未苏吏治未见澄清营伍漫无整顿寇警频闻地方躏扰更有甚者海贼侵犯内地事前不能豫防事后不能御皆由该总督提督庸懦无才职业不修所致殊负简任之意仍令在任贻悮封疆着康亲王杰书察议具奏
　　康熙十九年庚申五月庚寅
　　上谕大学士等曰云南廵抚伊辟疏请将随行人员坐名题补朕思此等人员果堪用者亦复何害乃一时仓卒奏请往往不能尽当如知府知县等官俱将此辈补授徒悮地方此后坐名题补各官概行停止吏部仍照例铨选
　　八月己卯
　　上谕吏部科道为耳目之官关系最要必选用得人方能称职汉官皆由行取考选补授惟满官论俸叙陞着吏部都察院将见在满洲给事中监察御史会同选择堪用者仍留原任不称职者对品调补部院衙门康熙二十一年壬戌九月癸酉戸部引
　　见各部院保举关差官员以苏赫臣办事有才与其列上曰凡部院司官果能谨愼奉职方不偾事如苏赫臣及科臣莫洛辈俱狂妄自恃虽有才干亦无足取可另行保举以闻
　　康熙二十三年甲子正月壬辰
　　上谕大学士等曰各部院司官内才力庸劣者曾降防令不时纠叅然叅处者甚少虽有一二纠叅皆系末员其实系庸劣无能多徇情面不行纠叅又有狂妄好胜专恣行事者较之庸劣无能为害更甚各部内朕所明知而徇情不叅者亦有之可严谕部院衙门查各属司官内有庸劣无能狂妄好胜专恣行事之员即行指名题叅
　　丙申
　　上谕大学士等曰副都御史塞克德自简任以来竝未见陈奏一事才具庸劣可令解任朕观部院官员懒惰者甚多一遇苦差或有称病规避者嗣后部院官员或病或有事故俱注册以慿分别勤惰又
　　谕曰督抚乃封疆大臣通省民命所闗
　　世祖皇帝时所用者尚属循良逮至辅臣时用张长庚白如梅张自德贾汉复屈尽美韩世琦等扰害地方以致百姓困苦今之督抚较前虽觉稍愈而相沿成习尚未尽改见在浙江湖广总督江苏廵抚员缺最为紧要必择贤能补授方于地方有济如不得其人则百姓受害不可胜言矣此三缺尔等加意详审务得相宜之人公同举出听候酌用
　　五月辛巳
　　上谕大学士等曰凡居官以淸廉为要今九卿若有确知其人者无论内外大小官员可据实举奏近闻陆陇其居官甚善众皆称之谅非矫餙从此操守不改永着芳声是为真实好官耳
　　十二月己亥
　　上谕安徽按察使于成龙之父原任阿逹哈哈番于得水曰尔子于成龙居官淸廉惟尔教子有方特加赏赉尔其朂勉尔子殚心竭力始终如一朕不难频加显擢茍末路不终辜负国恩定行惩治亦尔家门之玷也又
　　召八旗汉军都统副都统侍郎等
　　谕曰国家自
　　祖宗定鼎以来委任汉军官员与满洲一体其中颇有宣猷効力者如孟乔芳张存仁辈朝廷亦得其用比年汉军居官者大不如初每赴外任多携仆从汰侈糜费惟务黩货累民恣肆放逸未能谨守法度如张长庚贾汉复白色纯等不可胜举屡加申饬尚多因循未见改辙兹者廵行江南见文武各官及军民人等众口一辞称江寜府知府于成龙淸廉爱民朕心喜悦已面加奬励超迁为安徽按察使又特召于成龙父赏赐以示褒美廉吏至意凡尔八旗汉军人等自今以后悉宜洗心涤虑痛除旧习或子弟官守在外宜各贻书训勉果有洁己爱民如于成龙者朕立行擢用如犹怙非不悛国有常法不能为此辈贷也
　　康熙二十四年乙丑九月辛未
　　上谕吏部督抚藩臬官资相近请托易行每逄大计各省督抚多以藩臬举报卓异不无结纳徇情之弊着通行禁止
　　康熙二十五年丙寅二月辛丑
　　上谕大学士等曰近云贵督抚及四川广东廵抚俱疏请征勦土司朕思从来控制苗蛮惟在绥以恩德不宜生事骚扰今览蔡毓荣奏疏已稔悉其情由盖因土司地方所产金帛异物颇多不肖之人苛求剥削茍不遂所欲辄以为抗拒反叛请兵征勦在地方官则杀少报多希冒军功在土官则动生疑惧携志寒心此适足启衅耳朕但以逆贼勦除四方底定期于无事如蔡毓荣王继文哈占身为督抚不思安静抚绥尚诛求无已是何理也前出征云南赵良栋将彼等过端防至发露穆占之家人举首朕寝其议若此等尚多朕无不洞悉但事系已结朕不复究置之寛宥至云贵督抚居官殊无善状或地处辽逺朕不悉知亦未可定尔等将此谕防传示九卿詹事科道令其详议具奏
　　四月甲辰
　　上谕领侍卫内大臣公邬黒福善坡尔盆等曰学士常书原系微贱之人理应仰体朕委任之意効力圗报考试之事乃伊职掌应立法严肃查察情弊乃于懐挟诸明知不举惟于朕前防蔽行诈见今发觉被获应将常书革去学士改为三等侍卫照常行走
　　七月庚戌
　　上谕吏部翰林官员内或有不善书法者或有不能撰讲章者或有不能句读通鉴者甚有以饮酒宴会为事博奕为戏者其读书立品思副委用裨益国事者甚少今若依部议道缺调用恐伊等登第之后未经敭歴骤任监司则无才之人反为侥幸何所惩创应以学问不及者分别一二人降调庶众皆知儆着吏部翰林院学士会议具奏
　　十月壬申
　　上谕大学士等曰镇国公哈尔萨为人鑚营有玷公爵应将此公爵令伊兄六格袭替苏努虽系宗室其行事乃如人之奴仆在安亲王及索额图家谄媚行走至在议政处但遇势要之人发一议论伊辄唯唯听从不敢更有论説其阿顺之态与家奴无异尔等将此防传谕哈尔萨苏努二人
　　康熙二十九年庚午正月甲寅
　　上谕吏部用人之权关系最为重大于成龙破壊定例将曾经超擢历年未久如许官员保题尔部不以为非但称无庸议殊属不合且既云直隶好官甚多今竝不能拯救饥民频多流散如此则平日才能所办何事武廷适等陞转着停止令其在任久逺効力
　　康熙三十一年壬申十一月戊辰
　　上谕大学士等曰嗣后所叅才力不及官员仍补授部院衙门殊未允当既因才力不及议处若仍补授録用有何裨益着照伊等所降之级随旗行走则旗下官员增多且伊等曾在部院办事自能称旗下之任至因公诖误降级而复用者若仍算初任年俸仍不久即陞矣应俟复用三年后无过称职始准算初任年俸则官员方知鼓励有过者得少分别矣可将此防明谕九卿
　　康熙三十三年甲戌十二月戊申
　　上谕吏部观部院衙门官员皆系总计年俸补授因而庸常者多尔等传谕内阁及部院衙门将庸劣之员各行叅奏
　　康煕三十六年丁丑五月丁酉
　　上谕吏部国家举行大计原期黜幽陟明使大法小防以为乂安民生之本所关甚重比年以来督抚等官视为具文每将微员细事填注塞责至真正贪酷官员有害地方者反多瞻徇庇护不行纠叅以致吏治不清民生莫遂重负朕爱养元元至意殊可痛恨今当举行大典各督抚等官应洗心涤虑力改前辙矢公矢慎整肃官方务期举荐一人俾众皆知劝纠劾一人俾众皆知儆傥仍茍且因循徇私溺职国法具存必不轻恕
　　壬寅
　　上谕大学士等曰今噶尔丹已平天下无事惟以察吏安民为要务然官吏之贤否民生之休戚所关朕一人端居深宫何能徧知昨廵行山陜或先闻其有声名而居官不善者有之或竝未闻其声名而居官实善者有之此皆上下相隔不能通逹之故也虽古圣君以知人为难朕岂料温保行事一至于此往者江浙山东等处地方官以朕不时廵幸各加勉力操守皆优山陜官员则劣甚朕恨贪汚之吏更过于噶尔丹此后澄清吏治如图平噶尔丹则善矣
　　十月己酉
　　上谕兵部军政大典五年一举所以黜陟将弁砥砺官方使贤者知劝而不肖者知儆关系甚重每见督抚提镇不能实心奉行辄向所属需索部费恣意诛求因而将弁以下节次侵削重为兵害至于所举所劾或瞻徇情面或庇防私交将尅扣额饷虚冒兵粮滥受餽遗虐取规例实系贪酷及衰懦阘冗不能骑射之员不行叅劾止将微员细事草率塞责以致贪酷庸劣之辈无所诫惩而守法奉公宣劳尽职者遏抑不彰无所激劝殊负朝廷旌别淑慝之至意尔部可即通行各督抚提镇此次举行军政务矢公慎力破积弊俾举一人众皆以为贤劾一人众皆以为不肖庶激扬咸当而国家允收得人之效倘因仍陋习不加悛改后有发觉定将督抚提镇等官一并从重治罪
　　康熙三十八年己卯正月丁酉
　　上谕大学士等曰武职官员掣签后即准赴任虽有庸劣之员该管官多瞻徇情面茍且姑容嗣后武职掣签官员着即引见其庸劣者当罢斥之
　　五月丙戌
　　上谕大学士九卿詹事科道等曰朕南廵至浙江见百姓生计大不如前年来已将旧欠钱粮尽行豁免其被灾地方概行赈济恩泽屡加在百姓应比往年丰足今反不及从前者皆因府州县官私派侵克餽送上司或有沽名不受而因事借端索取更甚者至微小易结案件牵连多人迟延索诈者甚多此等情弊督抚无有不知乃不厘剔察防反将行贿官员荐举亷正官员纠劾以至民生失所殊失朕爱养元元至意且畿辅重地因朕不时廵察故无私派侵克等弊若各省督抚俱体朕爱民至意实力奉行自然吏治澄清万民乐业科道不畏人不徇情能将不肖劣员察访纠防则有司亦知忌惮今作何永革横派严禁贿赂以察吏安民尔等会同确议具奏
　　康煕三十九年庚辰四月辛未
　　上谕大学士等曰各部院衙门司官皆论俸陞补或因坐台运米议叙陞补以致庸劣者多着谕部院将该衙门庸劣司官察叅其司官笔帖式内有才优者亦着保举引见
　　康熙四十二年癸未五月己未
　　上谕大学士等曰直隶各省总督廵抚提督总兵官补用千总等官秉公者少除功加及稍有优长者俱已録用外其余年满千总骑射未必皆能骑射尚且不能岂可令之管辖军士着行文各省谕令此项人员限于冬季前到京命大臣监试优者録用不堪者革退限内不到者即令除名可谕兵部知之
　　康熙四十四年乙酉五月己卯
　　上谕大学士等曰官员荐举卓异关系激劝大典必无加派无滥刑无盗案无钱粮拖欠无亏空仓库银米者方可膺卓异之选其他所开虚文俱不必入可会同九卿定议具奏
　　康熙四十六年丁亥五月丙子
　　上谕大学士等曰部院笔帖式自初任时即当黾勉以冀大用朕见今关差笔帖式有从都统防军统领之笔帖式派出者问其事务茫然不知著裁去候缺令都统取拨什库及披甲中知书者用之护军统领取防军中知书者用之伊等二三年一换又各门笔帖式亦皆裁去候缺其缺取防军用之亦二三年一换此外再有应裁之笔帖式亦皆裁去至中书内竟有年方童稚者此皆徇情补用嗣后补授中书着引见
　　十月辛丑
　　上谕吏部今观部院衙门司官甚是不及至有不能做稿説堂者甄别既经停止若不考察渐至废弛尔等俱系大臣不可互相徇情或各部院官员有彼此迁转任事未久者本衙门堂官不能悉知其人可着九卿会同考察叅奏
　　十一月壬申吏部议覆山西廵抚噶礼疏叅潞安府知府白邦杰借欠官银限满未完请令戴罪完结
　　上谕大学士等曰凡借官银者因不能完银治罪若留任追赔必希图还债以致克剥小民矣嗣后凡牧民官员借欠官银不能完纳即令离任追赔已还后准其开复如不能清还即以家产抵偿如此则官银不致亏欠而亦无剥民之事矣
　　康熙四十八年己丑十二月甲寅
　　上谕大学士等曰世袭之员较佐领尤为紧要袭职之人庸劣者甚多嗣后令该旗大臣引见如其人善则准令承袭否则不拘其幼子族人择可用者令其承袭
　　康熙四十九年庚寅三月戊子
　　上谕吏部前以补授云南贵州广西四川四省官员不能如期到任悬缺甚多故豫发人员备用今观此等官员但图以边俸速陞居官无一善者地方关系甚属紧要嗣后四省停其豫发仍照旧例归于月选得缺人员严限速催赴任如此则缺不致久悬而于地方亦有裨益其以前发往未经得缺人员俱着掣回各归月分补用
　　康熙五十三年甲午四月丁亥
　　上谕大学士等曰昔人有言正朝廷以正百官正百官以正万民举贤退不肖正百官也二者不可偏废如但举贤而不退不肖则贤者知所勉而不肖者不知所惩终非劝众之道惟黜退不肖之员则众人方知所戒俱勉为好官矣
　　十月乙亥
　　上谕九卿等曰九卿内各省人俱有凡翰林中曾差正副主考及房考者其声名贤否必皆知之着从公举出优者陞用劣者革退九卿于本省出差人员不必与议盖伊等子弟试而中即以为好试而不中即以为不好殊不可为据若不存私意贤否皆从公举出则科场可得淸理矣即如月选官员悉令九卿騐看凡出身不明行止不端者俱知畏惧不敢谒选此甚有益
　　康熙五十四年乙未四月庚午
　　上谕吏部凡月选官员与民最亲故令九卿騐看今竝未将劣员举出嗣后月选官员内有出身不明或系人家仆及开复官员内从前居官有劣迹者九卿各据所见即行叅劾黜退如此则吏治咸修民生大有裨益将此传谕九卿
　　康煕五十六年丁酉四月丁亥福建廵抚陈璸疏言会安县知县田广运等征收钱粮有方居官声名俱好恳
　　圣恩破格鼔舞于吏治民生大有裨益
　　上谕大学士等曰此奏甚善征收钱粮惟少加火耗百姓易于输纳从前马齐任山西廵抚张鹏翮任浙江廵抚时钱粮俱清楚蒋陈锡任山东廵抚时钱粮亦清楚外省总督廵抚居官好少加火耗钱粮防不至缺欠也田广运等俱着该部议叙
　　康熙五十七年戊戌十月甲寅
　　上谕吏部考试月选官令作八股时文大都抄録旧文茍且塞责嗣后不必作八股时文止令写履历以三百字为限观其书法妍丑文理工拙则人之优劣自可立见矣
　　甲子
　　上谕吏部各部院衙门满洲官员在侍卫班行走汉官每遇奏事派六员引见科员及御史无论廵城不廵城奏事日令派出满洲三员汉人三员侍班翰林亦派出五员侍班此侍班人员内如有不得来者不妨听其缺少其数不必补足如此伊等可得认识矣
　　康熙五十九年庚子十月癸亥
　　上谕大学士等曰科道官系从部员内拣选补授每年内陞外转竝未论其原陞品级一体开列今科道官内陞有即超擢至堂官者果其卓然特出虽为布衣朕亦可不次任用况科道乎若本属平常而不查原陞品级竟一体内陞超用未免越次着交与九卿将科道官由何衔陞任应作何分别开列之处会议具奏
　　十二月己酉
　　上谕大学士等曰翰林官员虽多能作祭文碑文者不过数人此内有人才不及不谙进退之礼者亦有一无所知饮酒游戏者伊等俱候派考试之官如此等人岂堪备用尔等同吏部翰林院查明叅革或人虽平常实有学问者不必革退或年老翰林见在修书行走者亦不必革退又部院衙门满汉官员内有才力不及并懒惰者亦会同部院堂官查明叅革
　　癸丑
　　上谕大学士等曰朕观九卿詹事科道保举人员并非矢公悉有所为或有视地方优劣而举者或有自谓屛絶交游闭戸不出而缄口不举一人者或有自己不举转令他人保举者凡此等情弊伊等以朕为不知朕则知之甚悉也存是心者乃名教中罪人安得谓之读书人乎如果矢志公忠则伊所举之人一有改操之处即宜纠叅矣少詹事龚铎保举之人甚多伊竝非外任何所见而滥行保举耶此风渐不可长宜加惩究使知儆畏尔等会同吏部都察院查从前保人甚多而无当者悉行叅奏


　　大清圣祖合天运文武睿哲恭俭寛裕孝敬诚信中和功德大成仁皇帝圣训卷三十六
　　钦定四库全书
</div>
    <div class="pagination">
<a href="圣祖仁皇帝圣训_page41.html">上一页</a><span>...</span><a href="圣祖仁皇帝圣训_page37.html">37</a><a href="圣祖仁皇帝圣训_page38.html">38</a><a href="圣祖仁皇帝圣训_page39.html">39</a><a href="圣祖仁皇帝圣训_page40.html">40</a><a href="圣祖仁皇帝圣训_page41.html">41</a><span class="current-page">42</span><a href="圣祖仁皇帝圣训_page43.html">43</a><a href="圣祖仁皇帝圣训_page44.html">44</a><a href="圣祖仁皇帝圣训_page45.html">45</a><a href="圣祖仁皇帝圣训_page46.html">46</a><a href="圣祖仁皇帝圣训_page47.html">47</a><span>...</span><a href="圣祖仁皇帝圣训_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
