<!DOCTYPE html>
<html>
<head>
    <meta charset="UTF-8">
    <title>名臣经济录 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣经济录 - 第 28 页/共 29 页</h1>
    <div class="content">　　都察院　通政司　大理寺
　　御史府记【方孝孺】
　　皇上嗣位之初即下明诏行寛政赦有罪蠲逋租钜万计去事之妨民者明年以纪元赐髙年米肉绵帛民鬻子者官为之赎免田之租税几年分遣使者问海内所患苦赏亷平吏罪至死者多全活之于是刑部都察院论囚视往嵗减三分之二人人皆重犯法二年春二月甲子有诏若曰顷以诉状繁易御史防号都察院与刑部分治庻狱今赖宗庙神灵断狱颇简其更都察院仍汉制为御史府专以紏贪残举循良匡政事宣敎化为职省御史员定为二十八人务为忠厚以底治平三月戊辰赐御史衣明日已巳以都察院旧署在太平门之北于朝谒为难命即詹事府为御史府赐宴于新治复命文武大臣皆预以宠绥之既而有勑令臣某记其事臣惟斯民之生以德养之则安于为善以刑制之则弃于为恶圣人之治天下岂有他术哉使人皆知去恶以从善而治道成矣惟御史之官始于周其职之所治与权任之重轻虽累变不常然得其人则纪纲振而国体尊非其人则人望不肃而是非错缪然专任以刑狱则自近代始曩者法吏持刑深刻犯者滋众先皇帝甚厌苦之欲有所更革而未暇今皇上以德养人羣生喜悦讼者衰止复古官名以脩善政实行先帝之遗志自今居是府者其敬承圣训凡便于国利于民者则言之为民之蠧为国之病者则去之毋溺于私而枉其所守毋慑于势而屈所当为一以道辅佐天子行德敎使黎民醇厚如三代时斯不负建官图治之意茍为不然舎其大而务其细或小忠末节以市名或为诡行憸言以规荣利于民之治否国之安危无预焉则是官之名虽更而实之可厌苦者自若也奚可哉臣幸执笔从太史后夫纪政敎明职守以示后世史氏职也故书其事以为居位者规
　　重台諌之任【丘濬】
　　唐制御史大夫一人中丞二人其属有三院一曰台院侍御史焉二曰殿院殿中侍御史焉三曰察院监察御史焉大事奏裁小事专逹凡有弹劾御史以白大夫臣按御史大夫即今左右都御史之职中丞即今左右副佥都御史之职唐有三院今并其二于察院祖宗设都御史六员职专紏劾百司辨明寃枉提督各道凡事之不公不法者皆在所理其属有十三道各设监察御史曰浙江曰汪西曰福建曰湖广曰山东曰河南曰山西曰陜西曰广东曰广西曰四川曰云南曰贵州分掌其各布政司事其京卫并直府卫则分焉御史之职在紏劾百司照刷文卷问拟刑名巡按郡县是则朝廷耳目之任所以振肃纪纲而防邪革弊者也六部之职有攸司而都察院惟所见闻不系职司皆得以紏察焉
　　钦遵勑谕申明宪纲事【汪鋐】
　　臣伏覩皇上即位之六年八月二十六日勑谕都察院内一欵成化七年宪宗皇帝钦准事例巡按公差御史回京之日本院堂上官仍依旧例查勘考察保结称职者具奏照旧管事若有不称奏请罢黜近年此例虽存不闻劾罢一人盖由堂上官不能振扬风纪反为属官所制避谗逺怨以致人心怠弛今后巡按满日务要严加访察果无赃私过犯推奸避事等项实迹取具该道结勘明白方许囬道管事若有不职事迹不许防胧具奏照例奏请黜罢等因臣仰窥圣意惓惓以考察巡按为谕良以巡按关系甚重得其人则一方之民无不受惠非其人则一方之民无不受害其为虑至深逺矣圣谕又谓此例虽存不闻劾罢一人盖由堂上官不能振扬风纪反为属官所制避谗逺怨以致人心怠弛此皇上洞烛幽隠卓越千古之见又无以加矣臣窃欲淬励尽忠仰答圣意窃以御史言官朝廷耳目之寄欲考其不职而劾罢之茍非真有显然事迹可据则固未可苟焉为之也臣是用忘其固陋谨以宣宗皇帝所定宪纲及皇上所降勑谕窃取夫宏纲大防为巡按当行当禁切要之务与夫臣等得以凭据而考之者着为条欵开坐上陈伏乞圣明俯赐采纳
　　一宣德意仰惟皇上励精图治即位以来屡次颁降恩诏传奉勑防及钦准事例凡恤寃狱寛赋税轻徭役节财省费救患分灾兴利除害靡所不至奈何各该有司不能仰体圣心着意奉行以致恩泽不得下究御史巡按一方事权最重人心视以为向背官吏视以为作止诏令不行御史诚不得辞其责今后巡按御史务要尽忠体国督令司府州县各该官员凡恩诏勑防及钦例所载各项应行应禁事宜作速一一着实奉行毋得视为虚文漫不加意亦毋得虚应故事苟且目前仍要严立程限频加考较分别勤惰奏请黜陟囬道之日备将各官某事已行某事未行某事行之已效某事行之未效开具掲帖呈报查考如是御史不能尽心督责臣等查访得实叅劾罢黜
　　一勤巡歴伏覩宪纲内一欵凡监察御史出巡必须遍歴窃照近年巡按御史省城驻劄之日多郡邑巡歴之日少以故偏州下邑多不及到甚至一二府全不到者亦有之夫既未到其地则官吏之臧否军民之休戚又安能尽得其真耶合无今后巡按御史初到省城止许驻劄一月随即巡歴各该地方毎府十日以上毎州县五日以上务要周徧不许遗落一州一县如违即系推奸避事按察司毎于季终将巡按出巡府州县地方日期縁由开具掲帖呈报都察院查考如有隠匿不报及开报不实一体叅究
　　一精考察伏覩宪纲内一欵风宪存心须用明白正大不可任一已之私昧众人之见凡考察官吏亷贪贤否必于民间广询密访务循公义以协众情毋得辄凭里老吏胥人等之言颠倒是非亦毋得捜求细事罗织人过臣窃照先年巡按御史率务多方广询密访如宪纲所云近来巡按御史巡歴既不能徧安能广询密访夫既不能广询密访则安得不任一已之私昧众人之见乎安得不听里老吏胥人等之言颠倒是非乎又安得不搜求细事罗织人过乎甚至寄耳目于乡里亲戚其为害又有不可言者矣合无今后巡按御史考察官吏务要广询密访或询诸耆硕父老人人致问事事细察毋惑于一偏毋胶于一节回道之日务将询访所得来歴各于本官下明白开注以俟叅考
　　一慎举劾伏覩宪纲内一欵所至之处博采诸司官吏行止亷勤公谨者礼待之荐举之污滥奸佞者戒饬之紏劾之劝惩得体人自敬服臣查得治年以前巡按荐举各官阖省多不过四五人少或二三人其慎重如此近来所举一疏不下数十人碔砆与美玉错杂无别夫朝廷寄耳目于巡按借其举劾以为黜陟实国家大政所关顾茍且冒妄若此其为负恩误国抑孰甚耶合无今后巡按荐举各官务要精择才行出众政绩卓异者举之照依治年以前阖省多不过四五人少或二三人其紏劾各官务要求其真实不才事有显迹者劾之不得任情作恶滥及无辜其所举所劾如曰亷能公谨必指其亷能者何事公谨者何事如曰污滥奸佞必指其污滥者何事奸佞者何事毎一人项下必举十余事少亦七八事不得为泛然无稽之论臣等查其举劾若无事迹明白开注或事端开注不实即指其不职而劾罢之如是所举之人始以亷举而卒以贪败始以公谨举而卒以不谨败吏部即查明白连坐以罪臣等即亦指实叅奏其清军提学巡盐巡关茶马屯田等项御史止将该管官员举劾贤否其余不得一槩举劾
　　一谨关防照得巡按御史所带书吏倚借声势滥受賘私御史多不能禁盖巡按事权既重有事之人百计夤縁贿通书吏或抄摘状词或洗改字様或沉匿案卷或禀行牌面或透漏消息无所不至御史方且堕其术中懵然无觉臣伏覩宪纲内开所至之处先要防闲合无今后巡按御史务要严于律已所带衣靴等物止作一扛不过百斤其书吏监生行李共作一扛只此二扛于御史马前随行所至下马与起程之际御史俱要督同各该府州县掌印官三面将此二扛一一检阅明白方许收放擡行并将书吏监生身上一并搜检其卷宗簿籍等项公文装载卷箱封锁明白另委官一员督押至察院交割御史督同各该掌印官逐一搜检明白方许收受其书吏监生若与御史同乡或亲戚故旧即当逥避送囬另差
　　一禁逢迎照得巡按御史驻劄省城则守巡兵备等官专在省城日逐伺候巡歴府州县则三司掌印官络绎差官问安该道守巡兵备官谨谨随从早晚不离其各该新任或朝觐考满回还官员虽千里之逺亦各赴其所在叅谒荒废职业莫此为甚况水陆夫马船只费用不赀岂是各官自办一皆出自百姓合无今后巡按御史务要严加禁革毋得安然受之致乖宪体如违臣等询访得实俟其回道一并考劾
　　一亲听断伏覩宪纲内一欵凡监察御史按察司官分巡去处如有陈告官吏取受不公等事须要亲行追问不许转委违者杖一百又一欵风宪之官当存心忠厚其于刑狱尤须详慎照得近来巡按御史接受词讼不拘事情轻重俱是批委各衙门问理其有称寃赴京奏诉准行御史亲自再为勘辨者亦只转委于人百无一二亲问间或亲问又专用毒刑固执偏见不肯虚心细察惟务罗织成狱及至奏诉在在拘泥成案不肯与辩接管御史亦曲为回防不肯改断如是而欲民不寃何可得也合无今后巡按御史但奉本院劄付行仰亲自提吊人卷再为勘问有寃与辩者务要遵依亲自提吊从公勘辩不得转委及专用毒刑固执偏见臣等查其回缴招由初次欠允驳回再问二次欠允具实叅劾
　　一稽储蓄照得布按二司官并各府州县掌印官若能勤于供职问理民词朝夕不倦又能亷以律身賍罚纸米毫髪不私则稻粟谷石收贮于仓司府月可以千余计县可以数百计积之既久则陈陈相因遇有警急可以备召募遇有饥荒可以备赈给足食足兵莫切于此奈何各该官员阘茸怠惰者数日不能理一词贪墨无耻者一毫尽归于私槖夫如是何怪乎储蓄之不充也合无今后巡按御史按歴所至务要稽其储蓄有无多寡有而多者为亷为勤无而少者为贪为惰又即其多寡各分等第考察贤否先要以此为准则明白开冩于考察项下以备吏部查考黜陟如是御史不行用心稽查朦胧开报不实即系推奸徇私臣等查访得实俟其回道叅劾黜退
　　一严督率照得布按分司官例该二月初出巡五月终回司七月初出巡十一月终回司奈何各官好逸恶劳不肯依期巡歴又因巡按御史多住省城要得随众伺候遂各托故专于省城安坐巡按御史乐其趍奉竟不啓齿督令出巡以致地方无人管束贪官污吏得以肆志强刼盗贼得以横行一有失事互相隠蔽废职殃民莫此为甚合无今后巡按御史务要严督各官遵照事例依期巡歴不得辄便回司如敢故违即行叅奏毎年终布按二司将各官巡歴及回司日期开报都察院查考如是巡按御史徇情不行严督臣等查考得实一体叅究
　　一戒奢侈照得风俗莫善于俭约莫不善于奢侈居官者奢侈则必贪为士者奢侈则必淫富者以奢侈而遂贫贫者以奢侈而为盗故风俗之弊惟奢侈为甚兹欲移风易俗变奢侈而为俭约非委任权力之重不可为也御史奉皇上之命巡按一方令必行禁必止风俗转移变化之机彼实能握之合无今后巡按御史务要躬行俭约率先一方日廪五升之外秋毫毋得取费于有司一菜一鱼必以廪米照依时值易之仍遵照宪纲御史陆路给驿马水路应付站船监生吏典承差陆路并骑驿驴水路应付逓运船并不得扛擡四轿乘坐座船凡可减省者无不减省然后行令司府州县官吏军民人等悉从俭约凡饮食宴会服饰车马婚姻丧祭等项俱有品节限制不得过为侈靡一切纵欲败度逾礼犯分之事无不禁革如是御史不能以身率下好为侈用不乘站船而乘座船不乘驿马而乘四轿故违宪纲以致地方官民人等无所观法奢纵如旧臣等查访得实叅劾治罪
　　一谨礼度伏覩宪纲内一欵方面官与御史初相见左右对拜方面官来见御史前门外下马由正道入御史延至后堂方面官坐左御史坐右及御史回望司前下马由正道入方面官延至后堂御史坐左方面坐右又一欵指挥运使运同知府知州问答之际不许行跪礼近防皇上钦准事例又复申明前规奈何巡按御史不能遵依方面傍坐运使等官行跪犹循旧辙合无今后务要遵依宪纲及钦准事例所定礼仪一洗数十年弊陋之习则名分正而人心安纪纲自振法令自行如再抗违臣等询访得实叅奏治罪
　　一慎请差照得御史差出巡按先年旧规率以到任先后挨次差用臣窃以为人之才力大小强弱不能尽同若不论其才力之应否止以歴任浅深为差次似与皇上简命之意背驰合无今后请差巡按臣等务要体国秉公质诸天地鬼神不拘先后精选才力相应者二员开具上请简命一员如此则庶几巡按得人地方受惠嘉靖九年正月二十日具奏二十一日奉圣防是御史巡歴地方振扬风纪关系甚重旧章成法具载宪纲朕已勑谕都察院举行但近来人心渐弛都不遵守览卿所奏深切时弊都准行便行各该巡按御史及各该三司等官务要着实奉行有不遵依的依拟举劾黜退
　　遵宪纲考察御史防【王廷相】
　　为遵圣谕定条约严考察以新风纪事臣等伏覩嘉靖六年八月内皇上勑谕都察院有云正统六年英宗皇帝诏中外风宪系纲领之司须慎选识量端才行老成任之其有不谙大体用心酷刻者并从都察院堂上官考察降黜成化七年宪宗皇帝钦准事例巡按公差御史回京之日本院堂上官仍依旧例查勘考察保结称职者具奏照旧管事若有不称奏请罢黜近年此例虽存不闻劾罢一人盖因堂上官不能振扬风纪反为属官所制避谗逺怨以致人心怠弛今后巡按满日务要严加访察果无賍私过犯推奸避事等项实迹取具该道结勘明白方许回道管事若有不职事迹不许朦胧具奏照例奏请罢黜钦此钦遵臣等伏读之余仰见皇上慎重风纪之司必欲御史得人使德化宣流生民得所而后巳真帝玉之盛典万世之所当守也臣查得御史出巡旧规除盘粮等差与给事中同行互相关防免其考察外其余巡按巡盐巡关巡茶清军刷卷印马等差一年满日及事完回京各具行过事迹御前复命仍备呈都察院考覈出巡有无賍犯及乖违等项违碍劄仰该道从公保勘委无违碍方许奏准照旧管事但御史出巡责任甚多今考察之例止言賘犯乖违未曾明具条件使御史无所防守以之尽职本院无所凭藉以之覈实漫言指摘似为未便臣等议得今后御史出巡回京考察除犯该賍犯防有实迹照例奏请提问及过违限期照依旧定水程查算外今将关系职守之大者六事定为出巡规格凡御史有差备开载于劄付之内行令一一遵照条欵考其脩否以别勤惰臣等另有访察不在此限如此则御史目覩耳闻之余必能警省惕励无怠职废事之愆而朝廷之风纪亦于是乎振扬矣臣等欲候命下咨行各巡抚都御史劄行十三道并各巡按等项御史各一体钦遵施行縁系遵圣谕定条约严考察以新风纪事理未敢擅便具本开坐谨题请防
　　一除革奸弊御史之职方今天下官邪民玩甚矣钱粮出纳之侵欺驿传徃来之泛滥里甲困于无艺之供粮长苦于应官之馈巡盐即贩私盐捕盗与盗通气入官有见面之钱管事有常例之贿假以公用而科敛任情指称脩理而罚金无度吏典无贿而文书不行豪富通财而差役得免隠奸蓄慝不可枚举近年以来御史出巡惟务作威作福以耸人之耳目不事广诹愽采以察下之隠微况巡歴所在止二三日飘风骤雨一过不返若不用心体察民间奸弊深隠何由以知合无今后御史出巡务要悉心亷访但有奸弊发露即当置之法理使按属之地风清弊絶以副皇上救弊防民之心回京之日仍将革除过各项奸弊事由开造文册呈院以凭考察职业脩否
　　一伸寃理枉御史之职切惟推情讯狱非上智之才公平之心鲜有得其真者况权势之家问官慑于利害富豪之室贿赂灵于神明朴实之民钝口夺于狡佞酷暴之官杀人轻于草菅粗疎之吏才情拙于淑问由是情伪莫分寃枉无愬小民有不得其生者矣既不能体皇上好生之心且有以干上天至和之气致灾召眚莫不中此合无今后御史出巡务要慎刑明狱及一应词讼勘问之事虚心推理縁情求实但有枉抑勿拘成案即与伸理使按属之地刑罚得理了无寃民囬京之日仍将伸理过各项寃枉事由开造文册呈院以凭考察职业脩否
　　一扬清激浊御史之职切惟御史为朝廷耳目出巡于外人才臧否赖之采访部院考察冯之黜陟其关系至重也近年以来御史旌举司府州县等官不问其人品髙下立心行事曾有卓异政绩与否但见其奉承齐备礼貌足恭便以为好即一槩滥举多致数十余人致使贤否同途薰莸并器而不辨其所纠者类取一二塞责甚至纠及县丞典史等官其大贪大奸蠧政而害民者则以乡里同年亲故之情掩蔽而不发惟念私情全不为国大壊风纪于斯为甚合无今后御史出巡于司府州县官员务要即事察政即政察心果见其人品髙明心术正大政事卓异在司府官断可为公辅之臣者在州县官断可为科道郎署之臣者方许荐举其中人以下平常之才止可注在考语不得混同髙流以辱荐章其所纠劾首先贪酷殃民不法之人次及罢软无为老疾之辈务要据其实迹奏行罢黜不许挟私报怨以害贤善回京之日备将举劾过各官贤否实迹造册呈院以凭考察若才贤者以不能奉承舎之而不举中才平常之人反夹杂一二以尽私情及大贪极酷隠蔽而不劾者臣等体访得出考以不职
　　一本院劄去巡按御史勘合公文皆关系地方重大事情及官民寃苦奏词有等公勤尽职御史督行二司及守巡官员一一依期完报其有等漫无才志者则悠悠度日传食郡县多致急事情废阁不省又有等乖猾利巧及阿私偏党者毎遇关系利害之事则推托闪避迟留而不为干碍御史纠劾不实者虽容易勘明而不报以致终年累嵗事无归结此等御史尤为不职今后差去御史接管承行凡先次御史勘合务要作急勘报其自已任内劄付者除满前两个月待续差御史勘完其余拾个月内务要一一勘明销缴囬道之日备将先差御史及自已任内勘合开具已未完数目造册呈院以慿考察其有边夷等项事情难于提人行勘者亦要明白开造
　　一监察御史出巡所以上宣德意下达民隠风四方贞百度此其大节也为御史者必须清脩简约镇静不扰庶足以安民格物以振风纪近年以来御史出巡在外动辄人马千百摆列兵卫吹打响器以张大声势擅作威福又随带府县能干官员及狡猾驿丞十数不等以备任使导从如云饮食若流全无清约之节反生骚扰之害所至州县计其一日之费每至百数十两本以安民而反以劳民欲振风纪而反壊风纪此等御史乃浅陋无识徒假声势于外以自大求其中未必有者也合无今后御史巡歴郡邑务要安静不扰本等导从皂之外并不许多用一人其府州县驿丞等官亦不许隔境随从迎候以为有司之害违者许巡抚巡按互相纠劾臣等察访得实回道之日考以不职
　　一巡抚巡按两相和恊则能开诚布公以共成王事近年以来辄因小忿遂成嫌隙至相讦奏安望其同心戮力有益地方乎臣等甞求其故皆巡按御史无礼不逊致之都御史正坐御史旁坐礼也近年以来御史毎与都御史上下賔主坐矣都御史前班御史后班礼也近年以来御史毎与都御史同班并列矣岂非执法者不法贞度者无度乎巡抚桑和忍事者则隠忍而不与之较若遇刚毅正直者则必与之相讲论不从则嫌隙成矣由是巡抚所行者巡按则不行巡按所允者巡抚则不允官吏人等荅应巡抚者巡按则恶之荅应巡按者巡抚则恶之至有无罪挐问因而革去职役者抚按自相构隙而祸及平人岂不寃哉以斯人所行乘势骄傲为患如此欲望一方政令之平民庶之安胡可得哉臣等以为春秋之义王人加于诸侯之上礼也巡按御史在三司则可在巡抚都御史则不可何也都御史列衘内台奉勑巡抚一方非在外守土之臣可比也地方事情可以共议而名分体统则不可越近日本院题准都御史正坐御史隅坐臣等以为此只以私情非礼议处非所以论于朝廷之上也若据礼制名分御史仍当旁坐仍居后班为宜合无今后巡按御史不论副都佥都其坐旁坐其班后列以正体统若有仍前不逊者臣等察访得实回道之时考以不谙宪体奏请降调嘉靖十二年八月初三日奉圣防是览奏足见振扬风纪深切时弊都依拟务要着实举行内除奸弊一事还查照前防不许假以访察为由诬害平民其余未尽事宜着遵照宪纲备细申明来说
　　再拟宪纲未尽事宜疏【王廷相】
　　为遵圣谕定条约严考察以新风纪事嘉靖十二年八月初三日臣等题前事奉圣防览奏足见振扬风纪深切时弊都依拟务要着实举行内除奸弊一事还查照前防不许假以访察为由诬害平民其余未尽事宜着遵照宪纲备细申明来说钦此钦遵臣等切惟御史之官朝廷耳目纲纪之寄行止语黙纎毫有违则人人得而非议之而寄斯忝矣宪纲一书垂示九十五条盖亦周为之防必欲宪臣之无忝其寄而后已也但法行既久人心易弛故臣等不揣一得之愚用陈六事之奏防其因循也则曰除革奸弊防其苛刻也则曰伸理寃枉防其偏私也则曰扬清激浊防其淹滞也则曰完销勘劄防其扰也则曰清脩简约防其傲也则曰抚按协和然亦孰非宪纲之所包括者哉仰凟宸聪俯降温防且以未尽事宜责令备细申奏臣等查得先署掌都察院事兵部左侍郎张孚敬为申明宪纲以励巡按官员事题奉圣防卿所奏脩举宪纲事件皆切于恤民图治要务便行与各处巡按御史及各按察司官务要着实遵行若仍有蹈前弊虚应故事的堂上官查举降黜钦此续该先任都察院右都御史汪鋐为钦遵勑谕申明宪纲事题奉圣防御史巡歴地方振扬风纪关系甚重旧章成法具载宪纲朕已勑谕都察院举行但近来人心渐弛都不遵守览卿所奏深切时弊都准行便行各该巡按御史及各该三司等官务要着实举行有不遵依的拟举劾黜退钦此前后勑谕申明宪纲以为巡按御史之防者各已明备臣等除查有大义两相同者不开外其事理有不相同者尽行开具及尚有关系地方之休戚者臣等又增入三条如防圣明采纳勑行各该巡按监察御史出巡之日本院俱填入劄付内一并着实遵行囬道之日仍听本院慿此考覈则御史无失职之忝而朝廷耳目纲纪之寄亦于是乎有赖矣縁系节该奉钦依未尽事宜着遵照宪纲备细申明来说事理未敢擅便谨题请防
　　先署掌都察院事兵部左侍郎张孚敬申明事件
　　一宪纲开载都察院按察司堂上官及首领官各道监察御史吏典但有不公不法等事许互相纠举今后巡按御史弹劾三司不职者吏部斟酌举行按察司官果有能纠巡按失职者亦应吏部查记不许科道官挟私报复其巡按清军巡盐刷巻御史同事地方固宜同寅协恭亦须互相纠察以清宪体
　　一宪纲开载监察御史巡歴去处不许出郭迎接方面官相见左右对拜分坐自后不伺候作揖奈积防成风卑恭过甚今后接见之间务依宪纲旧礼敢有倨肆违背本院考察不职三司官不知自立仍前献谄者吏兵二部即坐罢软则弥文去而实效臻矣
　　一宪纲开载凡监察御史各道按察司官每出巡审囚刷巻必须遍歴不拘限期近来巡按差出者半年未见莅任交代者旬月不出省城今后御史防差各照水程赴任仍具某年月日交代某年月日按某地方呈报本院查考违限怠事者定行叅究则郡邑皆得遍歴而奸弊无不察矣
　　一宪纲开载监察御史巡歴去处如有陈官吏不公等事须要亲行追问近有不待陈告专于访察者亦有不亲受理转委下司者今后不许访察滥及无辜其必须自下而上果有断理不公方行受理情重者亲审本院节次发下勘合必须对款亲理囬报事完考察完过六七分者方与回道管事则事不滞而民无称寃矣
　　一宪纲开载巡按所至博采诸司官吏行止亷勤公谨者礼待之荐举之污滥奸佞者戒饬之纠劾之劝惩得体人自敬服近来荐举滥加于庸流弹劾下及于丞尉今后歴任年深政绩卓异者方许保举五品以上賘迹显著者指实叅奏若是下官不职审实提问不必一槩纠劾有妨宪体
　　一宪纲开载风宪之官当存心忠厚其于刑狱尤须详慎茍不问事情轻重而一槩淫刑以逞锻炼之下死伤必多夫立法贵严用刑贵寛凡一切酷刑之具皆宜屏去不用死刑重事必须亲审无寃庶体圣明钦恤之意
　　一宪纲开载分巡所至不许多用导从饮食供帐只宜从俭今后巡按自巡捕官防印皂清道之外不许多带人马随行凡设防铺毡无名供馈之属一切不用其有分外奉承者定治以罪庶免小民供备之繁先任都察院右都御史汪鋐申明事
　　今拟申明事件
　　一巡视仓库房屋仰本府州县提调官常加防视若有损壊即便脩理及严加关防官吏斗级库子人等收支作弊近来官司仓库罔脩出纳滋伪或实藏不及月报之多或滥费已过嵗积之半或匿案而通同侵欺或乘机而私自借贷此等奸弊不止一端合无今后巡按御史所至务须亲临仓库严加防视逐年簿籍必挨阅以验其收除各官储蓄必分注以别其勤惰中间如有侵欺实迹即行叅奏拏问毋得专一委官查盘虚应故事巡歴满日仍将查盘过钱粮等物叅问过侵欺人员备细数目事由开报
　　一巡察盗贼伏覩宪纲内一款境内盗贼仰卫府州县严督所属昼夜用心巡察擒获务要尽絶无遗民患夫盗之起多以仍嵗凶荒赋敛横出徭役频兴故聚而为盗弄兵于山海险阻之间或白昼突入城池或黑夜打刼村落捕之稍缓势必蔓延其徒必众遂致猖獗往往贻地方之患各该官司上下惟相推委以避罪责滋乱长殃莫此为甚合无今后巡按御史所按地方如遇盗贼窃发即严督巡守府卫州县等官动调兵快多方勦捕若有怠缓误事及事机重大者即须叅奏处治有能薄赋平役民各乐业而境内不闻盗贼之儆者仍须奏举以为有司之劝
　　一抚防军士伏覩宪纲内一欵指挥千百户镇抚总小旗并要抚恤军士各令得所夫人之危苦莫甚于军今虽相安于承平无事之日然或管操或领运或屯种终嵗勤苦不得少宁兼以近日管军官役恣肆贪残生事虐害遇公务辄以月米扣除给屯田动以威力侵占余丁则包纳役使犯罪则拘系索财剥削之害非止一端若不禁除而欲天下军士得所亦难矣合无巡按御史所至务要稽查各卫所军政得失如有前项虐害军士弊政具实叅奏提问其能视军士如视已子抚防之政卓异众人者仍须一体旌举以为武用之备嘉靖十二年八月二十八日题九月初二日奉圣防是这申明宪纲事宜原有旨着各巡按御史及各按察司官着实举行但近来掌院官多务姑息不行覈实考察以致巡按官恣纵抗违按察司官因循畏怯全不举行这各该事件并续拟的你每便通行晓谕务要遵照着实举行有违的巡按官考覈黜退按察司官指实叅奏钦此
　　定拟巡按及按察司造册疏【王廷相】
　　为遵宪纲以定册式事窃惟风宪之官责任至重凡一切兴利除害等事开载于宪纲者既明且备近该本院二次申明宪纲内各事理复切时宜例巡按御史于巡按满日按察司官于毎年终或逐季各将行过事绩文册关送本院以凭考察则各官职业方得验之实政而不徒事乎虚文矣近者巡按御史回道止照旧式造报新定条件则遗漏而不开各按察司不惟年终季终造报愆期其所报事复踈略而不详若不定为规式难以齐一宪度臣等欲将钦遵宪纲并节年题准事例及近该本院二次申明宪纲内各事理系风宪官相应造册者逐一开欵于后合候命下之日通行各该巡按监察御史及浙江等十三按察司官遵照造执以凭查考庶事体归一而宪度益明矣縁系遵宪纲以定册式事理未敢擅便谨题请防
　　监察御史巡按满日造册定式
　　一荐举过文武职官若干员如某官亷勤某官公谨俱要指摘所行实事若干件开报不得用笼通考语塞责
　　一礼待过文武职官若干员凡各官贤能有何政事可以奬励明白开报
　　一纠劾过文武职官若干员如某官汚滥某官奸佞某官罢软等项俱要指摘所行实事若干件开报
　　一戒饬过文武职官若干员将各官悮事等项件数明白开报
　　一举明过孝义若干起如孝子节妇之俱要开具查勘过实事縁由
　　一问革过文职官若干员凡各官所犯情罪俱要开具略节招由
　　一查理过仓库钱粮若干数旧管新收开除实在逐项明白开报
　　一提督过学校生员要将作养过人材后日堪为世用者若干名开报
　　一兴革过军民利病共若干事如某处兴某利某处除某害逐一开报
　　一存恤过孤老若干名口要将各府州县收入养济院见在人数各废疾并无依縁由开报
　　一会审过罪囚若干起如审允转详处决及办理过原拟罪名俱将各犯略节招由开报
　　一问理过轻重罪犯若干起凡凌迟斩绞徒流杖笞等罪各计若干名口具实开报
　　一追过賘罚若干数如还官入官赎罪给主等项逐一明白开报
　　一督捕过境内盗贼共若干名凡各府州县官于某年月日获过强窃盗名数具实开报
　　一督脩过城壕圩防塘埧共若干所要将某官于何年月日脩过某处塘圩等项明白开报
　　一禁约过嘱托公事若干起凡按属地方有无拏获权豪势要本土刁民挟制嘱托者具实开报
　　一禁约过非法用刑若干员凡所属军民职官有用非法刑具残害人命者除叅问外仍须指实造报
　　一禁约过克害军士若干起凡拏问过所属管军官旗人等克减月粮索纳月钱等项情弊逐一开报
　　一禁约过仓粮奸弊若干起凡府州县仓厫处所曾经拏获包揽侵盗之徒具实开报
　　一禁约过军民刁讼若干起所属地方曾经拏获敎唆徤讼刁徒各诬害过良善事迹逐件开报
　　一禁约过科害里甲若干起凡所属州县等衙门官员不体小民贫苦专务奢侈行事浪费民财不知节省甚至科取侵用除拏问外仍须指实开报
　　一禁约过淹禁罪囚若干起凡司府州县卫所如有不才官吏受贿听嘱及庸暗不能讯决将轻重囚犯淹禁月久不理者除叅问外仍指实开报
　　一禁约过科差奸弊若干起凡各府州县掌印官科防差或有任用奸邪听受贿嘱偏私不均者除叅问外仍指实开报
　　一禁约过土豪凶徒害人若干起凡所属地方曾经拏获凶恶土豪倚恃族大或假仕宦势力聚众执持凶器围绕房屋欺打良善或至抢掳家财奸淫妇女者逐事逐名开报
　　一禁约过赌博为非若干起凡所属地方曾经拏获有等好闲之徒聚集赌博因而为非者逐起开报
　　一禁革过民间奢侈若干事凡所属地方曾经拏问过婚丧逾礼服舎逾式及羣聚宴防盛张糖卓繁供殽馔以奢僭壊民俗者逐起开报
　　一禁约过罚害军民若干起凡所属官员若有指称脩理恣意罚害军民者除叅问外仍要指实开报
　　一完销过勘合共若干起要将接管并自奉各项勘合已未完数目縁由明白开报
　　按察司官造册定式
　　一各处驿传革弊端以平政体事每季终将所属州县驿递等衙门各应付过关文夫马船只廪给并钱粮数目备细开报以凭稽察
　　一钦遵勑谕条约以新风纪事每将巡按御史并布按二司官巡歴地方有无导从兵快人马众多及随带官员人等盛设饮食供帐之具以劳州县等项俱要从实开报
　　一钦遵勑谕申明宪纲事每季终将巡按御史并布按二司官各巡歴地方及回省日期具实开报以凭查考
　　一循旧典严守巡责实效以消灾变事每年终将本司官行过事迹除荐举礼待纠劾戒饬文武职官及举明义完销勘合外其余与巡按御史同者共二十一件俱要备细开报以备考察
　　一行移勘合事每年终将奉到府部院一应勘合已未完数目逐项开报以凭查考
　　一奉勑谕事每年终将所属府州县卫所等衙门查盘过各仓积贮稻谷分别多寡数目造报备查
　　论巡按【叶盛】
　　景泰壬申嵗予出官山西时山西巡按御史慈溪王鼎是年莅事大同宣府七年始以讣还巡按凡防五人华亭张蓥安化璩安涞水张鹏通许贾恪蜀人黄纪是已不及相见而于先人甞奉赙也天顺二年有两广之行广东巡按者吕益曰侃庄歙李曰良王朝逺涂棐棐甞遇之道次清军则宋荣采硃则吕洪防军则王齐广西巡按则吴祯吴绰刘渊逺纪祯又协賛清军者易广广东勘处贼刘清事又有冯定乙酉嵗复来宣府则有吴防冯昱展毓与今冯徽又四人矣御史巡按祖宗成宪也一方得一人则一方倚赖之一年得一人则一年倚赖之不得其人则否其所任不既重矣乎
　　提督军务都察院题名记【汪鋐】
　　江广闽荆四省相接之地凡八府一州山势聫络民易聚而为盗肇自治甲寅置巡抚都御史提督军务统治之即赣城剏都察院以居焉迄今凡三十有五载相继莅任凡十有一人未有题名鋐惧夫久之无考也乃命工凿石题其名于上兾永传焉夫人臣以尽职为贵都御史奉天子简命提兵一方责至重矣使其兵威振盛盗慑伏不敢出斯为尽职矣乎曰未也然则空巢扫穴草薙而禽狝之斯为尽职矣乎曰未也必也使民安其业相生相养率自耻于为盗焉斯为尽职云耳然此岂易能哉守令者民之师帅守令帅民以仁而民不暴帅民以亷而民不贪则民之安其业耻于为盗实惟守令使之耳在昔龚黄卓鲁治绩之着载之史传可攷也然守令安得其贤若是哉上者下之所视效故曰上有好者下必有甚焉者矣守令之上为监司监司之上为都御史都御史身也监司臂也守令指也身使臂臂使指转移变化之机固在此而不在彼焉昔君陈监殷成王命之曰尔克敬典在德时乃罔不变君牙为大司徒穆王命之曰尔身克正罔敢弗正民心罔中惟尔之中自古统御之官先自治而后治人大抵然也然则都御史之尽职其大且要有不在是乎是故敦吾仁饬吾亷无依势作威无倚法以削喜怒予夺一至公而无私俾监司以是道帅守令守令以是道帅吾民则庶几其可耳乃若专事于兵如前二者之云谓之曰尽职则末矣虽然谦六五不富以其邻利用侵伐无不利象曰利用侵伐征不服也然则诛暴禁乱曷甞不事兵哉是故懐民以德谓之仁不服而征谓之义仁以生之义以成之一阳敷隂翕自然不易之理耳方今圣天子在上汲汲焉以安民为念择任贤良宣布德威神武不杀盖尧之帝德广运圣神文武异世同符呜呼有君如此其忍负之鋐之凉薄深惧尽职之难也遂书此以自规
　　定职官之品【丘濬】
　　臣按纳言今通政司之职太祖髙皇帝命曾秉正为通政使谕之曰壅蔽于言者祸乱之萌专恣于事者权奸之渐故必有喉舌之司以通上下之情以达天下之政昔者虞之纳言唐之门下省皆其职也官以通政为名政犹水也欲其常通无壅遏之患其审命令以正有司达幽隠以通庶务当执奏者勿忌避当驳正者勿阿随当敷陈者毋隠蔽当引见者毋留难毋巧言以取容毋苛察以邀功毋谗间以欺罔公清直亮以处厥心庶不负委任之意呜呼后世人臣有居此职者服膺圣祖此训则非惟职任之脩举而于辅成国家太平之治实亦有赖焉
　　重台諌之任一【丘濬】
　　臣按今世諌官虽无定职然祖宗设立六科实以言责付之凡内而百司外而藩郡应有封章无不经由者矧列署内廷侍班殿陛日近清光咫尺天顔上无所于属下有所分理欧阳脩所谓争是非于殿陛之间今虽无此比至于司马光所谓天下之政四海之众得失利病萃于一官则今犹古也然则是职也亦岂易得其人哉必如光所谓择言事官当以三事为先第一不爱富贵次则重惜名节次则通知治体必得如是之人以居谏官则上而君德必有所助下而朝政必无所缺矣
　　重台谏之任二【丘濬】
　　臣按给事中自秦以来为加官至宋元丰中始有定职其职专以封驳而已我朝始分为六科设都给事中左右给事中给事随其科事繁简而设员凡章奏出入咸以经由有所遗失抵牾更易紊乱皆得封驳不特此也凡朝政之得失百官之贤佞皆许聨署以闻盖实兼前代谏议补缺拾遗之职也祖宗设官不以谏诤名官欲人皆得以尽其言也而又专寓其责于科道吁四海无不可言之人百官无非当言之职又于泛然防处之中而寓隠然专责之意祖宗设官之意深矣求言之意切矣
　　六科衙门【叶盛】
　　六科衙门在砖城内尚寳司西永乐中灾暂于午门外直房署事遂以至今自来凡公文承防皆称五府六部都察院六科给事中景泰间户科都给事中马显强欲称六科都给事中已失之今止称六科亦未为当也兵科职掌有守卫官军四城官军二掲帖间见正统十三年所藏二本盖子私録且详识其由也今几二十年矣具録如左
　　守卫官军掲帖者卫士守宿内门前班官旗军校尉四千三百二十四员名后少十名东中门七武门一北安门二俱只从本门旗军并随伍内转午等四门除东华武依前后班于随伍旗军内增减十名余皆定数各门除东中武北安如前增减余亦皆定数官少则以随伍军旗补之官军三日一防掲帖三日一进如十五日至十七日终者则十四日早羽林前金吾前虎贲左燕山前旗守济州府军济阳府军左燕山左羽林左金吾左府军右羽林右金吾右府军后通州金吾后大兴左等二十一卫各具官军等项数目奏本送科本科攅掲帖十六日早掌科事官于御前奏进十八日留守卫具防闸过数目奏本送科备照留守则中前后左右五卫轮防而例不防闸者随驾锦衣卫也锦衣暨金吾前后府军府左右后羽林左右虎贲左皆名随驾卫分
　　午门至长安左右门　午门　阙左门并守铺　阙右门并守铺　端门　承天门　长安左门并守铺长安右门并守铺
　　东华门至东安门　东华门并守铺　东上门并东上南北门　东中门　东安墙门　东安门并守铺
　　西华门至西安门　西华门并守铺　西上门并西上南北门　西中门　干明门　西安里门　西安门并守铺
　　武门至北安门　武门并守铺　北上门并北上东西门　北中门　北安门并守铺
　　四城官军掲帖者守朝阳等九门十六卫分官军总四百七十八员东城神武左忠义左大宁前西城会州义勇右蔚州左寛河忠义后中则武城中前后大宁中忠义左后义勇中北城忠义前右义勇前也毎月三日一防挨次不论大小尽如初一日至初三日防过则本日晚四城兵马指挥司各具奏本送科本科掲帖初四日早送司礼监也
　　九门　朝阳　东直　西直　阜城　正阳　崇文
　　宣武　安定　德胜
　　中书舎人题名记【杨一清】
</div>
    <div class="pagination">
<a href="名臣经济录_page27.html">上一页</a><span>...</span><a href="名臣经济录_page23.html">23</a><a href="名臣经济录_page24.html">24</a><a href="名臣经济录_page25.html">25</a><a href="名臣经济录_page26.html">26</a><a href="名臣经济录_page27.html">27</a><span class="current-page">28</span><a href="名臣经济录_page29.html">29</a><a href="名臣经济录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
