<!DOCTYPE html>
<html>
 <head>
  <meta charset="utf-8"/>
  <title>
   关中奏议 - 第 10 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   关中奏议 - 第 10 页/共 11 页
  </h1>
  <div class="content">
   一为更易极边地方将官事

　　钦差提督陜西三边都御史臣杨一清谨题为更易极边地方将官事照得宁夏兴武营逼临河套东接花马池西接清水营乃敌人出没要冲之地旧例设有协同分守将官一员奉勑在彼驻札操练军马防御边敌责任颇重见任协同署都指挥佥事吴云初本骁徤官员近于嘉靖三年内为因设备欠严致敌拆墙入境抢去官马数多该宁夏廵抚官叅劾未见处分以此心志隳废号令不行臣近日廵边到彼亲自阅视军多逃窜马皆瘦损一切边务废弛殊甚臣公同镇廵官员都御史林琦总兵官杭雄等议得极边要害地方而使隳心丧志之人久叨将领见今河套情形难测万一侵犯深入不无误事必得急为更易将官一员庶可倚托博访得延绥榆林城把总都指挥佥事阎武先任河州守备革回榆林卫指挥使梁震俱各闲于武艺熟于边情屡经战阵谋勇可取相应举用如冥乞勑兵部再为查访合无将吴云暂令回还原卫聴候待勘问事完有无干碍另为定夺仍乞于阎武梁震内推用一员请勑协同分守宁夏东路兴武营地方如此则政令一新精采自倍而边城可保无虞矣縁系更易极边将官事理未敢擅便为此具本谨题请旨

　　一为禁约妖人邪术扇惑愚民贻患地方事

　　题为禁约妖人邪术扇惑愚民贻患地方事访得西安鳯翔延安汉中等府地方多有山西等处流来人民呼为端公居士等项名目持斋诵经禳修善事内懐奸恶妄称白莲教宣明教挟持神像播弄幻术揑造妖言专以祸福利害恐动人民城市乡村愚夫愚妇翕然信之延请供奉无所不至资以财帛结为婚姻岁时开社招集逺近之人百十为羣夜聚晓散扇惑人心官司明知不行禁约以致承讹袭舛逺近效尤正德年间洛川之变动调官军多被杀伤虽旋即就擒而所损巳多近日樊绅之祸曾经举首州官不敢缉挐上司虽知亦不早为根究袭捕及其率众攻城相顾骇愕移文告急既而羣众溃散却又相率论功向使禁之于初扑之于早岂至陷百数十愚民于必死之地官府亦免刍粮犒赏之费矣顾樊绅数人之外其所紏聚多系村野白丁信其诳诱实无技能此风不行禁革将来邪说蔓延南山一帯奸黠犷戾之徒倚山附峒乘之为乱其患不止如樊绅而已伏覩大明律一欵凡师巫假降邪神书符呪水扶鸾祷圣自号端公太保师婆及妄称弥勒佛白莲社明尊教白云宗等会一应左道乱正之术或隠藏图像烧香集众夜聚晓散禳修善事扇惑人民为首者绞为从者各杖一百流三千里若军民妆扮神像鸣锣击鼓迎神赛会者杖一百罪坐为首之人里长知而不首者各笞四十其民间春秋义社不在此限钦此国家之禁令甚明臣下之奉行未至岂独贻患地方亦且有累风化夫智者防患于未形达人识变于微眇星星不已至于燎原毫厘不伐至用斧柯而无所及但此辈鸠集既广愚民蔽固巳深一旦重法绳之获罪者众矣臣愚伏望圣明裁处勑下该衙门查照律令及见行事例备行陜西廵抚廵按着落都布按三司掌印廵守等官刋印榜文发仰所属各府州县张挂晓谕但有似前各处流来端公居士妄称白莲宣明等教挟持邪术掜造妖言收藏神像图籍扇惑人心者榜文张挂之后限一个月以里听其自相解散各回原籍宁家生理一切军民之家不许容留居住若限外仍旧濳住行教惑人许邻佑里老地方总小甲挐送首官并容留之家传习之人俱依律究治邻佑里老地方总小甲知而不首各该廵捕官兵人役访挐一体连坐该管府卫州县官员视常不理聴廵守官应挐应叅径自施行甚则以罢软官抚按衙门具奏黜退如此庶可以杜将来之乱阶消未然之隠祸以正人心厚风俗于治道实有补益再照此等邪事惟士大夫生儒之家多不听信毎有鸣诸官府者亦有因而得祸者坐视隠忍不敢声言合无行令提学官员廵视学校之时延访举人监生槩学生员如境内有前项妖人邪术踵恶未悛许其直言呈禀提学官就行责令所司缉挐究问庶得其真而邪说可息矣其民间春秋义社照旧举行不许廵禁人役縁此妄挐扰害如违一体查究治罪缘系禁约妖人邪术扇惑愚民贻患地方事理未敢擅便为此具本顺差承差冯逺亲赍谨题请旨

　　一为反狱事

　　题为反狱事嘉靖四年十一月二十九日据陜西按察司呈准本司署印副使张宏闗称嘉靖四年九月内捉获逆贼樊绅等一百四十三名口公同都布二司掌印官会问明白通行呈详奏请发落因见事干反逆惟恐踈虞仿效刑部式様做成木笼一十二个将各犯分置其中又用■〈木匣〉床滚肚脑秋肘镣凡可治囚死命者无不用心毎日下监躬亲点阅日取狱卒官吏不致疎虞重甘结状在巻至十一月十七日又亲下监点视停当分付毎放风一遭止许二名放毕■〈木匣〉上再放二名叮咛再三回堂理事本日申时分据本司廵风吏周镇禀称有司狱史高狱典侯仲先及狱卒雷厚等放风将樊绅杨朴张合李儒张万良樊绶樊纬一笼七名一时放风被樊绅杨朴等将别起重犯魏刚周鸾任九子李镇圆惠等肘镣磕打脱卸各执骨朶将史髙并禁子张成谢端穆直惠泰王佐阎保彭隆打倒在内侯仲先被伤奔走亦来告禀夲职当时鸣鼓召集阖司吏农承差门隶家众人等各执噐械急去邀捕正遇羣贼将禁子赶打内一贼已出监门本职亲督皂隶刘江等乱棍打死斩首以灭余贼不敢出监随唤本司门前防护官军见在止有军人四名张得山张济甫王回儿王来与同各役入监扑捕进入二门至吞口门被贼众冲突前来将军人张得山等俱打伤重夺去弓箭一副刀二把遂将皂隶王连射讫一箭各役亦不得入贼众亦不能出本职虑恐突出随令各役掀揭压阶石头将吞口门垒砌牢固及分投差人走报镇廵衙门督令该道守廵及调陜西都司西安左等四卫咸长二县官军民快地方人等各执噐械在于监外围遶地方总甲周仲其上监墙窥探失脚跌入监内当被各贼乱棍打死各贼计穷随即举火烧毁监房延至天明又将监内不肯顺从轻罪人犯詹兆等赶打成伤恐伤无辜严督官军把钺等各率军兵人等一齐下监樊绅等与官军格闘西安左卫指挥使把钺部下擒获一名杨大学斩获贼级八颗本卫掌印指挥使任杰部下斩获贼级二颗城操指挥张鹏部下斩获贼级九颗榆林城领班指挥佥事田鉴部下斩获贼级一十一颗指挥田滋等斩获贼级一颗西安前卫掌印指挥使康寿部下擒获一名王河斩获贼级三颗本卫城操指挥佥事魏镇部下斩获贼级三颗千户王相部下斩获贼级五颗本卫千户徐衡任威等擒获一名侯瓒西安后卫掌印指挥佥事刘启部下擒获张合李洪李廷甫三名斩获贼级一十一颗指挥杨茂刘绅擒获贼首一名樊绅部下斩获贼级二颗本卫指挥髙应祥等斩获贼级一颗西安右护卫指挥佥事陆铸部下斩获贼级二颗长安县廵捕主簿杨元明部下擒获一名薛添云斩获贼级二颗本县皂隶周锐等斩获贼级一颗咸宁县民快皂隶康廷周郑守巳马四等擒获一名赵廷美斩获贼级二颗禁子赵景云等斩获贼级一颗城操军人陈贵等擒获一名赵颜承差王平吏张仲文张天锡擒获一名赵世杰军人尹政等将妇女刘氏张氏丘氏邹氏等捉获并首级贼犯俱送本职躬亲审验明白将生擒樊绅等一十一名分发西安府卫牢固监候首级用■〈木匣〉装盛各题写真正姓名贮库又将各尸骸埋藏空便地内亦用木牌题写姓名讫随即下监查得反狱贼犯樊绅杨朴等俱巳斩获并无一名得脱及查监簿别巻轻重囚犯詹兆等亦无疎虞妄杀情故缘系反狱事理合闗本司烦为转达施行等因准此拟合通行呈详为此今将前项缘由并擒斩获各犯姓名理合开坐伏乞照详施行等因到臣案查先据陜西都布按三司呈为万分紧急贼情事将会问过贼犯樊绅等招词呈详到臣看得各犯除原谋首恶樊绅等外其余或系胁从之人情有轻重则法有全减今一槩坐以极典恐三司官员仓卒鞫问未得其真将贻多杀之悔已经具题乞差给事中刑部郎中前来会同廵抚廵按再行审鞫分别轻重议拟中间若有雠攀妄指及审无实迹者亦要从公开释去后今据前因叅照陜西按察司署印副使张宏明知逆贼樊绅等系凌迟斩罪重犯不行分发各该衙门牢固收监却将原谋首恶并临时从逆及各犯家属聚处一监又不督令司狱吏典禁子人等如法肘镣钉■〈木匣〉严切闗防以致凶犯结谋反狱俱合有罪叅详呈报情词事既早觉不得出监官兵围绕于外贼虽凶悍终是在■〈木匣〉之虎官军既入当先格闘者固宜斩杀其余人犯合就一名名擒缚分发各衙门牢固收监待命明正典刑肆诸市朝以正国法顾乃一槩斩首恐在■〈木匣〉之囚亦所不免况囹圄之内隙地能有几何虽多亦无容足之所彼凶狠■〈扌弃〉命之人若果势猛力齐则格鬬之际官兵禁卒岂无所伤束手待毙之状昭然可见且始既疎于禁防终乃恣夫屠戮既非临敌对阵之比浪称斩获首级之功其拒敌伤人之辈固所宜然而骈首就戮之徒岂无寃滥中间纵有可矜疑当开释之人死者不可复生有乖朝廷钦恤之意推原各官之心不过以前项人犯党类寔繁存之恐生他患故欲乘机杀之无遗庶使将来可免防范原情夲为防变论法则有未宜但事在陜城臣相离地逺莫究其详镇廵官员必有所处缘臣先有论奏今不得不言如木伏乞勑下法司叅详前后招报情词奏行陜西廵抚廵按等官将各该有罪人员依法叅究其斩获首级者应否论功径自奏请定夺縁系反狱事理为此具本专差承差马廷璋亲赍谨题请旨

　　一为恳乞养病事

　　题为恳乞养病事嘉靖四年十二月初五日据分守肃州等处地方右叅将都指挥同知云冐呈前事切照卑职幼年失父孤弱多疾及袭职以来节年领兵固靖等处备冬截杀于正徳十六年八月内钦铨陜西都司军政佥书管操廵捕适有白水商南等县流贼陈克已妖言贼首马隆等蜂起攻刼城寨荼毒生民卑职领兵跟剿奋不顾身殄灭前贼多厯艰苦又于嘉靖三年三月内不意庸驽叨升今职毎思重任无术可胜身心兢业寝食靡安本年八月二十三日忽有土鲁番回贼犯顺侵掠边陲肆尔凶残直抵肃州城下卑职率众登城昼夜防御身不觧甲者旬日及贼势少退尾后追袭边外赤斤等处斩获贼首二十颗时值天寒冐霜卧雪因而感寒遂成杂症见今手足麻木头目眩晕饮食少进形体渐衰抑且边境药无全材人少良医多方调治未得痊可况卑职原系色目事渉嫌疑理当回避如蒙伏望轸念边方事重乞委官员代守地方容令回家养病庶地方幸甚巳经具呈定夺去后未蒙明示今照前病自交秋以后日渐増重不能守边任事若不再乞呈请委官代守误事未便为此理合具呈伏乞照详定夺明示施行等因到臣照得肃州系迤西极边重地嘉峪闗之外番人种类甚多乃控制西域回部之门戸分守将官责任比之他处不同近年节被回酋紏众犯顺直抵甘肃城下戕杀我官兵攻陷我城堡凋伤困敝之状所不忍言今年七八月间又复驱其丑类窥我边境虽旋即退遁顾其志在通贡既不得遂明年夏秋之间大举侵犯之谋难保必无分守叅将非老成练达不能绥近懐逺非壮勇果毅不能克敌制胜见任叅将云冐出自将门长于骑射年方二十九岁屡曾领军赴敌立有战功而驾驭之才绥懐之畧较之老成犹恐不逮今屡陈有病服药未痊不能任事又以原系色目事渉嫌疑理当回避为辞王者无外此固不足顾恤但身既有疾重任实难负荷若不俯顺其情早为更昜万一敌人不肯悔过紏众入寇将官不能领军岂不误事然此等将领若照常格将别镇官员升任窃恐地利未知人情未附难责成功愽访得陜西行都司都指挥佥事王辅守备山丹地方以都指挥体统行事指挥佥事甘祯俱系土著官员谙练夷情熟闲军务一方武臣号为出色如蒙伏望圣明轸念肃州要害地方防御边患为急乞勑兵部访议上请合无将云冐取回陜西都司照旧列衔调治前疾痊可抚按官具奏该部查有相应叅将游击等项员缺另行推用仍乞于王辅等二员内奏请简用一员擢任叅将请勑分守肃州地方修举边务振扬军威以安内附以御外侮边方幸甚縁系将官恳乞养病事理未敢擅便为此具本顺差承差马廷璋亲赍谨题请旨

　　一为患病将官恳乞休致事

　　题为患病将官恳乞休致事嘉靖四年十一月十五日据分守庄浪西宁等处地方副总兵都督同知鲁经呈前事切照本职袭授都指挥以来累立战功节升前职正德十四年得患脱甲风疾节次具奏不准嘉靖元年四月内奉勑加升副总兵仍守前项地方任事外嘉靖三年十月内又疏乞休不蒙俞允奉勑鲁经近因回贼侵犯肃州尔世守忠义勇畧着闻即今边方有警方且委用岂可引疾乞休务须戮力讨贼树立战功钦此钦遵本年十二月初二日力疾任事外思本职节因本边番人犯扰本职披坚执锐陆续杀获首级三百二十一颗嘉靖四年七月以来复冐前疾累医罔効见今卧床不能任事本职正在披沥肝胆图报国恩委疾纒绵不堪领军及思男鲁瞻见膺千户之职管束土官军家口人心信服应该袭替如蒙准呈乞赐俯念曾効微劳早为具题容放致仕令男袭授祖职继管部属乞推相应将官前来代守便益等因具呈到臣为照庄浪地方为河西要害重镇番敌人扰岁无宁月月无宁日近年又有回夷之警防御保障全在将官若庄浪守将非人密迩兰靖腹里岂能宴然无事及照副总兵鲁经沉毅有谋骁勇惯战自袭授都指挥受命分守以来屡立战功获贼首级多至三百有余土汉官军素所信服敌人边人素所畏惮顷尝以疾乞休重荷温旨勉留及查得本官正德年间曾经总制都御史邓璋彭泽廵按御史罗玉潘仿许翔鳯奏荐皇上嗣极之初本官因病乞休又该御史许翔鳯奏其年力方壮谋勇夙成果敢有为而地方攸赖恩威并用而军士自服粤自乃祖乃父以来世有维藩维垣之寄边陲倚重番达知名况今紧急用人之时遽为引病辞避之计乞要特降勑旨敦谕本官亟出莅事等因本部议得鲁经祖父以来世有劳于国家至经克承先志累见边功夷部军民咸知感畏近日权奸蛊惑先帝圣聴害及骨肉委的情有不堪本部亦素悉其谋勇才能且部下都指挥指挥等官多至镇守分守总兵而本官久以都督同知仍任叅将尝欲上请简用但以其世守庄浪地方土汉军民久在属服逺近夷部正怯威名深恐一旦更易不惟鲁经动懐土觖望之心且使军民不安新将之令合无将鲁经授以副总兵名目请勑一道照旧分守荷蒙俞允升副总兵仍守庄浪西宁地方嘉靖元年以来节该钦差户科给事中孟竒御史范永銮廵按御史刘翀交章奏保近又该钦差提督军务太监张忠荐称鲁经生长边方老成持重熟闲韬畧累立战功堪任主将兵部覆题节该奉钦依鲁经等待有相应员缺斟酌推用他钦此钦遵切惟副总兵鲁经厯官最久军功最多台臣论荐连章累牍温旨慰留至再至三今河西地方敌人之侵犯无常回酋之窥伺未已岂臣子称病辞避之日巳经节行本官上体朝廷眷顾之恩下思地方付托之重罄竭心力抚安军民防御敌人勿再推避致悞边防大计去后但恐本官自有陈请情辞恳切万一圣明俯从所请推任别官夷情未谙土人未附恐失干城之托况后进将官为其服属聴其指使者率多超升主将而本官尚为偏禆虽公论在人终当有待而人情向进岂能久堪如蒙伏乞皇上念地方之至重思世将之当惜本官若有陈乞奏章仍照前旨勉留仍乞勑该部查照节年奏荐章疏遇有本镇主将员缺将本官奏请升任若本镇无缺陜西宁夏等处附近地方主将有缺照依伊祖鲁鉴升任延绥总兵事例具奏擢用以慰将官效忠之心以副边方军民之望不胜幸甚縁系患病将官恳乞休致事理未敢擅便为此具本顺差承差马廷璋亲赍谨题请旨

　　一为查探声息事

　　题为查探声息事嘉靖四年十二月初五日据镇守延绥等处地方总兵官署都督佥事彭楧呈前事行准分守东路地方右叅将署都指挥佥事黄宰手本据永兴堡把总千户刘澜呈据一路原哨夜不收刘端等供嘉靖四年十月初一日从本堡刘家梁墩空出境至初五日哨到地名黄石磕爪见新行人马踪迹约一百余道初六日袭踪跟至地名死鞍则瞭见账房一十三顶马匹牛羊约三百有余离边一百五十余里及瞭迤北俱有烟火当就旋回初九日到堡又据木瓜园堡把总千户童璧呈据一路原哨夜不收刘三等供十月初一日从本堡石家坞墩空出境至初五日哨到地名窑儿沟爪得新行马踪约三十余道从东徃西北去讫初六日哨至水头地名倒栁树瞭见账房二十七顶牛羊马匹约四百五十有余离边一百一十余里及瞭迤北地名沙城儿等处亦有烟棚当就旋回十一日到堡又据中路双山堡把总都指挥周塘呈据一路原哨夜不收折原甫等供十月初一日从本堡陈家坞墩空出境初二日夜哨到地名深河儿潜伏天明爪见新行马踪约五百余道从西徃东北去讫初三日夜哨至地名向海子天明爪见新行马踪三十余道徃西去讫及瞭迤北营巢账房一十五顶牛羊马匹约一千五百余多离边一百五十余里欲要前进因天落雪又见地势平漫当就旋回初八日到堡又据榆林城把总都指挥阎武等呈据西一路原哨夜不收王真等供十月初一日从本城斩敌墩空出境初二日三更时哨至地名丁家湾爪见新行马踪一十五道徃东北去讫天亮时哨至地名甫府草湾伏至未时瞭见单树梁敌众三十余骑从西徃东去讫离边五十余里酉时旋回初四日到城又据东一路原哨夜不收小孙义等供十月初一日从斩敌墩空出境初二日三更时哨至地名髙崖畔爪见新行马踪一十五道徃东去讫初三日戌时哨至地名榆林岔爪见新行马踪五十余道跟旧营路往东去讫相离本边八十余里当就旋回初四日到城又据波罗堡把总指挥秦堂呈据一路原哨夜不收王骡子等供十月初一日从夲堡莲池山墩空出境至初四日哨到地名老瞿营瞭见敌众账房一十二顶牛马羊约一千余多离边一百三十余里不敢深入当就旋回初七日到堡又准分守西路地方左叅将都指挥佥事袁聪手夲据靖边营把总指挥孙仁呈据一路原哨夜不收赵四儿等供十月初一日从本营保定墩空出境至初八日哨到地名长湖南畔爪见新行马踪约一百余道徃东行走并无营盘离边一百七十余里当就旋回十五日到营又据新安边营把总指挥李杲呈据一路原哨夜不收王见等供十月初一日从旧安边营闗门墩空出境至初七日哨到地名菽麦湖爪见新行马踪约七十余道从东徃西北去讫亦无驻札帐窠离边一百五十余里当就旋回十三日到营又据三山堡把总指挥许世忠呈据一路原哨夜不收许佛僧等供十月初一日从本堡西平墩空出境至初六日哨到地名明水湖爪见新行马踪约一百余道徃东北去讫离边一百八十余里当就旋回十四日到堡等因各行到职会同镇守太监张绅廵抚右佥都御史张缙议照中东西三路营堡各哨有敌众住牧营巢账房马匹牛羊及敌人行走踪迹多寡不一烟棚火光逺近不等况今马肥弓劲正彼便于驰骤之时防范机宜在我当谨除行各该分守按伏将领把总坐堡等官严谨烽堠加意堤备如遇有警务要相机战守外呈乞照验施行等因到臣为照北人小王子部下头儿吉纳台吉谙达阿布该等帯领贼徒八万自去年十一月间踏氷在套住牧臣自今年四月到于陜西地方巳经分布各路将官兵马按伏堤备节经具题外夲年五月以来节据延绥宁夏镇守分守等官哨报河套敌情自延绥黄甫川起直抵宁夏灵州一帯无处无敌营垒火光逺近相望其近边者不过三五十人七八十人多至二三百人间有入境零贼一见官军旋即遁出其大众知我有备不敢深入七月间率众二万前去西海寻收额布勒敌人其在套者当亦不减数万近于九月间拥众万余自延绥波罗懐逺二堡拆墙入境各该将官追逐虽斩获不多而地方不曽失事臣十月初旬自固原起程廵边至宁夏灵州厯清水营兴武营花马池定边营行令各将官差人出边逺哨并无敌众人马踪迹烽火寂然盖自靖边渡河丧败之后闻风畏遯目今虽延绥中东二路不时见敌而不敢侵犯但恐寻袭西海诸冦回套紏同阿尔托蘓及原在套之众大举拆墙入境抢掠之患难保必无仰仗天威逺被皇武布昭我之兵势既扬军威既壮守臣恊力士卒用命不敢希克捷之功但求地方不遭患害而已待后河冻已坚哨探大敌曾否踏氷北遯乃哨套内有无余敌另行具奏外縁系查探声息事理为此具本顺差承差马廷璋亲赍谨具题知

　　一为大举敌众出没事

　　题为大举敌众出没事嘉靖四年十一月十五日据分守庄浪西宁地方副总兵都督同知鲁经呈前事据守备镇羌地方行都指挥事袁英呈本年十月十一日有安逺堡按伏陈指挥传调人马迎接赍表人员本职当统备御官军指挥匡锺等三百五十员名行至水泉儿未时迎据夜不收王名报瞭古浪土佛墩举放烟火得此除分投差人收敛人畜袭爪外申时又据炒来也斤墩夜不收张雄走报瞭见敌众四五十骑从水泉儿行来本职随统官军骤彼敌众见人马退徃原路去讫欲追天晚落雪掣军回堡十二日丑时据西古城夜不收沈兴走报十一日亥时听得大敌不知其数从黒古城顺河行来有彼处应哨夜不收吴圭玉不曽飞报不知存亡得此整兵间寅时据炒来也斤墩举火三把随据本墩夜不收胡召保报本日早瞭见敌众七运老小约有七八百喝赶牛羊从西古城顺河行来奔骷髅石行去后有四五运精壮约有五六百邀赶马牛顺河徃东行去得此除差夜不收刘荣赴城飞报外本职领兵出堡迎至河滩有贼一百扑来就与交锋对敌职督官军齐拥向前鎗扎箭射中伤敌众人马数骑敌见官军勇猛方纔遯徃石板沟出境去讫就阵夺获贼马一匹牛三只敌帐二顶毡衫二领毡袄二件皮袄二领皮可可二个木盆一个筐一个驼鞍一副欲再深追况敌势重大恐堕奸计掣军回堡差据夜不收张天儿袭得前贼踪迹俱由黒古城行来及查彼处应哨夜不收宣兴右李迁爪无下落不知存亡得此及照差去报事夜不收刘荣未回显是被掳查得此外再无抢掠人畜行间又据爪路夜不收王志等收送套中走回男子二名供说前敌俱足西海久住敌酋阿尔托蘓部落等情除差人觧送庄浪聴审外为照此敌分运经过难保不来为患除整兵堤备外理合具呈施行等因据此除将夺获马牛照例犒劳奋勇官军敌噐发仰庄浪卫贮库外呈乞照验施行据此又据本官呈为哨探大敌压境住牧事本年十月十八日据迤北探哨夜不收翁城土军卯三等四名供报本月十二日蒙差各役哨探敌情依蒙出境昼伏夜行十三日到常山儿伏瞭二日瞭见土豹领敌众六七十骑顺河徃来行走十五日到斩石峡登髙瞭见头水古城一帯有敌四五千牛马遍山欲再深入哨探套人阻道不能前进十八日掣回到城及据迤南探哨夜不收宋钦土军家堂保等四名供报十三日到芦沟登髙瞭见套人一百余骑径奔红沟行去十四日到一撮毛山登髙瞭见孙官儿湖照壁山槽头一帯套人约有三四千牛马遍山撒放伏瞭至晚掣回十七日到城供报得此照得前敌来在庄浪山后占据水头古城照壁山一帯迤逦住牧时遣轻骑近边徃来行走虽未深入难保不来为患除行属墩营站堡守掌官军谨斥烽堠整兵严加堤备外呈乞照验施行据此又据本官呈为套中走回人口供报夷情事据守备镇羌地方行都指挥使袁英差摆哨西古城夜不收王志收送套中走回男子三名到官发据庄浪卫申审得一名黒的狗供称失记年岁系河州卫左所失记百戸下余丁尹玉儿弟正德八年四月内在于马家滩放马忽遇套众三百余骑抢到西海阿尔托蘓营内住坐旧年冬间回子人马到来将头口尽行抢去今年九月间小十王人马前来有众敌人一千邀赶牛羊马匹二三千同小十王人马三百一同起营走了一个月到荘浪地方上住坐众敌人商量河冻了回套去黒的狗思想父母脱走撞遇摆哨人役收送前来供报是实一名姚二哥子年二十岁系甘州左卫左所姚百户下舍人姚清男状供正德四年六月内在于黒泉堡耨田遇贼二百抢到西海营中住坐一名马闰狗失记年岁洮州卫巾所十旗寨总旗马敖男正德十四年五月内在于屯庄遇敌七八十骑抢到营中今年大众敌人起身来到庄浪地方各思想父母二哥子偷骑赤骒马一匹马闰狗偷骑青扇马一匹一同脱走来报等因备供具申得此行间夲月十九日及据摆哨孤山儿夜不收景奉祥收送男子一名窦荒年供年一十八岁系西宁卫中左所失记百户下通事窦礼男在于北川毛家寨屯住嘉靖元年九月内入山寻柴遇敌二百余骑抢到西海阿尔托蘓营内住坐今年众敌人起营来到庄浪山后住牧荒年思想父母乗黑脱走回还随据马场沟夜不收张显收送男子一名自儿供年一十八岁系庄浪卫红城子总甲石城下土丁他罕保男在于武胜堡屯住正德十五年失记月日在山放牛遇贼二三百抢到西海营中住坐旧年冬间又被纒头回回将自儿抢到半路上脱走回到原抢营中今年众敌人害怕回子又来寻抢同小十王人马起营来在庄浪地方土豹岭一帯驻札敌人约有一万头畜遍川撒放众敌杀白马一匹祭天商量收拾精兵要来城边厮杀寻抢等语自儿思想父母偷骑赤扇马一匹脱走撞遇夜不收收送前来供的是实据此除整兵堤备外呈乞照验施行据此又据本官呈为大势敌众犯边事抄蒙臣钧帖行据守备红城子行都指挥事杨和呈据夜不收周伏等四名供报十月二十二日到金庄水登髙瞭见芦塘照壁山孙官儿湖黄河边套人约有五十余骑青白马匹遍山撒放伏瞭至晚烟雾火光不絶欲便前去撦木硖五方寺等处爪探况敌阻道不能前进二十四日掣回供报得此理合具呈施行等因据此案查套中走回男子张友智供报敌人四五百八月间到黄河沿住牧内有一贼汉语说是小十王头哨内三百渡河徃靖边地方上行去其余复到店子川住牧等情除差人聮络哨探另报外呈乞照验施行等因节呈到臣为照阿尔托苏额布勒二项边寇正德初年被北部追杀逃躱前来窃伏我西海地方将二十年侵掠庄浪凉州等处不止一次又曾侵入洮州直抵四川松潘境界大为中国腹心之患臣方议调集大兵痛加诛剿已经具题外本年七月以来套众二万过河声言收捕前敌留兵数千在庄浪凉州一帯住牧其余径奔西海边人方幸夷狄相攻地方之利将谓永絶祸根不意先为所觉挈其家口头畜遯入南山藏躱逼近洮河地方止留精兵在于旧伏险隘去处把截来者千里而趋利住者以逸而待劳反为所挫遯回庄浪先以数百骑从靖边撦木硖渡河犯我腹里节被陜西宁夏官军斩杀败散其大势已渐那营东北去讫后节据庄浪守臣哨报阿尔托蘓敌众陆续跟随小十王大营前来盖此敌自知结衅巳深恐将来北部大举复雠力不能敌故先随从归顺以图免祸然阿尔托蘓敌众既离西海独额布勒在彼势亦稍衰除行洮岷叅将边备守备等官整兵积粮严加堤备外但前项边敌近日源源而来俱在庄浪孙官儿湖芦塘五方寺等处临河住札密迩靖边地方因惩前败不敢窥伺俱从洞清沟透过宁夏中卫地方恐其待河氷已坚乘间深入固靖地方抢掠仍从宁夏中路拥众拆墙归套亦未可知巳经督发陜西叅将守备等官统兵于各要害地方防御及将延绥副总兵赵瑛竒兵调来小盐池等处与宁夏官军各按伏堵截并行花马池兴武清水营一帯大小主客将官严加防范待后哨探各枝敌人向徃的确消息曾否尽归河套有无侵犯边境另行奏报外縁系大举敌众出没事理为此具本顺差承差马廷璋亲赍谨具题知

　　一为边敌声息事

　　题为边敌声息事嘉靖四年十二月初十日据镇守宁夏地方总兵官都督佥事杭雄呈前事本年十一月二十二日据迤北猪嘴山出哨夜不收庄真保报十九日辰时瞭见境外地名青羊泉敌众约有二百余骑随赶牛羊徃黄河西岸大湾去讫二十日巳时又瞭见野马川口子敌众五簇头畜不知其数俱徃东行又见河东地名石觜儿暖泉儿一帯昼夜焚烧火光不絶又据镇宁墩夜不收刘敬祖报二十一日夜三更时分境外正北敌众约二三百骑邀赶头畜进境顺河徃南行至栁门儿墩北空踏氷过徃河东去讫二十三日据贺兰山打硙口出哨夜不收顾阿半报夲日夜二更时分哨见境外敌众约有一百余骑进口徃东过河去讫二十四日据猪觜山出哨夜不收王宗报本日酉时瞭见地名野马川口子敌众约有三百余骑随赶头畜徃来奔河行走后面灰尘聮络不絶二十五日据打硙里口墩夜不收窦回生常胜墩夜不收傅泰各报境外地名黄草滩敌众约有一百余骑邀赶牛羊徃西北踏氷过徃河东去讫十二月初二日据汝箕口出哨夜不收赵王加报初一日寅时哨见境外正西敌众二十余骑进境徃东去讫随据河西瓦窑墩夜不收李升报本日卯时瞭见境里敌众二十余骑来到本墩北空踏氷过河去讫初三日据迤北镇逺闗镇宁墩夜不收杜成报初二日申时瞭见境外敌众三百余骑从马头沙滩进境南行随据栁门墩夜不收赵牛儿报称前贼从本墩南空踏氷过徃河东去讫等因各报到职巻查先为紧急声息事遵照提督军门节行预防边患事宜巳将本镇竒游兵马分布沿边紧闗兴武清水营设伏截杀去后今据前因会同镇守太监张镇廵抚都御史林琦议得河西贺兰山后盘据敌众众寡不一分伙邀赶头畜踏氷转徙入套住套酋众又在石觜暖泉一帯顺河住牧昼夜焚烧烟火不絶况河氷一合表里不分紏势乌合意必侵犯延宁陜固合再整兵堤备防范通行为此除行本镇各该将领等官魏锟等及延陜二镇各整兵堤备外今将前项縁由理合具呈伏乞照验施行等因到臣为照大敌在套一向不敢深入近自靖边宁夏官军杀败之后那营东遯今据所呈前此寻收额布勒大势敌众自贺兰山后而来临河屯住陆续回套而在套之敌亦复顺河住牧紏合入敌之谋难保必无已通行各镇守臣照旧严加堤备遇警相机战守去后窃料套中之人夏间寻袭西海等处回旋数千里不得利而归人马巳多劳乏其邀赶头畜过河者必是阿尔托蘓残敌被其收捕归顺而来縁今水冷草枯时月似难深入侵犯而我所以备之者不得不谨但近日敌人以渐那营多在延绥东路地方延绥守臣未据呈报除行令分投差人逺哨敌众帐窠离边逺近及待河氷已坚哨探有无出套过河的确消息另行奏报外縁系敌众声息事理为此谨具题知

　　一为举劾有司官员事

　　题为举劾有司官员事臣闻政之兴废存乎其人得人则兴失人则废天下之事皆然而郡县亲民所系尤重臣久官陜西近者起废而来一方之士民多所接见一方之政俗素所渉厯恒于钱粮之盈虚人民之愁乐户口之登耗学校之盛衰盗贼之兴息而郡县官员之贤否可按而知焉大抵才贤者十无二三庸劣者十常六七今当朝觐之年甄别黜陟此其时也除曾经论荐及毁誉相半治行未彰者不开外博访得临洮府知府杨应奎催科不妨于抚字通敏兼着乎清声巩昌府知府金濓处事人称其老成当官克慎其操履本府同知丁璇有剸繁举剧之才有获上治民之誉延安府同知张志道洁操有闻能声日着西安府同知李升乔迁岐通判张岳平凉府张祚俱守已无玷遇事有为西安府推官杨锐噐质端重刑名疏通华州知州甘为霖才通敏而优于治繁性谨饬而严于律已武功县知县姜恩穷经能达于政守已兼爱夫民盩厔县知县王聘励精于政事而庭无留案恪守于官箴而人无间言鄠县知县康天爵官有循良之风民歌清浄之治长安县知县陈谟咸宁县知县何锺俱才不窘于剧县志不玷于甲科富平县知县胡山作教已收成效调繁绰有治才商南县知县郝宗儒通才克优于政小邑弗尽厥施延安府保安县知县韩佶调简邑而大着能声处边地而不渝素守鳯翔府扶风县知县孙昌政平易而近民性刚介而有执以上各官在陜西八郡中号为出色及又访得庆阳府知府萧海操履峻洁行事执滞用之边地则非所宜处之内郡足为良吏延安府知府张锦上玩下慢无自立之能以繁调简无可更之郡臣广询博访所见如此至于卑官末职可取者亦多抚按官自能备陈臣不敢泛及如蒙乞勑吏部再为访察合无将杨应奎等酌其年劳量为升用萧海改调腹里简郡以保全亷官张锦照例罢黜以警策庸吏庶几有司知所劝惩而吏治可以修举矣縁系举劾有司官员事理未敢擅便为此具本顺差承差孙杰亲赍谨具题请旨

　　一为旌举方面官员事

　　题为旌举方面官员事臣切惟天下民生之休戚系于守令守令之贤否系于藩臬故藩臬者守令之师表而吏治之臧否民生之休戚端必由之臣受命提督陜西三边军务毎思师旅之供饷资乎钱榖钱榖之盈缩出自人民因是以求之藩臬有司之贤否可槩知矣有一贤焉足济公家之事臣既知之不敢不举也有一不肖焉将贻生民之害臣既知之不敢不劾也举贤惟恐其不先去不肖惟恐其不速大臣之职亦若是耳若知其贤而姑使之沉沦知其不肖而姑为之隠讳是岂公平正大之体哉今当臣工述职之期正陟明黜幽之日茍有所见岂敢隠黙顾陜西布按二司官员近多得人除左布政使等官宋冕等虽贤能素着而新任日浅不敢遽陈及左叅政成文右叅政韩士竒副使唐龙髙公韶陈鼎翟鹏佥事桑溥姚文清王钧节经臣论荐俱不开外愽访得陜西布政司右叅政杨叔通行端而学足润身性敏而才能集事右叅议王汝舟临事有疏通之才督储有公平之誉陜西按察司副使张宏性资朴实政务疏通近尝论其一事之失终难掩其平日之长延绥管粮佥事宋琏谨厚老成郭鳯翔风力振作甘肃管粮佥事周汝勤勤慎安详以上各官年劳虽有浅深才识不无甲乙毕竟皆藩臬之良俱可与旌荐之列如蒙乞勑吏部再为访察量其年劳遇缺推用则臣工知所奋励而政务益加修举矣縁系旌举方面官员事理未敢擅便为此具本顺差承差孙杰亲赍谨题请旨

　　一为老病不堪重任乞恩辞免新命事

　　奏为老病不堪重任乞恩辞免新命事准吏部咨嘉靖四年十一月十八日该司礼监太监张钦传奉圣旨提督陜西三边军务杨一清便写勑行取来京着照旧内阁办事吏部知道钦此钦遵备咨到臣自天有命局地无容谨披沥诚悃者伏念臣正德年间任少傅兼太子太傅吏部尚书武英殿大学士供事内阁以病屡乞休致荷蒙武宗皇帝允令致仕养疴林下八年有余皇上嗣极之初特勑遣官存问节经大臣科道等官论荐屡奉明旨待缺起用臣自度老病衰残之人行将就木岂能复出任事徒懐感恩图报之诚难效鞠躬尽瘁之节杜门伏枕间忽蒙皇上轸念三边有警采纳廷议起臣提督军务兵部咨文至臣即备陈衰病恳乞辞免既而钦降勑谕至符验旗牌闗防俱至又蒙钦赏白金彩币至伏读勑词责以大义期之古人褒谕隆重出乎常格臣感激奋发至于泣下夫葵藿犹能倾阳犬马尚知报主臣亦人耳敢忘情于造化忍自絶于生成第以疾疢相婴不能自强再疏辞免续蒙命廵抚都御史吴廷举即臣家敦遣启行后兵部以各边军情紧急节该题奉钦依新推提督三边军务官着上紧前去节制调遣陜西地方既敌情势重大便马上差官催促杨一清前去调度经画钦此钦遵行臣窃念地方多事臣子岂敢避难况两次辞章不蒙俞允褒谕至督责愈严用是兼程前进到于陜西地方扶疾任事到边以来倐久逾月屡有论列多荷采行即今士马颇多精强粮储颇有积蓄大众伏套而不敢深入回部虽入而旋退遯是皆仰仗天威受成庙筭臣之薄劣何尝有劳十月十一月内廵视各边两目为风沙所伤昏眊转甚视物茫然如隔云雾足膝愈加痿弱歩履湏人搀扶自知鞭策不前毎欲求退复念先以套人入边之奏上厪圣虑今套人去留未定不敢遽及其私岂意垂尽之年再荷非常之眷闻命而惧以荣为忧近闻言官所论奏莫究其详臣自度行不足以孚人才不足以用世官踰其分事不称食言官所指必得其真臣不敢辩但闻云臣有窥伺旧任之心警愧不知所自仰惟皇上总揽干纲万几独断至于大臣进退皆出宸衷臣纵有是心将孰与谋何所致力况位至孤卿已是文臣之极致年过七十自知来日之无多而乃欲徼望外之荣以速官谤诚衣冠之所不齿名教之所不容臣虽庸愚决不为是圣鍳在上何俟臣言但其谓臣两目渐眩精力亦衰边陲之任亦非所宜数语似为切当臣虽自言不过如此伏愿皇上念秘阁要地不宜付之匪人衰朽余龄不可加之重任鍳臣先今辞免恳诚收回新命容臣休致以全晚节臣虽与世长辞亦有荣矣臣不胜战兢陨越激切祈恩之至縁系老疾不堪重任乞恩辞免新命事理为此具夲顺差承差孙杰亲赍谨具奏闻伏候勑旨

　　一为谘访羣策以禆边务事

　　题为谘访羣策以禆边务事案查先据整饬固原等处兵备陜西按察司副使成文呈前事内一件添筑城堡以絶边患行据固原卫指挥符深苑马寺清平苑圉长张子仪会呈勘得固原东路索多城即白马城委系紧要隘口虽与清平苑草场交界然地处孤悬久不在彼牧放相应修筑城堡断絶贼路以保地方且本地东至万安苑草场桃林坡南至清平苑草场三岔山西至羣牧所天城山北至阿尔斯兰要岘四至以内地颇肥饶可作安军之业以外仍作草场合用修筑人夫应支口粮应用噐具稍把俱于附近卫所起支措办防守军役照先事例召募悬赏仍拨给近堡地一顷令其开种待十年之后量征子粒仍在白马井墩改筑近水处所展筑寛大月城有警拨军在彼占据水头使贼马不得饮水则贼路自可断絶毎岁仍量拨粮料草束于本城收贮以备截杀军马支用等因会呈前来案查先准守备固原地方署都指挥佥事刘文手本前事内开固原地方平漫最当冲要先年敌众侵犯俱由韦州螺山入预旺城红古城二处札为巢穴深入抢掠弘治正德年间节蒙总制尚书秦纮都御史杨一清奏议于固靖环兰一帯挑修边墙一道及于中路预旺城添设平边一所召军一千余名西路红古城添设一堡召军四百余名各委官操守地方赖以无虞自此以后敌见彼处有备却由东路地方狮子川毛居士井入寇其白马城白马井等处即巢穴之所由此而南深入镇原平凉泾州等处嘉靖元年大敌正在白马井白马城等处札为巢穴更番抢掠足为证验前项地方相应修筑城堡召军防守断絶贼路等因准此看得前项地方与清平苑草场交界且修筑防守事宜未经议处难便施行巳经闗行陜西苑马寺会委各官勘处去后今呈前因理合呈乞裁处施行等因呈报到臣看得固原地方西路有平边镇戎二所及红古城足堪把截防守东路孤悬寛漫先年全无备御敌人由环县地方进入直从虎山沟径至平凉郭外而人不及知弘治十七十八年间因修复清平万安二苑马政展筑彭阳城板井堡二处安挿牧军修盖官厅营房选设操丁守城遇冬有警分布官军在彼按伏稍为有备其狮子川毛居士井一帯相离各堡窵逺水草便利敌众窥知近年在彼札营分散抢掠今要于白马城地方添筑城堡及将白马井墩改筑占据水头俱各相应巳经行仰兵备副使成文会同守备都指挥刘文亲诣勘处应筑城垣若干文门几座合起倩固原平凉军卫有司并清平万安二苑各人夫若干名应支口粮于固原州仓及彭阳板井仓闗支合用修城噐具稍把城门钉铁等料官为措办应用修筑完日有警摘拨官军在彼防守照例悬赏召募军人四五百名设为常守之兵毎军一名拨给近堡地一顷令其开种十年之后量征子粒收贮夲城备用仍行陜西廵抚衙门行令布政司将原坐附近城堡仓场粮米量为改拨本城修盖仓厫收贮以备按伏官军支用其白马井墩依拟改筑近水处所展拓寛大月城拨军守瞭阻絶水头庶使敌马不能久住待城完召有军人积有粮草应该立所设官等项另为定夺仍备由具呈陜西廵抚衙门计处去后縁兵备副使成文升任陜西布政司左叅政新任兵备官员未到行令帯管兵备兼理前项筑城事务续据本官呈开该蒙巡抚陜西右副都御史王荩批据本官呈文内开看得所呈添筑城堡增军设所俱系防边急务又经提督衙门议处周悉兵备官即便会同守备官刘文上紧亲诣勘处不必迁延月日有失事机该用钱粮等项应呈报者通呈定夺等因蒙此会同守备都指挥刘文前去白马城看得旧城周围大城二里八分月城四分共计三里二分似为狭小今议将月城展作八分周围共四里合用修筑人夫三千名起倩固原卫余丁五百名固原州民夫五百名羣牧所余丁五百名灵长二监操丁一千名平凉卫余丁五百名大约五十日可完毎名日支口粮二升共该粮三千石于附近新丰等仓支用犒劳夫役毎五日一次毎人银三分计筭五十日该用银九百两合用把条查得石涝池孔骨都地方产有稍柴相离白马城三十余里就令夫役自行采打应用其土袋锹镢各夫自备木■〈木匣〉五十把用行条二十五根毎根用银五分共银一两二钱五分刮板五十副毎副用板一片椽二根共享板五十片毎片用银三分共享椽一百根毎二根用银一分共银二两合用石杵石硪于固原镇戎二处拨匠打用南北二门城楼该用禾植椽板钉铁等项毎座用银五十四两眷门并楼砖瓦就将条把督匠烧造裹门铁叶用银八两共银一百一十六两本城楼铺六座每座该用椽木价银一两五钱共银九两修盖仓厫二座毎座六间六檩五椽大门楼一合三檩二椽木料砖瓦钉铁等项共银四十六两四分修盖官厅前后二座各三间五檩四椽并门格窻毎座用银二十五两共银五十两厢房四座三檩二椽毎间用银四两共银一十六两大门楼一座用银三两共银六十九两通共估计银一千一百四十三两二钱九分合于收贮盐商■〈席〉签银内动支及看得固原卫指挥符深平边千户所百户王玉俱颇能干济合委各官前去提调修理等因具呈到臣看得各官勘处停当依拟行仰起夫办料兴工帖委指挥符深等管理仍令守备刘文徃来提调工完之日通将支用过官钱总类造册呈报查考续据委官符深呈称本职依蒙于本年七月十六日帯领固原平凉二卫灵长二监甘州羣牧所固原镇原二州县夫役前去白马城将原丈量城垣督工修筑至本年十一月十四日前项城垣并大城北门俱各筑完其南门并官厅仓厫楼铺縁冬深土脉结冻未曾筑造除将余剩银两待通完之日另行开报先将支用过钱粮数目造册呈报施行等因前来近该臣廵视延宁等邉回还亲诣白马城阅视得前项城垣髙厚坚固足堪保障新召军人俱各精锐壮徤亦堪防守随经查照镇戎平边等城事规行令原委指挥符深操守及百戸王玉坐堡各管领召募军人整饬军火噐械严谨防守外又据分守固靖等处地方叅将刘文呈为前事开称本职亲诣勘得白马城修筑完固召集军士一千一百余名在彼防守及西路红古城増召军士与旧军共有一千名各委指挥一员操守百户一员坐堡但二处冲要分守墩隘边堑数多凡有警报操守官领兵截杀坐堡官收敛守城其墩台边堑马队等项缺官提调管理欲于固原卫所摘拨但本卫见操马队俱各缺官委令旗甲管领不堪动调縁二堡军士俱有千余若非添官管理人心终恐涣散地方无赖欲待开设所分铨官降印未免待延岁月又况安挿未定急难举行合无于延宁二镇查取新任多余千百户一十员前来分拨二堡管事如此则军有统束事体经久不致废弛其设所事宜待安挿已定另行查举呈乞定夺施行等因到臣案查前已该臣及陜西廵抚节及各官勘处去后今据前因照得廵抚陜西都御史王荩见在巩昌洮岷地方防御边人除行径自具奏外臣惟固原为防边重镇乃陜西根本之地地里寛漫通贼隘口数多分兵而守则无所不寡贼至发兵则有所不及数十年来敌众窃伏河套宁夏边墙不能捍御必从固原深入平鳯临巩地方抢掠生意萧索戸口凋耗实由于此但防边之要据险为先设险之策必资城守成化年间都御史余子俊建议于预旺城葫芦硖口二处添设镇戎平边二所甚为得策后止设镇戎所其平边所因循未举弘治十四年敌众侵犯固原总制尚书秦纮查奏举行旋即去任臣接管总制始奏铨官降印召募军人设仓积粮又于旧红古城修盖营房募军积粮委官操守于是两城遂为防御要地敌众畏避不敢由此而入却从东路狮子川毛居士井一帯在于白马井趂水草札营分散抢掠固原平凉村寨城堡直抵泾邠地方所以固原兵备副使成文守备都指挥刘文俱要于旧撒都城即白马城地方修筑城堡添设官军并展筑白马墩堡占据水头断贼出入之路似为有见臣与廵抚都御史王荩依拟行令勘处今据各官呈报臣又亲诣阅视及行委布按二司官叅政韩士竒等照例召募愿投本城军人及又委令将应给军人耕种地土丈量四至分拨外但有城有军必须得官管束固原卫见任官员数少委的不敷差用及照召募军人止可寻常备御若大众入冦必须分调官军在此按伏供应粮草亦当预备再照前项地方系在灵武监清平苑草场之内与万安苑草场相邻因地土荒逺自来无有官马在此牧放盖系敌众出没之冲牧军亦不敢来此牧马及义查得灵武监清平苑原额实有草场地共一万九千七百九十四顷二十六畆二分见养马军人止是二百八十三名见养马并驹四百三十七匹万安苑原额实有草场地一万七千四百五十二顷三十八畆养马军人三百二十三名见养马并驹一千四百八十八匹地土甚广牧马不多不致顾此失彼但恐牧军因见筑有城池足堪保障事定之后或起争端况前项城堡之设不止保障地方亦欲防护官马如蒙乞勑该部计议合无行延绥宁夏二镇查取新任空闲官员毎镇各五员改调填注固原卫所分分拨白马城红古城二处毎城五员管队领军并行陜西布政司将原坐附近城堡该征民粮量拨新筑白马城修盖仓厫收贮以备兵马支用再乞行陜西苑马寺禁约该苑牧军草场地土在今分拨给军耕种界至之内者向后不许混争告扰及行总兵叅将兵备操守等官禁约本城军人不许于界至之外侵越耕种如违各依法究治待安挿既定军强食足之日与红古城应该设立所分俱听后来总制提督廵抚等官奏请定夺如此庶可以壮边城保障之势消外敌窥伺之心地方兵民不胜至幸縁系谘访羣策以禆边务事理未敢擅便为此具本专差承差赵瑶亲赍谨题请旨

　　闗中奏议巻十六

　　●钦定四库全书

　　关中奏议巻十七

　　（明）杨一清 撰

　　○提督类

　　一为整理边务以备寇患事

　　钦差提督陜西三边都御史臣杨一清谨题为整理边务以备寇患事案查先准兵部咨该提督军务兵部尚书金献民题前事奉圣旨该部知道钦此钦遵该兵部议得固原地方平坦可以驰骤敌众抢掠多由此入陜西腹里州县连岁被害实由本处兵粮不足难以防守合无依其所拟将各城堡各卫御冬防守官军内选择精壮二千三百员名连见在七百名共辏三千员名聴总兵官统领其守备官部下除见在并各城堡挑选官军二千员名外许于各项军民丁多戸内召募一千名共辏三千之数召募银两于官库动支俱各相应但事关地方军务仍咨行提督尚书杨一清再加议处具奏施行等因具题节该奉钦依其余准拟钦此钦遵备咨到臣为照固原为陜西喉襟要害之地地里平漫无险可据通敌去处甚多自弘治十四年以来套人拥众深入延宁地方不能捍御驰骤长驱两日夜可至固原分散丑类静宁隆徳会宁安定一带州县俱被剽掠直抵巩昌秦州地方近年又侵过平凉蹂践我泾邠等州县得利而归不曾遭剉将来凤翔西安内郡安保不遭毒害臣先年巡抚之时奏将陜西镇守总兵移在固原常川驻札意正在此但所统官军与守备官部下官军俱不及千数委的数少难以出战只得婴城坐守甘受畏缩之罪今提督尚书金献民要将总兵官部下除见在七百员名外再于各城堡各卫御冬防守官军内摘选精壮二千三百员名共辏三千员名总兵官统领守备官部下除见在外今拟增粮并各城堡挑选共二千员名未及之数照例悬赏于有丁人戸内召募一千名亦辏三千之数统领杀敌召募银两于司府官库查有无碍银两动支除依拟行令严加挑选聴各官统领以助兵势外至于悬赏召募一节尤为得策今日之务似难舍此及照临边军民勇悍善斗者在在有之召之有道自然应命及查先年召军毎名有给银五两者有三两者是为常守之兵比之腹里抽选召募者大段不同比年延绥宁夏二镇召募土兵至今与游竒正兵一体调遣截杀所向有功今各该卫所行伍空虚悬利召募相应举行但陜西布政司在库银两不多各有头项难以一槩取用巳经具题乞勅兵部议处合无于太仆寺马价银内动支五万两差官运送前来聴臣督委都布按三司实心干理官员设法召募不拘卫所军余舍余村野土民但系年力精壮骑射闲熟者籍名在官愿领马者给银五两步军给银三两令其置办军装弓矢器具团成队伍聴总兵守备等官统领训练不敢委用贪刻官员用强逼勒以失人心亦不敢滥收不堪之人徒费官钱无益于事若京运银两召募支用不尽收贮聴发各边收买战马不许别项动支事完通将支用过召募买马银两数目造册奏缴等因题奉圣旨兵部知道钦此钦遵兵部议拟覆题奉圣旨是马价准动支五万两运送前去募军买马不许浪费钦此钦遵续该兵部差委太仆寺寺丞张珌运送马价银五万两前来除行仰带管固原兵备叅政成文转发固原州仓收贮聴文外续为谘访羣策以禆边务事据固原兵备副使成文呈称固原东路撒都城即白马城委系紧要隘口虽与清平苑草场交界然地处孤悬久不在彼牧放相应修筑城堡断絶敌路以保地方且彼地颇肥饶可作安军之业防守军役照先年事例召募悬赏仍拨给近堡地一顷令其开种待十年之后量征子粒仍将白马井墩改筑近水去处展筑寛大月城有警拨军在彼占据水头使贼马不得饮水则贼路自可断絶等因到臣节经依拟勘处施行完备除另行具题外为照陜西各边卫所军人逃故数多行伍空虚丁力寡弱遇警应敌多无成功兹欲充实军伍不过清勾抽选召募三者而巳但今各该卫所多无空闲人丁毎正军一名例该二丁幇贴尚且不足抽选一节似难举行清勾固是要务巳经出榜召谕逃军令其自首免罪及督委都布按三司清军巡守等官各督属挨查清补但地方广逺州县数多一时岂能济用惟有召募一策可应目前之急葢西人性气猛悍尚勇善斗且惯见敌众闻敌不惧若召之有道自然乐从案查近准兵部咨该提督军务本部尚书金献民题为整理边务以备敌患事要行照例悬赏于有丁人戸内召募一千名聴守备官统领杀敌及据固原兵备副使成文呈议要于白马城地方添筑城堡改筑墩台占据水头以遏敌人但恐各卫所缺军摘发防守亦须召募精壮一千名设为常守之兵庶骥可得其力及照平边所红古城二处皆险要地方旧召军人数少亦须量为召募毎城各二三百名则军伍稍充兵威自振查得陜西按察司副使韩士竒见在军门聴用巳经行委本官专理前事出给大字告示发去固原靖边一带城堡平凉庆阳临巩等府卫张挂晓谕卫所大小官员有愿承领召军者许赴臣呈告给与钧帖令其分投召谕不拘土著外戸军民人等但系年歳精壮有膂力有胆畧善骑射能战斗之人聴从召集愿投固原平边红古等城及新筑白马城者各从其便务要有抵业有邻佑里老屯甲族长戸首保结无碍方可召收待召集数多派发各卫所收队着伍毎名给赏银两置办军装什物合用盔甲于各卫军器局内闗给马匹于苑马寺孳牧及茶马内领养骑操着伍之后毎月照旧军例给粮一石其白马城地方田地广阔肥饶愿领种者毎名给地一顷令其自行耕种不征子粒就准月粮不许将幼弱不堪素无根绊无人保管之人一槩混召有损无益召军官应该升赏者先行给与公文执照待具奏定夺其所召土兵就令原召之人管领聴调杀敌有功之日照例并功升职军官之外若舍余军民土人素有力量能召军者毎召一名给赏银一两十名赏银十两至百名赏银百两以类而推俱照此格节行去后縁副使韩士竒升任陜西布政司叅政管理粮储无暇及此改委带管固原兵备左叅政成文兼管又因成文分守陇右道去讫改委按察司佥事桑溥管理召募查得节据叅政成文呈报愿投白马城军人固原卫冠带总旗马腾召募潘仲敖等一百五十三名平边千戸所正千戸田林召募胡坎等三十一名本所实授总旗田埜召募张仲玉等三十名固原卫中所百戸甘升召募赵瓒等九十一名甘州羣牧所百戸侯松召募权志清等一十五名固原卫武举舍人符节召募常英等五十二名总旗李洪召募谢腾霄等四十名固原卫右所百戸唐玺召募岳景玉等八十五名平边千戸所副千戸汪洋召募殷臣等七十三名固原卫舍人方鸾召募赵懐等二十一名俱经本官行查结勘无碍开报前来为照白马城修筑将完缺人防守随经行令叅政成文转发原委筑城固原卫指挥符深收管分拨地方修盖房屋责令防守外续据庆阳卫前千戸所副千戸缪臣呈报召募白马城军孙玉等三百六十六名前来行仰佥事桑溥覆审未据回报及据操守固原等处地方指挥使黄振呈报愿投固原卫军人孟文学等五十九名俱巳收粮发伍外查得固原卫召军榜文内开奉陜西都司札付该蒙巡抚陜西都御史王珝案验准兵部咨为防边患以安地方事该甘肃镇巡等官都御史陈九畴等题称甘肃各卫军士逃亡行伍空虚不敷战守要照弘治十五年太仆寺少卿王质题准事例召募军士等因奉圣旨该衙门知道钦此钦遵该兵部查得先为急募土兵以御边敌事该太仆寺少卿王质题该本部议得合无行令少卿王质于陜西甘肃凉州各官库内查取见在官银毎二镇共辏五万两以备召军之用若系召募者毎名给银五两系册内查出抽选者毎名给银三两五钱仍免空闲舍余一名幇贴就与闗支粮赏其见任官员百戸召一百名与升副千戸副千戸召一百名升正千戸正千戸二百五十名升指挥佥事指挥佥事二百名升指挥同知指挥同知二百名升指挥使俱月加俸粮一石都指挥佥事召二百五十名升都指挥同知都指挥同知召二百五十名升都指挥使而止若有为事立功及革职闲住官员能召百名悉与复职该升官员抚按官会同给与公文执照仍类总具奏其所召土兵就令原召之人管领聴调杀敌有功之日照例并功升职召募完日通行造册奏缴等因题奉孝宗皇帝圣旨是钦此钦遵外今甘肃镇巡等官又奏前因所据召募抽选事宜委该举行本部仍行总制侍郎李钺并巡抚陜西甘肃各都御史将见在各库官银量数查取共辏五七万两聴都御史陈九畴一面出榜晓谕各色军民人等给发召募抽选其该给军器马匹及获功升赏悉聴总制巡抚官酌量而行等因覆题奉圣旨是钦此钦遵外为照召军升官虽有前例但未知各镇通行或止行之甘肃一镇即今前例曾否停止及总小旗舍人召军应否升授不曾该载今固原等处召募军人奉有成命及兵部奏发太仆寺马价专聴召军买马支用似与先次召军事体相同但事干升级未经奏请不敢轻议及看得各该官舍近召土兵多系有膂力善骑射耐寒苦善战斗之人藉而用之他日未必不为精兵健卒其素无根绊身力懦弱及干碍正军幇丁顾此失彼者二司官员俱巳革退不准收用且召军升官比与纳级升官者不同纳级多系富豪军民贵介子弟图以荣身藉势所得者小所损者大召军之人皆生长边方就可领军得其实用况前项事例屡常举行目今召募亦颇难得所以近奉明文召募官员多不及数然不如此无以警励人心如蒙乞勅兵部叅详议处合无量照前项奏行事例见任官员百戸召一百名与升副千戸副千戸召一百名升正千戸正千戸二百五十名升指挥佥事指挥佥事二百名升指挥同知指挥同知二百名升指挥使而止俱月加俸粮一石其总小旗召军一百名者合无照例升级舍人召军一百名者与做冠带小旗后有军功俱照级升授其召军不及原拟之数照臣原拟扣数给与银两以酬其劳所召军人待查发卫所收伍之后不拘马步毎名给银三两置备军装什物俱于太仆寺马价内支用若有不敷于陜西司府库内取给合用盔甲军器于固原平凉附近官库内查给编籍巳定择其稍有丁力者给领马匹于银买及监苑茶马内随宜拨给固原卫红古城等处各就与闗支粮赏白马城军人既巳拨给地方耕种合照屯种军余则例御冬及有警收操与支口粮毎月四斗五升无事疎放农种如此则可以壮实边城保障地方实为便益縁系整理边务以备敌患事理未敢擅便为此具本顺差承差赵瑶亲赍谨题请旨

　　一为再乞天恩辞免新命容令休致事

　　奏为再乞天恩辞免新命容令休致事先准吏部咨嘉靖四年十一月十八日该司礼监太监张钦传奉圣旨提督陜西三边军务杨一清便写勅行取来京着照旧内阁办事吏部知道钦此钦遵备咨到臣巳经披沥诚悃乞恩辞免容令休致俟命间本年闰十二月初三日钦奉勅今特命尔照旧内阁办事勅至尔即驰驿来京毋得稽违故勅钦此钦遵除望阙叩头祇受扶病就道外天地之恩非意所及臣子之分省躬而惊谨再沥诚悃者伏念臣少时患目久而昏眊中年之后百病交攻正徳年间承乏吏部荐登内阁在告之日多在公之日少恳求休致至二十余章始遂优闲之愿皇上光临大寳特承眷注既而言官交荐廷议见推忽有提督陜西三边戎务之命勅使临门迫于大义不敢不起到边以来倏经十阅月矣弊筋力于戎马之间竭精神于筹划之际凡所当为不敢不勉所谓鞠躬尽瘁死而后巳者臣之心也顷自巡视延宁等边两目为风沙所伤赤痛昏涩数步之内不能辨人面目把笔作字点画不分一切奏牍文移止是口授吏人誊写又兼足滕愈加痿弱步履非人搀扶动欲欹仆所以未即求退者良以套人去留未定恐贻西顾之忧耳岂意殊恩自天而降使臣进退失据无以自容臣闻之古人云陈力就列不能者止又曰知足不辱知止不殆臣体力巳惫安能就列分量巳足自当知止若不自揣度匍匐入朝蹒跚于阙门之下颠仆于殿陛之前岂不重贻班行之笑臣虽无似出处之义亦所素明安能以垂尽之年播此丑态于人人哉比闻言官论臣者窃念臣曩官中外粗効驰驱晚登枢要实无禆补招尤速谤理所宜然言官与臣非有睚眦其所指摘必有凭据纵使失真过当葢亦闻诸道路之讹传惑于流言之萋斐臣不敢辨亦不当辨况公论在台谏宜有异同公道在人心终当底定亦何俟愚臣之赘言乎且臣今年七十二歳凡在班行无如臣之老举进士至今五十有四年凡登科第无如臣之深加以疾病相仍生存无几而乃蒙耻居官腼颜任事是举其平生而尽弃之矣伏望皇上玄造曲成离明普照察臣之言出于肺肝怜臣之力不堪鞭策早降俞音容令致仕得与田夫野老歌咏太平则自今以往未死之年皆再造之赐也臣惭负天恩罪当万死縁系再乞天恩辞免新命容令致仕事理为此具本顺差承差赵瑶亲赍谨具奏闻伏候勅旨

　　一为举用将官事

　　题为举用将官事臣切惟当疆场之任新进不如旧人成战伐之勲使功不如使过盖旧臣宿将夷情边务既熟知于巳风声气槩又素孚于人不言而自信不令而自行较之新进初士徒以弓马为技敏鋭为长者迥不同矣今之将官皆出廷臣所推荐朝廷所登简类多英杰臣不敢槩举姑即陜西各镇言之博访得先任宁夏总兵官右都督郄永谋足以御侮折冲勇足以摧锋破敌规模阔大识见超伟若当提督之任必有驾驭之能先任宁夏总兵官都督潘浩先任镇守陜西都督刘淮俱练达有统驭之才壮勇有敌忾之志去任年久至今宁夏之人犹称郄永潘浩陜西之人犹思刘淮先任镇守贵州署都督佥事陈珣生长边方久更任使闲于军旅习于战鬬此四人者郄永潘浩刘淮见蒙任使但恐未究其用陈珣则以病乞归今病痊疴精力尚健似皆可备陜西三边主将之选臣又切思人才难得自古为然指垢摘瑕世无完名之人取长舍短率多可用之士故合抱寸朽工师所不遗以二卵弃干城之将古人所惜且如延绥都指挥佥事髙时瞿江榆林卫指挥佥事卜云凉州闲住都指挥同知杨佑陜西西安后卫带衔都指挥同知李佐昔年或为叅将或为游击因事废黜投闲巳久皆骁健善战晓畅军情边人称道举无异辞臣尝取至军门委用察其年力俱足有为使之终身废弃诚为可惜授以偏禆之任责効将来使功不如使过必当有所建立如蒙乞勅兵部叅之舆论除郄永见守重地非有三边提督重权难以轻动外其潘浩等三员遇有陜西延宁甘肃主将员缺乞为上请推用以慰边人之心髙时等五员亦乞早为湔洗量加録用各官感恩图报自能勉立事功以盖前日之愆而他日干城之任亦有攸托矣臣今奉勅取回巳离边镇但念以人事君大臣之职所知所见不敢不言伏惟圣明裁察縁系举用将官事理未敢擅便为此具本顺差千戸杨评亲赍谨题请旨

　　一为公举将材以备任用事

　　题为公举将材以备任用事臣闻御戎无上策自治为上策用兵无良计选将为良计将者三军之司命将得其人怯可化勇弱可化强将非其人兵虽众不足恃今天下敢战之兵无处无有而统兵之将不尽得人兵势不振边患未宁实由于此臣受命提督陜西三边军务又昔年叨任经略巡抚总制提督久官陜西今大小将官非旧时之部曲则部将之子孙顷自起废到边以来躬亲较阅察戎务之修否验军情之向背知之颇真兹奉勅取回凡所见闻岂敢隠黙除见任主将及曾经臣论荐并新任资浅者不开外切见延绥游击将军署都督同知张凤骁勇果毅屡立战功延绥副总兵官署都督指挥佥事赵瑛老成持重善抚士卒分守凉州右副总兵署都指挥佥事周尚文廉以律身严以御下皆可当主将之任延绥游击将军署都指挥佥事刘渊分守宁夏中路左叅将都指挥佥事苗銮分守延绥西路左叅将都指挥佥事袁聪甘肃游击将军署都指挥佥事严铠俱英敏知兵雄﨣善战可以充副将之选绥徳卫指挥使安世军门奏带头目直隶镇江卫指挥佥事陈岳生皆学本儒术而兼晓夫兵机才堪干济而尤长于守巳他如宁夏广武营协同分守指挥使杨时守备平边城署指挥史经守备邵纲堡署都指挥同知王効延绥旧安边营把总庆阳卫指挥使崔嵩绥徳卫指挥佥事彭椷俱生长边方而武艺素谙曾经战斗而勇略可取凡此数人任有浅深皆可任叅协守备等官稍加更厯他日欲求将领宜无出此如蒙乞勅兵部再加访议遇有相应员缺将各官量加推用于边方戎务必有禆补縁系公举将材以备任用事理未敢擅便为此具本谨题请旨

　　一为举劾分守将官事

　　题为举劾分守将官事照得宁夏中卫孤悬河外相离镇城三百余里切近贺兰山敌人不时窥伺分守叅将必在得人臣先年提学总制俱曾亲厯其地彼时分守叅将如韩玉冯桢辈俱有将略善于抚驭以此边备严宻士马精强山后之贼不敢侵犯近年边备不严军威不振官袭偷堕之风军苦征求之累访得见任左叅将都指挥同知苏勇猥琐无能阘茸不职以营求为得策视戎务为等闲以致上玩下慢纪纲纵弛威令不行敌人入边往往失事及又访得守备西宁署都指挥佥事彭浚守备靖边卫都指挥同知辛忠皆持巳廉慎而闲于军旅驭众严明而着有声称堪任分守将官如蒙乞勅兵部再加访议如果臣言不妄乞将苏勇革回原卫带俸闲住仍乞于彭浚辛忠内奏请简用一员充左叅将分守宁夏西路地方则军民有所依仗而得安其生敌人知所畏惮而不敢侵入地方幸甚縁系举劾分守将官事理未敢擅便为此具本顺差千戸杨评亲赍谨题请旨

　　一为传报回贼声息事

　　题为传报回贼声息事准兵部咨该臣题该本部覆题看得提督陜西三边等处军务兵部尚书兼都察院左都御史杨一清题称分守肃州右叅将云冒抚夷指挥刘云等会审得通事马能等供称王子苏勒坦莽苏尔往土鲁番去了有头目雅穆拉在哈宻住到七八月里马壮领哈宻北山卫喇特黄毛部等众要往汉人地方上抢掠今甘肃地方兵马寡少钱粮空乏巳将先任总制都御史李钺奏带用剰马价寄放苑马寺库内银二万七千七百三十九两四钱七分内先支五千两给与西宁庄浪官军买马骑操及查甘肃延绥镇城等处马匹亦合量为查补乞勅该部再于太仆寺马价内动支五万两分给一节是固先事预防安边定寇至计为照各镇节年奏讨马匹马价数多太仆寺马价所入有限而所出无穷况连年因南北直隶等处灾伤停征减派马匹马价征解不全一旦空虚缓急无备尤为可虑但称彼中多事紧急用马亦合量给及照前寄陜西苑马寺马价银二万七千七百三十九两四钱七分原系本部给发太仆寺马价仍候本部明文动支之数合无再于太仆寺马价内动支一万二千二百六十两五钱三分共辏该银四万两候命下之日本部差委官一员领出太仆寺银两运送陜西布政司交割其见在苑马寺寄库支剰银两一面移咨都御史杨一清差官前去领回悉聴本官从便计处买补马匹给与无马官军骑操仍将领过银两数目买补过马匹毛齿并领马官军姓名通前一并造册缴报等因题奉圣旨是钦此钦遵备咨到臣案查先为前事巳经具题去后今准前因查得先据陜西苑马寺呈报前总制都御史李钺奏讨马价支剰银二万七千七百三十九两四钱七分收贮本寺官库续因各边将官呈请缺马数多巳该臣行令该寺将前项银两委官解送固原军门转发固原州仓收贮续据固原兵备副使朱冕呈开节奉臣明文支给过宁夏中路叅将苗銮二次领银四千四百两庄浪副总兵鲁经领银五千两陜西游击将军陶文二次领银六百五十两环庆守备都指挥李勲领银一千五百八十两延绥游击将军刘渊领银一千三百三十两宁夏东路叅将刘谨领银二千两新任叅将魏锟领银二千两甘肃游击将军严铠领银一千二百三十两凉州副总兵周尚文领银一千二百三十两延绥副总兵赵瑛领银一千三百三十两宁夏兴武营协同都指挥呉云领银九百两兰州守备都指挥王锦领银六百二十两灵州守备指挥沙金领银三百九十三两四钱七分俱经行令各官毎银十两买马一匹给付军人精锐贫难无力买马及曾经买补二三匹以上军人骑征及差委安西卫千百戸沈凤等解送西安府银一千两平凉卫指挥甘瑞解送凤翔府银一千两千戸李玺解送巩昌府银一千两西安左卫百戸杨威解送临洮府银一千两平凉卫千戸施文解送平凉府银一千两俱经行令各府将贩卖商人名下马匹收买节据各府解送买完马共五百二十匹并军门陆续买过商人及套中走回人口骑回马匹银共八十六两前项马匹俱经相兼前项银两派给陜西延绥宁夏竒游等兵领回取各领过银两买过马匹毛齿及领过马匹给过军人姓名造册俱未回报兵部所拟前项支剰银二万七千七百三十九两四钱七分俱巳支用尽絶今照兵部续发太仆寺马价银一万二千二百六十两五钱三分咨称解送陜西布政司收贮系臣原拟聴给延绥甘肃二镇买马支用但甘肃一镇节因地方回贼侵掠缺马数多及查延绥一镇巳该臣陆续给过各枝官军马共三百三十匹银共一万三千三十两比之他镇其数巳多合将前银分派甘肃八千两延绥四千三百六十两五钱三分巳经移咨各该巡抚都御史差官前去陜西布政司照数支领及行令该司候各镇差官至日查照给发领回聴各巡抚官给军买马骑征将领过银两数目买过马匹毛齿并领养军人姓名造册径自咨部查考及将前项陜西苑马寺解到支剰马价银二万七千七百三十九两四钱七分节经臣支给各边将官银两并收买派给马匹备行固原兵备副使桑溥会同分守叅将刘文督催各该将官将买过马匹毛齿及领养军人姓名类总造册以凭转缴兵部外今照臣钦奉勅行取回京所据前项支用过马价银两数目合行奏报除备咨兵部知会查考外为此具本顺差承差刘遵先亲赍谨具题知

　　一为甄拔人材以备任用事

　　题为甄拔人材以备任用事臣惟荐贤为国人臣之忠以人事君大臣之职臣受命督镇闗陜将及一年一方官员贤否悉心访究颇得其真而于藩臬之官尤深注意除将年资颇深贤能素著者节经论荐外其到任年浅者未敢槩陈近来广询众议博采公言复得二人焉敢为朝廷陈之切见陜西按察司按察使唐泽始而簉属刑曹能详庶狱无寃滥之辜既而擢任外台克持风裁有老成之望持法不挠而行之以恕物论称平守身不茍而持之以谦士林推重陜西布政司右叅政王尚絅学行素孚于人器识迥出于众年齿逾壮而以养弃官有急流勇退之风荐章屡腾而恳辞乃起有行义达道之志此二臣者唐泽自官宪佐十有三年任更闽浙而贤声无间王尚絅自升叅政一十五载身虽退遯而光价益增论其人品皆有大受之具稽其年劳亦在擢用之时如蒙乞勅吏部再行访察合无将各官早为甄拔推用稍出乎常格则风声可励乎庶官縁系甄拔人材以备任用事理未敢擅便为此具本顺差承差刘遵先亲赍谨题请旨

　　一为荐举监牧官员事

　　题为荐举监牧官员事切照陜西苑马寺先年马政久废名存实亡弘治年间荷蒙孝宗皇帝简自上命臣督理大改弦辙一新政令彼时孳牧蕃息卿寺改观二十年来官员贤否不一马政兴废不常臣近奉命提督军务驻节固原兵马既事体相闗监苑又临莅之地访得苑马寺卿周絅久叅藩牧老成详慎少卿郭震昔任兵宪英敏有为寺丞蔡麟拔自县令政务疏通此三人者皆能尽心职业修举废坠不失牧军之心可收藩息之効如蒙乞勅吏部查访将各官酌其年劳量为旌擢庶使凡为臣工者皆有所感发兴起矣縁系荐举监牧官员事理未敢擅便为此具本谨题请旨

　　一为缺官委用事

　　题为缺官委用事据整饬固原等处兵备陜西等处提刑按察司副使桑溥呈前事据固原州申称本州岛系弘治年间开设止有知州吏目二员政务繁多干办不前乞为转达添设同知或判官一员庶得济事等因据此看得该州地处边方城有军卫而总兵兵备叅将衙门俱又常川驻札仓场数多营堡散处勘事查盘召商籴买委的缺官干理今要添设佐贰一员似为相应合无俯念边镇重地特赐转达就于陜西所属贤能判官县丞等官内举升一员前来供职则庶务可以分理地方实为有益等因具呈到臣为照固原州原系开城县弘治年间始改为州所管辖多系人民内有军卫监苑王府功臣草场军民杂处词讼繁多先年止有兵备守备官各一员后将陜西移镇于此近又改设叅将一员况节因边情紧急钦命总制提督大臣多在本城驻札上承下移不可无人及行委查勘边情会问罪犯查盘钱粮踏勘地方等项必得文官协同军卫官员行事方得停当额设止有知州吏目各一员不敷干办况又时有公差事故等项甚至全无一官副使桑溥呈称要添不拘同知判官一员分理委用诚非得巳但地邻极边沙漠冱寒之区戎马驰驱之苦新选官员多非所乐终恐不得其用臣询之布按二司官员皆举称西安府华州判官聂淮本府同州朝邑县县丞纪年皆官小能守性敏有为堪任州同知本府临潼县主簿马鹏程靖边卫经厯司经厯郑仲皆年壮可任勤劳才敏熟于干办堪任判官如蒙乞勅吏部议处合无于固原州不拘同知判官添设一员仍乞于聂淮马鹏程等内升用使之就近到任管事则分理有人委用不乏地方实为便益縁系缺官委用事理未敢擅便为此具本顺差承差刘遵先亲赍谨题请旨

　　一为举用边方官员事

　　题为举用边方官员事照得陜西八府所属州县皆地临边境烽火兵戈之虞沙塞苦寒之惨故选斯地者多不乐为见任官员多复求去其勉强在任勤敏可托者十无二三庸猥不堪者十常八九势使然也各府除正官外同知品秩稍髙责任稍重茍得其人可以佐理郡事可以分督属官见今平凉府缺同知一员其余府分虽未有见缺今当朝觐述职之时恐有黜幽陟明之数若将内地官员升用及举人内除补恐其惮劳畏险未至任所先巳灰心安能责其效用臣博访得兰州知州陈约干州知州赵时皆谨饬不失其身通敏可集乎事陜西布政司经厯张贤咸阳县知县李仁皆才猷足以有为平易可以获下如蒙乞勅吏部查访遇有陜西各府同知员缺将各官升补管事于地方政务实有禆益縁系举用边方官员事理未敢擅便为此具本谨题请旨

　　一为整理边务以备敌患事
  </div>
  <div class="pagination">
   <a href="关中奏议_page9.html">
    上一页
   </a>
   <span>
    ...
   </span>
   <a href="关中奏议_page5.html">
    5
   </a>
   <a href="关中奏议_page6.html">
    6
   </a>
   <a href="关中奏议_page7.html">
    7
   </a>
   <a href="关中奏议_page8.html">
    8
   </a>
   <a href="关中奏议_page9.html">
    9
   </a>
   <span class="current-page">
    10
   </span>
   <a href="关中奏议_page11.html">
    11
   </a>
   <a href="关中奏议_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
