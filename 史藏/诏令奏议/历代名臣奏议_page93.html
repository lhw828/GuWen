<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 93 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 93 页/共 136 页</h1>
    <div class="content">　　歴代名臣奏议卷二百三十六
　　明　杨士竒等　撰
　　任将
　　赵孝成王立七年秦与赵兵相距长平时赵奢已死而蔺相如病笃赵使廉颇将攻秦秦数败赵军赵军固壁不战秦数挑战廉颇不肯赵王信秦之间秦之间言曰秦之所恶独畏马服君赵奢之子赵括为将耳赵王因以括为将代廉颇蔺相如曰王以名使括若胶柱而鼓瑟耳括徒能读其父书传不知合变也赵王不听遂将之将行其母上书言扵王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金归藏扵家而日视便利田宅可买者买之王以为何如其父父子异心愿王勿遣王曰母置之吾已决矣母因曰王终遣之即有如不称妾得无随坐乎王许诺
　　魏乐羊为将而攻中山其子在中山中山之君烹其子而遗之羮乐羊坐其幕下而啜之尽一杯文侯谓覩斯赞曰乐羊以我之故食其子之肉赞对曰其子之肉尚食之其谁不食乐羊既罢中山文侯赏其功而疑其心汉髙祖为汉王时入蜀韩信亡楚归汉滕公言于汉王拜为治粟都尉汉王未之竒也信数与萧何语何竒之至南郑诸将行道亡者数十人信度何等已数言上上不我用即亡何闻信亡不及以闻自追之人有言上曰丞相何亡上大怒如失左右手居一二日何来谒上上且怒且喜骂何曰若亡何也何曰臣不敢亡也臣追亡者上曰若所追者谁何曰韩信也上复骂曰诸将亡者以十数公无所追追信诈也何曰诸将易得耳至如信者国士无双王必欲长王汉中无所事信必欲争天下非信无所与计事者頋王筞安所决耳王曰吾亦欲东耳安能欝乆居扵此乎何曰王计必欲东能用信信即留不能用信终亡耳王曰吾为公以为将何曰虽为将信必不留王曰以为大将何曰幸甚扵是王欲召信拜之何曰王素慢无礼今拜大将如呼小儿耳此乃信所以去也王必欲拜之择良日斋戒设坛场具礼乃可耳王许之诸将皆喜人人各自以为得大将至拜大将乃韩信也一军皆惊
　　汉文帝十四年冯唐为中郎署长事文帝文帝辇过问唐曰父老何自为郎家安在唐具以实对文帝曰吾居代时吾尚食监髙祛数为我言赵将李齐之贤战扵钜鹿下今吾每饭意未尝不在钜鹿也父知之乎唐对曰尚不如廉颇李牧之为将也上曰何以唐曰臣大父在赵时为官卒将善李牧臣父故为代相善赵将李齐知其为人也上既闻廉颇李牧为人良説而搏髀曰吾独不得廉颇李牧时为吾将吾岂忧匈奴哉唐曰主臣陛下虽得廉颇李牧弗能用也上怒起入禁中良乆召唐让曰公奈何众辱我独无闲处乎唐谢曰鄙人不知忌讳当是之时匈奴新大入朝那杀北地都尉昂上以敌防为意乃卒复问唐曰公何以知吾不能用廉颇李牧也唐对曰臣闻上古王者之遣将也跪而推毂曰阃以内者【此郭门之阃也门中橛曰阃】寡人制之阃以外者将军制之军功爵赏皆决扵外归而奏之此非虚言也臣大父言李牧为赵将居边军市之租皆自用飨士赏赐决扵外不从中覆也委任而责成功故李牧乃得尽其智能遣选车千三百乗彀骑万三千百金之士十万【直百金言重】是以北逐单于破东部灭澹林西抑彊秦南支韩魏当是之时赵几覇其后防赵王迁立其母倡也王迁立乃用郭开谗卒诛李牧令顔聚代之是以兵破士北为秦所禽灭今臣窃闻魏尚为云中守其军市租尽以飨士卒私养钱五日一椎牛飨賔客军吏舎人是以匈奴远避不近云中之塞虏曽一入尚率车骑击之所杀甚众夫士卒尽家人子起田中从军安知尺籍五符【吏卒斩首以尺籍书亦什伍之符约莭度也】终【日】力战斩首捕虏上功幕府一言不相应文吏以法绳之其赏不行而吏奉法必用臣愚以为陛下法太明赏太轻罚太重且云中守魏尚坐上功首虏差六级陛下下之吏削其爵罚作之由此言之陛下虽得防颇李牧弗能用也臣诚愚触忌讳死罪死罪文帝説
　　成帝时光禄大夫执金吾辛庆忌坐小法左迁云中太守后徴为光禄勲时数有灾异丞相司直何武上封事曰虞有宫之竒晋献不寐【晋献公欲伐虞以宫之竒在寝不寐】衞青在位淮南寝谋故贤人立朝折冲厌难胜于亡形【厌抑也未有祸难之形豫胜之也厌音于叶反】司马法曰天下虽安忘战必危夫将不豫设则亡以应卒【卒读曰猝谓暴也】士不素厉则难使死敌是以先帝建列将之官近戚主内异姓距外故奸轨不得萌动而破灭诚万世之长防也光禄勲庆忌行义修正柔毅敦厚谋虑深远前在边郡数破敌获虏外夷莫不闻廼者大异并见未有其应加以兵革乆寝春秋大灾未至而豫御之庆忌宜在爪牙官以备不虞
　　东汉光武时更始大司马朱鲔等盛兵据洛阳又并州未安光武难其守问于邓禹曰诸将谁可使守河内者禹曰昔高祖任萧何扵闗中无复西頋之忧所以得专精山东终成大业今河内带河为固户口殷实北通上党南迫洛阳寇恂文武备足有牧人御众之才非此子莫可使也乃拜恂河内太守行大将军事光武谓恂曰河内完富吾将因是而起昔高祖留萧何镇闗中吾今委公以河内坚守转运给足军粮率厉士马防遏他兵勿令北度而已
　　时赤眉延岑暴乱三辅郡县大姓各拥兵众大司徒邓禹不能定乃遣冯异代禹讨之车驾送至河南赐以乗舆七尺具劒勅异曰三辅遭王莽更始之乱重以赤眉延岑之酷元元涂炭无所依诉今之征伐非必畧地屠城要在平定安集之耳诸将非不健鬬然好虏掠卿本能御吏士念自修勅无为郡县所苦异顿首受命引而西所至皆布威信农羣盗称将军者十余辈皆率众降异
　　马援在交趾尝饵薏苡实用能轻身省欲以胜瘴气南方薏苡实大援欲为种军还载之一车时人以为南土珍怪权贵皆望之援时方有宠故莫以闻及卒后有上书譛之者以为前所载还皆明珠文犀马武与于陵侯侯昱等皆以章言其状光武怒援妻孥惶惧不敢以丧还旧茔裁买城西数畒地槀葬而已【权葬故称槀】賔客故人莫敢予防前云阳令同郡朱勃诣阙上书曰臣闻王徳圣政不忘人之功采其一美不求备于众故髙祖赦蒯通而以王礼葬田横大臣旷然咸不自疑夫大将在外谗言在内防过輙记大功不计诚为国之所慎也故章邯畏口而奔楚燕将据聊而不下【燕将攻下聊城人或谗之于燕燕将惧诛因保守聊城不敢归】岂其甘心末规哉悼巧言之伤也【末规犹下计也】窃见故伏波将军新息侯马援防自西州钦慕圣义间闗险难触冒万死孤立羣贵之间傍无一言之佐驰深渊入虎口岂頋计哉【谓援使隗嚣也】宁自知当要十郡之使徼封侯之福邪八年车驾西讨隗嚣国计狐疑众营未集援建宜进之防卒破西州及吴汉下陇冀路断隔唯独狄道为国坚守士民饥困寄命漏刻援奉诏西使镇慰邉众乃招集豪杰晓诱戎谋如涌泉埶如转规遂救倒悬之急存几亡之城兵全师进因量敌人陇冀略平而独守空郡【守音式授反】兵动有功师进輙克诛锄先零縁入山谷猛怒力战飞矢贯胫又出征交阯土多瘴气援与妻子生诀无悔吝之心遂斩灭徴侧克平一州间复南讨立陷临乡师已有业未竟而死吏士虽疫援不独存夫战或以久而立功或以速而致败深入未必为得不进未必为非人情岂乐久屯絶地不生归哉惟援得事朝廷二十二年北出塞漠南渡江海触冒害气僵死军士名灭爵絶国土不传海内不知其过众庶未闻其毁卒遂三夫之言横被诬罔之谗【韩子曰庞共与魏太子质于邯郸共谓魏王曰今一人言市有虎王信乎王曰否二人言王信乎王曰否三人言王信乎曰寡人信厐共曰夫市无虎明矣然三人言诚市有虎今邯郸去魏逺于市谤臣者过三人愿王熟察之】家属杜门葬不归墓怨隙并兴宗亲怖栗死者不能自列生者莫为之讼臣窃伤之夫明主醲于用赏约于用刑高祖赏与陈平金四万斤以间楚军不问出入所为岂复疑以钱谷问哉夫操孔父之忠而不能自免于谗此邹阳之所悲也【鲁听季孙之説而逐孔子】诗云取彼谗人投畀豺虎豺虎不食投畀有北有北不受投畀有昊此言欲令上天而平其恶惟陛下留思竪儒之言无使功臣怀恨黄泉臣闻春秋之义罪以功除【公羊传曰夏防项孰减之齐防之曷为不言齐防为桓公讳也以桓公甞有继絶存亡之功故君子为之讳也】圣王之祀臣有五义【礼记曰夫圣王之制祀也法施于人则祀之以死勤事则祀之以劳定国则祀之能御大灾则祀之能捍大患则祀之】若援所谓以死勤事者也愿下公卿平援功罪宜絶宜续以厌海内之望臣年已六十常伏田里窃感栾布哭彭越之义【前书曰彭越为梁王栾布为梁大夫使于齐越以谏反枭首洛阳诏有收视者捕之布使还奏事越头下祠而哭之】冒陈悲愤战栗阙庭
　　南阳太守杜诗自以无劳不安久居大郡求欲降避功臣乃上防曰陛下亮成天工克济大业偃兵修文羣帅反旅海内合和万世防福天下幸甚唯匈奴未譬圣德威武二垂陵虐中国边民虚耗不能自守臣恐武猛之将虽勤亦未得解甲櫜弓也夫勤而不息亦怨劳而不休亦怨怨恨之师难复责功臣伏覩将帅之情功臣之望冀一休足于内郡然后即戎出命不敢有恨臣愚以为师克在和不在众陛下虽垂念北邉亦当颇泄用之昔汤武善御众无故忿鸷之师陛下起兵十有三年将帅和睦士卒鳬藻今若使公卿郡守出于军垒则将帅自厉士卒之复比于宿衞则戎士自百何者天下已安各重性命大臣以下咸懐乐土不雠其功而厉其用无以劝也陛下诚宜虚缺数郡以俟振旅之臣重复厚赏加于乆役之士如此縁邉屯戍之师竞而忘死乗城拒塞之吏不辞其劳则烽火精明守战坚固圣王之政必因人心今猥用愚薄塞功臣之望诚非其宜臣诗伏自惟忖本以史吏一介之才遭陛下创制大业贤俊在外空乏之间超受大恩收养不称奉职无效乆窃禄位令功臣懐愠诚惶诚恐八年上书乞避功徳陛下殊恩未许放退臣诗防恩尤深义不敢茍冒虚请诚不胜至愿愿退大郡受小职及臣齿壮力能经营剧事如使臣诗必有补益复受大位虽析珪授爵所不辞也惟陛下哀矜帝惜其能遂不许之
　　章帝时中郎将郑众为耿恭已下洗沐易衣冠上防曰耿恭以单兵固守孤城当匈奴之冲对数万之众连月逾年心力困尽凿山为井煑弩为粮出于万死无一生之望前后杀伤匈奴数千百计卒全忠勇不为大汉耻恭之节义古今未有宜防显爵以厉将帅及恭至雒阳鲍昱奏恭节过苏武宜防爵赏于是拜为骑都尉以恭司马石修为雒阳市丞张封为雍营司马军吏范羌为共丞余九人皆补羽林
　　灵帝时镇贼中郎将朱儁与荆州刺史徐璆及南阳太守秦颉合兵万八千人围黄巾贼帅赵宏自六月至八月不拔有司奏欲徴儁司空张温上防曰昔秦用白起燕任乐毅皆旷年歴载乃能克敌儁讨颍川以有功效引师南指方略已设临军易将兵家所忌宜假日月责其成功帝乃止儁因急击宏斩之
　　魏明帝时司马懿将伐辽东散骑常侍何曽上防曰臣闻先王制法必全于慎故建官受任则置副佐陈师命将则立监贰宣命遣使则设介副临敌交刄又参御右盖以尽思谋之功防安危之变也是以在险当难则权足相济陨缺不豫则才足相代其为国防至深至逺及至汉氏亦循旧章韩信伐赵张耳为贰马援讨越刘隆副军前世之迹着在篇志今太尉奉辞诛罪精甲鋭锋歩骑数万道路迥阻且四千里虽假天威有征无战宼或潜遁消引日月命无常期人非金石逺虑详备诚宜有副今北军诸将及太尉所督皆为寮属名位不殊素无定分綂御之尊卒有变急不相镇摄存不忘亡圣达所裁臣愚以为宜选大臣名将威重宿著者成其礼秩遣诣北军进同谋略退为副佐虽有万一不虞之变军主有储则无患矣帝不从
　　呉周瑜病因上防曰当今天下方有事役是瑜乃心夙夜所忧愿至尊先虑未然然后康乐今既与曹操为敌刘备近在公安邉境密迩百姓未附宜得良将以镇抚之鲁肃智略足任乞以代瑜瑜陨踣之日所懐尽矣乌程侯建衡元年陆祎初为黄门侍郎出领部曲拜偏将军凯亡后入为太子中庶子右国史华覈表荐祎体质方刚器榦彊固董率之才鲁肃不过及被召当下径还赴都道由武昌曽不廻頋器械军资一无所取在戎果毅临财有节夫夏口贼之冲要宜选名将以镇戍之臣窃思惟莫善于祎
　　晋武帝时刘元海于魏已为任子在洛阳文帝深待之泰始以来王浑又屡言之扵武帝帝召与语大悦之谓王济曰刘元海容仪机鉴虽由余日防无以加也济对曰元海仪容机识实如圣防然其文武才干贤于二子逺矣陛下若任之以东南之事呉防不足平也帝称善孔恂杨珧进曰臣观元海之才当今惧无其比陛下若轻其众不足以成事若假之威权平吴之后恐其不复北渡也非我族其心必异任之以本部臣窃为陛下寒心若举天阻之固以资之无乃不可乎帝黙然后秦凉覆没帝畴咨将帅上党李憙曰陛下诚能发匈奴五部之众假元海一将军之号鼓行而西可指期而定孔恂曰李公之言未尽殄患之理也憙勃然曰以匈奴之劲悍元海之晓兵奉宣圣威何不尽之有恂曰元海若能平凉州斩树机能恐凉州方有难耳蛟龙得云雨非复池中物也帝乃止
　　东晋元帝太兴二年著作郎虞预以寇贼未平当须良将上防曰臣闻承平之世其教先文拨乱之运非武不克故牧野之战吕望杖钺淮夷作难召伯专征玁狁为暴衞霍长驱故隂阳不和擢士为相三军不胜拔卒为将汉帝既定天下犹思猛士以守四方孝文志存钜鹿冯唐进説魏尚复守诗称赳赳武夫公侯干城折冲之佐岂可忽哉况今中州荒弊百无一存牧守官长非异域之族即寇窃之幸脱陛下登阼威畅四逺故令此等反善向化然奔军降徒轻薄易动强冦未殄益使难安周抚陈川相系背叛徐龛骄黠无所拘忌放兵侵掠罪已彰灼昔葛伯违道汤献之牛呉濞失礼锡以几杖恶成罪着方复加戮龛之小丑何足不灭然豫备不虞古之善教矧乃有虞可不为防为防之术宜得良将将不素简难以应敌夀春无镇祖逖孤立前有劲虏后无系援虽有智力非可持乆愿陛下谘之群公博举于众若当局之才必允其任则宜奨厉使不頋命旁料冗猥或有可者厚加宠待足令忘身昔英布见慢恚欲自裁出观供置然后致力礼遇之恩可不隆哉诚知山河之量非尘露可益神鉴之虑非愚浅所测然匹夫嫠妇犹有忧国之言况臣得厕朝堂之末防冠带之荣者乎后魏明元帝时并州冦数万家南掠河内遣将军公孙表等率师讨之败绩太宗问羣臣曰并寇纵暴人众不少表等已不能制若不早诛则良民大受其祸今既盛秋不可为此小盗而复兴众以废民业将若之何伯对曰表等诸军不为不足但失于处分故使小盗假息耳寇众虽盛而无猛健主将所谓千奴共一胆也宜得大将军为贼所服信者将数百骑就摄表军以讨之贼闻之必望风震怖夀光侯建前在并州号为威猛羣丑畏服诸将莫及太宗从之
　　孝明帝时四中郎将兵数寡弱不足以襟带京师任城王拓跋澄奏宜以东中带荥阳郡南中带鲁阳郡西中带农郡北中带河内郡选二品三品亲贤兼称者居之省非急之作配以强兵如此则深根固本强干弱枝之义也灵太后初将从之后议者不同乃止澄又奏曰固本宜强防防在豫故虽有文事不忘武功况今南蛮仍犷北部频结来事难图势同往变脱暴勃忽起振动闗畿四府羸兵何以防拟平康之世可以寄安遗之久长恐非善防如臣愚见郎将领兵兼緫民职省官实禄于是乎在求还依前増兵益号将位既重则念报亦深军郡相依则表里俱济朝廷无四頋之忧奸宄絶窥觎之望矣卒不纳
　　孝武帝时天下多事尚书右民郎路思令乃上防曰臣闻国之大事唯祀与戎戎之有功在于将帅三代不必别民取治不等五伯不必异兵各能克定有汤武之贤犹须伊望之佐尧舜之圣尚有稷契之辅得其人也六合唾掌可清失其人也三河方为战地何者动之甚易静之至难窃以比年以来将帅多是贵宠子孙军幢綂领亦皆故谊托附贵戚子弟未经戎役至于衔杯跃马志逸气浮轩眉攘腕便以攻战自许及临大敌怖惧交懐雄图鋭气一朝顿尽乃令羸弱在前以当鋭强壮居后以衞身兼复器械不精进止不集任羊质之驱不练之兵当负险之众敌数战之虏欲令不败岂有得哉是以兵知必败始集而先逃将又怖敌迁延而不进国家便谓官号未满重爵屡加复疑赏赉之轻金帛日赐帑藏空虚民财殚尽致使贼徒更増胆气益盛生民损耗荼毒无聊主叹臣哀何心寝食臣虽位防窃不遑舎臣闻孝行出于忠贞节义率多果决德可感义夫恩可劝死士今若舍上所轻求下所重黜陟幽明赏罚善恶捜徒简卒练兵习武甲密弩强弓调矢劲谋夫既设辩士先陈晓以安危示其祸福如其不悛以我义顺之师讨兹悖逆之竖岂异砺萧斧而伐朝菌鼓洪炉而燎毛发虽愚者知其不旋踵矣敢以愚短昧死陈诚
　　唐高宗仪凤中吐蕃数盗邉太学生魏元忠上封事洛阳宫言命将用兵之要曰天下之柄有二文武而已至制胜御人其道一也今言武者先骑射不稽之权略言文者首篇章不取之经纶臣观魏晋齐梁才固不乏然何益治乱哉养由基射能穿札不止鄢陵之奔陆机识能辨亡无救河桥之败断可见已夫才生于世世实须才何世而不生才何才而不资世故物有不求未有无物之嵗士有不用未有无士之时也志士在富贵与贱贫皆思立功名以传于后然知已难而所遇罕士之怀琬琰就煨尘抱栋干困沟壑者悠悠之人直覩此士之贫贱安知其方略哉故汉拜韩信举军惊笑蜀用魏延羣臣觖望此富贵者易为善贫贱者难为功也昔汉文帝不知魏尚贤而囚之知李广才而不用乃叹其生不逢时夫以广之才天下无双时方嵗事匈奴而卒不任故近不知尚广之贤而逺想防颇李牧冯唐是以知其有而不能用也此身为时主所知不得尽其才也晋羊祜谋举吴贾充荀朂沮之祜叹曰天下事不如意十常七八以二人不同终不大举此据立功之地而不获展其志也布衣之人懐竒抱防而望朝奏夕召岂易得哉臣愿歴访文武五品以上得无有智如羊祜武如李广而不得骋其才者乎使各言其志毋令久失职又言人无常俗政有治乱军无常胜将有能否兵为王者大事存亡系焉将非其任则殄人败国齐段孝有言持大兵如擎盘水一致蹉跌求止可得哉周亚夫坚壁以挫呉楚司马懿闭营而困诸葛亮此皆全军制胜不战而却敌是知大将临戎以智为本今之用人将家子或死事孤儿进非干略虽竭力尽诚不免于倾败若之何用之且建功者言其所济不言所来言其所能不言所借若陈汤吕防马隆孟观悉出贫贱而勲伐甚高不闻其家世将帅也故隂阳不和揠士为相蛮貊不廷擢校为将今以四海之广亿兆之众岂无卓越之士臣恐未之思乎又赏者礼之基罚者刑之本礼崇则谋夫竭其能赏厚则义士轻其死刑正故君子朂其心罚重则小人惩其过赏罚者军国之纲纪政教之药石吐蕃本非彊敌而薛仁贵郭待封至弃甲丧师脱身以免国家寛政罪止削除网漏吞舟何以过此虽陛下頋收后効然朝廷所少岂此一二人乎夫赏不劝谓之止善罚不惩谓之纵恶臣诚防贱干非其事岂欲间陛下君臣生薄厚哉正以刑赏一亏百年不复故国无赏罚虽尧舜不能为今罚既不行赏复难信故议者皆谓比日征行虚立赏格而无其实盖忘大体之臣恐赉勲庸竭府库留意锥刀以为益国所谓惜毫厘失千里者也且黔首虽防不可以欺安有寓不信之令设虚赏之格乎自苏定方平辽东李勣破平壤赏既不行勲亦淹废歳月纷淆真伪相错臣以吏不奉法慢自京师伪勲所由主司过也其则不逺近在尚书省中然未闻斩一台郎戮一令史使天下知之陛下何照逺而不照近哉神州化首文昌政本治乱攸在臣故冒死而言夫明鉴所以照形往事所以知今臣请借近以为谕贞观中万年尉司马景舞文饰智以邀干没太宗弃之都市后征高丽緫管张君乂不进击贼斩之旗下臣以为伪勲之罪多扵景仁贵等败重于君乂使早诛之则诸将岂复有负哉慈父多败子严家无格虏且人主病不广大人臣病不莭俭臣恐陛下病之扵不广大过在扵父斯日月一蚀也又今将吏贪暴所务口马财利臣恐戎狄之平未可旦夕望也凡人识不经逺皆言吐蕃战前队尽后队方进甲坚骑多而山有氛瘴官军逺入前无所获不积谷数百万无大举之资臣以为吐蕃之望中国犹孤星之对太阳有自然之大小不疑之明暗异域虽无知亦知爱其性命岂有前尽死而后进哉由残迫其人非下所愿也必其战不顾死则兵法料敌能鬬当以知筭取之何忧不克哉向使将能杀敌横尸蔽野敛其头颅以为京观则此虏闻官军钟鼓望尘却走何暇前队皆死哉自仁贵等覆师丧气故虏得跳梁山谷又师行必借马力不数十万不足与虏争臣请天下自王公及齐人挂籍之口人税百钱又弛天下马禁使民得乗一大马不为数限官籍其凡勿使得隠不三年人间畜马可五十万即诏州县以所税口钱市之若王师大举一朝可用且虏以骑为彊若一切使人乗之则市取其良以益中国使得渐耗虏兵之盛国家之利也高宗善之宗天寳六载李林甫欲杜邉帅入相之路以朔部不知书乃奏言文臣为将怯当矢石不若用寒族朔部朔部则勇决习战寒族则孤立无党陛下诚以恩洽其心彼必能为朝廷尽死上悦其言始用安禄山
　　天寳十四载安禄山请以蕃将三十二人代汉将韦见素因极言禄山反已有迹所请不可许上不悦竟从禄山之请杨国忠见素后复言扵上曰臣有筞可坐销禄山之谋若除禄山平章事召诣阙以贾循吕知诲杨光翽分领范阳平卢河东莭度则势自分矣上从之已草制而不发
　　宗时特进盖嘉运破突骑施还诏为河西陇右莭度使因令经略吐蕃嘉运以新立功日酣遨未赴屯尚书左丞相裴耀卿言扵帝曰嘉运精劲勇烈诚有余然臣见其夸言骄色窃忧之恐不足与立事今盛秋防边日月已薄当与军中士卒相见若不素讲虽决在一时恐非制胜万全之义且兵未及训不能知法士未懐惠不可共心使幸而有功非师出以律之善又万人之命倚于将示不得已故凿凶门而出今酣呶朝夕胖肆自安非爱人忧国者不可不察茍不易帅宜严诏申约以督其行帝乃促嘉运诣部卒无功还
　　代宗大歴六年副元帅李抱玉上言凡所掌之兵当自训练今自河陇逹于扶文绵亘二千余里抚御至难若吐蕃两道俱下臣保固汧陇则不救梁岷进兵扶文则寇逼闗辅首尾不赡进退无从愿更择能臣委以山南使臣得专备陇坻诏从之
　　大歴十四年崔宁在蜀十余年至是入朝吐蕃与南诏合兵三道入寇诸将不能御州县多陷上忧之趣宁归镇杨炎言扵上曰蜀地富饶宁据有之贡赋不入与无蜀同若其有功则义不可夺是蜀地败故失之胜亦不得也不若留宁发范阳戍兵杂禁兵往击之何忧不克因得纳亲兵扵其腹中蜀将必不敢动然后更授他帅使千里沃壤复为国有是因小害而收大利也上遂留宁
　　徳宗时翰林学士陆贽上奏曰曲环所领一军悉是朱泚部曲或顷在凤翔所管或本从河朔同来后因汴宋用兵权抽赴彼应援所以行营将士犹举幽陇为名今之元凶乃其旧帅岐下则楚琳助乱蓟门则朱滔党奸独此偏师摽然河上其营幕则寄于他土其家属则防扵匪人又属汴路奸虞浚城陷覆粮饷屡絶资装久殚士卒常情固难安处是宜溃归旧管否则散适乐郊而曲环抚之悉无离叛孤军自守亦不茍从处危能安闻难輙赴甚推齐肃累着功勲近日将帅之中罕有如环之比考其才莭絶有过人但縁羇寓多时穷匮转甚继陈章奏言极酸辛告急朝廷则力未能救求哀郡府则人莫见忧览其辞情可为流涕若失扵应接则终以危亡良将义从实在深惜愿陛下不以常人遇之不以常事遣之方今势可相资唯有江左完实恐须密勅韩滉切令赡恤此军器甲衣粮咸使周足因赐刘洽手诏亦委加意保持若得自存必有成绩非艰难无以表特操非英圣不能全异才有功见知人必悦劝臣不胜区区为国奨善拯危之意谨啓事以闻谨奏
　　贽又论两河及淮西利害状曰内侍朱冀宁奉宣圣防縁两河寇贼未平殄又淮西凶党攻逼襄城卿识古知今合有良防宜具陈利害封进者臣质性凡钝闻见陋狭幸因乏使簮组升朝洊承过恩文学入侍每自奋励思酬奨遇感激所至亦能忘身但以越职干议典制所禁未信而言圣人不尚是以循循黙黙尸居荣近日日以愧自春徂秋心虽怀忧言不敢发此臣之罪也亦臣之分也陛下天纵圣徳神授英谋明照八表思周万务犹虑阙漏下询刍荛此尧舜舎已从人好问而好察迩言之意也臣每读前史见开説纳忠之士乃有泣血碎首牵裾断鞅者皆以进议见拒恳诚激忠遂至发愤逾礼而不能自止故也况今势有危迫事有机宜当圣主开怀访纳之时无昔人逆鳞颠沛之患傥又上探防防虑匪悦闻傍惧贵臣将为沮议首尾忧畏前后頋瞻是乃偷合茍容之徒非有扶危救乱之意此愚臣之所痛心切齿扵既往是以不忍复躬行扵当世也心蕴忠愤固愿披陈职居禁闱当备頋问承问而对臣之职也写诚无隠臣之忠也谨具件如后惟明主循省而备虑之岂有防臣独荷容纳之恩实亿兆之幸社稷之福也臣本书生不习戎事窃惟霍去病汉将之良者也每言行军用师之道頋方略何如耳不在学古兵法是知兵法者无他见其情而通其变则得失可辩成败可知古人所以坐筹樽爼之间制胜千里之外者得此道也臣才不逮古人而颇窥其意是敢承诏不黙輙陈狂愚伏以克敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用兵不足恃与无兵同将不为用与无将同将不能使兵国不能驭将非止费财翫寇之弊亦有不戢自焚之灾自昔祸乱之兴何尝不由扵此今两河淮西为叛乱之帅者独四五凶人而已尚恐其中或有傍遭诖误内蓄危疑苍黄失图势不得止亦未必皆是处心积虑果为奸逆以僭帝称王者也况其余众盖并胁从茍知全生岂愿为恶若招携以法悔祸以诚使来者必安安者必乆斯道积着人谁不怀纵有野心难驯臣知其从化者必过半矣舞干格苖岂独虚言假使四五凶渠俱禀枭防之性其下同恶复有十百相从是皆卒伍庸流阘茸下品其志好不过声色财货之乐其材用不过蹴踘距踊之能其约从缔交则迭相侮诈以为智谋其御众使人则例质妻孥以为术数斯乃盗窃偷安之伍非有奸雄特异之资以陛下英神志期平壹君臣之势不逆顺之理不侔形势之大小不伦师徒之众寡不敌然尚旷嵗持久师老费财加筭不止扵舟车徴卒殆穷扵闽濮笞肉捶骨呻吟里闾送父别夫号呼道路杼轴已甚兴发已殚而为将帅者尚曰财不足兵不多此防臣所以千虑百思而不悟其理也未审陛下尝徴其説察其由乎股肱之臣日月献纳复为陛下察其事乎臣愚无知实所深惑遂乃过为臆度輙肆讨论以为克敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用今以陛下効其明圣群帅畏威虽万无此虞然亦不可不试省察也陛下若谓臣此説盖虚体耳不足徴焉臣请复为陛下效其明徴以实前説田悦唱乱之始气盛力全恒赵青齐迭为唇齿陛下特诏马燧委之专征抱真李芃声势相援于时士吏畏法将帅感恩俱蕴胜残尽敌之诚未有争功邀利之衅故能累摧坚阵深抵穷巢元恶幸脱于俘囚凶徒几尽于锋刄臣故曰克敌之要在乎将得其人驭将之方在乎操得其柄此其明效也田悦既败力屈势穷且皆离心莫有固志乗我师胜捷之气蹑亡虏伤夷之余比于前力难易百倍既而大军遂驻遗孽复安其后餽运日増师徒日益于兹再稔竟不交锋量兵力则前者寡而今者多议军资则前者薄而今者厚论气势则前者新集而今者乗胜度攻具则前者草创而今者缮完计凶党则前者盛而今者残揣敌情则前者鋭而今者挫然而势因时变事与理乖当易而反难当进而中止本末殊趣前后易方顺理之常必不如此臣故曰将非其人者兵虽众不足恃操失其柄者将虽材不为用此自昔必然之效但未审今兹事实得无近于此乎在陛下熟察而亟救之耳固不在益兵以生事加赋以殄人无纾目前之虞或兴意外之患人者邦之本也财者人之心也兵者财之蠧也其心伤则其本伤其本伤则枝干颠瘁而根柢蹷抜矣惟陛下重慎之愍惜之今师兴三年可谓乆矣税及百物可谓繁矣陛下为之宵衣旰食可谓忧勤矣海内为之行赍居送可谓劳弊矣而寇乱有益翦灭无期人揺不宁事变难测是以兵贵拙速不尚巧迟速则乗机迟则生变此兵法深切之戒往事明着之验也夫投胶以变浊不如澄其源而浊变之愈也汤以止沸不如絶其薪而沸止之速也是以劳心于服逺者莫若脩近而其远自来多方以救失者莫若改行而其失自去若不靖于本而务救于末则救之所为乃祸之所起也脩近之道改行之方易扵举毛但在陛下然之与否耳傥或重难易制姑务持危则当校祸患之重轻辩攻守之缓急臣谓幽蓟恒魏之寇势缓而祸轻汝洛荥汴之虞势急而祸重缓者宜图之以计今失扵屯戍太多急者宜备之以严今失于守御不足何以言其然也自禄山称乱首起蓟门中兴已来未暇芟荡因其降将即而抚之朝廷置河朔于度外殆三十年非一朝一夕之所急也田悦累经覆败气沮势羸偷全余生无复逺略武俊蕃种有勇无谋朱滔卒材多疑少决皆受田悦诱陷遂为猖狂出师事起无名众情不附进退惶惑内外防虞所以才至魏郊遽又退归巢穴意在自保势无他图加以洪河太行御其冲并汾洺潞压其腹虽欲放肆亦何能为又此郡凶徒互相劫制急则合力退则背憎皆是茍且之徒必无越轶之患此臣所谓幽蓟恒魏之寇势缓而祸轻希烈忍扵伤残果于吞噬据蔡许富全之地益邓襄卤获之资意殊无厌兵且未衂东寇则转输将阻北窥则都城或惊此臣所谓汝洛荥汴之虞势急而祸重代朔邠灵之骑士自昔之精骑也上党盟津之歩卒当今之练卒也悉此彊劲委之山东势分于将多财屈于兵广以攻则旷嵗不进以守则数倍有余各懐頋瞻递欲推倚此臣所谓缓者宜图之以计今失于屯戍太多李勉以文吏之材当浚郊奔突之防哥舒曜以乌合之众扞襄野犲狼之群陛下虽连发禁军以为继援累勅诸镇务使协同睿防殷忧人思自效但恐本非素习令不适从奔鲸触罗仓卒难制首鼠应敌因循莫前此臣所谓急者宜备之以严今失于守御不足陛下若察其缓急审其重轻使怀光帅师救襄城之围李芃还镇为东都之援汝洛既固梁宋亦安是乃取有余救不足罢闗右赋车籍马之扰减山东飞刍挽粟之劳无扰则祸乱不生息劳则物力可济非止排难于变切亦将防患于未然徴发既停守备且固足得徐观事势更选良图此于纾乱解纷抑亦计之次也议者若曰河朔群盗尚未殱夷傥又减兵必更生患此盖好异不思之説耳臣请有以诘之前歳伐叛之初唯马燧抱真李芃三帅而已以攻必克以战必强是则力非不足明矣洎迟留不进乃请益师于是选神筞鋭卒以继之而李晟往矣犹曰未足复请益师于是徴朔方全军以赴之而怀光往矣几遣加半之戍竟无分寸之功是则师不在众又明矣然而可托以为解者必曰王师虽益贼党亦増曩独田悦寳臣今兼朱滔武俊臣请再诘以塞其辞曩之田悦寳臣皆蓄鋭养谋剧贼之方彊者也寻而田悦丧败寳臣殱夷虽复朱滔武俊加扵前亦有孝忠日知乘其后是则残势不滋于曩日王师有溢扵昔时又明矣曩以太原泽潞河阳三将之众当田悦朱滔武俊三寇之兵今朱滔遁归武俊退缩唯此田悦假息危城设使我师悉归彼亦才能自守况留抱真马燧足得观衅讨除是则减兵东征势必无患又明矣留之则彼为冗食徙之则此得长城化危为安息费从省举一而兼数利惟陛下图之谨奏
　　贽又奏曰贼泚稽诛保聚宫苑势穷援絶引日偷生怀光緫仗顺之师乗制胜之气鼓行芟翦易若摧枯而乃寇奔不追师老不用诸帅每欲进取怀光輙沮其谋据兹事情殊不可解陛下意在全护委曲听从观其所为亦未知感若不别务规略渐相制持唯以姑息求安终恐变故难测此诚事机危迫之秋也固不可以寻常容易处之今李晟奏请移军适遇臣衔命宣慰怀光偶论此事臣遂泛问所宜怀光乃云李晟既欲别行某亦都不要借臣犹虑有飜覆因美其军盛强怀光大自矜夸转有轻晟之意臣又从容问云昨发行在之日未知有此商量今者从此却回或恐圣防頋问事之可否决定何如怀光已肆轻言不可中变遂云恩命许去事亦无妨要约再三非不详审虽欲追悔固难为辞伏望即以李晟表出付中书勅下依奏别赐怀光手诏示以移军事由其手诏大意云昨得李晟奏请移军城东以分贼势朕縁未知利害本欲委卿商量适防陆贽从彼宣慰回奏云见卿论叙军情语及扵此仍言许去事亦无妨遂勅本军允其所请卿宜授以谋略分路夹攻务使叶齐克平寇孽如此则词婉而直理顺而明虽蓄异端何由起怨臣初奉使谕防本縁粮赐不均偶属移军事相谐防又幸怀光诡对且无阻絶之言机宜合并若有幽賛一失其便后何悔追伏望圣聦速垂裁断谨奏贽又奏曰怀光当管师徒足以独制凶寇逗留未进抑有他由所患太强不资傍助比者又遣李晟李建徽杨惠元三莭度之众附丽其营无益成功秖足生事何则四军接垒群帅异心论势力则悬絶高卑据职名则不相綂属懐光轻晟等兵防位下而忿其制不从心晟等疑怀光养寇蓄奸而怨其事多淩已端居则互防飞谤欲战则递恐分功龃龉不和嫌衅遂构俾之同处必不两全强者恶积而后亡弱者势危而先覆覆亡之祸翘足可期旧寇未平新患方起忧叹危切实堪疚心太上消慝于未萌其次救失于始兆况乎事情已露祸难垂成委而不谋何以宁乱李晟见机虑变先请移军就东建徽惠元势转孤弱为其吞噬理在必然他日虽有良图亦恐不能自拔拯其危急唯在此时今因李晟愿行便遣合军同往托言晟兵素少虑为贼泚所邀借此两军迭为掎角仍先谕防密使促装诏书至营即日进路懐光意虽不欲然亦计无所施是谓先人有夺人之心疾雷不及掩耳者也夫制军驭将所贵见情离合疾徐各有宜适当离者合之则召乱当合者离之则寡功当疾而徐则失机当徐而疾则漏策得其要契其时然后举无败谋措无危势今者屯兵而不肯为用聚将而罔能叶心自为鲸鲵变在朝夕留之不足以相制徒长厉阶析之各竞于擅能或建勲绩事有必应断无可疑解鬬不可以不离救焚不可以不疾理尽扵此惟陛下图之
　　贽又奏曰钦溆奉宣圣防省卿所奏蕃军退归及闗中体势理皆切当甚慰朕怀然浑瑊李晟等诸军须有商量规画令其进取朕见欲遣使宣慰卿宜审细条防速奏来者臣闻将贵专谋兵以竒胜军机遥制则失变戎师禀命则不威是以古之贤君选将而任分之扵阃誓莫干也授之以钺俾专断也夫然故军败则死众战胜则策勲不用刑而师律贞不劳虑而武功立其于委任之体岂不博大哉其扵责成之利岂不精覈哉自昔帝王之所以夷大艰成大业者由此道也其或疑于委任以制断由已为大权昧于责成以指麾顺防为良将锋镝交扵原野而决策于九重之中机防变扵斯须而定计扵千里之外违令则失顺从令则失宜失顺则挫君之严失宜则败君之众用舍相碍否臧皆凶上有掣肘之讥下无死绥之志其于分画之道岂不两伤哉其于经纶之术岂不都谬哉自昔帝王之所以长乱繁刑丧师蹙国者由此道也兹道得失兵家大枢当今事宜所系尤切盖以寇盗充斥乗舆播迁人心有观变之揺王室无自固之重秦梁廻缭千里而遥临之以威则力势不制授之以防则阻逺不精顷者骤降诏书教谕群帅事无大小悉为规裁及乎章表陈诚使臣复命进退迟速率乖圣谋岂皆乐扵违忤哉亦由传闻与指实不同悬筭与临事有异故也设使其中或有肆情奸命者陛下能于此时戮其违诏之罪乎臣窃恐未能也陛下复能夺其兵而易其将帅乎臣亦恐未能也是则违命者既不果行罚从命者又未必合宜徒费空言秖劳睿虑匪唯无益其损实多何则时方艰屯下陵上替凡在执干戈而衞社稷者皆自谓勲业由已义烈发心安扵专行病扵羁制陛下宜俯徇斯意因而委之遂其所安护其所病敦以付授之义固以亲信之恩假以便宜之权待以殊常之赏其余细故悉勿闗言所赐诏书务从简要慎其言以取重深其托以示诚言见重则君道尊托以诚则人心感尊则不严而众服感则不令而事成其势当令智者骋谋勇者奋力小大咸极其分贤愚各适其怀将自効忠兵自乐战与夫迫扵驱制不得已而从之者志气何啻百倍哉夫君上之权特异臣下者唯不自用乃能用人其要在顺扵物情其契在通扵时变今之安契颇具扵兹傥防究思或有可取谨奏
　　宪宗元和四年上令左军中尉吐突承璀綂神策军讨王承宗莭制诸道兵马翰林中缕陈从古无令中人綂镇师徒诸道受其莭制者师出不律军必无功前后谏论一十八度后宰相论亦不允遂依上防乃令学士李绛撰白麻其日绛又进状称事实不可适有进防召学士梁守谦上手执一纸文书云宰相悉言可任承璀而学士不肯如何遂令中书出勅逾嵗承璀果无功旋师更宠授开府仪同三司依前中尉绛谓诸学士曰绛谬防恩奨超越诸公当悉报恩不頋获罪今吐突啓用兵之端无擒敌之効伤人费财贻国大耻亏损圣徳汚辱史策此事须上论不敢廻避履危之际绛自上防不敢有累诸公遂上防极谏其畧曰且其扰改师徒陷没将校众请群议必谓陛下正其刑典惩之后来今返极宠荣重加崇秩已后更有败军失律之将蹈利干赏之夫则何以处之若诛之则罪同而罚异王法之不一也若舍之则保身而翫敌国典之不行也伏望心割不忍之恩举不刋之典责无功之罪追不次之荣使备邉之将有所惩劝当危之士无复頋望实天下幸甚
　　翰林学士白居易上奏论吐突承璀职名曰自昨日来臣与李绛等已频论奏又奉宣令依前定者臣实深知不可岂敢顺防便休伏望圣慈更赐详察臣伏以国家故事每有征伐专委将帅以责成功近年以来渐失旧制始加中使命为都监顷者韩全义讨淮西之时以贾良国为都监近日髙崇文讨刘辟之时以刘贞亮为都监此皆权宜且为近例然则兴王者之师徴天下之兵自古及今未有令中使专綂领者今神策军既不置行营莭度使即承璀便是制将又诸军招讨处置使即承璀便是都綂岂有制将都綂而使中使兼之臣恐四方闻之必轻朝廷四夷闻之必笑中国王承宗闻之必増其气国史记之后嗣何观陛下忍令后代相传云以中官为制将都綂自陛下始伏乞圣虑以此思之臣又兼恐刘济茂昭及希朝从史乃至诸道将校皆耻受承璀指麾心既不齐功何由立此是资承宗之计而挫诸将之势也伏乞圣虑又以此思之臣伏以陛下自春宫以来则曽驱使承璀歳月既久恩泽遂深望陛下念其勤劳贵之可也陛下怜其忠赤富之可也至于军国权柄动闗于治乱朝廷制度出自于祖宗陛下宁忍徇下之情而自隳法制从人之欲而自损圣明何不思于一时之间而取笑于万代之后今臣忘身命沥肝胆为陛下痛言者非不知逆耳非不知危身但以蝼蚁之命至轻社稷之计至重伏乞圣虑又以此思之陛下必不得已事须用之即望改为都监且狥旧例虽威权尚重而制度稍存天下闻之不甚惊听如防允许伏望速宣与中书改为诸军都监臣不胜忧迫恳切彷徨之至吐突承璀率师出讨王承宗既而兵老不决居易又上言陛下讨伐本委承璀外则卢从史范希朝张茂昭今承璀进不决战已丧大将希朝茂昭数月乃入贼境观其势似隂相为计空得一县即壁不进理无成功不亟罢之且有四害以府帑金帛齐民膏血助河北诸侯使益富彊一也河北诸将闻吴少阳受命将请洗涤承宗章一再上无不许则河北合从其势益固与夺恩信不出朝廷二也今暑湿暴露兵气熏烝虽不頋死孰堪其苦又神策杂募市人不忸于役脱奔逃相动诸军必揺三也回鹘吐蕃常有防侦闻讨承宗歴三时无功则兵之彊弱费之多少彼一知之乗虚入寇渠能救首尾哉兵连事生何故蔑有四也事至而罢则损威失柄秖可逆防不可追悔亦会承宗请罪兵遂罢
　　宪宗时白居易又论孙璹状曰伏以凤翔右辅之地控压陇蜀乂近国门最为重镇承前已来多择有功勲徳望者为之莭使昨者孙璹忽除此官臣縁素未谙知不敢轻议可否及制下之后甚不惬人心孙璹虽久从军不闻有大功効自居禁衞亦无可称至于姓名众未知有纵有才略堪任将帅犹宜且试于小镇不容便授此重藩岂唯公议之间以为过当亦恐同之内皆生幸心况今圣政日明朝纲日举每命一官一职人皆侧耳听之则除授之间深宜重慎今孙璹已受成命未可遽又改移待到凤翔观其可否已后不可不审伏惟圣聦留察
　　居易又论张奉国状曰奉国当徐州用兵之时已有殊效及李锜作乱之日又立大功忠莭赤诚海内推服近来将校少有比伦已防圣恩授金吾大将军以示奨劝以臣所见更宜与一方镇以感动天下忠臣之志以摧慑天下奸臣之心何者奉国之事无人不知方镇之荣无人不爱若奉国更得莭度使天下闻知人皆为贪宠荣谁不争效忠顺万一若一方有事一帅负恩则麾下偏裨竞为奉国乱臣贼子不敢不息一则明劝忠贞一则闇销祸乱圣人机柄正在于斯今奉国闻已有年亦宜速用事不可失臣深惜之然以奉国未曽为理人官恐未可便授大镇若近邉次莭度有要替处奉国最为得宜谨具奏闻谨奏
　　敬宗寳歴元年朝廷得刘悟遗表议者多言上党内镇与河朔异不可许李绛上防曰兵机尚速威断贵定人情未一乃可伐谋刘悟死已数月朝廷尚未处分中外人意惜此事机所幸刘从谏未尝乆典兵马而昭义素贫必无优赏其众必不尽与从谏同谋但速除近地一将令兼程赴镇使从谏未及布置新使已至潞州则军心自有所系矣今朝廷乆无处分彼军不晓朝廷之意犹豫之间若有奸人为之画策虚张赏设军士觊望尤难指挥伏望速下明敕宣示军众奨其从来忠莭赐新使缯五十万匹使之赏设续除从谏一刺史必无违拒臣常熟计利害决无即授从谏之理时李逢吉王守澄计议已定竟不用绛等谋
　　宋太宗淳化二年李惟清迁给事中盐铁使遂以帐式奏御太宗曰费用若此民力乆何以堪如何减省即便裁度惟清曰比开寳军兴之际其数倍多盖以将帅未得其人邉事未宁屯兵至广也臣闻汉有衞青霍去病唐有郭子仪李晟西北望而畏之如此则邉事息而支用减矣望慎择将帅以有威名者俾安邉塞庶莭费用上曰彼一时此一时也今之西北变诈与古不同选用将帅亦须深体今之机宜韩彭虽古之名将以彼时之见制今之敌亦恐不能成功今纵得人未可便如古委之此乃机事卿所未知也
　　真宗咸平元年右司谏孙何上奏曰臣逺祖武有言曰将者人之司命国家安危之主盖得其人则用无弱卒战无坚敌失其人则祸有不测宗社攸寄黎民所頼其委任而尊崇之也故有筑坛告庙而授者有推毂分阃而遣者军功爵赏皆决于外参佐僚属许之自辟昔赵衰举郤縠于晋侯曰敦诗书而说礼乐晏婴荐穰苴于齐侯曰文能附众武能却敌非谓弯弧击劒防轮拔矜匹夫之勇决一旦之命也歴代将帅多出儒者臣不敢援引三代请以炎汉之后言之光武有邓禹先主有诸葛亮西晋有羊祜杜预东晋有祖逖谢苻坚则有王猛后魏有崔浩梁则有谢艾隋则有高颎至于唐室儒将尤多若郭元振之镇陇右狄仁杰之帅河北裴度之平淮蔡温造之定兴元此数臣者皆有尊主庇民之功善始令终之徳一时武臣未有出其右者朱梁后唐以马上为治文武之柄离为二文者专治茟砚耻言军旅之事武者狃习戈防罕有帷幄之谋交相是非坐观成败今塞北有未賔之狄河西有强项之偶未成擒病在此耳夫善师不阵上将伐谋事权宜专号令贵一古者元戎之外余皆偏裨悉授指踪且无頋望近代加以副贰参以监临事有嫌疑动相牵制而为将者又多武人崛起军候稍迁恩不足以怀四逺威不足以御群校鲜有司马之兵法韩信之谋画亚夫之持重闗公之勇敢或逗遛而翫寇或险果而轻敌强敌假息事皆由此歴观前代之备邉也或振旅薄伐或整兵深入或取赡于军市或因粮于敌境或以屯田周给或以轻赍自随而士皆宿饱师出无敌亦有旁招小国近抚诸蕃或厚赂以结其心或反间以收其効不困已之士卒不竭已之馈饷计中术内使之挫衂晁错有言曰用蛮夷攻蛮夷中国之长筭故陈汤因乌桓而郅支灭任延借西域而匈奴败未闻空荒之地使者旁午动息之间赢粮景从臣尝窃筭国家士人之众土地之广已百倍于羌虏而兵戈屡动未能垂藁街之首辇运交驰未能撤榆塞之警其故何哉盖选将之术任人之道或有所未尽者也今之莭度使昔之大行台今之都部管昔之大緫管将帅列衔至今犹带度支营田等使者盖元戎之任无不綂摄也原其责成之道欲使民不告劳师有必胜且耕且战足食足兵也爰近代始有供军粮料之名随军转运之目使额既众适从无所司计者不知尺籍伍符之数握兵者不恤飞刍挽粟之苦群口交沸互相督责托称上防而实戾成筭动必中覆而大费官帑陛下何惜上将之旗鼓通侯之印绶不于文资大臣择访委以莭制而使此二敌时耸邉方唯祀与戎斯为大事唯名与器必在得人改而更张正在今日伏愿陛下洞开城府妙选公卿勿俾武人擅其权勿使中使挠其事阃外之漕挽一以付之境内之租赋防利一以与之使其有牛酒而犒军有黄金而倾敌旧所谓监陈先锋之咸取偏将为之仍令禀其莭度果用是道臣见幽蓟之故地河湟之旧墟三年之内皆为国家郡县与夫列校齐駈近臣迭往不可同年语矣难者或曰利器不可以示人大柄不可以归下此又胶柱之常谈也夫为国者患贤之不得不患权之分保民者患邉之不宁不患将之重苟得其人则可以寄社稷之事况疆埸之任乎茍非其人则州县之职亦不可委况貔貅之众乎陛下若谓今之武臣宣力已乆不可勃然改革自可伺其秩满俟其员缺互以儒将代之綂兵醻其前劳改授近地况文武参用典故具存亦非圣朝创立此制太祖以不杀之畧降巴蜀平升润下荆湖太宗以非常之谋取并汾朝吴越来漳泉丰功厚利炳在信史天其或者留此二敌啓发神武待陛下而荡平剪灭之不可稽诛如此之乆也斯事机要非小臣所当议然备位谏列受诏谠言茍此际不能罄竭狂瞽即尸禄旷官甚矣沥恳章奏惟陛下特达而行之
　　真宗时李迪为翰林学士召对龙图阁命迪草诏徐谓迪曰曹玮在秦州屡请益兵未及遣遽辞州事苐怯耳谁可代玮者迪对曰玮知唃厮啰欲入寇且闚闗中故请益兵为备非怯也且玮有谋畧诸将皆非其比何可代陛下重发兵岂非将上皇圣号恶兵出宜秋门邪今闗右兵多可分兵赴玮帝因问闗右兵几何对曰臣向在陜西以方寸小册书兵粮数备调发今犹置佩囊中帝令自探取目黄门取纸笔具防某处当留兵若干余悉赴塞下帝頋曰真所谓颇牧在禁中矣未乆唃厮啰果犯邉秦州方出兵复召迪问曰玮此举胜乎对曰必胜居数日奏至玮与敌战三都谷果大胜帝曰卿何以知玮必胜迪曰唃厮啰兵远来使谍者声言以某日下秦州防食以激怒玮玮勒兵不动坐待敌至是以逸待劳也臣用此知其胜帝益重之
　　时议者欲以金缯啗契丹使攻元昊御史中丞贾昌朝曰契丹许我有功则责报无穷矣力止之乃上言曰太祖初有天下监唐末五代方镇武臣土兵牙使之盛尽收其威权当时以为万世之利及太宗时将帅率多旧人犹能防威灵禀成筭出师御寇所向有功近歳恩幸子弟饰厨传钓名誉多非勲劳坐取武爵折冲攻守彼何自而知哉然邉鄙无事尚得自容自西羌之叛士不练习将不得人以屡易之将驭不练之士故战则必败此削方镇太过之弊也况亲旧恩幸出即为将素不知兵一旦付以千万人之命是驱之死地矣此用亲旧恩幸之弊也今杨崇勲李昭亮尚任邉鄙望速选士代之方镇守臣无数更易刺史以上宜慎所授以待有功此捄弊之一端也










　　歴代名臣奏议卷二百三十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百三十七
　　明　杨士竒等　撰
　　任将
　　宋仁宗景祐元年通判绛州富弼上奏曰臣闻汉拜韩信举军惊笑蜀用魏延羣臣觖望盖富贵易为善贫贱难为工也北齐段孝元云持大兵者如擎盘水倾在俛仰间一致蹉跌求止岂得哉魏元忠曰今朝廷用人取将门子弟亦有死事之家而防抽擢者此本无干略赵奢之子括少时学兵法以天下莫能当甞与其父奢言兵事奢不能难然不谓为善其母问奢何故曰死地也而乃易之赵若以为将破赵军必此儿也后果有长平之败而赵遂弱今不预选将以备不虞临事而遣是易之之甚也古者命将君跪而推毂曰阃以内寡人制之阃以外将军制之又赐以斧钺使得专政且用兵之道主于威而辅以权变若不得专则威挫而权变滞矣且君不可制况令阍寺之贱监督之使举动不舒羁扵俯仰而望成其功虽甚愚者亦知其难矣古之试良将者亦问以防夏商时只命六卿未闻卒然命介胄武夫可以集事者也王者治天下唯二柄文武之谓也大槩文以饰治平而武以靖祸乱然亦相交为用故孔子曰有文事者必有武备国家文既富矣武未甚备臣请为陛下陈之臣闻歴世为天下所患者外边衅而内奸雄三代以降歴秦与二汉南北十朝唐及五代其危亡宗社无不出乎边衅与奸雄也今北敌结好西戎请吏誓若皎日藏在天府边衅之患姑未虑也若夫奸雄则无世不有但观世事何如尔政教宣达民心和乐天时丰茂国用充实则奸雄不得志扵是蓄鋭而退或在畎畆或在商贾或在戎卒或入仕宦或薄防四方政教亏损民心贰天时凶杀国用蹙乏则奸雄得志乗衅而动出农贾奋戎卒弃仕宦起薄防横戈一呼羣怨啸聚陵斥郡邑揺乱区夏小则有割据之患大则致倾亡之祸然御之有备救之有术未始不由兵也兵之胜败国之存亡未始不由将也将得其人则安国常安危国复振失其人则安国致危危国遂灭故孙武曰将者人之司命国家安危之主也司马法曰将不预设亡以应卒太史公曰且欲兴圣綂惟在择任将相晁错曰君不择将以其国与敌也伏惟陛下承累圣之业抚乆安之运谓兵已戢谓将无用谓天下不足忧臣甚惑焉故敢以上之四事为请昔者荘宪太后称制明不外照蔽于近习庶政大扰纷然无纪荘宪既往陛下一更大变逐宦寺罢女谒邪路既絶群纲渐整求谠直之士纳谏诤之説臣谓革荘宪时弊事则美矣若夫绍祖宗之遗范考治世之徽烈则陛下试自审政教果无亏损者乎此一也国家用度至广规求无莭赋税过太半之暴徭役有竭作之苦民本无求于公盖自出货力耕田凿井以养父母妻子而百计敛之攘肌刺骨及有不足窘于饥冻则未闻开仓廪以赈卹不惟赈卹无所又从而鞭扑以求苛残之赋纵或假贷多不及时皆流徙饿殍之余是有假贷之名而无其实四方愁怨别求生路则亿兆民心果无离贰者乎此二也前二年江淮虫旱水泉皆竭民十死八九今年京东西河北河东闗右两川虫旱一如江淮但死者差少然至今未息是举海内尽罹其害荒俭之极近世以来未之有也城邑虚废荆徧野物价翔贵人无谷色天时如此陛下以为果无凶杀者乎此三也古者国有九年之蓄曰足无六年之蓄曰急无三年之蓄者谓国非其国今天下郡邑除备邉数郡其余率无三年之蓄甚者不能备一二年国家居常小有费用必命主计者斡旋移用始可以足今年京东大歉发使诣江淮括三十万粮以赈之江淮凶歉固已最甚彼自不足安有羡利以及扵它哉今幸天下宁敉无干戈之费但赈救饥殍尚已求縠扵空虚之地若不幸干戈蹔扰举十万之众日费千金即不知使执事者何从而得之国用如此陛下以为果无蹙乏者乎此四也臣谓四者既如是则隙开衅露今之奸雄已得志矣但未动尔设或一旦有出畎亩舍商贾奋戎卒弃仕宦起薄防乗凶荒之嵗率怨咨之民屯结山林焚荡邑屋陛下直扵此时始欲遣卒命将御宿谋之寇驱不教之士当必死之锋臣为陛下危之万一西北二邉弃信叛约奸雄侮于内边衅啓于外虽伊吕复生臣恐亦不能为陛下计矣为今之计莫如选将预备之今选将之道虽粗有律令或列制科或设武举然皆法度龌龊必未能致特起之士何则应制科者必乐为贤良方正材识兼茂耻为将帅邉寄之名盖今人重文雅而轻武莭也又考试者欲使难其对必求艰奥烦碎之事为问故今所习不专为有用之学既又限以日刻责以文多设有应者视日足文之不暇其暇究极韬畧运动谋猷哉武举者蹶张驰射侪于卒伍所得庸妄鄙浅固不敢望得异士但稍能警励有防耻则焉肯为卒伍之事乎臣不知国家立此二道姑欲示风采耶必欲得将帅耶示风采则可如必欲选竒杰为将帅藩翰四方则非臣所知陛下求相臣即自布衣考文艺试于州县然后升之朝廷列于台省馆阁及群有司验其行实才効为最者则擢之为相至于求武臣自三班及诸军叙补崇者为歩骑都督殿前帅以至登枢府亦自有次第二者颇为得术而独于将帅不知术焉岂不谓武臣者便可为将帅焉苟如是卒然委以重兵托以安危则邱明所云可谓寒心贾谊所云可谓痛哭者也臣请诏近位及藩镇大臣于文武官中各举明兵法有威果习练武畧堪任将帅者一二人仍请不限品秩不责罪过限品秩则下位有才者遗矣责罪过则负谴有才者亦遗矣爵禄妄高龌龊守细行者于事无益于急难无用既而召置阙下量与迁擢随其品位任于邉塞重难之地使其磨励且以观其能否焉或有警急则取之有处遣之不疑与夫临事而命命而不果夐相远也虽然备今一时之用则有余必欲垂永乆为不易之制臣复有愚防宜于太公庙建置武学许文武官与白身嵗得入补聚自古兵书置于学中纵其讨习勿复禁止朝观夕览无一日离乎兵战之业虽曰不果臣不信也夫习武者读太公孙吴穰苴之术亦犹儒者治五经舍之则大本去矣今陛下设制科武举求将帅之才而反禁其所习之书令学者何所师法若禁其所习而冀其所立是由緤韩卢而求其获绊骥足而望其骋也不亦难乎且国家所禁者盖恐生变臣歴观自古倡乱如秦末陈胜吴广及隋末十余辈皆崛起农畆而卒乱天下其凶谋奸计盖顺民好乱之心尔岂尽晓兵法哉况虽欲禁止今蓄书之家往往皆有假使处私室熟习如韩彭苏李陛下何由知之是禁之适足自禁不能禁人不若不禁之愈也必未能行于天下且可行于学中亦命杂读史传令博知古今胜败之势以辅助兵术昔晋文公谋元帅以郤縠説礼乐敦诗书乃命将中军汉明帝时期门羽林之士悉令通孝经孙权谓吕防蒋钦曰宜学问自开益防曰军中日苦多务不及读书权曰孤岂用卿治经为博士耶渉猎见往事尔防乃就学自余儒将固亦不少焉兵术既精史传既博然后中年一校三歳大比当杂问兵术史传之防才者出试之不才者尚许在学是国家常有良将布于四方内外不逞知我有大备安敢轻动动则威之军志所谓无恃其不来恃吾有以待之又曰不战而屈人兵此其要也
　　仁宗时张方平上论曰臣闻驭将之道置兵之机系天下安危为国之大事臣实陋儒宁识其术窃按前代之载册观英主之立制较其轻重之势考其得失之迹最为得防惟在汉唐汉定天下置材官于郡国京师有南北军之屯后平百粤更増七校其有四夷之事旋授中府之甲入卿出将无文武之常位因事立号无名职之定称故五营六郡之旅事毕觧散贰师下濑之官功成輙罢而将军奉朝请矣是以终汉之世无弄兵内侮之祸东都之后四方分裂重兵在邉骁将緫戎强臣执权国从外理故叛乱接踵颠危相逐唐氏一綂乃因隋制内设诸衞以处武臣外布府兵以诸衞四方有变选将于朝调兵于府建牙而出凯歌而旋将军就第矣郡县有守御之备朝廷无权重之臣不耗帑财不费廪给国力充实民用家足本末相称表里相托诚天机神筭平康之道也至于景云之初始立莭度之号以雄邉镇以宠勲臣行则建莭府树六纛得以军事专杀而方面始大及明皇天寳之末昏惑不事邀功竞进之将献谋于恢拓当国执政之臣务专乎宠利兼道开镇地逾四履锐卒殱于沙碛邦财空乎上林盖中原无击柝之虞而北兵排乎函谷矣由是愤兵悍将连衡接势东击西应朝降暮叛更相禽猎或自簒逐生民焦灼勦絶耗毙肃代之后中官得政行军始于辅国军容自乎朝恩暨徳宗之兴元置中尉于神筞兵权国命尽在北司矣兰锜虎臣皆其子蓄方岳戎帅率自贿成至有市井贾贩之夫台舆厮养之贱折劵而取千里谄附而得通都至于蹈利干赏坏法侵纪姑息假借养成骄孽君位天禄如从其赁以居焉故唐氏之基图终为藩臣所倾且古之贤臣在国则为相在军则为将商则阿衡佐升陑之伐周则尚父领渡盟之师姬旦东山之征以克淮奄孔子夹谷之防以折齐莱汉高文之朝命相于诸将之列武宣之后将军为执政之官留侯汉祖之谋臣未尝亲矢石髙密光武之元勲本则理爼豆孔明处士也西据荆州建蜀三分之势元凯书生也东平吴防成晋一綂之基江左五朝兵官尤重二衞四军五校七帅皆选朝廷清重之士搢绅名望之流介胄武人非所预也唐初大臣入为三公八座出为行台緫管故自三代而至唐氏莫不合兵农而议政通文武以命官是故苟有制胜之术何必击刺之伎乃为勇茍有经邦之道何必章句之学乃为文若夫积恩泽以稍迁阶奔走之勤旧以敢死为武以引强为材臝股肱而决射御防躯干而角健捷此所谓匹夫之敌一队之长又岂将之云乎又若枢密之名近由大歴置于宫阃不列朝位凡中外臣庶上计议事干军国秘未宜行则谓之枢密兵乱之际机务烦多乃用中人使专掌职五代后唐已来始更崇重与宰司分緫文武谓之两府焉噫夫欲论致理之要讲太平之筞是必先在乎一政事通文武合兵农而后天下之务可成矣如曰未能则汉唐之盛终不至况曰三代之道欤臣筞事迂鄙众必诮其难用然通识逺虑知治道之本者必有是乎臣言者也
　　张方平又上防曰昨戎使萧英等回朝廷处置北鄙虽増兵饰垒事为之备然所遣将率未尽推择臣闻之军志善待敌者无恃其不来也当为不可胜恃我有以待之故城虽坚兵虽众财用诚给茍将率非其人无足恃已故将者人之司命国家安危之主惟陛下念兹戒兹即戎骑敢越封略使杨崇勲在镇定夏守赟在瀛州刘涣在沧州张耆在河阳陛下得髙枕乎虽愚夫童子亦知其必败事也盖朝廷非不知崇勲等之不足使也迫于用人之常体慊然而遣之尔必欲上寛倚注之忧下为众论所信自非已试之効者不足赖也势不得已莫若且取陜西偏裨之知名者如狄青范全軰每路輙徙一两人况自西鄙用兵已来三年于兹立功将士如青等未尝得一到京辇仰望天顔若以此为名召之赴阙量其材器稍迁用之追崇勲等使奉朝请议者必谓西北事均若青等被夺必恐西帅有辞且陜西四路各据千里之地连城数十官吏将佐以千计胜兵众矣岂不能选练偏裨日以为用一旦天子登一小校于朝而辞焉爱君体国者义不如是及兹盛夏邉未有虞可速致之比富弼使归幸而盟好未渝即各还之本路若敌人南向且使分捍北方事机所悬乞赐裁察
　　知谏院司马光论张方平状曰臣窃闻近者秦凤路经略安抚使知秦州张方平承信邉人虚称西夏兵侵犯邉境惶扰失度闭门乗城移牒隣路索兵自救永兴以西军马皆被抽发使近邉之民转相惊动闗陇骚然仍飞奏上闻致朝廷忧疑已而按省皆无事实方平身为元帅系一方安危举措施为众所瞻倚今乃怯懦轻易一至于此万一疆埸实有警急使方平当之岂不败事臣窃恐敌国闻之得以闚将帅之浅深益有轻中国之心非所以壮皇威镇殊俗也伏望朝廷治方平之罪严加谴谪更择明智沈勇之人以代其任庶几国家藩屏得御侮之臣可以高枕矣
　　司马光又论张方平第二状曰臣先于今月十四日上言秦凤路经略安抚使张方平怯懦轻易乞更择良将以代其任未防朝廷采纳臣闻将者成败之机安危之本固不可以任非其人今方平举措轻脱震骇一方传笑天下不才之迹章灼如此而朝廷犹掩覆包含一无所问臣恐敌国闻之皆有窥窬之志吏士覩之皆有轻侮之心是国家重惜方平而轻弃秦陇也凡将帅能否患在不知既知其不能而任之如故臣诚愚戆深所未达议者或以为方平虽失于仓猝然止于过为备御若从而罪之恐自今守邉之臣闻有宼至皆不敢为备也臣窃以为不然所谓为备者当平居无事之时简其将佐训其士卒严其壁垒利其器械审其间谍逺其斥堠使朝夕之间常若寇至如是则虽有猛鸷之敌不能犯也万一犯之可以安坐而制之耳何至狼狈如是哉臣闻方平在秦凤专以贵倨自处下情壅而不通自门墙之外皆可欺也况于兵民之休戚敌国之情伪方平安得而知之是以一旦承信虚声惶惑失据内惊诸郡上动朝廷此而不责典刑安用臣所以区区献言不已者乃责方平之无备非责其为备也伏望朝廷察臣前后所言明治方平之罪谪之逺方以儆封疆之臣使皆豫为备御不敢骄傲懈弛如方平所为也
　　光又论张方平第三状曰臣先曽上言秦凤路经畧安抚使张方平怯懦轻易乞更择人至今未防朝廷施行臣窃闻拓拔亮祚年齿寖长猖狂好兵常分之外邀求无厌董氊凶悍狡狯超其父兄朝廷官爵不满其意颇怀怨怼与契丹结婚隂相表里此朝廷所当旰食而忧也秦州居二敌之交为陜西四路之首军马民夷最号繁富而以怯懦轻易之人守之是委羔豚扵虎狼之蹊也臣窃为国家危之况方平其佗材识素无所长止以文辞致位至此奸憸贪猥士论共知今不可使之守邉事状昭然而朝廷掩覆其过曲加保全爱一人而失一方臣窃以为过矣伏望陛下不以邉事为细而忽之速治方平之罪严加谴谪更择沈勇晓兵之人以代其任不然必待有烽燧之警然后易之则宼已深矣
　　寳元二年右司谏韩琦乞许邉臣过阙朝见状曰臣窃见朝廷近来每于外任就移臣寮往沿邉委寄任使内有路由京师经过者多是陈乞朝见例各不防允许岂非朝廷以乞朝见者只是欲陈乞恩泽希求锡赐遂一例不允其请只今将所见入逓以闻臣窃以臣寮乆在外任必有素蕴冀得一望清光开陈本末理既周尽事必易行陛下若因而勉之责其效命则必挺身忘死思有以报陛下宠遇之厚若或别有陈乞亦在朝廷详其可否必不容其侥幸况今西陲设备之际以此移赴邉任臣寮自当诏令入对慰而遣之岂有邉臣到阙不面天顔使其自陈犹行沮遏甚非国家抚御将帅之术也臣欲今后就移邉任委寄臣寮因经过到京乞朝见者并赐恩许若因此妄有陈乞即系在朝廷断在不行岂可防小故而失于大体臣兼闻见有新差知渭州张元经过到京累状陈乞朝见未见俞防亦望特赐允可康定元年殿中侍御史文彦博奏曰臣闻穰苴出师首诛荘贾孙武教战先斩爱姬当事而行未尝禀命盖将权不可以不专军法不可以不峻兹所以攻必克而战必胜者用法严也自古有将权不专军法不峻而行师必胜者未之闻焉臣切闻去嵗以来用兵西鄙或有禁军小校临阵而先退邉垒偏师望敌而不进而綂帅之臣即时不行军令悉以事状上闻皆令邻郡置狱取勘下法寺详案定刑臣以谓失阃外之制隳军中之令临事不断禀命不威岂曰军容同夫儿戏复恐推劾之际据引枝蔓萌其茍免之心奏报之间淹延时日啓其幸生之路纵不至此亦慢令稽诛无以励众乃老师骄兵之弊也臣不知朝廷所用将臣必欲不令专制悉上禀于宸筭乎复不知将臣不能用军法皆取则于朝廷乎傥朝廷用将而不令专制则臣所谓失阃外之制矣古之遣将也君推毂而命之曰阃以内者寡人制之阃以外者将军制之此非徒然也盖委任责成之道不得不重今而轻之故臣所谓失阃外之制矣茍将臣不能自用军法则臣所谓隳军中之令矣人之常情孰不畏死敺亿万之众冒矢石之冲刑之不严何以督战兵法曰畏我者不畏敌畏敌者不畏我岂非严刑故对敌而伍中有不进者伍长杀之伍长不进什长杀之夫以什伍之长尚得专杀而綂帅之重不能诛一小校以厉士卒故臣以谓隳军中之令矣议者或曰今所遇之寇未为大敌所兴之师未至深入军中之法未可专用将校有犯所宜奏裁茍如议者之言臣以为过矣宼非大敌兵未深入尚且狼狈先退逗挠不进傥遇大敌深入而将校有犯必须上闻则穰苴之戮荘贾非大敌也止扵防军而后期孙武之斩美人非深入也惟以习战而众笑戮其君之宠臣爱姬亦未尝素禀而先啓终扵齐师胜晋吴人入郢孙武穰苴皆为名将者委任专而法素行也以区区霸国犹知任将之道岂巍巍圣朝不及于是且国朝着令凡禁军将校有退奏裁此则施于平居无事之日邉州守戍近郡屯聚则用之可矣今昊贼乱常蜂虿有毒防邉之兵逾数十万将权不专军法不峻则何以御之臣伏望陛下出自宸断稍假将权凡有偏裨小校临阵先退望敌不进如此之罪犯灼然但合该军法者不须置狱并许本部綂帅对众便行军令讫然后奏闻如此则师旅畏威进退从令或守或战必有殊功兵者国之大事陛下扵庙堂之上与宰辅大臣计之审矣岂容踈贱輙有轻议然臣承乏宪署职在司聦茍有见闻安可缄黙陛下勿以臣之此言徒习老生之常谈耳遂忽而不省臣熟思之任将治兵之术何莫由此道也愚者之虑幸赐采择干冒旒冕
　　文彦博又奏令邉帅练兵约束诸将曰臣切见自庆歴初陜西四路之兵逐路始分数将毎将马歩不下三二千人各自训练务要精熟兼得兵将相谙使唤之际尽知人人所能则鲜败事近闻诸将多不和同大率罕能綂制教阅部分各立异见寛猛之莭不得中道狥情敛怨由此而生师克在和有异扵是伏乞严戒逐路大帅讲求军法精加训练约束诸将务在和同兵声稍振邉宼自畏
　　庆歴三年知谏院欧阳脩上奏曰臣伏见国家自西鄙用兵累经败失京师劲卒多在征行禁衞诸军全然寡小又无将帅以备爪牙方今为国计者但务外忧强敌专意邉陲殊不思根本内虚朝廷势弱事有万一无以枝梧今军帅暗懦非其人禁兵骄堕不可用朝廷自以为患不待臣言而可知也臣亦歴考前世有国之君多扵无事之际恃安忘危备患不谨使祸起仓卒而至败亡者有矣然未有于用兵之时而反忘武备如今日者兵法曰将者民之司命国家安危之主也外以李昭亮王克基軰当契丹内以曹宗李用和等衞天子如当今之事势而以民之司命国之安危系此数人安得不取笑四夷遭其轻侮臣谓去嵗北边或兴狂悖今年元昊妄有请求若使朝廷有一二人中材之将叩头効死奋身请战誓雪君耻少増国威则敌人未敢侵淩朝廷未至屈辱奈何自中外都无一人既无可恃以力争遂至甘心于自弱夫天下至广遂无一人者非真无人也但求之不勤不至耳臣伏思自用兵以来朝廷求将之法不过命近臣举朝士换武官及选试班行方略等人而已近臣所举不过俗吏才干之士班行所选乃是弓马一夫之勇至于方略之人尤为乖滥试中者仅堪借职县尉参军而已扵此求而欲捍当今之患此所以困天下而败于敌人者也臣不知朝廷以此数事为求将之术果是乎果非乎以为是则所得何人知其非则盍思改革又不知朝廷以将为易得乎为难得乎为易则数嵗未见一人知其难得则当多方用意早赐采择俟其临患何可得乎伏望陛下特诏两府大臣别议求将之法尽去循常之格以来非常之人茍非不次以用人难弭当今之大患臣亦常有愚见乆欲条陈若必讲求庶可参用臣伏见唐及五代至乎国朝征伐四方立功行阵其间名将多出军卒只如西鄙用兵以来武将可称者往往出扵军中臣故谓只扵军中自可求将试略言求将之法谨条如左
　　凡求将之法先取近下禁军至厢军中年少有力者不拘等级因其伎同每百人为一队而教之较其伎精而最勇者百人之中必有一人矣得之以为队将此一伎勇实能服其百人矣以为百人之将可也合十队将而又教之较其伎精而最勇者十人之中必有一人矣得之以为裨将此一人之伎勇实能服其千人矣以为千人之将可也合十裨将而又教之夫伎勇出千人之上而难为胜矣则当择其有识见知变通者十人之中必有一人矣得之以为大将此一人之伎勇乃万人之选而又粗知变通因择智谋之佐以辅之以为万人之将可也幸而有伎勇不足而才识出乎万人之外者此不世之竒将非常格之所求也臣所谓只扵军中自可求将者也诚能如此得五七万兵随而又得万人之将五七人下至千人百人之将皆自定然后别立军名而为阶级之制每万人为一军以备宿衞有事则行师出征无事则坐威天下比夫以丰衣厚禄养骄惰无用之卒而逓迁以补至于校帅皆是凡愚暗懦之人得失相万矣若臣之説果可施行俟成一军则代旧禁兵万人散出之使就食于外新置之兵便制其始稍増旧给不使大优常役其力不令骄惰比及新兵成立旧兵出尽则京师减冗费得精兵比之为利又逺矣
　　右臣所陈只是选勇将训衞兵之法耳如捍邉破贼竒才异略之人不可谓无伏乞早赐留意精求
　　欧阳脩又论李昭亮不可将兵劄子曰臣伏见朝廷近自河东移李昭亮为镇定高阳三路都部署窃以北敌险诈必与国家为患北面之事常须有备此一事陛下圣心乆自忧之执政大臣非不知而忧之天下之人共为朝廷忧之李昭亮不才不堪为将帅不可委兵柄此一人陛下圣心乆自知之执政大臣非不知之天下之人亦共知之不审因何遽有此命大凡朝廷行事不当者或谓小事而忽畧容有不知致误施行而至乖错者有矣未有以天下大可忧患而上下共知之事公然乖缪任以非人如此者臣料两府之议必因施昌言等近奏三路阙都部署而目下无人以昭亮塞请而欲徐别选择不过如此而已然臣窃见朝廷作事常患因循应急则草草且行才过便不复留意只如今秋用郭承祐扵镇定寻以非才罢之当时应急且以常【一作康】徳舆为钤辖阙都部署一职本待徐择其人臣初喜朝廷必能自此精于选任经今数月何曽用意求人一旦昌言奏来又遣昭亮且去今平时无事之际尚如此不能选人任用若一旦仓皇事动更于何处求人故臣谓朝议欲徐择人而代昭亮者乃虚语尔方今天下至广不可谓之无人但朝廷无术以得之耳宁用不材以败事不肯劳心而择材事至忧危可为恸哭臣思朝廷所以乏人任用之弊盖为依常守例须用依资歴级之人不肯非次拔擢所以无人可用古人谓劳扵择贤而逸于任使今人既难得求之又不勤待其自来何复可得臣累曽上言练兵选将之法未赐施行又曽言乞于沿邉十数州且选州将亦不防听纳宁可公选不材之人委以大兵之柄一旦误事悔何及之伏望圣慈出于睿断其李昭亮早令两府择人替换仍早讲求选将之法若大将难卒然而得即乞于沿邉州军选择州将近下资浅人中庶乎易得昨北使姓名稍迟始日中外之士已共忧疑幸其未动之间宜作先时之备兵法曰无恃其不来恃吾有以待之惟陛下为社稷之计深思而行之则天下幸甚
　　欧阳脩又论郭承祐不可帅真定奏曰臣伏闻朝防用郭承祐为真定部管臣自闻此除改夙夜思惟国家用兵已五六年未有纎毫所得挫尽朝廷威势困却天下生灵细思厥由其失安在患在朝廷拘守常例不肯越次择材心知小人付以重任后虽败事亦终不悔今每有除拟人或问于大臣则曰虽知非材舍此别无人甚者欲塞人言则必曰尔试别思更有谁可用乎臣亦尝闻此言每退而叹息夫所谓别无人者岂是天下真无人乎盖不力求之耳今不肯劳心选择越次而用但守常循例轻用小人宁误大计一误不悔后人复然至如葛怀敏顷在西邉天下皆知其不可当时议者但曰舍怀敏别未有人难为换易及其战败身亡横尸原野懐敏既不复生亦须别求人用臣谓今日任承祐亦犹当时用懐敏也况如承祐者凡庸奴之才不及懐敏逺甚顷在澶州只令筑城几至生变岂可当此一路臣谓朝廷非不知承祐非才议者不过曰例当叙进别更无人此乃因循之説尔方今强敌潜谋祸端已兆中外之士见国家轻忽戎患弛武北方人皆献言愿早为备忽见如此除改谁不惊忧前六符之来朝廷忍耻就议盖为河朔无可自恃难与速争须至屈意茍和少寛祸患今幸得此自纾之计所宜多方汲汲精意将以先为御备犹恐不及岂是因循守例轻任小人之日也其郭承祐欲乞早移与一不用兵处知州或召还别与一闲慢职秩若欲録其勲旧优其戚里之恩闲官厚禄足可养之不必须令居此要任伏愿陛下深思大计不惮改为则天下幸甚
　　脩又论赵振不可将兵劄子曰臣风闻河东近日累奏事宜探得昊贼集兵马伏縁昨来张延夀议和之际尚有朝廷未许事莭深虑狂贼因忿出兵即三路邉防皆合设备伏见河东都部署明镐虽是材臣未谙战阵副部署赵振人品庸劣全不知兵只是好交结沽买声誉所以不因功业擢至将帅前在延州遂致败误虽行责降不及朞年却授兵权全无报効其人少壮尚不堪用今又年老病患全然不堪战鬬一旦临事必误国家臣闻将者国之司命今陛下安危之机系于将帅而河东一路无一战将只有赵振老病一人而已细思此事大可寒心茍有误事忧在朝廷其赵振伏乞速下本路体量如或实老病不任即乞罢归散秩别委将臣窃以河东一路兵马极多岂是蓄养病将之处西北二边为患如此亦非赵振可当若使临事败误悔恐不及伏望圣慈深思大计无惜一老病败事之人
　　仁宗时欧阳脩知谏院又上防曰臣访闻岢岚军昨于四月中捉获逃走万胜长行张季虎翼张贵李徳等三人并系禁兵本军勘正法司检用编勅禁军料钱满五百文逃走捕捉获者处斩讫奏其张贵等并依法处斩讫本路转运司检防先降令勅春夏不行斩刑合决重杖处死糺駮本军不合斩见差岚州团练判官刘述取勘岢岚军使米光濬等窃縁岢岚军地接西北二边正是秋冬大屯军马之处若管军将率斩一逃军却遭勘罚则无由綂众渐啓兵骄况重杖与处斩俱是死刑无所失入运司守令勅糺案虽执常科兵官以军令斩人亦是常事况米光濬等勘成公案亦不过得违制失刑名论情定罪所犯至轻阻将率以长兵骄其损不细伏乞朝廷只作访闻此事特降圣防与免勘劾所贵沿邉将率知朝廷委遇之恩尽心效用兵戎畏肃不致骄恣生事谨具状奏
　　欧阳脩又论乞不勘狄青侵公用钱劄子曰臣风闻邉臣张亢近为使过公用钱见在陜西置院根勘其勘官所取干连人甚众亦闻狄青曽随张亢入界见已勾追照对臣伏见国家兵兴以来五六年所得邉将惟狄青种世衡二人而已其忠勇材武不可与张亢滕宗谅一例待之臣料青本武人不知法律纵有使过公用钱必不似葛宗古故意偷谩不过失于检致误侵使而已方今议和之使正在敌中茍一言不合则忿兵为患必至侵邉谨备过防正借勇将况如青者无三两人可惜因些小公用钱扵此要人之际自将青等为敌拘囚使敌闻之以为得计伏望特降指挥元勘官只将张亢一宗事莭依公根勘不得枝蔓勾追其狄青纵有干连仍乞特与免勘臣于邉臣本无干涉岂有爱憎但虑勘官只希朝廷意防不頋邉上事机将国家难得之人与常人一例推鞫一旦乏人误事则悔不可追伏乞朝廷特赐寛贷邉臣知无功之将犯法必诛要借之人以能赎过则人人自励将见成功
　　庆歴四年参知政事范仲淹奏曰臣窃闻国家置武学以来若未有人习艺或恐英豪隠晦耻就学生之列傥乆设此学无人可教则虑外人窥觇谓无英材于体非便欲乞指挥国子监不须别立武学之名如学生中有好习兵书者令本监官员保明委是忠良之人即密令听读臣窃见邉上甚有弓马精强谙知邉事之人即未曽习学兵书不知为将之体所以未堪拔擢欲乞指挥陜西河东逐路经略司于将佐及使臣军员中拣选识文字的有机智武勇乆逺可以为将者取三五人令经略部管诸司参谋官员等密与讲説兵书讨论胜防所贵邉上武勇已着之人更知将略或因而立功则将来有人可任即不得虚张多教人数
　　仁宗时范仲淹又奏乞减武臣充提刑及今枢密院三班选人进呈防曰今西北二方交困中原骄盛如此国家御捍实在三邉不惟战将乏人其知州知军并驻泊都监大寨寨主常要有心力人勾当方可主兵马安缉蕃部严治城寨体探事机今来诸路提刑狱多占却心力使臣或邉上仓卒要人终是怯惧不堪任使欲乞特降圣防诸路提刑狱除川广福建路依旧差文臣武职相兼外其余路分只令文资勾当却留武职拣选少壮有精神者并与三路邉上差遣令惯习邉事或年甲虽髙素有心力未至衰老者亦可充邉上知州军驻泊都监勾当颇济事务如无精神心力则是不材之人岂堪为按察之官澄清部下因此便可退入闲慢差使庶免取笑四方仍乞委枢密院除选拣上项提刑狱使臣外更常切于武臣中选人及令三班院亦常选人逐月一度具选到人姓名闻奏引见与沿邉次邉差遣所贵邉上多得有精神心力之人既乆于其事则渐増胆勇缓急可用此乃养育将材御备戎宼之要也至于川广荆湖近蛮之处亦乞重选知州军都廵检等以镇抚邉界存活生民
　　范仲淹时为陜西经略安抚使又奏曰臣等窃见用兵之处诸军内若有指挥使员寮得力则不唯训练齐整兼临阵之时各能将领其下士卒方肯用命若人员不甚得力则向下兵士例各骄惰不受指踪多致退败显是军气强弱系于将校今来邉上诸军人员甚有年老病患全不得力之人兼更有见阙人数不少若不早行选择则恐来依前悮事臣等欲乞朝廷于都知押班及近上内臣内选差谙歴邉事者三员内二员往陜西路一员往河东路计会逐处经略部署司勾集管下屯驻驻泊就粮诸军人员司共拣选如内有年髙脚手沈重并疾患尫弱不堪披带及愚戆全无精神不能部辖者并开坐申奏内屯驻驻泊人员一面发遣赴阙别与安排所有就粮指挥人员即更于逐人名下各令指射愿管厢军去处闻奏仍勒在本营听候朝防候拣选毕即据指挥见阙人数便扵诸军十将以上拣选曽有功劳者并武艺高强得力之人升一两资给帖权管将来转员却依本资叙迁所贵将校得人士卒増气仲淹又奏陜西主帅带押蕃使防曰臣窃见环庆路熟户蕃部约及二万人内只蕃官一千余人各有请受每人惟有料钱亦无月粮衣赐所费少于养赡长行兵士皆能辛苦熟扵战鬭如抚驭之间恩威得所大可防托邉界减得兵马今来环州种世衡原州蒋偕抚驭蕃部防有畏爱缓急可以呼集使唤欲乞朝廷先授此二人兼管辖蕃部使所贵激劝邉臣于熟户用心专加綂领缓急使唤渐可减得戍兵万数其四路主帅亦令依旧时莭度并带蕃部使
　　皇祐四年直集贤院刘敞奏曰臣闻朝廷以狄青宣抚荆湖经制盗贼而议不置副臣以谓不便或曰置副而使中人为之臣又以为不便臣闻上古王者之遣使命将也必为之设介贰参佐非独思纪纲广谋防而已亦所以谨大事备不然也今拥数万人之众连四路之广莭制万里吉凶所系而单车临之孤拱独立猝有疾病不意之虞无所仗托莫相维持非计之全也狄青起于行伍而迁枢近天下诚未见其美方以盗贼之急拥兵而出故人人想望风采愿闻成功宜得正固干略之臣参职共事设以中人为之必大失事望足以示陋非朝廷之光也臣故曰议不置副不便置副而使中人为之亦不便此臣所以拳拳也盖先事而言者常若迂阔后事而言者常若不及惟陛下留意刍荛谨重军旅之任仁宗时蔡襄上奏曰臣切见唐代宗徳宗朝吐蕃屡侵邉境是时唐帝在长安势大力众大臣如郭子仪李抱玉浑瑊继緫大兵已镇近畿犹命马璘李元谅守泾州张献甫杨朝李晟守邠州郝玭守渭州分扞虏势是邠泾两路自古为西虏之扼而长安之所恃以为屏蔽也今事之势与唐不侔而泾原邠宁朝廷命帅虽以永兴延州二帅遥领西路安抚之名万一邉郡有警岂能遥制事机应变以破敌乎臣请邠泾二路当择帅臣使其势若鄜延环庆之重励兵训卒待敌之至而破之此制胜之术也
　　蔡襄又奏曰臣伏见数年以来北敌观我事势资负固淩胁之骄庙堂失于计谋抱屈意依随之辱然契丹贯盈自任当极盛必衰之期若朝廷处置得宜能反弱为强之势方今敌众于云州集河北系天下安危深思作备之方尽在得人而已臣切见河北镇定都部署李昭亮镇州张存雄州王徳基澶州李昭述等或居要郡或緫重兵假使智能尽厌服于人犹恐计虑或见轻于敌而况指数名姓知委任非人尚令列在邉防得不取笑外裔李昭亮张存李昭述王徳基伏乞速行差替朝廷若以皆无显过不欲非时改移是惜数人之顔情不頋生民之祸患若以无人可使延日茍安侍从文武之班同国家休戚之计度才委任必济艰危伏望圣慈决于睿断
　　知制诰范镇上奏曰伏见寳元庆歴间用兵伐元昊而兵之积于陜西者数十万人天下英才皆聚闗中然未尝有尺寸功者横山为之限也元昊大入则大胜小入则小胜每战得意者横山之人为之用也横山之人为之用终之以厚利而盟之又如其号为国主岂得已哉此忠臣义士尝胆而不可忘者则前日种谔之举发于忠义也提兵二千得其众数万马牛二十万拓地百余里至绥州而城之不旬月间垒壁楼橹仓敖府库凡战之具无不皆备亦可以言才矣而议者以其不中覆一言轻之今谔下吏事在不测臣有所懐不敢不陈且横山之人苦谅祚虐政不为之用欲内附者乆矣昔先帝尝欲经营之其志未就陛下悼先帝之志未就也屡召边臣与之计议则谔虽不中覆可无罪也议者又以为待逺人不可以失信异时山遇诣延州告元昊反知州郭劝执而还之可谓不失信矣而元昊杀山遇卒反无改是逺人不足以信待之也廼者谅祚寇渭州掠边民拒使者而不纳又寇大顺反迹明矣朝廷絶其歳赐以困弊之乃卑辞称臣谢过伏罪是岂真称臣哉直以其国中饥而未能发耳使谔不受其降众亦反受之亦反然受之已足雪寳元庆歴之耻快边人之心且夏人之性畏胜而侮败今谔已可使之畏矣而议者乃欲杀之是沮边臣之立功者而为谅祚报仇也世之论者常病无将非无将也但御将之术太拘耳陛下试观寳元庆歴间事则谔今日可以为将矣昔者魏尚尝有罪于汉矣文帝感冯唐之言而赦出之尚终立功愿陛下奋文帝之心感臣之言赦谔使护领其众以捍塞下必能立魏尚之功扵此世使臣得为冯唐幸矣
　　监察御史包拯论边将上奏曰臣近者累曽上言以河北沿邉将帅未甚得人特乞精选其代州尤不可轻授縁代州与云应等州相去至近路又坦平古今最是难控扼之所太宗朝以骁将杨业守之业殁继以给事中张齐贤守之其慎重用人如此自后边鄙无事然亦用武臣中有材略者今朝廷委任郭承祐必恐败事按承祐累任无状朝野共知物议喧然以为不可且北敌请命歴年多矣然恩过则生骄安乆则忘备理之常也况西北二陲自古尝恶其连盟协势以为中国之患以今观之衅端已兆庙堂之上所宜窥之未萌而为国家鋭意而逺虑也今天下不患乏人患在不用用人之道不必分文武之异限髙卑之差在其人如何耳必当考以应敌制胜之畧询以安边御众之宜观辞气之瓌竒举动之方重者擢而用之则取人之要无大于此况河北河东同时地震变异如此不可不惧臣先进劄子言之颇详其承祐欲乞早令召还别用能者沿邉守将畏懦不胜任者亦乞速赐移易若不预为之具缓急图之则无及矣惟陛下特留圣意则天下幸甚
　　谏议大夫夏竦上奏曰臣闻将者人之司命国家长城将帅之任非材不居求材之道斯为难哉若以颁首胼肋为壮则秉钺非角觝之戏以巨觞大炙为勇则建牙非饮食之场以弯提劒为彊则上将非一人之敌以遭逢故旧为忠则三军非恩泽之任在观其器能察其性情轻者易恐躁者易挠很者易激疑者易动骄者易诱弱者易诎刚者易误况其材不同而其任复异任文儒则惧其畏懦任英武则防其防扈任刚勇则虑其寡谋任庸鄙则恐其败事是则幅员万里殆无将业岂其选任殚乏良规但﨣﨣之夫良多客气既昧今古孰知成败春秋郤縠为将敦诗説礼战国孙吴论兵文动辞采汉兴曹参赵充国祭遵卢植魏晋诸葛武侯杜预羊祜唐李靖郭元振裴度或立战功或为名将观其武略抑资文术以是而观可否自分前事元后之法则但能精选文臣材兼智勇若多识前贤事迹必资通变机筹授之斧钺临事可裁然旁选英雄列为裨佐以勇佐谋舒急相济谋者足以制敌勇者足以冠军二者有方则师律正矣
　　夏竦时为陜西经略安抚使又上奏曰臣闻古者将帅受命于庙受脤于社王者遣之则跪而推毂曰自阃以外将军制之赐以斧钺得专杀戮故三军弭伏克捷相仍后代自疑多轻兵柄恐其末大本小临事难为制御斯皆流议颇昧逺图盖昔者皇纲解纽擢任非人内多谗贼之臣致有防扈之将若朝廷有序邪佞不生虽使举国出师孰敢潜圗不轨稽夫往事足有成范乐羊伐中山魏文侯示其谤书三箧条侯屯细桞汉太宗为之按辔徐行在君臣相契故功业易成将以军法行师王命有所不受制敌变化无方难可授之成筭兵有速如风雨不测如神三军趋利而行岂当千里请战用将之道歴代攸难今则边臣武帅禄厚责轻俸给之费月差千万歌舞殽觞乐极品流边鄙之上战阵之前外示彊毅内多畏懦不知竒正要覆之略解交伐谋之计攻分战守之利纡直迟速之势茍有所施躬循绳墨先咨中贵之官次访参谋之臣鸣鼓而行控而列胜则逐北败则婴城以是制戎终无竒效近年二将端坐边城颇失国威故纵敌骑而大者不及诛夷小者尚分麾寄虽令后人无惧死之变奈使苍生有无告之防诚当选任贤良絶其疑问法汉髙之将将推光武之赤心委以骏权责之成效听以古礼用兵便宜从事功成速赏要以带砺之盟注意不回开以丹青之信是则百万之众可以恩齐荒服之君可以威制
　　侍御史赵抃上言曰臣闻吉之先见圣人所以知几豫备不虞治世因而无悔朝廷之设外御帅府之握重兵不唯用政术以安吾民抑亦修武事以制他寇茍曰称职则一方何忧或非得人则为国生事伏见京东路青郓二州知州各带安抚使其地控山并海兵民一有失所易为作过近年悉差两制及前两府臣寮以镇抚之今曹佾知青州李端懿知郓州素匪勲旧俱縁戚里威名未着势力且轻万一属部有不测事宜则人心动揺何所倚赖兼亦曽有台官上言谓其不便臣欲乞圣防特赐检防改差青郓二州安抚使选有才谋经任使两制以上臣寮充之以安京东人心亦先见豫备之一端也
　　英宗初即位殿中侍御史司马光上奏曰臣闻赵滋为人刚愎不可管军朝廷不以为信臣亦自恐闻听未审不敢复有所陈自后又闻滋对契丹人使礼貌骄倨不遵旧式近者又闻本路帅臣奏滋任意行事恐致引惹窃以景徳以前契丹未和亲之时戎车歳驾疆埸日骇乗舆暴露扵澶渊敌骑凭陵扵齐郓两河之间暴骨如莽先帝深惟安危之大体得失之至计亲屈帝王之尊与之约为兄弟歳捐金帛以饵之聘问往来待以敌国之礼陛下承统一遵故约夫岂以此为不辱哉志存生民故也是以兵革不用百姓阜安垂六十年今契丹所以事中国之礼未有阙也为边臣者当训卒乗缮器械以戒不虞厚饔饩慎威仪以待使者内不失备外不失好以副朝廷之意而已今滋数乗客气以傲使人争小胜以挑彊敌茍为夸大于目前以求一时之声名而不顾国家永乆之患臣恐衅隙一开则朝廷未得髙枕而卧也昔孙蒯毁缾而曹卫构难鄫人沤菅而鲁国丧邑渉佗捘手而晋失诸侯女子争桑而呉师入郢故祸常起于细防而事或生于所忽凡二国所以相交之道不可以不慎也雄州当敌之冲平居则行李之所往来有事则戎马之所出入典州之将不可不精择其人滋禀性狂很恐不可乆寘扵彼乞落军职徙之内地毋使边将相效为国生事实天下幸甚
　　司马光又上奏曰臣累曽上言赵滋刚愎狂妄不可管军及守邉必将败事近闻朝廷益加宠任令再知雄州臣愚瞽之言诚无足采然窃闻向时本路都转运使唐介安抚使彭思永昔曽言滋罪状今朝廷使之再任彼三人者必不肯同心协力以利公家但更相违戾窥伺得失虽容貌语言外相包容其中心岂能坦然全无猜恶是朝廷之使交鬭也若监司将帅互相猜恶而欲使之安下民扞外敌臣窃以为难矣伏望朝廷念河北一路系国家安危察滋所为皆夸诞不实授滋别路一闲慢差遣使上下之情各获自安不唯边境保无他虑亦滋一身之福也
　　治平元年光知谏院言程戡施昌言劄子曰臣窃闻近者夏国屡起事端边境之变不可不备为备之要在于择帅伏见鄜延路经略使程戡资性奸回泾原路经略使施昌言老病昏昧皆以斗筲罢愞之才当折冲御侮之任平居之时未见有阙一旦警急必败大事譬如开门揖盗以肉餧虎臣窃为国家危之伏望陛下早择智勇之将以代其任二人并除致仕以安邉境之民戒偷禄之臣
　　二年侍御知杂事吕诲论差中官为陜西钤辖状曰臣近闻陜西四路各差中官一员钤辖专管蕃部公事及支公使库钱千贯仍每嵗入奏边事权势甚重惊骇羣听臣不识圣筭之远但闻羣臣之议不以为便亦恐为陛下之谋者思之未至耳但有唐以来举兵不利未有不自扵监军者我朝因循前弊尚多乆未更革奈何又増置此员如走马承受官品至卑一路已不胜其害况今钤辖寄重其实已均安抚使之权矣原朝廷之意必为昨来熟户背叛弓箭手逃亡使之以时犒设专行姑息何其踈也臣尝见熟户耕佃官田并无征徭遇战鬭方出一人一骑兹外更无侵扰熈熈安业界外生户羡慕不足常苦谅祚诛求愿为汉民不可得尔有以知熟户无背汉之心明矣但为谅祚诱之以厚利刼之以重兵边臣坐视杀戮不为救防彼将逃死岂得已也若威加邉外戎人不敢内侵熟户自然安堵不尔虽丰牛酒日为犒设徒有损费何益于事哉至如士卒乆不训练盖兵官不务协同借若五将军中有一员内臣不喜教阅动为姑息由此卒伍骄惰他将稍严纪律则怨谤竞起帅臣畏惧唯恐生事上下因循茍简军旅无繇精鋭斯中官姑息之効也疆埸之事果只如此处置未知其利而但见其害藩篱不日隳坏将尽藩篱堕则边城危矣臣前奏上乞扵无事时整齐熟户弓箭手大臣合议终不以为然臣观今日处置诚未为便喑黙不言则负任使所谓钤辖四人者臣欲乞朝廷省罢精择帅臣凡事一切付委庶几阃外之权专制则于责重矣惟圣智择焉
　　侍御史赵瞻论五路置帅不当更以冯京为安抚状曰臣伏见陜西置永兴秦延庆渭五路安抚经略使各开帅府以制西戎今又忽差冯京安抚诸路风闻士论莫测所谓不知朝廷以诸帅臣皆不能安抚本路邪是国家欲深究邉事而专委近臣经画之也帅臣非才自当更置直欲经画暂至岂能究知是皆未有以补疆埸之万一而足以愧边帅扰戍兵矣犒师劳将迁易卒伍浮费百出虚声交至闗陜之民必大恟动臣愚固以为无益至有损也昔杜预使王濬先入石头避其亲受莭制裴度为韩洪已为都綂遂不更称招讨深达国体共成边功古之用人今悉相反以臣所见乞罢冯京之行茍欲精求利病即有文彦博孙沔新付兵柄未出国门授以圣谟庙筭彼皆元老可以仰成臣愚不识事机愿进区区之虑
　　赵瞻又论差中官为陜西钤辖状曰臣伏闻古者天子推毂遣将则曰自阃以外将军制之盖明委任之专也故唐于诸道行军而置緫管莭度以至领押诸蕃部落及近界诸蛮之率入阶衔遂成定制国朝自起西师分置戎府外有四路以扼敌境然招讨经略安抚緫管之司责任至重故未尝不选文武贤明之臣以领其柄内则数州之军民外则诸部之蕃落威恩刑赏处置制宜敢于纎防有不振举比者戎事稍息人自谋安缯絮饮食失于侈靡藩篱族聚不复頋卹向即已称两面今遂絶为匪人去歳西夏兵势压邉思顺酋豪既为綂率诸族离弱固自归投中国不为救营熟户随亦翻叛致此疆埸荡无斥堠敌若犯境径至城下固宜朝廷熟虑更制近乃特以内臣王昭明四辈各当一路招抚近蕃虽留神则甚勤在制宜则殊失窃观唐室兴兵最多更用宦人率致败事如观军容及宣慰等名常为切齿之患今招集蕃部镇安方陲悉皆大将之权岂容偏帅所挠一委斯柄将袭往弊兵机牵制綂帅何安臣愚所见不若以此等事尽付帅臣是其官守谁执其咎既塞分权生事之隙又明委任责成之专即罢阉宦无侵军政足以前鉴史戒而后息乱原矣臣以乆居闗陜寖识事宜比自西来兼访道路邉人议士率言此失愿陛下特留神断不惮改更随意招怀以安携贰
　　赵瞻又论差中官为陜西钤辖状曰臣伏防陛下特出圣意擢在言职犬马犹知报效臣子岂忘奋励况闻舆论敢自循黙近日于垂拱殿輙已具劄子敷奏以内臣王昭明等四人分制边任侵挠帅权乞赐更置更责大将至今未防采听是臣所负言责之未塞者也此事一书国史已玷陛下元年之大政今又不察臣言遂为国家异日之遗恨茍能遽追前命慰快群情即于返掌之间更彰纳谏之徳故人人莫不为陛下深惜之也且如帅府处置蕃部乃是邉事万分之一今以一事偶失即为添置中官将来复有事生又欲何以为计况彼各受密防嵗入朝谒邉臣防逺日虑倾危军政异同孰能主执外未制敌内先坏事昔程元振诬来瑱之罪鱼朝恩间子仪之功故穆质谏用宦人为将而吐突承璀终无功于镇定裴度奏罢诸军监阵而李愬逐贼于淮蔡至如本朝鄜延败事则斩徳和于河中麟府丧师则流元道于海裔岂非古今得失之明效哉然犹使议者惓惓疑宸之未断怪辅臣之依违斯可谓事机之切不可不亟谏也臣至防贱愚忠所激义忘后害殊不知有一身一门之私计亦不知有羣阉羣邪之势力上冒天威死有余戮臣愚不胜激切之至
　　叅知政事欧阳脩上奏曰臣伏见谅祚猖狂渐违誓约僭叛之迹彰露已多年嵗之间必为边患国家御备之计先在择人而自庆歴罢兵以来至今二十余年当时经用旧人零落无几惟尚书户部侍郎孙沔尚在西事时沔守环庆一路其人磊落有智勇但以未尝出兵又不遇敌故未有临阵破贼之功然其养练士卒招抚蕃夷恩信着扵一方至今邉人思之虽世不乏材朝廷方务推择若求曽经西事可用之人则臣谓无如沔者沔今年虽七十闻其心力不衰飞鹰走马尚如平日况所用者取其智谋借其威信前世老将彊起成功者多沔虽中间曽以罪废弃瑕使过正是用人之术臣今欲乞朝廷更加察访如沔实未衰羸伏望圣慈特赐奨用庶扵择材难得之时可备一方之寄










　　歴代名臣奏议卷二百三十七
　　钦定四库全书
　　歴代名臣奏议卷二百三十八
</div>
    <div class="pagination">
<a href="历代名臣奏议_page92.html">上一页</a><span>...</span><a href="历代名臣奏议_page88.html">88</a><a href="历代名臣奏议_page89.html">89</a><a href="历代名臣奏议_page90.html">90</a><a href="历代名臣奏议_page91.html">91</a><a href="历代名臣奏议_page92.html">92</a><span class="current-page">93</span><a href="历代名臣奏议_page94.html">94</a><a href="历代名臣奏议_page95.html">95</a><a href="历代名臣奏议_page96.html">96</a><a href="历代名臣奏议_page97.html">97</a><a href="历代名臣奏议_page98.html">98</a><span>...</span><a href="历代名臣奏议_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
