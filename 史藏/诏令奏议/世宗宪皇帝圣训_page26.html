<!DOCTYPE html>
<html>
<head>
    <meta charset="UTF-8">
    <title>世宗宪皇帝圣训 - 第 26 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝圣训 - 第 26 页/共 37 页</h1>
    <div class="content">　　谕防者斯称善已朕自幼未曽理事
　　皇考命朕绍承大统朕深念付托之重凡朕所降谕防尔等以为是则曰是以为非则即陈奏勿得面从虽封还硃批谕防朕亦深喜断不谴责若但随声附和致自取辱非朕所望也
　　五月乙未
　　上谕满汉九卿詹事科道等天时亢旱朕夙夜焦劳敬谨斋戒久未得雨意者用人行政之间尚有缺失不能感召
　　天和以致甘霖未沛朕欲在廷诸臣直言得失犹恐视为具文概以谀词颂扬负朕实心求言之意今特谕尔等各具密折凡朕所行之事或有过失务尽言无隐即所行无过或更有应行事宜亦各据己见陈奏使朕有则改之无则加勉方得古大臣责难于君之义至用人一途或有未当尔等务必据实指陈勿避嫌怨即朕亲信重臣亦不妨指出上古君臣都俞吁咈至今传为盛事尔等若能披肝露胆极言直谏即所奏未尽合宜朕亦重其人品傥仍瞻徇依违浮词塞责朕亦薄其为人尔等各宜副朕实心果有嘉谟嘉猷俾得见之政事将召
　　天和而蘓民困胥在于此矣
　　雍正二年甲辰九月乙丑
　　上谕大学士九卿等朕前因兵部所奏年满千总一事未询定例误降谕防彼时大学士等应即详陈其故使朕不致有误今幸所降谕防尚未发出朕已询知定例傥朕知之不早势必将发出谕防追还更改殊妨政体
　　皇考御极六十余年诸事无不谙练朕在藩邸年久虽于羣情利事理得失无不周知至于国家政事有关定例者朕既经歴未久如何可比
　　皇考其匡正之责实在尔等朕屡降谕防君臣谊同一体即使人君不能容纳臣下之言犹当一心爱主极陈无隐况朕自御极以来痛惩逢迎之谆谆以实心匡弼朕躬期望尔等君子之过也如日月之食其过也人皆见之及其更也人皆仰之朕之素性不吝改过茍自知其非即于大廷广众之中明言以改之从无护庇粉饰之事今为年满千总所降谕防尔等具悉成例办事有年岂不知朕偶误总以逢迎缄默为心或是或非听朕为之而不言则待朕者何薄耶嗣后尔等各宜深悔前非务思君臣一体之大义竭诚殚虑仰副朕懐
　　雍正四年丙午六月壬戍
　　上谕大学士九卿翰詹科道等朕自即位以来念皇考付托之重惟恐天下之人有一夫一妇不获其所自朝至夜殚心竭虑晷刻靡宁无非欲休养民生澄清吏治使中外永享升平之福以仰慰我
　　圣祖仁皇帝在
　　天之灵即如前岁雨泽偶愆去岁畿辅被潦朕在宫中防祷
　　上天中夜屡起瞻望云色以卜晴雨祈祷之时尝终日饮膳不御不止于减膳而已此皆朕默尽其心不肯令人知之在朕心以为敬
　　天勤民励精图治之意至真至切可以自信无少愧歉于中故凡下诏求言之事未曽举行今夏二麦登塲之时适值连雨目前虽晴尚未开霁朕为小民深切轸念且奸民郭允进私贴謡歌有军民怨新主之语朕因此返躬自省不能无疑或用人行政之间在朕已实尽其心而众人观论尚有以为未当之处亦未可知总之千万人之中有一二人或有异议朕心即欲省察而权衡之尔诸臣皆朕简用之员职在劻勷谊同休戚若朕身有过可直言无隐政治得失亦即各抒己见据实陈奏朕必嘉纳勿视为具文勿有所瞻顾茍且塞责重负朕真切清问之至意
　　雍正五年丁未闰三月丁巳
　　上谕吏部朕日理万几惟欲周知庶务通达下情是以广开言路令人条奏事件冀于政治有所裨益近见条陈人员内颇有能据实陈奏不避嫌怨切中情者朕思此等之人其言既可采录则其善亦不可冺嗣后凡内外大小引见人员如有条奏发交廷议允行者着该部记明档册其人日后或被堂官叅劾或被督抚纠叅该部议处覆本之时将该员某年条奏某事曽经允行之处写签夹于本内进呈以便斟酌其事之轻重量与寛减则国家政治既得条奏之益而其人亦深受敢言之效庶可共加朂励也
　　九月己巳云贵总督鄂尔泰疏奏开濬江南水利事宜
　　上谕内阁览鄂尔泰所奏江南水道事宜甚属周详但折内有越职陈奏字様凡内外大臣越职办事固为不可至非己身职任之事有关国计民生者既有见闻据实入告方合公忠体国之义乃尽职非越职也鄂尔泰所奏发与范时绎陈时夏齐苏勒陈世倌鄂礼就近详加相度悉心妥议具奏
　　雍正七年己酉二月丙子
　　上谕科道等官尔等职司言路迩来并不陈奏一事以此观之尔等科道官除徇私报复党同伐异之外遂无可言之事矣朕从前令尔等轮奏密折大有深意因崔致逺等不堪小人妄行渎奏是以将密折停止令尔等露章明言凡有关于国计民生用人行政之事尔等何一不当据实奏闻乎明季吏治之壊多由科道廵按结党营私紊乱是非所致朕励精图治耳目甚广虽不专恃尔等但尔等身居言路自当尽其职守外而督抚以及州县内而部院八旗五城等衙门如有不法及不称职之人闻见确实皆可叅奏使朕躬或有过失更当直陈极谏尔等何竟默无一言为臣之道惟在公忠如自揣不能供职即当引退何得茍且因循有旷职守嗣后其共勉之
　　五月辛未
　　上谕内阁自古明目达聪之道欲以周知庶务博采羣情其责端在于臣工之襄赞然必公正居心斯能以忠言谠论裨益政治茍或植党营私辩言乱政此倡彼和颠倒是非实国家之罪人为王章所不宥尝观前明季世一二新进后生窃居言路遂朋比固结挟制大臣把持朝政以致国是日非而不可挽此其炯鉴也我
　　世祖章皇帝
　　圣祖仁皇帝圣神御极大观在上言路开羣邪屛息一切猖狂浇薄之风早已翕然丕变虽有不肖之徒亦无能施其伎俩矣朕即位以来以公听并观为务以纳忠广益为先既命满汉文武大臣指陈政务又命科道等于露章之外准具密折奏事盖以国家事务殷繁人情端种种诸臣有陈奏之心或有不便显言之处故令密封进呈所以免其瞻顾去其嫌疑俾得各抒所见尽言无隐庶国计民生均有攸赖又如国家任事出力勤慎素着之大臣所办公务既多岂能保其无所错误若因此而被指摘殊非情理其他偶罹过愆或其子弟家人生事失于觉察一经弹劾若朕不加处分则近于护庇若加以处分则彼之宣力甚多而不能恕其一眚朕心实为不忍不若言事者密陈朕前待朕为之斟酌轻重训诲区处亦两全之道凡此皆须出于至公至当方有裨益于风俗人心非使不肖言官借密奏以自便其
　　私也乃营私植党之徒竟欲以此逞其奸黠甚或密行告讦诋毁大臣挠乱国政此风断不可长朕是以降防停止科道官之密奏止令各用露章盖以其在大廷广众之间自不敢挟私心而昧公道也乃复有公然紊乱黒白颠倒是非輙欲轻变旧章擅作威福者其余则摭拾陈言茍且塞责又或相率而为依违缄默之计竟未见一人一事实有所建白裨益于国计民生者夫以朝廷耳目之官视国家之政治如陌路而又欲以进谏之羙誉归之于己以不能纳谏之名归之于君上忍心害理莫此为甚言官以进言为职岂容以国家之事沽一己之名朕之广开言路者实欲以众人之耳目为朕之耳目使民隐得闻万事就理并非邀虚懐受谏之名博建鼗置铎之颂也乃向来科道官密奏之如此近来露章之习又如此中外所共知共见者朕不得不再行训饬言官有补阙拾遗之职庶其痛改頽风洗涤故习尽谠言献替之道成荡平正直之风科道不愧谏议之官国家得收纳言之效傥复蹈昔年故辙则有害而无益矣着传谕科道等嗣后条奏事件着如文武大臣等轮班具奏
　　七月己酉
　　上谕满汉文武大臣等书曰兢兢业业一日二日万几盖言为君之难也又曰予违汝弼汝无面从退有后言盖言人臣之当匡赞其君也朕之行事若有可议诸臣岂得漠然视之而全无相关之意乎纵不能如古直臣之面折廷诤而时常进见可以从容密奏朕乐于闻善不吝改过惟冀诸臣尽言规正以补其阙若面从心非岂朕所望于诸臣者哉朕即位之初或尚有不知朕心而不敢尽言无隐者今廷臣侍朕六七年矣岂于朕之居心行事尚不能深知而存猜疑之见乎至于朕毎日训饬诸臣者并非但以责人而不求之于己也朕事事以身先之且深觉为善之可乐循理之甚安书曰作徳心逸日休孔子曰君子坦荡荡圣人之言确乎不易诸臣但试行之必有畅然自得之乐也
　　雍正十年壬子五月丁卯
　　上谕大学士九卿等京师地方冬间少雪数月以来自近京以至直山东雨泽愆期而兖州东昌尤甚朕心深为焦劳日夜思维必朕与在廷诸臣政事有缺以致
　　上天示儆饮食寤寐无刻稍安防诚修省冀格
　　天心尔诸臣当恐惧悚惕以凛
　　天戒凡用人行政及各部事务关系民生利应行应改之处周详审察茍有所见或公同具奏或自行陈奏至于刑名衙门尤宜慎重大小事件均期至公至当不可稍有疎忽朕之谆谆诫谕出于忧劳敬畏之实意并非虚饰求言之名尔诸臣各宜殚心竭虑切实指陈务使民生攸赖感召
　　天和以副朕轸恤羣黎之至意
　　大清世宗敬天昌运建中表正文武英明寛仁信毅大孝至诚宪皇帝圣训卷二十二
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷二十三
　　理财
　　雍正二年甲辰二月丙午
　　上谕各省关差盐差等官从来关盐税之设所以通商裕国或用钦差专辖或令督抚兼理无非因地制宜利商便民之至意也朕前于关盐两差各下谕防诰诫谆切但旗员向来相沿成习阳奉阴违任意侈靡不知撙节额外加派苦累商民差满之日惟恐囘京有当差効力之事毎以缺额恳求寛限希圗掩饰是以不惮叮咛再加申饬大抵关差之弊皆惟知目前小利恣意侵渔听信家丁纵容胥吏开关分别迟早肆无厌之诛求报单任意重轻为纳课之多寡饱谿壑者则任其漏税代为朦胧不遂欲者则倒箧倾箱不遗纤细致商贾畏惧裹足不前行旅徬徨越关迂道则困商实所以自困也
　　盐差之弊尤合重惩飞渡重照贵卖夹带弊之在商者犹小加派陋规弊之在官者更大若不彻底澄清势必致商人失业国帑常亏夫以一引之课渐添至数倍有余官无论大小职无论文武皆视为利薮照引分肥商家安得而不重困赔累日深则配引日少配引日少则官盐不得不贵而私盐得以横行故逐年之课难以奏销连岁之引尽皆壅滞非加派之所致欤故关差惟在严禁苛求使舟车络绎货物流通则税自足额盐差惟在力除加派使商困少苏尽复旧业则课自赢余至于督抚系封疆大吏更当仰体朝廷归并之意关政不得视为带理漫不经心误任属员听其剥削盐政不得罔恤穷商独专厚利硬派州县计口征钱夫关部属尚有顾忌恐督抚持其短长今归督抚则何所瞻顾廵盐御史地方官或不奉约束今归督抚则孰敢抗违况钦差犹毎年更换而督抚兼理则无限期若不实心奉行使风清弊絶则大负归并之本意矣至将耗羡充课固属急公但恐以耗羡归正额而正额之外复加耗羡商民重输叠出何以堪此朕深悉关盐扰累之害垂念商民营逐之苦特谕尔等经理税者务期奉公守法遴委得人知商旅之艰辛絶箕敛之窦通商即所以理财足民即所以裕国如自利自便罔上行私责有攸归其悉遵朕防
　　三月丁丒
　　上谕河南廵抚石文焯据奏请将捐谷耗羡银两收存司库畱充公用耗羡存库不过暂寄以备地方公用断不可归入钱粮之内凡此等羡余概不得牵混正项国家经费自有常额若将此入正项尔等羡余必仍另取不特名实相违且恐移东就西反致滋
　　雍正三年乙巳五月癸丑
　　上谕内阁制钱乃日用必需之物务使逺近流通以便民用京师钱局毎歳鼓铸则制钱应日加增今虽不致缺乏而各省未得流布民用不敷是必有销燬官钱以为私铸者且闻湖广河南等省私铸之风尤甚着直隶及各省督抚申饬该地方官宻访查拏严行禁止母使奸徒漏网傥稽察少踈仍蹈前一经访觉定将地方大小官吏分别治罪
　　雍正四年丙午四月己丑
　　上谕内阁各省耗羡银两与营伍中数分公粮存贮公所原为本省本营之中或有公事需用或为各官养亷使地方营伍备用有资不致派累兵民乃通权达变之法其来久矣竝非正项钱粮可比也迩来督抚提镇中小心拘谨者恐目前经手将来无以自明具折奏请咨部以记出纳原系见小之举该部只应存案此竝非开销正项钱粮也若将耗羡银两俱比照正项具题报销相沿日久或有不肖官员指耗羡为正项而于耗羡之外又事苛求必致贻累小民此风断不可长
　　九月丙申
　　上谕内阁钱文乃民间日用之所必需向因钱价昻贵朕悉心筹画至再至三今鼔铸之钱日増而钱文不见其多钱价仍复不减是必奸民图利有销燬制钱打造器皿之事若不禁止铜器则钱价究不能平嗣后除三品以上官员准用铜器外其余人等不得用黄铜器皿定限三年令将所有黄铜器皿悉行报出官给应得之价如旗人则于本旗交官领价汉官民人则于五城该管之处交官领价不论轻重多寡随便收买不许发价之人丝毫扣克违者重治其罪若三年之后仍有私藏黄铜器皿者亦加重处如此可永杜燬钱制器之而国宝流通民用充裕实为有益着九卿确议具奏
　　十二月丙子
　　上谕都察院及五城御史等制钱乃日用之所必需务使充足流通始便民间之用国家开局年年鼓铸而京师钱文不见加增外省地方亦未流布是必有销燬制钱制造器皿以致钱文短少钱价日昻朕念切民生屡降谕防而钱价仍未平减是以禁用黄铜器皿凡民间所有俱给价令其交官以资鼔铸此悉心筹画专为民间资生便用起见竝非朕有需用铜斤之处而广收民间之铜器于内府也似此有益于民间之事即当踊跃急公欣然交纳使钱文赢余日用赡足尚何待于上官稽查催廹耶况铜器交官皆如数领受价值又何乐而不为且民间器皿非必定需黄铜制造其在有力之家则白铜红铜皆非难得之物而无力之家如木盆磁器价廉工省亦未甞不适于用非若钱文为人人所万不可缺者与其将黄铜器皿藏匿于家将来限满三年犯禁获罪何如彼此相劝早为交纳既得价值而又受钱价减省之利益乎着将此防通行晓谕其咸体朕意
　　雍正五年丁未四月壬辰
　　上谕户部国家设立宝源宝泉二局鼓铸制钱原期充足流通以便民用乃鼔铸日增而钱文不见其多钱价不见其平必有奸伪之徒销燬制钱造作器皿以贾利害民者向经九卿会议凡黄铜器皿除乐器镜面戥盘外其余不准使用悉令交官给与价值朕令先试行于直隶及各处省城无非欲杜燬钱之而清其源也乃立法甚明而玩法者尚众昨歩军统领阿齐图现于崇文门外拏获销燬制钱之人近在辇毂尚有此軰则乡邑偏僻之地可知矣此不除钱文何以得充着直隶总督严饬各地方官宻行缉拏如有踈纵将该地方官照溺职例革职至于铜器交官给价先试行于直隶及各处省城其余各府州县地方一时难于通行故尚准其使用然既准其使用又复任其打造货卖则将来仍滋弊端于事无益着该督抚通行禁饬嗣后各处舗户人等不得制造黄铜新器违者照例治罪
　　九月乙卯
　　上谕各省督抚等民生日用所需制钱最为切要朕特为便民起见屡颁谕防严禁销燬制钱竝令京城及各省督抚驻劄之省城不许铸造黄铜器皿三品以下官员及兵民人等不得私用此朕欲期钱文丰裕为小民易
　　于资生非朕有所需用也已曾谆切详谕不啻再三京城现今奉行钱价已觉稍平乃近闻各处督抚驻劄之省城铜器店内仍用黄铜铸造者甚多此明系各省督抚不实力奉行徒以告示晓谕虚文掩饰而已朕向因钱局鼔铸日增而钱文日见短少即知有销燬制钱铸造铜器之弊嗣于京城内屡次拏获销燬制钱之奸民而钦差官员至甘肃地方亦见有燬钱为器者省会乃督抚驻节之区耳目最近政令易行非若逺乡僻壤之难于稽察也若果实心遵奉甚属易事朕为制钱筹画宵旰焦劳各省地方官办运铜斤亦甚费经营跋渉之苦然后官局得以鼔铸钱文以资百姓之用夫以铸钱如此之难而奸棍贪财射利竟将已成之钱复行销燬故禁用黄铜者所以杜燬钱之源也今特再加训诫各省督抚务宜实力奉行倘仍前踈忽定将督抚严加处分至从前曾斟酌三品以上许用黄铜器皿今觉滥用者多嗣后惟一品官员之家器皿许用黄铜余着通行禁止
　　戊辰
　　上谕户部向来山西亏空甚多国帑久虚不能弥补歴任抚臣毎请将亏空人员革职留任弥补不但毫无益于国帑此等劣员转将亏空为防符无所不为民生实受其害诺岷涖任后将亏空人员尽行叅革酌定以公完公之法将州县之火耗重者严行裁汰酌中量留耗羡抵补无着之亏空不使累及民间而官员亦免承追不力之叅罚又恐官员无以养亷复酌拨以为日用之资凡地方公务所需亦皆取给于此上不误公下不累民此实通权达变之良防也诺岷在任二年将山西数十年未清之积案渐渐就绪伊都立接任柔懦无能且好务虚名因循瞻顾从前诺岷之未及清理者未能清理一事当诺岷在任之时髙成龄不得已协力相助上办理及伊都立接任髙成龄茍且怠忽赞成伊都立之废弛今见年歳已久旧案不能楚结又经朕数次严谕
　　始请定承追之限独不思数年以来藏匿花费弊端种种清理愈难髙成龄何不陈奏于从前而乃迟至于今日乎应如何追完之处俟石麟到任后与髙成龄悉心定议具奏伊都立曾奏称地方亏空弥补全完之后应将耗羡解充公帑他省亦屡有如此陈奏之人朕皆严切训饬之盖耗羡者出产于地方即小民之膏脂也以地方之出产完本地之亏项所谓以公完公官民均有裨益若亏空既完则此项耗羡应仍归于本地之官民岂有收入公帑之理他省亦有将州县之耗羡提解十分中之二三以备公用者该地方大吏应念此项虽充公用实民力之所输将百凡撙节爱惜不使妄费遇有应用之事而后动用方为节用爱人之道乃近来督抚藩司等多以此项既已捐之于公取防甚便任意支用如此非诺岷提解火耗之初心矣昨田文镜奏称河南固始县东闗官河一道地势洼下七月间骤雨水涨东岸长兴集西岸站马集二处被水浸注民房倒塌漂没人口幸而水退甚速禾稼无恙竝不成灾无庸题请蠲免其被水人民已将司库存贮耗羡之银动拨令道员确查散赈加意抚恤等语如田文镜之办理此事乃以地方之耗羡为地方之公用百姓得霑恩惠而耗羡之留诚为有益大凡地方小有水旱之事勘不成灾于例不应题本者该督抚当就近酌量料理竝具折奏闻务令朕得知地方情形无丝毫隐匿方不负封疆大臣之任田文镜所奏固始临河乡村被水之处河道或有应修濬以除水患者着田文镜商酌办理
　　雍正六年戊申二月丙申
　　上谕直省督抚布政使等任土作贡天地之常经守法奉公生民之恒性断无有食地之利而不愿输纳正供以甘蹈罪戾者何以钱粮亏空拖欠之弊积习相沿难于整理如此一则胥吏中饱之患未除也或由包揽入已或由洗改串票或将投柜之银钓封窃取或将应比之户匿名免追种种弊端不可枚举其故皆由于钱粮完
　　欠细数官未甞显示于民在官则以为民欠在民则以为已完故吏胥得以作奸而官民竝受蒙蔽应饬州县官毎年令各乡各里书手将所管欠户各名下已完钱粮若干尚欠若干逐一开明呈送州县官查对无差即用印出示各贴本里使欠粮之民家喻户晓如有中饱等弊许执串票具控则吏胥不得肆其奸盗矣再则不肖有司借端侵渔那新掩旧之弊不可不察也朕因各省旧欠甚多恐民力难于输纳格外开恩准其分年带徴其应徴之数有在十年以上者亦有寛至十年以外者酌其多寡分别逺近此朕爱养黎元之至意期于民欠易完而民力可纾也乃闻有不肖州县官另立私册于毎年应徴分数之外溢额多收及至报解之时止照分数起解该管上司因其已经照数起觧不复再行稽查而此多徴之数遂得任其侵那又成亏空之项且民间见已经完纳者徒供官吏之侵渔亦遂怠其急公之念而抗延拖欠之事由此而起朕意分年带徴之项亦应将花户名下毎年应完若干之处详细开明出榜晓示令其按数完纳以上二条乃据朕所闻书示其作何因地制宜与斟酌立法之处总在地方大臣详察弊端权衡损益督率有司实心经理果有忠诚廉干之人自无不可清厘之事信乎治赋在乎得人除弊方能立政任地方之重寄者其慎思之
　　九月庚午
　　上谕户部论语曰百姓足君孰与不足朕宵旰孜孜惟以足民益下为念是以各省逋赋则蠲至数百万毎年正额则免至数十万凡兴作工程俱支国帑偶遇旱涝蠲赈兼施此中外所共知共见者乃迩年以来各省督抚等有以地方旧有之项不敢入已奏请归公者彼时陈奏之际似出急公奉法之心今细加体察此等欵项多系地方相沿之积弊歴年未革之陋规不取之于民即取之于国者一种欺世盗名之督抚往往奏请归公以博清廉之美誉更有本系一己之赃私入己囊槖又恐败露不得已而奏请归公以盖前愆又或回防前任之员而奏请归公以掩其短则是诸臣欲沽一己之名欲逃一己之罪而巧借奉公之説为此遮饰之计也着各省督抚等悉心确查若无碍于国无碍于民可以归公之项则将缘由备细声明具折陈奏朕批示其有上窃之于国而下取之于民者则应永行裁革不许借归公之名以遂其私心而掩其积弊如有仍蹈旧习者经朕察出定行严加处分
　　十一月丙子
　　上谕户部苏州廵抚所属七府五州自康熙五十一年起至雍正四年未完地丁钱粮积至八百一十三万八千余两其中苏松常三府太仓一州积欠最多自一百四十余万两至一百八十余万两不等朕念切民瘼凡闾阎疾苦周知洞悉此未完钱粮或有产去粮存而不能完纳者或有人产已尽而无可催追者又或有从前遇歉收之歳而地方官匿荒未报小民无力输将致成拖
　　欠者累积十余年之久其数至千百万两但其中有或本系该地方官亏空而希图卸脱揑作民欠者或粮户已经交纳而奸胥蠧役侵蚀入已仍作民欠者是此项未完大约官亏空者十之一二吏侵蚀者十之三四其实民欠不过四五而已在贫窭之民固不能为无米之炊而官吏因縁作弊蠧国害民情罪可恶若非彻底清厘即欲加惠于百姓其道无由是以从前令张楷将江苏民欠清查分晰张楷竝不清查奏称俱系民欠请分年带徴朕虽姑允其请意甚未惬鄂尔泰于苏州布政使任内实力稽查将有头绪时以云南廵抚职任綦重将鄂尔泰补授而清查之案又未竟其事后陈时夏到任之后一味怠忽疲玩毫无整理厘剔之心将从前分年带徴之项一并催追以致小民艰于输纳地方官又奉行不善日事敲扑严比七府五州之黎庶不得霑被恩泽朕心深为轸念乃陈时夏又奏称苏松积欠难于清结从前既防圣恩蠲免浮粮今请以旧欠之粮均派于新粮户内分年徴收以抵补积欠夫苏松浮粮朕仰承
　　皇考圣心毎岁额免四十五万两煌煌明防布告亿兆岂有既蠲正额而复借此抵补积欠之理朕以诚信待天下臣民宁肯为巧诈之术乎且旧欠自有本人即非本人亦自另有着落若舍此不追而均派新粮是刁民因积欠而得利良民因先输而倍徴从此人人效尤谁复输供正赋况以旧欠派入新粮旧欠未必全完而新粮又致欠缺此种狂悖之论不过因朕留伊在苏州清理未完一时不能脱身借此草率完结耳今尹继善现在清查尹继善初任封疆兹事烦重非一人心力所能办理苏松等七府太仓等五州歴年带徴地丁钱粮着一概暂停徴比俟朕派员前往与该地方官协理清查将各州县官侵若干吏蚀若干实在民欠若干一一厘剔清楚朕当再降谕防户部即遵谕行令该督抚遍行出示晓谕其派员分查之处着户部详悉定议具奏
　　雍正七年己酉二月甲午
　　上谕户部盐茶皆民生日用所必需查川省盐课考成惟责之产盐州县其余竝无廵查之责且有僻逺地方不行官引以致私贩充塞甚为盐政之弊应将官引通行合省约计州县户口之多寡均匀颁发令其各自招商转运倘有壅滞责成各州县定为考成如此则有司等自必加意查察使私贩息而官引销弊端可以厘剔矣又闻川茶皆论园论树以定税额夫茶树有大小不同园地有广狭不一若概以园树之数为额未为允当应将茶税照斤两收纳方得其平以上二项着该督抚详议定为成例使川省盐茶经理妥协于民生均有禆益
　　乙未
　　上谕户部钱为国宝固贵流通以利民然必权衡轻重使得其平方能便民用而无囤积私销之弊近闻马兰峪地方奉天直隶数府钱价过贱民间贸易物价必致亏损且恐奸弊从此而生着该督及奉天府府尹严饬地方官通行晓谕嗣后钱价毎银一两止许换大制钱一千文竝着该部行文各省督抚转饬各地方毎银一两所换制钱不得过一千文俾民用便利而国宝流通以为经久平凖之定则
　　戊戌
　　上谕内阁各省关口开放船只向例有部颁号簿以便稽查兹闻各关另设私簿征收报部时始将号簿挨日填造其意以船只往来多寡不齐不能逐日有征收之数目是以匀派填造如此则簿内数目与商船过税串票毫不相符殊非政体且凡事据实则可以无弊作伪则弊窦丛生嗣后各关于部颁号簿务须据实填写如无船只过税之日亦即注明倘仍蹈前辙定行严加议处该部亦不得混行指驳致滋端
　　十月甲子
　　上谕内阁朕夙夜孜孜以吏治民风为念惟苏松所属粮赋浩繁民欠累积官吏借此侵渔奸徒肆其包揽若不
　　彻底清查则吏治难以整肃民风无由淳厚是以特命大臣总理清查之事又遴选大员分查州县协理令将官侵吏蚀民欠三项明晰清厘不得丝毫朦混又屡次降防将苏松等七府太仓等五州歴年带征地丁漕项钱粮一概暂停征比俟厘剔清楚之后再降谕防并令该督抚遍行出示晓谕是朕于清查一案已申示再四可谓明白详备矣乃承命之员奉行不善其始以为官侵无防遂将绅衿所欠带征之项指为官侵以致奸胥蠧吏借端挟诈如松江选州同朱荣椿者积欠钱粮九百余两而为蠧书讹诈亦至九百余两此其明验也又闻不肖州县有以里图柜书侵蚀之项将来难于归着议令官户富户分派摊赔者又有将带徴钱粮加增火耗以补官亏者其説虽未足尽信然人言籍籍总理其事者宁未闻之耶此皆由于承命之员不能深体朕心而以征比为清查之误也设朕欲借此为催徴钱粮之计从前又何以降防停徴乎其有自愿完纳仍令地方官收受者縁浙江总督李卫来京陛见时奏称江南旧欠钱粮自奉谕停徴之后凡有愿完者州县官恐渉先侵后吐之嫌概不收受于民情颇有未便等语朕以民间凡有隐匿钱粮尚准其自首岂有愿完旧欠而不准其输纳之理是以谕令户部行文该总理清查大员知之乃不意奉行者遂借此为由将停徴之项概行催徴名曰劝输而差役追呼甚于严比近见各员所奏有称已完一百余万者有称旬余之内州县完三万余两者而温而逊奏云此番清查首在劝其完纳不徒在于造册又闻朱鸿绪告人云镇江一府旧欠二年内必令其全完是各员俱以完纳钱粮为重而以清查官侵吏蚀民欠置之度外矣与朕防不大相迳庭乎着将未完积欠概行停徴其中或有官吏侵蚀今自首完纳赎罪者听其交库外其余民欠即有情愿交纳者亦不准收受该总理之员务令分查协理各员恪遵前防将官侵吏蚀民欠分别清厘无得丝毫朦混倘仍有私行征纳及将民欠内之官户富户掩盖官吏侵蚀者该督抚及总理大臣即行指叅从重治罪倘隐徇不举或失于觉察经朕访闻定将该督抚等一并交部严加议处又闻分查之员令各欠户自行首报夫前防之准令自首者乃侵蚀钱粮之官吏此等侵蚀之人本有应得之罪朕不忍其尽罹国典是以令其据实自首则从寛免其治罪至于歴年积欠前已分年带徴今又一概停徴伊等又有何罪而令其自首乎总之各员不知朕澄清吏治惠养小民之心而惟以钱粮为重朝廷之德意不宣究于下司其事者宁无愧乎谕到着督抚布政使即刋刻颁发所属凡逺乡僻壤悉行张挂使官吏绅衿军民人等咸知朕意
　　十二月癸卯
　　上谕内阁朕即位以来屡有臣工条奏各处地方官征收落地税银交公者甚少所有赢余皆入私槖雍正三年又有人条奏广西梧州一年收税银四五万两不等止
　　觧正项银一万一千八百两浔州一年收税银二万两止觧正项银四千六百两应令该抚查核据实奏闻并令各省抽收税银之处俱据实奏报等语随经九卿议令各省督抚遴委干员监收一年之后视其赢余若干奏闻候防朕思孟子言治国之道首称取于民有制所谓有制者即一定额徴之数也若税课之属无显然额征之数则官吏得以高下其手而闾阎无所遵循即如从前各处税课经地方官征收有于解额之外多数倍者且有多至数十倍者既无一定之章程则多寡可以任意其弊不可胜言属员既已贪取上司必致苛求官员既已营私胥役必至横索日积月累渐有增加之势而难于稽查岂非民生之隐患乎朕是以允从条奏所请及九卿所议令各省督抚委员监收以定科则其征收不及旧额者亦令奏闻降防裁减年来报出赢余之处朕皆令留于本地或作各官养廉之需或为百姓公事之用使官员用度有頼自不妄取民财使地方公用有资即可寛恤民力无非以小民之财物仍用之于民间不令饱贪官汚吏之欲壑而已若该督抚等果能督率有司奉行尽善将一年所收者悉行奏闻不及额数者请防减免则赋有常经万民共受其福矣乃闻外省中多有奉行不善者以朕爱民除弊之善政而庸劣有司借归公之名或肥身养家或争多鬭胜以致肩挑背负之防物皆征收税课而该督抚等又不悉心稽查民间苦于扰累或起朝廷加税之疑独不思朕爱养斯民如江南浙江江西三省额征钱粮则永逺豁免六十余万各省毎年蠲免之正赋又一二百万不等而发帑为地方兴修工程者又不下数百万岂有于数千百万之帑金并不吝惜而转与小民争此蝇头之利乎至于提解火耗乃均平通便之道官员有养廉之资民间无苛派之扰上司无得受馈遗狥情瞻顾之私下属无请托钻营暗通贿赂之弊屡颁谕防甚明从前督抚中有请将耗羡归公者朕切加训饬盖此项乃民间之物惟有用之于本地若将丝毫归公是朕利其所有矣朕必不为也着各直省督抚将朕此防刋刻颁布自谕到通行之后倘仍有加添重耗者一经发觉将经征之员于本地方即行正法其该管各上司失于觉察者亦必从重治罪决不寛贷
　　雍正八年庚戌正月丙申衍圣公孔传铎奏兖州府属屯庄集税银两旧充尼山书院及林墓歳修之用今各省清查税课请将此项报明归公充饷
　　上谕曰目今他省有清查税务之事葢因税课一项向无定额地方官吏毎多侵蚀欺隐髙下其手刻剥小民是以今将实数查出凡旧额之外所有赢余即留为本地官民之用并未将丝毫归入公项也兖州屯庄集税银两向充书院林墓歳修之费正是阙里之公用而孔传铎忽请解部充饷是将此项税银视为私槖也朕于文庙工程敬谨办理一切动用帑金所费不下数十万孔传铎宁不知之而为此卑鄙之陈奏甚属不合嗣后着将此项集税银两核实支给为书院林墓之用
　　九月丁丑
　　上谕大学士等从前直省应行起运钱粮该省抚藩以解部为艰毎至拨饷之时百计营求借备公协饷之名存留本省而户曹堂司亦就中渔利将杂项税课尽留该省司库即正项觧部者亦属寥寥以致外省抚藩得借存库名色通同那用而州县效尤亦不肯随徴随解官侵吏蚀亏空累累自怡贤亲王总理户部以来与二三大臣同心厘整直省一切正杂钱粮除实在存留并各封贮数十万两以备公用外其余悉于春秋二季按数拨解从此各省不敢有虚收虚报之弊是以亏项渐清帑藏充裕今怡贤亲王薨逝户部大臣仍遵守遗规未甞稍易但恐不肖司官及奸猾胥吏乘间觊觎希图撞骗而无知外吏或冀幸可以复行旧习稍留掩藏亏空余地仍令书吏家人到京钻营亦未可定倘有此等或经户部大臣察出叅奏或朕亲有访闻定将抚藩革职究拟司官书吏即行正法决不姑贷
　　十一月戊子
　　上谕内阁朕即位之初清查户部钱粮始知歴年以来亏空竟至二百五十余万两之多是时怡贤亲王管理部务奏称此项亏空歴年已久若一一根究责令赔补则获罪之人甚众恳请寛免查究嗣后以本部余平银两陆续代为完补数年以来该部既有补帑之事是以各省解银交库之时平银未免稍重但从前解京银两到部交纳时杂费繁多又有暗中包揽官吏勒索种种情弊此中外所共知者自怡贤亲王管理三库以来弊絶风清各色浮费悉行禁革虽余平银两畧觉加添而较之从前杂费则减省已多且怡贤亲王之意原欲俟亏空弥补全完之后仍将平银裁减此亦王屡次陈奏于朕前者今库中亏空之项俱已补足着将辛亥年春拨解部银两照从前余平之数减去一半该部即行文各省巡抚布政使知之此项银两大约出自耗羡项下嗣后着留于本省以备地方公事之用若司库官员有额外多索者着管理三库之王大臣查叅若外省官员因此次恩防将解部之项或有扣尅短少等弊亦着王大臣指叅议处
　　雍正十一年癸丒十月甲寅
　　上谕内阁各省商牙杂税额设牙帖俱由藩司衙门颁发不许州县滥给所以防增添之弊不使贻累于商民也近闻各省牙帖歳有增添即如各集场中有杂货小贩向来无借牙行者今概行给帖而市井奸牙遂恃此把持抽分利息是集场多一牙户商民即多一苦累甚非平价通商之本意着直省督抚饬令各该藩司因地制宜着为定额报部存案不许有司任意增添嗣后止将额内退帖顶补之处查明换给再有新开集场应设牙行者酌定名数给发亦报部存案庶贸易小民可永除牙行苛索之弊矣
　　十一月癸巳
　　上谕内阁鼔铸钱文专为便民利用铜重则滋销燬本轻则多私铸原系随时更定筹画变通斯可平钱价而杜诸弊顺治元年毎文铸重一钱二年改铸一钱二分十四年加至一钱四分康熙二十三年因销燬多仍改重一钱嗣因私铸竞起于四十一年仍复一钱四分之制迨后铜价逐渐加增以致工本愈重今宝泉宝源二局额铸钱文歳计亏折工本约银三十万两朕思钱重铜多徒滋销燬且奸民不须重本便可随时镕化跴缉殊难若照顺治二年之例每文铸重一钱二分在销燬者无利而私铸者亦难似属权衡得中可以行之乆逺再现今五省采办洋铜三省采办滇铜朕思与其令三省办铜解部莫若即令滇省就近铸钱运至四川永寕县由水路运赴汉口搭附漕船解京可省京铸之半甚为便益至于户工两局需用铅斤旧系商办闻贵州铅厰甚旺如酌给水脚令该抚委员解京较之商办节省尤多着酌定规条妥协办理









</div>
    <div class="pagination">
<a href="世宗宪皇帝圣训_page25.html">上一页</a><span>...</span><a href="世宗宪皇帝圣训_page21.html">21</a><a href="世宗宪皇帝圣训_page22.html">22</a><a href="世宗宪皇帝圣训_page23.html">23</a><a href="世宗宪皇帝圣训_page24.html">24</a><a href="世宗宪皇帝圣训_page25.html">25</a><span class="current-page">26</span><a href="世宗宪皇帝圣训_page27.html">27</a><a href="世宗宪皇帝圣训_page28.html">28</a><a href="世宗宪皇帝圣训_page29.html">29</a><a href="世宗宪皇帝圣训_page30.html">30</a><a href="世宗宪皇帝圣训_page31.html">31</a><span>...</span><a href="世宗宪皇帝圣训_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
