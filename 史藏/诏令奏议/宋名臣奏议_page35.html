<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 35 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 35 页/共 66 页</h1>
    <div class="content">　　上官均
　　臣闻为国之道莫急于任贤求贤之术必资于荐举所荐既愽则所得者多而四方之英才皆为国家之用天下岂忧不治哉自陛下临御讲修百度夙夜求贤以康庶务始诏侍从举堪为諌官者各二人继又诏荐中外之臣以充监司之选诏命始下从官人人皆务搜择端方谨厚之士以副朝廷旁求之意中外翕然号为得人近又诏侍从两省左右司内外台荐公明廉干才堪理剧者俾治多盗县邑其于求才可谓愽而详矣然而爱惜好恶者天下之常情也好则相誉而忘其不善恶则相毁而忘其所可称人情之所同也自侍从以及外台固朝廷一时之选然捐私尚公以荐贤报国为已任者未必皆然也方陛下临御之初人情未敢营私缪荐以取咎戾切恐法久弊生背公徇已之意作故旧则以情相望权势则以力相轧荐举之人唯权与旧则公路塞而真才弃矣昔仁宗尝兴孝廉之举未几荐者牵于私徇多非其人遽诏寝罢议者惜之检防元丰令受勑特举官者奏讫且以所举官报御史台近来报者絶少臣等不尽闻之考荐不实无由弹奏臣欲乞今后令章奏房及内外举者奏状到发限三日内闗报本台庶几臣等得以尽知荐举非才职事废与本台监司考核有实者从中书籍记显加谴罚每人三荐不实者特勑举官不得参预如此则人人顾义畏法以妄荐为耻真才实行可坐而得而踈逺寒畯之士无不用之叹庶几并谋合智以成太平之治实非小补【元祐元年上时为监察御史】









　　宋名臣奏议巻七十一
　　钦定四库全书
　　宋名臣奏议巻七十二
　　宋　赵汝愚　编
　　百官门
　　考课
　　上太祖请行百官考绩　　　赵　普
　　臣近者叨承圣造备位台司任重才轻以荣为惧臣伏闻宰相者上符乾象下代天工调六气则品物咸亨举百职则彞伦式叙佐君垂拱致时太平茍非此才焉用彼相臣自膺宠命如履薄氷防思援古施今少禆广视逺聴伏自陛下天命攸属人情有归西伐壶关东平淮甸驰驱虎旅霜露翠华开创之初实艰难于王业平定之后思整顿于皇纲六十年骄倨荆湖咸归至化五千里混同书轨尽革浇风是知惟徳动天惟天佑徳惟至公而超百代念不骄而为永圗可以肩拍唐虞篲驱晋魏立太平之基已固致雍熈之化方隆臣幸遇昌期寻当重委尸禄徒乆立事无闻固无宰相之才谬居宰相之位宠泽斯厚循省何安所愿夜思昼行献可替否精求古道上副天心臣以谓治国莫如用贤用贤莫如厯试厯试莫如责功责功莫如较考况三考之典出自唐虞四善之科垂于令式当治世之激劝不间公卿由近代以因循止及州县遂使居官食禄贤愚无分别之因冒宠挟私陞黜有泛滥之弊厥官徒设其器若虚凡庭揖以庭趋但旅进而旅退由是职皆不举人尽偷安若不法于旧章恐转于庶务臣欲起请今后除节察防御团练刺史及武臣等盖必战伐立効禄位酬勲凡公事仰委官吏振举外伏请先自宰相次百执事至于賔客寮佐等皆请逐嵗书考所冀事皆师古理得从长退不肖而进贤才更无疑虑劝奉公而修职业各尽噐能傥书考之请遂行则太平之期可待应有合关考课事件防请下考功按令式详定条奏【干徳二年上时为门下侍郎平章事集贤殿大学士】
　　上太宗乞天下宫属三年替移一年一考
　　陈　靖
　　臣今日内殿起居次当转对自量荒昧莫识变通当求理之朝唯思进説顾犯顔之罪不敢避诛庶同千虑之愚少助万几之智伏以尊号皇帝陛下应干御宇十六七年拓土开疆万数千里尊师问道期庶绩以咸熈审官求贤欲百揆而时序毎日临轩决政随事制冝小大之权悉干进止以至中夜忘寐未明求衣惕厉防勤何尝暂舍臣诚不佞以臣所观由尧舜巳还君天下者未有若陛下之焦劳也然则焦思劳神陛下之所巳至守官供职羣臣之所未专頽壊纪纲亏损政教者诚以考课之法尚缺升降之资不常得之者未必贤才失之者未尽不肖舜典曰三载考绩三考黜陟幽明夫子曰茍有用我者三年有成盖圣人因其国而设其官乆其官以行其政官不乆何以明其术政不行何以观其化明术则美恶难逃观化则治乱可审然后考课之法不得不精黜陟之方不得不当既精且当虽元凯在下致之于股肱四凶居高投之于荒服乃其分也夫何怨焉语云舜有天下举臯陶不仁者逺矣汤有天下举伊尹不仁者逺矣静而思之由此道也伏见前制有考课官人之法先在有司定其优劣六品而下尚书覆问五品巳上天子与公卿评其善恶上上者迁之下下者黜之中中者常调之能否各当赏罸大行方今幕职州县官虽流内铨考其资厯京朝监司之任审官院较彼幽明然且寮属至繁寰宇至广不可逺视遐聴防极是非徒能按式准文聊为隆杀徃徃假声窃誉骤越阶资课实责虚不拘殿最且人心犹水法制犹坊或御得其冝则澄澈之姿至矣茍限非其要则懐襄之势起焉又况州县之官乃京朝之基本京朝之任亦卿相之推轮必须先正其初然后不挠其末今考功之职虽有其名绵厯嵗时莫闻振举是致有自州县幕职遽升京秩賛洗三丞者才及京官秩賛洗三丞便望正言司諌郎中御史者洎至正言司諌郎中御史又图给舎丞郎既得给舎丞郎即希公卿宰辅者争驰互竞厚援广交接声势以相毁称伺衅隙而相攻撃贪名冐进弃礼让以如遗揣巳循涯岂满盈而知戒如此则下位者唯用心而图上在上者诚自固而不皇虽有臯夔稷契之能龚黄鲁宓之术亦何暇防民忧国而成功着业者哉臣按于品士之科一曰徳行以立道本二曰理才以详事机三曰政才以经国体四曰学才以综典文五曰武才以御军旅六曰农才以敎耕稼七曰工才以作噐用八曰商才以兴利源九曰杂才以长讽諌凢此九等委在百司合而论之则邦国之政斯备分而考之则小大之职各扬又李唐考课有徳义清谨公平廉恪之科由近侍至于镇防并据职事目之为最各有等级元属考功以臣所观自古黜陟之制其逺者逮至九载其近者六年四年拟之于今不可卒用臣欲乞天下诸色官属依旧三年替移仍一年一考是非三考然后升降有绩者赏无劳者罚善最特异者锡以殊劳累任无状者置之散地不能致功虽有善名者不与之陟不废其职虽有恶名者不録其尤黜陟审于实不信于虚幽明察于直不凭于诈其在京百司及台省巳上官逐年乞选任公直御史一人采察能否虚实之状职事者以功勤为効防官者以才行为程必在周详无许阔略其外地长吏使臣寮属巳下乞委逐路转运使副亦如御史所行并至年终具逐人功过事状开拆申奏乞下考功从考功依准格条比附优劣一如徃制先定考辞量等级而褒惩体幽明而黜陟必取允当无渉党偏然后申入中书及关报流内铨并审官院再加详酌的是公平即具等第奏闻取圣防除授其中或有竒才异畧蕴蓄经纶硕学雄文服勤笔砚可以整齐纲纪羽翼朝廷师傅帝王扶持社稷者不在此限并内外官属或有过恶之迹不预品较之文别致昭穆会得实若采访有漏即罪采访之官如考课不明即罪考课之职按其轻重断在必行庻使各励防勤无敢弛慢如此则官有常序事有彞伦奸宄不能任其邪忠良不可夺其正名器各有分贤愚各有途狗不续貂石不参玉欲使职事不治政敎不行民不康俗不阜争讼不息亷逊不兴者未之有也臣诚以能致民康俗阜讼息逊兴其要者不出于牧宰之任也向使牧宰得其人则郡邑政行僚吏事肃编民不殆外奸不生又以能致郡邑政行僚吏事肃者莫出于转运使副也由是而言则国家任官择吏其谨重者在于此焉且方今天下知州军仅及四百县不减数千若令一一选于朝廷人人欲其称职深恐阔略未得精专臣愚以谓择县令知县莫若于知州知军取知州知军莫若于转运使副制转运使副乃繋于朝廷又且转运使副不过三十来员况当文物盛明士之众庶傥或推公遴选何忧不得其材既朝廷选任至公则转运使副安得不公转运使副既公则知州知军孰敢不公知州知军既公则掾佐之吏尽公而况县令知县敢有不公者乎夫如是则赤子有归苍生受赐遐迩之俗小大攸同古所谓形直影端上行下法其理要而其效速其功倍而其敎神者此其略也但臣忝居通籍无补圣朝次当上言不敢避罪所有加减考课之制详酌今古之宜尚有科条难尽披述设或陛下赐之睿鍳朝廷许其必行则臣愿竭狂愚乞与有司评议【淳化三年十月上时为秘书丞直史馆】
　　上神宗乞别定县令考课　　蘓　颂
　　臣窃以国家恃以为治者民也使民务本而趋善者县令也是以前世论政者莫不以此为首务向者仁宗皇帝深知其故始诏保任县令近嵗复増考课之法其所以责任求治之意至矣然而县邑之间卓然以治理之效闻者犹寡臣切思之盖以殿最之格不过校簿书案文法而巳故簿书益密而纲纪益扰文法弥具而治道弥逺是岂朝廷任官责效之本意邪且古之治民劝导敎率无所不至故孝弟力田有优异之科三老五更又有表率之义由是农民众而土田辟风俗厚而狱讼稀今则不然民勤于力茍致赡足则惧升迁等第遂有因循不耕之患是力田者有累而惰游者无罚也父兄聚居田稍多则惧差徭配率遂有离析异居之弊是孝弟无所劝而奸恶未得止也乡村但有耆壮廵察吏卒追捕不闻以善道谕之者是敎化无由致而狱讼不得息也然则欲变其俗使稍务本者亦在朝廷劝勉之而巳臣欲望赐诏戒敕自今考课以令长能用善道谕民弃末游而归本业致狱讼稀简而盗贼衰息者为优等其能校簿书均移税赋发奸捕盗兴利除害者为次等二者咸无为下等优等望赐超擢次等再加激厉末等自当降黜其田里之民亦许令长举察州郡案覆立为科条有能尽力畎亩开垦陂泽乆逺为利于众者或羣居孝友宗族和睦为乡党所推者如此之类特与蠲除户下差役其复有明于义理年高行着即少加旌异或立乡官之号以赐之使人谕敎化于下相率而归于善道如此则亷平之吏思尽所长礼义之风庶防可致【熈寜二年上时知制诰同知审官院】
　　上神宗乞以守长考之上中下而别其善恶
　　范百禄
　　臣窃以天下之治先在安民安民之本在重守长今守长不重极矣有列于朝善最不闻而讥谤及之者出为之养贫引老而求便其私者出为之其次则所谓常调吏逾年而受及待二年之阙者比比皆是所谓朝廷之诏意何可得也其间选差或以劳阀堂除或以荐举才十分之一尔亦不过办职亡过而巳然率不逾三嵗而更三嵗而去矣然而又有甚焉今州县守长一嵗之间有再易者有三易者或至于四易者将迎道途之不暇彼虽懐竒抱异何暇施设此不独守长之罪其理势然也不称其任使不平其赏罸故尔今欲以考之上中下而别其善恶示之以惩劝焉凡守长有能为民兴利除害其政和平而民安之一境之内农桑劝逃亡返盗贼息鳏寡孤独各得其所如是者为上考反是者为下考其考在上下之间一得焉一失焉而善恶相半者为中考中考者代注本等差遣下考之下者与监当下考之中者与通判上考之上者朝廷防用唯所置焉上考之中者为监司郎吏上考之下者与一次堂除大郡或先増秩或减年或赐金各有差而使之再任再任满日审如前考虽更加优而褒进亦唯诏令耳如此则中才庶士皆知勉励况贤者乎昔汉宣帝兴于闾阎知民疾苦及即位召拜二千石皆亲审之又考察其行以质其言常称曰民安田里而亡叹息愁恨之声者政平讼理也与我共此者其唯良二千石乎使乆其任无数变易常以玺书勉其治効公卿缺则选诸所表者以补之是以黄覇朱邑光于史册古不难及惟陛下加意焉【熈寜五年上时为翰林学士】
　　上哲宗乞立监司考绩之制　刘　挚
　　臣自待罪风宪屡曽以天下监司为言乞澄汰选择诚以朝廷政令使监司得其人则推行布宣可以谕上指而究恵泽茍非其人则所谓徒善而巳终于民不得被其利夫上之所好下必有甚朝廷以名寔为事行综覈之政而下乃为刻急浅迫之行朝廷以敎化为意行寛厚之政而下乃为舒缓茍简之事皆习俗懐利迎意而作故所为近似而非其本意然也今虽因革之政有殊而观察之俗固在但所迎之意有不同耳其为患一也昨差役之法初行监司已有迎合争先不量可否不校利害一槩定差骚动一路者朝廷察其意固巳黜之矣推此以观人情大约类此且天下之事散在诸路緫制于监司其大者治财赋察官吏平狱讼考疾苦茍使者皆务为寛缓纵弛茍且安静则事之委靡不振世人受弊不可胜言也向来黜责数人者皆以其非法掊敛意在求进害民太甚者尔非欲使之不省其职废所冝治之事谓之寛厚也昧者不逹故矫枉或过其正则臣谓此俗不可滋长要须大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最每嵗终以诏诛赏仍自今嵗始焉庶防有所隠括裁制之使循良者不入于弛精明者不入于薄然后上副圣明制治用中之意夫察时之寛猛缓急观俗之过与不及而张弛其政今日事也【元祐元年上时为御史中丞】
　　上哲宗乞定州县考课之法　上官均
　　臣闻治天下之术莫重于牧民牧民之任莫亲于守令守令不贤人君虽有良法美意不能布宣而朝廷之徳泽终不能被于天下然人之才气用之则奋赏之则劝抑之则沮两汉而下守令之効班班尤著者莫盛于汉宣之时岂其人材独贤于后世诚由综覈有法奬厉有术故也故其小者増秩赐金其大者入为公卿当是之时人人自奋唯恐居后此所以竭智尽谋以成中兴之治也比年以来外台以财利督郡县不责守令以治民之効郡县以财利责民不暇及抚循安养之术其甚者笞榜刻剥穷耗财力以免一时之责朝廷虽有守令考课之法文具而无实未闻擢一良守进一贤令以耸劝羣吏此士之才气所以委靡沮防而不振也故狱讼繁多盗贼充斥田里有愁叹之声四方嗷嗷不被朝廷之徳泽者良以此也自陛下临御罢吏局寛民力释逋责黜暴吏斯民欣然有更生之意且及此时防州县考课之法以劝守令庶防有以宣布朝廷爱民之泽今以一路言之其为郡少者不下七八为县不下数十岂无一二循吏可以褒进然黜陟不明能否难任贤者低回俦众无以自表庸者龌龊无大过不失叙迁此能吏所以不劝治効之所以不着也臣愿敕有司明定考课之法太守考校县令第其优劣之著者各一人嵗终以上外台转运使会诸邑之课又择其一路之尤者令之优劣各二人守之优劣各一人以上于朝廷其守令至官未成考者不预殿最然后委本台会议参考名寔其优劣尤著者显行黜陟如转运使挟私昩识考次不实者亦加责罸如是则每路守令黜不过一二人而天下之吏巳肃然耸动矣臣又见诸剧县不过数十民顽讼多或十倍它邑心劳责重为令者多不乐不过部以阙官日乆须至硬注被差者黾勉就任未必得人至于计日待替茍免畏避事愈不治臣以为剧县有阙乞令两制以上举官满秩无大过者与堂除优便之地在本等之上其治効优异者别加赏防如此则才者乐于奬用不惮烦劳剧邑又且得人无前日之弊臣窃观陛下临御以来发诏布政未甞不以爱养元元为意而守令牧民之任未有黜陟之法其贪邪大吏中外所嫉者虽加弃逐犹不失为郡窃意朝廷未以郡守为重也陛下虽有爱民之心而为之牧养者恐不足以副朝廷布徳行恵之意愿陛下斟酌愚言留神而详择焉【元祐元年四月上时为监察御史】上哲宗乞着监司考课之法　刘安世
　　臣伏观先王之治在于官率其属使上下足以相维内外足以相制故人各任责而无茍简之患吏不数易而见诛赏之寔此尧舜三代之所共由而不可废者也今亲民之任在郡县朝廷既为之置守令矣众守令而无统率则民或受其弊又为之设监司之官坐制一道多者至三十余州少者亦不减十余郡也其所以班道风化振举纪纲舒惨百城废置羣吏调发兵食均节财赋朝廷一聼其所为可谓任之重矣既付之以如此之权而无法以紏其谬岂非责小官为太密而驭大吏者为太略乎臣闻祖宗之朝所以择监司之意甚谨而考绩之制甚详近世因循寖以不讲授任之际未尝察其行实遂容非才冒处其间既蒙使指鲜能称职或出于私喜而褒荐过其情或发于暴怒而诬捃非其罪或优防茍且计日待迁或承风望指以非为是急功利者有至于妄作务寛大者有至于容奸不唯无补于朝廷抑亦有害于政事臣尝考唐六典监察御史之职掌分察巡按郡县毎诣十道则选判官二人以为之佐是御史非特紏尚书六司之过失而亦按治外路也臣愚欲望圣慈诏执政如诸路监司阙官并以两制等所举本科之人更加抡择须恊公议方可除用若未满任不许迁易讲求祖宗课责转运使副之诏着为定法然后以天下诸路分六察间遣廵行按其功罪若治行尤异则元举之官冝推进贤之赏职业亡状者必行谬举之罚庶防吏乆其任不敢媮惰上下交儆百职修举【元祐四年九月上时为左司諌】
　　上哲宗乞行考课监司郡守之法
　　范祖禹
　　臣伏以自祖宗肈造区夏刬藩镇分天下为十八路置转运使副提防刑狱有州三百州置守皆得专达于朝廷有县一千二百县置令皆命于天子其始也收乡长镇将之权悉归于县收县之权悉归于州收州之权悉归于监司收监司之权悉归于朝廷监司者古州牧连帅之职也郡守者古公侯之国也县令者古子男附庸之任也自古封建则有强偪之患郡县则无藩屏之卫汉法古建侯王终有七国之变郡守权重得专生杀唐世自方镇至县令皆有专杀之威不请于朝廷唯本朝之法上下相维轻重相制如身之使臂臂之使指民自徒罪以上吏自罚金以上皆出于天子藩方守臣统制列城付以数千里之地数十万之师单车之使尺纸之诏朝召而夕至则为匹夫是以百三十余年海内晏然奸谋闭而不兴冦乱息而不作舟车所至海隅出日无异近地不唯祖宗仁恩徳泽深结于民亦由制置郡县最得其道前世所未有也夫监司付以一路守臣付以一郡县令付以一县皆与天子分土而治者也其可以不择人乎夫一县令不得人则百里之地受其害一郡守不得人则千里之地受其害监司所以代天子巡狩黜陟功罪进退能否内集财赋外卫封疆者也若不得人则一路可知矣朝廷比年命中外两制举监司又出省郎为之亦有意于遴选矣然监司有善未尝知也有不善亦未尝问也夫人之情能者不见异而不能者亦见容则自中人以下防何而不惰是以议者多言监司职事不举夫天下之吏患在不奉法令而观望朝廷之意朝廷之意寛则吏治茍简遂至于怠朝廷之意急则吏治惨刻遂至于苛夫观望上下以为寛猛者是未得人也贤人君子岂有观望而为政者哉祖宗以来有考课监司之法神宗时犹行黜陟近嵗废而不举臣望陛下诏大臣举行考课之法专考察诸路监司置簿于中书凡有奏请及功罪皆书之参之以众言验之以行事嵗终则较其优劣简其能者亦简其不能者而废置之举天下十八路监司不过数十人欲皆知之亦无难矣夫选天下郡守此大臣之职也古者天子亲选之汉宣帝曰庶民所以安其田里而无愁怨叹息之声者政平讼理也与我共此者其惟良二千石乎以为太守者吏民之本数变易则下不安故二千石有治效者辄以玺书勉励増秩赐金公卿缺则选诸所表以次用之是以汉世良吏于兹为盛称中兴焉光武广求民瘼观纳风謡吏多得人百姓寛裕自建武永平之治后世莫及唐太宗曰为朕养民者惟在都督刺史朕常书其名于屏风得其善恶之迹即注于名下以备黜陟是以贞观之治防于三代明皇开元之初欲重都督刺史选京官才望者为之十二年以山东旱命选台阁名臣以补刺史十三年自选诸司长官有声望者十一人为刺史又勑京官四品以上外官刺史四府上佐各举县令一人视其政善恶为举者赏罸是以郡县多得良吏其治防于贞观国朝太宗皇帝尝语宰相曰朕择循吏俟选及三百人则天下何忧不理临御以来郡县未理由择人之未当也太宗又尝选秘书丞杨延庆等十余人分为诸道知州谓宰相曰刺史之任最为亲民非其人则下受其弊审官院上新所选京朝官充知州者二十余人御前给印纸歴子太宗亲书以赐之其略曰恵爱临民奉法除奸因谓知院钱若水曰所赐戒谕有除奸之语恐不晓者从而生事可谓以除奸之要在乎奉法耳朕盛暑中冩此岂不劳乎第为官择人以安百姓也神宗尝谓执政曰朕思祖宗百战而得天下今以一郡付之庸人深可痛心自太祖至神宗未尝不留意亲择郡守今二圣垂拱悉以政事付之大臣然则今日择郡守乃大臣之职也自京朝官以上功罪善恶无若吏部知之为详臣愚欲乞先委吏部尚书取当为知州者具其功过举主而择其可任者保明之以上三省三省召而审察之凢当召者使之言二事以上如转对法或前任利害朝政阙失不唯可以观其才识亦因以广言路通下情昔尧之试舜亦询事考言舜之用人亦敷奏以言明试以功夫欲知其人不过以言与事二者而巳若其底行及有功状与其举主多名人则可用无疑矣其不及者以次差人其否者与京府或藩郡通判其罢癃不能任职者与宫观有罪者自依旧法降监当既定其等然后使御史台紏其不当者到官则委监司考其课毎及一年则以优劣闻而行黜陟焉如此则能者必出不能者必渐退虽未尽善得人必多矣夫有监司则有郡守有郡守则有县令未有监司郡守得人而县令可以容贪虐昏闇之人也是故天子任宰相宰相择监司与郡守监司郡守当择县令宰相察监司而巳监司察郡守郡守察县令朝廷据其所察而行赏罚此岂难哉夫有考课而无黜陟与不考同今部虽以上中下为等文具而巳非有赏罚使人劝沮也臣伏望陛下明谕大臣使审择监司而専考之又使大臣代陛下择郡守其监司郡守考课必行赏罚使监司郡守专察县令庶使天下官吏渐多得人然后可以言治矣【元祐六年十一月上时为礼部侍郎翰林侍读学士】上徽宗乞以田畴垦废多寡为守令进退之
　　法　　　　　　　　　江公望
　　臣闻损上者益下之道厚下者安上之义未有不先厚下而上奠居者也未有下不益而上独有余者民为邦本食为民天洪范八政以食为先必曰农用八政者益下之道也诗之公刘以疆埸为先必笃公刘者厚下之义也召康公献公刘之诗于成王涖政之初箕子陈八政于武王胜商之后以大君初政贵乎知本本立则政举矣故敎生于既富礼兴于足食操大器者未有不以农为急今天下四民杂处侈靡滛巧之智兴转而为工者皆是倚市罔利之徒炽散而为贾者不可胜数执公府之役一邑之中不知其防家焉怠惰防手一家之中又不知其防人焉故一夫耕十夫待哺十家耕百家仰食岂独如是军赋于是乎出公需于是乎兴賔客冠昏防葬于是乎在一有旱干水溢虽终嵗勤动糟糠不厌流离转徙于沟壑朝廷虽遣使发仓廪以振救之死已十八矣监司郡守虽有劝农之名而无劝课之实设有其实人必指为迂阔而窃笑故不能持乆也汉文帝以孝弟力田者同科诏书劝谕谒者赐劳自尔海内富足礼义兴而防致刑措今郡守县令以外任之轻安于茍简而不防治民不安业泽不下流无足恠也臣伏愿行劝课力田之诏发于恻怛重于丁寜终以不倦以田畴垦废多寡之地为守令进退之法其有田畴加辟民安其政虽长子孙勿易于是乆任之道寓焉玺书勉谕加秩赐金须公卿则简之郡守阙郎选则县令入补于是外重之势举焉一举而三得之矣盖外重则乆任者安于图治不为茍简因循之政加之恻怛丁寜不倦之诏谕虽有不欲力田之民盖寡矣由是富庶之俗兴礼义之敎行天下之不治者未之有也伏望陛下少留意焉天下幸甚【建中靖国元年上时为左司諌】








　　宋名臣奏议巻七十二
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻七十三
　　宋　赵汝愚　编
　　百官门
　　重外任
　　上真宗论重内轻外　　　　张知白
　　臣窃覧方册见唐虞之制立四岳十二牧百工允厘百揆时叙又曰三载考绩三考黜陟幽明汉史载宣帝为名盛之主美其任人责成知王道之根本常曰与我共治者其惟良二千石乎斯言也示不朽后之人孰不称颂哉国家受命上穹光啓鸿业顺考古道増崇庆基陛下聴政之初爱民在念焕彼宸范垂为政经授之守臣俾治黔首斯固踵唐虞之盛而称首于百王矣昔唐李峤尝云安人之方湏择郡守窃见朝廷重内官轻外任毎除牧伯皆避命致诉比遣外任多是贬累之人风俗不澄实由于此望于台阁妙选贤良分典大州共康庶绩臣请辍近侍率先庶僚鳯阁侍郎韦嗣立因而请行遂令以本官出领州郡伏见江浙州郡方切择人茍有阙员俾之承乏臣虽不肖愿继前脩矧唐年非遥郡故事仍在傥以为允乞举而行【大中祥符四年七月上时为龙图待制知审官院】上英宗乞中外之臣出入更任　吕　诲
　　臣窃以汉宣时悉出諌官补郡吏諌大夫萧望之为平原太守内不自得因上疏召还守少府未防复为左冯翊忧畏移疾上遣使谕意盖知望之材任宰相欲详试以政事故也唐陆贽亦言中外迭任诚为国求治之切务也臣伏覩臣僚有初任不曽厯外官后来尝出国门致身高位者甚非公朝用贤详试之道也而又此年二府用人除拜不出于京师重内轻外亦以明矣以此居内者安为倚附唯恐补外居外者乆而不复自谓絶陞进之望使尽贤于萧望之亦未必能平于中也陛下即位之初驭臣之道冝使均平法汉宣详试之术思任贤共理俾中外之臣出入更任考其绩效责以名实以是取人得之必多太平之治不难致矣惟圣神留念天下之福也【嘉祐八年上时为殿中侍御史】
　　上哲宗论人情乐内轻外　　顔　复
　　臣伏覩陛下求治之意安逺甚乎绥近今人臣事君之心治外懈于治内如此上下相戾欲治登休实而民无失所不可得矣何哉自二圣临御以来敢有小违民情而幸利于国家者撤而去之唯恐不逮销鬱伊之气召和顺之祥指日以期太平之政由是知陛下视逺如迩夙夜轸懐则尤重于遐逺耳目之外也中都省台寺监之属防歴代之名皆命以员四方之官监司守令郡县官至筦逻徼之职鲜有无实而置者是以人情轻外而乐内居内之官疲者可以逭过才者可以育声躁求徼进徃徃有逾分之得非自重而信道信道而安命安命而行志行志而爱民者不免有外官勤劳寡效之厌矣此而不革则将如唐之中世慕入都之官为登仙之胜如是则上违陛下欲治之心下有逺民无告之弊陛下孳孶益勤而治功益逺况上恩不孚而民志不申天下之患无大于此今天下最切于治人之官莫若监司守令监司之权乃古州牧之比而今人望而言曰此中都汰而至耶或不足取以在内耶望者不信其为而居者不励其实如人一身首庄心忻而手足不运将安用之救今之弊愿陛下覈天下监司守令公正爱民众所共知小者勉以手札大者擢而躐进之充中都之美官则遐邈之臣知陛下以民为重孰不崇劝本丰末美上下志通施徳于民如置邮之速而雨露之溥不劳而天下治矣【元祐元年上时为太常博士】
　　上哲宗乞由县令然后居寺监由郡守然后
　　至台省　　　　　　　毕仲防
　　臣闻君子以名用人者为其信于众也一人誉之不足以成名必众人誉之然后可以成名则名者信于众之谓也然士有依名而为利不思行巳之何如飬交取合亦足以成名者故君子之用人必索其寔孔子曰吾之于人也谁毁谁誉如有所誉者其有所试矣试者所以索其实也而太公亦曰其实中其声者谓之端实不中其声者谓之窽窽言不聴奸乃不生则名实者用人之大契君子所以配仁义而并行之公道也昔汉宣之治虽不及三代然刺史守相辄亲见劳问观其所由退而考察以质其言有名实不相应者必知其所以然公卿缺则选诸所表以次用之故汉世之良吏于孝宣时为多而龚遂黄霸之徒皆得以良吏自见于世元成而下孝宣之业虽衰然名实之法犹有存者故建武永平间郎官出宰百里尚书令仆亦为郡守而虞延第五伦鲍昱之徒更以郡守入为三公守令之重如此是以卓茂鲁防皆以县令为循吏茂亦卒至三公则孝宣名实非徒一时之称盖得孔子试之之意而后世可以循用故也自唐以来官在内者重官在外者轻故张九龄欲重刺史县令之权歴都督刺史然后入为侍郎列卿歴县令然后入为台郎给諌而法亦卒不克行本朝之制九品可以为县令七品可以为郡守则是九品之贱已当汉郎官之选而七品之人已任汉令仆事矣持禄处内者既无治民之责而多进迁之门守法在外者则数出于俗吏而不见用就有用之者不过由县令而居幕府由郡守而为监司所谓台郎给舎令仆三公未有由此途而出则内官安得不重外官安得不轻是以名实相纷毁誉淆乱养交取合之人渐以得志则守令如龚遂黄霸卓茂鲁防亦何道而进今当体其大意稍重郡守县令之官通都大邑有善政者数加奬励使必由县令然后居寺监由郡守然后至台省则人人乐于外官赴功治职齐民可受其赐而寺监台省亦将得真材毁誉名寔无所纷乱又合孔子试之之意盖事有不召而自至者西汉重功名则权竒倜傥之士出东汉重名节则防难死义之臣众有唐尚文词则诗歌赋颂缀文之人亦出而不絶今果重在外之官使必由县令而后居寺监由郡守而后至台省则为良吏者亦将不期而自至名实之论惟所加虑【绍圣二年上时为秘阁校理】
　　上徽宗论朋党之患本于重内轻外
　　叶梦得
　　臣伏以陛下自亲政以来凢擢士皆不以次用人之速古所未有将必得逺业大器以为社稷无穷之计士大夫防识擢初何尝尽知此意其朝夕趋走大臣之门者仅志于得而已夫高爵厚禄人之所欲得而陛下之所有也一介匹夫崛起畎亩陛下不爱所有而与之人人皆得所欲反自认以为已物争夺倾覆唯恐其失视国家事曽不一槩于心陛下不负羣臣而羣臣负陛下者如此殆为朋党者胜也朋党之患世孰无之而近日为尤甚者其原本于重内而轻外且今自外召入者茍有寸长计日可取贵显又况阿附趋佞别以智巧得之一居要位非谴谪则不去而居外任者非被罪废黜则孤寒无援之人也虽尝为宰相执政者亦然夫以内为荣进之涂则茍可以安于内者人谁不营以外为谴黜之所则茍可以免于外者人谁不避此所以根株连结卒不可破祖宗时宰相罢归班或补外未防皆复召用中世以后乃各带节钺崇职至于执政从官更出迭入未尝有间夫使不慕居内不畏处外内外去来各适其志士大夫茍知自爱则亦何必舍彼而趋此谓之朋党非大奸邪势亦不得不自离今欲救之莫先于此然臣既为此言不可不以身先众人愿乞为郡【大观二年九月上时为翰林学士】
　　乆任
　　上神宗论方靣之寄勿遽更易　刘孝孙
　　臣前日奏事延和论及乆任官吏之意臣窃谓设官分职以相经纬而不责悠乆一切代徙曽无常任皆自昔之公患比来朝廷思革前弊如监司使者稍稍任之乆而方靣之寄尚或迁易不常事大体重方幸得人要且勉狥吏民便安之意少息递送迎之劳曲假嵗月使得尽所施设夫岂不美如留守大名府韩琦知成都府赵抃皆朝廷旧臣天下之所属望琦有大节抃有清徳所至诚服如其父母藩垣之外得斯人而任之则可以坐分宵旰之忧矣臣愿陛下留神方靣遴拣名徳乆其时嵗勿遽更易虽心在王室臣子之志而无以公归实厌舆望臣不胜区区【熈寜五年上时为侍御史】
　　上神宗论守令许保明再任　　彭汝砺
　　臣闻事有若缓而所主最大理有若迂而所闗最急者守令是也今之谈治道者咸谓迂缓忽而不省然百里之命千里之寄财赋之繁彼寔尸之狱讼之重彼实任之向使一不得人则陛下虽有徳泽谁与达此百姓虽有沉寃谁与领此臣伏见陛下储神政机励精民务屡下徳音诞告中外峻刺举之法严考课之令四方耸然咸知趣向以臣观之今四海幅员之广有学士大夫之众所谓循良之长慈恵之师冝不难得然限以嵗月不足以程其功槩以资格不足以起其意臣今以为宜委按察官精覈部吏其有防心政理宜于其人有志功名善于其职者县令许知州保明申监司知州许监司保明奏朝廷不限员数并许再任如任内别有功状卓然可观大者特赐诏除次者优加秩任其合关陞磨勘者并与就任陞改如此则能者得极其意奋迅于事功中材不忍自弃自勉于职业【熈寜十年上时为监察御史里行】
　　上哲宗乞中外官乆任　　　文彦博
　　臣以中外任官移替频速在任不乆有如驿舎无由集事何以致治故累曽上言乞中外官各令乆任湏满资考近日以来迁改尤为频数盖由风俗躁竞例欲速迁执政者或避怨谤不能镇静欲望中外治安未可期也臣欲今后凡差除中外官并具见在任官年月满未满湏令任满方得交替如是急速借才湏要其人则不拘此制其任满得替之官湏具在任寔有劳绩方与照会合闗陞差遣所贵官吏自此不敢茍简欲速百职自然修举
　　贴黄臣累曽上言以吏户刑部官属主选大计刑罚并外任监司及亲民之官并湏乆任此繋朝廷致治之本不可忽也今乞与三省更申明祖宗旧法遵守施行【元祐二年上时为平章军国重事】
　　上哲宗乞讲求内外乆任之法　上官均
　　臣闻治天下莫急于政事政事之废举既繋在官之能否又繋任用之乆近任乆则于政事能详知得失以尽其才而无灭裂之患遽易则略于职事不足骋其智术而有茍简之弊此人情之所同也臣窃观今日之内外百官唯常调之人在吏部差除或系堂除闲慢差遣方及二三年替罢其内任则六曹侍郎寺监长贰其在外则诸路监司及辅郡藩方率多屡易夫政事纲纪出于六曹寺监自六曹言之吏部户部职事最烦所繋尤重而监司大郡系一路千里之休戚甚重而不轻也明矣今既屡易则职事不及详知才术不暇施设则为吏部者必灭裂于条令为户部者必灭裂于国计为刑部者必灭裂于奏议转运使之于财赋提防刑狱之于刑兵常平藩郡之于民事必类皆茍简不为三年之计况于乆逺之利乎天下政事莫大于数者而多为灭裂茍简之政欲求法令振举民被其利不可得也臣窃原数者屡易之意或出于职任之迁或出于人情之私出于迁如礼部之除户部户部之除吏部是也出于私情若从官之乞藩郡监司之自逺求近之类是也臣以为数者之弊去之无难夫六曹侍郎不过数人实繋朝廷之清选既为侍郎视其称职而望重资乆者自可进为尚书不必以叙迁为进擢也夫设官分职所以为民不当縁人情私便而屡易其任则从官之于藩郡监司之求近地自当契勘某路到任如及二年则方与迁授则上下安便政事不至弛紊臣窃见陈颍近京数郡太守多止及半年即易他处太守以一郡为舎吏民以太守为使客送故迎新纷纷道路太守不暇整治其纲纪吏民岂有信服其政事耶臣以为奉行朝廷之法令而利泽天下者内则繋百官长贰外则繋监司郡守内外不得人则不足以称职得人而屡易则不足以举职职不举则政事废弛而下受其弊虽有才吏与不才者相去无防朝廷虽有良法美意是为徒法而已矣伏望陛下诏大臣讲求乆任之法使官宿其业责以治效庶防人人悉心不敢懐茍且之意则天下之事岂有不治哉【元祐五年上时为殿中侍御史】
　　上哲宗乞监司乆任　　　　王　觌
　　臣伏见诸路监司移易频数坐席未暖已或有欲去之心职事不安岂能为经乆之计夫官不宿业古今之通患也今虽员多阙少乆任稍难然中外官司犹颇有三年之法至于监司岂可以责之速效而转徙频数比他官特甚大率一路之间郡县百数廵歴经年未能周徧官吏之能否民间之利病非熟见而详察之未易得其实也或数月而易或朞年而罢则虽有高才逺虑何暇施为甚者习为因循茍简以幸替去弊事无所革污吏不知畏长乆之防置而不问故转运使财用日耗提刑司常平坊场之政浸以隳壊此不可以不恤也臣伏望朝廷立监司乆任之法明诏诸路监司以乆任之意使才高虑逺者有所施为因循茍简者知其无以逃责则各思自竭而职事举矣【元祐六年上时为刑部侍郎】
　　上哲宗论邉帅屡易　　　　李之纯
　　臣伏以西戎未附邉鄙用兵守土之臣不冝屡易盖欲责其实效必湏假以嵗月况帅臣緫握中权指授规画日乆而后士心信服料敌折冲立威制胜日乆而后敌心知畏未有嵗月浅近施设尚防而可立武事也近者庆渭二帅召还移替皆未成资若以防邉有功犹宜増秩以乆任若以备敌亡状岂当免过而优迁欲望精选才臣付以阃外应机制变得以専行明示三载考绩之限非以功进非以罪黜更不先期除代庶防邉事慗备而戎人欵服【元祐八年二月上时为御史中丞】

　　宋名臣奏议巻七十三
　　钦定四库全书
　　宋名臣奏议巻七十四
　　宋　赵汝愚　编
　　百官门
　　致仕
　　上仁宗论以礼法待君子　　吴　奎
　　臣伏以国家谨礼法以维君子眀威罚以御小人君子所顾者礼法也小人所畏者威罚也繇文武二选为士大夫是皆君子之地也傥不以礼法待之即是废名器而轻爵禄也七十而致仕载之礼经臣下引年而自陈分之常也君上推恩而固畱权之至也自三代以来虽衰微之世未有不谨斯礼以塞贪冒耸廉隅也近者光禄卿勾希仲吏部郎中直昭文馆陆轸等并以年髙特与分司初欲风动羣伦而在位殊未有引去者乞早以臣前所奏施行【皇祐三年四月上时知諌院】
　　上英宗乞许张昪程戡致仕　赵　瞻
　　臣伏闻国有大政必谘故老君所共事必任旧人是皆书传据援歴代所尚至若田千秋乘小车入殿蔡义用两吏持行斯汉史所最著者焉然于武昭之朝遇臣诚厚而若千秋及义则后世终不称此为贤盖于进退之分有所阙然也陛下自即大位已再周星将相大臣无不获礼如张昪程戡屡上章防情皆恳到谏臣台司亦尝论列陛下皆未听从此乃复见大汉之盛事矣然圣君之恩遇为已厚矣二臣之诚礼为已备矣天下臣子亦莫不知之矣今机务浩防边防要重而陛下犹固留之非欲用之盖欲用名位宠禄以荣之尔曩者戡昪扬歴事任幸着声迹帅府宪台风望甚壮国家得人足备书録今乃于筋力衰朽之时当内外将相之任未即引退岂无虚旷使天下士大夫之论不以为是本欲荣之终为陷辱是陛下待贤者之意未深而爲老成之恵非至也今之臣僚上书求去或亦聊塞物议未能尽是本心士论之疑谁可晓也然则陛下独有推恩之美而戡昪难逃持禄之迹惟陛下全二臣始终之善辨天下指目之谤遂其勤请成其令名实亦戡昪之幸莫大于此【治平二年六月上时为侍御史】
　　上神宗乞致仕官给四分俸钱　吕公着
　　臣窃以古之仕者七十而致仕虽有不得谢者然年至而去实礼之常制盖当其壮也既竭勤瘁以任其事故及其老也则使之优逸以终其身此君上之至恩而臣下之极荣也然自本朝以来凡致仕者虽例改官资或推恩子弟年及而愿退者常少议者以疲癃老疾之人其精神筋力不足以任职则或至于蠧政而害民故着令应年及而不退者自知州以下皆降为监当然比年以来致仕者亦不加多矣昔为守倅而今厘务虽至愚之人岂不以为辱然所以被辱而不去者亦由朝廷立法有以致之何则古之为士者终身食其地今之致政者即日夺其廪古之仕者不出乡里今则有奔走南北之劳古之仕者常处其职今则有罢官待次之费故自非贪吏及素有经产则其禄已常苦不足一日归老则妻子不免冻馁是以虽廉洁之士犹或隐忍而不能去议者不推其本则曰此皆无耻之人宜思所以重辱之此朝廷之恩所以愈薄而臣下之节所以益壊也臣愚欲乞应文武官致仕非因过犯及因体量者并依外任官例与给四分俸钱岁时州郡量致酒粟之问如此则自非无耻之甚者莫不感抱恩德而争自引去矣朝廷优之如此而犹不能去则虽重辱之亦不为甚过也或曰今国用方患不足吏禄岂宜有增臣窃以为今日所议正为年及而不退者彼若年及而不退则其禄故未尝絶如自此人多引去则今之去而受禄者乃向之不去而居官者也臣所论者其实国无所费而足以全遇下之恩臣无重辱而足以去瘝官之伏惟陛下方以至仁厚德风化天下则于优养耆老固所先务伏乞详酌施行【熈宁二年上时为翰林学士】
　　上神宗乞致仕　　　　　　范　镇
　　臣请致仕已四上章歴日弥旬未闻报可縁臣所怀有可去者二不敢不陈臣言青苖不见听一可去荐苏轼孔文仲不见用二可去负二可去重之以多病早衰其可以已乎今有人言献忠与献佞孰是必曰献忠是纳谏与拒谏孰是必曰纳谏是苏轼孔文仲可谓献忠矣陛下拒而不纳必有献佞以误陛下者不可不察也若李定避持服遂不认母是坏人伦逆天理者而欲以为御史御史台为之罢陈荐舍人院为之罢宋敏求罢李大临罢苏颂谏院罢胡宗愈王韶上书肆意欺罔以兴造边事败则置而不问反为之罪帅臣李师中及御史一言苏轼则下七路捃摭其过孔文仲则遣之归任以此二人况彼二人以彼事理观此事理孰是孰非孰得孰失陛下聪明之主其可以逃圣鍳乎惟审思而熟计之朝廷所恃者赏罚而赏罚如此如天下何如宗庙社稷何至于言青苖则曰有效矣夫所谓见效者岂非嵗得缗钱数十百万乎数十百万者非出于天非出于地非出于建议者之家一出于民民出之而不巳则数嵗之后将如之何民犹鱼也财犹水也水深则鱼活财裕则民有生意养民而尽其财譬犹养鱼而欲竭其水也今之官但能多散青苗急其期会者则有自知县擢为转运判官擢为提防刑狱急进侥幸之人岂复顾陛下百姓乎但知趋赏尔臣恐陛下百姓相濡于涸辙中矣陛下有纳諌之资大臣进拒諌之计陛下有爱民之性大臣用残民之术臣职献替此时而无一言则负陛下多矣臣知言入必触大臣怒则罪在不测虽然臣甞以忠事仁皇帝仁皇帝不赐之死才聴解言职而巳以礼事英皇帝英皇帝不加之罪才令补畿郡而巳不以所事二帝之心而事陛下是臣自弃于世也臣为此章欲上而中止者数矣旣而自谓曰今而后归伏田闾虽有忠言嘉谋不复得闻朝廷矣所以上之决然不疑惟陛下裁赦乞早赐除臣一致仕【熈寕三年十二月上时为翰林学士】
　　上神宗乞致仕　　　　　　　吕　诲
　　臣本无宿疾偶值医者用术方殊不知脉有虚有实有逆顺诊察有标本治疗有后先妄投汤剂率任情意差之指下祸延四支寖成风痹遂难行步非秖惮偏辟之苦又将虞心腹之变势巳及此为之柰何虽臣一身之微固未足惜其如九族之托良以为忧是思逃禄以偷生不俟引年而还政【熈寜四年五月上时王安石方用事更变祖宗法度诲屡諌不从病中上此奏盖以身疾喻朝政也后七日诲卒】
　　上神宗论旧臣多求退　　　　杨　绘
　　臣窃见唐尚书左丞孔戣年及七十致仕得请韩愈上防言自古以来及圣朝故事年虽高但视听心虑茍未昏错尚可顾问委以事者虽求退罢无不畱止优以禄秩不听其去以眀人君优贤贵老之道也礼曰大夫七十而致仕若不得谢则必赐之几杖及引诗云虽无老成人尚有典刑此言老成人重于典刑不可不惜而畱也臣窃谓孔戣年巳七十致仕得请愈犹以老成可惜而畱之则近日老旧之臣年未及七十而坚求休退者巳聼数人矣范鎭始六十有三而致仕吕诲约六十而致仕欧阳修六十有五而致仕冨弼年六十有八被劾后归养疾司马光王陶始逾五十虽皆未致仕而得闲散地虽彼数臣自以知止足为高节臣所疑何独近来高者之多乎唐大中时吏部侍郎孔温业求外迁宰相白敏中顾同列曰吾等可少警孔吏部不乐居朝矣彼白敏中一庸相也尚能以贤人不乐居朝自警而况陛下以大圣之资孜孜求治而老旧之臣相继有不待年而求去者乎老者退而少者进旧者逺而新者众得不微轸于圣懐哉但恐访于偏辞者则曰彼皆奸邪之人畏陛下之神眀而逺遁矣否则曰彼皆沮止新法者今新法旣巳便故皆羞忸而退矣臣愿勿信于偏而少加警于圣虑则天下幸甚矣为国任臣之道惟其用之当而巳故无老少旧新之分也然而老而旧者常过于重谨而难以与变法少而新者常喜于进取而易以与作事臣以为二者之说宜参取之乃得其当若取之偏则少而新者可与图其始之利而不肯虑其终之害老而旧者能防其终之弊而不肯谋其始之变若能用易于作事者俾图其始之利而裁之听难于变法者俾虑其终之害而防之则事得其宜矣古有云老者之知少者之决此之谓矣窃恐少而新者言其利则易从老而旧者言其害则难入而或有利十而害百者但闻其利不复闻其害焉民或被其害而无由上达矣【熈寜四年上时为御史中丞】
　　防补
　　上仁宗乞定文武防子弟人数
　　孙　沔
　　臣伏覩国朝自景德祥符间屡行大礼旁流庆泽凡文资自带职贠外郎武职自诸司副使巳上每遇南郊及知杂御史巳上逐年圣节并许奏防子孙弟侄虽推恩至深而永式未立今臣寮之家皇亲母后外族皆得奏荐略无定数多至一二十人少不下五七人不限才愚槩居禄仕未离襁褓已列簪绅或自田畆而来或从市井而起官常之位巳着而仆之态犹存是则将国家有数之品名给人臣无厌之私惠故使父兄不知教训子弟不修艺业俾之从政只以害民若不急为更张巳见积成弊幸欲乞今后带职贠外郎正郎只许防叙一名子弟少卿给諌二人丞郎三人尚书四人仆射巳上五人致仕及物故各更与一名武职等次比类官品皇亲母后之族及两府大臣亦乞约立人数用分等级臣叨司遗事合举大纲伏望圣慈特差近上臣寮定其乆制以为万世之法【庆歴元年上时为右正言】
</div>
    <div class="pagination">
<a href="宋名臣奏议_page34.html">上一页</a><span>...</span><a href="宋名臣奏议_page30.html">30</a><a href="宋名臣奏议_page31.html">31</a><a href="宋名臣奏议_page32.html">32</a><a href="宋名臣奏议_page33.html">33</a><a href="宋名臣奏议_page34.html">34</a><span class="current-page">35</span><a href="宋名臣奏议_page36.html">36</a><a href="宋名臣奏议_page37.html">37</a><a href="宋名臣奏议_page38.html">38</a><a href="宋名臣奏议_page39.html">39</a><a href="宋名臣奏议_page40.html">40</a><span>...</span><a href="宋名臣奏议_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
