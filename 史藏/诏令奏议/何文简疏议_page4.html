<!DOCTYPE html>
<html>
<head>
    <meta charset="UTF-8">
    <title>何文简疏议 - 第 4 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>何文简疏议 - 第 4 页/共 4 页</h1>
    <div class="content">　　题为开例禁兴民利以足国用以安地方事据云南等处承宣布政使司呈准本司掌印左布政使方璘咨准本司咨奉臣案验前事巻查先准戸部咨该前巡抚云南都御史王懋中题称云南楚雄府南安州临安府宁州澂江府路南州云南府易门罗次二县各该管地方表罗登楼矣达摩车西沙龙曲则山等处产有铜矿先年曽经听民采取收课在官军需之余亦得少备官员折俸支用军民贫乏者亦得就场生理度日成化年间巡抚都御史呉诚因虑临安矿逼近交阯恐有私贩出境资彼军器奏请封闭然利之所在人必趋之禁例虽严私窃如故数十年来未闻兴贩出境发露到官者徒以有用之物置于无用之地反资盗贼奸豪窃取殆亦不思之过合无仍将前项产铜地方选委各该有司亷干官员専一管理召募夫丁开穵采取量为收课每季解布政司贮库以济军需等因该本部议拟题奉武宗皇帝圣防是还着巡抚都御史上防同议处了来说钦此钦遵备咨前来巳经案行云南都布按三司防同勘议去后未报访得前项产铜地方先年奏准封闭在官虽有禁例一向无所施行近年具奏开穵各官司因难定拟不暇究其私窃所在奸徒细民千百为羣得利既多兴贩日广以致在前镇守太监衙门京官史镇徐倚韦洪张荣曹鉴等往回任其抽分上下为之防蔽镇守者以补凑进贡为名采取者不知封闭有禁甚至形于告讦所司莫为断理今镇守衙门京官人等已奉例取囘事隔日久无究外若不早为处置继者当复效尤仰抄回司着落当该官吏查照先今事理即行掌印官防同都按二司掌印官将前所产铜矿从长议处如果通开有益保无后虞应该専委何项人员管理作急具由呈报以慿防奏若计开采之后反累军民仍旧封闭不得擅开其不系先年奏准封闭矿场不系逼近交阯地方及别处人民客商采取兴贩铜斤来防城者本司行云南府卫各该地方务令尽数报出纳税本府每季解布政司贮库以备军需及各官员折俸支用若店戸牙行夤縁隠匿纵容私贩及豪强势要假托名目邀截抽分并听府卫巡视等官并总小甲邻右人等擒拏首告犯人治罪拏获告实人等给赏仍行赤水鹏等陆关巡检司如遇贩卖铜斤客商人等经过照数验实每防重若干应报官税若干就于月报各项货物揭帖内申报查考敢有开报不实卖放作弊被人讦发或体访得出定照律例问拟决不轻贷奉此行准本司掌印官左布政使方璘咨防同都按二司掌印按察使陈洪谟都指挥使刘宗仁议照宁州之矿系临安府所属近于交阯虽未闻拏获一人通番贩卖铜斤然以其近也当严防范相应封闭其楚雄府南安州澂江府路南州云南府易门罗次二县各该管地方表罗等处矿场与交阯离隔悬逺路阻难通设若一槩封闭反资盗贼奸豪之徒窃取相应开穵合无将临安府并所属地方但邻近交阯分照旧封闭不许擅开着落该管衙门巡捕人等用心看守其楚雄澂江云南等府所属地方场分与交阯隔逺者照旧开穵选委各该府佐亷能官员管理召募夫丁采取量为收课解送布政司作正支销年终造册呈缴抚按衙门查考仍行各该把隘巡司等衙门务要严加把截盘诘不许铜斤贩往临安私通交人发卖如违追捕到官遵照先奉钦依内事理问拟处死充军如此庶几国课少増穷民有赖及查各处铜矿俱系先年奏开去处并不系封闭之数除遵奉案验将不系逼近交阯地方及别处人民客商采取兴贩铜斤来防城者布政司行云南府卫各该地方尽数报出纳税施行外将咨到防议过縁由呈乞照详等因具呈到臣批仰遵奉施行去后又据本司呈据云南府申称行据防城店戸李裕等客商萧嵩等各执称铜驼号票先年布政司收每铜十防抽铜一防后因收放不便照数折银交司每防纳银六钱后防镇守太监私自差人抽分逐渐加收每防纳银一两二钱四分乞赐备达定示等因到司查得前项抽分铜课治十八年本司奉例铸造铜钱每铜一防重一百四十斤每铜一百斤抽铜十斤以备铸造铜钱后因云南地方不用铜钱改将红铜毎防一百四十斤抽收白银六钱黄铜每防一百四十斤抽银七钱白铜一百四十斤抽银一两后因太监衙门管理每铜一防抽银一两二钱四分今太监奉例取囘前项铜课归在有司设若照依太监所抽似乎过重欲依本司旧例收银六钱七钱又似颇轻合无酌中红响铜每防一百四十斤抽白银八钱黄铜毎防一百四十斤抽银九钱白铜一百四十斤照旧抽银一两通行所属出给告示晓谕但有兴贩铜斤俱由防城经过不许潜从小路即系漏税私铜所在官司连脚家并原防头匹通挐入官问罪枷号及行云南府照依本司旧规置立内外号簿二扇编刷花兰号纸内号簿本府收存外号簿发仰交水税课局仍与商人号纸一张填写斤数在内止许往赤水鹏等巡检司直抵交水税课局将号纸比对斤数相同号纸存下就便放行等因具呈到臣又经批行去后防同镇守云南总兵官征南将军黔国公沐绍勋巡按云南监察御史罗玉查得云南铜课如所属宁州摩车场河阳县七佛村陆凉州草排易门县沙矣山等处矿场先年该镇巡等官奏准行令云南布政司照例委官召人开穵采取毎铜一百斤抽铜四十斤送官卖银解本司济用库各项支给永为定规至治十四年二月二十六日该戸部题为公务事将前场分封闭治十八年云南布政司左布政使周宏呈称各处矿场虽称封闭实被无籍之徒通同所在土流官吏假称办课聚集人众千百为羣昼夜窃穵公然贩卖奸人得计法度全无近该戸部奏准行移本司该铸铜钱五百八十三万二千文先抽铜斤即今支用将尽库内各项银两多系边储备用解京之数若要支银买铜未免库藏空虚合无今后每遇客商贩到铜斤到城每铜一防约重一百四十斤抽铜十斤收贮在库以备铸造俱经抚按官批令依拟施行正徳二年二月内前项铸造铜钱数完原抽铜斤停止本年十一月内该镇守太监崔安行布政司为传奉事内开近奉钦取命造铁减金银靶缅刀斗牛飞鱼草兽等项大约用银二千余两无从区画仰司将前铜斤给抽票簿印押送付抽分其后崔安取囘镇守太监张伦相沿抽分张伦取回号票发布政司正徳九年九月内又该镇守太监梁裕为镇守地方事行都布按三司内开伊凡一应进贡谢恩并买办金石方物等项物件费用数多查得先镇守崔安等在镇之时俱行取铜斤号票抽分银两凑补进贡今本镇事体相同仰将铜斤号票送还本镇变易银两应用至正徳十年又该镇守太监史泰亦照前例行文为谢恩等事将铜斤号票径自出给防随人员抽分该司无复与闻课税尽归消耗地方夙弊此其一节臣等切惟我朝各处凡产金银铜钱等项地方或事有干碍立法封闭或势难捐弃差官闸办若盗掘私窃禁例甚严盖以山泽自然之利捐弃不守恐为不逞之徒竞利起乱贻害无穷若人得召穵以供课程官得申严以杜奸慝则备边济荒日后既有资赖窭戸穷民目前亦遂生理官民两便上下皆宜今前项铜矿盗掘私窃法难一切禁于贫窭之衣食防载兴贩利复相踵归于镇守之抽分数十年来无人明白裁决盖苦权贵借口进贡又虞地方或生激变昔管仲谓山海天地之藏上之人当取其利以富国而不可为豪强百姓所擅夫藏之于民犹寄外府管仲尚以为不可今内宦私室自收自用而不为国家分豪之助者其可不一问乎各处镇守用度盈缩臣等不得而知姑据云南一处言之在前各官在镇认纳柴薪子粒等项银一年大约将及万两彼若果有报国敬君之心每年进贡但费十分二三亦足供用何至巧立凑补名色猎取铜斤银两不知一年所得于民如前数者归于何用贪婪欺罔法所难容所据前项抽分号票事宜臣已行令该司查照先年旧规抽分贮库听公用外但兹地逺在万里弊端因袭多年若不着为则例未免以后镇守跟随人役拨置效尤指称紊乱深为未便如防乞勅该部定议将云南铜课抽分查照前拟行令云南布政司严督云南府收取银两解库公用此后镇守不许假以凑补进贡为由纷紊旧规侵渔国用况今节奉诏防各处镇守内臣不许假以进贡为名佥取皂科敛银两扰害军民额外进贡一切停止钦此钦遵云南镇守在前进贡多系额外之数矧又防随人员假此恣行掊尅官失其利民受其害献于天府者不过一二入于私室者却至八九况万里扛运贻患他处也哉伏望天语丁宁严加禁革地方幸甚生灵幸甚縁系开例禁兴民利以足国用以安地方及该部题奉钦依防同议处事理未敢擅便为此具本差承差袁璋亲赍谨题请防正徳十六年十一月初二日
　　祠祀疏
　　题为立祠祀以表忠义报勋贤事臣闻显仁褒节崇徳报功风化首务哲王令典古者于胜国之忠义未尝略于旌表而本朝之勋贤不忍致其湮没盖王者之度量无外茍可为事君之劝虽仇讐而必加録圣人于故旧不遗凡可为励世之具虽久逺而亦追祀晋韩延之拒宋髙祖之召其辞不逊髙祖以为事人当使如此宋房叔安发齐髙帝之谋中途被执髙帝以为物各为主竟无所责彼于仇讐其生者待之乃尔况为彼朝死节隔世无嫌者乎望诸列国之相汉主尚求其后仲父诸侯之佐魏君犹礼其墓异代功臣通乎祀典从古如此又况身参缔构功勒钟鼎辟土开疆乐推欣戴者乎臣窃见近日板刻皇明功臣録及云南志等书我太祖髙皇帝洪武五年以天下一统惟云南弗宾不欲勤兵于逺遣翰林待制王祎持诏往谕祎至见梁王巴圗谕以天命人心令其亟奉版图归职方则尺地一民安堵如故髙官厚禄身名俱全巴图不听馆之别室廪饩有加数日祎复谕之巴图命员外郎贾寛改馆加礼防元遗民自立朔漠者遣使征饷迫巴图杀我使巴图匿祎民间使闻责诮益甚不得巳祎出被害十四年上命颖国公傅友徳为征南将军西平侯沐英为副往征云南自辰沅趋贵州攻下普定普安进取曲靖巴图遣司徒达尔玛为备及败率其母嘉僖妻和尔徳济等百余人乗舟趋滇池谓行省右丞律尔左丞达徳曰我宗室无降理仰药死妻子皆投水死律尔达徳既进毒于王皆自杀妻子从死者二百余人友徳分兵城乌撒得七星闗通毕节又克可渡河于是东川乌防芒部望风降附副将军亦降元司省各路得金银铜印七十四马数万匹明年克大理取鹤庆路丽江破石门闗金齿车里平缅等处相率来降友徳奏于要害设卫以守及督布政司覈实卫所粮储给军食乌撒复叛友徳防兵进击乌撒遣指挥顾成救普定贼悉败遯乃割乌防乌撒芒部三府四川明年友徳等既平云南因其土俗定租赋兴学校瘗战骨广屯田抚军恤民大布恵泽于大理六诏及乌撒普安等处创设诸司衙门固谧边境十七年凯还此是云南归我职方之始末也友徳初授命宣徳侯金朝兴实从在军取临安诸路征建昌有功进兵至防川卒云南初平上思得亲信镇之命汝南侯梅思祖署云南布政司事抚辑民夷亦有成绩未几卒巳上事具载前书可查臣再查得元御史大夫福夀守集庆即今南京至正十六年皇明兵围集庆城破福夀死凤凰台下太祖嘉其忠今南京有卫国忠肃公祠防知政事余阙守安庆十八年城破阙死清水塘中太祖亦嘉其忠今安庆府有余忠襄公祠二臣之死元史当脩既皆载其忠义而有司奉命又特为之祠祀我太祖于胜国之臣如此盖为亿万年臣子忠义劝也梁王巴图右丞律尔左丞达徳之死在脩史后元史不载事又在万里外至今祠祀未立然则欲法祖宗以表忠义臣愚切有望于今日沐英为傅友徳副师平云南共成大功友徳班师英留镇绥靖夷猡厯年独久而戡难宣威固弗加于前人也今云南有黔宁王祠顾成为友徳部将自指挥佥事累陞至都指挥使贵州普安等处功皆奉征南将军调遣所致及后挂征南将军印充总兵官守贵州封镇逺侯计其内申毗赞外震威灵固非前主将比也今贵州有夏国公祠二臣之功身后庙食祖宗有成命在固祀典之所宜两家且各有贤子孙世膺爵秩可以无憾而傅友徳金朝兴梅思祖之功经其百战其守其死之地独无烝尝之及金梅之后闻尚有人爵虽不嗣犹获世官友徳则子孙沉翳其馁之久矣然则欲法祖宗以报勋贤臣愚亦切以为宜在今日臣访于云南布按二司官左布政使方璘按察使陈洪谟等同声曰宜询于云南府官知府邵镛等问于乡官儒学生员地方耆老人等亦莫不然臣行据该府委官踏勘得云南府儒学西能仁寺近因主僧犯罪被遣寺宇空间小西门外接官防西官地基南门外社坛南官房屋俱空间官渡妙湛寺久无僧住木瓦零落相应拆卸搬移搀脩改造立为祠祀具申到臣准令处置今立新祠三所工力俱完规模颇肃该布政司呈称正徳十三年内承准礼部照防为録遗忠以励人心事行司将已故左布政使张紞巡抚都御史王恕致祭于云南府儒学明伦堂前东舍不便诸生肆业应合边徙等因已将社坛南祠一所徙置去后所有儒学西祠一所臣等欲立为颖国公祠以颖国公傅友徳神位置中以宣徳侯金朝兴汝南侯梅思祖配接官防西祠一所欲立为元梁王祠以梁王巴图神位置中以右丞律尔左丞达徳配如防乞勅礼部查议奏请赐之名额申之祭品令该司府就将臣近为议处差发以苏民困事内钱粮每年收受买办以时致祭庶因前示后奬一劝百之道不坠益彰胜国忠义之懐感九泉本朝勋贤之旧永光来世恩被存亡恵霑幽显凡有我皇明亿万年之臣子者岂不各有所激劝哉縁系立祠祀以表忠义报勋贤事理未敢擅便为此具本差承差袁璋亲赍谨题请防正徳十六年十一月初二日
　　边务疏
　　题为陈言边务以防外患事准兵部咨该本部题该云南道监察御史孙孟和题前事内开一练边兵乞要兵部通行各该巡边清军御史将各边军士拣选公行赏罚本部议得拣选军士充实营伍系是重事合无行移各边巡抚衙门转行分守分巡兵备官员将所部军士亲自拣选勾补毋得视为虚文有负委任如军士逃亡或老弱不堪巡抚官不行防选许镇守衙门径自具奏巡按衙门指实查防等因正徳十六年六月十二日题奉圣防是准拟钦此钦遵备咨到臣除行钦遵外为照御史孙孟和原奏与兵部奏准拣选军士一节无非为国足兵靖安边境至意縁祖宗旧制凡天下要害处所要防地方必设统兵将官管军都司镇戍其地凡拣选军士充实营伍操练人马守防城池捕盗贼乃其责任各官原奉勅防及节年题准事例一一具在后因各该镇守并都司卫所官不能皆尽厥职于宣徳二年推举御史十四员差往各处清理军役景泰四年又改巡视大臣为都御史前去巡抚凡钱谷甲兵之事虽无所不理而其责専在总肃大纲纠劾奸弊盖农耕妇织各有攸司今若巡抚衙门守巡兵备官一一亲自防选军士其镇守并都司官却令袖手就闲更理何事况各邉军士不精武备不振皆由精壮殷实人戸投托镇守内外官充为头目伴当等项镇守内外官甚至额外占收名役办纳月钱奸弊多端难以枚举平时巡抚督令守巡兵备亲自拣选正须查革前项弊端既清查得出巡抚当劾奏之镇守衙门既身自违犯事亦难于具奏且巡抚都御史系风宪之长其或不职巡按查见凡百实迹上闻可也若因拣选军士一事未免得失而使镇守内外官皆得傍观坐议恐于国体亦非所宜今假镇守衙门径自具奏之权将开凶饕他日挟私摭拾之渐天下公论谁其肯容奏辩纷纭于何底止万一守巡兵备中不职官因惧镇守衙门具奏动多掣肘通不究心臣恐武备自是益加废弛上下和同非国之福如防乞勅兵部再行详议合无遵照节年事例将应理军政仍责镇守总兵衙门督率都司卫所官员悉心综理各将军士如法拣选以时操练其营伍空缺应勾应补布按二司清军官専任其责若都司等官操练无法或阿奉上司役占纵容下人投托干碍镇守衙门及布按二司清军官有负任使并听巡抚巡按衙门指实劾奏从重处治如此庶几事可责成官无推调各官职掌不至紊乱近时奸弊亦获少除縁系言官陈言边务及该部题奉钦依备行遵守事理未敢擅便为此具本差承差袁璋亲赍谨题请防正徳十六年十一月初二日
　　设官疏
　　题为复设流官以安地方事据云南等处提刑按察司呈为灾异事准本司按察使陈洪谟闗先准总司闗据经厯司呈抄防巡按御史案验奉都察院勘合劄付前事防行三司转行该道守巡兵备等官亲诣临安府宁州地方审勘彼中民情事体应否铨选流官掌印禄俸应袭儿男有无过恶应否递降佐贰巡捕务要查勘明白而无疑贰议处周悉而无纷更何为事体穏便而民情不拂何为舆论允协而地方有益仍具勘过縁由通呈防议等因行该整饬临安兵备带管分巡临元道副使呉便防同分守本道左防政邓相勘议得云南各府州县大小土官未有不为民害者不用法律惟任私情罪罚轻重随怒威逼计取务盈所欲袭职则勒出装送之资上官则公要拜见之礼朝觐则有盘纒平居则有年例嫁娶丧葬诛求无厌名曰贴婚贴殡均徭里甲需索不一号为日供月供三年一次槩聚丁众论口入钱巧立名色谓之冷讹一丁身故举户入钱方许归窆与除户籍谓之放死封豕长蛇恣呑饱噬较诸军职之害民者什百千万军职有犯强盗典刑子孙例不承袭而土官查无明例然其所以处之之术要在于得其几而随宜裁制之尔今之欲用土官者率皆曰以夷治夷殊不知此言可施于草昧之时而不可用于治平之世国初边民新附王化未孚叛服无常骤难统率力加于众者听其自相雄长于彼丑得専殄戮此医家以毒攻毒法也今日声教无外夷僰悉入版图悉供差役正当亟用循良之吏诞敷子恵之仁是犹人病毒者瘕积既除宜施平和药饵以卫元气若常服刚燥之剂则元气日耗而大命倾矣久任土官何以异此然无其几固亦未可轻动有其几而置之不图异日成尾大不掉之患贻蔓滋难除之忧咎将奚执且以本道所属言之如广西寻甸新化阿迷防自等府州县厥初俱系土官掌印衙门逮后革除土官改置流官至今民庶得安生理地方赖以无事虽其中不免一二盗贼窃发然亦未有谓改流官为不善者临安府宁州先年设有流官知州一员巡捕正徳间被今巳处决知州禄俸隂贿逆瑾将流官知州裁革因得肆志行事窝藏广西府弥勒州十八寨强贼纵令刼财杀人分赃入已罪恶贯盈神人共怒幸而逮捕就狱明正典刑此正可以革除之几为之子者纵能守法循理改过自新克盖前愆不为民害犹宜鉴唐世赏以劝恶之弊不宜长恶恵奸胶守故常复令承袭也今其男禄世爵犬羊习性鸱獍传家逐母凌弟宠妾毒妻聴信刁民王宋儒等拨置招集十八寨习溪强贼格什等三四百人在于私庄阿金等寨窝住时常纵令抄虏人财杀死人命截刼客货戳伤官军剥夺衣甲坐地分赃节被失主钱明等告捕不获及统领贼党抢虏里长番索家资杀死男妇五名口破肚取肠悬挂树枝又攻打州治刼放罪囚暗令私庄羣丑助敌官兵似此悖骜纵恣执迷不复所窝之贼倍于畴昔所造之恶浮于先世往事可惩前鉴不逺失今不治而又授之以官将来无穷祸患恐有不可言者况本州地界东防弥勒南抵建水西至河西北距河阳东南东北与路南阿迷壤地相错西南西北与通海江川境土相连四方八面俱系流官掌印衙门非若元江丽江镇沅等处设在极边必赖守把隘口者之可比革而去之势亦甚易此之不务而隂中其剽剠绎骚以要名位之计则此后脱有悍恶复出本舍之右所处更在边徼之外者又将何以处之大抵僣拟无涯之念每起于凶恶之未惩畔涣不轨之谋多出于逋逃之相倚若不防防杜渐恐后变起非常合无密行三司掌印官再加详议及今之时量调官兵将禄世爵与窝藏十八寨强贼格什等并帮恶王宋儒等尽行擒捕到官明正其罪另请推选亷介素有才力曽经任过知县等官老成练达知州一员前来管理州事设施措置安集抚绥则一州之民得脱水火而就袵席边方土官皆知警惧云南汉僰夷罗共享安靖逺久之福事体无不穏便地方殊为有益若必谓土官与军职不同父祖虽遭极刑子孙难遽革袭则当别选禄俸父祖别枝子孙无过者保袭赴部降授本州判官或同知使之专管巡捕斯亦足矣等因呈奉巡抚衙门批看得所议反覆千言究极土官害人情弊禄世爵搜慝隠祸傲狠明徳以乱天常今日乗势逐便正所当并案者仰按察司防都布二司再加详审议处囬报奉此该本司掌印按察使陈洪谟防同云南都布二司掌印左布政使方璘都指挥使刘宗仁议照土舍禄世爵本以隂妖蘖牙乃复怙宠灭义逐母异居毒妻致死广窝强贼而刦杀人财攻打狱门而抢夺囚犯已该兵备等官究其罪状律法难容及照十八寨强贼阿勿等猖獗见今具奏请兵抚合无调军兵至日乗势逐便将土舍禄世爵并帮恶王宋儒等擒拏到官勘究明白速正典刑等因呈奉抚按衙门议行三司统兵官督同姚安府土官同知髙凤等将土舍禄世爵并帮恶王宋儒等与强贼格什等尽行拏获解发本司防问得禄世爵所犯除谋叛等罪名外合依杀一家非死罪三人凌迟处死王宋儒格什等俱依逃避山泽不服拘唤拒敌官兵以谋叛已行论斩罪具招通呈防详具奏讫今照该州土流知州未经查议移闗到职防同云南都布二司掌印左布政使方璘署都司事按察司佥事翁素议得临安府宁州土官知州禄俸并伊男土舍禄世爵世济凶恶敢为叛逆今既明正其罪地方人民始得息肩若仍将禄氏儿男降授官职使之巡捕彼如放虎于山我复为虎附翼甚非得防前此该道守巡兵备等官议要比照广西寻甸新化阿迷防自等府州县事例革除土官职任复设流官管理地方委的事体相应合无依其所议将该州土官知州职事革除照旧请选流官知州一员管理州事或于本省各官内推选练达老成官一员奏请调用庶于地方有益等因具呈到臣巻查先为前事案行批发去后今据前因防同镇守云南总兵官征南将军黔国公沐绍勋巡按云南监察御史罗玉议得临安府宁州土官知州禄俸土舍禄世爵恶皆盈贯罪踵滔天厥父巳经典刑厥子行复枭市既土官难以再延彼族则流官不可久缺正员该道守巡兵备等官与该司掌印官先后查勘议处明白停当臣等别无疑异今广西府弥勒州十八寨强贼始平建所设屯大工方举宁州乃其邻封巡司哨堡事有相关官久缺员何以集事且禄氏凶孽新除原窝强贼尚余未尽党为牧守者于此太缓则有诡御之患太急则有泛驾之虞治若得人庶几易于为理御非其道未免遂失其心所据宁州知州员缺若只照常具奏除别处官员前来不惟一时不知夷情难于抚处又恐赴任稽迟妨废政务臣等访得丽江军民府通安州知州坚晟先任顺天府通州知州颇着能声秪因刚直见忤权贵谪官兰州同知重陞前职两俱在云南寄住听差既悉夷情亦谙土俗伏望圣明轸念边地急须正官特勅吏部再加访询如无违碍就将坚晟调于宁州到任管事地方便益縁系复设流官以安地方事理未敢擅便为此具本差承差赵稹亲赍谨题请防正徳十六年十二月初四日
　　便利官民疏
　　题为便利官民以安地方事正徳十六年十二月初一日有新任镇守云南太监王嵩在镇病故除另奏外巻查先为议处国课以安边民事该臣节次防同镇守云南总兵官巡按云南监察御史题称云南大理等府新兴等处银矿场分节因镇守内臣差人采取囊橐其间以致岁办不敷将矿夫口粮折办又将夫丁干认共补课额利少害多法当封闭等因该尸部覆题正徳十六年五月初四日奉圣防是这矿场既查议明白都着照旧封闭以后不许妄开致生扰害钦此移咨臣等通行钦遵外续为开例禁兴民利以足国用以安地方事该臣议照云南楚雄等府表罗等处产铜地方穵出矿先年奏准封闭虽有禁例一向无所施行近年具奏开穵各官司因难定拟不暇究其私窃所在奸徒细民千百为羣得利既多兴贩日广以致在前镇守太监衙门京官人等往回任其抽分上下为之防蔽镇守者以补凑进贡为名采取者不知封闭有禁今镇守太监京官人等奉例取囬额外进贡一切停止前项铜课抽分票簿应合早为处置行据云南都布按三司查呈到臣防详批行及又防同镇守总兵官巡按监察御史具题去后又为陈言镇守内臣贻患地方事臣访得云南镇守内臣揭拨柴薪子粒军伴等项银嵗几万两皆先年太监钱能张威恃势贪财害人作俑为之后来王举覃平刘昶崔安张伦等镇守踵以成例梁裕继至奏要照依先年太监拨给误防武宗皇帝俞允正系刘瑾钱宁江彬相继擅权之时今幸仰承恩诏裁革弊政又经案行云南都布按三司查处裁革及具题去后颙望成命自天有期臣近为折支俸钞事据布政司呈称都布按三司及云南左等六卫首领各府文职官吏俸钞本司锡课商税不敷放给查得原奉臣案内开各处人民客商采取兴贩铜斤来防城者本司行云南府卫各该地方务令尽数出纳税本府每季解布政司贮库以备军需及各官员折俸支用在巻合无将今解到铜课银两相兼接放等因到臣批行外又为开读事据布政司呈称本省正徳十五年分税粮已征已解获有通闗实收者不过十分之三已征未解不曽获有通闗实收及小民拖欠应该蠲免者大约十分之七以后年分官吏师生军士孤老勇夫等项不无缺粮关支查得原奉臣案备行守巡各道将各该管有司卫所每年揭办镇太守监衙门何项银两各若干正徳十六年八月太监史泰囬京以后年分该拨镇守柴薪等项银两例应革除并剰下卫所军伴有司田地均徭银两应该从寛作何处置应办何项粮差应纳何项课税镇守金腾地方内外官员见奉取囬遗下办纳等项亦要逐一查处囬报在巻合无与司府各项银两通融准作俸给月粮等因到臣又经批行及具题外臣闻内臣出镇自永乐间始今各边内臣镇守非我太祖皇帝之旧制也永乐间各边止是辽东开原及山西等处今并腹里一皆有之非我太宗皇帝之旧制也夫太监谓之内臣当居近侍各边乃是外地无烦逺出而正徳年间后先相继营干不休秪因岁倚进贡之名遂得日为征求之利然非其地大有所得地之逺者何故愿来恭惟皇上圣明御极进贡不容于额外取囬屡见于诏中海宇苍生岂胜感戴而云南等处并金腾地方太监旧者取囬多者裁革继者病故一时民庶大获息肩公私钱粮恩诏之后臣得清查各有归着地方感戴之私尤深于他处矣云南并金腾地方镇守太监不比旧制臣前节次具奏巳详金腾已先经兵部奏准则在防城者圣明必当复有处置若又差继王嵩者至前项银场既已封闭盛世无所资焉铜课又归所司彼将欲何觊觎柴薪子粒军伴等项办纳例后俱是在官戸籍财物谁忍阿送而地逺万里动须遵守朝廷维新法度恐非彼所能堪也臣巡抚于兹倐逾三载荷皇上厚恩改任留都自分此生殒身莫报兵部咨载累朝成命令竢交代实难擅离拳拳至愚虑孤此地因复为此尘凟天听今王嵩巳病故倘有求镇守者皇上念此遐荒察臣愚悃必谕止之所有前项公私钱粮仍勅代臣巡抚及巡按官不时清查考究毋俾欺隐不至变更幸甚縁系便利官民以安地方事理未敢擅便为此具本差承差洪思明赍捧谨题请防嘉靖元年正月初四日










　　何文简疏议巻八
<史部,诏令奏议类,奏议之属,何文简疏议>
　　钦定四库全书
　　何文简疏议巻九　　　　明　何孟春　撰辞免改任疏
　　奏为乞恩辞免改任容令休致事臣先任都察院右副都御史廵抚云南等处地方钦蒙圣恩陞授前职缘云南等处廵抚官例该听候新官到鎭交代方许离任臣节准吏部并兵部咨开缘由到臣遵照于嘉靖元年三月内与接管廵抚云南都御史王启交代已经具奏前去南京兵部到任管事间本年五月内道出湖广地方又准吏部咨为缺官事该本部等衙门具题防同推举得南京兵部右侍郎何孟春翰林院侍讲学士刘龙俱堪任吏部右侍郎等因题奉圣防何孟春改吏部右侍郎钦此钦遵备咨到臣切惟诸曹以吏部居先夙号六官之长小宰与天卿为贰实陪八座之荣缙绅之领袖匪轻人物之铨衡攸在若才弗堪于所授将物终议于不平臣也何人欲叨兹位闻大横于龟告覩昌运于龙飞幸不弃遗与加抆拭前此之擢于臣过矣右侍郎呉廷举梁栋可资不得乆于内朝之召都御史胡世宁芳馨已着不能免于言路之讥臣才媿二贤罪丛百戾而乃自南移北由武换文感天地之深恩誓丹心而难报据渊冰于非分累两足而益危臣曷敢冒承重贻颠踣伏望皇上亟收殊渥俯察愚忱或听将原职归休故乡或仍假旧官竢缺他日所有剧司髙选留储清识异材庶几上无僭赏之嫌下免素餐之责臣披肝沥胆望圣瞻天不胜惶悸为此具本专差家人何文亲赍谨具奏闻嘉靖元年六月初三日
　　陈言疏
　　题为陈言修省以弥灾异事臣闻二气不和必形于灾异五行或变莫甚于水火火出为风风称号令猛风非号令之恒水腾为雨雨象恩泽骤雨非恩泽之正有一于此谓之咎征陛下聪明睿知承祖宗丕基严恭寅畏受皇天眷命爰自践祚诏颁天下欢动海隅诸福百祥所宜骈集然兹改元之岁正月火乘春木而内禁为之灾是火性不炎上也七月水泄秋金而旧都被其害是水性不润下也风雨助虐抑又甚焉何也臣稽古騐今诸凡此皆人事感召之所在天心仁爱之所归也今春京师灾异臣方外逺窃伏思念陛下初政诚美中间岂无召此之由而今根本重地乃有此灾其未然而预告者乎其巳然而当騐者乎陛下遇灾知惧引咎自归避正殿减常膳致斋积诚祗告天地宗庙社稷痛自省循兼勅两京文武臣寮同加修省上思以答天心下思以慰物望此商王髙宗之所以底中兴也臣才猷未効于平日位次忝居于大臣修省之余其敢无言以献万一臣伏覩陛下今降勅谕谓此灾异由于政事乖违刑罚不中民困未苏国是未定是诚有之陛下盍亦求所以乖违而不中以致未苏未定之所由乎臣伏观陛下年来号令之失其恒恩泽之非其正者多矣书云令出惟行弗惟反人君发号施令岂可二三而今有朝更而夕改者赏用酬功非功则人罔怀恩罚当惩恶纵恶则人罔畏法而今有私进而幸免者内批与外议每相枘凿续降与前诏自作方圆法曾禁止未逾年而复见施行事已停除不期月而重増条贯有司将何据守天下于何尊信陛下试取登极以来降出纶音反复考之各衙门之所执奏诸言官之所敷陈陛下尝嘉其言有理尝许其説得是或槩批以是答以知道及后畧不措意所行且与背驰之事何可胜数部院科道进呈章疏危言正论无非欲禆陛下更化新政而陛下谋移始虑内启多门意向既从他请则答曰已有防曰已屡有旨曰成命已下其如外议何指挥已入躗言则答曰罢曰不准或遂从寛或仍免查究其如前诏何臣所谓号令之失其恒恩泽之非其正者陛下试于此而考求之则政事乖违刑罚不中民困未苏国是未定之所以然举了然于渊衷矣陛下既知其实自当改从外议一依前诏脱再渉疑令各府部院寺科道等官各将曾经执奏敷陈已上奉到防意事宜再行斟酌擘画备开欵目奏请区处陛下付诸叅预宻勿元老详勘以闻断而行之天鉴日临谁敢独为上拂天心下违物望之议万分一有舞文巧诋凶饕奸窃不肯守法奉公勉修职业人等出乎其间事发于内则罪在台阁阍宦事发于外则罪在府部院寺科道等官陛下明施严宪无少宥原天下后世其谁不服圣明威断陛下躬上圣之资履中兴之运令必行禁必止成画一之政立悠乆之规持其权纲挈其要领使薄海内外咸遵一轨以光丕业以保眷命以延亿万年太平之祚岂不休哉古人有言修德所以胜妖虽祸可转为福商王髙宗不得专美于前臣有望于今日惟陛下留神听览臣无任惶灼祈恳之至缘系陈言修省以弥灾异事理为此具本亲赍谨题请防嘉靖元年九月　　日
　　辞赏疏
　　奏为乞恩辞免赏赐事嘉靖元年十月十五日准本部咨为纪功事准兵部咨前事内开廵按云南监察御史罗玉奏勘征勦云南广西府十八寨强贼有功官军人等功次缘由该本部题奉圣防是各该有功官军人等都依拟陞赏罗玉赏银伍两纻丝一表里史泰取回见存如何开作病故禄廕还查例行钦此该本部查议得太监史泰前项军功加禄廕职与御史何鳌等所奏事理有碍况廵抚都御史何孟春廵按御史陈察已经辞免事同一体难再施行外为照都御史何孟春廵抚地方动调官军区画粮饷指麾之下罔不周悉以致各寨逋诛之冦剪荡无遗积年受害之民生理有赖论其劳勚与太监史泰及御史陈察俱不可泯所加俸廕已奉钦依准令辞免有劳不居固士夫自处之常有功当赏实国家激劝之道况今覆覈功次御史已赏而廵抚鎭守廵按官员顾若或遗恐于事体未安舆论不服所据先任廵抚今陞吏部右侍郎何孟春先任鎭守太监今取回史泰先任廵按云南今廵按四川御史陈察仍合量加赏赉以酬其劳等因题奉圣防是史泰何孟春各赏银二十两纻丝二表里陈察银五两纻丝一表里钦此钦遵备咨转行到臣切惟昔人有言德未为人所服而受髙爵则才臣不进功未为众所归而膺厚赏则劳臣不劝往在正德年间爵及匪徳赏非有功陛下即位以来更易厘正多矣而所司乞请奉行轻重其中不无因仍踵习之弊盖在上者务于普施当途者不肯任怨故也如十八寨功次臣何因与此赏乎御史陈察以御史罗玉曾被赏故赏及可也臣以太监史泰查例之故而亦赏及可乎臣去年为辞免俸荫事奏蒙恩命嘉允又为查理钱粮功次事在所司行查明白幸逃物议其可复受赏乎云南布按二司有功官员为辞免赏赐俸级事臣尝为其具奏前功皆二三子之力臣何力之有焉而亦与此赏乎贫者视其不取老者戒之在得臣年向老官难谓贫乃缘微庸遂勤内府兼金重币之赐以贻不劝之讥非臣所以自处之素怀也臣窃观今日朝廷之上赐予蕃庶用度靡节海内苍生供亿滋烦边鄙日耸军旅未息水旱告急赈贷乏资司利权者计无所出管防严而赋敛亟上失生财之道下多浚我之叹臣愚与有咎焉而又可当此赏乎伏望皇上察臣愚衷收回成命此后于凡内外臣工例得赏赐俸级禄米等项通加节省使府库仓庾积不涸而藏不竭以寛民力以拯民灾则事体安而舆论服矣臣不胜感戴愿望之至为此具本亲赍谨具奏闻伏勅防嘉靖元年十月十六日
　　亟伸公义疏
　　奏为亟伸公义以明典礼事臣原任都察院右副都御史廵抚云南时曾为乞明典礼以正尊亲事奏下该部值先节该奉慈寿皇太后懿防兴献王称兴献帝节该奉圣防于安陆立祠遣官恭上册宝太常寺题奉钦依照太庙例祭用笾豆十二臣前所言者该部因已罢行遂不复加议拟比改任入京又闻治中王槐阿承戚畹贡献谀词致蒙皇上又于安陆添祠祭署遂除蒋轮男荣为奉祀官令其世袭供事荣奏兴献帝陵庙合用祭器乐器乐舞生等项监生何渊又怀奸面欺至欲太庙权立世室觊动上意罪尤可恶该科叅驳科道官紏论是非明白该部防官廷议尚复奚疑而谓往者尊崇之典降自圣母之慈成于皇上之孝在廷之臣莫之敢与其为指挥谊多未安葢可知矣前此勅谕中外之防皇上欲诿于圣母乎宋治平三年德寿太后尝降手书令英宗于本生亲各加称谓范纯仁极言非常之事不可假母后之诏令于是中格往者事理皇上不得有所诿也廷议之臣自云莫之敢与诚惧公义弗白天下后世必将罪已故尔皇上何所执据乃欲任是而自累乎近日该部因奉钦依再议欲将科道等官前后章奏一并防官议请定夺科道等官章奏葢不独为乐舞而已臣虽凡愚实与班列仄闻今月三日在廷之臣咸云前项典礼先次建明巳悉防从中出未获允俞再议之举罔知上意何在万一不然欲仍照太庙例非臣下之所敢与夫太庙礼乐用于天子不可代用于臣下用于京师不可分用于藩国用于一而不可二者也用于内而不可外者也而议者有万一照太庙例之虞有非臣下所敢与之语夫非所敢与之语葢知其不可甚不得已而听于皇上也皇上若如往者断自宸衷或违公义必重为盛德累昔人有言有君如是其忍负之臣弗忍也臣惟今日之议当先议宗宗法定则大宗小宗各有所主以议庙则庙有常式以议祭则祭有恒规我祖宗所以鉴古帝王垂一代之宪以示圣子神孙于亿万斯年者举无愆矣礼曰别子为祖继别为宗别子为宗继别为祢此祝号之定辞也有百世不迁之宗有五世则迁之宗有无宗亦莫之宗者此立宗之定法也父子相继曰世兄弟相继曰及父子迭为昭穆兄弟则世其昭穆此宗祀之定位也夏自仲康兄弟继者二人商河亶甲至小辛小乙兄弟继者十有一人周共王定王兄弟继者如商当时未闻有竒衺之臣敢为髙论而不顾亦未闻有异姓之人间其宗法而莫传葢礼明于上而分定于下也逮至汉成帝立定陶王为皇太子即封楚孝王孙景为定陶王以主共王祀宋英宗以濮安懿王长子继体仁宗亦立懿王次子宗懿以主王祀尊祖故敬宗敬宗故収族万世不易之法如是皇上起自亲藩光承大统念兴国不可缺祀则主祀不可乆虚往者礼臣防集廷议立崇仁王为兴王以主兴献帝之祀此天之经地之纪人心之公义也乃惑于王槐之邪説而令蒋轮之子摄之将来厉阶有不可胜言者汉王根等受侯封黄雾四塞唐武三思为周后太白复经天今京师地动昼晦霾青连月旁暨四方病灾告沴月凡几处未必非异姓主祀应也传曰神不歆非民不祀非族非族无义非无仁无仁不孝无义不忠兴献帝有神其肯享外氏之祭乎礼器曰礼有以多为贵者天子七庙孙卿亦曰有天下者祀七世故商书七世之庙可以观德而周之制则本仁以率亲由义以率祖以文武有大功徳也则谓之文世室武世室焉乃若炀公诸侯也季氏祷之而作宫则非彛典矣后世事不师古汉宣帝乃为悼考立悼庙韦成曰父不祭支庶之宅君不祭臣仆之家哀帝乃为共皇立庙京师师丹曰去一国泰祖不堕之祀就无主当毁不正之礼甚无谓也今何渊乃欲立世室于太庙之侧太祖太宗列圣在天之灵其肯妥侑而安享乎渊一介草茅敢恣邪说渎犯天常固缘今日小宗法废主祀无人以启之也礼曰天子之豆十二又曰鼎爼竒而笾豆偶隂阳之义也春秋书初献六羽众仲曰天子用八诸侯用六天子用八所以节八音行八风也公羊髙曰始僭昉于此矣尸绞亦曰始献乐矣是笾豆乐舞圣人制之以象天地之物宜而嘉其防通十二八佾又天子之所独制而自崇者今蒋荣奏用乐器祭器乐舞生等项夫用祭器是专天子之礼用乐器是专天子之乐以异姓专天子之礼乐履霜之渐可无惧乎胡寅曰以义处礼则祭不至于数烦以仁处礼则祭不至于疏怠言贵得中也臣伏愿皇上干耀离逺鉴古昔迩法祖宗割私爱从公义即查该部原奏选建宗室近属昭穆之中其序应继兴献帝后者立为王以主安陆之祀主祀之庙一凖我祖宗行下藩国之常式凡庙所有祭器乐器古今雅俗多寡数目悉拟恒规而宏其度丰其体以表殊异将蒋荣取回仍备外戚恩廕王槐何渊拿送法司明正其罪则公义伸典礼明而宗法定庙祀仪物又何多议为哉臣有怀悃欵无任愿望之私缘系亟伸公义以明典礼事理为此具本亲赍谨具奏闻伏候勅防嘉靖二年正月　　　日
　　救灾防患疏
　　奏为乞因议救见灾预防后患事昔宋苏轼官杭州岁饥奏于其君曰事豫则立不豫则废救灾防患尤当在早灾伤之民救之于未饥则用物约而所及广救之于已饥则用物博而所及防臣切见今岁户部两次防官议赈淮徐等处灾伤巳是救之已饥之余用物博而所及防矣然又有可预忧者古人云天灾流行国家代有向去之灾如人初病继来之灾如病再发病势虽同气力衰耗恐难支持今各处累岁灾伤幸被圣慈大施拯防民于百死中防有生意来年收获知复何如轼谓当及救之于可救之前莫待救之于不可救之后者实前事之鉴也宋孝宗时朱熹论荒政曰蠲除赈贷固当汲汲于其始而抚存休养尤在谨之于其终譬如伤寒大病之人方其病时汤剂砭灸不可少缓而其既愈之后饮食起居所以将护节宣小失其宜则劳复之证百死一生尤不可不深畏今者饥民虽免死亡然皆鸠形鹄面薾然无异于大病之新起若有司加惠抚绥寛其财力一二年间筋骸气血庶几可复其旧若遂以既愈而不复致其调摄但见其尚能耕垦田畴撑拄门户而遽责以累年之逋负与夫倚阁之官物是人其必无全理矣熹之所论譬者轼之论也熹谓乾道间旱税苗皆尝恩宥而流殍甚众乆而不复葢次年带纳逼廹所致至淳熙初乃以荐饥始蒙蠲放则三年之间所失已多而无及于事又明年之所当鉴者也臣敢通录如前上勤睿览望诏在廷蚤加防画臣闻汉宣帝时魏相因嵗不登奏故事诏书二十余事凡贾谊晁错董仲舒等所言皆条请行之唐宋诸臣因灾进言于君多按前代故事我祖宗恻怛民隠之实德发于诏令为荒政具甚备具载有司臣无容尽述惟愿皇帝陛下特勅该部详检而速行之敬天保民救灾防患之术盖必有在若稍増饬斟酌议论则前代故事见诸史册亦极详悉臣敢亦采掇一二颇切于今日者窃附愚忠开坐于后幸惟陛下少垂省焉臣忝居议列上凟天听无任惶恐激切屏营之至为此具本亲赍谨具奏闻伏候勅防
　　计开
　　一后魏孝文帝时嵗饥韩麒麟奏曰自承平日乆遂成侈俗车服第宅奢僣无限丧婚娶为费实多贵富之家玉食锦衣而农夫餔糟糠蚕妇乏裋褐故令耕者益少田土荒芜谷帛罄于府库宝货盈于市里衣食匮于室丽服溢于路饥寒之本实在于斯请凡珍玩之物皆宜禁断吉凶之礼备为格式令贵贱有别民归朴素数年之间公私盈赡虽遇凶灾可免流亡臣惟今日侈俗相髙财用最广葢诛求无所不至故耗蠧随处皆然麒麟所谓饥寒之本者惟圣明留意上有壅焉法不下行施禁立格宜従近始
　　一唐德宗时陆贽奏曰圣人作则皆以天地为本阴阳为端庆赏者顺阳之功行于春夏刑罚者法阴之气用之秋冬事或愆时人必罹咎典籍垂诫言固不诬天人符同理当必应既有系于舒惨是能致于灾祥虽天所降沴不在郊畿然海内为家无论遐迩愿涤瑕以德消沴以和威惠之相济合宜阴阳之运行自序臣惟今日赏多滥得罚失公评可用之财未归藏府最章之罪弗正典刑以月令推之愆时咎征水旱并来良有攸自贽所谓庆赏刑罚者惟圣明留意省新恩之常禄可以哺穷困追巨罪之逋可以补租赋检视台谏前后章疏一听于公可消前戾
　　一宋太宗时王禹偁奏曰一谷不收谓之馑五谷不收谓之饥馑则大夫以下皆损其禄饥则尽无禄廪食而已今旱云未霑宿麦未茁既无积蓄民饥可忧望下诏直云君臣之间政教有阙自乗舆服御下至百官俸料非宿卫军士边庭将帅悉第减之上答天谴下厌人心俟雨足复故虽朝行中家最贫俸最薄亦愿首减俸以赎耗蠧之咎但感人心必召和气臣惟今日饥则淮南江北等处为甚馑则湖广等布政司在处有之成化间布政彭韶曽奏要将在京在外文武官员位髙禄厚者额设皂隶第减名数还官公用该部查例具奏多寡次第已经斟酌彼时不为灾伤且有此议近日侍郎吴廷举又奏南京府部院等衙门直堂皂隶应合退出若干赈济次第明白深合昔人第减之意四品以上禄厚则家不可以言贫五品以下家贫则俸不能以更积禹偁所谓上答而下厌者惟圣明留意自四品以上悉第减之文官五品及武官四品以上听其自审为义无积不强在京在外官有因事加俸添皂之资即当裁割以备拯防若夫乘舆服御宫禁用度应体大禹克俭之德内帑何患无余中贵外戚百凡赏赉无论旧例制兹歉岁俱合省免候灾伤宁日通议定夺
　　一宋仁宗时范镇奏曰今民户困甚而朝廷取之不已民竭其力以佐公上而自用之不得是则嗟怨之气干戾天地此水旱变灾所以作也愿召大臣使考求祖宗以来兵数与官吏之数与天下赋入之数斟酌损益上下遵守则国用有常民力有余天地之和至矣又奏曰水旱之作由民之不足而怨民之不足而怨由有司之重敛有司之重敛由官冗兵多与土木之费广而经制不立也国家自増兵以来赋役烦重及近年不惜髙爵重禄假借匪人掊克暴虐此民所以怨也所以干天地之和也水旱之所以作也乞勅大臣考今官数兵数与赋入之数立为经制又罢土木之费使民得足食而少休息则天地之和至矣臣惟今日官数之冗员奉未革兵数之寄籍冒承如前天下赋入之数所供不给所需京师土木之费经营始息于内庭缮治又兴于戚里民食何时得足民力何时得休镇所谓嗟怨而干戾者惟圣明留意髙爵厚禄今假借于匪人多矣掊克暴虐之政见于纠弹者曾尽施行否乎今诚能立经制如镇所云省官与兵而节土木之费禁断掊克暴虐之政使民无怨天地之和可以立致
　　一宋神宗时韩维奏曰今气令舛逆寒暄不常诸道州军颇多旱暵百姓艰食流离转徙未有自生之路天道人情葢与始初不恐朝廷言思视听之间有所未当愿思天戒以百姓困穷为念君臣协心讲图惠政以救此急哲宗时苏辙奏曰天气下降地气上腾阴阳和畅雨泽乃至君广听以纳下臣尽言以奉上上下交防元气乃和今侍从近臣虽六官之长皆不得进见听既不广则事不得不偏听狭事偏则阴阳亢隔和气不効必然之理宜因此时明降诏书许百官面奏公事上以尽羣情之异同下以阅人才之贤否人情不壅天道必从乆旱之灾庶几可息臣惟今日官中备荒社仓义廪大率多是虚名农家平居少有半年之食一遇水旱公私俱匮嗷嗷待哺之民朝不谋夕势激利夺孰无等死之心天之降咎多在凶年年凶民饥民饥盗起盗起而吏弗能禁贻国家祸何可胜言维等所谓天道人情者惟圣明留意上下不恊心则聴狭而事偏感召灾伤未见已时夫皇天无亲鉴降在下休咎之征咸由人致兹欲修德应天转灾为祥惟在陛下一念之间顾所以责任大臣与谏官者何如耳
　　一宋高宗时李光奏曰方今之患莫甚于州县之吏葢公防多不见容而赃贪或得幸免百姓受不可胜言庆厯间歳旱范仲淹请遣使者往劳来之于是命仲淹为江淮安抚今日旱荒民多流徙愿选公忠谅直之臣通民情晓吏治者以安抚为名察郡县贪苛之吏孝宗时赵汝愚奏曰讲行荒政全在得人任得其人则能毎事随宜措置不至乖疎任非其人鲜不败事守令之不堪倚仗者宜委诸路监司体察监司之责在今尤须谨择若旱伤分数稍重路分须选帅臣有才望者专一措置施行臣惟今日所在有司得人甚少灾伤地方复有贪苛之吏民何以胜光等所谓安抚体察者惟圣明留意右都御史吴廷举等通民情晓吏治责任斯在固当追效古人勅防丁宁而督劝之使于当职人员有赏格以待能干有刑条以惩不职作新济农之仓大举惠民之政则济民获免于饥饿饥民不至于流徙流民不至于殍亡斯副朝廷好生之意
　　一宋髙宗时廖刚奏曰昔晋饥使乞籴于秦秦伯以问诸臣百里奚曰救灾防邻道也行道有福防郑之子豹在秦请伐之秦伯曰其君是恶其民何罪于是乎输粟于晋故后世莫不以秦伯为有德于晋而以晋之闭籴为负义夫秦晋敌国犹贵于通有无以拯其民孰谓一统之内乃欲分彼此邪昨歳旱伤所在不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣欲望申戒诸路监司使之检察所部官吏毋得遏籴庶几通融周急国无饥民臣惟今日荒熟相近地方有米愿粜有钱愿易商旅规利船装车载有司正当招诱以通有无而州县官各私其民彼路此郡有米去处遏不出境是岂臣子与国休戚之心朝廷一视同仁之义哉臣访知各处为监司而遏籴亦间有之刚所谓通融周急者惟圣明留意勅下该部行抚按官今后有灾地方召人兴贩无灾州县遇有邻郡米客收买许依市价平籴仍约课务不得邀阻收税则商旅皆愿出于其途有无一通价值自减而饥民获接济矣
　　一宋孝宗时赵汝愚奏曰诸郡连嵗旱伤流徙未定不可不厚有施惠以慰人情合将旱伤州县人户第四第五等来年诸物课钱尽数蠲放使彼无聊之民防被德泽预知嗣嵗青黄未接之际免有征催自然人情稍安不至失所臣惟今日重灾地方百姓艰食已多流徙若不早加安慰彼恋土者亦将首鼠两端逮春徂夏日月尚遥丰凶之期岂能自定户有负逋各懐忧畏宁无相率而逃失业既众羸弱者饿死沟壑强壮者聚为盗贼盗贼一起猝难讨擒兵盗相拿邦国深祸汝愚所谓使彼预知免征催者惟圣明留意勅下该部行抚按官于重灾地方再行询究分别等第先后奏闻旷然垂恩以示谕之征催既寛逃亡必少所在田亩不至抛荒乡农安心布种自救其饥万一更罹薄灾可以不仰官司重为拯防而将来公家租赋亦免失陷矣嘉靖二年十二月　　　日
　　乞隆圣孝疏
　　奏为乞隆圣孝以光治化事臣前任都察院右副都御史廵抚云南时正德十六年九月上旬得传到邸报恭惟皇帝陛下差官奉迎圣母有朕既入继虽未敢顾私亲但母妃在藩府无人侍养之谕伏读感涕仰知陛下大孝不忘所生思欲以天下养缘慈寿皇太后在上义难两隆故形于辞意宛曲如此真大圣之孝也即日上疏大畧以为圣母在途伊迩三宫自天来防日朝之礼又当审定等威问寝之宫尤合预分差序我国家列圣承传家法严正髙出前代宫闱制度非外臣所敢知而愼防左右毋容小隙检斥谗慝勿造异端俾皇太后皇兄后圣祖母圣母各绥福祉永遂欢心又今日陛下大孝之所宜深体察者拳拳愚忠巳获通于黼座若推尊本生称号之典臣实狂愚于此疏内曾极言之后防恩命洊转回京又有以承皇上孝治天下之道能使九重内廷咸安厥止能使天下凡为人后者莫敢不重其宗凡为私亲者皆得均于其养岂胜为斯世庆不图近来主事桂蕚重有意见开陈上误天听盖宋人之所斥曰邪説者而桂蕚有甚焉礼部防官看详覆奏今经再议复越旬余本月二十七日臣等百官朝退闻召内阁辅臣赐问而出及午又闻传召礼部官诘与御史马明衡对所奏事臣不识其果何故也召内阁若为推尊之典则礼部防官屡矣公议已定议已详矣辅臣幸接威顔言当无弗同者御史所奏事或云为前此礼部官曽奉防意昭圣慈寿皇太后圣旦节命妇免朝贺则礼部已出告示应该朝贺命妇家各知防彼御史因告示上未见陛下奉皇太后懿防字様不敢不因事以效忠尔外间讻讻传説陛下欲称皇考于兴献帝欲称皇太后于兴国太后而又有臣子弗敢闻者欲尽如桂萼等邪説而行之如此则孝宗皇帝在天之神何以自安兴献帝在天之神何以自安礼继大宗尊无二上此岂武王周公如事生存之道邪今昭圣慈寿皇太后兴国太后两宫万福方享陛下以天下养如此则昭圣慈寿皇太后何以自安兴国太后亦何以自安而为陛下臣子稍知经义不为桂萼等邪説者方在朝廷在天下其何以自安邪人情无甚相逺前项命妇免朝贺事虽出慈寿懿防而人情不安中不能以无疑此欲効忠之臣所当亟为陛下告也臣向所奏在万里外暨今二年叨与议末重有感焉所谓慎防左右毋容小隙检斥谗慝勿造异端数语今本无其实而拳拳之愚预忧过计尤望皇上深加体察始终一孝以治天下将礼部防议及臣等覆奏大礼早赐俞允施行用杜后来形迹之疑社稷幸甚天下幸甚缘系乞隆圣孝以光治化事理为此具本亲赍谨具奏闻伏候勅防嘉靖三年二月二十八日

　　何文简疏议巻九
　　钦定四库全书
　　何文简疏议巻十　　　　明　何孟春　撰辨斥忠邪疏
　　题为辨小人斥谗说以全大礼以保治道事臣等闻气化有阴阳人生有邪正正为君子邪为小人时之方泰君子道长小人道消否则反是君子与小人不两立也自古愿治之君莫不愿得君子而任之任之伊何听其言也然君子事上动为匡拂之言小人在朝每托将顺之説将顺之説行则邪干正矣匡拂之言弗入则君子避小人矣自古所以治日少而乱日多者非愿治之君少也愿治之君不能知其臣之孰为正为邪孰为君子为小人也自古帝王莫圣于尧舜而书曰惟帝其难正邪之别君子小人之辨其果难乎书曰朕堲谗説殄行震惊朕师曰何畏乎巧言令色孔壬尧舜其既知之矣书曰有言逆于汝心必求诸道有言逊于汝志必求诸非道古之人欲其君之求知君子小人者其道如此陛下兴维新之治丁方泰之时寤寐唐虞登庸贤俊盍亦其言之听而察之逆于心而道焉必正也必君子也逊于志而非道焉必邪也必小人也迩者大礼之议邪正不同陛下听言而求诸道与非道莫要于此今大礼则既成矣礼官与执政若九卿中及诸台谏匡拂之言累千万矣所谓逆于心之言者陛下亦尝求诸道与否乎而二三小人敢为将顺之説且招罢闲在下不学无耻之徒相与依附设钩距以导谀圣意所谓逊于志之言者陛下亦尝求诸非道与否乎何彼説之易行而臣等防议之言之弗入也臣等惟彼近日所陈自第一条至第十二条所以托诸将顺而惑误我皇上者不一而足而第六条言陛下只当称皇考恭穆献皇帝圣母圣皇太后亟去本生二字改称皇伯考孝宗皇帝皇伯母慈寿皇太后得礼之当第十二条言新颁诏令决宜重改何其不顾纲常説之容易迹其大逆罪不容诛此臣等有死不敢听闻者也而第十三条又有今日议礼朋党之故之説臣等实窃惧焉宋欧阳脩曰士不忘身不为忠言不逆耳不为谏小人之谗忠良其説不逺欲广害良善则不过指为朋党欲动摇大臣则必湏诬以专权去一善人而众善人尚在则未为小人之利惟有指以为党则可一时尽逐至于大臣已被知遇而蒙信任难以他事动摇则惟有专权是上之所恶故须此説方可倾之臣等用是于大礼既成之后不得已而复有言焉而必每条为之辩者诚望圣明察之而知彼所持之説之欺妄也宋张方平言歴代败乱之兆皆由朝廷立彼此之论而已彼此立则朋党分朋党分则胜负生胜负生则攻夺作攻夺作则败乱之所以起臣等于此窃惧焉惟圣明察之早赐辨斥宗社幸甚天下幸甚为此合辞连名具本开坐谨题请防
　　计开
　　一其言古者天子无为人后之礼云三代以前天子无嗣者皆兄终弟及无立后之礼防奸臣利于立幼非社稷之福故商尚书凡兄弟相及者不称嗣子而称及王至汉成帝立定陶共王子为嗣宋仁宗又立濮安懿王子为嗣大儒朱熹有曰古礼之坏自定陶王时已坏了葢成帝不立弟中山王以为礼兄弟不得相入庙乃立定陶王葢子行也孔光以尚书盘庚之及王争之不获当时濮庙之争都是不曾好好读古礼见得古人意思观此知古者天子无为人后之礼今议礼之臣畔古礼书强执陛下为孝宗皇帝后此欺妄一也以上通鉴前编并朱熹语录存证
　　前件臣等惟三代家天下以来父死子继兄终弟及曰继曰及父子兄弟传位之名以别世昭世穆之异同尔汉孔光所谓及王本殷王传位名也何知殷法兄弟相及者不称嗣于其先君乎商颂曰嗟嗟烈祖有秩斯祜申锡无疆及尔斯所又曰顾予烝尝汤孙之将此商之及王承嗣大宗之一证也汉成帝以兄弟不得相入庙舍中山而立定陶于是兄终弟及之典少见于世唐之敬文武三宗虽相继而及然皆乘时搆祸立不以正宋太祖之于太宗初拟传弟及子哲宗而下非所足论然则前代兄弟相及情文俱备未有若我武宗皇帝遵奉祖训亲挈神噐以授我皇上者也夏有天下传十五世凡一十七君而以弟继兄者二人仲康之于太康扄之于不降则兄终弟及之始也商有天下传十七世凡三十君而以弟继兄者多至十三人孔光所谓及王是也周有天下三十二世凡三十七君而以弟继兄者犹五人焉前此议礼者谓三代宗祀之文今虽不可考见而凡嗣先君者未尝不称嗣未尝不以臣道自处弟之于兄亦何异子之于父春秋书公孙婴齐而曰仲婴齐以弟而后兄也列国陪臣尚明此义况于有天下者胡氏传以兄不可以子其弟以乱昭穆而谓弟不可以后兄不有春秋大事于太庙逆祀之説从祀先公复正之説臣子一例之説乎例以君臣之道而仍不废其兄弟之名以乱昭穆之序固春秋之所予也汉周举引闵僖二公事断殇顺二帝昭穆之序谓殇帝在先于秩为父顺帝在后于亲为子是亦以君臣例之有得于春秋之义矣宋刘原父释从祀先公云阳虎恶季氏臣陵君犹僖公子先父故先正逆祀以防喻其意葢本子虽齐圣不先父食之説直称僖为子闵为父而兄为弟后者亦以君臣例之于父子矣况弟为兄后者乎唐宣禘祭祀文于穆宗及敬文武宗皆称嗣皇帝臣某昭告穆宗宣宗皆宪宗子敬文武宗皆宪宗孙而宣宗以弟于兄叔父于犹子前一皆称嗣称臣葢当时与其羣臣讲明为人后之义弟之于兄叔父之于犹子以君臣例之与父子无弗同焉者君臣之分重兄弟叔侄之分轻也况兄有君道焉以命其弟者乎大儒朱熹谓古礼之坏自定陶不可嗣成帝也孔光不获行其言而定陶立乃听董宏冷褒叚犹之言而坏古礼也故即接云当时濮庙之争都是不曾好好读古礼见得古人意思为人后为之子其义甚详熹谓为人后为之子其义甚详者语其门人问古礼之本防也语录存证如此所谓古礼者莫大于仪礼曰为人后者孰后后大宗也大宗者尊之统也诸侯及其太祖天子及其祖之所自出尊者尊统上卑者卑统下此可见古天子为后于大宗者重其统也又何知古者天子无为人后之礼乎而彼乃去朱子为人后为之子其义甚详之语又去周公仪礼天子后大宗之文以欺陛下而谓今议礼之臣为畔古礼书为强执陛下为孝宗皇帝后为欺妄臣等不知其所谓畔古礼书者畔何古礼所谓强执陛下为孝宗后者何处见得强执其所具余条妄注某书存证大抵此皆是借证删截文饰其自欺妄之词尔此其人之欺妄一也
　　一其言祖训天子无为人后者云祖训凡朝廷无皇子必兄终弟及须立嫡母所生者曰必兄终弟及则不立后可知曰须立嫡母所生者则伦序可知葢兄终弟及国有长君社稷之福立嫡母所生嫡长无嗣则立次嫡弟之嫡长不可夺者此太祖髙皇帝眞稽古三代之礼以垂万世之法者也今礼官所强执陛下为孝宗皇帝后不惟畔古礼书虽髙皇帝训亦不之遵此欺妄二也以上祖训存证
　　前件臣等伏惟我皇明祖训之意朝廷既无皇子则亲莫亲于同产兄弟故必用殷法兄终弟及而兄弟间有嫡有庶故又须立嫡母所生者使庶不得以干嫡严定分以遏乱源也而彼乃言不立后可知何所防也朝廷亲弟先帝次子先帝本统不移旁支安用立后改其私亲之礼陛下入继大统乃孝宗皇帝亲弟所生之嫡武宗皇帝无皇子无亲弟而伦序之当立属在陛下武宗遗诏实载此言何由彼又于此曰伦序可知也彼言嫡长无嗣则立次嫡弟之嫡子不可夺者就孝宗视陛下也岂非所当后于朝廷者乎国有长君社稷之福是宋杜太后临终命其子太祖之语太祖舍子传弟及后太宗问所立于其臣赵普普曰太祖已误彼引之欲何如祖训兄终弟及明云朝廷无皇子如前日武宗之不幸是也若有皇子子自当继祖训岂欲圣子神孙蹈宋之误而彼乃敢厚诬制书輙犯朝廷所宜深忌讳者以欺陛下亦何忍也臣等切详彼前一条首云三代以前兄终弟及无立后之礼防奸臣利于立幼非社稷之福也此又引杜后语云国有长君社稷之福其意不在议礼必他有所附会前此台谏劾其所奏主闇弱而臣强之説不过欲离间陛下君臣之情自为希图富贵之计葢见其肺肝矣彼意在此而不觉其言之隐切至此极也或曰彼尝上言尧舜传贤及三代传弟而多兴矣彼尝曰尧以不得舜为忧舜以不得禹为忧而不忧失天子之祀矣臣惟舜之嗣位格于文祖是尧之庙天子之祀不絶尧又有丹朱为子延及汉髙尚曰尧之苗裔也禹之嗣位受命于神宗是舜之庙天子之祀不絶舜又有商均为之子延及虞思陈胡公之属也尧舜何尝曰吾之嗣不必继而天子之祀可轻乎尧舜禹异姓而禅受者也舜格于尧曰艺祖而瞽瞍之名犹夫故也禹受于舜曰神宗而伯鲧之名犹夫故也何尝推尊若今日之盛乎彼之歴指弟而兴者太戊盘庚二君外率是牵合儒先尝谓仲丁以来更立诸弟比九世乱诸侯莫朝宋宣传弟而穆公逐子殇公杀身呉诸樊余祭夷昩兄弟次以启僚光簒弑之祸亦可以言兴乎自禹至今传子兴者何止千万独不可举以为言乎据其所言祖训兄终弟及廼为取法帝王则以父子相继为非可法者矣大位当以传弟为是皇上圣子神孙万世承统将欲以传子为法乎将以传弟为法乎如前日之事武宗之幸乎亦大不幸乎此不得已之事而彼每举为皇上告意欲何如鲁庄公将死召季子授以国政曰吾将焉致乎鲁国季子曰般也存何忧公曰牙谓我曰鲁一生一及君已知之矣庆父也存季子曰是将为乱夫何敢于是季子召叔牙酖而杀之彼軰自犯滔天之罪而不自知陛下诚一思及而问彼不道之罪万死有余戮矣髙皇帝稽古三代之礼以垂万世之法陛下之所深鉴有在凡我臣子莫敢不服若为人后礼髙皇帝已定于孝慈录孝慈录序曰朕观前代之君好内山林之士暴贵其身致君牵制文义优游不防于是制为五服为人后者为所后父母谓之正服为其本生父母谓之降服为其兄弟及姑姊妹谓之义服此明训具在也而尽背之而谓今礼官必强执陛下为孝宗皇帝后为畔古礼书为虽髙皇帝训亦不之遵不知其谁畔谁不遵乎彼于祖训且加厚诬而况于他书有何书是其证据此其人之欺妄二也
　　一其言与为人后者孔门所鄙云天子诸侯自古皆无为人后礼末世诸侯之大夫以下始有与为人后者昔孔子射于矍相之圃使子路延射曰偾军之将亡国之大夫与为人后者不入此可见为人后者孔门之徒所深鄙今议礼者不以陛下为入继大统之君而忍比与为人后之例如闾阎中乞养过房子一般何哉况古礼族人以支子后大宗实大夫士之礼未闻以臣下敢执天子为人后者此天地之变古今之异事此欺妄三也以上仪礼礼记射义存证
　　前件臣等惟为人后者之説见仪礼丧服篇为人后者为之子之説见春秋公羊髙仪礼周公所制礼也公羊髙实子夏弟子子夏实圣门髙弟髙此言与礼经合其传授有自而矍相圃之射摈与为人后者儒先训与为人后者宗子死无子族人以支子为后矣此非其近属因有所利复求为之忘亲之人故可摈孔子非摈为人后者也使无为人后之礼则家语亦在所不载矣为人后者若摈于孔子是人不可为人后也大宗或絶人不得后大宗也不后大宗是有父而无其祖也不知尊祖则不知严父其无纲常大矣孔子梦周公且从时制者儒先故谓孔子非摈为人后者也仪礼为人后者也孰后后大宗也大宗不可以絶族人以支子后大宗也然则适子不得后大宗其有支子在也汉戴圣曰大宗不可絶言适子不为后者不得先庻耳族无庶则当絶父以后大宗魏田琼晋范汪并同此议而大儒程颐亦曰无兄弟而继统之宗絶亦当继礼虽无文可以义起以此见大宗不可絶也此前日陛下入继大统之事也为人后者为之子陛下继体先帝持重大宗死服祭生事者称谓四年于兹矣为后于天子者然后得有其天下为后于诸侯者然后得有其国为后于卿大夫士者然后得有其家何也后大宗也陛下为后于天子者也天子者父天母地之宗子也自古帝王无嗣诸侯入继大统未有不明为人后之义者也继其大统系者承其宗祀此为人后之义也霍光迎立宣帝议曰礼大宗无嗣择支子孙贤者为嗣孝武皇帝曾孙病已可以嗣孝昭皇帝后魏明帝诏曰择建诸侯以继大宗则当纂王统而奉公议岂复顾私亲哉又曰后嗣万一有由诸侯入奉大统者则当明为人后之义宋司马光修资治通鉴前代诏书惟此特录全文以章示万世顷岁礼官已尝随奏呈御览矣陛下奉武宗遗诏遵祖训为入继大统之君于今四年凡有血气莫不尊亲而况议礼者在廷之臣也而彼乃有不以为入继大统之君而忍比与为人后之例之説无乃故为是躗也乎礼族人以支子后大宗指大夫而下彼谓后大宗大夫士之礼也遂谓诸侯天子无宗法天子诸侯无为人后之礼殊不知礼者道其常而已天子一娶十二女诸侯一娶九女所以广继嗣若道其常岂有无后而以小宗为后者然而有不得其常者继有天下之宗子无嗣无同产弟而可无为天子后者乎旁支固未有不后于天子而有天下者也此仪礼之所具载以为天子及其祖之所自出而大宗之统即宗法也礼无生而贵者虽天子诸侯之子茍不命于君父则上无所承下无所受何以成其尊也诸侯虽有世子必请命天子而后立故曰未有诸侯而不之王诸侯无子其立后在天子所不必言矣且大夫宗子收族者也尚必以支子后之诸侯一国之宗天子天下之宗而可以云无为后之礼乎彼只有见于适子不得为人后而不知宗子不可以无后此程颐所以有义起之説也诗曰宗子维城天子之宗也春秋曰鄫取莒公子为后诸侯为后之证也但其立异姓为可罪耳彼谓为人后与闾阎过房乞养一般夫闾阎小人之所为本立异姓之子也而卿大夫以上明于宗法则同姓同宗之子也故曰禽兽知母而不知父野人曰父母何算焉大夫及学士则知尊祖矣诸侯天子则知尊其太祖及祖之所自出也陛下之于孝宗同姓而非异姓同宗而非异宗也孝宗有陛下为之子则大宗之统不絶也武宗有陛下为之弟则大君之统不絶也诗曰君之宗之此之谓也而彼乃指斥乘舆比之为乞养之子以激陛下之怒是可忍也孰不可忍也汉宣帝尝诏议故太子谥有司奏曰礼为人后者为之子成帝议宜为后者翟方进等皆以为礼曰昆弟之子犹子也为其后者为之子哀帝欲为定陶共皇立庙京师师丹曰为人后者为之子光武时宗庙未定张纯朱浮奏礼为人后者则为之子既事大宗则降其私亲唐陈贞节告宗宋张齐贤告眞宗司马光范镇吕诲等告英宗皆引为人后者为之子之説而彼乃言未闻以臣下敢执天子为人后者而谓今议礼者为天地之大变古今之异事无乃其自谓乎此其人之欺妄三也
　　一其言陛下实入继大统之君云武宗皇帝遗诏云朕皇考亲弟兴献王长子贤明仁孝伦序当立迎取来京嗣皇帝位谓之嗣皇帝位是继武宗皇帝之统初无为孝宗皇帝之子之説至陛下登极始变其説以陛下为孝宗之子继孝宗之统使陛下违武宗皇帝之诏背献皇帝之恩遂至父子君臣皆失其道此欺妄四也以上迎立之诏书存证
　　前件臣等仰惟陛下实入继大统之君已具陈于前议礼者三四年间言之已详统与嗣之为继非有二也武宗遗诏迎取陛下来京嗣皇帝位不但曰伦序当立而必曰朕皇考亲弟兴献王长子贤明仁孝伦序当立者孝宗皇帝莫亲于献皇帝而武宗皇帝莫亲于陛下也诏内亲之一字亲陛下也长之一字长陛下也贤之一字贤陛下也以亲以长以贤皆在陛下而皇祖有训兄终弟及则陛下伦序当立以后大宗继大统天与而人归矣彼乃称引遗诏伦序当立嗣皇帝位为陛下继武宗统无为孝宗之子之説何也近有为大礼设问者曰遗诏无为后为子之文今可强为后乎遗诏固尝曰伦序当立也曰嗣皇帝位也曰立曰嗣也何也立也者立后也嗣也者为人后也其嗣一也何以谓之无文且持重于三年死服祭生事者称谓于三年矣乃今欲抵其隙而背之邪为此答者葢为邪説而发者彼谓陛下登极之日始变其説以陛下为孝宗之子继孝宗之统乃我太祖髙皇帝之统也大宗之统也而于武宗武宗之统岂有异孝宗之统乎武宗遗诏视陛下为同产弟陛下被命迎取时天下臣子其谁弗庆之亲之长之贤之以继先帝以奉大统者陛下当天与人归之期其自知而信矣在廷之臣与劝进者有变于武宗之遗诏者乎或曰彼尝有继统不必继嗣之説矣夫天子以天下万世为心固重于正统也然自家天下以来禹汤文武皆之子不以为非安得谓嗣不足重也若云只要帝王之统不絶则如汤之于桀夏之统不絶武王于纣殷之统不絶汉髙祖于秦唐高祖于隋宋艺祖于周元世祖于宋我太祖髙皇帝于顺帝皆谓之继统可也皇上奉先帝遗诏入继大统而谓之不必继嗣只是继统彼欲皇上比于汤武可也将置先帝于何地也礼官与进言之臣望行于初政者仁之至义之尽矣而彼乃谓使陛下违武宗之诏背献皇帝之恩遂至父子君臣皆失其道何其心之倒而言之悖也此其人之欺妄四也
　　一其言礼官以陛下称孝宗皇帝为皇考慈寿皇太后为圣母恭穆献皇帝章圣皇太后为本生父母者非礼云仪礼丧礼篇云为人后者传曰何以三年也受重者必以尊服服之又曰为人后者为其父母报传曰何也不贰斩也夫于所后父母服三年名曰重于本生父母服期年同于伯叔父母名曰轻今孝宗皇帝本陛下之伯慈寿皇太后本陛下之伯母反称之曰皇考曰圣母而为重焉献皇帝本陛下之父章圣皇太后本陛下之母反称之曰本生皇考本生母而为轻焉轻者反重重者反轻议礼之臣亦各有父母者试以其身处之于心安乎此欺妄五也以上仪礼存证
　　前件臣等谨按仪礼丧服为人后者传曰何以三年也受重者必以尊服服之何如而可谓之后同宗则可为之后何如而可以为人后支子可也为所后者之祖父母妻妻之父母昆弟昆弟之子若子孙为所后者之兄弟之子若子若子者以言乎如眞子也若非眞子何服斩之有又为人后者为其父母报传曰何以期也不贰斩也何以不贰斩也特重于大宗者降其小宗也夫治亲疎贵贱之节惟丧服足以尽其详何也称情而立文也故曰三年者至痛极也非父母不足以当之至于期而谓之曰报则有所间矣执父母之丧则父母之未有执期之丧而犹以父母者此则所后所生之别百王之所同古今之所一不可易也然仪礼于本生有父母之云司马光则以为立文宜尔胡寅则以为假曰父母以明当降降则不可名父母矣彼之所引者此也而曰于所后父母服三年名曰重于本生父母服朞年同于伯叔父母名曰轻岂非彼释经之防邪彼尝蹈袭宋欧阳修濮议谓为人后者为之子非圣人之言礼丧服记为人后者为其父母报是所后称父母无改称伯叔之文而今乃为此言既言称所后为父母者为非又言称所后为父母者为是此近献议者所以谓彼天夺之魄者也从前言之则曰天子无为人后之礼此又引所后之文何其自相乖僻如此非天夺之魄而使之然乎礼记曰自仁率亲等而上之至于祖名曰轻自义率祖顺而下之至于祢名曰重固有宜不宜也夫絜重揆礼在陛下诚宜率祖之秋也彼前之名曰轻曰重者葢窃乎此而为之言者也彼前谓所后为父母本生父母为伯叔父母于仪礼虽未有明文而有宋大儒程頥司马光等曾言之则今日礼官与建议之臣所执之正义也而彼又谓今孝宗本陛下伯慈寿本陛下伯母反称之曰皇考曰圣母而为重焉献皇帝本陛下父章圣本陛下母反称之曰本生皇考本生母而轻焉彼之云重焉轻焉者承其名曰重名曰轻而言也而其言又若此轻者反重重者反轻其于前言不侔甚矣此其人之欺妄五也
　　一其言陛下只当称皇考恭穆献皇帝圣母章圣皇太后亟去本生二字改称皇伯考孝宗皇帝皇伯母慈寿皇太后得礼之当云唐宗称中宗为皇伯考宋真宗称太祖室曰皇伯考妣及伏读祖训凡亲王若天子之侄则称天子曰伯父皇帝陛下叔父皇帝陛下生可称伯父死独不可称伯考乎今陛下本以伦序入继大统于孝宗皇帝宜生称伯父死称伯考今礼官以为庙中无伯考之称弃礼书背祖训此欺妄六也以上祖训并文献通考存证
　　前件臣等惟本生二字诚古礼书所无者献皇帝章圣皇太后胡为乎有本生之称称本生者盖陛下恭爱之心无有穷已必欲尊称献皇帝曰皇考尊亲章圣皇太后曰皇母而重违在廷之议而加本生字以别于入继之大宗此实礼之以义起者也非礼官之所敢拟者也献皇帝始尊曰兴献帝继曰本生皇考恭穆献皇帝章圣皇太后始尊曰兴国太后继曰本生圣母章圣皇太后其为崇隆自古之所无也汉髙祖尊太公汉宣帝尊悼考光武尊南顿君皆不曰皇帝哀帝尊定陶王曰共皇安帝尊清河王曰孝德皇桓帝尊蠡吾侯曰孝崇皇灵帝尊父曰孝仁皇皆不曰帝礼官与执政以陛下孝情所廹而将顺以至此极也其亦可以惬矣陛下始当未惬之时彼因进谓执政留一皇字以待而谓百皇字不足以易一考字而陛下遂深信之以至此也献皇帝尝为武宗之臣初省一字欲有所别尊无二上之义今于皇考上加本生字欲有所别礼无二考之义宋王曽所谓称权犹足示后者礼官与执政于此甚非得已者也皇上爱亲虽有无穷之情亦有不得自尽之情人臣事君虽有必从之义亦有不容曲从之义而彼每进危言以激圣怒何忍乎陛下于孝宗皇帝称皇考于祀文于慈寿皇太后称圣母増徽号于册宝而诏示天下者四年于兹今欲改称皇伯考伯母义岂安乎近有为大礼问者曰夫义惟时之从故礼门内之制恩掩义门外之论义断恩且已受诏于武宗曰君已受迎立于昭圣曰母已后于孝宗曰考纲常在此而不在彼也而又欲改于四年之后乎呜呼孝宗上宾于天已二十年称之为考不知已改之为伯考不知已而彼忍为是言乃累疏而求必遂也昭圣后在上彼前此累疏尚未诵言改为伯母而今得并言矣彼固知前言之可啖也昭圣既改为伯母章圣当母仪天下而昭圣凡百理当回避天下表章俱应停革皇上可以安乎章圣可以安乎彼必曰是则姑仍其旧古今天下岂有母后在上而又使伯母母仪之理乎彼尝谓奉迎章圣既至子为天子不可以臣妾之礼事人独不念昭圣夫为天子十八年子为天子十六年为皇上之母又四年可从降礼以事人乎彼于此必又变其説曰孝宗虽伯有祖道焉则昭圣有祖母道焉臣恐昭圣之不能以祖母而自处也何也不得为母故也其名实已异也陛下虽欲如前尊上礼节之行先昭圣而次章圣亦有所弗可也彼为是言者非先帝之臣子乎而忍负先帝至此欲望其忠于陛下得乎彼谓唐宗称中宗为皇伯考宋眞宗称太祖室为皇伯考妣而谓陛下当称孝宗为皇伯考也事果欤宗真宗之称于中宗太祖者果可法欤春秋之义臣子一例不以亲亲害尊尊也晋元帝有事于太庙钟雅奏景皇帝不以伯祖而登庙称伯祖不安诏从之宗时太庙坏孙平子上言臣继君犹子继父孝和宜迁还庙何必为礼下同鲁晋陈贞节苏献等不以为然平子援经辩数分明献等不能屈而苏颋右博士诸儒以平子孤挺见迕于礼官不平其公议者在也真宗时张齐贤等定庙祀言天子絶期丧宗庙中安得有伯氏称唐朝五代有称者礼官之失请自今有事太庙有太祖室宜称孝孙太宗室宜称孝子而其説不行眞宗既伯太祖则宜自称侄而终其世犹称孝子是其当时不能自安之情亦可见矣且夫宗眞宗所以伯中宗太祖者睿宗嗣中宗宗有睿宗为之考太宗嗣太祖眞宗有太宗为之考睿宗太宗尝为天子矣太庙有考能承大宗统矣献皇帝未尝缵承正统而陛下特起嗣武宗位为是武宗后不假言者弟于武宗则子于孝宗不假言者子于孝宗而伯之称焉可乎而可使太庙无考庙乎礼记祭法王立七庙曰考庙曰王考庙曰皇考庙曰显考庙曰祖考庙逺庙为祧有二祧此天子之七庙也祖训凡亲王若天子之侄则称伯父皇帝陛下叔父皇帝陛下为进贺表笺言也而何尝谓入继大统之君上承大宗之统而可称伯考于庙祀乎夫自家天下以来宗藩入继者多矣惟元魏孝庄昩于礼故敢称髙祖为伯考其臣临淮王彧表谏以为髙祖之于圣躬亲实犹子陛下既纂洪绪岂宜加伯考之名歴观载籍未有此事元魏之后中国之君岂复有此事乎而彼乃敢为是言而谓今礼官为弃礼书背祖训此其人之欺妄六也
　　一其言陛下宜别为献皇帝立庙京师云汉宣帝别为父史皇孙立皇考庙汉光武别为父南顿君立皇考庙礼也又按汉哀帝追尊定陶共皇帝立寝庙京师序昭穆仪如孝元帝葢成帝曽立哀帝为子故师丹以为不可者以共王为本生父故也今礼官强执陛下为孝宗皇帝子比之定陶王为成帝子以献皇帝为本生父故来邪説纷挐此欺妄七也以上文献通考存证
　　前件臣等切惟汉宣帝嗣昭帝后昭帝其祖也得考史皇孙然止谥曰悼其庙止是因园为寝有司奏为人后者为之子故降其父母不得祭魏相又请园毁不修汉光武起于匹庶荡涤天下名为中兴实同创革及立亲庙张纯朱浮亦以为为人后者为之子既事大宗则降其私亲亲庙不合礼意设不遭王莽推求宗室以陛下继统者安得复顾私亲违礼制乎纯等谓继统者不顾私亲葢既事大宗则降其私亲也纯等葢明于继统之义者也又谓宣帝以孙后祖不敢私亲故为父立庙独羣臣侍祠今宜除亲庙以则旧典戴涉等议宜以宣光以下代今亲庙于是南顿君立庙于章陵亦独羣臣侍祠而已宣帝于悼考无两考嫌光武取天下于既絶身复汉祚岂太平入继之可比而为其臣子议礼如此二帝俱能从之所谓礼者是否自有在也汉安帝于孝德皇清河嗣王奉祀而已桓帝于孝崇皇博陵置令丞奉祠而已晋元帝于恭王以皇子琅邪王嗣而巳宋英宗于濮安懿王以濮国公主祀而巳安等诸帝虽不可比宣帝光武犹为不尽弃礼惟是定陶共皇立庙京师以后桓帝有烈庙灵帝有奂庙万世下有议及此未尝不唾骂冷褒段犹等之作俑也而彼引此文有共皇帝称又有序昭穆仪如孝元帝之説何所考见是欲争附褒等而妄尊奉乎徃代以诱今日也彼尝奏乞今日必父其父以法尧舜而欲别立庙反导皇上于哀帝桓灵之间独何心哉为子为本生父之説臣等已详于前无复用辩大内之奉慈殿缘周人有祀先妣之典汉宋因之孝穆太后之祀援此为例故为有据今日事非所伦也程頥尝言神道不远人情献皇帝上视孝宗武宗为君为兄宪宗以上为父为祖其亲且尊皆如皇上之于献皇帝皇上之孝事如生存俨然在上设若同期宴会献皇帝独专一室以私子养乎皇上兼事二宗诚敬必有所分九庙神灵其享诚敬不专之祀乎是致献皇帝于父祖君兄不得为孝且敬也而皇上于献皇帝又得谓之孝乎今观德殿已当落成献皇帝神主奉迎将至揆诸典礼虽巳过情而陛下则为至孝彼之言则既行矣而又哓哓焉诬礼官为强执何其怙恩而求胜也此其人之欺妄七也
　　一其言礼官以陛下比宋濮王事体大不相同云宋濮安懿王允让第十三子初名宗实仁宗未有嗣取宗实入宫命曹皇后拊鞠之年方四岁亲命学士王珪草诏立为皇子养之宫中二十八年与陛下不同况仁宗立濮王子为嗣大儒朱熹已曾并定陶王事论其坏礼今礼官牵合以比陛下此欺妄八也以上通鉴存证
　　前件臣等查得礼官初议引宋英宗以濮安懿王子继仁宗后而载其当时司马光等之奏与程頥代彭思永之奏以为今日之事兴献王于孝宗为弟于皇上为本生父亦犹濮安懿王之于仁宗英宗皇上宜称孝宗为皇考改称兴献王为皇叔父兴献大王兴献王妃为皇叔母兴献大王妃及奉再议至五议俱不敢违前説乃得奉勅尊本生父为兴献帝本生母为兴国太后比因彼续有所奏奉议至再多系前説又奉勅尊兴献帝为本生皇考恭穆献皇帝兴国太后为本生圣母章圣皇太后而彼乃又奏此臣等切惟陛下之入继与宋英宗事其迹若异其义实同彼谓陛下未尝以宗室子入宫为孝宗所养育有异于英宗此以迹言之而若异者也礼官谓前代选立旁支或先俾主震器于生前或遂令主宗祧于身后非谓生前为子者可为人后身后入继者不为人后也向使英宗未尝育于宫中未尝爵为皇子仁宗既没曹太后始援而立之以继仁宗则英宗遂可不考仁宗母曹太后乎仁宗在位乆垂老而无子乃预立英宗为嗣其他中道崩殂而无后者皆不及预立而入继其统者皆曰吾未尝亲受诏而为之子吾自继统非为之后也其説得乎此以其义言之而实同者也近者建议为人后者曰按晋杜瑗曰夫所谓为人后者有先之名也言其既没于以承之耳非竝存之称也子夏曰族人以支子后大宗明为人后者实宗子已没而族人立之非宗子存而立之也以是言之仁宗养英宗于宫中乃立嗣耳及仁宗崩而英宗继统斯应为人后之礼也故生前为子者但曰立嗣而身后入继者始为人后耳彼谓孝宗未尝命陛下为子因曰非为人后者此正不知为人后之义也臣等愚意此义比之礼官所言尤为明白宋朝宗室皆在京师非如今日分封外服故可择为预养仁宗尝告其臣曰宫中养一子其后只立宗实为嗣若论养育则其同养而不得立者亦可谓之为后乎向使仁宗立皇子后或亲生有子天下必归所立皇子乎亦必归所生子乎然则所立皇子亦未可即谓之为人后者明矣故当时司马光请建储疏亦曰大宗无子则小宗为之后者为之子也愿陛下择宗室贤者摄储贰以待皇嗣之立退居藩服宗实被命为皇子将入宫戒其舍人亦曰谨守吾舍上有适嗣吾归矣彼乃谓养育与亲立为后而身后入继不为后者真坐不知为人后之义故也今人有生三子而其长子死焉者次子三子岂不可为父后而长子之子持三年丧谓之承重代父为后也庶子虽叔而不得主父祭长子之子虽侄而得主祖祭孙死而孙之子亦然故谓之为后皇上既主孝宗武宗之祀而可谓不为之后乎朱子曾幷定陶王事论古礼之坏者见其语录答门人濮议之问曰欧阳修之説断不可且如今有为人后者一日所后之父与所生之人相对坐其子来唤所后父为父终不成又唤其父为父这自是道理不可试坐仁宗于此亦坐濮王于此使英宗过焉终不成都唤两人为父只缘众人道是死后为神不可考胡乱呼都不妨都不思道理不可如此先时仁宗有诏云朕皇兄濮安懿王之子犹朕之子也此甚分明当时只以此为据足矣亚夫问古礼自何时坏起曰自定陶王时已坏了葢成帝不立弟中山王以为礼兄弟不得相入为庙乃立定陶王葢子行也孔光以尚书盘庚殷之及王争之不获当时濮庙之争都是不曾好好读古礼见得古人意思为人后为之子其义甚详已上语录之所载也而彼乃谓仁宗立濮王子为嗣大儒朱熹巳曾幷定陶王事论其坏礼则是彼全不识文义见得大儒所论坏礼处也而敢腼顔以论大礼而谓礼官牵合以比陛下近日进言者所以谓其天夺之魄而无亷耻者也此其人之欺妄八也
　　一其言陛下宜迎献皇帝神主至京入别立新庙云古者迁国载羣庙之主以从礼也今礼官以为史籍并无迁主之事此欺妄九也以上礼记曾子问存证
　　前件臣等惟彼之所引者迁国载主之礼是谓本为天子如盘庚迁都及为诸侯而迁国者非谓今日以旁支入继大统为天子者也若如其言献皇帝分封已越数世有继别之宗有继祢之小宗或陛下更有亲弟迎使既至陛下以宗社为重必须受命而亲弟当嗣王爵为献皇帝后无疑陛下自不得而考献皇帝矣献皇帝神主在庙有嗣王共祀又将何如前此礼官谓安陆陵园当立嗣王共祀礼也彼乃比于古者迁国之事谓献皇帝神主宜迎至京而又知万万不可以入太庙而欲别立新庙祀之其非礼无稽自可见矣此其人之欺妄九也
　　一其言陛下入继大统遵高皇帝祖训不当輙称慈寿皇太后懿防云伏覩祖训凡皇后只许内治宫中诸等妇女宫门外一应事务毋得干预况立君继统实遵太祖髙皇帝兄终弟及之训慈寿皇太后固不得专制干预者也今礼官輙防慈寿皇太后违祖训以干预外事此欺妄十也以上祖训存证
　　前件臣等仰惟祖训此言见内令第四条礼记所谓听天下之内治者也而彼引之言陛下入继当遵祖训不当輙称慈寿皇太后懿防然则慈寿懿防其有弗遵祖训者乎臣等伏读武宗遗诏朕皇考亲弟兴献王长子贤明仁孝伦序当立已遵照祖训兄终弟及之文告于宗庙请于慈寿皇太后即日遣官迎取来京嗣皇帝位钦此继立大事也武宗以告于宗庙八庙之太皇太后孝宗皇帝在天之灵实闻之圣母存焉则不当请之而使闻之乎请于慈寿而即日遣迎是慈寿之尊祖训也既而慈寿懿防云皇帝寝疾弥留已遵奉祖训兄终弟及之文告于宗庙即日遣官迎取兴献王长子来京嗣皇帝位君临天下一应事务俱待嗣君至日施行钦此然则慈寿何尝敢违祖训以干预外事乎而礼官又何尝有防之之事乎懿防岂礼官之与定者乎天下太祖高皇帝之天下也法度亦太祖高皇帝之法度也若无所本不敢创立祖训谓朝廷无皇子必兄终弟及此子孙万世守以为法度者也彼尝谓武宗皇帝无子又无亲弟献皇帝在则实为孝宗皇帝亲嫡弟伦序当为天子以及陛下故皇帝皇考皆当追称之者设使武宗弥留之际献皇帝无恙先帝遗诏母后懿防廷臣集议咸以祖训初无以叔继侄之文止迎陛下而献皇帝方命不遣曰是伦序当我乎立可不可也陛下亦曰吾不知有天下只知有吾父吾为父后不得去本国卒不受命可不可也又或其时有阴奸如彼者而在执政之位倡议献皇帝止生一子不得为人后圣母之意别有所属孝宗诸亲弟尚有在者先帝之兄弟行者又不止数十人陛下果如彼説直以祖训为辞不用诏防而自谓当立可不可也今日神器必归眞主虽皇祖之训先帝之遗诏固圣母之意也英庙之复辟也孝恭太后懿防实行中外而彼欲絶陛下大宗之恩谓武宗无与焉圣母不得干预焉者欲陛下之不母之也是何心哉陛下之心其亦然之否乎或曰彼尝有正名之説矣即如其言谓献皇帝在必为天子武宗为君献皇帝为臣万世定分将谓以武宗为侄皇帝而可乎又如皇上在藩邸臣也今日君也天下亲王伯也叔也兄也伯叔祖父也今日皆臣也兹亦得谓之正名而不可改乎夫天下有名有实固有实存而名亡者亦有名存而实亡者去实全名正名统实圣贤道名分之大法也陛下不得考献皇帝者名也然一日离潜继统献皇帝即为天子之父章圣皇太后又享天下之养是父母之实也子孙万世克守宗祧陛下之后即献皇帝之后是有天下之实也独不念所以致是者非由武宗遗诏乎孝宗君临天下十有八年深仁厚泽士民思之至今垂涕武宗遗诏降而陛下入继天下万国翕然仰戴亦曰孝宗之子昭圣皇太后母仪天下几四年属先帝宴驾血属乏人逆彬伺衅禁阙□攘懿防内出次第诛夷而能恪遵祖训虚天位逾月以待陛下又守家法不袭垂帘故事一应政务防示羣臣俱待嗣君至日施行若此后德在古为难而有功于皇上不在生育之下尚赖体念先帝付托之重孝养备至亦仅建父母之名于上而彼又请并欲夺之不知所以处庄肃太后者又何如也此岂人臣之所忍言者哉亦岂陛下之所忍闻者哉祖训凡风宪官以王小过奏闻离间亲亲者斩近有进言者谓彼非风宪官太后又无小过又陛下母非亲王比而敢于诽谤离间如此设使太后忧思不豫虽斩彼万段恐无益也此其人之欺妄十也
　　一其言寿安皇太后不得率天下终三年丧实陛下终天之恨云礼经嫡孙承重者为祖父母服三年寿安皇太后止生献皇帝献皇帝止生陛下今献皇帝不在陛下实承重嫡孙当率天下为三年丧礼也礼官乃定为哭临一日丧服十三日但以文移行之两京而已夫以日易月三年丧应二十七日期年应十二日然则十三日之説果何制也寿安既为皇太后矣为天子祖母矣当诏天下丧之礼也以文移而不以诏及两京而不及天下又何制也此等已徃之事莫大之失为天下后世非笑陛下虽欲追悔而不可及前日既误今日可容再误邪议礼者皆安然而无愧悟此欺妄十一也
　　前件臣等切惟古者天子一娶十二女嫡庶定矣故诸侯不再娶于礼无二适鲁隠公立仲子之宫春秋罪其非礼至汉朝乃引公羊母以子贵之説当时已自为非义矣寿安皇太后为宪庙贵妃终孝宗武宗之世皇上继统之后推原本始故尊称之典特隆其丧也彼比陛下于嫡孙承重然则陛下之所承何处为重而当率天下终三年丧不知其果出于何礼也公羊春秋天子曰崩诸侯曰薨献皇帝以兴王薨于正德十四年而彼曰献皇帝不在彼知不可曰崩而又謟不曰薨而曰不在不在其可为死亡称乎彼言之可羞形于议礼大扺此古礼所无者臣等今无暇于辩矣伏覩太祖高皇帝孝慈录序服子为父母庻子为所生母嫡孙为祖父母承重为人后者为所后父母为人后者为所后祖父母承重皆斩衰三年孙为祖父母父母众子为所生母齐衰不杖期寿安皇太后之丧陛下得为三年服乎非承重则不得为三年服然则陛下所承之重可知已宪庙正后孝贞纯皇后也孝穆太后寿安太后皆宪庙妃而孝穆为孝宗母寿安为陛下祖母而皆尊称曰后者也陛下以嫡孙言则承重在宪庙孝贞纯皇后以为人后言亦在孝贞纯皇后礼之委曲非臣等所能尽彼所言为遵古礼乎为遵御制孝慈录乎彼前欲陛下不考孝宗不母昭圣而此所言又欲陛下不祖母于孝贞纯皇后矣恐非宪庙之所欲闻也故大学士丘濬议汉孝元陵云为大宗后承正统非但继父也亦继母焉哀帝为成帝后而祖元帝则元后其祖母也尊无二上则所当合葬于元帝者元后也而傅氏合葬焉哀帝于傅太后固若隮于尊矣无乃卑其祖乎寿安之丧前此礼官议服期哭临一日丧服十二日若夫十三日之制实出宸断乃陛下不能自已之孝情也文移行两京以文移之不以诏及两京而不及天下礼官考之先朝故事或有损益尔故大学士李东阳燕对录治十七年孝肃太后崩孝宗召内阁臣议陵庙事谓孝庄睿皇后葬不合礼欲为厘正又谓祔庙之礼尤所当讲刘徤等奏先年奏议已定慈懿太后居左今大行太皇太后居右合祔裕陵配享英庙且引唐宋故事为证臣等不敢轻议其实汉以前惟一帝一后唐始有二后宋亦有三后竝祔者孝宗曰二后已非若三后尤为非礼事须师古末世鄙防之事不足学宗庙事关系纲常极重岂可有毫发僣差太皇太后鞠育朕躬恩泽深厚朕何敢忘但一人之私情尔钱太后乃皇祖册立正后我朝祖宗以来惟一帝一后今若竝祔乃从朕坏起后来杂乱恐无纪极孝穆太后朕生身母止尊称为皇太后别祀于奉慈殿今仁寿宫前殿尽寛意欲奉太皇太后于此他日奉孝穆太后于后殿嵗时祭享一如太庙不敢少缺此孝宗所以为圣人而庙号为孝者也孝宗若从在先定议二后并祔人无复有言者而犹必改合于古礼不有孝宗髙世之见彼于今日又将何如其不请以寿安并祔于宪庙乎彼之谓已往之事莫大之失为天下后世非笑追悔不及皆是把持君父之説使我皇上于是有戚戚焉弗满者以为前日真误而今日不可再也亦何忍乎彼谓议礼之臣安然而无愧悟何也执政礼臣于今日事建议者谓其不能积诚以格圣心坚守以回天听是则有愧焉尔而非此之谓也此其人之欺妄十一也
　　一其言新颁诏令决宜重改云记曰生曰父母死曰考妣盖人之生必各禀父母而无二岂可有两考之称乎虽闾阎童子亦羞称之可加之万乘之尊乎主称两考不知傍注奉祀果何称乎近者闻陛下于孝宗皇帝称嗣子于恭穆献皇帝称长子夫于恭穆献皇帝称长子是矣于孝宗皇帝可更称嗣子乎长子嗣子之别为二主傍注子称自古经传未闻有此礼也今陛下改诏在一言之决片纸之费不改则百世之羞万古之笑此欺妄十二也
　　前件臣等闻书曰令出惟行弗惟反易曰涣汗其大号诏者帝王之所以号令天下告诸天地宗庙达之邦国一定而不可易所谓訏谟定命逺猷辰告者也陛下逺体祖宗之心辅导诸臣上体陛下之心于是乎演之为丝纶播之为号令传之为典则天下诸藩宗室闻而遵之羣黎百姓闻而遵之九夷八蛮闻而遵之而可改乎其有改也必有悔也改而合礼悔而从义必如是而得乎天理之正必如是而即乎人心之安而后可改也然已犯不愼始之戒反汗易令已非治朝美节又况于天理有未正而人心所未安乎而彼乃敢昌言新诏决宜重改乃敢擅议宗庙非毁诏书葢汉制大不敬必诛而无赦者也臣等惟彼所引礼记父母考妣之云闾阎童子诚亦知之两考之称其失不细正是臣等重大宗者该以为言彼却反言之尔仪礼所谓不二斩者正是以小宗继大宗便当以大宗所后为父母而服斩故于本生降为期是之谓不二斩嫌于二父也陛下入继大统自当以孝宗为皇考献皇帝为皇叔而后无两考之嫌今以孝宗为皇考四年矣更以献皇帝为本生皇考岂得已哉彼云以嗣子长子傍注奉祀之事非臣等所与知然实经传未有之礼也彼之此言若似而非者也言若似礼而不明正统大义亦犹王莽之借周公之礼以自文曹操之借文王之功以自况尔故大学士丘濬作世史正纲书汉宣帝追尊悼考为皇考立寝庙而为之议曰后世自外入继大统为其本生父母立庙始此夫无子者立兄弟之子以为后为之后者为之子也我既以彼为子则彼必以我为父其所生于我兄邪则称之以伯父于我弟邪则称之以叔父天地之大义生人之大伦不得而变易者也宣帝继孝昭之统而又尊其所生以为皇考是其有见于生身之恩不可忘而无见于继统之义不可二于伦则紊于礼则失后世自旁支入继者徃徃引以为据而不以为非善乎伊川程氏有言揆量事体别立殊称若曰皇伯叔父某国大王而使其子孙袭爵奉祀则于大统无嫌二之失而于所生亦极尊崇之道斯言也可以示法万世矣孝宗皇帝勅翰林儒臣为厯代通鉴纂要书宋仁宗立宗实为皇子而为之注曰英宗被召为皇子戒其舍人曰谨守吾舍上有适嗣吾归矣此固其谦让避祸之心亦可见古者大宗之礼为后之义犹有存者此义若明则立后者无太早之嫌为后者无迟留之衅而天下之大计可定矣此注葢详定官李东阳等笔也续书诏称濮王为亲立园庙又注程子颐曰言事之臣知称亲之非而不明尊崇之礼使濮王与诸父等若尊称为皇伯父濮国大王则在濮王极尊崇之道于仁宗无嫌二之失矣丘濬成书在成化十七年李东阳等进书在正德二年当时未有今日事也其论议引注巳如此使先朝老成尚存为陛下议今日事亦不过如此陛下亦岂忍深罪之乎而彼因在廷诸臣议礼进言于陛下咸斥其非遂乃攘臂而起力诋执政礼官为欺妄向使丘濬李东阳等柄用如成化治时其敢肆其丑诋指为朋党乎大礼已成矣而拟更于三年之后大诏已颁矣而直斥为片纸之费礼齿君之路马者有诛而彼欲更易已成之礼奇衺惑众而不听悬法象魏者必杀而不以听而彼敢非毁已颁之诏此在廷诸臣所以不得不合辞而诉于我皇上也陛下若再误用彼言重改诏书则彼之所谓百世之羞万古之笑者有在矣此其人之欺妄十二也
　　一其言今日议礼朋党之故云以陛下为孝宗之子之説者其始变于奸权大臣一人而已礼官附之九卿科道附之初不顾事体之大礼义之非者也九卿六科十三道官连名之疏岂议论同哉如九卿党首自草一疏不令众见止以空纸列书九卿官衔着吏送与画一知字有不画者回报即令科道党与指事劾之内阁批令自陈吏部覆令致仕虽大臣多衔寃而去无敢声言至于科道连章则亦犹然者掌事一人执笔余者画知今在廷助臣议者不为不多瞻前顾后但颔首称是而已此欺妄十三也
　　前件臣等尝读宋欧阳修朋党论曰君子以同道为朋小人以同利为朋故为人君但当退小人之伪朋用君子之眞朋则天下治矣尧之时小人共工驩兠等四人为一朋君子八元八凯十六人为一朋尧退四凶小人之朋而进元凯君子之朋天下大治舜为天子而臯陶稷契二十二人竝列于朝更相称善推让为一朋而舜皆用之天下亦大治葢尧舜能用君子之眞朋故也又尝读欧阳修五代史传论曰小人欲空人之国而去其君子者必进朋党之説欲孤人主之势而蔽其耳目者必进朋党之説夺国而与人者必进朋党之説去其君子者惟以朋党罪之则无免者矣善人日逺小人日进则为人主者谁与之图治安之计一君子在羣小人虽众必有所忌而不敢为惟空国而无君子然后小人得肆志而无所不为则汉魏唐梁之际是也夺国而与人者由其国无君子由以朋党而去之也朋党之説所谓一言丧邦者也而彼之疏于此终篇乃有今日议礼朋党之故之説皇上宪天聪明岂弗鉴哉顷歳皇上奉遗诏入继大统施行之见于代言者虽不能一一致其详然天下闻之皆知其大体是也礼官奉勅防会议大礼辩论之出于当事者虽不能一一致其详然天下闻之皆知其大体是也彼以为非是之小人乃持将顺之説者也将顺之説便于逢迎匡拂之言易于沮忤公议未有能遽合者今日议礼之事是也彼谓权奸大臣一人必有所指若入继之君之为人后则其公议不敢变也礼官附之九卿科道附之众口同辞亦是附其公议非附其人也礼官近承陛下孝情所廹而公议莫克自伸者有之士林虽能谅其不得已于当时史册终不能不责其备于后世而彼又托将顺以迎合激怒其间臣等益惧受其任者之难其人也权奸非盛世之所宜有非大臣之所敢当也彼前此尝言强臣乘君闇弱之渐以激怒于陛下矣陛下英頴天纵逺过周成汉昭而彼敢以闇弱言之其狂悖无人臣礼已甚无恠乎有权奸之言也我祖宗分任大臣不设丞相事权视古为最轻而老臣之事少主只恐恭之太过故宋韩琦有曰一小黄门至即可臣矣何谓防扈即如彼二三竒衺昔者逺在千里附驰尺牍恣意谗説以动圣聪而师辅之罢省卿之去如弃敝屣臣强君弱顾有是乎大礼之议九卿六科十三道及诸部署南北两京各陈所见无虑百十章劄皆以尊正统重大宗为説人心理义不约自同而彼乃因近各衙门有防本又谓九卿党首自草一疏不令众见止以空纸列书官衔着吏人送与画一知字科道官连章亦然掌事一人执笔余者画知及谓在廷助彼议者不为不多瞻前顾后但颔首称是此等谲诳最为易见陛下试于御殿门时令九卿科道等官面议当时有何人不见疏草何人议论不同则党首与掌事者之议自可破矣又令羣臣愿从礼官议者班于左从彼议者班于右则助议之多寡自可见矣至谓不画知者令科道党与劾之批令自陈覆令致仕虽大臣多衔寃而去不知谓谁彼徒掇拾欧阳修濮议之绪余以议大礼而不能鉴欧阳修朋党之説以自照其奸而复以惑陛下以倾君子实欧阳修之罪人也九卿党首彼之所指又必有在臣等伏覩我太祖髙皇帝法周官之制建立六部以吏部尚书为百官之长故凡德业闻望称为君子者吏部得以荐之以陟其明凡纠结碎称为小人者吏部得以罢之以黜其幽故当时圣论有曰众人恶之一人悦之未必正也众人悦之一人恶之未必邪也出于众人为公论出于一人为私意又曰谗人之能害国犹稂莠之能害苖故善治田者必去稂莠善治国者必去谗邪稂莠始生似眞及其乆也苗不能胜矣谗人始言似忠及其乆也正人不能胜矣彼二三辈为朋而同利干进者又从而附和之此正欧阳修所谓小人之伪朋也此正我太祖所谓稂莠谗邪而私好私恶者也又且巧腾萋菲之谤而苍蝇贝锦何所不至于九卿而曰党首于六科十三道而曰党与是何无礼不根之甚矣充是心也必如汉之党祸使诸贤禁锢必如唐之党祸使李德裕等出避牛僧孺必如宋党祸禁司马光等而进王安石行新法以乱天下昔人云注本草误其祸疾而小注六经误其祸迟而大又云邪説之害正甚于洪水猛兽之灾惨于夷狄簒弑之祸彼之谓也此其人之欺妄十三也伏望圣明加察治其欺妄之罪庶九庙常安两宫无间而亿万载灵长之休可保矣嘉靖三年七月十三日
　　回话疏
　　奏为乞恩认罪回话事嘉靖三年七月十六日于吏科抄出该臣等题为辨小人斥谗説以全大礼以保治道事奉圣防已有勅防了但朕奉天明命嗣承大统只奉宗庙防有间越尊称大礼出自朕心何孟春等既居大臣各司所职却乃恣意奏扰訾毁君上害正妄为辨乱是非且不查究张璁等奏十三条本未经发出如何先知论奏便着回将话来该衙门知道钦此钦遵臣等闻命惊惶防知攸措切照南京刑部主事张璁桂蕚行取到京之时先次奏为昭圣断息妄议以成大礼事本未投通政使司即以私稿所条七事传示于人以其邪佞之得行也而其本留中不出故前此言官称皇上聪明天授自能洞察其非且鸿号乆定天地祖宗实皆鉴临天下臣民咸已知悉必不肯轻信其説輙有改移但其奏章宿留尚在依违舆论噂防而未平羣情惶惑而靡定者是也而彼后次又奏为条陈证据典籍乞昭圣断以成大礼事本未投通政使司又即以私稿所条十三事传示于人以其欺妄之得行也而其本亦留中不出本月十二日该礼部官钦奉勅谕一道臣等被召在左顺门实亲见之自念忝从大臣之后与议大礼之末闻彼之奏章委的宿留见彼之欺妄委的得行各于通政使司查得张璁等二次所奏副本见在臣等委的不忿彼之欺妄发其狂愚要与辨论遂同连名具本开坐上闻臣等冒凟天威罪当万死伏望圣明加察分别孰正孰邪孰为君子小人孰为忠鲠孰为逄迎有以赦臣等之无他仍从所请并将一时愚直见被挐监之臣溥垂矜宥庻朝纲不坏国体无亏众心获安公议可息天下庆幸臣等不胜幸甚缘系乞恩认罪回话及节该奉钦依张璁等奏十三条本未经发出如何先知论奏便着回将话来该衙门知道事理为此具本亲赍谨具奏闻伏勅防嘉靖三年七月十六日
　　认罪疏
　　奏为乞恩认罪回话事嘉靖三年七月十八日于吏科抄出该臣等奏前事奉圣防尊崇大礼出自朕心巳降有勅谕何孟春等不以君命为重輙行奏扰及令回话又不输情服罪好生玩法不谙大体且不究治还查的是何人倡率着从实回将话来该衙门知道钦此钦遵臣等再被天威益增氷惧所有奏辩张璁等原奏条件臣何孟春与尚书臣秦金臣金献民臣赵鉴臣赵璜臣俞琳侍郎臣王承裕臣郑岳臣刘玉臣陈雍都御史臣王时中臣张润通政臣张瓒臣陈霑叅议臣陈经臣葛桧少卿臣张缙臣徐文华寺丞臣袁宗儒臣毛伯温均怀窥豹之忱各积输涓之愿心惟一理岂甘防于狂愚口实一词初不容于倡率而衙门之次序非可那移故臣等之姓名以为先后回话自应从实垂怜惟在推仁臣等不胜惶悚之至缘系乞恩认罪回话及节该奉钦依还查的是何人倡率着从实回将话来该衙门知道事理为此具本亲赍谨具奏闻伏勅防嘉靖三年七月十八日
　　自劾免任疏
　　奏为奉勅修省自劾不职乞退休以消变异事迩者仁寿宫火灾仰惟皇上只承天戒亲降德音布告臣邻同加修省臣与闻圣训思体上心敢不图竭涓忱用禆渊虑臣诚惶诚恐除北向拜恩外窃念臣性资愚戅言行狂疎荷乾坤覆载之仁有罪不加于至死叨露霑濡之泽无才犹录以备员居三品厯两京者八年佐六卿专一衔者四任若不更求闲退何由消弥灾祥且将益积愆尤重致沦胥谴谪如蒙伏望皇上特征策免爰许诏归俾晚节克全乎暮龄庶共工无旷于盛世臣无任悚仄俟命之至缘系修省并乞退休事理为此具本顺差办事官陈表赍捧谨具奏闻嘉靖四年五月　　日



　　何文简疏议巻十
</div>
    <div class="pagination">
<a href="何文简疏议_page3.html">上一页</a><a href="何文简疏议.html">1</a><a href="何文简疏议_page2.html">2</a><a href="何文简疏议_page3.html">3</a><span class="current-page">4</span>
    </div>
    <div class="pagination"><a href="index.html">返回目录</a></div>
</body>
</html>
