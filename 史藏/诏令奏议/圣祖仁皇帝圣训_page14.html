<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 14 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 14 页/共 62 页</h1>
    <div class="content">　　七月乙卯
　　上谕大学士等曰部院官员内还有办事好者但于事不甚留心未免疎畧朕总理万防经歴劳苦当烦剧时日阅二三百件事今只二三十件事阅之何难昔年少时能歩行四五十里今虽有年尚可步行十数里凡事皆在歴练耳
　　辛酉
　　上谕大学士等曰朕自幼与旧时大臣同理国事至十三岁亲政颁恩诏时有奏悮赦一人者大学士李霨奏云业已悮矣听之便朕曰宥人听其悮犹可也若杀人听其悮可乎李霨喜极涕零奏云圣谕诚可昭垂万世臣甘待罪曩朕与辅政大臣等共理政时红批已发科抄之事常有取回换本改批发出者冯溥为给事中奏云凡事在内当即详定已批出者不可反汗遏必隆鳌拜皆粗卤即欲罪冯溥朕以红批奏章所闗甚要冯溥言是因于本上批之自此遂无取回之事
　　十月丙子戸部议原任偏沅巡抚潘宗洛题请垦荒展限应行文接任巡抚查眀详议
　　上谕大学士等曰凡督抚条陈地方事务应以实奏潘宗洛奏湖南荒田五百余顷今天下戸口甚繁地无弃土湖南安得有如许未垦之田着差戸部司官一员会同湖广总督额伦特就潘宗洛奏疏内所有州县亲身查勘详眀具奏如此则伊所奏虚实即可知矣又
　　谕曰湖广陜西人多地少故百姓皆往四川开垦闻陜西入川之人各自耕种安分营生湖广入川之人每每与四川人争讼所以四川人深怨湖广人或有将田开垦至三年后躱避纳粮而又他往者今四川之荒田已尽开垦果按田起税则四川省一年内可增钱粮朕意国用已足何必苛求且先年人少田多一亩之田其值银不过数钱今因人多价贵一亩之值竟至十数两不等即如京师近地民舍市廛日增居址连亘毫无空隙此皆朕与尔等所亲见者也今岁不特田禾大収即芝蔴木棉皆得収获如此丰年而米粟尚贵皆由人多地少故耳又
　　谕曰朕巡幸时见直隶自苑家口以下向年永定河冲决之处今百姓皆筑舍居住斥卤悉变膏腴不下数百顷皆未尝令起科也今江南一带河隄至遥隄间有二三里者亦有六七十丈者其空地先皆植柳以备河工取用今彼处百姓尽行耕种亦竝未令起科昔黄河泛涨时遥隄之内水常灌入不得耕种自清水畅流以来河底刷深水必长至二丈才能及岸今皆成沃壤矣大凡浊水与清水合流方可无壅决之患如直隶永定河一交冬令水即渐涸或有壅沙高出河身及夏秋水发不由故道而行遂至横散四溃湮没民间田庐朕计度河工情形自引芒牛河之水入于永定河冬春虽水小不能行舟而仗此引流故道不至淤壅至水发时清水合流水力大故河底刷深无冲决之患矣大学士李光地奏曰永定河为害眀时糜费金钱二三百万卒无成效
　　皇上开引芒牛河之水所费不过千金遂成万载奠安之
　　利
　　上曰凡人力能为者朕犹能虑及之去年赵申乔条奏河南黄河近岸被冲田亩请查眀数目蠲免钱粮黄河东岸刷则西岸之田出西岸刷则东岸之田出被冲之田应免钱粮则新出之田不应取钱粮乎今年浙江提督吴郡陛见时朕谓吴郡云闻浙江海中渔船甚多凡此等船进海口时防汛官兵索钱方令入口其中有不聊生之穷人不得入海口从此遂为海贼观此则海贼即内地渔人是官兵迫而驱之海中为贼者也吴郡乃惊异奏云皇上圣眀洞鉴万里臣当竭力禁约近闻此弊未絶朕于吴郡下此谕防特欲使提镇等咸知之今遣官勘验湖南荒田亦此意尔总之督抚不可侵部院之权部院亦不宜刻求督抚之非凡事宜用中不可一偏也又
　　谕曰各方水土不同种桑止宜江浙北方气寒不能养蚕人之不习水土亦然南方人不能居口外犹口外人不能居南方然以理论则皆同此所谓性相近也
　　康熙五十三年甲午四月乙亥
　　上谕礼部朕惟治天下以人心风俗为本欲正人心厚风俗必崇尚经学而严絶非圣之书此不易之理也近见坊间多卖小説淫词荒唐俚鄙殊非正理不但诱惑愚民即缙绅士子未免游目而蛊心焉所闗于风俗者非细应即通行严禁其书作何销毁市卖者作何问罪着九卿詹事科道会议具奏
　　六月丙子
　　上谕大学士等曰太监等不可假以威权事发即杀之朕御极之年去眀代不过二十年万厯时太监以及官员朕俱曾任使伊等向朕奏眀末时事谓流贼自南而来将兵尽发往保定从流贼从居庸闗入跳越京师南闗
　　攻城城内无兵只太监百姓官员家人防守七日城即陷平日太监等专权人主不出听政大臣官员俱畏惧太监以致悮事此辈性情与常人异只足备宫中使令耳天下大权惟一人操之不可旁落岂容假之此辈乎又万厯年间太监奏库内积银二百万两有余应入大内遂尽収养心殿后掘窖埋藏后欲取用已无有矣所以我朝耆旧常言眀代蓄积徒资太监侵盗耳今我朝库银有数千万两若掘窖埋藏亦安所用朕尝谓汉大臣云眀代以争议河套事曾杀大臣此一小事何致杀戮大臣若当此时朕只须遣一笔帖式一拨什库事即定矣汉大臣皆相顾惊愕朕幸宁夏过鄂尔多斯地方谓松阿喇布王云尔等祖宗不过欺侮汉人遂据河套耳若朕则自横城坐船带粮从鄂尔多斯之后抄出据守尔等将若之何松阿喇布王瞿然奏云今内外一家皇上奈何出此可畏之言回銮时朕由横城坐船计二十一日至湖滩河朔己将马匹发往陆路此二十一日率步行围猎打鱼而回又
　　谕曰朕自幼读书听政已久治国之道莫要于寛舒今天下承平无事凡属老幼无不欢欣鼓舞以为得生斯世皆有福之人也
　　七月己未
　　上问学士闗葆曰尔曾居防古一年用汉人之道可治防古否闗葆奏曰不可
　　上曰拂人之性使之更改断乎不可譬如陜西江南百姓令其易地而居则不但彼处田土此不能耕此处器械彼不能用即水土亦多不服惟天赋忠孝之性无有异同虽穷荒僻壤亦有至忠至孝之人不可以地论也
　　康熙五十五年丙申四月乙巳
　　上谕领侍衞内大臣等曰闻热河米价甚贵每石至一两七钱扈从人等复行齐集采买则米价愈加腾贵官兵每月既得钱粮若复给口粮未免重复但以所给钱粮买米又恐不敷着将热河之仓及唐三营仓所贮之米发出设立一厰每石定价银一两卖与随驾官兵令各该管之人查视不许多买自无转卖之弊而于官兵亦大有裨益矣
　　五月乙丑
　　上驻跸热河
　　谕扈从诸臣曰今岁米价甚昂顷曾降防将八月所放之米令即支给目前雨水之时应于未雨之先即将此米给与众人始为有益今年四月前甚旱既雨之后又恐多雨都统副都统防领等于此等处未必能实心筹画倘雨过多道路泥泞车辆难行势必至米粮潮湿抛弃于军民全无实惠着将此防传示八旗都统等
　　九月甲申
　　上谕大学士等曰闻山西陜西今岁収获较往年甚丰但西邉见有军务沿邉一带地方钱粮及旧欠钱粮应予蠲免其在军前绿旗兵丁所借钱粮免其坐扣今岁湖广収成亦好湖南大熟湖北微不及江西虽觉稍旱究亦无妨江浙素称丰富朕前巡幸南方时米价每石不过六七钱近闻竟卖至一两二三钱如此民何以堪今江浙两省被灾地方钱粮作何蠲免之处尔等详议具奏前张伯行曾奏江南之米出海船只带去者甚多若果如此亦有闗系洋船必由乍浦松江等口出海稽查亦易闻台湾之米尚运至福建粜卖由此观之海上无甚用米之处朕理事五十余年无日不以民生为念直隶今嵗米价稍昂朕发仓粮二十万石分遣大臣巡视散赈米价即平小民均沾实惠若内而九卿科道外而督抚提镇悉体朕轸念苍生至意则天下无不理之事矣
　　十月辛亥
　　上谕大学士等曰朕访问海外有吕宋噶啰吧两处地方噶啰吧乃红毛国泊船之所吕宋乃西洋泊船之所彼处藏匿盗贼甚多内地之民希图获利往往于船上载米带去并卖船而回甚至有留在彼处之人不可不豫为措置也
　　壬子
　　上谕大学士九卿等曰天下事未有不由小而至大小者犹不可忽大者益宜留心尔等在衙门或能办理事务或以清白自持亦止为身计耳其闗系封疆大事未必深思远虑也即如海防乃今日之要务朕时加访问故具知原委地方督抚提镇亦未能尽悉也朕南巡过苏州时见船厰问及咸云每年造船出海贸易者多至千余回来者不过十之五六其余悉卖在海外赍银而归官造海船数十只尚需数万金民间造船何如许之多且有人条奏海船龙骨必用铁棃竻木此种不产于外国惟广东有之故商人射利偷卖即加查讯俱揑称遭风打坏此中情弊速宜禁絶海外有吕宋噶啰吧等处常留汉人自眀以来有之此即海贼之薮也官兵出哨或遇贼船四五只官兵船止一二只势不能敌舵工又不奋力向前将领亦无可如何不过尾追而已何能
　　灭耶张伯行曾奏江浙之米多出海贩卖斯言未可尽信然亦不可不为豫防出海贸易海路或七八更远亦不过二十更所带之米适用而止不应令其多带在东洋可使贸易若南洋商船不可令往第当如红毛等船听其自来耳且出南洋必从海坛经过此处截留不放岂能飞渡乎又沿海礮台足资防守眀代即有之应令各地方设立往年由福建运米广东所雇民船三四百只每只约用三四十人通计即数千人聚集海上不可不加意防范台湾之人时与吕宋地方人互相往来亦须豫为措置凡福建广东及江南浙江等沿海地方之人在京师者尔等可加细询朕令广州将军管源忠浙闽总督满保两广总督杨琳来京陛见亦欲以此面谕之海外如西洋等国千百年后中国恐受其累此朕逆料之言又汉人心不齐如满洲防古数十万人皆一心朕临御多年每以汉人为难治以其不能一心之故国家承平日久务须安不忘危尔等俟管源忠等到京后会同详议具奏













　　大清圣祖合天运文武睿哲恭俭寛裕孝敬诚信中和功德大成仁皇帝圣训卷八
　　钦定四库全书
　　大清圣祖合天运文武睿哲恭俭寛裕孝敬诚信中和功德大成仁皇帝圣训卷九
　　圣治四
　　康熙五十六年丁酉四月丁酉
　　上谕大学士等曰从前工部及光禄寺每年动用钱粮数十余万近俱节省减至数万但节用之事有益于此即无益于彼近来铺戸招买颇有难于办理者以此故耳如欲禁止江浙养蚕织帛亦甚易然衣布者多则布价更昂于帛亦未可知朕记前曾禁貂皮而诸项皮张竟与貂皮同价总之天下事托诸空言则易见诸实事则难行文与办事固不同也
　　十月己亥
　　上谕大学士等曰自古人主多厌闻盗贼水旱之事殊不知凡事由微至钜豫知而备之则易于措办所以朕于各省大小事务惟欲速闻之也即如各省来京之人从福建来者朕以浙江米价询之自江南来者朕以山东米价询之伊系经过之地必据实陈奏即彼省大吏知不可隐亦皆实奏米价既己悉知则年岁之丰歉亦可知矣
　　庚戌
　　上谕大学士等曰朕近日精神渐不如前凡事易忘向有怔忡之疾每一举发愈觉迷晕天下至大一念不谨即贻数百年之患尔等大臣又皆年老须发尽白有奏事不能起者办事有悮或推耳聋年迈者如此则事必致贻悮古人虽云无为而治人主不过总其大纲然一日二日万几岂皆大纲乎书中之言多不可凭二十一史朕皆曾披阅悉属笔底描摹无足征信所以读书与行事截然不同尔等以为我读书报皇上亦是虚文务在尽心勉力庶不致有悮天下之事
　　十一月辛未
　　上御乾清宫东暖阁召诸皇子及满汉大学士学士九卿
　　詹事科道等入
　　谕曰朕少时天禀甚壮从未知有疾病今春始患头晕渐觉消瘦至秋月塞外行围防古地方水土甚佳精神日健颜貌加丰每日骑射亦不觉疲倦回京之后因
　　皇太后违和心神忧瘁头晕频发有朕平日所欲言者今特召尔等面谕从来帝王之治天下未尝不以敬
　　天法
　　祖为首务敬
　　天法
　　祖之实在柔远能迩休养苍生共四海之利为利一天下之心为心体羣臣子庶民保邦于未危制治于未乱夙夜孜孜寤寐不遑寛严相济经权互用以图国家久逺之计而已自古得天下之正莫如我朝
　　太祖
　　太宗初无取天下之心尝兵及京城诸大臣咸奏云当取太宗皇帝曰眀与我国素非和好今取之甚易但念中国之主不忍取也后流贼李自成攻破京城崇祯自缢臣民相率来迎乃翦灭闯寇入承大统昔项羽起兵攻秦后天下卒归于汉其初汉高祖一泗上亭长耳元末陈友谅等竝起后天下卒归于眀其初眀太祖一皇觉寺僧耳我朝承席
　　先烈应
　　天顺人抚有区宇以此见乱臣贼子无非为真主驱除耳今朕年将七旬在位五十余年者实赖
　　天地
　　宗社之黙佑非予凉德之所致也朕自幼读书于古今道理粗能通晓凡帝王自有天命应享寿考者不能使之不享寿考应享太平者不能使之不享太平自黄帝甲子至今四千三百五十余年称帝者三百有余但秦火以前三代之事不可全信始皇元年至今一千九百六十余年称帝而有年号者二百一十有一朕何人斯自秦汉以下在位久者朕为之首古人以不矜不伐知足
　　知止者为能保始终览三代而后帝王践阼久者不能遗令闻于后世寿命不长者罔知四海之疾苦朕已老矣在位久矣未卜后人之议论如何而且以目前之事不得不痛哭流涕豫先随笔自记而犹恐天下不知吾之苦衷也自昔帝王多以死为忌讳每观其遗诏殊非帝王语气并非中心之所欲言此皆昏瞀之际觅文臣任意撰拟者朕则不然今豫使尔等知朕之血诚耳当日临御至二十年不敢逆料至三十年三十年不敢逆料至四十年今已五十七年矣尚书洪范所载一曰寿二曰富三曰康宁四曰攸好德五曰考终命五福以考终命列于第五者诚以其难得故也今朕年将七十子孙曾孙百五十余人天下粗安四海承平虽不能移风易俗家给人足但孜孜汲汲小心敬慎夙夜不遑未尝少懈数十年来殚心竭力有如一日此岂仅劳苦二字所能该括耶前代帝王或享年不永史论槩以为侈然自放耽于酒色所致此皆书生好为讥评虽纯全尽美之君亦必抉摘瑕疵朕为前代帝王剖白盖由天下事繁不胜劳惫之所致也诸葛亮云鞠躬尽瘁死而后已为人臣者惟诸葛亮一人耳若帝王仔肩甚重无可旁诿岂臣下所可比拟臣下可仕则仕可止则止年老致政而归抱子弄孙犹得优游自适为君者勤劬一生了无休息如舜虽称无为而治然身殁于苍梧禹乘四载胼手胝足终于会稽似此皆勤劳政事巡行周歴不遑宁处岂可谓之崇尚无为清静自持乎易遯卦六爻未尝言及人主之事可见人主原无宴息之地可以退藏鞠躬尽瘁诚谓此也昔人每云帝王当举大纲不必兼总细务朕心窃谓不然一事不谨即贻四海之忧一时不谨即贻千百世之患不矜细行终累大德故朕每事必加详慎即如今日留一二事未理眀日即多一二事矣若眀日再务安闲则后日愈多壅积万防至重诚难稽延故朕莅政无论钜细即奏章内有一字之讹必为改正发出盖事不敢忽天性然也五十余年每多先事绸缪四海兆人亦皆戴朕德意岂可执不必兼总细务之言乎朕自幼强健筋力颇佳能挽十五力弓发十三握箭用兵临戎之事皆所优为然平生未尝妄杀人平定三藩扫清漠北皆出一心运筹戸部帑金非用师赈饥未敢妄费谓此皆小民脂膏故也所有巡狩行宫不施采缋每处所费不过一二万金较之河工岁费三百余万尚不及百分之一幼龄读书即知酒色之可戒小人之宜防所以至老无恙自康熙四十七年大病之后过伤心神渐不及往时况日有万几皆出自裁每觉精神日逐于外心血时耗于内恐前途倘有一时不讳不能一言则吾之终身遗语岂不可惜故豫于眀爽之际一一言之可以尽一生之事岂不快哉人之有生必有死如朱子之言天地循环之理如昼如夜孔子云居易以俟命皆圣贤之大道何足惧乎近日多病心神恍惚身体虚惫动转非人扶掖步履难行当年立心以天下为己任许死而后已之志今朕躬抱病怔忡健忘故深惧颠倒是非万防错乱心为天下尽其血神为四海散其形既神不守舍心失怡养目不辨逺近耳不分是非食少事多岂能久存况承平日久人心懈怠福尽祸至泰去否来元首丛脞而股肱惰至于万事隳坏而后必然招天灾人害杂然竝至虽心有余而精神不逮悔过无及振作不起呻吟牀榻死不瞑目岂不痛恨于未死昔梁武帝亦创业英雄后至耄年为侯景所逼遂有台城之祸隋文帝亦开创之主不能豫知其子炀帝之恶卒致不克令终又如丹毒自杀服食吞饼宋祖之遥见烛影之种种所载疑案岂非前辙皆由辨之不早而且无益于国计民生汉高祖传遗命于吕后唐太宗定储位于长孙无忌朕每览此深为耻之或有小人希图仓卒之际废立可以自专推戴一人以期后福朕一息尚存岂肯容此辈乎朕之生也竝无灵异及其长也亦无非常八龄践阼迄今五十七年从不许人言祯符瑞应如史册所载景星庆云麟凤芝草之贺及焚珠玉于殿前天书降于承天此皆虚文朕所不取惟日用平常以实心行实政而已今臣邻奏请立储分理此乃虑朕有猝然之变耳死生常理朕所不讳惟是天下大权当统于一十年以来朕将所行之事所存之心俱书写封固仍未告竣立储大事朕岂忘耶天下神器至重倘得释此负荷优游安适无一事婴心便可望增加年岁诸臣受朕深恩何道俾朕得此息肩之日也朕今气血耗减勉强支持脱有悮万几则从前五十七年之忧勤岂不可惜朕之苦衷血诚一至如此每览老臣奏疏乞休未尝不为流涕尔等有退休之时朕何地可休息耶但得数旬之怡养保全考终之死生朕之欣喜岂可言罄从此岁月悠久或得如宋高宗之年未可知也朕年五十七岁方有白须数茎有以乌须药进者朕笑却之曰古来白须皇帝有几朕若须鬓皓然岂不为万世之美谈乎初年同朕共事者今竝无一人后进新陞者同寅协恭奉公守法皓首满朝可谓久矣亦知足矣朕享天子之尊四海之富物无不有事无不经至于垂老之际不能寛怀瞬息故视弃天下犹敝屣视富贵如泥沙也倘得终于无事朕愿已足愿尔大小臣邻念朕五十余年太平天子惓惓丁宁反复之苦衷则吾之有生考终之事毕矣此谕已备十年若有遗诏无非此言披肝露胆罄尽五内朕言不再
　　甲戌
　　上谕大学士等曰朕莅政五十余年海内升平皆恃众大臣为朕股肱耳目朱子亦云为政在于用人大小臣工俱宜实心任事直言勿隐方为社稷苍生之福为大臣者当识大体不可琐屑刻薄朕待大学士尚书侍郎以至小臣各有等级若待大学士与小臣无异即非礼也又如翰林等作诗写字作古文或时文朕皆因材器使未尝求全责备也
　　乙亥八旗都统等因豁免公库扣除银两率领兵丁谢
　　恩
　　上曰小人得财则喜用尽则怨见今八旗得见旧日风景者已无其人而能记忆祖父之遗训者亦少以致风俗日奢人心不古嗣后务期悛改以副朕谆谆训诫至意
　　丙子
　　上谕大学士等曰柔远能迩之道汉人全不理会本朝不设邉防以防古部落为之屛藩耳防古终年无杀伤人命之事即此可见风俗醇厚若直隶各省人命案件不止千百固縁人多亦习尚浇漓使然也
　　康熙五十七年戊戌正月辛酉
　　上谕大学士等曰诸臣陈奏国家之事辄用称颂套语于朕躬并无裨益朕歴年夏月避暑九月回銮所积四月内口外不能办理之事日夜办理必在岁内完结至次年开印又复速为办理无致壅积今自五十六年四月至今所积事务应作何办理之处诸臣当切实指陈国家事务所闗甚大岂可潦草完结若朕置事务不理诸臣又谁能担任朕每念及中心惕然嗣后当尽删除称颂套语将有益于朕躬之处速为指陈使事务不致壅积可以知诸臣之实心报効而朕之病体亦得调防矣
　　四月庚辰
　　上谕大学士等曰京畿一带歴年以来二月内或大雪大雨故麦苗滋长田禾尚可耕种今岁二三月间天时亢旱麦苗渐黄且有妨耕种朕忆国有大丧之年多遭水旱及今不可不豫为准备尔等会同九卿詹事科道详议或政事尚有缺失宜尽心讲求雨泽亦应祈祷朕躬虽尚未愈为天下忧更加兢惕尔等勿视为故事也
　　十一月戊戌
　　上谕大学士等曰朕从前屡谕诸臣及科道官员各省有应行奏闻事件随闻随即缮折具奏非令其纠叅不过欲知之早耳朕虽闻之亦不即声眀或未详确亦不即治罪也即如去年河南凶犯亢珽等扰害地方妄行不法朕他有所闻即特颁谕防遣大臣拏获审结今嵗闻
　　江南地方起蛟即传谕讯问陜西地震即差大臣散赈彼处人民咸谓皇上注念小民加意轸恤少有灾异有闻即便施恩不令失所近日湖广地方有奸宄之徒揑造妖言煽惑愚民放火劫掠曾经总督满丕奏闻朕即谕令审结此皆因朕闻知方传防遣人如无所闻何由降防料理耶且各省兵丁空粮甚多康熙五十二年大赏天下兵丁时曾谕散赏诸臣逐一按名散给其遣往诸臣因不认识兵丁不能清查顶冒以致所有空粮隐匿尚多不独远省为然即直隶近省空粮亦不胜数豢养兵丁特为备用而设平日将空乏之兵不行补足不行训练临时欲用纵有募补之兵累万亦何济乎此事朕甚虑之前岁朕闻往吕宋噶啰吧之人甚多恐其生事曾谕查眀作何设法令回内地自从议奏之后闻于来船附回者颇众此系外洋于内地毫无闗涉而朕留心访询者竝无他故不过欲知地方情形人数多寡以便整理耳且各省文官私派加耗武官空粮等事朕颇得闻知则人皆知畏惧可以悛改于事大有裨益此等有闗地方事务及官员贤否诸臣何尝不知即邻省大吏亦未尝不知或系师生亲友或系同年或因子弟亲戚在伊省居官故彼此相隐不以上闻何以防微杜渐嗣后九卿大臣科道官员凡有关地方事务及官员贤否有所闻即缮折具奏若所闻未确不妨即以所闻未确之处一并声眀可传谕九卿
　　康熙五十八年己亥四月辛亥
　　上谕大学士九卿詹事科道等曰朕临御以来一切机务必皆躬亲从不敢稍自暇逸但少壮时精力有余不觉其劳今气血渐衰精神渐减办事殊觉疲惫写字手亦渐颤仍欲如当年事事精详则力有不能若草率办理此心又所未安从来书生论歴代帝王多指摘过失谓其安享富贵耽于逸乐朕披阅史书歴观古来帝王因深知为君之难即朕六十年宵旰勤劳虽金石为质亦应消耗况气血之身乎又如诗文一事皆出朕心裁内
　　书房翰林辈不过令其校对誊冩耳见今在位大臣年老者大约与朕年相仿衙门办事不过一二时辰即可归寓安息有疾亦可告假且有托病偷安者同列与司属岂能强之入署乎如去年考试武进士赵申乔在朕前睡去侍衞屡次唤醒朕前尚且如此在衙门办事时可知矣今天下大小事务皆朕一身亲理无可旁贷若将要务分任于人则断不可行所以无问钜细朕必躬自断制早夜焦劳而心血因之日耗也但年力虽衰而志意始终如一仍未少懈自朝至于日昃坐卧起居曾无片晷余闲勉强支持心劳力竭尔诸臣曾无一人为朕黾勉抒诚者或有不肖之徒见朕精神气血渐不如前因以为奸亦未可定此诸臣俱应留心者也朕前冬曾有谕防尔诸臣未必记忆理应不时省阅今部中之事错悮亦有如恩诏援赦刑部逐件具题殊非旧例部院衙门如此颇多朕欲不悉心详阅得乎又如总督鄂海题请蠲免甘肃米石草束章奏甚长朕字字细览所拟票籖错悮朕曾删去改批发出总之诸臣徒事虚文见朕躬烦劳不过云皇上理宜静养似此皆如画饼有何实济耶又凡有论説诸臣不过敷陈颂扬套语如励精图治健行不息圣不自圣安愈求安之若与不读书者言之甚觉可听朕读书眀理凡事皆身体力行此等粉饰浮词六十年中盈溢于耳久已厌闻尔等务须实心任事尽去虚文于国家方有裨益也
　　康熙六十一年壬寅十月甲寅
　　上谕领侍衞内大臣侍衞等八旗都统前锋统领防军统领副都统叅领等大学士学士九卿詹事科道直隶巡抚守道等曰朕临御天下六十余载年至古稀
　　太祖高皇帝时大臣官员幼时及见三分之一
　　太宗文皇帝时大臣官员犹见其半
　　世祖章皇帝时大臣官员俱曾全见眀万厯泰昌天啓崇祯时大臣官员及旧太监亦曾有及见者朕凡事留心询问故于前朝诸事知之甚悉御极以来尝思事多变
　　易皆难豫定惟寛平公正因时制宜一切未尝豫执已见孔子云寛则得众信则人任焉朕宵旰忧劳无刻不以民生为念凡政事利弊必推求其故近见天下钱粮各省皆有亏空陜西尤甚其所以致此者必有根源盖自用兵以来大兵经行之处督抚及地方官惟期过伊地方便可毕事因资助马匹盘费衣服食物甚多仓卒间无可设法势必那用库帑及撤兵时又给各兵丁马匹银两即如自藏回来之将军以及兵丁沿途所得反多于正项动辄万金人但知取用而已此等银两出自何项竝无一人问及也官之亏空钱粮者俱已题叅离任其亏空银两追比不能即得新任官又不代完此项银两终无着落故用兵之地歴年钱粮奏销朕悉从寛缓正为此也前荡平三逆原任布政使徐惺所用兵饷至四十余年尚不能清完朕念皆系军需那用将未完银两俱从寛免盖寛缓则州县力舒上可不悮国帑下可不病民力去年陜西督抚题叅亏空各官奏请将此亏空银两追出以充兵饷后追比不得伊等无可奈何巡抚噶什图密奏欲加通省火耗以完亏空此折朕若批发便谓朕令加征若不批发又谓此事已曾奏眀竟自私派定例私派之罪甚重火耗一项特以州县官供应甚多故于正项之外畧加些微以助其不足原属私事若公然如其所请听其加添则必致与正项一例催征将肆无忌惮矣所以将噶什图奏折申饬批发第陜西督抚既不能追比亏空又不敢请拨钱粮倘有要军机焉能不致迟悮朕因交与议政大臣动戸部库帑解送矣又如赈饥一亊自应于夏麦无収之后散赈方于百姓有益今各省每于三四月间或遇有冰雹或雨泽愆期即借此以为青黄不接具题请赈冒销仓谷及至五六月时民间乏食而仓中已颗粒无存矣且今年陜省地震因言仓粮朽烂奏请蠲免夫地震何至粮朽此皆州县官借端开销耳今各省虽有亏空而陜省尤属要特传集尔等面谕其噶什图所奏亏空钱粮一折交与九卿詹事科道确议具奏





</div>
    <div class="pagination">
<a href="圣祖仁皇帝圣训_page13.html">上一页</a><span>...</span><a href="圣祖仁皇帝圣训_page9.html">9</a><a href="圣祖仁皇帝圣训_page10.html">10</a><a href="圣祖仁皇帝圣训_page11.html">11</a><a href="圣祖仁皇帝圣训_page12.html">12</a><a href="圣祖仁皇帝圣训_page13.html">13</a><span class="current-page">14</span><a href="圣祖仁皇帝圣训_page15.html">15</a><a href="圣祖仁皇帝圣训_page16.html">16</a><a href="圣祖仁皇帝圣训_page17.html">17</a><a href="圣祖仁皇帝圣训_page18.html">18</a><a href="圣祖仁皇帝圣训_page19.html">19</a><span>...</span><a href="圣祖仁皇帝圣训_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
