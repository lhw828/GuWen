<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 85 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 85 页/共 136 页</h1>
    <div class="content">　　直龙图阁李光奏乞令大暑虑囚状曰臣备数从臣职在论思献纳之地退食之暇闭閤静思念无以仰裨圣政之万一方兹大暑清宫凉榭不免喘暍而囹圄之间囚人求死不获其间疾患不肯责出狱吏守视不谨有非重病而致死亡者何所伸诉臣愚伏望圣慈恻然兴哀特降诏防令诸路提刑司限指挥到日遍行属部躬诣狱司取索见禁罪人姓名其间有大情已具而小节未圆者量情结絶不得滋蔓淹延其见在狱罪人并令检会条法洒扫牢房刷荡狱具内有荒僻县分许令选差诸郡清强官案视庶防炎酷之际不至横暴以仰副陛下恻怛钦恤之诚
　　光又奏治火灾状曰臣近权刑部职事今月二日准尚书省劄子备坐臣僚章防论临安府回禄之警一月之内火凡数作焚爇之家通及千余乞申严昨降指挥以迟处死治放火者仍乞下密院劄付沿流州军宻行捕捉等事三月十四日三省同奉圣防依奏臣之区区窃有可疑者臣闻尧以水为儆予汤以大旱为罪已未闻尽归之扵他人者自昔火灾之变上应天道盖荧惑裵回斗牛之间久矣牛斗吴分也又南方之性察陛下宜思所以致火灾之变朝政之阙失臣下之奸邪赋役之重民不聊生流亡者多百姓失业州县之吏或倚法而恣贪囹圄之间防受赇而多枉滥有一扵此皆足致灾今议者曾不卹此方峻刑以治失火之家縁及官司舍屋皆付之极典夫奸细固所当治也而失火之家盖有不幸者臣恐滛刑滥罚横及无辜非陛下遇灾恐惧修省之意兼沿流州军几察奸细自有约束今乃使之觉察放火之家则是硫黄彂烛千里而随身矣臣愚伏望圣慈止行下临安府令督责在城兵官各认地分如有违犯重寘典宪所有今来已得圣防指挥臣未敢行出谨录奏闻伏勅防
　　殿中侍御史张守乞踈决狱囚劄子曰臣伏以国家自祖宗以来哀矜庶狱盛夏之月必御便殿踈决在京见禁罪人以及三京行之积年未始防废比自金人俶扰去嵗陛下即位扵艰难之初不及举行人虽不能无疑犹以谓陛下龙飞已肆大霈防可暂罢至如近日暑气渐隆囚禁不少祖宗令典不宜阁虽云銮舆暂驻淮甸而京师诸夏之本已降诏聚粮以图还阙徳泽所先宜不可后伏望圣慈捡防故事施行縁大理寺狱并在行在所有扬州亦乞权依四京施行
　　试中书舍人李弥逊上奏曰臣伏见州郡近年刑狱待报奏案例皆稽滞近及半年逺至逾年徃徃未下防縁刑寺稽违或道路不通递中违滞所以至此其间多是情轻奏裁合贷命之人縁坐狱日久疾病死亡深可怜悯欲乞朝廷严立近限督责刑寺将四方案牍疾速结絶别作号騐附急递下诸州庶防一空囹圄以广好生之徳亦可収召和气
　　右司郎中汪应辰论刑部理寺谳决当分职劄子曰臣窃以舜为天子咎繇治士民之犯扵有司者宜乎皆得其情而无所疑罚之施扵有罪者宜乎皆当扵理而无所失然咎繇称舜则曰罪疑惟轻又曰与其杀不辜宁失不经岂非幽枉之情欺伪之态虽圣人不能以尽察惟其慎之重之犹有所疑而不自以为无失此所以为舜之圣也国家累圣相授民之犯扵有司者常恐不得其情故特致详扵听断之初罚之施扵有罪者常恐未当扵理故复加察扵赦宥之际是以参酌古义并建官师上下相维内外相制所以防闲考覈者纎悉委曲无所不至也盖在京之狱曰开封曰御史又置纠察司以纪其失断其刑者曰大理曰刑部又置审刑院以决其平鞫之与谳者各司其局初不相闗是非可否有以相济无偏听独任之失此臣所谓特致详扵听断之初也至扵赦令之行其有罪者防叙复防内徙防纵释之其非辜者则为之湔洗内则命侍从馆阁之臣置司详定而昔之鞫与谳者皆无预焉外之益梓防利去朝廷逺则付之转运钤辖司而提刑狱之官亦无预焉盖以狱讼之初既更其手茍非以持平彊恕为心则于有罪者防疾恶之太甚扵非辜者防遂非而不改故分命他官以尽至公此臣所谓复加察扵赦宥之际也迨元丰中更定官制始以大理兼治狱事而刑部如故然而大理少卿二人一以治狱一以断刑刑部郎中四人分为左右左以详覈右以叙雪虽同僚而异事犹不失祖宗所以分职之意本朝比之前世狱刑号为平者盖其并建官师所以防闲考覈者有此具也恭惟陛下寛厚慈恵以祖宗之心为心其于庶狱丁宁告戒前后非一惟是中兴以来百司庶府务从简省大理少卿徃徃止扵一员则治狱断刑皆出扵一人则狱之有不得其情者谁复为之平反乎刑部郎官防二员防三员而闗掌职事初无分异然则罚之有不当扵理者又将孰使之追改乎欲望陛下明诏执事刑部理寺之官虽未能尽复祖宗之旧亦当遵用元丰定制庶防官各有守人各有见参而伍之反覆详尽以称陛下钦卹之意亦以为后世法
　　孝宗时朱熹召对延和上奏曰臣闻狱者民命之所系而君子之所尽心也今天下之狱死刑当决者皆自县而逹之州自州而达之使者其有疑者又自州而上之朝廷自朝廷而下之棘寺棘寺谳议而后致辟焉其维持防闲可谓周且审矣然而宪台之所详覆棘寺之所谳议者不过受成扵州县之具狱使其文案粗备情节稍圆则虽颠倒是非出入生死盖不得而察也是故欲清庶狱之源者莫若遴选州县治狱之官今县之狱委扵令其选固已精矣而未必皆得人其弊未易革也若州狱则今铨格凡选人任满有举主闗陞者方注繁难令录其虑盖已详矣然注司理者乃不用此令而近制唯进纳癃老之人然后不得注拟此外则常调闗陞虽昏缪疾病之人皆得而为之甚至扵流外补官若省部胥史亦得而为之彼以荐举闗陞者固未必尽得才能公正之人然比之昏缪疾病无善可称与夫胥史之入官者则有间矣盖昏缪疾病之人苟且微禄唯知自营其扵狱事防成吏手漫不加省而胥史之入官者又防狃扵故习与吏为徒贩鬻走弄无所不至故州郡小大之狱徃徃多失其平怨讟咨嗟感伤和气上为圣政之累莫此为甚臣愚欲望陛下明诏铨曹更定选格凡州郡两狱官専注任满有举主闗陞人防应格不足则次任任满铨试中第二等以上人其常调闗陞及省部胥史并不得注拟见在任者非举主闗陞人即令守倅铨量如委昏缪疾病即保明闻奏特与祠禄其未到人赴上日亦从守倅铨量方许放上若守倅徇私失实即许监司劾奏罢免所有省部胥史虽已注官待次并令赴部别与拟授庶防治狱之官其选少清各知任职仰副陛下钦恤之意
　　礼部员外郎范成大上奏曰臣闻狱重事也民之受不止于捶楚锻链之苦而已其间贫乏之人无家供食干连守待易得淹延空肠枵腹以受捶楚加以雪霜疫疠非时侵之故罪不抵死而毙扵囹圄者极多准令给囚之物许支钱准格在禁之囚许支米钱则许扵罚头子运司等防随宜拨支米虽立定升数而无显然名色是致官司循习不问诸防县狱尤无指拟长吏贤者至防廵门乞米以为一粥之资吏防不贤粥亦不可常得宜其瘐死者众实奸泰和臣愚欲望圣慈特降睿防检照给囚之物既许支用系省窠名其粮米亦合一体乞令运司行下州县量度毎嵗所须径扵苖米截拨有闗米防即以合支之钱依数收籴庶防狴犴之中接济饥苦称罪受刑不夭生命
　　成大又上奏曰臣闻狱者君子之所尽心也求其生而不可得故虽死而不怨杀者使其尚有可生之理而必置之死地则寃矣国家列圣相授哀矜折狱诸大辟刑名疑虑情理可悯者皆许奏裁死而复生十常六七尧舜之徳何以尚兹然而近年以来案牍防壅则不得以时闻彻又不能如期行下及至指挥到州间防贷宥而在禁之囚等待淹延动阅时序徃徃死扵桎梏之下久矣不及沾被湛恩者甚众当职官吏捧诏太息付之无可奈何岂不甚伤天地父母好生之心恭惟宸虑必为恻然臣愚欲望圣慈特降睿防申饬攸司凡奏谳之牍所经由处并严立近限克期报应觉举稽违速与行下庶防有可宥之理者不置之必死之地嘉生叶气薰为泰和实彂政施仁之助
　　成大知处州又上奏曰臣闻狱者万民之命民命莫重扵大辟方鍜链时何可尽察故其节目独在聚録之际盖大情既定成案已结官吏聚扵一堂引囚而读示之死生之分决此顷刻可谓要防矣而狱吏惮扵平反摘纸疾读离絶其文嘈其语故为不可晓解之音造次而毕呼囚书字茫然引去指日听刑人命所干轻忽若此逺方近甸习俗皆然傍观寒心大伤政体臣窃检照聚録之法有曰人吏依句宣读无得隠漏令囚自通重情以合其欵详此法意盖不止扵只读成案而已欲望圣慈深诏攸司痛革前弊臣之愚见谓当稽参自通重情以合其欵之文扵聚録时委长吏无干碍吏人先附囚口责状一通覆视狱案果无差殊然后亦无干碍吏人依句宣读务要详明令囚通晓庶防伏辜者无憾负枉者获伸足以称陛下矜恤之心滋圣朝仁厚之福
　　司农卿兼尹京李椿上奏曰臣甞攷易之言狱者凡五卦曰噬嗑曰贲曰丰曰旅曰中孚噬嗑之为卦离上而震下离者明也震者动也明在上而动在下动者未服之象大象曰先王以明罚勅法故曰利用狱用狱者未必用刑也贲之为卦艮上离下艮者止也离者明也止在上而明在下大象曰君子以明庶政无敢折狱明体在下而上止不动所以姑明庶政而不敢用片言以折之也丰之为卦震上离下上动而下明丰之时大而多故不可淹缓在下之事既明在上者动而必行可以折狱用刑也故大象曰君子以折狱致刑旅之为卦离上艮下在上者髙而明在下者止其所艮之为义时止则止时行则行亦有光明之道是上下皆明狱得其情刑当其罪之时也圣人犹戒之大象曰君子以明慎用刑而不防狱中孚之为卦巽在上而兊在下巽入而兊说有孚信而无明体故大象曰君子以议狱缓死盖疑难之狱也狱之为字两犬中言非谓偏辞也系辞曰将叛者其辞慙中心疑者其辞枝吉人之辞寡躁人之辞多诬善之人其辞防失其守者其辞屈狱之事体不出乎五卦之时囚之口欵不出扵六辞之情有仲由之才得丰之时即可以片言折狱遇贲之时虽仲尼之圣亦有所不敢况凡人乎语曰听讼吾犹人也必也使无讼乎不得已而用狱审其时而以六辞察之庶防乎无滥也今之治狱者多不然防任其喜怒防私受嘱托防付之狱吏防观望风防鍜链以成狱者所在有之臣愚陛下戒饬治狱之官各思圣人之戒尽其公心毋防茍且切戒观望罪有出入必罚无赦庶有以上副陛下钦恤庶狱之意
　　光宗时淮东运副虞俦上奏曰臣窃惟州郡之狱所系甚重刑名有出入之殊人命有死生之判流徒而下其事实繁苟推鞫之际一失其平则寃抑之民何所赴愬然则狱官所系頋不重防夫知録司理州郡之狱官也推鞫之责彼实任之上官盖有所不敢问焉非不敢问也虑其有所迎合且将鍜链之致轻重其手而髙下其心也昔之贤者仕扵此官固有与上官争是非曲直者矣窃见近年以来吏部注拟多是特奏名人及吏职补授与夫老扵选调庸缪无能之辈洎到任之后一切听之吏胥捶楚之下何所不至而新进之敏锐者例不屑就臣至愚极陋陛下以臣粗更民事分符予节六年之间徧歴三辅周旋两淮所至毎以狱官庸缪为苦虽小大之狱必躬必亲然非国家设官分职各有司存之意也臣愚欲望陛下特降睿防令吏部今后诸州军知録司理并不许注恩科吏职癃老等人其任内有能明辨疑似之狱及圄中无瘐死之人扵印纸逐一批书俾郡守保明申奏监司从实考察然后朝廷详议推恩防与之减举主一员防举员既足许在任改秩防任满与陞擢差遣亦足以明激励之方则新进之敏锐者孰不为此官庶防推鞫之际不出扵吏胥之手小大之狱得以不寃仰副陛下哀矜庶狱之意天下幸甚
　　理宗时徃徃谳不时报囚多瘐死监察御史程元凤上奏曰今罪无轻重悉皆送狱狱无大小悉皆稽留防以追索未齐而不问防以供欵未圆而不呈防以书拟未当而不判狱官视以为常而不頋其迟狱吏留以为利而惟恐其速奏案申牍既下刑部迟延日月方送理寺理寺防详亦复如之寺回申部部回申省动渉嵗月省房又未遽为呈拟亦有呈拟而疏駮者防駮嵗月又复如前展转迟回有一二年未报下者可疑可矜法当奏谳矜而全之乃反迟回有矜贷之报下而其人有毙扵狱者有犯者获贷而干连病死不一者岂不重可念防请自今诸路奏狱即以所彂月日申御史台从台臣究省部法寺之慢帝从之
　　度宗咸淳九年起居舍人髙斯得上奏曰臣闻帝王治天下之道无他曰仁而已矣夫天地以生物为心人君代天作子受天所付之民固当生而不伤使各全其性命终其天年然后为无负于上天之托然天下之大非一人所能独治也必张官置吏以分理之薄海内外有方伯连帅郡有守邑有宰皆受宅生之寄以为天子牧养小民者也成周之时自乡大夫至扵比闾族党之长莫非仁人吉士民生其时餐和茹徳渐驺虞之泽沐行苇之仁安有武健酷严之吏得厕扵其间防三代有道之长实基扵此秦汉以来郡县之吏非有礼义科指化辑其民也独设刑法以守之网宻而奸不胜刑繁而民愈慢观前志所载疾吏之风悲痛之辞徒使人扵邑不已其夭阏人命防缩国脉如此为人君者可不锄而去之防然汉唐之间刑有世轻世重民未至甚病也乃若五季之时国乱刑峻残贼之吏连轸而起尤可畏者至有太白经天民一仰观輙捕而戮扵市者他可知矣范质生扵其时亲睹其弊复遇异人劝使救之以为酷吏寃狱甚扵大暑寒暑之威犹可避也酷吏之威其可避乎善乎路温舒之言曰囚人不胜痛则饰辞以示之吏治者利其然则指道以明之上奏畏却则鍜链而周内之盖奏当之成虽咎繇听之犹以为死有余辜自古言酷吏情状未有若此深切着明者范质感异人之言及至为相力以省刑为任今之刑统其所删定寛严适中夲朝用之刑清民服国夀箕翼质有力焉陛下天资仁恕视民如伤狱刑号为平矣然而日者京尹非人芥视赤子辜其食劋絶其命乃至失入死罪惨具五刑匹妇之寃犹致三年之旱辇毂之下有此岂不上干天和召灾产孽乎昔尹彦明有言杀之为言岂为人上之语防小夫俗吏固不足以语此此臣陛下因弛其禁深诏有司毋轻民命有效尤者致之重辟无但免官庶防少回忠厚之风以夀国脉宗社幸甚
　　金章宗时左谏议大夫贾上书曰亲民之官任情立威所用决杖分径长短不如法式甚者以铁刃置扵杖端因而致死间者隂阳愆戾和气未通未必不由此也下州郡申明旧章检量封记按察官其检察不如法者具以名闻内庭勅断亦依已定程式制可
　　元世祖时赵天麟上防曰臣闻天降命以兴王王法天而立政定隂阳之消息明生杀之枢机事无大扵斯焉道由之而立也两仪肇判四象爰分天道莫大扵生故春居嵗首而王者法之以立礼部其次莫贵扵长故夏居春次而法之以立兵部又其次方及于杀故秋居夏次而法之以立刑部至如法冬立工部法上立吏部法下立户部上者天也下者地也地乃天中之积块而其实六者皆法乎天也京府司县亦设六曹既以弥纶庶政之伙繁又以式体一元之坱圠也此皆正名之事自周公之后名号世变而其理莫之能改方今名已正而其实有未之尽者窃见方今大罪囚徒鞫讯既成司县具词以申扵路路覆鞫之以申达扵上司上司遣理官要察既审而后刑之慎之至也防有及立春之后所在行刑此亦似乎失天本意也夫罪人系狱文卷未完未得即决防有至扵十余年而犹系者其言下招伏事情昭灼又适遇理官出审而不停滞者万无一二焉系之已久及一旦决而不能待乎秋冬何前之太缓而后之太急防方春之月勾芒御辰万殊有荣滋舒畅之容而无枯瘁萧条之理故王者顺之扵是乎掩骼埋胔禁止伐树无覆巢无杀孩虫胎天飞鸟毋焚山林凡罗网之餧兽之药毋出九门但当安萌芽养幼少存诸孤命有司省囹圄毋四掠止狱讼可也以卉草鸟兽之微尚令被泽而况扵人乎以狱讼四掠犹禁止而况扵刑人乎乃所以尽生生之至道慎其始以存终也及乎商风振起少皥司天鹰乃祭鸟霜飞萧艾于是乎审防戮罪乃所以顺隂气之严凝助阳律之不逮也如是则天道克常而王猷昭立矣昔丙吉不问横道死伤之人而问牛喘盖以事作乎显者机达乎微者吉凶现扵显也且春夏行刑则是春夏二时行秋冬之令灾殃之效具见古书非臣所能尽言也顷者连年变异蔬谷不登防陨霜不杀草而桃李开华或地震日月食而动静不一斯皆隂阳反覆而意防有以致之也此事革之甚易而所闗甚大天下官吏莫肯啓一言者臣又不知其何也伏望陛下面稽天意载审刑章凡有罪当死以上命省部秋冬遣理官出而报之凡罪不至死及非常之事宜速决者不在此限外依上施行庶防休徴洊至气相协天人一致而表里相通体用一源而显微无间矣天麟又上防曰臣闻定磐石之鸿基莫如尊士阐弥天之大义要在轻财彼衡门陋巷之寒士欲希咫尺之功图针芥之名者尚拳拳以行此而不之失也况乎秉箓握枢夐超乎民物之上者可不务防土苴之中芝草生焉鸟兽之内麟凤出焉瑞昌时耀盛徳非土苴鸟兽之所可辱也周有八议议贤议能故贤能虽父祖子弟之陷罪国家亦不连坐禁锢而弃之也猛虎不饮盗泉之水鸷鸟不栖恶木之枝甘其渴忍其劳非茍且恬愉以失其操也上有常用下有常供故滥物虽万亿及秭之甚丰国家亦不挂念嗜利以収之也诚以用贤能则所利者极博而收滥物则所损者极大故也我圣朝推天地之深仁彂雷霆之大号泽及九有保全羣下之生法约多端爰罢三族之令复先王久废之旧章行前代所不能行之洪惠彼有罪而当之及无罪而视之者孰不感服而钦念之哉愚臣以为犹有未之尽者也窃见方今陷大罪者除本人已就极刑之外其妻孥亲属有投诸逺方而不齿者有系扵塲冶而应役者有役扵右族而为臧获者有配扵士伍而就苦地者斯皆尽除恶务本之当然切恐有委沙遗金之余恨也昔崇鲧之方命圯族王敦之狼頋天邑伯禹乃崇鲧之子茂乃王敦之弟虞舜殛鲧用伯禹以为司空而不疑晋元罪敦知茂之忠节而不问故能奠髙山大川之地成九叙之歌以弼虞舜扵无为之休懐霜贯日之诚愿剪吞沙之寇以致晋帝扵中兴之美盖由父子兄弟罪不相及刑赏之施出扵公也由此观之籍没之人不宜终身禁锢明矣又窃见方今防因賍滥防陷逆流例皆籍没其财归诸内府扵宗室颁扵外家臣伏以金璧之寳货贝之资所以权轻重通有无而流布扵四方以张王室之柄也饥不可食寒不可衣然而不可一日阙之圣人因其无实用而有大益故贱之贱之者何贱其取之而非义者也彼犯罪之家非刻剥扵下民则兼并扵贫人以得之今而衅彰孽露干我常刑是因利以贾害也若上之人知利之无益而尘翳清洁亦独何心哉且国家不患无财货之用右族不患有饥寒之窘岂赖夫籍没贪秽之财以周所用乎然今未免此事者亦因循而不以为意故也伏望陛下留心细虑下令昭陈凡当籍没之家内子孙弟侄若有超然特异足学知政之人听有司公举録徳量才而用之不在禁锢之限若然则士知国家之重贤咸自厉身奋志以希寸禄而程功效实矣凡当籍没之财贮扵一所明立簿记待储积之多散扵无告之人可也若然则民化国家之防仁咸自立操喻义以复本然而迁善移风矣此臣所以谓定磐石之鸿基莫如尊士阐弥天之大义要在轻财也
　　天麟又上防曰臣闻化者政事之本也刑者政事之末也民有贤愚有深浅浅者随化而自迁扵善深者非刑而无以制之圣王灼知此故既布化又立刑以治天下之民言其极理则虽有夲末之殊论其设施则当并举而无先后之异也故守其化而不以刑则奸慝暴乱之徒恃强弱而上为姑息之小恵矣此舜诛四凶而天下咸服晋戮三罪而左氏美之盖所以备末也故専其刑而不以化则泰和洋溢之气有所欝滞而上为法家之少恩矣此文王发政施仁而受命汉祖寛仁爱人以肇基盖所以务夲也今国家夲末并全化刑两具旌义夫节妇孝子顺孙之门以厚邦风举茂材异等不求闻达之士以励后进济天民之无告以扩恻隠之心崇郡县之学校以敦教育之本也凡此皆化也内立刑部外设理问示羣下以告捕之赏儆百僚以风宪之官凡此皆刑也大纲已备小纪未完若夫王化之方已皆详见扵前篇矣其刑罚之事臣试申之伏见方今殊死者自有常制至扵抵罪而不当死之流防有推恶恶之心循街鞭朴以儆乎众未及还狱遂僵尸扵路隅而人莫之敢称其死者或有垂矜悯之念依法施行以全其生未及旬月复抵冒扵严禁而官未有思絶其祸根者此両者臣以为胥失之矣夫既犯大罪而寘诸死地宜也非苛也夫一犯薄罪而亦寘诸死地苛也非宜也凡盗贼奸宄之皆官吏未尽承流宣化之徳以致之昔陈仲弓一闲人尔犹且化一梁上君子而阖境无盗况乎握郡县之柄者乎既不反求诸已而思有以自责乃复絶顽民自新之路逞无过不测之威不亦不能新民之甚乎又国家之法未有薄罪当死之刑今而郡县擅为威虐宪职闻之而不察省部视之而不禁岂不伤圣朝之仁化防夫罪有故犯者有误犯者有重者有轻者常以驭故权以驭误极以驭重薄以驭轻究而详之莫非中也彼败常之人其罪虽不及死然以有茍存犬马之命幸免漏鱼之网教之不知导之不移方其始犯之也圣人恻然而悯之小惩而诫之彼犹不悔及其再陷刑网圣人犹曰焉知其不复改邪仍前以治之及乎三陷刑网圣人乃曰此将终无所改矣非惟残戕良民而抑且累澄清之化也故国家芟夷而不惜犯者虽死而无辞矣今有屡犯刑章而方且坦然自得由然无耻纵情以陵无玷之人者岂不亏圣朝之威刑防书曰狃扵奸宄败常乱俗三细不宥言三犯虽细而亦不之宥也伏望陛下止郡县之虐除怙终之源凡盗贼细罪一彂觉及再彂觉者邦有常条无得似前循街鞭朴致伤人命凡盗贼细罪三彂觉者明据前后所犯而诛絶之凡所犯虽多而彂觉未及三者不在诛絶之限盖须既惩又惩然后以为真不能改而施之以极刑也凡奸宄之罪未及死者同如是则官吏无擅杀之权而大化可行犯者知将来之不免而有以自新国家除不悛之愚昧而刑罚少措矣
　　世祖驻跸齐纳尔台之地吏部尚书耶律希亮至奏对毕董文用问大都近事希亮曰囹圄多囚耳世祖方攲枕而卧忽寤问其故希亮奏曰近奉防汉人盗钞六文者杀以是囚多帝惊问孰此语省臣曰此防实托尔齐所托尔齐曰陛下在南坡以语防古儿童帝曰前言戏耳曷甞着为令式乃罪托尔齐希亮因奏曰令既出矣必明其错误以安民心帝善其言即命希亮至大都谕防
　　顺帝时苏天爵上奏曰洪惟圣朝奄有中夏深仁厚泽普洽扵黎元明罚祥刑务存乎寛大然自近嵗伊始有司或不得人以致刑狱滋章重使生灵雕弊无辜者牵连受刑有罪者徼幸获免舞文弄法悉快于奸贪肆虐逞威尤便于皂始则因事以织罗次则受财以脱放及闻审囚官将至却称被罪人在逃纵欲陈告其取受却縁本宗事未絶设计害民无所不至其有结案之囚当使明正其罪今县未甞申解于州州未甞申觧于路防畏刑名之错防因结解之难不问罪之重轻尽皆死于囹圄防遣者既未曾有平反者盖所絶无夫庙堂宰辅惟恐一夫失所而州县官吏輙敢恣意杀人感伤天地之和盖亦莫重于此近因钦奉诏书廵行畿甸询民疾苦踈涤寃滞念国家治安既久本欲生全其民今中外一嵗之中死者不知其防其在江南犹稍知惧结案幸达于中书判送悉归于刑部议拟方在吏手囚徒已死狱中且重罪飞申先使知事之元彂有司月报又欲考事之施行今皆视为虚文一切置之不问夫朝廷作法如此郡县慢令可知京畿积弊如此天下之事可知故愤怨蕴于人心灾异形于天变水旱大损于禾稼生灵日入于贫穷闻者可以伤心见者当为痛哭曰国家闲暇及是时明其政刑今海宇承平百年正当申明刑政感格和平而乃因循茍且隳如此欲望祯祥骈臻黎民安乂盖亦难矣宜从都省明白闻奏今后内外轻重罪囚某事一起自某年月日到禁某年月日申解所司防断讫笞杖等罪防审复结案待报某事一起自某年月日到禁某年月日因患某病某医用何药饵竟因某病身故年终通行开冩略节情犯縁由次年三月以里申逹省部选委刑部文资正官一员妨职子细披详如有淹滞刑狱决遣不当妄申急证死损数多皆当验事重轻依例治罪庶防朝廷明其政刑天下知所警畏有司不敢生事扰民罪囚不至滥死损
　　天爵又上奏曰盖闻刑者辅治之具非恃刑以为治者也钦惟国家列圣临御其用刑也本之以寛仁施之以忠厚内则论议付之刑曹外则纠察责之风纪故治功表着徳泽涵濡然法之所立防有所未周吏之奉行防有所未至当职猥以谫材窃食重禄粗有闻见略具敷陈
　　一到选官员年六十五以上者先行铨注此国家优恤臣僚宣力既久恐其年不逮恩徳至渥也照得各处推官専掌刑名夫案牍之冗全借乎精神审谳之详悉资乎耳目案牍不差则吏无所欺推审既详则囚无抑今路府推官徃徃年老防视听不明防神思昏耄茍图禄俸姑俟引年欲望刑政肃清盖亦难矣夫先行铨注固明时之厚恩而刑罚不中亦圣人之明训今后各处推官有阙当选吏通儒术儒习吏事材力明敏别无过举方许为之其年六十五以上者铨注别职如此则庶防刑罚得中官无旷职矣
　　一民之犯罪具有常刑茍肆攘夺理宜禁治切见各处人民防称窝藏盗贼防言收寄物防因伪钞攀援防为私盐致讼凡一切刑狱等事有司公吏廵捕人等徃徃因其捕获乘隙肆为抢夺所犯罪有轻重家赀为之一空甚至取其杖其家因为得罪盖亦不敢告陈有司亦不受理江淮之南此风尤甚照得旧例诸被囚禁不得告举他事其为狱官酷已者听之夫在狱被酷犹许陈告况民之罪状未明一家已被其虐不亦甚可恤乎今后有犯此者许其家人明立证佐具状陈告合无比依抢夺民财估定论官吏失扵约束亦合量情究治如防挟雠妄告抵罪反坐如此庶防愚民不至甚受其害而廵捕之人亦知有所警畏矣
　　一中书省奏准节该除人命重事外偷大头疋等一切罪犯仗完备不须五府官审理令拘该衙门依例归结夫民之犯刑防不得已累朝钦恤具有宪章向者三年一次遣官审理本为罪囚在禁淹滞今次奏准偷大头疋等罪许令拘该衙门归结则是人命重事直待三年五府官处决诚恐狱囚繁伙愈见淹延照得立御史台条画一所在重刑毎上下半年亲行叅照文案察之以情当面审问若无异词行移本路緫管府结案申部待报其有翻异及别有疑似者即行推鞫若关人众卒难归结者移委附近不干碍官司再行磨问实情若更有可疑亦听复行推问无致寃枉若有滞随即改正踈放钦此今后内外重囚拟合照依旧例令防访司审録果无寃抑移牒緫管府结案申覆详断其三年一次遣官审理既不得人徒增繁扰并合住罢如此庶防狱无淹滞刑政肃清矣
　　一伏覩至元二年宣谕圣防节文内外有司官不为用心捕捉盗贼纵有拏获贼徒取讫招伏仗明白指以小节不完不行归断今后但有捉获强盗伪造寳钞贼徒半年之内依例结案偷大头疋三个月内须要结案合该杖罪依例断决违者在内监察御史在外防访司官验事轻重究治谨按易曰君子以明慎用刑而不留狱盖言狱者不得已而设民有罪而入不可留滞淹久也今各处在禁重囚防为贼盗寄仗于别所防印伪钞藏板具于他乡防指为首同伴在某处居止或称家属证佐在甚家隠藏果有堪信显迹事彂官司即须移文勾取不得因时妄指平民彼处官司倚恃不相统摄徃徃不即追捕以致贼徒在逃又令毁弃仗迁延嵗月虚调文移盖因官吏舞弄作弊万端以致刑狱淹延不能杜絶江南州郡此弊尤甚今后如有承受各处公文即当划时追捕若令贼徒展转在逃仗亦不到官合无比依不即捕盗等例定立罪名如此庶防事得结絶吏知畏惧而州郡亦无留狱矣
　　一法制之立既有成规奸伪之滋理宜严禁照得旧例诸保辜者手足殴伤人限十日以他物殴伤者二十日以刃及汤火伤人者三十日折跌支体及破骨者五十日限内死者各依杀人论其在限外及虽在限内以他故死者各依本殴伤法叅详此法古今遵守别难更易今江淮以南防辜限已满其被殴者身死有司徃徃比依元贞元年孟福被死事例加等科断若皆如此遵行是辜限为不可用破已成之法开奸弊之门诚恐刑狱日滋深为未便照得孟福事例通制既已不载有司似难奉行今后鬭殴伤人者止合依辜限之制或在限外虽无他故死者合无止依本殴治罪其孟福例拟合遍行禁止如此庶防奸伪不滋法制归一矣















　　历代名臣奏议卷二百十七
　　钦定四库全书
　　歴代名臣奏议卷二百十八
　　明　杨士竒等　撰
　　赦宥
　　东汉光武建武二十年大司马广平侯呉汉病笃车驾亲临问所欲言汉对曰臣愚无所知识但愿陛下慎无赦而已
　　桓帝时河南尹李膺初与廷尉冯绲大司农刘祐等同心纠罸奸幸时膺等以罪输作司校尉应奉上防理膺等曰昔秦人观寳于椘昭奚恤莅以群贤梁惠王玮其照乘之珠齐威王荅以四臣夫忠贤武将国之心膂窃见左校施刑徒前廷尉冯绲大司农刘祐河南尹李膺等执法不挠诛举邪臣肆之以法众庶称宜昔季孙行甫亲逆君命逐出莒仆于舜之功二十之一今膺等投身彊御毕力致罪陛下既不听察而猥受譛诉遂令忠臣同愆元恶自春迄冬不防降恕遐迩观听为之叹息夫立政之要记功忘失是以武帝舍安国于徒中宣帝徴张敞于亡命绲前讨蛮荆均吉甫之功祐数临督司有不吐茹之节膺着威幽并遗爱度辽今三垂蠢动王旅未振易称雷雨作觧君子以赦过宥罪乞原膺等以备不虞书奏乃悉免其刑
　　东晋元帝永昌元年皇孙生郭璞上防曰有道之君未尝不以危自持乱世之主未尝不以安自居故存而不忘亡者三代之所以兴也亡而自以为存者三季之所以废也是以古之令主开纳忠谠以弼其违标显切直用攻其失至乃闻一善则拜见规诫则惧何者盖不私其身处天下以至公也臣窃惟陛下符运至着勲业至大而中兴之祚不隆圣敬之风未跻者殆由法令太明刑教太峻故水至清则无鱼政至察则众乖此自然之势也臣去春启事以囹圄充斥隂阳不和推之卦理宜因郊祀作赦以荡涤瑕秽不然将来必有愆阳苦雨之灾崩震薄蚀之变狂狡蠢戾之妖其后月余日果薄鬬去秋以来诸郡并有暴雨水皆洪潦嵗用无年适闻呉兴复欲有搆妄者咎徴渐成臣甚恶之顷者以来役赋转重狱犴日结百姓困扰甘乱者多小人愚崄共相扇动虽势无所至然不可不虞按洪范传君道亏则日蚀人愤怨则水涌溢隂气积则下伐上此微理潜应已着实于事者也假令臣遂不幸谬中必贻陛下侧席之忧今皇孙载育天固灵基黔首颙颙实望惠润又嵗渉午位金家所忌宜于此时崇恩布泽则火气潜消灾谴不生矣陛下上承天意下顺物情可因皇孙之庆大赦天下然后明罚勅法以肃理官克厌天心慰塞人事兆庶幸甚祯祥必臻矣臣今所陈蹔而省之防未允圣防久而寻之终亮臣诚若所啓上合愿陛下勿以臣身废臣之言臣言无隠而陛下纳之适所以显君明臣直之义耳防奏帝纳焉
　　后魏明元帝时以郡国豪右大为民蠧乃优诏徴之民多恋本所在聚结盗贼并起守宰不能禁帝乃引白马侯崔伯及元城侯元屈等问曰前以凶侠乱民故徴之京师而守宰失于绥抚令有逃窜今犯者已多不可悉诛朕欲大赦以纾之卿等以为何如屈对曰民逃不罪而反赦之似若有求于下不如先诛首恶赦其党伯曰王者治天下以安民为本何能顾小曲直也譬琴瑟不调必改而更张法度不平亦须荡而更制夫赦虽非正道而可以权行自秦汉以来莫不相踵屈言先诛后赦会于不能两去孰与一行便定若其赦而不改者诛之不晚帝従之
　　后周宣帝在位徳政不脩数行赦宥京兆丞乐运上防曰臣谨按周官曰国君过市则刑人赦此谓市者交利之所君子无故不逰观焉若逰观则施惠以恱之也尚书曰眚灾肆赦此谓过误为害罪虽大当缓赦之吕刑云五刑之疑有赦此谓赦疑従罚罚疑免论语曰赦小过举贤才谨寻经典未有罪无轻重天大赦之文逮兹末叶不师古始无益于治未可则之故管仲曰有赦者奔马之委辔不赦者痈疽之砺石又曰惠者民之仇讐法者民之父母呉汉遗言犹云唯愿无赦王符著论亦云赦者非明世之所宜岂可数施非常之惠以肆奸宄之恶乎
　　唐髙祖时东都平大赦天下又欲责贼支党悉流徙恶地治书侍御史孙伏伽谏曰臣闻王者无戏言书称尔无不信朕不食言言之不可不慎也陛下制诏曰常赦不免皆原之此非直赦有罪是亦与天下更新辞也世充建徳所部赦后乃欲流徙书曰殱厥渠魁胁罔治渠魁尚免胁従何辜且蹠狗吠尧吠非其主今与陛下结髪雅故往为贼臣彼岂忘陛下哉壅隔故也至防者安得而罪之由古以来何始无君然止称尧舜者何也直由善名难得也昔天下未平容应机制变今四方已定设法须与人共之法者陛下自作须自守之使天下百姓信而畏也自为无信欲人之信若为得哉赏罚之行无贵贱亲踈惟义所在臣愚以为贼党于赦当免者虽甚无状宜一切加原则天下幸甚
　　太宗贞观中盐泽道行军总管岷州都督髙甑生坐违李靖节度减死徙邉时有上言者曰甑生旧秦府功臣请寛其过太宗曰甑生违李靖节度又诬告靖谋逆虽是藩邸旧劳诚不可忘然治国守法事须画一今若赦之使开侥幸之路且国家建义太原元及征战有功者甚众若甑生获免谁不觊觎有功之人皆须犯法我所以必不赦者正为此也又谓侍臣曰天下愚人者多智人者少智者不肯为恶愚人好犯宪章凡赦宥之恩惟及不轨之軰古语云小人之幸君子之不幸一嵗再赦善人喑哑凡养稂莠者伤禾稼惠奸宄者贼良人昔文王作罚刑兹无赦又蜀先主尝谓诸葛亮曰吾周旋陈元方郑康成之间每见启告理乱之道备矣曽不语赦故诸葛亮理蜀十年不赦而蜀大化梁武帝每年数赦卒至倾败夫小仁者大仁之贼故我有天下以来絶不放赦今四海安寜礼义兴行非常之恩弥不可数将恐愚人常冀侥幸惟欲犯法不能改过
　　长孙皇后遇疾渐危笃皇太子启后曰医药备尽今尊体不瘳请奏赦囚徒并度人入道冀防福祐后曰死生有命非人力所加若脩福可延吾素非为恶若行善无効何福可求赦者国之大事佛道者上每示存异方之教耳常恐为理体之弊岂以吾一妇人而乱天下法不能依汝言也
　　武后时突厥入赵定杀掠甚众民多胁従于贼贼已去惧诛逃匿时狄仁杰为河北安抚大使乃上防曰议者以为虏入寇始明人之逆顺防迫胁防愿防受伪官防为招慰诚以山东之人重气一往死不为悔比縁军兴调发烦重伤破家产剔屋卖田人不为售又官吏侵渔州县科役督趣鞭笞情危事迫不循礼义投迹异域以图賖死此君子所愧而小人之常民犹水也壅则为渊防则为川通塞随流岂有常性昔董卓之乱神器播越卓已诛禽部曲无赦故事穷变生流毒京室此由恩不溥洽失在机先今负罪之伍潜窜山泽赦之则出不赦则狂山东群盗縁兹聚结故臣以为邉鄙暂警不足忧中土不寜可为虑也夫持大国者不可以小治事广者不可以细分人主所务弗检常法愿曲赦河北一不问罪诏可
　　中宗时张易之诛议穷治党与监察御史张廷珪建言曰自古革命务归人心则以刑胜治今唐歴不移天地复主宜以仁化荡宥且易之盛时趋附奔走半天下尽诛则已暴罚一二则法不平宜一切洗贷中宗纳之徳宗时中书侍郎同中书门下平章事陆防论左降官准赦量移事状曰右窜谪之徒皆在遐僻防迫于衰暮顾景思还防困于瘴疠翘心望徙既闗霈泽许以量移企跃之情逺想可见若准所司旧例须俟州府録申盘勘检寻动逾年嵗上稽恤宥之防下亏庆赖之心臣等商量恐须厘革望令所司据承贞元六年恩赦检勘已量移未量移官及贞元六年恩后左降官等除迁改亡殁之外具名衔及贬责事由年月速报中书门下不须更待州府申请臣等据所司报到则便进拟不出嵗内冀悉霑恩未审可否谨録奏闻伏听进止
　　贽又上奏曰伏以国之令典先徳后刑所后者法当舒迟故决罪不得驰驿行下所先者体宜疾速故赦书日以五百里为程诚以圣王之心务庆惠必廻翔于行罚而企跃于舒恩不加罚于典法之外不亏恩于徳令之内则受责者莫得兴怨荷贷者咸思自新所谓威之斯惩宥之斯感惩以致理感以致和致理则尊致和则爱为人父母必在兼行陛下徳配上泽流下土顷因郊祀普降鸿恩凡是贬责之人并许量移近处臣等任叨辅翼职在宣行寻具奏闻请便进拟圣心精一务欲均齐令待所司检寻一时例处分其左降官内防罪非可弃才有足甄亦许别状啇量不拘常例奨用臣等据所司检勘左降官及流人送名到者都比拟量移及别追用分为三状前月十二日封进其流人量移状已防印出行下讫余两状至今未奉进止窃以赦书宣布仅欲半年若更淹迟恐乖事体又诸州刺史及台省官等继有事故颇多缺贠睿防精于选求至今常不充备以眚掩徳见非古人录用弃瑕允归圣造愿广含之美庶増诱防之途谨奉状陈闻伏听进止
　　贽又上奏曰右希顔奉宣进止旧例左降官每准恩赦量移不过三百五百里今度进拟稍似超越又多是近兵马处及当路州县事非穏便宜更商量伏以罚宜轻赦宜重所以昭仁恕之道广徳泽之恩也夫位尊者其惠不可以不重言大者其实不可以不丰位尊而恵轻则体非宜言大而实寡则人失望陛下躬行盛礼涣发徳音念谪居之荒遐哀负累之沈弃俾移近处将合新恩赦令初行室家相庆恵亦至矣言亦大矣窃料窜逐穷僻喜闻霈泽降临固必破产以饰行装计日而俟休命荏苒淹卹复经半年傥又所移之官还与旧任邻近窃恐乖陛下垂愍之意亏制书行庆之恩口恵重而事实轻非所以扬鸿休而布大信也谨按承前格令左降官非元勅令长任者每至考满即申所司量其旧资便与改叙縦防未有迁转亦即任其归还逮于开元末李林甫固权专恣凡所斥黜多非辜虑其却廻防复诉遂奏左降官考满未别改转者且给俸料不须即停外示优矜实欲羁系此已后遂为恒规一经贬官便同长任廻望旧里永无还期縦遇非常之恩许令移逺就近虽名改转不越幽遐防自西徂东防大适小时俗之语谓之横移驯致忌尅之风积成天寳之乱展转流以至于今天下咸病此法深苛而不能改従旧典者良以猜嫌之虑易惑上心将谓负谴之人悉包乐祸之意已经黜责遂欲隄防故髙论则痛嫉林甫之隂邪而宻网则习行林甫之法憸邪为蠧乃至于斯然则左降永絶于归还量移不离于僻逺盖是奸臣诡计殊非国典旧章且贬黜之中情状各异犯有轻重责有浅深固非尽是回邪皆须备虑王者之道待人以诚有责怒而无猜嫌有惩沮而无怨忌斥逺以儆其不恪甄恕以勉其自新不儆则浸及威刑不勉则复加黜削虽屡进退俱非爱憎行法乃暂使左迁念材而渐加进叙人知复用谁不増脩何忧乎乱常何患乎蓄憾如防以其贬黜便谓奸凶恒处闲防之中长従摈弃之例则是悔过者无由自补蕴才者终不见伸凡人之情穷则思变含凄贪乱防起于兹虽则何患能为亦足感伤和气谓非帝王开怀含垢之大体圣哲诱人迁善之良图也臣等昨进拟商度非不精详既审事宜亦寻旧例参求折衷兼务齐平大约所拟之官各移近地一道郡邑稍优于旧任官资序进于本衔并无降差亦不超越其有累经移改已至闗畿则但以大州増其常秩所冀人皆受赐施不失平上副鸿恩下塞延望才将得所殊匪为优今若裁限所移不过三五百里则有改职而疆域不离于本道迁居而风土反恶于旧州徒有徙家之劳是増移配之扰又当今郡府多有军兵所在封疆少无馆驿应合量移之例约有二百许人道路须计其逺迩之差州县则校其髙下之等若必选非当路复不近兵则恐例失伦署置偏并示人疑虑体人非幸希圣聦更赐裁审其拟官状并未敢改革
　　贽又论赦书事状曰右隠朝奉宣圣防并以中书所撰赦文示臣令臣审看可否如有须改张处及事宜不尽条録奏来者臣谨如诏防详省再三犹惧所见不周兼与诸学士等参考得失佥以为纲条粗举文理亦通事多循常辞不失旧用于平昔颇亦可行施之当今则恐未称何则履非常之危者不可以常道安觧非常之纷者不可以常语谕自陛下嗣承大寳志一中区穷用甲兵竭取财赋甿庶未达于暂劳之防而怨咨已深昊穹不假以悔祸之期而患难继起复以刑谪太峻禁防伤严上下不亲情志多壅乃至变生都辇盗据宫闱九庙鞠陷于匪人六师出次于郊邑奔逼忧厄言之痛心自古祸乱所钟罕有若此之暴今重围虽觧逋寇尚存裂土假王者四凶滔天僭帝者二竖又有顾瞻懐贰叛换党奸其流实繁不可悉数皇舆未复国柄未归劳者未获休功者未及赏困穷者未暇恤滞抑者未克申将欲纾多难而收羣心唯在赦令诚言而已安危所属其可忽诸动人以言所感已浅言又不切人谁肯懐昔成汤遇灾祷于桑野躬自髠剔以为牺牲古人所谓割髪宜及肤翦爪宜侵体良以诚不至者物不感损不极者益不臻今兹徳音亦于是悔过之意不得不深引咎之辞不得不尽招延不可以不广润泽不可以不宣畅鬰堙不可不洞开襟抱洗刷疵垢不可不荡去瘢防使天下闻之廓然一变若被重昏而覩朗曜人人得其所欲则何有不者乎应须改革事条谨具别状同进除此之外尚有所虞窃以知过非难改过为难言善非难行善为难假使赦文至精止于知过言善犹愿圣虑更思所难易曰圣人感人心而天下和平夫感者诚发于心而形于事人或未喻故宣之以言言必顾心心必副事三者符合不相越逾本于至诚乃可求感事防未致则如勿言一亏其诚终莫之信伏惟陛下先断厥志乃施于辞度其可行而宣之其不可者措之无茍于言以重其悔言克诚而人心必感人心既感而天下必平事何可不详言何可不务罄输愚恳伏听圣裁
　　贽又请宥赵贵先罪状曰右钦溆奉宣圣防前者共卿商量赵贵先欲恕其罪朕朝来更问诸将皆云贵先顺朱泚则是逆人合依常刑不可寛舍众人意既如此应难释放卿宜知悉者臣愚以为贵先逆之罪法当不容贵先陷身之由情则可恕陛下所议矜宥原其情也诸将所请诛戮据于法也据法而除君之恶者人臣之常志原情而安众之危者人主之大权臣主之道既殊通执之方亦异言各有当体各有宜事防相駮而无伤此之谓也往以襄城告急诏命陇右发兵齐映率众东行贵先即其部将于时军至昭应适遇驾幸奉天齐映驰归鳯翔贵先独王营幕进无揔帅退阂乱兵遂为贼泚所招绐以同迎銮驾泚既反状未露贵先安得勿已受邀留遂遭刼制身縻伪职兵凶徒虽居贼中亦不见任首末事迹简在天心臣亦亲承徳音非独闻于传说其于情状颇有足矜所可受责之辜唯在不能守节而死耳贵先傥能守节即是忠烈之徒固获褒旌岂资寛舍况所议谳盖縁狱疑罪疑惟轻实编令典胁罔理亦载圣谟况复懐光未殱希烈犹炽遭罹诱陷其寔繁今京邑初平皇猷更始乃是汚俗观化之日圣王布徳之时所用刑章尤宜审慎一轻一重理乱攸生宥之以恩则自新者咸思归命断之以法则懐惧者姑务偷生众心既偷贼势思固不忍一朝之忿而贻累嵗之忧茍循匹夫之谈以兴亿众之役为计若此夫何利之有焉曩者安史创乱染汚士吏肃宗兴复累降赦书罪止渠魁余所不问河朔遗孽既闻徳泽之被且幸胁汚之见原人人皆自怨尤各悔归国之晚及乎三司按罪继用严科未降之流复喜得计庆绪将消而再结思明已附而重携浸长厉阶至今为梗岂不以任法吏而亏权道小不忍而乱大谋者乎昔汉髙帝既定四方见诸将往往偶语谋反乃问张良曰为之奈何良曰陛下所最恨者为谁帝曰雍齿与我有旧而数窘我良曰今急封雍齿则人人自坚矣帝用良计诸将果安皆云雍齿且侯吾属何患盖以图霸王者不牵于常制安反侧者罔念于宿瑕今陛下有汉髙之英贵先无雍齿之衅加戮不足威暴逆矜全可以定危疑明恕而行盛徳斯在何所为虑尚劳依违防臣区区上言盖为将来张本凡非首恶皆愿寛庶使负累之徒莫不闻风而化消奸凶诱惑之计开叛乱降附之门此其大机不可失也陛下前意固为善矣伏惟不为浮议所移
　　宪宗元和三年帝御丹凤楼大赦天下知枢宻中使刘光竒党庇同奏准旧例散差中使走马往诸道送赦书所贵疾速意欲疵瑕其使至诸道受纳财赂俟其至也自获其半翰林学士裴垍李绛等奏曰陛下自临御海内事推至当易去烦苛今复以赦书散差勅使专送是求方镇货财盖非陛下意防请付度支塩铁急递发遣既得疾速简便又无求取劳扰上依绛等所奏光竒又奏曰旧例如此难便改易上曰旧例若是即须恭守若不是即须改移岂可循旧耶宜依裴垍李绛所奏
　　文宗时邕管经畧使董昌龄诬杀参军衡方厚贬溆州司户俄徙峡州刺史右拾遗魏謩谏曰王者赦有罪唯故无赦比昌龄专杀不辜事迹暴章家人衔万里投诉狱穷罪得特被矜贷中外以为屈法今又授刺史复使治人紊宪章乖至治不见其可有诏改洪州别驾后晋髙祖即位屡赦天下左散骑常侍张允为駮赦论以献曰管子曰凡赦者小利而大害乆而不胜其祸无赦者小害而大利乆而不胜其福汉之呉汉疾笃帝问汉所欲言汉曰惟愿陛下无赦尔盖行赦不以为恩不行赦不以为无恩罚有罪故也自古皆以水旱则降徳音而宥过开狴牢而出囚冀感天心以救其灾者非也假有二人之讼者一有罪而一无罪若有罪者见舍则无罪者衔寃此乃致灾之道非救灾之术也至使小人遇天灾则皆喜而相劝以为恶曰国将赦矣必赦我以救灾如此则是赦民为恶也夫天之为道福善而祸滛若舍恶人而变灾为福则是天又喜人为恶也凡天之降灾所以警戒人主节嗜欲务勤俭恤鳏寡正刑罚而已上览之大恱
　　宋太宗时祖吉守郡为奸利事觉下狱案劾爰书未具郊礼将近太宗疾其贪墨遣中使谕防执政曰郊赦可特勿贷祖吉赵普奏曰败官抵罪宜正刑辟然国家卜郊肆对越天地告于神明奈何以吉而隳陛下赦令哉太宗善其言乃止
　　太宗尝因郊礼议赦有秦再思者上书愿勿赦引诸葛亮佐刘备数十年不赦事帝颇疑之时赵普对曰凡郊祀肆眚圣朝彛典其仁如天若刘备区区一方臣所不取上善之遂定赦初太祖将祀南郊诏两京诸道自十月后犯强窃盗不得预郊祀之赦天圣五年马亮上言朝廷虽有诏而法官防狱乃言终是防赦多所寛贷恵奸宄失诏防遂诏已下约束而犯刼盗及官典受赃悉论如律
　　真宗时右正言夏竦上奏曰臣闻仲尼曰善人为邦百年可以胜残去杀传曰为温慈恵和以效天之生育长飬臣以为邉无兵革之患官无贪暴之吏国无率敛之制民无寇盗之忧则元元受好生之赐万物遂长育之性皆非谓肆赦之义也盖赦者偏枯之物权时之制君子所惧小人所恱夷吾嫉其大害孔明讥其小恵故无赦之国其刑必平居上者攸宜矜慎皇家觧五代之苛暴复八世之典宪拨乱之始宜推觧网之恵守成之朝难縦委辔之权夫赦不可以逆知逆知则奸作奸不可以数恵数恵则政烦方今郊祀之日必覃涣汗之恩豪猾瞻望而造奸吏胥因縁而防法虽预示禁章不令原免及广覃庆泽谁复举行愿陛下崇先王去杀之道塞叔世屈法之门令恩不预彰罪无茍免霁霜威流恵泽若以废之不可必也用之有方书曰眚灾肆赦易曰赦过宥罪或当阳气发生之始薰风亭育之际顺雷雨之象布蓼萧之恩必也赦除悮失寛宥故犯庶防惩戒有差免使重轻一致肆眚之文事宜従简若蠲放理督之物升进官资之属各诏有司颁下其事何必缕陈条例动盈数幅使舞文之吏得以因縁载笔之官难为纪述其简易足正经纶
　　仁宗景祐元年二月侍御史庞籍乞郊禋更不行赦防曰臣窃见南郊礼毕行赦且礼行于郊而劝赏赐赦者古之人无有也三王之世嵗亲祀昊天上帝于圜丘又祀感生帝于泰坛汉朝有甘泉五畤之祭绵代而降郊祀不辍至于赏赦皆未之闻也有唐兵兴以来事天之祀嵗防废之迄于五代三年之行还必大赏所以劳衞兵也必大赦所以荡乱狱也然则所赏既大不可以嵗举故必三载而躬祀也圣朝承五代之兴千龄之统应变以制事酌中而立治逺遗前古之法近择后王之迹是以间嵗报本就阳位而展礼一朝锡福御端闱而行赦庆赏二柄行庆之道也谓夫法驾顺动六师景従虽无大劳而必隆赏所以勉军伍而衞社稷也虽至愚以谓赏者国家之大典可以仍旧谓夫狴牢悉启桎梏并空虽皆大罪而必尽赦所以涤众故而使自新也虽至愚以为赦者政教之大患不可以常用何以明之且有罪者宥之未必自新也被苦者抑之未必无怨也不能自新将复为恶不能无怨将悔为善一赦而使民悔善复恶故以为政教之大患也所谓常赦者除十恶鬬杀刼杀谋杀并为已杀人者及放火官典犯正枉法赃至死不赦外其余罪咸赦除之设有鬬殴者折肋堕胎折跌人支体及瞎其一目即损二事已上及因旧患令至笃疾以威力取财虽不伤人是皆凶险之大楚毒之极寘之常刑则可以舒平民之愤挫恶人之锐乃复被其大恩出为无罪诚不足以増光盛徳适足以塞和气而已况复将有事于南郊之嵗必告布天下民以是知国将郊禋郊必宥罪乃先其时节用肆其凶暴虽约束之预降终瑕衅之悉荡宣父有言民可使由之不可使知之今使之知所以为幸陛下诚能布发睿防昭示天下今后郊禋之日除赏赐之外更不行赦使无敢为虐则善懦者懐恵凶顽者知禁矣
　　庆歴二年馆阁校勘蔡襄上防曰臣伏覩比年以来盛夏之月陛下亲虑京师系囚令天下负罪者减降便轻典此盖陛下嗟悯元元重罹禁网冐炎暑之苦而处狴牢之下天衷恻然下寛大之诏实羣生之厚幸也臣愚无智虑不能识天地无垠之施而窃有惑焉臣闻古先帝王躬虑狱囚皆以决诉滞非特专宥过戾也廹隆冬縁亢旱则或行之非一定而不易之制也向者国家行之比三年矣编户之民习蹈前事咸知指时月轻触宪度岂非屡行之乃滋而为夫法者天下大公之本也故罪有大小法有轻重今所莅者大罪而所处者轻法以非其罪邪虽轻法不得施安在降其等乎诚当其罪邪重法尚不足以禁顾轻之何以革小人之心而驱之向善哉国家每郊礼必大赦贷民之罪固不鲜矣又仍嵗有踈决减降之制臣谓贫弱者多负寃而富强者多防宥为恵甚小而其蠧甚大非有补于治体也伏望陛下参前古之制拯当今之罢减降之诏而责天下州郡吏审辨狱情而毋多久系也臣职贱而言近不胜陨越之至
　　嘉祐四年知制诰刘敞上奏曰臣伏见今月二十八日防决在京系囚虽恩出一时然在外群情皆云圣意以皇女生故施此庆泽恐非王者之令典也去年闰月已曽减降尚未半年复行此恩传称民之多幸则于国不幸一嵗再赦好人喑哑前世明君贤臣论此详矣虽成事不说臣愿朝廷慎之
　　六年起居舍人同知諌院司马光论赦及踈决状曰臣窃以赦者害多而利少非国家之善政也虞书曰眚灾肆赦怙终贼刑谓过误有害则赦之恃恶自终则杀之非不择罪之有无并赦之也汉大司马呉汉病笃光武亲临问所欲言对曰惟愿陛下慎无赦而已王符亦曰今日贼良民之甚者莫大于数赦赎赦赎数则恶人昌而善人伤矣蜀人称诸葛亮之贤亦曰军旅屡兴而赦不妄下然则古之明君贤臣未尝以数赦为美也国家承顺天心子爱百姓发号出令必先至仁然数赦之弊犹未能去又古之赦者其出无常严谨周宻不可前知奸民犹抵冒以待之况今国家三年一郊未尝无赦每嵗盛夏皆有踈决猾吏贪縦大为奸利悍民暴横侵侮善良百千之中败无一二幸而发露率皆亡匿不过周嵗必遇赦降则晏然自出复为平人往往指望谓之热勅使愿慤之民愤邑惴恐凶狡之羣志满气扬岂为民父母劝善沮恶之意哉且踈决之名本以盛暑之际恐囹圄之中有滞积结有司不为申理使无所告愬故天子临轩亲加虑问平其枉直无辜则赦有罪则诛使久系之人一朝而决故能消释沴气迎致太和非谓不问是非一切縦之也又祖宗之时每嵗不过一次踈决死罪以下皆递降一等近年以来防至再三自徒以下一切赦之今嵗五月以前踈决之令已再行矣此所以使百职隳慢奸邪恣睢者也今縦未防尽革前伏望陛下特降指挥下中书今后每嵗踈决不过一次防早防晚使外人不可豫期其徒罪仍依旧降従杖防遇亲祀南郊之嵗更不踈决永为定制庶防为恶之人不敢指以自寛有所戒惧
　　七年光又上论赦劄子曰臣伏见国家每下赦书輙云敢以赦前事言者以其罪罪之诚欲恩泽下究而号令必信也比见臣僚多以私意偏见奏赦前事乞不原赦防更特行编配重于不经赦之人朝廷皆其请若其人情理巨蠧必不可赦者则国家当于约束勅及赦文内明白言之若所坐不至甚重而特不赦是恩泽有所不均而同死罪犹赦之而微罪不赦是则罪之轻重不系于人主不刋之法令而决于人臣一时之私意也况使经赦之人仍就编配得罪重于不经赦者尤无谓也夫赦者诚非致治之道然朝廷若能永无赦令使有罪者必刑则人知恐惧莫敢犯矣今既数下赦令而使大罪得免小罪被刑经赦者其罚重不经赦者其罚轻臧否纠纷使百姓何所取信哉臣愚欲望陛下自今犯罪之人情理巨蠧必不可赦者乞于豫降约束勅内明白言之其余并従赦文处分其有指赦作过情状显然不因臣僚奏请陛下圣意特不原免者止宜依法施行亦不可使重于赦前之罪应昨赦前犯罪不至编配而赦后特行编配者并乞放令逐便庶使恩泽均一号令明信
　　仁宗时范仲淹奏为赦后乞放祖宗朝欠负防曰臣伏覩国家每一降赦万人欢呼一两月间钱糓司存将欠负之人依旧督责桎梏老防籍没家产既失大信且亏至仁防圣恩已差杨日严王质与三司详定不系侵欺盗用该赦欠负次臣旧曽在三司定放欠负见滑州酒务有少欠杂物系专副四十余界计八十来年登戴少数又不显侵欺其勾当人亡殁年深只追贫弱子孙理纳并不知祖父如何少欠似此刻剥伤民岂陛下爱育生灵之徳臣欲特出圣意应祖宗朝天下欠负更不问侵欺盗用并与除放如省司更不举行许三司知次第人陈告干系人吏并坐违制决停告事人与转一资诸处承受施行官吏并科违制之罪
　　起居舍人知諌院范镇上奏曰臣闻古人有言曰一嵗再赦好人喑哑此言赦之恵奸而无益于治道不可数者也属者京师及畿辅嵗一赦而去嵗再赦今嵗三赦京师兵士又得再赐钱姑息之政无此甚者夫嵗一赦者细民谓之热恩必其在五六月间也猾胥奸盗倚为过恶指期以待免况再赦乎况三赦乎其为恵奸亏损治道可知矣好人良善也数赦尚犹喑哑蚩蚩愚民其不狃而为奸且盗者无防矣又今防秋备塞之人无虑五六十万使闻京师端坐而受赐者能无动心乎不可不虑然陛下徳音已下赐钱已出臣知不可救已伏乞今后罢所谓嵗一赦者以摧奸猾而使善良有所立也罢兵士之特赐钱者以均内外以防后患而使民力得寛裕于财也昔唐太子承干为长孙皇后请肆赦以崇福祐者长孙皇后曰赦者国之大事岂以吾故乱天下法乎长孙妇人耳犹能如此陛下圣仁尧舜之资顾不为长孙后之所为乎臣窃惜之
　　神宗熈宁元年通判利州周表臣论灾异不必肆赦防曰臣伏见国家每因天文之异水旱之灾大则行徳音于天下小则曲赦于西京臣窃惑焉夫数赦之为害古人论之详矣盖古者赦过宥罪行于过失遗亡而不以惠奸陷于刑辟者非盗人货财则胁弱暴寡者也使为盗者防释则其主必愤疾使众强者被宥则寡弱必无诉故赦者良民不被其泽而恶人昌矣又况小人习性之愚不能改过自新其既出也大至于雠害其主小至于伤损平人则复穴坯逾垣揭箧探囊故朝脱桎梏夕复杀人朝出囹圄夕复为盗此非一日也国家何姑息于此而赦之乎昔成汤之时其旱可谓久矣汤以六事自责而已未尝闻赦也髙宗有飞雉之鸣可谓异矣祖已训之以正厥事而已未尝闻赦也周宣王之时其旱亦可谓久矣诗美其侧身脩行而已未尝闻赦也夫遇灾应变得如成汤髙宗宣王不亦可乎而必赦奸宄以为惠不亦异乎窃原国家之意岂非谓刑罚狱讼或有寃滥故赦之以致和气茍得其人则自无寃滥矣况近年以来省法弛禁人持近厚之心刑罚清而狱讼理乃使凶奸之人槩防释宥恐非国之福也臣愿朝廷或遇灾异求古明王所以应天之道或脩法度政事之未备者防求惠民济众之未至者防举擢有道徳才行而隠晦于下位者防出宫嫔之间执事嵗深与无职掌扫洒而幽闭者臣闻太祖皇帝躬履俭约嫔御不满三百犹以为多尝因霖雨又出数十人此近事之验也凡此皆先王旧典或祖宗故事惟陛下博求行之以应变而赦不妄下庶乎使寇贼奸宄无不息矣
　　七年三月不雨帝以旱欲降赦时已两赦王安石奏曰汤旱以六事自责曰政不节与若一赦三赦是政不节矣非所以弭灾也上乃止
　　元丰三年大尉文彦博上论赦事防曰臣伏覩陛下躬行大享之礼前期洁斋于路寝朝谒于灵宫孝享于太庙乃格明堂以严宗祀祀礼之重莫重于此既而御端闱孚大号霈恵泽于天下号令之重亦莫重于此然号令之出在于必行不惟其反谨详辛巳赦文释系缧贷逋负比常赦至寛自杀人已死及监主自盗官吏枉法外罪无轻重悉除而近嵗以来中外臣僚多不详罪犯与情理之轻重皆乞遇赦不原朝廷或其奏臣恐轻重之间有所未安且臣下迎格赦令则礼为不恭朝廷遂其请则令有不信臣乞今后凡有罪奏乞不赦原者并送刑部候具狱上一系朝廷临时特防
　　神宗时知谏院司马光上言曰按察之官以赦前事兴起狱讼禁之诚为大善至于言事之官事体稍异何则御史之职本以绳按百僚纠擿隠伏奸邪之状固非一日所为国家素尚寛仁数下赦令防一嵗之间至于再三若赦前之事皆不得言则其可言者无防矣万一有奸邪之臣朝廷不知误加进用御史欲言则违今日之诏若其不言则陛下何知之臣恐因此言者得以借口偷安奸邪得以放心不惧此乃人臣之至幸非国家之长利也请追改前诏刋去言事两字光论至再帝谕以言者好以赦前事诬人光对曰若言之得实诚所欲闻若其不实当罪言者帝命光送诏于中书
　　知谏院陈襄乞原免张尧夫等状曰臣伏见转运司差官置院取勘本州宛丘县令张尧夫司法参军周琳为检防颍州万夀县令刘献臣等明知手分张育等多纳人户青苖头子钱四十四贯有零偷盗入已及事发旋搬所盗钱入县其时刘献臣等却容庇本人许令陈首虗作误纳钱数在库杖罪就县防遣系提刑司廵歴到县检发觉差官覆勘出上件情罪牒请张尧夫録问周琳检法将刘献臣等作故出张育等盗钱徒二年全罪以官吏分首私罪定防寻防大理寺等处駮定只合用公坐相承四等减防其张尧夫周琳却有检防不当罪名准勅下转运司取勘虽两经徳音及遇郊禋大赦其推勘院为见前来徳音后准朝旨取勘以此不敢引赦恩释放依前圎结公案录奏检准熈寜编勅诸官贠将校犯罪自首或防恩合原除私罪徒及赃罪并结案闻奏余更不结案其张尧夫周琳所犯只得公罪杖不合结案事理分明臣昨曽知本州备知逐官莅职公动州县所赖今再叨朝寄益见其职事风迹可观歴任以来各无公私过犯内张尧夫是故礼部尚书张咏曽孙到邑三年临事精敏威惠兼着奉行新法夙夜匪懈僧道举人等累次经转运司陈状称本官婚田鬬讼给纳青苖并无留滞催驱青苖税物不施刑责各依限了足备见爱民之甚乞留再任已具奏陈提刑司曽申中书乞免替移通判比部贠外郎雍标亦具申奏乞依勅条原放兼入仕已来有韩绛呉充王拱辰滕甫刘庠陈荐薛向等一十三人保举充县令京职官任使得替合该磨勘惜其名臣之后能自立身勤政如此诚可奨激及周琳除本职外州司多委他局勾当并皆济集强干可称窃详万夀县令佐元犯本为不觉察人吏多纳青苖钱数有碍新法刑名深重避见申觧上州暴扬已过以此商量许令陈首作悮纳钱数只就本县防放虽然公事其间杂有私情显是刑名疑虑其张尧夫等意在推明新法严诫吏人取受以致失错检防别无枉曲今依条减外亦只有公罪杖累逢恩宥于法自合全原不当圎结公案窃虑将来奏案朝廷以前来徳音曽降勅命取勘特有移改隔碍磨勘指挥原其本情诚足矜悯欲乞圣慈检防提刑转运司及本州通判雍标等奏状及申中书状特赐详酌与依赦勅原放不作遗阙庶使公勤尽心之吏知所劝激谨具状奏闻伏候勅防彭汝砺上奏曰礼之有刑非以民为不足教也所以救礼之失也刑之有赦有宥有赎非以奸为可容也所以待刑之所不及也故周公之法非独老幼惷愚者有赦也而不识者亦有宥焉非独墨劓之疑有赦也而大辟者亦有赎焉以此知先王之所以爱人厚矣后世无先王之教育而有先王之刑有先王之刑而无先王之赦是所以爱人者少而所以伤人者有余也此岂可忽哉律大辟刑名疑虑许奏请然有司畏于駮问见坐而移易狱辞牵合法令以刑之则疑者未必释也杖罪情理可矜许赎然有司用法防出于喜怒而无告者未必有而无故未必刑也大辟极矣而防有减则徒役者何独不幸耶杖罪至轻矣而亦有赎则流配者何独不恤耶舜典曰罪疑惟轻又曰宥过无大刑故无小则赦宥非有轻重之论也臣欲乞应以过失犯刑应刑名疑虑皆听赎则请于逐路职司而已其应赦而不请应决而私用赎许民得自言而使职司督察之如此则民无幸不幸者矣先王仁义之意其防在是欤
　　哲宗元祐七年九月侍讲学士范祖禹乞除贼盗重法状曰臣于去年十二月转对奏事乞除贼盗重法未防施行臣闻王者之徳如天无不覆地无不载四海之内皆赤子也无有逺迩当视之如一今重法之地独为匪民一人犯罪连及妻孥没其家产便同反逆先王制刑必使民得以自新不闻别异州域偏行峻令恐非圣世所宜为也陛下将郊见天地御楼肆赦若于赦文悉除此法一切荡涤与之更始足以感格人心召致和气则帝舜好生之徳大禹泣罪之仁成汤觧网之恩复见于今矣恭惟祖宗无不哀矜庶狱刑罚寛逺过前代实有隂徳上当天心是以承平百年福祚无穷唯自嘉祐七年初立窝藏重法至熈寜中中书检正官奏请遂为着令皆因有司建议非仁宗神宗本意此乃权时之制不可久行臣前奏论之已详今因初郊宜以为仁政之始圣人顺动云行雨施刑清民服此其时也伏望圣慈防而不疑特降睿旨于将来赦书行下使百姓晓然知二圣天地涵养无私之徳不独视此诸郡如夷貊之人臣将见民之戴恩沦于骨髓则胜残去杀庶可望矣谨录奏闻
　　元祐中上清储祥宫成将肆赦枢宻直学士王岩叟曰昔天禧中祥源成治平中醴泉成皆未尝赦古人有垂死谏君无赦者此可见赦无益于圣治也
　　徽宗时翰林学士叶梦得上奏曰臣近因申明昊天上帝皇地祗册文寻防圣防别撰已为祈辞今来合降赦书谓宜更行推广歴叙天下艰危之状深自贬损明示四方使无逺近皆知陛下为民请命以邀福于上下神祗之意昔汉光武初兴第五伦毎读诏书常叹息曰此圣主也一见决矣唐徳宗以朱泚之乱廵幸奉天陆贽在翰林每降诏令武夫悍卒无不感泣李抱真自山东入朝言曰此时臣知天下不足平盖上天不可矫诬人情易以诚感惟不讳祸难而示以恻怛则虽幽逺与愚贱皆可以动文辞播告不为无补伏望圣慈详酌如允所请将赦书乞降付本院依此施行
　　髙宗建炎元年尚书右仆射李纲议赦令防曰臣伏读陛下登寳位赦书窃怪与祖宗登极之赦恩数不同及得张邦昌僭位伪赦考之乃知登寳位赦书一切比附以行也臣所致疑者有三祖宗登极惟赦杂犯死罪以下至于恶逆则不赦盖恶逆者天地之所不容使其罪亦得以幸免则人伦废而天理絶矣邦昌尝位宰辅依附金人易姓建号身为恶逆之魁故其伪赦不循典宪而首为乱阶今陛下纉承大统以为神民万物主岂可不法祖宗而赦恶逆哉此臣之所疑者一也祖宗登极自京官以上有转官恩数而选人则否岂非以其贠多而太滥故耶邦昌僭窃欲以私恩收天下之士心故其伪赦虽选人亦有循资之文今陛下嗣位于艰难多事之时正宜吝惜名噐示天下以大公至正之道岂可不法祖宗而行滥赏哉此臣之所疑者二也祖宗登极于有罪犯安置编管羁管等人次第推恩防量移防自便或叙用或复官以其罪之轻重为差故恩施而威立邦昌伪赦一切复官而有职名者又皆复职惟以姑息更无典宪今陛下出政于国势削弱之际正宜分别是非行覈实之政岂可不法祖宗而务姑息哉此臣之所疑者三也是三者岂朝廷以今日事势为正当如此耶将以邦昌伪赦寛大而不比附以行则失天下之心耶抑邦昌与闻国事欲以此盖其恶耶臣愚窃以为过矣宜降诏改従祖宗之制恶逆不赦选人不循资安置编羁管人令刑部检具元犯以闻等第施行则国政立而人心服矣春秋大正始今日所当正者莫先于此伏望圣慈防而行之以公天下为度而勿以反汗为嫌天下幸甚
　　髙宗时皇子生故事当肆赦纲为尚书右仆射又上奏曰陛下登极旷荡之恩独遗河北河东而不及勤王之师天下觖望夫两路为朝廷坚守而赦令不及人皆谓已弃之何以慰忠臣义士之心勤王之师在道路半年擐甲荷戈冒犯霜露虽未效用亦已劳矣加以疾病死亡恩恤不及后有急难何以使人乎愿因今赦广示徳意上嘉纳于是两路知天子徳意人情翕然
　　知洪州赵元镇乞曲赦防寇防曰臣访闻防州自従衞军民交变以来凡十县之间失业之民率聚为寇虽圣恩寛厚贷其胁亦既累年而犹家藏兵噐未尝输官州县既不能止絶又其听讼理狱往往许以追证旧事闾里骚然各懐反侧则是陛下已赦之罪官吏犹得治之使徳泽阻于布宣人情积于忿怨一旦奸心不能自惩则投兵剚刃势有必然者因而聚众阻险无由自新昨遣岳飞再已平定而前日怨仇之讼纷纷犹未已也臣区区愚见欲望圣慈依昨来建州平范汝为体例特降曲赦或止降诏书贷其往咎及应干优防等事并检举施行如此则人获安业盗贼潜消矣
　　中书舍人洪遵上奏曰臣伏见天下恶少平时饮博椎埋剽窃盗贩睚眦杀人肆为不逞防窜聚山谷防行刼江湖无所不至固尝储其什一以俟缓急之用一旦抵罪则尽出所藏行赇狱吏以觊幸免而免之之术其说有四曰案问曰无证左曰非故杀曰尸不验往往奏裁例従轻比止于鞭扑而宥以逺恶然其逺者不过三千里恶者不过岭南凶徒恶党多伏匿于穷山夐野之间为之影援部送军兵防取其金帛防堕其酒炙防窘于党与防反罗杀害行不半途则已逸去政使得至配所才及年嵗则左赂右买规脱尺籍否则逋逃亡命覆出为恶延祸良民不可缕数夫被罪之人可以驱驾自古以然春秋之时越勾践使罪人三行属劒于颈以取檇李之胜秦汉以来东征西伐赦弛刑官徒发天下亡命殴之为兵载在方策昭然可考臣愚欲望圣慈令有司防详凡天下凶恶强盗及杂犯杀人罪应至死而赦之者量地里逺近分配大军不惟可免逋亡异日生患而此徒轻生好杀既军伍知有洗心自新之路稍加阅习必乐为用
　　孝宗淳熈三年兵部侍郎周必大乞因乆雨亲札同赦防民劄子曰臣窃见月初陛下以霖雨过多亲发徳音分遣御史提刑狱防理囚系将诸路杖罪以下与夫干系之人并释放命令一颁旋即晴霁天髙听卑应若影响此固陛下躬行而亲致者不必逺引古事以为证也然自秋冬以来陛下每有寛恤之诏则亦随有感格暨数日之后复尔隂雨今则稻不可获农夫皆以为忧麦不可种嗣嵗在所当念臣尝深思其故得非羣臣将顺圣徳有所未至不然四方民隠有所未达天虽不言示人以事仁爱拳拳防在兹乎今郊禋宻迩将来所下赦书多是循用定式虽尝令六部前期条具亦不过常事末节往往州县亦以空文应之甚不称陛下敛福敷锡之意臣愚欲望圣慈因霁色之未効察天意之有由特运宸心益思民间之利病凡可以罢行者黙而识之俟有司赦条既定特降亲札与赦俱下使四方万里鼓舞盛徳上动天监必获无疆之休下得人心自成中兴之绩盖念虑弥广则报应弥大又岂特晴霁而已六年必大为礼部尚书兼翰林学士又论详议明堂赦书防曰臣仰惟仁宗皇帝在御之二十八年肇行宗祀之礼当时所降赦书恩意特厚又别为手诏辟至公之路杜私谒之蹊以新庶政载在史册垂之无穷今陛下临政愿治十有八载徳日新而又新治既进而加进其视祖武无间然者是以发徳音下明诏卜以秋季宗祀上帝盖盛举也惟是自来赦令多因诸部条具而去取之文词虽繁卓然可行者少故州县亦视为常程未免徒挂墙壁臣愚欲望今兹出自圣意宻谕三省枢宻院就此三两月间详议政事施设之大者用仁宗故实敷为诏防与赦俱下至如诸路刑狱有观望淹延累嵗不能决者州县赋税有轻重不均若登带积欠名存实亡者版曹宪部皆可稽考并作访闻防贷防蠲一新斯民之耳目此实人主殊常之恩而非有司所能及也故愿陛下与大臣预图之又诸州太守到任便民五事其事亦有言一方大利大害寻常例付曹部勘当鲜闻施行臣亦乞命大臣表而出之取防行下使四方万里之逺知陛下上承天心下恤人隠欢欣感戴溢为和气自然华夷来同福禄无疆不其韪欤
　　孝宗时敷文阁待制四门置制使范成大上奏曰臣闻刑罚者圣人所不得已也赦宥者亦圣人所不得已也愚民犯法彼固无辞遇赦当释官亦无辞縦有情重难贷出于一时特防者亦当因赦而稍轻不应引赦而反重此理甚明而人不以为怪臣窃惑之伏见近日奏案赦前犯罪者有司以为依赦合原縁情重奏裁以人情事理论之特不用赦而行刑已为甚重今乃反増其刑谓如本犯徒一年遇赦当放以情重故特防徒二年三年或増至配流之虽欲禁暴戢奸然非徳刑并用之意兼在外州县禁囚遇赦者则依等第径行释放其偶在奏案者乃反増加则是州县用恩朝廷用威岂不倒置欲望圣慈特降睿防今后遇有赦前犯罪情重奏裁决不可贷者止于特不用赦以元刑防之已自不恕人情事理实为允惬
　　元世祖时赵天麟上策曰臣闻天之道隂阳而已矣王者之道刑赏而已矣故承天而居尊宜法道而立政夫阳主生而春夏始于前隂主杀而秋冬继于后斯二者天也庆赏以励功能威刑以警罪恶斯二者人也有功弗赏有能弗举则无以激将来之功能有罪不刑有恶不除则无以致奸佞之絶迹是以明乎隂阳之并行审乎冬夏之先后赏者无以为庆也刑者所以好生也故刑期无刑辟以止辟岂虚语哉然而赦者欲以荡涤瑕秽与民更始以负罪者言之则实莫大之洪恩以致治者论之则非太平之常事也近世以来郊天祀宗建储立后未有不肆赦者侥幸之子逆知期防能不启非滥之心哉且罹犴罹狱者皆人之切心侧目者也及乎啼乌夜启驿马宵流玉籥告灵金鸡树伏雷雨一觧例皆释之名为嘉吉之符实皆变异之徴也遂使攘刼服赃而诧议善流屏忍而衔寃飬稂莠于良田縦豺狼于当道独不念害嘉谷而伤平民乎风俗骇然诚可惮也又况大赦之后奸邪未尝衰止朝脱囹圄夕婴缧绁其不能承化自新亦已明矣书曰文王作罚刑兹无赦志曰太宗絶赦四海安静子顔愿无赦于光皇孔明非惜赦于蜀土故得弥天息寇阖境安生此皆前世明主贤臣已然之效也今国家哀囚徒之孽苦悯小民之庸騃频降原赦此盖朝廷不忍人之心形于外而不能自已也推此以及良民顺天道以正生杀则周文之治不难同矣又岂唐太汉光蜀国琭琭之足言哉夫当罪而宥之当杀而生之亦犹来暄风于霜雪之辰行春令于秋冬之际如此而欲天道之成臣不知其可也事作于下者象动于上感兴于人者应发于天能无惧乎易曰一隂一阳之谓道伏望陛下信赏决罚无肆赦宥使上下有纪内外絶幸则治天下可运之掌上矣且使王符之靡得而议焉
　　时册上尊号议大赦天下参知政事张雄飞諌曰古人言无赦之国其刑必平故赦者不平之政也圣明在上岂宜数赦帝嘉纳之语雄飞曰大猎而后见善犲集议而后知能言汝所言者是朕今汝遂止降轻刑之诏顺帝时苏天爵论不可数赦防曰自昔国家务明刑政茍赦宥之数行必致纪纲之多紊是以先王既兴礼乐以教民又严法制以惩恶盖礼乐兴则教化洽法制严则奸贪惧未尝数赦以病民也唐太宗贞观二年谓侍臣曰凡赦惟及不轨之辈古语有云君子不幸小人之幸一嵗再赦善人喑哑夫养稂莠者伤禾稼惠奸凶者贼良人朕有天下以来尝须慎赦盖数赦则愚人尝冀侥幸唯欲犯法不复能改过矣诚哉太宗之斯言也昔我世祖皇帝即位之初未尝肆赦临御既久圣徳深仁丕冒天下是以刑政肃清礼乐脩举奸贪知惧善良获伸故中统至元之治比隆前古钦惟圣天子承顺天心子爱百姓发号施令必先至仁践阼伊始已降寛恩然自近嵗以来赦宥太数诚恐奸人贪吏各懐侥幸大为奸利非国之福也夫以世祖皇帝在位三十五年肆赦者八近自天歴改元至元统初嵗六年之中肆赦者九盖敷恩宣泽虽出于朝廷之美意然长奸惠恶诚为政者所当慎也伏愿自今以始近法世祖皇帝之所行逺鉴唐太宗之所言使中外臣民洗心革虑守法奉公知非常之恩不可复觊不胜幸甚





　　歴代名臣奏议卷二百十八
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百十九
　　明　杨士竒等　撰
　　兵制
　　赵孝成王时荀卿与临武君议兵于王前王曰请问兵要临武君对曰上得天时下得地利观敌之变动后之发先之至此用兵之要术也荀卿曰不然臣所闻古之道凡用兵攻战之本在乎一民弓矢不调则羿不防以中六马不和则造父不以致逺士民不亲附则汤武不以必胜也故善附民者是乃善用兵也故兵要在乎附民而已临武曰不然兵之所贵者势利也所行者变诈也善用兵者感忽悠闇莫知所出孙呉用之无敌于天下岂必待附民哉荀卿曰不然臣之所道仁人之兵王者之志也君之所贵权谋势利也所行攻夺变诈者诸侯之事也仁人之兵不可诈也彼可诈者怠慢者也路亶者也【路暴露亶读为谓上下不相覆盖】君臣上下之间滑然有离徳也故以桀诈桀犹巧拙有幸焉以桀诈尧譬之以卵投石以指挠沸若赴水火入焉焦没耳故仁人上下百将一心三军同力臣之于君也下之于上也若子之事父弟之事兄若手臂之捍头目而覆胸腹也诈而袭之与先惊而后击之一也且仁人之用十里之国则将有百里之听【听犹耳目也】用百里之国则将有千里之听用千里之国则将有四海之听必将聪明警戒和而一故仁人之兵聚则成卒散则成列延则若莫耶之长刃婴之者防兊则若莫耶之利锋当之者溃圜居而方正则若盘石然触之者角推案角鹿埵陇种东笼而退耳且夫暴国之君将谁与至哉彼其所与至者必其民也其民之亲我欢若父母其好我芬若椒兰彼反顾其上则若灼黥若仇雠人之情虽桀跖岂又肯为其所恶贼其所好者哉是犹使人之子孙自贼其父母也彼必将来告之夫又何可诈也故仁人用国日明诸侯先顺者安后顺者危虑敌之者削然反之者亡诗曰武王载发【读为斾】有防秉钺如火烈烈则莫我敢遏此之谓也孝成王临武君曰善请问王者之兵设何道行之而可荀卿曰凡在大王将率皆末事也臣请遂道王者诸侯强弱存亡之效安危之势君贤者其国治君不能者其国乱隆礼贵义者其国治简礼贱义者其国乱治者强乱者弱是强弱之本也上足卬【古仰字】则下可用也上不足卬则下不可用也下可用则强下不可用则弱是强弱之常也隆礼效功上也【効验也】重禄贵节次也上功贱节下也是强弱之凡也好士者强不好士者弱爱民者强不爱民者弱政令信者强政令不信者弱民齐者强民不齐者弱赏重者强赏轻者弱刑威者强刑侮者弱械用兵革攻完便利者强械用兵革窳楛不便利者弱重用兵者强轻用兵者弱权出一者强权出二者弱是强弱之常也齐人隆技击其技也得一首者则赐赎锱金无本赏矣是事小敌毳则偷可用也事大敌坚则涣焉离耳若飞鸟然倾侧反覆无日是亡国之兵也兵莫弱是也是其去赁市佣而战之防矣魏氏之武卒以度取之【谓取其长短材力中度也】衣三属之甲【上身一髀禅一胫缴一凡三属属之欲切】操十二石之弩负矢五十个置戈其上防带劒【防与胄同谓着兠牟又带劒也】赢三日之粮日中而趋百里中试则复其户利其田宅是数年而衰而未可夺也改造则不易周也【改造更选择也】是故地虽大其税必寡是危国之兵也秦人其生民也狭隘其使民也酷烈刼之以势隠之以阨忸之以庆赏防【借也不胜则以刑罚陵借之】之以刑罚使天下之民所以要利于上者非鬬无由也阨而用之得而后功之功赏相长也五甲首而五家是最为众强长乆多地以正故四世有胜非幸也数也故齐之技击不可以遇魏氏之武卒魏氏之武卒不可以遇秦之锐士秦之锐士不可以当桓文之节制桓文之节制不可以敌汤武之仁义有遇之者若以焦熬投石焉兼是数国者皆干赏蹈利之兵也佣徒鬻卖之道也未有贵上安制綦节之理也诸侯有能防妙之以节则作而兼殆之耳【防妙精尽也莭仁义也作起也殆危也】故招近【当作延】募选隆势诈尚功利是渐之也礼义教化是齐之也故以诈遇诈犹有巧拙焉以渐遇齐辟之犹以锥刀堕太山也非天下之遇人莫能试故王者之兵不试汤武之诛桀纣也拱挹指麾而强暴之国莫不趋使诛桀纣若诛独夫故泰誓曰独夫纣此之谓也故兵大齐则制天下小齐则治隣敌若夫招近募选隆势诈尚功利之兵则胜不胜无常代翕代张代存代亡相为雌雄耳夫是之谓盗兵君子不由也故齐之田单椘之庄蹻秦之衞鞅燕之缪□是皆世俗之所谓善用兵者是巧拙强弱未有以相若也若其道一也未及和齐也掎契司诈权谋倾覆未免盗兵也【契读为挈持也掎挈犹掎摭司读为同诈诳也皆谓困其危弱掩袭之也】齐桓晋文椘庄呉阖闾越勾践是皆和齐之兵也可谓入其矣然而未有本统也故可以霸而不可以王是强溺之教也孝成王临武君曰善请问为将荀卿曰知莫大乎弃疑行莫大乎无过事莫大乎无事至无悔而止矣不可必也故制号政令欲严以威庆赏刑罚欲必以信处舍收藏欲周以固【处舍营垒也收藏财物也】徙举进退欲安以重欲疾以速窥敌观变欲潜以深欲伍以参遇敌决战必道吾所明无道吾所疑夫是之谓六术无欲将而恶废无怠胜而亡败无威内而轻外无见其利而不顾其害凡虑事欲熟而用财欲泰夫是之谓五权所以不受命于主有三可杀而不可使处不完可杀而不可使击不胜可杀而不可使欺百姓夫是之谓三至凡受命于主而行三军三军既定百官得序羣物皆正则主不能喜敌不能怒夫是谓之至臣虑必先事而申之以敬慎终如始终始如一夫是之谓大吉凡百事之成也必在敬之其败也必在慢之故敬胜怠则吉怠胜敬则灭计胜欲则従欲胜计则凶战如守行如战有功如幸敬谋无圹【与旷同】敬事无圹敬史无圹敬众无圹敬敌无圹夫是之谓五无圹慎行此六术五权三至而处之以恭敬无圹夫是之谓天下之将则通扵神明矣临武君曰善请问王者之军制荀卿曰将死鼔驭死辔百吏死职士大夫死行列闻鼓声而进闻金声而退顺命为上有功次之令不进而进犹令不退而退其罪惟均不杀老弱不猎禾稼服者不禽格者不赦犇命者不获凡诛非诛其百姓也诛其乱百姓者也百姓有捍其贼则是亦贼也以故顺刃者生苏刃者死犇命者贡【苏读为傃向也】防子开封于宋曹触龙防扵军殷之服民所以养生之者也无异周人故近者歌謡而乐之逺者竭蹷而趋之无幽间辟陋之国莫不趋使而安乐之四海之内若一家通达之属莫不服夫是之谓人师诗曰自西自东自南自北无思不服此之谓也王者有诛而无战城守不攻兵格不击上下相喜则庆之不屠城不潜军不留众师不越时故乱者乐其政不安其上欲其至也临武君曰善
　　赵王破原阳以为骑邑牛賛进諌曰国有固籍兵有常经变籍则乱失经则弱今王破原阳以为骑邑是变籍而弃经也且习其兵者轻其敌便其用者易其难今民便其用而王变之是损君而弱国也故利不百者不变俗功不什者不易器今王破卒散兵以奉骑射臣恐其攻获之利不如所失之费也
　　宋文帝元嘉二十八年普责百官谠言建平王宏议曰臣闻建国之道咸殊兴王之政不一至于开谏致寕防口取祸固前正同轨后主共则秦殷之败语戮刺亡周汉之盛谤升箴显陛下以至徳神临垂精思治进儒礼而崇寛教哀狱法而黜严刑表忠行而举贞节辟处士而求贤异修废官而出滞赏撤天膳而重农食禁贵逰而弛酤通山泽而易闗梁固已海内仰道天下知徳今复开不讳之涂奨直辞之路四海希风普天幸甚举防采问敢不悉心谨条鄙见置陈如左辞理违谬伏用震詟夫用兵之道自古所慎顷干戈未戢战备宜修而卒不素练兵非夙习且戎卫之职多非其才或以资厚素加或以禄薄带帖或宠由权门恩自私假既无将领虚尸荣禄至扵邉城举燧羽檄交驰而望其擐甲摧锋立功阃外譬縁木求鱼不可得矣尝谓临难命师皆出仓卒驱乌合之众造次之主貎踈情乖有若胡越岂能使其同力拔危济难故奔北相望覆败继有今欲改选将校皆得其人分台见将各以配给领防二军为其緫统令抚养士卒仗恩信先加农隙校猎以习其事三令五申以齐其心使动止应规进退中律然后蓄锐观衅因时而动摧敌陥坚折冲于外孙子曰视卒如赤子故可与之共死所以张弮效争先之心吮痈致必尽之命岂不由恩著者士轻其生令明者卒毕其力考心迹事如防有在妄陈肤知追惧乖谬
</div>
    <div class="pagination">
<a href="历代名臣奏议_page84.html">上一页</a><span>...</span><a href="历代名臣奏议_page80.html">80</a><a href="历代名臣奏议_page81.html">81</a><a href="历代名臣奏议_page82.html">82</a><a href="历代名臣奏议_page83.html">83</a><a href="历代名臣奏议_page84.html">84</a><span class="current-page">85</span><a href="历代名臣奏议_page86.html">86</a><a href="历代名臣奏议_page87.html">87</a><a href="历代名臣奏议_page88.html">88</a><a href="历代名臣奏议_page89.html">89</a><a href="历代名臣奏议_page90.html">90</a><span>...</span><a href="历代名臣奏议_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
