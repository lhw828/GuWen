<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 31 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 31 页/共 71 页</h1>
    <div class="content">　　张説停中书令制
　　门下特进行尚书右丞兼中书令燕国公张説往属艰难输诚于履险及兹辅相润色于告成而不肃细微之人颇乖周慎之旨朕畧小任大念旧録功且法不欲屈宜罢中枢之务义亦有在更全端右之荣宜停中书令仍修国史于宅修撰主者施行
　　源乾曜停侍中制
　　尚书右丞相兼侍中源乾曜十载持衡一心自牧台鼎斯重管综维繁虽勤力在公而暮年微疾俾司端揆罢剧中枢宜停侍中其尚书右丞相如故【开元十七年六月】
　　裴耀卿张九龄尚书左右丞相制
　　门下爕和隂阳仪刑端揆自非人杰孰副佥谐金紫光禄大夫侍中文馆学士上柱国稷山县开国男裴耀卿才实国桢望为人范怀匪躬之节竭奉上之心金紫光禄大夫中书令集贤院学士修国史上柱国始兴县开国子张九龄器识宏逺文词博达负经济之量有谋猷之能自翼赞台阶彝伦有叙直道之心弥固蹇谔之操逾坚并可以仪型百寮缉熈庶绩宜廽掖垣之任俾列宫师之表耀卿可守尚书右丞相九龄可尚书左丞相散官勲封如故主者施行【开元十四年十一月】
　　陈希烈太子太师制
　　门下辅道元良发明纯德朝寄之重莫此为先特进行左相兼武部尚书集贤殿文馆学士崇馆大学士太清谏曹【以下原阙】



　　李勉太子太师制　　　　　　　陆贽
　　勅立国之本所系于元良教之方必由于端士非识精前典德重当时恭敬温文其将安仿吾是以辍台阶之老选宗望之贤辅翼春闱是资教谕光禄大夫检校司徒平章事国公李勉忠信孝友直方简俭达君臣父子之际知礼乐教化之端虚襟保和清明简欲求旧则德茂序亲则属尊师范国储无易其选可依前检校司徒兼太子太师【贞元二年正月十一日】
　　卢翰太子賔客制　　　　　　　陆贽
　　勅求贤审官以康庶绩就闲优秩以处旧臣盖欲敦始终之道全进退之礼金紫光禄大夫门下侍郎同中书门下平章事范阳郡公卢翰顷因多难从我于征以其年乃老成任推先进方将求旧擢处公衡荏苒迄今再淹星嵗勤劳既着衰疾有加宜徙职于春闱用优贤于暮齿可太子賔客散官勲封如故【贞元二年正月】
　　崔造太子右庶子制　　　　　　　陆贽
　　勅宰相之职允厘百工时惟仰成不可废阙中散大夫行给事中同平章事上柱国平安县开国男赐紫金鱼袋崔造顷在掖垣参掌枢务摠领烦重精勤弥深亦既优贤赐之长告嵗聿云暮有加无瘳披诚自陈辞疏三上知止之道守之甚坚处于休闲遂其頥养可太子右庶子散官封如故【贞元二年十二月】
　　卢迈太子賔客制
　　任重谟猷道存忠谅辞疾之情既恳优贤之义斯崇中书侍郎平章事卢迈朝序公才操履端敏弼谐庶政夙夜惟寅恭恪之心毎思献纳而支体未适固请优闲累表陈情恳诚弥切将遂其志予衷耿然爰举朝章式加命秩可太子賔客【贞元十三年九月】
　　赵宗儒太子右庶子制
　　任人之道必先无私求贤之宜所期适用给事中平章事赵宗儒早以文学累更职任自居枢近颇歴嵗时虽夙夜勤劳而政理犹鬱式移秩序以叶朝经可太子右庶子【贞元十四年七月】
　　郑珣瑜吏部尚书髙郢刑部尚书制
　　朕承天眷命获主兆人思致雍熙用康区夏布和缉化属在辅臣所任适宜实谓通典银青光禄大夫守吏部尚书平章事上柱国郑珣瑜银青光禄大夫守刑部尚书平章事上柱国髙郢等咸以忠清累更朝列秉彜亷慎操履贞恒自参辅中枢皆能励节祗勤庶务夙夜惟寅嵗月滋深缨纒疾恙衮职有阙无以弥缝况错综为选士之本刑法乃生人之命俾从专掌以尽至公宜辍台司副予所委珣瑜可吏部尚书郢可刑部尚书【永贞元年二月】
　　郑余庆太子賔客制
　　御大器者本于至公服大寮者归于众望故上无虚授下允具瞻茍异于斯则旷邦理朝请大夫守尚书左丞同中书门下平章事轻车都尉赐紫金鱼袋郑余庆常以懿文累更近侍亦以谠议出佐遐藩恭承宣室之召再处庙堂之任丞相所请朕无不从劳予虚襟亦既周月寂寥厥位不闻直声昔魏相持纲枢机周宻左雄匡政朝廷肃然摠録之司轻重攸系茍云不称亦在量能俾从调防之班犹示优崇之宠可守太子賔客散官勲如故【元和元年十二月】
　　郑絪太子賔客制
　　门下王者重辅弼之任明进退之宜见可即升知否则舍兹朕所以推诚不惑与物无私者也银青光禄大夫守门下侍郎同中书门下平章事兼文馆大学士上柱国赐阳武县开国侯郑絪早以令闻入参禁署永推勤绩出授台司期尔有终匡予不逮嵗月滋久谋猷寖微罔清浄以慎身每因循而保位既乖素履且鬱皇猷宜副羣情罢枢务朕以其久居内职累事先朝恩厚君臣贵令终始俾就优闲之秩用申寛大之恩可太子賔客散官勲封如故主者施行【元和四年二月】
　　李藩太子詹事制
　　爰立辅臣以熙庶绩聿膺其任亦属难能至于明用舍之宜全始终之道兹惟大体宁忘予怀中散大夫守门下侍郎同中书门下平章事兼文馆大学士上柱国赐紫金鱼袋李藩早以学行闻于缙绅洎升朝端克慎素履顷者拔于非次列在钧衡是宜有道以佐时匪躬而纳诲用副明奨越于常伦而授任以来再逾年序夙夜之勤虽着弼谐之效未孚将何以允至公之求成天下之务宜辍黄枢之重尚居卿尹之荣尔其勉之式钦优礼可守太子詹事散官勲赐如故【元和六年二月】
　　权德舆礼部尚书制
　　文昌六官宗伯掌礼选授之重自昔攸难非夫台衮之臣分全于终始缙绅之议素洽于羣伦则无以允是优崇膺兹名秩正议大夫守礼部尚书同中书门下平章事上柱国扶风郡开国公权德舆奥学雄词冲襟旷度禀中和之气信厚之规夙彰厥猷厯践清贯乃者逥翔省阁祗服大僚咸推镇俗之风遂致济川之望朕永惟理本宵旰在懐常期献纳之功深属辅弼之任爰征佥论俾列鼎司勤劳亟渉于嵗时谦挹毎形于造次是用委春卿之职辍枢务之殷任事程能庶光防府帅属而理汝往钦哉可礼部尚书【元和八年正月】
　　韦贯之吏部侍郎制
　　朕恭己临人励精思理二三执政犹吾股肱念终始之罔亏于进退而尤重茍或将命失中辅导不专依违于怀尚慎斯举君臣之义岂不乎中大夫守中书侍郎同中书门下平章事上骑都尉赐紫金鱼袋韦贯之早着淑声夙经显贯润以文藻懿其风猷爰膺选众之举式竚弼予之美而自当钧轴屡变星霜虚襟以听未闻至论非启沃之道有所不行何燮谐之功蔑尔无效欲抑浮华之路在捐朋党之私人亦具瞻事将爰副用解枢机之务俾居衡镜之职克允斯任宜和厥心可守尚书吏部侍郎散官勲赐如故
　　李绛礼部尚书制
　　门下辅相之任所贵于纳忠进退之宜实重于由礼其有以劳奉国以疾固辞予懐谦让之风是举优崇之典朝议大夫守中书侍郎同中书门下平章事上柱国髙邑县开国男食邑三百户赐紫金鱼袋李绛端荘秉彜亮直循道抱凌寒之劲节标肃物之贞规尝以懿文参于内署亦以公望贰于地卿竭其智能茂着官业洎擢居衮职左右朕躬逺虑必陈谠言无隠懐致君之志济俗之方确然贞操鬱有休问而歩履婴疾趋侍为难披诚上闻稽首求免乃眷毗倚乆之未从星霜屡迁忠恳弥激宗伯秩礼时惟大寮宜从喉舌之班用辍盐梅之寄庶因清简俾遂颐真膺兹宠章敬服尔命可守礼部尚书散官勲赐如故【元和九年二月】













　　唐大诏令集巻五十五
　　钦定四库全书
　　唐大诏令集巻五十六
　　宋　宋敏求　编
　　大臣
　　宰相
　　罢免下
　　李鄘户部尚书制
　　王涯兵部尚书制
　　崔羣湖南观察使制
　　令楚宣歙池观察使制
　　萧俛右仆射制
　　崔植刑部尚书制
　　元稹同州刺史制
　　裴度右仆射制
　　宋申锡太子右庶子制
　　陈夷行左仆射制
　　杜悰右仆射崔户部尚书制
　　郑朗太子少师制
　　郑畋太子少傅分司东都制
　　裴鄂岳观察使制
　　崔吏部尚书制
　　裴枢崔逺左右仆射制
　　罢免下
　　李鄘户部尚书制
　　夫为君者求旧以申其用施恕以遂其情为臣者陈力以効其能奉身以明其志故在上则终始之道备居下则进退之义全兹惟休哉用厚恩礼银青光禄大夫守门下侍郎同中书门下平章事上柱国江夏县开国侯食邑一千户李鄘居洁履方端明审固有沉毅荘重之质有坚刚迅敏之心劲节夙表于屯夷利器久彰于中外朕所以迹其众善询及庶工登之台阶授以政柄将欲借其硕徳厥壮猷而固辞之诚再疏颇切然犹未允其请所冀式副予怀迨此旬时劳于夙夜益愿颐养坚称衰迟宜罢枢轴之殷俾居喉舌之重就闲髙秩式示优崇可守户部尚书【元和十三年三月】
　　王涯兵部尚书制
　　股肱之任与国同体茍或取容于位啓沃无闻将何以寅亮天工宣徳化朕嗣膺丕业爰任钧衡知善必升见否而退兹所以推至公于天下也银青光禄大夫守中书侍郎同中书门下平章事上柱国清源县开国男王涯素以艺文早登华贯参我宥宻再处内庭位践公台拔于非次诚宜匪躬峻节纳诲尽忠而乃因循自持谦黙无补期于进道屡复星霜空劳虚懐未副明奨虽夙夜之勤乆着而具瞻之望何从君臣之大义存终始宜解职于枢务俾副曹于夏官尚谓优崇勉敬斯任可行尚书兵部侍郎【元和十三年八月】
　　崔羣湖南观察使制
　　致君之道爰在辅臣发辉政经端理教化其或彝伦未叙公议不明免其所职我常典也正议大夫守中书侍郎同中书门下平章事上柱国赐紫金鱼袋崔羣根于温敬发以词采践歴防阁润色丝纶尝以敏才列于宥宻考能观行益表谦勤擢处钧衡用参大政缉熙之绩毎竭其谋猷翊赞之心亦彰于夙夜旰食思理注于话言善而可行无不虚受而顾问之际谓近于至公详听之间或违于事实将何以同底于道化洽万方宜罢印于中枢俾报政于外服优以显秩尔其勉之可持节都督潭州诸军事潭州刺史兼御史大夫湖南都团练观察处置等使勲赐如故【元和十四年十一月】
　　令楚宣歙池观察使制
　　朕闻为政以德必推诚而任人为君以道必存体以立国况乎位崇元辅职总庶寮众方具瞻时以轻重得不明进退之礼全始终之恩大中大夫守门下侍郎同中书门下平章事上轻车都尉赐紫金鱼袋令楚夙擅懿文累阶清贯先朝特加宠命奨擢内庭出拥旌旄入居鼎朕祗膺寳位注意旧臣方属奉陵之时委以复土之务是宜竭心尽虑使下不欺而颇闻工徒之诉累彰官吏之罪遽有章表固求退闲宜归相印之权往授使符之命仍兼荣于司宪俾奉法以惠人勉率乃心表予洪覆可使持节宣州诸军事宣州刺史兼御史大夫宣歙池等州都团练观察处置使勲赐如故【元和十五年七月】
　　萧俛右仆射制
　　师长庶工总详六职重任久旷益难其人自非体参股肱位列钧鼎能引义以知退爰致礼而加恩则授受之间何以允兹任也朝议大夫守门下侍郎同中书门下平章事徐国公赐紫金鱼袋萧俛门承华衮位列清贯用能周物志在匡时勤内署之论思肃南防之纲纪朕自承大序擢处台阶推一心献纳之诚赞四方经营之绩及此逾嵗累诚恳辞微恙所侵坚请难夺朕忧勤庶政亲委大臣务厚始终以全进退既谢弼谐之任宜加端揆之崇尔其戒之服我优秩可守尚书右仆射勲赐如故【长庆元年正月】
　　崔植刑部尚书制
　　门下宰相者朕之腹心和合天下在乎镇静藩服附亲逺方将遂物之宜必有更张之道正议大夫守中书侍郎同中书门下平章事武骑尉赐紫金鱼袋崔植往在先朝颇推广直驯行惟谨保万石之风清德不渝继四公之业遂升左掖实着能名驳正之美称于朝列朕以孝公太傅代载忠贞擢于相门授以台席顾惟寡昧奉以丕圗毎念为君之难敢忘从谏之义推诚听纳虚已谘询庶洽羣心以迎和气叔敖是期于秉羽汲黯谓致于寝谋宵分以兴日旰忘食昔藩国多事平津譲侯隂阳未和石庆辞位尔惟谦逊岂常求安称疾拜章勤亦至矣虽愒日之年未及而寝氷之意尚坚遂辍枢机用成美志崇以天秩长于秋官君臣之间朕无所愧可守刑部尚书散官勲赐如故【长庆三年二月】
　　元稹同州刺史制
　　宰相者位列岩廊权参造化内操政柄上代天工朕嗣守丕圗思与至治每于擢用冀获隽良为善有闻必资奨宠罹于愆谤用罢台阶通议大夫守尚书工部侍郎同中书门下平章事上柱国赐紫金鱼袋元稹游艺资身明经筮仕累膺科选益振荣华茂识宏才登名晁董之列佳辞丽句驰声谢鲍之间顷在宪防尝推举职比及迁黜亦以直闻是以擢在周行典斯诰命洎参处宻近旋委台衡宜竭谋猷尽以匡赞而乃不思益之道遂缨诖误之愆察以衷情虽非为已行兹左道岂曰効忠体渉异端理宜偕罢朕以君臣之分贵获始终任使之时亦献诚恳毎思加膝宁忍坠泉犹在宥之心俾列专城之寄左郡之大三辅推雄控压闗河连属宫苑勉于政绩副我优恩可使持节同州诸军事守同州刺史充本州防御使长春宫等使散官勲赐如故【长庆二年六月】
　　裴度右仆射制
　　朕端已推诚资于辅相求人与众谅在訏谟所以询公卿之言从士庶之望辍任淮海俾居台阶举先朝勲旧之臣当四海具瞻之位推心委柄期在贤能成效靡孚余将何望守司空兼门下侍郎同中书门下平章事上柱国晋国公食邑三千户裴度器本端诚道惟謇谔挺筠松之操蕴珪玉之姿望着岩廊功书竹帛防勲报爵宠极人臣朕恭守睿圗推心弼辅聿求俊彦思致雍熙擢升论道之司再授枢衡之任虚心日矢伫乃嘉猷而鼎饪未调弛张异制诚宜有犯无隠忠谠必陈使余诚怀不惑闻听何容违于造次致有间于笙簧木既穷匪辞焉騐昔汉以隂阳不和册免丞相今尔訏谟或爽宜罢台司畴勲绩以尚功録忠劳而念旧俾居右揆非谓左迁用崇师长之荣勿以优闲自薄可守本官尚书右仆射散官勲封如故【长庆三年六月】
　　宋申锡太子右庶子制
　　君臣之道义切始终股肱之良任存正直茍渉邪枉自紊宪章既亏恪慎之心难委弼谐之任正议大夫行尚书右丞同中书门下平章事上柱国赐紫金鱼袋宋申锡学习儒门职参翰苑备我顾问洽兹宠光谓其啓沃竭忠擢登台而乃践修不慎日底愆尤知臣之规俾予増愧欲遏奸囬之路宜先劝惩之源岂可犹秉枢机仍司考辖罢居台席列位龙楼诚谓寛恩周全至体朕以事状之间虑其寃滥鞫騐之际洎务详明当竚得情以复申明可行太子右庶子散官勲封如故【太和五年三月】
　　陈夷行左仆射制
　　王者推至公以御天下成庶务以佚羣才况乎寅亮所资安危攸属顾是进退实惟矜慎其有绩懋致君诚深知止则岂可不优其恩礼遂以便安上德尊贤于是乎在银青光禄大夫守尚书左仆射兼门下侍郎同中书门下平章事监修国史陈夷行受天正性味道至和雅量川渟厚德山峙虑必经逺词皆摭微舒迟见君子之容端肃得大臣之体文推训诰学奥泉源膏腴五常枝叶百行早以精懿列侍禁闱温树既彰于不言王度毎资于宻赞洎践登衮职左右文宗遇事必陈犯鳞靡惧标掲令范振直声逮余纂承再谐梦卜辅我以大中之道我以可久之规匡益居多厥庸甚茂近者寒暑乖歩履或难虽嘉猷屡竭于沃心微恙有妨于造膝朕虽倚赖方乐优崇而献疏披诚固懐退譲眷言美志难议强烦用是辍爕赞于三台专仪刑于百揆庶可资乎颐养且无替其崇髙仍加贵勲式表光宠可守尚书左仆射仍赐上柱国【会昌二年六月】
　　杜悰右仆射崔铉户部尚书制
　　君之任臣也进则用其才劳则逸其事况丹青大化佐佑朕躬谟明之效已彰嵗月之勤亦至俾其宴息用保初终尚书右仆射兼门下侍郎同中书门下平章事杜悰贞荘有容沉厚多敏早歴内外之任备陈经济之谋刚厉驰声肃恭推美通议大夫守中书侍郎兼户部尚书同中书门下平章事充集贤殿大学士上柱国博陵县开国子食邑五百户赐紫金鱼袋崔诚明挺操温粹含章擢自禁垣之中列于台司之上献替不倦沉研益光而皆披衮在廷事君道方当注意资尔令猷或趋尚之间时闻朋比黜陟之际迹涉依违朕尊礼大臣虚襟庶政将务羲唐之化所期伊吕之贤茍曰未谐岂副佥属临轩永念能不怃然宜解职三台列官八座长揆天防之右地居户版之雄勉思令圗服我成命悰可行尚书右仆射铉可守户部尚书【会昌五年四月】
　　郑朗太子少师制
　　相辅之臣贤杰是膺茍或道茂台阶功宣时柄洪化方深于倚汪微疴遽告其退休宜降宠私俾安颐摄庶得君臣之义实全终始之恩通议大夫守中书侍郎兼礼部尚书同中书门下平章事监修国史上柱国赐紫金鱼袋郑朗灵凤耀仪非熊表德贞厚可以镇风俗谦恭可以和神人量合澄波气凝金璞论议必根于王化文章雅叶于国经起于卑寮积乃重望自周旋防阁总领藩方故事书着于典章仁声蔼流于谣咏顷司邦计国用以殷逮领宪闱朝纲载肃洎乎克符梦卜遂委钧衡理庶政而百度惟贞调元气而三光増耀而又勤献纳稍失节宣屡陈谢病之辞待举优贤之命是用释兹机务允乃至诚尔其专一精神辅助药石将圗有间务在无营往参六傅之荣仍加贰令之职用为羽翼爰辍股肱嘉猷永播于事公深睠岂忘于兴寝慎尔多福祗膺恩宠可检校尚书右仆射兼太子少师【大中十一年十月】
　　郑畋太子少傅分司东都制
　　门下将相之权安危所系注专戎律秉持国钧谓成靖乱之谋以着匡时之绩方期功就俄以疾辞仍乖抚字之方且异毗予之道尚居崇秩犹念初心诸军四面行营都统凤翔陇等州节度观察处置等使开府仪同三司守司空兼门下侍郎同中书门下平章事凤翔尹上柱国荥阳县开国子食邑二千户郑畋艺髙册府誉动词林礼乐在躬衣簮奕代虹玉动连城之价朱含清庙之音才无不周识无不综践歴既久闻望时称禁林传丽藻之工凤沼着经纶之业洎凶徒犯顺上国罹灾驾当出于全蜀镇方临于右辅因时建防遂首兴师上寛焦灼之懐下慰蒸黎之望念其竭节频降殊恩任三事之优崇専□之节制许于除授皆俾遵行则朕于施功之臣可谓无有爱惜而不能倾心养士尽力惜人致兴半菽之嗟竟起多寒之怨既乖抚驭防误机权赖仗义之徒叶心王事举善暗符于朕意推奸必违于勲庸尚保傅于承华仍优游于东洛未妨颐养犹示渥恩凡百庶寮宜体朕意可太子少师分司东都散官勲封如故仍且于兴元管内　便将养疾损日赴任主者施行
　　裴鄂岳观察使制
　　【原阙】
</div>
    <div class="pagination">
<a href="唐大诏令集_page30.html">上一页</a><span>...</span><a href="唐大诏令集_page26.html">26</a><a href="唐大诏令集_page27.html">27</a><a href="唐大诏令集_page28.html">28</a><a href="唐大诏令集_page29.html">29</a><a href="唐大诏令集_page30.html">30</a><span class="current-page">31</span><a href="唐大诏令集_page32.html">32</a><a href="唐大诏令集_page33.html">33</a><a href="唐大诏令集_page34.html">34</a><a href="唐大诏令集_page35.html">35</a><a href="唐大诏令集_page36.html">36</a><span>...</span><a href="唐大诏令集_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
