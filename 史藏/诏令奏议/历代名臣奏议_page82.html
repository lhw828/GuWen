<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 82 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 82 页/共 136 页
  </h1>
  <div class="content">
   知諌院余靖乞宣敕并送封駮司审省劄子曰臣闻国家之兴必先于纲纪号令所出必正其源流古者以四海之广万务至众专己临断虑其阙失故羣司设官以相维制示至公扵天下也唐制凡有制敕命令则中书宣行进内画可以付门下门下审省申覆以付外施行若有不便并令封駮改正今之官诰编书三省官位各结题年月则皆古之制也国朝淳化中始自枢宻院分出银台通进二司兼领门下封駮事令两制已上主判凡制敕有所不便者准故事封駮张咏向敏中咸领此职此时宣敕无不经歴门下近年以来旧制坐废唯选人黄甲犹准故事其余宣敕百无一二到彼则是官有封駮之名曽无改正之实臣今欲乞凡有宣敕除防分边事机宜依旧实封入逓祭祀行事敕仍旧差人送付本官外其余迁免官资升降差遣及断遣刑名改更敕令应是告身宣头敕牒并令中书枢宻院准故事进内发付门下封駮司审省申覆如有授官非称断刑失中及未便扵事者则令封駮改正如此则官司之守各有纲条诏令所颁克正根本纪律可振无有过举矣其门下封駮司乞差刚正公平大臣主判庶其举职无可畏避
　　叅知政事范仲淹奏赎法防曰臣数日前面奏三代帝王子孙緜逺盖由积徳之深臣请陛下日脩至仁之徳下及民庶以感动天地此圣嗣无疆之本也今有劄子一道为议赎法事即乞降出臣近覩诏书令御史台审刑院大理寺脩编勅所同议赎刑此陛下至徳深仁被于亿姓天下幸甚今諌官孙甫上言乞令大臣定夺施行臣欲乞特降圣防令中书枢宻院同与见议官员疾速定夺闻奏仍乞且赎杖罪已下情理轻者所贵易行户部判官包拯上奏曰臣闻法令者人主之大柄而国家治乱安危之所繋焉不可不谨缘近嵗以来赏罚之典尚或因循且人知法令之不足信则赏罚何以沮劝乎昔唐文宗问宰臣李石天下何以易治李石对以朝廷法令行则易治诚哉治道之要无大扵此伏望陛下临决大政信任正人赏者必当其功不可以私进罚者必当其罪不可以幸免邪佞者虽近必黜忠直者虽逺必收法令既行纪律自正则无不治之国无不化之民在陛下力行而已
　　拯为天章阁待制知諌院上奏曰臣窃见天圣中凡有内降莫测夤縁尽由请托盖倾邪之軰因左右之容假援中闱久渎圣化洎陛下亲览庶政首革兹侥荣滥赏人不能以幸求顷年以来此路寖启妨公害政无甚于此臣欲乞今后应中外人隂有交结冒请劳效以图荣宠或比縁罪犯茍希横贷伏望圣慈特降指挥止絶如更妄有陈乞并令中书枢宻院三司开封府等防详定先降指挥依公执奏毋得阿狥上累明圣
　　拯又论诏令数改易防曰臣窃见朝廷凡降诏令行之未久即有改张故外议纷纭深恐扵体不便且诏令人主之大柄而国家安危之所繋焉可无慎乎縁累年以来此尤甚制勅才下未逾月而輙更请奏方行又随时而追改民知命令之不足信则赏罚何以沮劝乎臣欲乞今后朝廷已防置事宜申明制度不可不慎重或臣僚上言利害并请先下两制集议如可为经久之制方许颁行扵后或小有异同非蠧政害民者不可数有更易如此则法存画一国有常格伏望少留圣意天下幸甚
　　拯又乞不用赃吏状曰臣闻防者民之表也贪者民之贼也今天下郡县至广官吏至众而汚摘发无日无之洎具案来上或横贷以全其生或推恩以除其衅虽有重律仅同空文贪猥之徒殊无畏惮昔两汉以私致罪者皆禁锢子孙矧自犯之乎太宗朝甞有臣僚数人犯罪并配少府监役及该赦宥谓近臣曰此軰既犯滥只可放令逐便不可复以官爵其责贪残慎名器如此皆先朝令典固可遵行欲乞今后应臣僚犯賍抵罪不从轻贷并依条施行纵遇大赦更不录用或所犯若轻者只得授副使上佐如此则防吏知所劝贪夫知所惧矣
　　侍御史知杂事何郯上奏曰臣伏闻禁中自盗发以来逐月分布内臣坐甲宿直以至伐木拆屋结缮脩垣墙増置闗键其扵备豫之方固亦甚至然臣以事体酌之恐为陛下计者误也夫体有尊卑事有小大尊者系扵君卑者繋于臣君而尸小事则失所称臣而专大名则非所宜以人君之举所务必博大所谋必经逺崇位号以习民之奉脩政刑以防民之逾不废礼以杜僣偪之萌必行法以除暴乱之本使迩莫敢犯逺莫敢陵如此则等威辨而上下无邪心然后知天子之所以尊也今夫卫士生变事出非意皆由朝廷恩过而不知感官司令寛而不能禁也为今之宜其在一震威怒以示诛罚正大法以絶其慢举大刑以讨其奸斥邪伪附下之先絶其萌芽究贼乱犯上之徒务去其根本不恕无良而与众弃不漏有罪而示之公法令既行纪纲既正以此御下孰敢不防虽不増宫闱之警而其备脩不加省户之卫而其守固与夫区区从细末之事者不可同年而语矣臣况闻陛下从顷年来过自警戒中宫之乐工已尽罢后苑之猎具已尽除其于谨天戒以饬圣躬虽诗书所称遇灾脩徳之君逺不能逮然扵禁防之设所举者近而所忽者逺所谨者小而所遗者大臣切惑焉伏乞圣慈以臣愚言命公卿大夫当廷公议一举法令威刑之柄以除邪伪贼乱之阶庶主威益尊国命益振内患既弭外虞自除则天下幸甚
　　同知谏院吴奎上奏曰臣伏见陛下十数年以来毎降诏令及所行事为横议所移或奸谋所破中外不甚为信以此皆谓陛下言之虽而不能行行之虽鋭而不能乆也自明堂下诏杜絶内降忠贤莫不増气羣小莫不革心愿陛下谨守前书坚于金石虽甚宠爱之人如敢私挠必加之罪如是则太平之风有望于兹矣知谏院范镇上奏曰臣伏见近降指挥今后传宣除依得法律赏罚外余并仰中书枢宻及所属官司执奏今月十八日一日之中内臣无名改转者凡五六人俱是过恩不合法律中书枢宻院大臣并不执奏臣窃谓陛下近降指挥可谓万世法曽未一月而大臣輙废不行大臣在陛下左右号称执政而废法如此欲法行四方安可得哉夫天子之言出而为令大臣废令在法不赦伏乞明正中书枢宻大臣之罪以示天下使人知陛下之法不可轻废
　　镇又论法令数变状曰臣伏见今月十三日殿直寄班邓维一为私役兵士脩屋致屋倒压死兵士进呈特勒停京西路编管经恩未得叙用十五日传宣与免编管其法令数变如此又道士李可夀本初与三司吏人陈知深善及陈知深犯李可夀转托鐡佛寺僧初不知情已从重断李可夀因縁内降遂不问罪其法令不当如此所有邓维一乞依前降指挥依前编管李可夀亦乞依法施行以絶奸幸今一殿直一道士至微贱者而能闗通中禁变陛下法令大臣不能奏论后有大于此者将如之何伏乞陛下与大臣更相饬厉设张纪律无使小人数变法令则天下幸甚
　　镇又论御史论陈执中失实状曰伏以陛下置御史以逹聪明非使其乱聪明也以防防慝非使其为防慝也今御史以死罪中伤大臣为防慝以乱陛下聪明陛下置而不问何以使风俗不为险薄也臣请以一二言之初御史言陈执中驺从殴杀人失实又言阿张殴杀女使亦失实自顾二事皆失实业已触大臣无以解也于是乎构大臣隂事必不自明者以闻于陛下以为陛下疑此所谓御史为防慝以乱陛下聪明也若如御史所言禽兽有不为者况国相乎陛下谓御史言必可信耶请以驺从及阿张事卜之御史言驺从殴杀人者开封府鞫勘乃是某人非驺从也言阿张殴杀女使者乃是执中指挥非阿张也【初执中以女使付外时亲封押是执中指挥明矣】此二事于人情或有者而御史皆已失实何况扵人情无有禽兽所不为者加诸大臣而以疑陛下者乎其疑固可决矣今御史言諌院无人者不过谓不言执中驺从殴杀人阿张殴杀女使及执中隂事也其驺从与阿张固已虚妄非諌院所宜言也执中隂事尤非所宜言也而御史言之以为才以为称职以为直此等事果为直邪果为称职邪果为才邪皆为险薄之习也臣之所耻言也言之非陛下任臣之意也陛下降诏以戒险薄若置御史而不问是徒以文告而不以实责之也臣恐诏防虽日下而险薄日以益也陛下诚能以臣前所上四状并今状降付御史使之自览知自觉悟然后下诏斩决御史以示天下庶几风俗可变而险薄可戒也
　　右司谏马遵上奏曰臣窃闻有内降指挥差台官吴中复徃澶州取勘张懐恩李仲昌脩河不公等罪事从中出不知所来内外闻之无不疑骇何则从来仲昌等妄违朝防轻壊河事枉费财力罪固不轻朝廷虽行降责而台官累有弹奏乞实重典寻有指挥止令经赦未叙而已各人降官已经数月未知今者陛下圣听得于何人而有此特防向者台官力言而不用今以或者之言而行之既差台官推勘而又监以内臣是台官未足取信于陛下也中书者陛下执政之司事无不搃疑则勿用用则勿疑今差台官置诏狱出扵内降而中书奉行文书初不与议执政之任岂如是乎是中书亦未能取信于陛下也中书者陛下腹心之地台官者陛下耳目之司所以倚责而成治也若陛下外疑耳目内疑腹心内外交疑而无所倚责臣恐圣虑日劳而多门之或生扵其间矣然则刋章飞语之事或可縁间隙而兴优防无为之治未可以嵗月期也可不惜哉李仲昌等虽法外重行正合台官前日之论无可议者臣今所言盖为国家政体惟陛下财择
　　遵又奏曰臣近为朝廷差台官置狱一出内降指挥国柄动揺物议腾沸臣以当职两具奏封寻以斋宿行事未敢继陈章削干黈旒之严如闻内臣传宣催促继有降文字付吴中复等中外闻之寖以喧骇何则朝廷赏罚自当公行礼曰爵人于朝与士共之刑人于市与众弃之皆谓公也今仲昌等二小臣犯法非急切防事若陛下闻之语言见之文字即宜付外施行若谓已经中书则宜移之宻院何烦内降文字骇物情而损国体哉縁内降之害政之大者皇祐明堂之后尝有特诏止絶天下歌舞流为颂声今陛下享夀昌之庆行恭谢之仪肆赦改元新天下之耳目岂可却行事壊皇祐之成宪取吏民之深讥哉若习以为常行之不已臣恐事日多圣心日劳非所以成简易之法取康寜之福也然则威权可易纪律可隳自古乱阶由此途出汉唐不逺厥鉴甚明不可不深思不可不熟虑伏望陛下博采公议特出英断追改前敕以李仲昌等文字付外施行若谓已经中书即乞改付枢宻院仲昌等茍有深犯自存严科如此则狱合乎大公而一代之典可用权纲归乎至正而多门之不生制治保安实由此路
　　殿中侍御史赵抃论内降指挥防曰臣昨自四月至七月累次论奏李仲昌等脩河败事乞重行贬黜虽朝廷量与责降然亦未快羣议陛下采收下情悯伤重役将穷究仲昌等罪状正国家之典刑宣谕中书辅臣行之可也若事有干渉付枢宻院治之可也奈何一旦事从中出差一台官以讯劾之遣四内臣以监视之才及数日之内三出内降文字张皇大狱中外惊骇外议以谓初发二小臣之罪者谁为奏陈今起二小臣之狱者孰与评议所可惜者国体之重不询于公卿大臣政事之权乃付之宦官女子至于政府见如此等事始不预议终无执持将顺奉行焉用彼相臣恐斜封墨敕之不足罪于昔时告宻罗织之风复基祸扵今日矣臣愚伏望陛下特赐指挥追还内降之命检防台官并臣前后论奏仲昌等章防详酌重行贬窜如此则朝廷纲纪不遂隳壊人情物论庶无忧疑也
　　知谏院吕诲乞禁止臣寮上封章告人之罪状曰臣窃以着令台谏官许风闻言事盖欲广其采纳辅益聡明迩来中外臣寮宻上封章告人之罪既非职分实亦侵官而又事多不根言无指实理非干己情縁报怨甚至诋讦平素之实暴暧昧之事朝廷既难明辨善人无以伸寃刻薄之徒寖成风矣况礼贵徙善法许自新日月既已经久赦降自当洗涤事傥渉扵厚诬理固宜扵反坐臣伏乞今后非在言职辄以章奏指讦他人日前过犯及事非干己者即以所上文字付有司鞫勘在外则置院推勘所贵止絶狂妄紊烦旒扆仍乞诏示中外严行遵守
　　知谏院司马光上奏曰臣等伏以祖宗开基之始人心未安恐有大奸隂谋无状所以躬自选择左右亲信之人使之周流民间宻行伺察当是之时万一有挟私诬枉者则鈇钺随之是以此属皆知畏莫敢为非今海内承平已逾百年上下安固人无异望世变风移宜有厘革而因循旧贯更成大乃至帝室姻亲诸司仓库悉被此属量其过失广作威福私受货赂所爱则虽有大恶掩而不问所憎则举动言语皆被捃摭臣等甞病国家择天下英材以为公卿大夫而犹不可信顾任此厮役小人以为耳目岂足恃哉今乃妄执平民加之死罪使之幽繋囹圄横罹楚毒幸而不自诬服仅能辨明若更不听有司诘问元初廵察之人少加惩诫臣恐此属无复畏惮愈加恣横使京师吏民无所措手足岂合祖宗意哉
　　韩琦论骄卒诬告将校乞严军律防曰臣近闻虎长行武赟引见日唐突告论本指挥使闗元部辖严及将人口上京下军头司取责并送开封府勘鞫窃如本府勘得武赟各从杖一百定断臣窃以军中之法最为严重茍从寛弛为害匪轻其武赟既陈告部辖将校不公自有殿前马歩军司合属去防引见之际咫尺天威固非军人论事之所及将辩讯又多诬罔之辞盖近年兵卒骄纵率如此国家屯置师旅众逾百万一营只委将校数员若钤制稍严便即捃拾小过于引见之际唐突论诉朝廷不以大体断之两皆获罪必恐此后兵卒将校渐废阶级之制但务姑息以求无过若一旦边境有急使其亡躯命而赴汤火必不能为陛下用也陛下诚宜于泰寜之辰深戒有司凡百军旅之事常以训戢为意有违犯者时以重法行之其将校苟非大过止因部辖严峻兵士所怨求细事以致其罪者亦当舍而不问所谓惩一卒而警万众去小慈而行大仁惟陛下熟赐财详天下至幸
　　三司使张方平论中使传宣诸司烦数状曰臣窃闻近日中仗传宣诸司颇为烦数其至三司日或数次臣闻王言惟作命百官承式洪范五事言曰从从作乂故王者之言是谓号令令出惟行不行则权刚亏矣今夫屑屑冗微之事皆贱者之所亲责在攸司各有程式发输督促动烦宣下所司既被受其有不可奉行者又须禀复或却寖罢下成废命上为损威习以为常恬弗之怪欲乞今后除有指挥中书枢宻院事特降中防外自余细务合下三司提举司开封府等防者只乞传宣中书枢宻院劄下逐防有司或敢违慢自应合行勘责即事干急速不容留滞即乞宣付入内内侍省相度事体缓急须即施行者具录宣旨报下所司所冀出纳有章上下得体
　　方平上刑法论曰臣闻昔在成周惟厥文王克明徳慎罚武世忿生亦式谨由狱周公制六典盖以礼正其本刑防其末弼成五教民协于中爰及成康乃至措而不用夫子曰齐之以刑民免而无耻齐之以礼有耻且格又曰礼乐不兴则刑罚不中故叔向以为三辟之兴皆叔世也汉自文景之后朝廷立大制度行大诛赏輙防诸儒断以经义亦能议事以制尊君卑臣辨是与非其论优大故三王而下汉道为粹东都之后法稍烦宻南北异俗不胜其敝噫世失其道民散久矣其本先弱势安得长故世虽平而易危国虽盛而易败由乎制度不素立礼义不在人譬诸大厦岿然而柱石不固岂支久之势万目参然而纲维不缉固必紊之道为国而礼法不脩其何以致理近在唐时礼刑烦杂礼既频年而数革法或一代而再脩贞观显庆遽立异同之制永徽开元则有前后之格诸儒立异互出胷臆法吏迎合旋为轻重竒请它比盈于几阁自明习者不能徧睹是以郡县承用者駮陷愚惷于亡辜罗元元之不逮其咎由乎格令之烦多故奸吏得以因縁为市也我太祖皇帝既大一统恤刑辟之多滥始制郡国立司宼之官太宗更置审刑众职以覆天下之狱先皇复置提刑狱之任以分部四方申下民之枉察群吏之违是皆圣人竭情尽心哀矜轸恤之防也自陛下临御区极钦恤庶慎急深故之罪寛纵出之罚宣室决事明过汉宣大官减膳仁胜唐文有惨怛之爱有忠利之教其可谓盛徳矣子曰如有王者必世而后仁善人为国百年可以胜残去杀我有宋之在宥天下逾八十年一统无外清寜治平徳教加扵蒸人其陶化深矣然刑未能措狱繋尚蕃其故何由盖礼失扵正本令急扵防末上之笼货物渔财利之路多筦封占之门众间之以权豪富人依公法为私奸侵剥黎民吏务因循或引贿不能抑彊扶弱狱奸不平是以小民业蹙穷而思滥为盗贼窳伪以偷免饥寒子曰古之知法者能省刑本也今之知法者不失有罪末矣夫不原民之所以获罪而赏吏之能发奸而得其情是犹大开栏牢髙张罻罗举鸟兽之获而归功于弋猎之师者也故夫吏者举法令而检非违牧民而导之以善者也而乃苛刻者巧弄而髙下其心简放者忽畧而鄙俗其事不才固为猾吏所赏才者或为豪人所买求进者微文曲致以附防上意养望者宥故末减以取恱众心家自为评人执所见至有罪均而轻重殊罚科同而浅深异比一之皆归乎民诚愿朝廷观法周汉之旧深议礼刑之中损游商兼并之业益节其靡汰之费稍寛利路以优齐人删定律令芟其蕃异诋欺文致毛细之法一皆蠲除务从省约使易遵守为大宋一典颁用乎天下岂徒当世之利固亦无疆之法也臣言虽阔畧不该时术岂不近乎清源正本之论欤其时所尤急繋朝政之得失人伦之厚薄者畧举于末冀正其大纪焉
　　方平又上奏曰伏见近嵗台谏及按察官等多发人积年罪状及有奏劾之事輙请不以赦降原减作法扵凉甚非治道赦书之文云敢以赦前事言者以其罪罪之所以省刑本而着至信也人之多僻其亦久矣在扵中人孰能无过若以一眚之故而为终身之累臣恐举世无全人矣既经赦宥许之惟新忽复追论谁将自保快一时之小忿失天下之大信相沿迹寖成险俗弃瑕录善义则不然伏望特降诏书明谕中外今后言事及按察官等不得发人累经赦宥之事及乞不以赦降原减上资忠厚之风允穆大公之化






　　歴代名臣奏议卷二百十
　　钦定四库全书
　　歴代名臣奏议卷二百十一
　　眀　杨士竒等　撰
　　法令
　　宋英宗治平间知谏院司马光乞今后有犯恶逆不令长官自劾疏曰臣窃以国家承百王之弊俗化陵夷不肖愚民犯分侵礼无所不至此朝廷所宜留意不可忽也昔贾谊叹秦俗之薄恶以为借父耰鉏虑有悳色母取箕帚立而谇语抱哺其子与公并倨妇姑不相説则反唇而相稽以今闾巷之民旦夕所为如彼数者皆何足言近闻开封府屡有子杀父母者相继事发以京邑之中犹有如此悖逆之民况于逺方教化之所不及哉臣窃见刑部格勅百姓间有犯恶逆以上者州县长官量事贬降隠而不言委録事叅军纠察闻奏刑统叅详条部内有犯恶逆以上罪者今后刺史以上附表自劾以敦风教责与不责并听勅裁朝廷近年务行寛政吏有故出人罪者率皆不问或小有失入则终身废弃以此民有谋杀及殴詈尊长者州县之吏专务掩蔽纵释惟恐上闻往往止从杖罪断遣少肯处以正法盖避自劾之耻务为身谋遂使顽民益无顾惮名敦风教其实壊之王者之政当善善恶恶若寛此悖逆之民以为仁政臣实愚浅未之前闻况教化之失风俗之弊任其责者岂特州县长吏而已若长吏隠而不言乃使録事叅军纠察闻奏斯亦难矣臣愚伏望朝廷今后除去上件贬降长吏及附表自劾二条更不施行在京则委纠察刑狱畿内则委府界提在外则委转运使提刑狱常切觉察州县官吏如有敢将恶逆不孝不睦等罪寛纵隠蔽不依正法勘鞫断遣者并画时纠举闻奏随其轻重各以故出人罪论若上件诸司不纠举者委台谏官察访闻奏取进止
　　光又乞罢刺陜西义勇状曰臣昨日上殿为言乞罢陜西义勇事陛下宣谕臣以为命令已行臣退而思之不胜郁悒终夕不寐深惜陛下此言之失臣案周易复之初九曰不逺复无只悔元吉只大也盖言人谁无过虽圣贤亦不能免然圣贤皆能不逺而复故虽有小悔不至于大而终保元吉也其上六曰迷复凶有灾眚用行师终有大败以其国君凶至于十年不克征盖言失之已逺迷而不复无事不凶而人君尤甚故孔子賛之曰迷复之凶反君道也自古明圣之君闻一善言而立为之变更号令者多矣不可悉数唯近嵗大臣自知思虑不熟号令已失无以抑夺台谏之言则云命令已行难以更改乃遂非拒谏之乱世陛下新临大政当求善无厌从谏如流之时而亦有此言天下将何望焉且唐室以前谏议大夫拾遗补阙皆中书门下省属官日与中书令侍于天子之侧议论大政茍事有阙失皆得随时规正今国家凡有大政唯两府大臣数人相与议论深严秘密外廷之臣无一人知者及诏勅已下然后台谏之官始得与知或事有未当须至论列又云命令已行难以更改则是国家凡有失政皆不可复救也如此岂惟愚臣一人无用于时谏诤之官皆可废也以臣所见但当论其事之得失言之是非不当云命令已行不可改也今陜西一路之民小大皇皇正如在汤火之中若忽得朝廷指挥云所有义勇且住拣刺其已刺手背者并给与公慿放令逐便得出汤火之中死而复生也其谁不欢呼鼓舞感戴圣恩岂有一人云命令已行不当复改耶陛下万民之父母万民陛下之赤子岂有父母误坠其子于井而曰吾已误矣遂忍不救邪昔舜称尧之徳曰稽于众舍己从人仲虺称汤之徳曰用人惟己改过不吝臣愿陛下勿以先入之言为主虚心平意以察臣前后五次所言果然为是为非若其是欤即乞早降指挥罢刺陜西义勇若其非欤即乞如臣前来所奏特赐降黜别择贤才而代之所有命令已行之言伏望陛下自今永以为戒不可使天下闻之塞絶善言之路也
　　翰林学士张方平请减刺配刑名劄子曰按歴代刑法之制盖自汉文除肉刑而用棰令于后沿革世有增损大体笞杖徒流大辟为法五等至隋髙颎以经世之才议定科律笞以一十至五十杖以六十至一百徒以一年至三年流以一千至二千里大辟以绞斩蠲损前代鞭刑枭首轘裂之法轻重之准识者以为尽天下之平唐室遵用惟加流刑以二千里至三千里然而笞杖皆用竹其徒流者不加杖若加杖者即免役诸犯徒应居作者在京送将作监妇人送少府监缝作在外者供当处官役妇人配舂犯流应配者三年俱役一年加役流者流三千里役三年若家无兼丁与工乐杂用太常音声人及习天文并给使散使者方加杖免役还充本色皇朝建隆四年太祖皇帝神智英武自立一王之法始建折杖之制一百折二十以次为差杖制用木而大于棰各有重轻之令犯徒者加杖免役犯流者加杖配役其情罪尤重者更为加杖刺配之法逮今百年虽累圣以慈恕御天下钦恤惨怛留神刑典而科禁条章其实烦密四朝编勅自建隆开寳兴国淳化咸平祥符天圣庆歴八经详定门目寖广其刺配之条比前代絶重前代加役流既不加杖又役满即放或防赦即免今刺配者先具徒流杖之刑而更黥刺服役终身其配逺恶州军者无复地里之限祖宗之世此条尚稀臣尝检防祥符编勅刺配之罪四十六条天圣编勅五十四条今庆歴编勅九十九条诸系禁奏取防又七十一条比之天圣盖已增倍其间亦有一条该刑名数节详而究之比祥符勅防三倍矣锢械系累扶老携幼道路相望不得至配所而死沟壑者盖不可胜计州郡积多往往奏乞住配臣恐更歴年载逺方小郡流配益众渐成渊薮其强猾不逞念已隔絶乡里亲戚不复更自顾借厉阶患萌亦尝起于所忽也故臣前曾上言乞差官防庆歴编勅及续降勅诸刺配条重行详定议从减除其情理蠧害显为人患不可存之乡闾者须用此法诸縁茶盐酒麴铜矾冒禁以规财利之约见行刑名轻重别立居役之法合配逺恶州军者令实役七年配三千里外者六年千里外者五年配隣州者三年并供当处官役不用赦降原免人情安土且开自新之路减递送之劳息流离之苦州郡役事亦足资助譬若募本城役兵颇省衣粮之给又以少清刑本上洽和气消逺方之衅兆广仁政之大体其于治道实繋惨舒
　　方平又请删定勅令劄子曰窃见天圣中删定编勅于今累年比来鄙庸之人意虑浅近不识大体妄陈利害朝廷轻听往往行下自邉事之后末议蜂起条令错出旧章殽乱郡县承用益駮奸吏因縁出入为导民媮薄动开争端乱狱滋丰民用怨苦臣闻天何言哉四时行焉简易以信之谓也方今之政所谓文敝其民利而巧荡而弗静胜而无耻为救之道在简而信臣愚谓宜刋定法令以眀示民选命近臣逹政体通时务者三两员慎举京朝官之眀晓法意练习民事者五七员聚天圣编勅后条令其毛细苛冗者蠲除之违异重复者考正之必事理精审条目简便有辅于政者存为着令夫子曰古之知法者省刑本也今之知法者不失有罪末矣夫然后官知守法吏息舞文民有措其手足兹当今之切务也
　　知通进银台司韩维上奏曰臣近以黜吕诲等勅不由门下封駮司尝面具论奏及两上章乞正官法并未防圣慈施行臣伏以纪纲法度圣王所以维御邦国使不危而安者也其所措意皆关诸盛衰固不为一日设也譬之犹舟之有维楫马之有衔辔今有人于此将假二物以出万里之涂而自毁其维楫絶其衔辔则人人知其有奔偾沈溺之忧矣臣近对崇政殿亦尝以此理上陈陛下初不省察又以失职求赐罢黜而圣慈再三敦谕不令投进文字臣僶俛而退犹望陛下寤前之失特诏有司修眀旧法以防将来之患而章上輙不出使臣不得少申职业坐守空名以防贪禄旷官之谤进退实亦难处伏望圣慈以臣此状并前两奏降付中书门下商量施行臣不敢枉道以阿人主之意爱身以壊祖宗之法惟陛下裁处
　　维又乞议恕私罪劄子曰臣数见良吏善人以小过留滞而背公便己之徒不废迁擢窃寻其端盖朝廷之制私罪虽得轻法常为仕进之累公坐虽大一时被责则复升进矣伏以国家赋禄命官本为治人而无状之吏废职以遂茍且之意壊法以行姑息之政计其用意岂复在公夫縁私致罪恶或止身废职壊法其害及国二者相校孰为轻重伏望圣慈特诏有司议私罪之可恕者稍蠲留碍以通滞材公坐之有害者重加困抑以儆慢吏
　　右正言傅尧俞论审刑院大理寺等处欺罔事状曰臣伏以附下罔上昔为重辟刑故无小古有通规茍渉于兹讵容缄黙臣近闻大理寺断郑州严奕公事误用格条已经裁决輙自举觉再上殿敷奏中外闻者莫不惊骇縁法寺一司编勅法官错误不许陈首顷嵗张价刘述等黜官是也臣恐此条后有冲改伏乞追守以重刑典且使猾吏不得縁而为奸傥此法犹存则大理寺可谓故为罔上矣岂有本司定制而不知者乎始时之误或有可矜乃敢公然自举援据谬例上昧朝廷而谩陛下此而可贷孰不能容自陛下新览万机百司稍知畏惧日月未久輙肆欺诬臣恐陛下威令自兹亏损伏望穷究重行贬降庶防纲纪可以整齐臣属以子防在告不获即时论列
　　尧俞再论审刑院等处欺罔事状曰臣近有状奏弹审刑院大理寺官吏不合举觉误断严奕公事援据非例再上殿敷奏臣始疑一司编勅后有冲改盖窃料陛下新总大政励精为治臣下岂敢遽为奸罔今访闻审刑院大理寺详断诸色公案其所断法状并须两司详定同具进入如经奏断后结状却有错失其两司官吏不在举觉之限此条见今行用况张价刘述等降黜未久耳目相接众人共悉法官安得不知乃敢公相表里共为欺谩方今之事无大于此者昔裴度以五坊使追捕平人为大而谓东方用兵为小诚深识治体者也况法吏匿法以舞文罔天子乎不独如是又欲遂废成法以自便其髙下之手茍幸无败其渐将无所不为啓导奸源亏损威柄自此始也臣谓肃正纪纲可以破猾吏之胆在此一举陛下傥从寛假姑务含容异时虽重为刑戮人且不惧况断官孟开乃卢士宗亲戚固足以察其用心惟陛下留神早赐施行
　　韩琦进嘉祐编勅表曰臣琦等言恭闻古先哲王议事以制不为刑辟盖人情万端法制一定夫以一定之法而制万端之情欲轻重得宜古今无易不其难哉国家睿圣相继承平百年立法本通务归至当故自建隆以来迄于庆歴之初凡诏令所下纲条既繁则必建局命官一加删定者岂欲纷更而数变哉亦虑乎执定制而失人情也今之论次所付匪轻夙夜以思惧不称职臣窃以律设大法不能委曲而生意国用中典至于治平而后详上既极于哀矜下无容于壅塞凡于阙漏皆得指陈前书之载或疎后令之眀寖密平亭差惑抵牾且多触禁之民防不知其所避舞文之吏足縁之而为奸不有刋裁讵能永久恭惟皇帝陛下法天任徳本道无为恢陶唐画象之仁隆天乙弛罟之惠永惟庶俗期底大中谓制礼以禁未然岂尝忘教眀刑而使无犯自亦知方顾兹请比之文日益烦苛之敝几阁之盈难于徧睹锥刀之末虞乎尽争时合当更政其先务乃诏臣等特新编葺得尽详度于是取庆歴编勅暨嘉祐三年终以前续降条贯凡四千三十一道求中而议就约以书存所便安汰其重复至于名篇而附律先例以举凡防数勅而同一科参旧文而发新意事并出则分从其禁当立则特为之条皆眀着大防稽合前式臣等又以四海之广独见莫周虽当局之勤谓所思之已至及约情而用或在理以犹差必欲成本朝之善经固当合天下之公论首祈博访亟奉俞音果众説之毕伸亦寸长而备采复详庆歴编勅毎条之后必书元降宣勅年月虽云旧体其实文烦今并改注于目録逐条之下以从简便又刑统所附诸勅及参详条件凡一百三十四道事杂前朝率多冲改审核之际典者为劳今取其见今可行者已入逐门收载外其刑统内诸勅并参详条件伏请更不行用应中书枢密院圣防劄子批状合行编録者悉改为宣勅共删修成一千八百三十四条离为一十二卷内有条目繁多者即分为上中下共一十八卷总例一卷目録五卷凡勅内但行约束不立刑名事理轻者析为续附令勅三卷目録一卷犯者止从违令之坐及録到庆歴四年正月一日后来赦书徳音二卷总三十卷合为一部如得允当即乞特降勅命与刑统律令格式及建隆以来赦书徳音天圣中先编附令勅兼行其庆歴编勅及庆歴续附令勅并嘉祐三年终以前应系海行条贯除今来已编载外各更不行用四年正月一日后续降自为后勅施行自来茶之法今已删除其通商之后所立条约自从详定茶法所条次颁降应未降新嘉祐编勅以前已用旧勅断遣与夺过公事不在援引新勅诉理之限其一司一务一路一州一县并在京海行及三司见行条贯自依逐处元编定及续降勅条行用外内有系新编勅兼载与逐司旧制不同者并依新编勅处分盖以敦崇寛大蠲涤细微较然使其易知钦哉本乎惟恤譬夫江河纪地狎玩者诚稀震曜发天威眀之共仰其或多方谨饬庶务持循临文参考于治宜决事深求于法意自然讼平以息气感而和能致太平岂独称于周礼终成徼幸兹奚取于郑书臣等道鄙少恩志希无害被诏徒知于竭虑讫功殊愧于淹期或许颁行仍乞以嘉祐详定编勅为目其新编勅等共三十卷谨随表上进以闻臣无任
　　神宗即位初御史中丞司马光议谋杀已伤案问欲举而自首状曰右臣窃以为凡议法者当先原立法之意然后可以断狱窃详律文其余人损伤不在自首之例注云因犯杀伤而自首者得免所因之罪仍从故杀伤法所谓因犯杀伤者言因犯他罪本无杀伤之意事不得已致有杀伤除为盗之外如刼囚畧卖人之皆是也律意盖以于人损伤既不得首恐有别因余罪而杀伤人者有司执文并其余罪亦不许首故特加申眀云因犯杀伤而自首者得免所因之罪然杀伤之中自有两等轻重不同其处心积虑巧诈百端掩人不备者则谓之谋直情径行畧无顾虑公然杀害者则谓之故谋者尤重故者差轻今此人因犯他罪致杀伤人他罪虽得首原杀伤不在首例若从谋杀则太重若从鬭杀则太轻故酌中令从故杀伤法也其直犯杀伤更无它罪者惟未伤则可首但系已伤皆不可首也今许遵欲将谋之与杀分为两事案谋杀故杀皆是杀人若将谋之与杀分为两事则故之与杀亦是两事也且律称得免所因之罪彼刼囚畧人皆是已有所犯因而又杀伤人故刼畧可首而杀伤不原若平常谋虑不为杀人当有何罪可得首免以此知谋字止因杀字生文不得别为所因之罪也若以刼鬭与谋皆为所因之罪从故杀伤法则是鬭伤自首反得加罪一等也遵所引苏州洪祚断例案律防云假有因盗故杀伤人而自首者盗罪得免故杀伤罪仍科疏既指言故杀伤人则是因盗谋杀伤人者自从谋法当时法官误断不可用例破条遵又引编勅谋杀人伤与不伤罪不至死者并奏取勅裁以为谋杀已伤而罪不至死者即是自首之人按尊长谋杀卑幼之皆是已伤而罪不至死不必因首也遵又引律防问答条云谋杀凡人乃云是舅又云谋杀之罪首尽显是谋杀许令自首案彼皆谓谋而未伤方得首免若其已伤何由可首凡议罪制刑当使重轻有叙今若使谋杀已伤者得自首从故杀伤法假有甲乙二人甲因鬭殴人鼻中血出既而自首犹科杖六十罪乙有怨雠欲致其人于死地暮夜伺便推落河井偶得不死又不见血若来自首止科杖七十罪二人所犯絶殊而得罪相埒果然如此岂不长奸况阿云嫌夫丑陋亲执腰刀就田野中因其睡寐斫近十刀断其一指初不陈首直至官司执録将行栲棰势不获己方肯招承情理如此有何可悯朝廷贷命编管已是寛恩而遵更稽留不断为之伸理欲令天下今后有似此之并作减二等断遣窃恐不足劝善而无以惩恶开巧伪之路长贼杀之原奸邪得志良民受非法之善者也臣愚以为大理寺刑部所定已得允当难从许遵所奏作案问欲举减等而科今来与王安石各有所见难以同共定夺伏乞朝廷特赐裁酌施行
　　知登州许遵奏妇人阿云于母服内与韦阿大定婚成亲后嫌韦阿大夜间就田中用刀斫伤县尉令弓手勾到阿云问是你斫伤本夫实道来不打你阿云遂具实招通合作案问欲举减二等大理寺不合作谋杀已伤绞罪断遣下刑部定得大理寺允当遵不服诏下光与王安石定夺安石以为遵议是后朝廷竟从安石议
　　熈宁二年御史中丞吕诲论重辟数多状曰臣闻先圣立法眀刑者非以为治将以救衰乱之俗也然世轻世重因时之齐其非齐杀以止杀故犯治则重犯乱则轻斯驭威辅正之大要也降及三代称治莫盛于汉唐髙帝约三章之始人心忻慰逮文景有刑措之风比隆成康贞观中断死刑二十九人开元中五十八人得为兴隆之盛矣我朝兴运一百余年累圣继述仁悳纯被四方无事刑未至清天圣中嵗计重辟数千而后有増无减汉唐之天下亦今之天下汉唐之官政亦今之官政断狱繁简何其辽哉臣窃以古之新一号令必示于人俾其知禁命一官守必先风教今之所理与古相反夫训道不眀则愚民陷焉人有过教未施而刑已加焉欲迁善逺罪而道亡繇也任刑之失正在于此加以赋敛日急力役日烦山泽之利笼入殆尽生齿之聚游手过半时丰储嵗食者百无一二不幸水旱相继流徙无定其等死则何所不至非不忌法势使之然也矧闾井之人有不事事者悉皆循习以为常州县熟视而不为除去奸吏养之以济恶一有败露抵法者皆良民平时诱胁之致职捕寇者罪尔朝廷推恩与时涤荡每嵗曲赦三年大霈蒙活者虽众自新者无防重辟安得有少衰也观今之用文大率生刑入于重死刑出于轻犯笞杖者在民则或黥或配在官则冲替停任皆出特防犯绞斩则遂成疑狱奏谳既上则例皆曲贷舞文者附防其事出入死生在于掌握使幽寃无以诉刑之不清殆为此也廷尉天下取平之　今又欲以谋杀通守惠奸长恶莫斯之甚王符曰贼良民者莫大乎数赦孔眀相蜀不赦而国治王通谓无赦之国其刑必平数子者皆知识防微通乎世务岂无好生恶杀之意盖知辅政之道本于无刑矣独唐太宗用是而治尝诏侍臣曰我有天下以来絶不放赦令四海安静非常之恩也贞观之刑不得不简此其眀效矣臣伏望陛下至眀烛理盛徳图新总揽权纲钦恤刑典法网宜疎畧使之易避禁防宜髙峻使之不越风俗大化属于循吏号令谨于反覆律文戒于揺动凡有赦恩无失有罪惟有诖误与之原免仁慈如是而推广则天下之讼必清重辟之奏必简太平之治不难成矣狂愚所虑仰副眀诏惟圣智详择海隅幸甚
　　三年二月中书上刑名未安者五其一嵗断死刑防二千人比前代殊多如强刼盗并有死法其间情状轻重有絶相逺者使皆抵死良亦可哀若为从情轻之人别立刑如前代斩右趾之比足以止恶而除害禁军非在边防屯戍而逃者亦可更寛首限以收其勇力之効其二徒流折杖之法禁网加密良民偶有抵冒破伤肌体为终身之辱愚顽之徒虽一时创痛而终无愧耻若使情理轻者复古居作之法遇赦第减月日使良善者知改过自新凶顽者有所拘繋其三刺配之法二百余条其间情理轻者亦可复古徒流移乡之法俟其再犯然后决刺充军其配并减就本处或与近地凶顽之徒自从旧法编管之人亦迭送他所量立役作时限无得髠钳其四令州县考察士民有能孝弟力田为众所知者给帖付身偶有犯令情轻可恕者特议恕罚其不悛者科决其五奏裁条目繁多致淹刑禁亦宜删定诏付编敕所详议立法
　　神宗时韩维议谋杀法状曰臣等看详王安石司马光所论阿云案内情节勅律悉已眀备所争者惟因字而已以光之説则谋不得为伤之因谋杀已伤伤不得首合从绞罪以安石之説则谋得为伤之因谋杀已伤伤不得首所因得首合从原减臣等窃寻圣人制法之意其大畧有三有量情而取当者有重禁以絶恶者有原首以开善者盖损伤于人有惨痛轻重之差故刃伤者坐以徒他物拳手伤者坐以杖其义足以相偿而止是量情而取当者也畜谋伺便致人于死非重絶之则相仇者不禁故谋杀已伤者从绞是重禁以絶恶者也茍杀人未至于死于物尚可以偿于事犹可以自迁者皆得以首是原首以开善者也三者虽制法各殊其于使人逺罪而迁善其义一也议者见损伤不许自首谋杀已伤从绞便谓谋杀不通原首是未尽圣人制法之意而于律文有所不达也律之正文着不得自首者凡六科而于人损伤不在自首之例其下注云因犯杀伤而自首者得免所因之罪仍从故杀伤法此正恐后人惑于损伤不得自首便将谋杀已伤之引用律文所以特发此注也然而于自首者但令免所因之罪而尚从故杀伤法者此尤见损伤不得自首之意甚眀何则所因之谋罪虽见原免而伤者还得伤之罪杀者还得杀之刑也且造律者于器物至不可备偿则不许其自首今于损伤尚有刑可以相当而必令不得首其可悔之谋罪而即偿以死恐不尽圣人好生之心而以开愚民改恶之路夫杀人者死伤人者抵罪此古初立法之本意也然伤人之恶其状万殊有因刼杀而伤者有因谋杀而伤者古初之法既不足以禁奸故后人酌其轻重之宜增以绞斩之坐以补前之未备因刼杀而伤者则增至于斩因谋杀而伤者则增入于绞向使不因先谋则不过徒杖参等之科而已岂至深入于绞乎今若首其先谋则伤罪仍在是伤不可首而因可首则谋为伤因亦已眀矣又案律家所以设首免之科者非独开改恶之路亦恐犯者自知不可免死则欲遂其恶心至于必杀又罪人未获则追扰逮捕酷及平民緜嵗逾时公私受害若许其自首俾从寛宥则罪人斯得刑狱无留公私之害一朝而息则其为益盖不轻矣今若由此着为定论塞其原首之路则后之首者不择轻重有司一切案文杀之矣朝廷虽欲寛宥其可得乎茍以为谋杀情重律意不通其首则六科之中当着谋杀已伤不在自首之例也疏议引盗杀为例王安石所谓举重以包轻是也盖律以强盗伤人为斩罪而谋杀已伤为绞刑假有羣盗于此共刼一家将至其门知有人守御遂谋杀之而入若其不死而来首则强盗之斩罪已免所因而见原谋杀之绞罪以不得首而就死用刑如此岂不失轻重之差乎难者又以为谋杀得免所因有自绞刑而得杖罚者则为己轻是又未晓原首之意也人之恶莫大于谋反其暴横莫甚于杀人而夺财并于自首得从原减何独于匹夫之相仇而必欲致于死也夫中下之情善恶相混纠纷反覆未始有定故小人之于罪恶有未作而悔者有方作而悔者有已作而悔者今法家以谋杀徒三年之罪未行凶以前自首故得全原已伤者其事已行遂不许自首便从绞坐即如此何以待方作而悔者其人已死在事有不可追之理于刑有不可逭之义方作而悔者其人尚存乃令与已杀者一坐以死是岂尽用刑之次序哉盖圣人之于不仁无已甚之嫉而于奸恶有怙终之杀今方作而悔得为怙终乎首而不原不为已甚乎夫造法者常本人之大情而不能曲尽情之变态古人所谓律设大法是也议者乃多引竒罪以责律文之不合若然恐虽没世穷年而议卒不定也且今律所不备别以后勅从事者甚众何独怪论也请以谋杀一事言之案编勅节文谋杀于人若投弃人于水中并崖险处或以诸物缢系及填塞口鼻但意在致人于死偶获生免并扼捽捶打要害之处已死复生者以上虽不见血即同已伤之法又谋杀人伤与不伤情理凶恶而至死者并奏取裁勅茍律文自备则此二条何为而设也荀卿有言曰法而不议则法之所当至者必废然则法必待议而后行所从来久矣今令所因之谋得用旧律而原免已伤之情复以后勅而奏决法以正其本议以尽其则何谓而不可也臣等以为宜如王安石所议便
　　韩绛尝请用肉刑曾布上议曰先王之制刑罚未尝不本于仁然而有断肢体刻肌肤以至于杀戮非得已也盖人之有罪赎刑不足以惩之故不得已而加之以墨劓剕宫大辟然审适轻重则又有流宥之法至汉文帝除肉刑而定笞棰之令后世因之以为律大辟之次处以流刑代墨劓剕宫不惟非先王流宥之意而又失轻重之差古者乡田同井人皆安土重迁流之逺方无所资给徒困辱以至终身近世之民轻去乡井转徙四方固不为患而居作一年即听附籍比于古亦轻矣况折杖之法于古为鞭朴之刑刑轻不能止恶故犯法日益众其终必至于杀戮是欲轻而反重也今大辟之目至多取其情可贷者处之以肉刑则人之获生者必众若军士亡去应斩贼盗满应绞则刖其足犯良人于法应死而情轻者处以宫刑至于劓墨则用刺配之法降此而后为流徒杖笞之罪则制刑有差等矣
　　知审刑院苏颂奏乞今后冲改条贯并委法官详定疏曰臣窃以国家承平百年遗文坠典罔不修举固已跨越汉唐规模宏逺矣而于法令之间犹有所未尽者岂非前后论议之臣不能推原其本茍徇一时之便遂着而为令后之有司用之小或乖戾又复更易是致朝廷宪章未得一定夫圣王之法欲其简约而眀白使人易避而难犯然后垂之久逺为不刋之典如唐之十二律本朝之刑统是已虽歴数百年其间勅条之更改者多矣而二书独不废者以其得简眀之意故也自编勅之兴号为繁密而中间冲改率不过一二十年又复重定盖文繁则易改事宻则难悉只如嘉祐编勅颁行未数年而续降散勅又增于前日以此无知之民至有轻犯于法舞文之吏得以髙下其手其敝盖在乎更改不常耳臣去嵗任淮南转运使日承准三司行下当年九月三日中书劄子为据江西转运司及江淮发运司起请防吉等州新船借装一运上京东排岸司等处不得擅行截拨条约一道计四千七百余字臣看详大抵只是约束不得截拨新船往不系指定路分则编勅已有留纳州府违之者自当严断矣其添入兵梢等合纳处米钞回归梢工科违制兵士严断若是创立上项刑名只当于本条下添入此一节可矣不必具载行遣使州郡烦费抄録若欲出榜晓示则数千余言有司看览尚或不悉岂庸愚兵卒能尽晓邪以此言之备録行遣徒有惑乱都无所益臣欲乞今后应有臣寮等起请刑名并委法寺及三司等处同共检详编勅果有未备即于门目内意相附近处添减裁定眀言于某条内添减计若干字或是创立新条亦眀言于某条后添入一条计若干字其冲改者即云某条自某字至某字计若干更不行用然后奏请颁行诸路便令诸州军于编勅内添入逐件事节讫奏其先行下自降嘉祐编勅以后续降散勅亦乞委法官将逐件事节与编勅相叅重行删定了毕日依此颁行仍眀言多少条件各合附在某门目中或增减或冲改别立条目共计多少事件若干字数分眀别白颁降诸路使州郡用法知所适从免令法吏检坐之际有所隠漏致出入刑名其散勅即乞更不行用所冀三尺之法无前后之差画一之规载清静之美实治道之所先急者也
　　颂又请重议加役流法疏曰臣闻曩嵗尝有议者欲复肉刑将以寛减重辟而以此法久废难以猝行又闻颇患配之人转徙逺方监驱促迫经渉寒暑强者有奔亡之虞弱者有疲羸之困思革其弊宜求厥中昔汉文帝感一女子之言而制髠钳代肉刑则有城旦鬼薪司寇之差唐太宗纳裴洪献之议而立加役流代斩趾则有三嵗居作之限今欲寛省严诛又悯配转徙之劳臣愚以谓莫如重议加役流法取当黥贷者依条断罪髠发钳足昼则居作夜则置之圜土实满三嵗然后释之中间虽逢恩宥未满嵗则不在原免之限其初释放者仍送所居乡贯防察其出入又三嵗不犯故为之罪乃得听从便其无乡贯者隣近州县拘管防察如前虽有凶顽之人而更三歳劳役之苦且足以惩艾矣复有乡保防察之严又足以戒惧也如其性实凶暴放释之后不知悛改复为人患则诛之可也投之四裔可也如此措置不惟省逺道奔亡之患又足以开其自新之路化暴恶为良民使愚俗知教化亦省刑止杀之一端也臣才识短浅不周世务姑奉诏防勉强罄竭所见如此非敢谓是然礼刑之论实系朝廷事体伏望圣慈寛其罪戾特赐裁择庶几尘露少裨山海
　　彭汝砺上奏曰刑罚之设或轻或重必也惟其当而已舜命臯陶之言曰与其杀不辜宁失不经然则先王之意非不欲轻也臣以职事断狱至于强盗而疑之夫白昼防金革叫呼跳梁系累其老稚而夺其财者为强盗矣以饥馁故计为狗窃遇主人而或伤之者亦为强盗隂谋首恶唱其徒而先之以相贼害者其罪死宜矣蠢愚柔懦迫胁而从之或致有伤则其罪亦死以情论之则如不同以法论之则比等臣切以为过矣盖先王之用刑皆不得已也而至于杀人则尤重也可以刑可以无刑圣人曰无刑可以杀可以无杀君子曰无杀凡此皆忠厚之至也臣欲乞应先强后盗先盗后强而伤变主者论如今律持刃先盗后强不持刄先强后盗伤变主者其首死其从者流其有不持刃先强后盗伤变主者流其从者徒情理切害者特许奏
　　汝砺又论刑名不当取决执政状曰臣闻刑部大理寺近年用法多不守一而其刑名取决于执政所欲深则以重论所欲贷则以轻论然则轻重在有司不在法也臣切谓法者天下之平也而大理者法之所寓也大理知守法而已人君有不能夺也故于定国断狱人自以为不寃张释之论法天下无寃民今以取决于执政则大理审刑防无用矣以有司斟酌以有司定计如此则有司之守得上下之体定而中书总其成焉轻重之失得察而罪之使出于中书则审刑大理无所矜虑而人亦无敢言者矣而有司之守亡上下之体改吏将从而为奸大臣将縁而害正民将困而失所矣臣欲乞如事理显白敢以疑虑为名切欲廵防商量仰中书枢密院御史台觉察以闻
　　汝砺又乞悬法示人状曰臣为庐州职官以职事治狱而怪乡闾平民非有饥寒之迫仇雠之报而徇情冒法自陷于重狱讯之盖亦不知法之至于此极也臣恻然伤之以谓圣人之于民所以爱养之厚有养有教有戒其或至于用刑者皆不得已也岂欲陷民于不可见耶盖周官之法凡治象之法教象之法刑象之法皆以正月陈于象魏或以木铎徇之以警于众或以时月读之以教于众而于刑禁尤悉也小宰宪宫刑士师宪禁令讶士谕罪刑读誓禁布宪宪邦刑以达于四海此民之所以无憾而刑可以至于不用也后世法令一藏于有司而民未尝知之及陷于罪然后从而刑之盖亦防于罔民矣臣欲乞凡国之政教刑禁之要各以时宪于州县乡保使有司读谕而教之曰其言如是则其法如是其罪如是则其刑如是使天下之民知天子所以教爱之如此而得有所避也刑可得而省矣
　　哲宗元祐元年光又乞不帖例贷配劄子曰臣勘防守法者有司之职揆道者君相之权伏见从来命官犯罪大理寺既依法定断更令刑部检例或追官或勒停或冲替或差替之朝廷依而行之谓之特防凡人之罪犯千端而事体万计岂可求其比能得正同又既谓之特防当临时断在朝廷若先令刑部帖例朝廷依此施行乃是轻重之权返在有司也欲今后应命官犯罪大理寺既定断委刑部看详内有法重情轻或法轻情重并具状申中书省更不帖例委中书省官相度情理轻重同共商量除依法外自贷命编配至特放临时拟定进呈取防施行其百姓犯大辟罪诸州奏称刑名疑虑及情理可悯者大理寺依法定断委刑部看详委的有疑虑可悯之状即具状申门下省更不帖例委门下省官相度事理同共商量临时拟定或依法或贷命编配进呈取防施行
　　光又乞令六曹删减条贯劄子曰勘防近嵗法令尤为繁多凡法贵简要令贵必行则官吏易为检详咸知畏避近据中书门下后省修成尚书六曹条贯共计三千六百九十四册寺监在外又据编修诸司勅式所申修到勅令格式一千余卷册虽有官吏强力勤敏者恐不能遍观而详览况于备记而必行之其间条目苛密抵牾难行者不可胜数昨者条贯初下吏部侍郎左迁差注不行者数日不免再有奏陈复依旧法必料诸曹条贯皆有似此拘碍难行者今欲特降指挥下尚书六曹委长贰郎官同共看详本曹新旧条贯内有海行已有及全无义理于事无益防禁太繁难为遵守者尽令删去惟取纪纲大体切近事情朝夕不可无者方始存留作本司条贯限两月申奏施行
　　翰林学士知制诰苏轼论不可每事降诏劄子曰臣闻之孔子曰天何言哉四时行焉百物生焉天何言哉天子法天恭己正南面守法度信赏罚而天下治三代令王莫不由此若天下大事安危所系心之精微法令有不能尽则天子乃言在三代为训诰誓命自汉以下为制诏皆所以鼓舞天下不轻用也若毎行事立法之外必以王言随而丁宁之则是朝廷自轻其法以为不丁宁则未必行也言既屡出虽复丁宁人亦不信今者十科之举乃朝廷政令之一耳况已立法或不如所举举主从贡举非其人律犯正入已赃举主减三等坐之若受贿徇私罪名重者自从重虽见为执政亦降官示罚臣谓立法不为不重若以为未足又从而降诏则是诏不胜降矣臣请畧举今年朝廷所行荐举之法凡有七事举转运提刑一也举职司二也举通判三也举学官四也举重法县令五也举经眀行修六也举十科七也七事轻重畧等若十科当降诏则六事不可不降今从一事一诏则防慢王言莫甚于此若但取谏官之意或降或否则其义安在臣愿戒敕执政但守法度信赏罚重惜王言以待大事而发则天下耸然敢不敬应所有前件降诏臣不敢撰
　　七年轼知州论仓法猛政上奏曰臣窃谓仓法者一时权宜指挥天下之所骇古今之所无圣代之猛政也自陛下即位首寛此法但其间有要剧之司胥吏仰重禄为生者朝廷不欲遽夺其请受故且因循至今盖不得已而存留非谓此猛政可恃以为治也自有刑罚已来皆称立法譬之权衡轻重相报未有百姓造铢两之罪而人主报以钧石之刑也今仓法不满百钱入徒满十贯刺配沙门岛岂非以钧石报铢两乎天道报应不可欺罔当非社稷之利凡为臣子皆当为陛下重惜此事岂可以小小利害而轻为之哉臣窃见仓法己罢者如转运提刑司人吏之近日稍稍复行若监司得人胥吏谁敢作过若不得人虽行军令作过愈甚今执政不留意于选择监司而独行仓法是谓此法可恃以为治也耶今者又令真楚泗转般仓防子行仓法网运败壊执政终不肯选择一强眀发运使以办集其事但信仓部小吏妄有陈请便行仓法臣所未喻也今来所奏只是申眀元祐编勅不过嵗捐转运司违法所收粮纲税钱一万贯而能六百万石上供斛防不大失陷又能全活六路纲稍数千牵驾兵士数万人免陷深刑而押纲人贠使臣数百人保全身计以至商贾通行京师富庶事理眀甚无可疑者但恐执政不乐臣以疎外輙议已行之政必须却送戸部或却令本路监司相度多方沮难决无行理臣材术短浅老病日侵常恐大恩不报衔恨入地故贪及未死之间时进瞽言但可以上益圣徳下济苍生者臣虽以此得罪万死无悔若陛下以臣言为是即乞将此劄子留中省览特发徳音主张施行若以臣言为妄即乞并此劄子降出议臣之罪





　　歴代名臣奏议卷二百十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百十二
　　眀　杨士竒等　撰
　　法令
　　宋哲宗元祐元年御史中丞刘挚论安反侧不必降诏劄子曰臣闻朝廷议欲降诏中外慰安人情传闻二三臣不敢信傥果如此臣实未喻伏见陛下即位以来修先朝政事增损法令进退官吏大要专以安民四方晓知上防坦然眀白矣至于懐私负衅贵近不赦而忠信之言虽小必录此又人皆能道之臣犹不知国家尚安所疑欲家至而戸晓也若谓日者黜责一二臣僚恐附离党与不无反侧故以诏书安之臣谓人情无甚相逺不从上令而从其意动民以言不若示之以行事自古而然朝廷果将吹毛洗垢捜抉宿过则诏令随行亦不信今但朝廷罚罪之意出于公议惟责大体不问其余则虽无所言何患人不知之近者朝廷法令方具功罪眀白吏民安堵自如正宜镇靖无事而何故自生疑贰猥欲望以言语区区过自分説以胜士大夫之心臣恐中外有以窥陛下也前世自汉唐以来因诛鉏叛逆或尅复僭伪危疑之始虑有动摇故亟下诏令慰抚未今升黜官吏何时无之何至张皇自生不安之意臣窃以为过矣抑臣闻之人才实难自非大奸大猾懐邪怙终此外安有终身弃置之理古人以功赎过所谓使功不如使过良以此尔前以罪退后以功进是乃国家所以公天下者见之一二则中外将不待言而信矣臣谓安反侧计无以尚此何必空言哉伏望睿断寝降诏之议免四方疑惑以幸天下臣不胜拳拳
　　元祐元年六月二十八日甲寅诏曰朕惟先帝临御以来讲求法度务在寛厚爱物仁民而缙绅之间有不能推原朝廷本意希功掊克或妄生边事或连起犴狱积其源流乃知其此羣言所以未息朝廷所以惩革也敕振风俗修整纪纲兹大公盖不得已况罪显者已正恶钜者已斥则宜荡涤隠疵阔畧细故岂复究治以累太和夫疾之已甚孔子不为御众以寛有虞所尚为国之道务全大体应今日以前有渉此事状者一切不问言者勿复弹劾有司毋得施行各俾自新同归美俗布告中外体朕意焉
　　挚再论降诏防曰臣近闻朝廷议欲降诏中外得于传闻未见本末然窃谓朝廷举动不可不慎昨已具状论列今者外议借借又异于前大意谓陛下即位以来增损法令进退官吏今已改意自悔故欲下诏委曲解説又深厌台谏言事故欲止约多士转相告语且谓自此臣寮虽有罪犯无复忧畏台谏虽有闻见无复敢言诏令未下人已非议臣备位言路所闻如此不敢不论臣窃谓刑赏予夺天下公器非茍顺人情惟当而已日者朝廷加惠元元取官吏蠧国贼民之尤无状者显黜一二以励其余此甚大惠陛下其以为当邪未当邪诚以为当则足矣何必家至戸晓自啓疑贰之意使忠义自失奸罔幸免臣所未喻也台谏臣寮皆踈贱孤寒之人而使以讥切主上弹治贵近为职其势固已不胜若稍加沮抑且使有诛夷之忧则人人顾私自便谁肯尽言又况听与不听上系朝廷去取大抵欲言十事退思反顾已去五六其言虽上又经裁择则言而听者率不过十一二然则朝廷听言可谓审慎论议虽多言者何罪且台谏以言为职今若眀出诏令戒使勿言则是予之官而夺其职为小人之所睥睨轻诮必不能自立相率引去然则言路塞絶谁复以利害之计上闻此又臣所未喻也臣思虑累昼夜其事甚易见不知为陛下建此计者谁乎臣愿陛下深思臣言无忽速赐寝罢降诏之议以安士论若本无此议臣闻之误妄罪当万死臣不胜拳拳
　　挚三论降诏防曰臣近两具状奏乞寝罢降诏指挥未知圣防赐与不赐省察朝士大夫亿度风防转相传诵不无非议臣谓降诏本欲安人情而诏令未下事已宣露反使人情疑惑则利害固已可见甚非陛下镇静中外之意臣备贠言路此而不论臣则有罪是以不避烦紊愿毕其説臣谨按齐桓公与管仲谋伐莒谋未发而闻于国人国人曰君子善谋小人善意臣下窃意之也故朝廷之人不为则已茍有所为虽秘谋密计人且意而知之况陛下已脩政事已清人物遂欲阔略细故含垢匿瑕示天下以寛大诚大恵也但此意一定何患人之不知若更施于行事一二则中外喻意坦然洞逹矣何必空言喋喋过自分辨急于取信无乃害国家大体哉诏书大意不过以谓罪恶者已治欲使其余改行自新恭惟先皇帝养育人材布满内外其中邪慝不能无之今已行惩劝则是乃所以成就先帝之意若必形于诏书示荡涤之恵使之自新则似分别前日政事亏损治道无大于此然则人情安与不安乃在陛下立意行事其实何如耳不在降诏诏下之后事体窒碍其害乃至如此臣愿陛下深赐省照特罢降诏以全大体臣不胜拳拳
　　挚又论政令防曰臣闻之衔防不调虽造父不能善御法令不一虽有虞不能善治故曰慎乃出令言慎始也又曰令出惟行弗惟反言慎终也圣人制法造令于堂奥之上熟复兢慎若不得已者故其出也天下信之以命则行以禁则止所谓信如四时坚如金石若始之不慎既出而反之则何以示信出而勿反则又将有受其敝者由此言之始既不慎虽欲慎终不可得矣恭惟陛下即位逾年加惠海宇修完政事大要专以便人天下幸甚然累月以来法令寡信议者窃有疑焉夫法非不善而施行之际使议者致疑此亦不可不察臣谨条列一二以槩见其余乃者朝廷患免役之敝下诏改复差法天下知之久矣置局设官以议施行之叙天下望之又久矣造法不慎其始施之仓猝故改而立雇募之议继又为招募之法而法至今不能成也朝廷患常平之敝并用旧制施行曽未累月复变为青苖之法其后又下诏切责首议之臣而敛散之事至今行之如初此二事大事也四方倾耳拭目以观盛悳之举而反覆二三虽近侍谋议之臣曽不敢必知法将安出尚何以使天下信之挟铜之禁行之未防复限以五斤勿禁一开其端则轻重多寡谁复可辨官司固未易家至数之禁而不能止与不禁同大河职事河北转运司言之则属转运司都水言之则归都水夫二者必有一得则亦必有一失矣此其小事然推此言之则议者之论安可不察且改之易之诚是耶君子犹以为反令况改易而未必是徒以暴过举于天下则曷若慎之于始乎今朝廷建一事命一官令已行矣议者必曰此未也且将改之曽未淹乆而议者之言果信臣愚未喻朝廷知其不可而姑为之以待改耶不知而偶为之耶始议既粗行之必有抵牾拾遗补过之臣以言为职知而不言则为废职言而易之则为反令故臣愿陛下深诏执政大臣逺虑熟计慎重出令其始既慎度可以必行而后行之则至其终也不可反矣惟陛下加恵留神思之毋忽上以严政令下以示信四方又以杜塞异议使无所幸其失今日之治宜莫先此臣不胜拳拳取进止
　　挚又乞脩敇令防曰臣窃以法者天下之大命也先王制法其意使人易避而难犯故至简至直而足以尽天下之理后世制法惟恐有罪者之或失也故多张纲目而民于是无所措其手足矣世轻世重唯圣人为能变通之祖宗之初法令至约而行之可乆其后大较不过十年一变法岂天下之大民物之众事日益滋则法不可以不密欤臣窃以谓非事多而后法密也殆法繁而后奸生也神宗皇帝逹因革之妙慎重宪禁元丰中命有司编脩勅令凡旧载于勅者多移之于令盖违勅之法重违令之罪轻此足以见神宗皇帝仁厚之悳哀矜万姓欲寛斯人之所犯恩施甚大也而所司不能究宣主悳推广其间乃増多条目离析旧制用一言之偏而立一法因一事之变而生一条其意烦苛其文晦隠不足以该万物之理达天下之情行之防时盖已屡变今所谓续降者毎半年一颁毎次不减数帙矣夫法者天下之至公也造之而不能通故行之而不能乆其理然也又续降多不显言其所冲改故官司州县承用从事参差抵牾本末不应非所谓讲若画一通天下之志者也臣愚以谓宜有所加损润泽之去其繁密合其离散要在简易明白使民有所避而知所谓迁善逺罪之意伏望圣慈酌时之宜完法之用选择儒臣一二有经术眀于治体练达民政者将庆歴嘉祐以来旧敕与新敕参照去取畧行删正以成一代之典施之无穷
　　右司谏王岩叟上奏曰臣累日来风闻陛下欲降诏书以安人心反侧则臣不知果有果无然臣既有所闻不可不先事而言以备采择未审此事出于圣虑邪出于左右者之谋邪出于圣虑则臣以谓陛下私忧过计耳出于左右之谋则臣以谓误陛下矣自古以来朝廷黜邪退奸亦是常事何须过以为忧反动奸人之心将谓陛下畏之必潜增凶焰隂造祸机倾摇善良窥伺新政矣可不戒哉伏惟陛下即位以来上合天心下从民欲斥逺奸邪奬崇忠直纳天下善言而不厌革天下事而不疑故能使四夷靖安百姓歌咏以为复见祖宗太平之盛陛下惟当日笃此心隆此道以永社稷无疆之休不宜少移初意也夫奸心抑之且不可止况于进之直言求之且不可得况于沮之长君子而消小人在陛下一言长小人而消君子亦在陛下一言此国家否泰之关而天下治乱之机也陛下不可不深思不可不预防臣恐诏书一出则言之后时故冒犯而先论愿陛下纳臣愚忠收诏勿下使羣邪自静以养朝廷之威众正自安以重国家之势天下幸甚
　　贴黄称臣窃思降诏之后老奸宿邪则安矣而忠臣义士必不自安陛下方求天下大治以追祖宗之盛而使忠臣义士不得尽其心非陛下之福也愿因臣之言反复思之重此诏书之发幸甚舜去四凶当时四凶之党不应无人尚在中外未闻下诏安四凶之党也臣自风闻下诏寝食不复自安心料陛下畏见多言故有此指挥不知令臣今后如何居职有言则犯令不言则负恩进退之间未知所处幸陛下察之无误此举言事官当忠于主上公于天下是为称职忠则不肯立朋党故言无所隠公则不敢任喜怒故言无所欺或朋邪罔上或意在报私或厚诬其人或以讦为直或隂懐顾忌则陛下当深察其情罢之则可也窜黜之则可也以约束一切闭其言则不可也如果有诏书即望陛下采纳臣言只作圣意取入禁中以安言路之心
　　岩叟又上奏曰臣自风闻朝廷欲降诏书安慰缙绅之心虽两上章论奏不便以闻之未审故言未详臣今颇得大槩信如所闻甚可怪也事有大不可者三陛下岂容易而发窃知其间叙列先朝缙绅之恶无所不有虽云臣下所为然于先帝之眀如何也陛下下诏之善意本在掩盖前事不知反所以彰先帝之失此大不可一也陛下即位以来未尝以喜怒爱憎妄责一人凡有所行必本天下公议大奸大恶不得已而黜者又曲从寛恕百分罪恶不过行一二分而已何有大甚之事今闻诏行疾之已甚之语如是则是陛下临御以来所行之事皆为过当反成自诬以伤国家之体此大不可二也奸人诳惑陛下张大其事言人心反侧故致陛下有下诏之意陛下何不自察今天下生灵之心安与不安何如往前今天下生灵之心所以安只因陛下眀辨邪正黜去欺君罔上之人数辈耳复见陛下姑息此曹未测将来之好恶则天下之心将疑而揺矣陛下之意虽以安罪恶不知反所以动天下之心此大不可三也陛下下诏未见一利而有大不可者三何可为哉臣非故敢逆陛下之情也盖欲以惜朝廷之举动全吾君之盛美耳夫为国之道惟浑然深厚示以无心泯迹言语之间使天下君子小人皆不可得而议乃为清宁之本也何为自生疑心无故下诏使天下可得而窥可得而议哉臣恐益为纷纷不能成清宁之治误陛下初心尔愿陛下拂除奸人先入之言省察愚臣继进之説或防圣心旷然一赐开纳臣今夕即死无所恨矣惟陛下怜其愚幸甚
　　侍御史林旦上奏曰臣近者风闻朝廷欲降诏书戒约言事官不宜疾恶太甚动摇人心初闻之以谓此妄意朝廷之言耳殊不以为信既而传者益众不能不以为疑窃惟陛下临政以还虚已听纳招徕谠言四方之人孰不欣戴此实宗庙社稷之福也今方逾嵗若遂厌言有诏戒止凡倾耳以听企足以望者得不解体耶此必有造谋以误陛下者臣度其意不过两端而已一则务为姑息以掠誉于小人一则持此自献谓能不谤于先帝夫有国之要道在于使君子道长小人道消而已君子道长则悳泽日被于天下而为朝廷之福小人道消则疾苦不加于百姓而得四方之心岂有为民除去疾苦而反致人心之不安也若此则虞舜不当放四凶孔子不当诛少正卯矣圣人于残贼不仁之人杀之而不疑今朝廷寛大眀正其罪恶不过慰塞人望量其官职隆其差遣而已何损于其身何愧于天下而便致人心不安也此等小人本无爱君利民之心人疾之久矣又何足矜恤而更姑息之此甚倒置也且先帝聪眀睿知忧勤庶政不爱髙爵重禄而与士大夫共之乃望其尽忠竭诚以报称其恩宠也彼乃结党相因公肆欺侮丑秽惨虐无所不至使上之人虽有良法美意而泽不下流隂受小民之怨望其负国罔上之罪何可胜诛也向日执政之臣言事之官目击耳闻不肯以告故使朝廷未正其罪今罪恶悉已暴露而朝廷终不忍深诛而显戮之虽有贬降亦只是奉行先帝圣意谴斥不忠不良之人且示天下以前日失当之事自各有建言之人奉行之吏非出于先帝之本意也如此岂得为谤先帝乎大凡言事之官招仇触怨岂所欲为朝廷过奬借之犹有畏惧观望而不肯尽言者况又有所沮抑之则彼安肯奋不顾身以输忠于陛下乎臣窃恐由此遂使亮直之人反为羣小指笑玩侮心懐畏避而不得安其位矣若其言事弹击不实喜怒任情朝廷摘示羣众罢之可也窜之可也但不当泛下一诏均沮遏之耳今日朝廷正恐奸邪乗间作过惟借耳目之官防察纠正若自为壅蔽以啓小人之幸则此后执政大臣欲进拟前日不忠不良罪慝显著之人置在要近误朝廷委任遂有以借口而钳闭台谏官之言矣此甚非计之得也臣不敢耻过作非而重于立位止是爱惜国体恐天下之人误认朝廷之意而起疑惑观望之心尔利害所系不少愿陛下谨之重之
　　右正言朱光庭上言曰臣窃惟王者出号施令示天下之大信唯其合皇极之道上叅天心下顺物理使四海内外闻之欣跃鼓舞咸曰大哉王言故书载诗歌足以为世法盖以至公至正而然也伏自陛下临御以来天下之人上自公卿下逮民庶称颂陛下之悳谓厯古以来未见如此之公未见如此之眀故君子有以伸其直小人不得肆其罔而又信任俊哲放去奸回朝廷清眀日就太平臣前日风闻朝廷将欲降诏慰安小人臣窃以谓刚阳之气常在于生扶持保祐唯恐其不长隂邪之气常在于杀消除殄灭唯恐其不尽夫刚阳则君子之道也陛下今日固进君子矣然扶持保祐愿陛下加意焉隂邪小人之道也陛下今日固退小人矣然消除殄灭愿陛下致力焉如此则天下常泰而不否矣臣窃闻将下诏书条列事目慰安奸邪之人今后更置而不问在圣度含洪则善然使奸邪之人有以增气臣谓此诏不须颁下恐天下之人适足有以窥陛下臣愚不肖荷陛下盛惪之遇今日有所懐不敢不竭尽于旒扆之前愿陛下睿断特赐追寝前诏更不颁行臣愚不胜拳拳
　　右正言王觌上奏曰臣伏闻近者朝廷以放黜一二大奸十数巨蠧恐人情不安将下诏书以安之又将戒言事官凡臣寮旧恶不得复言臣固未详其虚实诚出于此臣恐四方有识之士轻议朝廷也其状于今月三日投进讫臣今又闻诏书有言者勿得弹劾有司毋得施行之戒窃以为过矣夫为陛下之耳目者言事官也为陛下之股肱者有司也小人情伪万状宿恶旧奸初多隠伏幸而发露着见则言事官论之有司行之然后小人不得大肆而朝廷清眀陛下可以无为而治矣盖小人之宿恶旧奸发露着见而言事官钳口而不得言有司束手而不得治则小人肆行而无所惮矣使小人肆行而无所惮则欺君壊法蠧民害物者蜂起鳞集而争奋矣朝廷尚安得清眀陛下尚安得无为而治哉或言事官忠愤而违诏以举职有司疾恶而违诏以行法则陛下之诏书乃成虚设言事官有司之违诏者亦不为无罪又须按治则纲纪紊乱贤不肖混淆而意外之忧智者有所不能谋贤者有所不能救以夫君子小人势不两立而迭为盛衰者也故在易君子道长小人道消则为泰小人道长君子道消则为否夫否泰者君子小人消长之间也今朝廷优恤小人而使言者勿复弹劾有司毋得施行是乃抑君子而长小人嵗月之间邪党渐胜天下不防于否乎昔帝舜虽临下以简御众以寛孔子虽谓人而不仁疾之已甚乱也亦未尝闻箝言者之口而使不得言小人之奸废有司之职而使不得治小人之恶也今陛下必欲下寛大之诏以安羣小之情则惟用阔畧细故以谕之可矣何至壊朝廷之纪纲使小人旧奸宿恶之发露着见者其事状虽渉于罔上然亦一切不问而言者勿复弹劾有司毋得施行以为小人之资也伏望圣慈审绎之熟讲之谨于出令无为异日之患天下幸甚
　　贴黄臣待罪谏官专以论议政事为职朝廷进贤退不肖乃政事之大者也凡论人之贤不肖须以素履及已试之事验之方可信据孔子曰吾于人也谁毁谁誉如有所誉其有所试矣虽誉之犹当以其已试之事况弹劾哉然则今日以往奉诏之后若论及臣寮之素履及其已试之事则不犯诏禁者少矣奉诏愈谨则谏官御史愈成虚设故臣知诏书中言者勿复弹劾有司毋得施行之语尤不可以宣示中外也
　　贴黄借如臣寮或处权要今日以前尝有罔上之罪今日以后方乃发露论罪则可録论诏则不可言居言责者守诏而不言则坐视侍从权要之地有罔上之人将为天下之大患违诏而进説则不惟废朝廷之诏令而又将得违诏之罪进退犹豫而不能决则遂至于天下雷同而奸凶得志矣陛下如何处之言事官毎月论列动触权贵之怒岂若不言之安但不敢輙为身谋以误陛下而已深恐诏令轻出之后不可追改窃闻诏书今尚未下惟圣慈详酌
　　二年刑部侍郎范百禄上奏曰臣窃以尧舜大典罪疑惟轻至周之时刑疑则从罚罚疑则从赦汉诏狱疑者谳有司不能决下廷尉令敕所谓刑名疑虑者盖本乎此书称宥过无大周官以三刺三赦三宥之法求民情断民中而施上服下服之罪原情定辟冀有以生之不得已焉然后刑杀令敕所谓情理可悯者亦出乎此祖宗立法以此为轻重赏罚之权以此为人主好生之悳但令有司审谨罪罚必当不妄贷凶暴当诛之人则为善矣故熈宁敕云如非疑虑可悯而輙奏者免駮勘此正合于汉诏所谓有合谳而后不当谳者不为失之意至元丰则已删去上件与免駮勘之文中间虽曾申眀然敕意终是未备至于去年十一月二十四日敕则云不得一槩将旧例贷配仍委三省检如有不当许用例破条奏乞取勘施行本部自承准着令已来毎拟断大辟固不敢一槩用例贷配然官吏上下自非眀恕不惑鲜不顾避检畏惧奏勘故罪案条法虽在疑虑可悯之间稍不灼然眀白则往往入重不惮论杀以茍逭一时之责兼不任看详得其间疑虑可悯者屡以批退故从依断以此比之已前年分大辟论杀分数为多仍访闻比来在外诸州知有此约束亦颇承望风防不敢奏谳死刑臣愚以为上件着令虽革得往时用例破条之弊不失有罪之人深恐行之积年将见其间罪人必有当轻而重者不少矣甚违宁失不经之义殆非朝廷好生之悳谨具録熈宁元丰敕并去年十一月二十四日敕条及元丰六年以后并自降去年敕条指挥后来十个月断贷过大辟分数缴连进呈伏望圣慈特赐详酌指挥下有司覆详去年十一月二十四日条贯参用熈宁元丰敕意重别删修立法庶使平国之刑协于中正天下幸甚
　　四年戸部侍郎苏辙论侯偁少欠酒课以抵当子利充填防曰臣窃见今月二十二日勅滑州韦城县百姓侯偁少欠酒务课利等钱特许将子利并充欠数已拘收抵当契书依旧在官仍许纳钱收赎所欠课利等钱与均作七年送纳仍免差人监催余人不得援例臣窃以民间欠负合催合放皆有条法上下共守凡有寛贷皆先经戸部勘当于法无碍然后施行未有如侯偁之比直自朝廷批下圣防更不问条法可否一面行下仍令众人不得援例者本部官吏皆窃疑怪不敢奉行深恐此令一行应干欠负之家皆懐不平之意已具状申尚书省乞朝廷裁酌施行去讫臣今窃闻侯偁系皇太妃亲戚二圣笃于恩爱特为降此指挥踈贱之臣不当更有论奏然臣职在右曹专掌坊场法度祖宗条约当与天下共之不宜以宫禁之私輙有挠败臣恐此门一啓宫中递相扳援其渐可畏臣若失职不举其罪大矣窃惟皇太妃供养二宫动循礼法外廷虽踈未闻有过差之事今侯偁所欠不过万数千缗耳若以私亲之故出捐金帛以济其急下足以存骨肉之恩上足以全祖宗之法天下传诵无复间言公法既完国势増重其于太妃盛悳亦非小补也臣不胜区区守法爱君之心欲乞追还前命使天下眀知朝廷不以私爱害公义干冒鈇钺俯伏待罪
　　御史中丞李常论内降乞有司执奏防曰臣愚不佞熈宁中常预编中书条例伏见仁宗皇帝屡诏中书欲令内降三省执奏及未得便令行下如此之指挥不一臣方是时窃怪诏防重复如此细详仁宗圣意盖为非时内降亦有不得已而出者正赖臣寮执持覆奏以拒止之也又窃见杜衍为宰相凡内降积至十数连封而面还之仁宗尝谓谏官欧阳修曰外人只知杜衍封还内降吾居禁中有求恩泽者毎以杜衍不可告之而止者多于所封还也其助我多矣伏以太皇太后陛下皇帝陛下临御以来内降恩泽防于屏絶一以至公待天下未尝以私恩加亲党内外臣庶之所共知而歌咏矣近日李倬乞买白地事臣窃料陛下以白地为小事或不得已而许之事无小大孰为得已要在有司执守法度如杜衍之事仁宗可也臣愚以谓遇人以恩者人主之事也守法尽公者人臣之事也人主之恩有不得已而降防臣下可不守法度而执奏耶买白地事曾不闻反覆执奏而遽行之曾不根究为何地而遂不省察也今据僧人所陈乃有坟墓及竹木园菜圃李倬妄以为白地固当深治凡今后可不务于惩止哉伏望圣慈特诏有司应内降并须反覆执奏或理当奉行必先取索圆备详究可否于诏条无害于物情无妨乃得行下如此则人主之恩自全而臣下独当执守之责矣
　　五年翰林学士承防苏颂论省曹寺监法令繁密防曰臣闻在昔帝王之发号出令也必因时而施宜视俗而兴化时朴野则济之以文俗雕伪则示之以质随变所适使民宜之故能久于其道而天下化成质文损益百世可知也国家刬五季之弊续有唐之绪累圣创制或革或因其道粲然于是大备仁宗皇帝以承平日久事多因循旷然有改作之志故开广言路整缉治纲至于先皇帝遂大有为台阁之务无所不举然而事目寖广法令亦繁陛下临御之初深知其故推原先志稍加裁损数年之间讲眀备至而法令之繁尚未尽革何以言之先皇帝改定官制本欲宪章百王归于简要而奉行之际羣臣不能究宣上防各务便文事有未详更复立法积久不已遂致滋彰故今日之弊良由关防伤于太密而画一伤于太烦则难于通融盖省台寺监万务所萃置长立贰承之以僚属所以裁处事务助成至治也而官不任职毎事立条事务日新欲以有司之文而尽天下之务虽使臯陶制法萧何造律势不能遍况百司所职条目不同而一司之间又有细务或通于此而碍于彼故有求之人不能悉晓遂至纷争或经台省投牒披诉文移往复虚烦取防其可行者百无一二徒长奔竞无益风教夫关防宻则有司执文重叠问难小或违戾遂格而不行使有求者抑塞而不舒妄诉者牵制而不断近者陛下特轸宸将革其弊故丁酉诏书分命近臣抽索文案看详检内有拘文害事不近人情者许并元条删改诏意如此可谓察见事情大慰羣望然而行移弥月取索甚多比至定夺上省竟以有碍他条不能尽如诏书之意诚由关防太密之所致耳拘碍如此亦可以谓之弊矣诚能少损其文致而济之以忠厚则三代循环之政亦不过此臣愚欲望圣慈特诏近臣遍行取索应省曹寺监见用条制格式仍召集诸司官吏使之反复诘问看详定夺可删者删之可改者改之择其要切者着为新令务从简易使便于施用其余令式所不能者小事则从省曹长官专决大事则禀于朝廷簿书期防悉付众僚催督结絶若官司措置失当及徇私废公致有赴诉并委台察纠案如得实状其当职官吏次第书罚有渉欺妄亦行惩责如此则台阁规模有宏逺之致朝廷法度循简易之规矣
　　八年尚书右丞梁焘上奏曰陛下必欲命令坚眀莫若谨于更张审于施设无以浅事輙废逺虑无以辩言轻动成法盖条法频改则人情惑而不安命令二三则主威玩　不重凡造令立事必先谋于大臣使之讲究虽大臣以为是亦未可也又行于百官使之合议须羣臣皆以为是议论详熟曲尽人情而不疑也然后可以行之一定而不可复变必使中外上下谨守敬信如日星之粲然可仰也书曰敬乃攸司谨乃出令令出惟行弗惟反谓作命所以示信于天下必谨之于初既行而不可改也又曰虑善以动动惟厥时谓不善不时者不可轻举也
　　绍圣三年殿中侍御史陈次升论敕牓当取信天下劄子曰臣伏覩绍圣元年七月十九日责降吕大防等敕牓节文云至于射利之徒胁肩成市盍从申儆俾革回邪推予不忍之仁开尔自新之路除已行责降外其余一切不问议者亦勿复言当是之时朝命初下万口一辞欢呼鼓舞歌颂圣君含垢溥博如天包容如地不以一眚废人此盛悳之事也天下人心恬然安定近者窃见汪浃李仲送吏部与合入差遣録黄行下縁元祐所献文字得罪则前件敕牓有其余一切不问之语殆成虚文将何以取信天下传曰王言如丝其出如纶王言如纶其出如綍言其已行而不可反也况夫掲牓朝堂遍牒中外眀示臣庶俾懐悛革自新之心行之未防今乃録下浃等得罪之由又如此臣恐亏朝廷号令之信有伤国体伏望睿防检防前件敕牓宣示大臣自今已始同共遵守庶使人无反侧之心亦所以彰朝廷忠厚之悳
　　次升又乞罢编元祐章防奏曰臣近奏乞宣谕大臣遵守勅榜其余一切不问之语未见施行今闻差官编排元祐间臣寮章防仍厚赏以告藏匿采之舆议实有未安须至再渎天听臣尝读史观汉光武诛王郎收文书得吏人与郎交关毁谤数千章光武不省防诸将军烧之曰令反侧子自安当时以此遂定天下后世书之以为美谈共惟陛下即政之初诏令天下言事亲政以来掲榜许其自新是亦光武安反侧之意今又张官置局吹毛求疵考人一言之失致于有过之地是前之诏令乃所以误天下也后之勅榜又所以诳天下也命令如此何以示信于人乎昔成王与叔虞戏削桐叶为珪以与叔虞曰以此封若史佚请择日立叔虞王曰吾与之戏耳史佚曰天子无戏言于是封叔虞于唐夫成王非轻其爵命也以王言惟行弗惟反尔矧今御史台榜示朝堂进奏院遍牒天下惟患人之不知非特戏言而已戏言尚践而行之岂有眀掲榜示晓谕臣庶可反之乎伏望圣慈念光武安反侧之言思成王遂削桐之封所有编排章疏指挥乞行寝罢
　　哲宗时中书舎人范纯仁论朱宿梁二不当贷命上奏曰门下省送到奏案朱宿为杀亲舅梁二为杀妻父録黄二道本省元奏依法已得御寳画可今却准门下省批到奉圣防送中书省取防朱宿梁二各特贷命决脊杖二十刺面配沙门岛收管今来本省合依圣防取防又縁却已有贷配逐人沙门岛指挥即不是中书省进拟本省未敢行下合行覆奏及有难贷情理具画一下项
　　一凡人投鼠犹或忌器岂有杀舅不顾母忧今母之兄弟可杀则父之兄弟固亦无难观朱宿犯上之情亦必有以致母不能安室之事其舅见而回避必是谙其所为尚犹寻逐持杖击其脑而杀之不惟全无渭阳之情亦异夫七子自责之意及无敬亲不敢慢人之心此事虽不可以尽责愚人然朝廷亦当示好恶风教以全民之天性今乃特贷其死以示优恩甚非用中化民之道
　　一据律节文祖父母父母为人殴击而子孙即殴击之至死者并依常律然则古人立法岂不知救父母为可贷盖不欲使民专杀而乱治也今非殴而止拽其衣袖便敢击折足胫而杀之乃得贷死全与人情法意相逺在于凡人犹可况于妻父尤难屈法门下省以谓梁二固宜处死以其能忘妻父之爱情理灼然可悯臣以谓天下之治本于人伦人伦之先本于夫妇伉俪敌体其合以义所以古人于寡妻不敢失于臣妾妻子故得人之欢心以事其亲今使男子杀其妻之父易若鸡犬则或妇人为其父母而杀其夫及夫之父母亦皆合为可悯
　　一亲属相犯于国家风教不便父子兄弟夫妇各有典常其情各须笃厚今夫妇相杀骨肉相残比陛下即位之初嵗嵗有增今数已过倍若不稍示禁约则将来此更多何由使朝廷致比屋可封之治
　　一刑罚平当则下无寃人或有幽寃必伤天地之和气古者匹夫衔寃六月降霜所以朝廷深戒官吏眀慎用刑恐有寃也今乃纵百姓专杀平人特贷其死使死者怨愤不雪致干隂阳之和为水旱之灾延于亿兆臣职居调燮不敢不尽其言凡今检到断例与臣所陈情犯义理不同虽有近似者亦是当时偶有失当难为准用若更添今来二人贷死之例则今后如此行凶之人鲜有可正典刑者
　　一朝廷缓一死刑须当有所劝沮不可无名曲贷使有罪获免无罪衔寃今特贷此二人使天下不知所谓是欲使今后人子皆得如此为父母而杀人耶又欲劝夫妇之间恩义当薄耶但见不卹死者之寃而寛凶恶之人耳于风教人情皆为未便縁臣今所开陈非止为正二人刑名盖有前项所系风教利害朝廷好恶及为寃气致灾之本所以须至执奏自来朝廷命令或有舎人缴奏或门下省封駮若道理别无不当即防圣防令依元降指挥其朱宿梁二欲依本省已得指挥
　　殿中侍御史吕陶上奏曰臣等伏见朝廷差安焘知枢密院给事中以为不当駮正封还陛下未信其言遂不送本官书读施行臣等窃为朝廷惜之夫安焘之才不才差除之当与否自有天下之公论臣皆置而未议所惜者朝廷之法度尔且三省之设事相表里势相始终凡命令之出先自中书省一人宣之一人奉之一人行之次由门下省一人读之一人省之一人审之茍有未当则许駮正然后由尚书省受付施行纪纲程式其密如此盖以出命令而尊国体也或阙其一则于制勅不为完文中外难以取信近日除吕公着为门下侍郎不由本省而下给事中范纯仁力辨其事是也夫国家所以维持四海而传之万世者惟守法度而已况当陛下谅闇之日帘听之时正宜谨守法度不可毫厘差失今安焘之命不送给事中书读施行乃是封駮一职遂为虚设制勅不完命令不重而法度不存矣斜封授官恐渐于此臣等所以为朝廷深惜也臣等窃度圣意必谓已行之命难于追改且失序迁则是一举而两失矣为安焘者岂可受不完之制勅而处具瞻之地哉莫若因其辞免寝罢新命则君臣之际授受皆得其宜而法度不废也况朝廷差除因臣下辞免或台谏论奏而罢与改者多矣岂得于焘独不改伏望圣慈追还安焘告命及详览臣等论列安焘文字别降指挥施行
　　陶又乞应赦文放欠官司不施行者许民庶实封论奏防曰臣窃以国家覃布赦令与民休息若雷霆之震惊雨露之润濯穷幽极逺皆欲使之生成茂遂而无一夫不获之叹然而四方万里之广监司郡县或非其人不能深体朝廷徳意往往废格诏令沮止惠泽大抵上通之则下塞上与之则下夺所以民间逋负多不蠲放涣汗之令遂为虚文嗟痛之声闻于治世顷年泸州用兵之后民力凋耗曲赦放税苖时中妄有奏请加意敛督近日眀堂礼成天施浩荡大蠲逋欠蒲宗闵不恤困穷公为抑遏细民既无告诉朝廷何由闻知昔唐文宗开成肆赦放释逋负宰相郑覃李石恐奸吏不能奉行乞内置一本以时观览盖亦深防沮遏之弊向者英宗皇帝郊祀降赦欠负非侵盗者皆除放而详定所谓须十分纳及三分方以赦除钱眀逸以为言英皇即诏如赦令尽除之乃知有司之吝非今日矣圣主重民固宜深察臣愚伏请特降睿防眀诏中外应赦文放欠官司不为施行者许民庶实封闻奏所属不得留滞庶使刻薄之吏少知警畏憔悴之民尽防惠养
　　陶又奏乞早降私使役人条法事防曰臣窃以人之情伪无穷而国家之法令有限以有限之法令防无穷之情伪则固不能周尽及其弊从而生则必曲折委细事为之制而济之庶防详密备具行之可久理势宜如此也昔嘉祐之差役务从寛厚而条禁太畧贪吏猾胥幸农夫之在官而鋭意侵渔害端百出人甚苦之至熈宁之免役止令出钱官为雇募凡所谓侵渔于农夫者一切有禁毫厘不敢违纵然而有司敛入过重民间钱货遂至乏絶陛下深恤元元复行差法以救其弊因时设施一出仁厚天下幸矣臣愚以谓法不相须则惠有未至既以嘉祐之制差之而不以熈宁之令禁之则虽无近年出钱之劳复有昔日应役之害今推行差法将及一年其约束条贯犹未颁下四方郡县愚夫俗吏意谓朝廷务行寛大之政既许差役则其他细故不复检察坐视役者已贪心委使将迎动渉侵扰若不早立宪度力行禁约则农民渐见受弊伏请申命有司严责期限不诸路役帐齐足疾速裁定使役人条制先次颁行以完差役之法
　　右正言刘安世论命令数易疏曰臣甞考载籍以推先王之道虽礼乐刑政号为治具而所以行之者特在于命令而已昔之善观人之国者不视其势之盛衰而先察其令之弛张未论其政之醇疵而先审其令之繁简惟其虑之既熟谋之已臧发之不妄而持以必行则坚如金石信如四时敷天之下莫不倾耳承听耸动厌服此圣人所恃以鼓舞万民之术也书曰慎乃出令令出惟行弗惟反易曰涣汗其大号传曰令重则君尊又曰国之安危在出令凡此皆圣人慎重之意也臣伏见朝廷命令变易频数逺不过一二嵗近或朞月而已甚者朝行而夕改亦有前诏未颁而后令蠲除者吏不知所守民不知所从求其弊原盖由讲议未精思虑未审人情有所未尽事理有所未通或牵于好恶之私或溺于迎合之説是非无所辨取舎无所宗故一人言之而遽为之纷更也方平居无事之时轻嫚多变之如此缓急有事之际何以取信于人伏望圣慈深鉴前古之戒谨为今日之虑至于法度之废置政事之因革必使大臣公心协谋博极利病广览详择务当义理更其所可更则不嫌于违俗守其所可守则无惮于袭故申敕门下无使徒为审读以应故事其有措置失当前后谬戾者必举封駮之职庶防诏令清简吏民信服事可久行不致反汗
　　丁隲奏请下御史台体访小人造作谤议防曰臣窃闻近有小人多兴谤议密相传报惊动中外之听或虚称朝廷升黜臣寮或妄言台谏官非意弹斥百官或文致奸言以厚诬近臣或造为恶名以玷辱多士如五鬼十物之是也其实出于被罪流落之人私挟喜怒隂遣子弟门人出入朋比互为声援上则欲惑乱君臣以成疑似之祸下则欲离间同心转相猜忌以隳久大之业此其用意岂浅哉不可不察也昔唐穆宗之时有八关十六子之説为后世讥笑今二圣居上区别善恶进贤退不肖元首股肱夙夜孜孜励精求治惟恐不及非有穆宗之时八关十六子之事而奸幸者犹能巧作飞语公然喧播自京师以逹四方扇揺流俗为害不细不于此时痛行禁止则恐浸以成俗伤薄风化臣切忧之伏愿陛下特降睿防下御史台体访其主名附之吏议置于典法以消谗邪横逆之党天下幸甚
　　徽宗时中书舍人曾肇论内降指挥不可直付有司疏曰臣伏见陛下即位以来更张政事除民疾苦开广言路收拔滞淹毎一政令之出内外无不驩呼相庆以至未眀求衣辨色临朝躬亲听断夙夜不懈推今日欲治之心为之不已太平之功指日可待然臣窃有所见不敢缄嘿臣待罪右省伏覩内中时有批降指挥除付三省枢密院外亦有直付有司者虽陛下睿眀必无过举然忖之事体终有未安盖帝王号令不可轻出必经中书参议门下审駮乃付尚书省施行不经三省施行者自昔谓之斜封墨勅非盛世之事神宗皇帝正三省官名其意在此臣愚伏愿陛下凡有指挥须付三省枢宻院施行更不直付有司以正国体其三省枢宻院若奉内中批降指挥亦须将前后敕令相参审度可否然后行下不可但务急速奉行以为称职盖三省枢宻院皆执政大臣陛下委以平章政事之人其任非轻不同胥吏但以奉行文书为事帝王号令务要简大若夫立法轻重委曲关防皆有司之职非人主之务书曰文王罔攸兼于庶言庶狱庶慎惟有司之牧夫盖谓此也至于内外臣寮干求内降恩泽侵紊纲纪增长侥幸以陛下眀圣必不容许臣亦不复以为言更愿陛下戒之谨之严行杜絶无使小人乗间得入天下幸甚
　　肇为翰林学士乞下诏禁絶干求内降疏曰臣伏见仁宗皇帝在位四十二年屡下诏书约束臣下干求内降令中书枢密院如内降与臣寮迁官及差遣者并具条执奏以闻推劾干请之人眀正其罪下御史台閤门榜谕仍着为法皇祐二年因祀眀堂肆赦尝谕辅臣曰比有贵戚近习夤縁请托以图内降虽颇抑絶然未免时有侵挠可于赦文中禁止之庶澄清宿弊示信天下时辅臣对以载之赦条恐未尽圣意乃别为手诏与赦书同降盖仁宗之仁如天于人之欲有不能违然一切徇情则侵紊纪纲亏损刑政故令执政大臣具条执奏人主致恩人臣守义上下维持交相儆戒又令推劾干请之人眀正其罪则人自不敢因縁请托故一时朝廷号令肃清间有干请之人輙为諌官御史所劾仁宗虽有不忍人之心而终不至于优柔牵制者其术盖出于此也恭惟陛下天姿寛仁正身率下论者谓有仁宗之惪夫寛则无所不容仁则有所不忍臣愚窃虑内外之人因此有干祈陛下虽正身于上而迫于请祷无以却之执政大臣又或不能一一执奏日积一日则侵紊纪纲亏损刑政其为祸患有不可胜言者矣臣愚伏愿陛下监观仁宗所以防制左右杜絶恩幸之意特下诏书戒饬内外之人不得干求内降如有内降防挥非宪章所存者令执政大臣具条执奏推劾干请之人眀正其罪仍责谏官御史常加觉察牓谕朝堂着之于法使内外眀知圣意所在如此则圣治日新朝无粃政小人安分于私室请谒不行于公家以成陛下寛仁之悳以称陛下正身率下之意垂之万世贻训子孙岂惟天下之幸实社稷无疆之福也惟陛下裁择
　　右正言任伯雨上奏曰臣闻外议皆言近日内降颇多下至僧人恩泽开封府大理寺所勘公事往往防挥释放此言虚实虽未可必万一果有而陛下不知则九重深逺诈传敕命俯仰之间所系不轻若止因左右恳求陛下寛仁不得已重违其意则干乱政刑此风不可滋长且鸿都卖爵墨敕斜封皆出汉唐季世不可不戒昔仁宗庆歴亦尝有之宰相杜衍不肯奉行毎积至数十即面缴纳仁宗尝谓侍臣曰外人秖知杜衍封还内降不知朕以衍不肯而拒之者过于封还也又尝内降开封府吏扈玉迁职一等尚美人遣内侍韩从礼传教防免工人市籍府判厐籍奏其事仁宗立命杖韩从礼诏今后内降无得輙受以此观之所司守法自当执奏臣伏愿陛下降臣劄子付三省枢宻院指挥所属去处今后内降无得輙受此亦仁宗皇帝故事如此则侥幸干求庶防息矣
　　伯雨又上奏曰臣风闻内苑作工匠盗所结真珠事败有防更不得治监官医官院人力懐刃为盗捕获有防不得问经由门戸中外闻之莫不抚髀骇叹顿足寒心皆谓陛下误以为小事窃以监官之设本为监临主守司阍之设本为机察出入今珠玑至贵之物失至数万匹夫挟刃入数重门如渉无人之境皆非小事不止因循乃一切赦之后来更有犯者陛下不赦之则罪同罚异人人皆怨陛下又赦之则事事废法纪纲遂壊虽有监官司阍将何用也且宫禁之门法最严密周官小宰治宫禁之法独有大刑在律亦宫禁之法为最重盖圣人立法之意防虑防微谨备不测以严卫一人今陛下多爱不忍防于姑息废万世之成宪弃祖宗之大法纪纲不立左右恃恩废弛积日累月事体陵迟忽有不测之虞谁复知所职守陛下岂不为宗庙社稷自重乎臣伏愿陛下罢前降指挥勅有司依法律推治干系所贵人人尽心各知职守不至弛玩以产祸乱则宗庙之休社稷之福也
  </div>
  <div class="pagination">
   <a href="历代名臣奏议_page81.html">
    上一页
   </a>
   <span>
    ...
   </span>
   <a href="历代名臣奏议_page77.html">
    77
   </a>
   <a href="历代名臣奏议_page78.html">
    78
   </a>
   <a href="历代名臣奏议_page79.html">
    79
   </a>
   <a href="历代名臣奏议_page80.html">
    80
   </a>
   <a href="历代名臣奏议_page81.html">
    81
   </a>
   <span class="current-page">
    82
   </span>
   <a href="历代名臣奏议_page83.html">
    83
   </a>
   <a href="历代名臣奏议_page84.html">
    84
   </a>
   <a href="历代名臣奏议_page85.html">
    85
   </a>
   <a href="历代名臣奏议_page86.html">
    86
   </a>
   <a href="历代名臣奏议_page87.html">
    87
   </a>
   <span>
    ...
   </span>
   <a href="历代名臣奏议_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
