<!DOCTYPE html>
<html>
 <head>
  <meta charset="utf-8"/>
  <title>
   洪承畴章奏文册汇辑 - 第 5 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   洪承畴章奏文册汇辑 - 第 5 页/共 6 页
  </h1>
  <div class="content">
   以上自常州参将营起，至靖江营止，共计官兵三千四百三十二员名、马骡八十二匹头，岁共支折色银三万九千三百三十三两六钱、本色米八千四百二十四石。
　　镇江营官兵一千四百一十二员名。副将一员，月支银三十两；张承恩。中军一员，月支银四两。千总二员，各月支银二两。把总四员，各月支银二两。听用官四员，各月支银四两。参将一员，李奎。游击一员，刘光先。都司一员，刘仲得。尚有开报守备一员，因开造履历不明，已驳回另选。马兵三百三十九名，各月支银一两五钱、米三斗。步兵五百七十四名，各月支银一两、米三斗。乡兵四百八十七名，各月支银八钱、米一斗。马骡三百三十九匹头，每匹头月支银九钱。
　　以上岁该银二万二千七十两四钱，米三千八百七十一石二斗。
　　永生洲营旧额官兵二百五十三员名，今止议设二百三十三员名。游击一员，月支银二十两；马成豹（系参将，管游击事）。中军一员，月支银四两。把总一员，月支银二两。乡兵二百三十名，各月支银八钱、米一斗。马骡八匹头，每匹头月支银九钱。
　　前件查得本营，明朝原设参将一员、中军一员、哨官一员、水兵二百五十名、兵船十只。但查此汛横砥中流，最称险要。离镇一百二三十里，倘遇有警，不能即时援应，相应照例议设官兵，常川作缺，分防各汛。
　　以上岁该银二千六百六两四钱、米二百七十六石。
　　十六分洲分防乡兵三百一十三名，各月支银八钱、米一斗。把总一员，月支银二两。马二匹，每匹月支银九钱。
　　埤城分防乡兵四百二十名，各月支银八钱、米一斗。把总一员、月支银二两。马二匹，每匹支银九钱。
　　前件查得二汛，原未设有官兵，近因海贼土寇披猖，出没于斯，故设官兵二汛，俟地方平定，另议撤汰。
　　以上岁该银七千一百二十八两、米八百七十九石六斗。
　　以上自镇江副将营起，至埤城止，共计官兵二千三百八十员名、马匹三百五十一匹头，岁共支折色银三万一千八百四两八钱，本色米五千二十六石八斗。
　　苏松兵备道标下，查旧额官兵五百三十八员名，今止设二百名。中军守备一员，月支银七两；罗文勳。马兵三十名，每名月支银一两五钱、米三斗。步兵一百七十名，每名月支银一两、米三斗。马三十匹，每匹月支银九钱。
　　常镇兵备道标下，旧额官兵三百三十三员名，今止设二百名。中军守备一员，月支银七两；郑应魁。马兵三十名，每名月支银一两五钱、米三斗。步兵一百七十名，每名月支银一两、米三斗。马三十匹，每匹月支银九钱。
　　浒墅钞关，前朝原设兵丁一百名，都司一员，今议委把总一员，月支银二两。步兵一百名，每名月支银一两、米三斗。
　　以上岁该银七千二百两，本色米一千八百石。
　　以上自苏松备兵道下起，至浒墅钞关止，共计官兵五百三员名，马骡六十匹头，岁共支折色银七千二百两，本色米一千八百名。
　　设防府州县库狱各兵，每名月支银九钱。
　　苏州府设兵五十名，查旧额官兵八百六员名。太仓州设兵一百名，查旧额官兵三百二十员名。吴江县设兵二百名，查旧额官兵一百八十八员名。嘉定县设兵二百名，查旧额官兵五百四十七员名。崇明县设兵二百名，查旧额官兵三百八十员名。松江府设兵五十名，查旧额官兵三百二员名。上海县设兵二百名，查旧额官兵四百一员名。青浦县设兵二百名，查旧额官兵三百员名。常州府设兵一百名，查旧额官兵二百二十七员名。宜兴县设兵二百名，查旧额官兵二百九十一员名。靖江县设兵二百名，查旧额官兵二百四十二员名。江阴县设兵二百名，查旧额官兵二百五十八员名。镇江府设兵五十名，查旧额官兵三百四十三员名。丹阳县设兵二百名，查旧额官兵二百一员名。金坛县设兵二百名，查旧额官兵一百九十三员名。
　　以上各府州县，共计设兵丁二千三百五十名，岁共支折色银二万五千三百八十两。
　　总计苏松常镇四府，共议设官兵二万三千九百六十余员，并马骡岁共支折色银三十万七千六百二十四两八钱、本色米四万四千三百九十一石六斗。
　　松江总镇李成栋随征官兵，有家口员名坐粮。总镇一员，李成栋，月支银二十两。副将四员，杨大甫、郝尚久、张道瀛、张月，每员月支银一十两。参将二员，杨有光、许雄，每员月支银七两。游击六员，李元泰、尤起冬、乔进忠、李环、王定国、翟尚礼，每员月支银七两。水营游击一员，熊思文，月支银四两。都司九员，孙桂、戴九重、孟克孝、李元印、程得印、张孝、冯定国、王之桂、童光祯，每员月支银二两五钱。守备七员，金如库、赵登云、王惟明、曹福德、常国才、张元、王大成，每员月支银二两五钱。千把材官六十四员，每员月支银五钱。马步兵三千一百三十六名，每名月支银五钱、米二斗。三名分食二名银米。
　　以上岁该银一万八千八百四十两，米五千一十七石六斗，每石折银一两，该折银五千一十七两六钱。
　　二项共该银一万九千八百六十五两六钱。前后通共该银三十二万七千四百九十两四钱，本色米四万四千三百九十一石六斗。
　　顺治四年七月日。
　　·议设苏松常镇四府兵马钱粮经制事揭帖（顺治四年九月初十日到）
　　钦命招抚江南各省地方总督军务兼理粮饷、内院大学士、太子太保、兵都尚书兼都察院右副都御史、今守制洪承畴谨揭：为议设苏、松、常、镇四府兵马钱粮经制事，职准兵部咨为酌裁缓地总兵，并请定见在总兵职衔关防，以便任职事。该职题前事，奉圣旨兵部酌议具覆钦此。该本部看得江南既定，经制宜详，贵院部酌裁一疏，奉有明旨。本部自应具覆。惟是东南最称扼要之区，开创当有画一之制。今据江宁、安庆二抚，前后各疏，不无参差，尚鲜详确。今将原疏咨送，烦为细心筹量，通盘打算，于江宁及各郡地方，相度机宜，斟酌时势；某处镇将宜设，某处镇将宜裁；某处应以参游易总副，某处应以都守代参游；地有冲僻，则马步官兵之多寡攸分；时有急缓，则水陆之营伍宜核；标员当有定额，战守须端责成。委署各官，某应革除，某应赴京酌用；裁汰各兵，某应归并，某应解散还农；均希一一详册；并将应用各官履历，查明过部，以凭覆请。盖滥设，徒以滋饷，而过裁亦恐疏防。经久良谟，在贵院部自有确裁，希即确裁酌定，作速咨覆，并将各官履历详开册报，以凭议覆等因。准此。顺治四年五月初九日，又准兵部咨，为江南地方初定，官兵有难多撤，臣谨议更调裁革事宜，仰祈圣裁敕示，以便定议经制事。该职题前事，奉圣旨该部议奏，钦此钦遵，等因到部。该臣等看得江南经制，督臣商酌时宜，先将镇将遴为去留，而后以见在兵马定为永制，据议应裁提督总兵吴胜兆一员，总兵李成栋、于永绶、张应梦、李仲兴、黄鼎五员，只应留提督张天禄、苏州总兵杨承祖、徽州总兵胡茂祯、池州总兵卜从善、广德州总兵郭虎、镇江改副将马得功、安庆改副将一员、宁国改副将一员、芜湖改参将一员，悉应如议。但每镇马步官兵若干，尚未全议前来。其某镇应分汛几处，提督应节制几镇，各副参应分属某镇所统，各标应分立几营，某营应设立偏裨几员，须逐一详定，规画井然。臣部庶有据以覆定。内如吴胜兆、李成栋等建有新功者，臣部另议擢用，以竟厥施可也。等因。奉圣旨依议行。钦此钦遵。备咨到职。职先移行江宁巡抚土国宝、苏松按卢传，备查苏、松、常、镇四府官兵，如松江提督吴胜兆员缺，原议以徽宁提督张天禄调补；镇江总兵马得功，先奉明旨降一级调用。其镇江只应定为副将员缺，江宁巡抚标下及各提督总兵标下，各有见在官兵。今俱应炤各省营制事例，一一定为经制，有冗滥官员，不堪兵丁，俱应炤例裁汰。官兵马匹，应支本折钱粮。在豫王初定江南之时，原有定支数目，俱遵炤支用。（下缺）
　　·旱灾异常乱形已着冒死恳留漕米以支旦夕事题本
　　钦命招抚江南各省地方、总督军务兼理粮饷、内院大学士、太子太保、兵部尚书兼都察院右副都御史、今守制臣洪承畴谨题：为旱灾异常，乱形已着，冒死恳留漕米，以支旦夕事。顺治四年二月二十二日，臣准户部咨，该江西巡按吴赞元具题，内开：奉都察院勘劄，准户部咨户科抄出江西巡按题前事，顺治三年八月二十七日，奉圣旨该部议奏。钦此。相应议覆。该臣等看得江右烽烟未息，需饷甚殷，前抚臣疏报征完漕米二万石，臣部已覆准留佐军需矣。今按臣又以地方旱魃为虐，征比难施，欲留漕米五万石，以资接济。但京师需米甚多，取给何项，除已留二万石之外，余仍作速解京者也。相应覆请，恭候命下臣部转行。遵奉施行等因。顺治三年九月初九日，奉圣旨依议。钦此钦遵。抄部咨院，备劄到臣。该臣看得漕粮关系军需、京师见驻多兵，仰给于此，既归版籍，敢后输将；但江西累岁兵荒，疮痍特甚，二年漕米报完，虽有五万，以久旱水枯，舟楫不济。尚未尽运至省城，自四月抚臣李翔凤疏。请留漕米二万四千石，奉有俞旨，各路援剿官兵，欢呼震地，俱请就近支给，已遵旨允行，则未解者不能解矣；其已解到省者，镇臣柯永盛各营，自六月起，每月支一千石；提督镇臣金声桓，在省各营，自七月起，先后量支过一万三千石。抚标诸营不与焉。共约支过二万余石。计所存不及半目，今各路兵未他调，庚癸频呼，适省奇荒，告无虚日，三年漕米，断难开征。合计行间将士三万有余，月给米一斛，断不可少。只此二万六千三米，能支几时；臣数月来，翘望新抚不至，日与镇臣筹兵筹食，竟不克出省会一步。本职久荒，自知无所逃罪。又值此凶年，民间久已绝粒，草根木叶，采掘殆尽；闻南康府属，有一家七口无养，同时服毒而死者。臣为腑焦心裂，再欲取之民间，只速乱耳。臣罪更莫大焉。伏乞皇上、皇叔父摄政王，念此残疆，民不堪命，俯赐俞留部议速解三万石之漕米，以支来岁应给兵饷，俾臣等得设法劝赈，稍稍全活未死灾黎，则未必非宁邦之要务也。事关钱粮，字稍逾额，恳祈鉴宥等因。顺治三年十一月十五日题。四年正月二十日奉圣旨，户部知道。钦遵。抄出到部。该本部看得江右征完二年漕米，本部前覆该省抚按疏，止准动支二万四千石，余仍解京。奉有俞旨。何以又议留用？不知该省兵马，曾否派有粮饷？有无征解足额？而必动此漕糈乎？况三年漕米，浙江、江南，俱已报完；该省未报，已经巡漕题参。奉旨确查议处。今该按疏称势难开征，是何缘故？合咨总督内院确查咨覆，以凭题请等因到臣。臣随移行江西抚按二臣及江西布政司，并督粮道，查该省兵马粮饷果否无可支应？何以必留漕米？以供兵食。如二年分漕米，江西一省，原额若干？有无某某府州县未经顺服？未能开征若干。已顺者，征过若干？奉明旨准留若干？地方前后再动支兵饷若干？今有无见在征收若干？拖欠若干？及三年分漕米有无某某府州县未经顺服？未能开征若干？其已顺者，岂无府州县可征？内已征过若干？其所以断难开征，系何缘故？逐一详开回覆，以凭入疏，万勿延迟。去后，今五月二十七日，据江西布政司左布政迟变龙、督粮道参政田时震呈称：该司道会查得顺治二年漕粮，除蠲减外，实征正副米共三十六万六千二百八十二石，已征完七万三千一十八石九斗六陞一合六勺。未完二十九万三千二百六十三石三陞八合四勺。其已完米内随奉署耿抚院径行南昌县支给省镇兵粮一万一千七百八十五石三斗。又奉贝勒及总督佟军门提解楚饷一万石，外加副耗米一千二百一十三石五斗，尚存五万石零。蒙江西抚、按两院先后具题留充兵饷，部议止留二万四千石，余仍解京。又蒙按院计兵足食，补牍请留五万之数。致奉部之查议。今计五万之内，共支过米三万二千八百八石六陞一勺，止该存米一万七千一百四十石一斗一合五勺。此外又蒙按院批据九江道并南兵道请漕抵饷缘由。蒙议将未完米内属饶州、南康二府属者，拨给九江、余镇、宁武、奉靖四州县及南兵道各标月粮。俟取解给过，数目另报。此二年完欠之分数也。至于议动漕粮以供兵饷者，盖缘江西平成日久，原无额设多兵，迨我清朝定鼎，归顺虽在顺治二年五、六月，然入版图者，仅南昌、瑞州、临江、南康四府耳。其余别郡，叛逆梗化，实繁有徒，防御征剿之兵，风骤云集，刍糗之需，势急燃眉，兼以岁值奇荒，人民死散，别项钱粮，一概难解；故不得不取给于二年之漕米也。迄今兵虽有经制，而饷未有成额，库藏既无可搜括，民间又未敢加派，欲三军枵腹荷戈。此万万不能者。是以金镇、柯镇及各府驻防之兵，悬饥而呼庚，纷纷陈请，二年漕米五万，虽有三万解京之旨，然为兵筹饷，除此见在之漕糈，别无设处。抚、按两院，鳃鳃为地方军务计，是以疏题议留此三万之数以赡兵。诚绸缪之至计也。况陆续给兵，所余无多，似应俯准开销，理合会详施行。又据该司该道另顺治三年分漕粮，势难开征缘故，该司道会看得人民之存亡，由于粟之生死；国赋之盈诎，听乎岁之丰凶。江右二年、三年郡县归顺，方及一半，其半尚多梗化，加以天灾叠降，人祸频仍，无辜赤子，一死于土寇之焚掳，再死于逆贼之蹂躏，继死于兵马之剿洗，旋死于旱魃之薰灼；疫疠饥饿而死者，又不知凡几矣。迄今寥寥孑遗，仅存皮骨，不惟贫者贫，即富者亦归于贫。岂但死者死，即生者亦几于死。纵欲典田废产，谁是承售之家？更思鬻女卖男，无复收育之主。糠秕尽而食草根，草根尽而食树皮，然枵腹之残黎，日望二麦成熟，稍延生命。讵意上天弗吊，霪雨经春，油菜腐而麦穗伤，稻种浥而秧苗坏；百姓皇皇，朝暮莫保；流离载道，饿殍盈郊。各县之报流亡殆尽，催科难施，执之而且仆于途中，未杖而已毙于阶下。真百年来未经见之奇荒。计此时，即百计抚循，犹惧疮痍难起，若一加敲扑，立见井里俱空。此皆按院巡行所至，目击心惨者。职等曷敢一字涉虚，自蹈虚罔，恳祈垂怜地方异灾，百姓异苦，有司万难征比，乞将三年分漕粮具题蠲免。不惟江右十三郡，奄奄待尽之黔黎，几死复苏，且人民存，则将来之土地有人耕种，贡赋有人办纳，倘邀天惠，雨阳时若，四年国课，必乐输将。是爱养百性，正所以为朝廷计也。臣又准江西抚臣章于天咨会激切，情词相同，该臣看得江西归顺，虽在顺治二年五、六月间，彼时只有南昌、瑞州、临江、九江、南康数府，其余饶州、抚州、广信、建昌，叛服不常。三年秋后乃定。吉安三年三月内攻克。然后袁州归服，赣州、南安至三年十月攻克。是二年分全省地方未及其半，三年分乃有三分之二，至今四年春间，全省乃定。应征二年分漕粮；除思例蠲免外，征完米七万三千有奇。该省驻镇官兵，与贝勒湖广征剿大兵，需米甚急，江西抚、按臣，先已取给于漕粮，是以二年分只存征完米五万石有零。又经户部具覆前任江西抚臣疏，于五万之中，准留米二万四千石，其余仍解京。奉有俞旨。何敢再议留用？盖因江西旧日，原无额设多兵，故亦无额设多饷，今归顺之后，驻防援剿官兵（下缺）。
　　朱批：户部知道。
　　·传奉事题本
　　钦命招抚江南各省地方、总督军务兼理粮饷、内院大学士、太子太保、兵部尚书兼都察院右副都御史、今代回调理守制候议处臣洪承畴谨题：为传奉事。顺治四年九月十八日，臣准刑部咨覆臣奉前事，顺治四年八月二十二日奉圣旨，顾咸正等三十四名，着即就彼处斩，余俱依议。钦此钦遵。移咨到臣。臣随遵奉圣旨，于四年九月十九日将顾咸正等三十四犯；会官枭斩正法讫。徒配释放各犯，俱一照部咨发落。董佑申、黄广，即转行该府县确查明白，另行结案，等因。具疏题报。于顺治四年十月二十五日奉圣旨。知道了。刑部知道。钦此。今据江南按察司呈称；蒙内院总督牌开，本院前会审已，斩叛犯顾咸正等一案，奏疏内董佑申，正名董鬷申，查非沈犹龙监纪，其原日监纪系董祜申。又黄广的名黄鲠，审系上海县学门斗。查吴成林所举。厚云：教书人，名迹不合。以上二名，应再查明，另行发落，续准刑部咨覆云：董佑申、黄广，确查另结，合行该司确查具报。蒙此，随经行据华亭县儒学教谕刘陞申称：查得本学廪膳生员董鬷申，原名董佑申，于天启六年科考入学，向经科举四次，崇祯十一年正月补廪，今逢清朝鼎运首科录取优等，应试江宁，案验有据。食饩有年。见今学除苏铨行考顺治五年岁贡，例该鬷申陪贡，因系钦件未结，不敢起送，申报在府，确查董佑申因有华亭县同学附学生员董祜申，于崇祯七年岁考，入学本庠，亦经岁科考试，彼时佑申恐临考案；验祜、佑二字，音画相误，于崇祯十五年蒙学院宗教一科考，具呈本学申详，奉批：董佑申，准改名鬷申，应试。遵行在册可查。且生员董祜申，亦于崇祯十五年具呈学院宗敦一，改入上海县学。去讫。两生入学，自有前后。廪附各有次序。名字各有迥别。一更其名，一改其学，今鬷申遵奉提获，行查祜佑二字明确，备进两生历考等第见在，又据上海县申称：遵即移文本县儒学教谕张可瞻，回称：查得黄广学前教书，并无其人，今黄鲠的系本学门斗，等因到府。查得董佑申于天启六年入学，崇祯十一年补廪，崇祯十五年请详改名鬷申，册籍可验。该县回文分疏甚明。原非董祜申也。查黄广姓名，学前教书，并无其人，见在黄鲠，的系本学门斗，非系黄广。此该县该学，查报甚确，具详到司。合候查核具题结案。等因到臣。该臣看得董佑申，后改名董鬷申，乃华亭县学廪膳生员，其叛案内曾做沈犹龙监纪，系董祜申，乃改入上海县学生员，因先已脱逃，致将董佑申拏获，实为佑、祜二字相误。又今见在黄鲠系上海县学门斗，前叛案内黄广，乃叛犯吴成林所供，系学前教书人，名迹两不相合，前已供明，众证甚确，今行据松江府县及该学详查，复经按察司再审无异，见在董佑申、黄鲠，原属株连，应行释豁。董佑申仍应还学肄业，用彰皇仁。其真犯董祜申、黄广。臣已严行按察司转行松江府县，严缉另结。此臣任内行查未完钦件，臣谨具题，伏乞圣明敕下该部覆议。恭请圣旨裁定，行下臣等遵奉旅行。缘系传系传奉事理，臣未敢擅便，为此，具本专差舍人沈鹤鸣亲齎谨题请旨。顺治五年二月二十六日招抚江南各省地方、总督军务兼理粮饷、内院大学士、太子太保、兵部尚书、兼都察院右副都御史、今代回调理守制候议处臣洪承畴。朱批：该部知道。
　　贴黄
　　钦命招抚江南各省地方、总督军务兼理粮饷、内院大学士、太子太保、兵部尚书兼都察院右副都御史、今代回调理守制候议处臣洪承畴谨题：为传奉事，臣准刑部咨，随行按察司，转行松江府县及该学，查董佑申后改名董鬷申，乃华亭县学廪生，前叛案内有曾做沈犹龙监纪，系董佑申，因先已脱逃，致将佑申拏获，实为佑、佑二字相误。又见在黄鲠，系上海县学门斗，前叛案内有黄广，系上海学前教书人，名迹不合，此董佑申、黄鲠更属株连，应行释豁。董佑申仍还学肄业，未获真犯董佑申、黄广，臣行严缉另结。伏乞敕部覆议，谨题。
　　·庆贺长至节事揭帖（顺治十年十月二十四日）
　　钦命经略湖广江西广西云南贵州等处地方、总督军务兼理粮饷、太保兼太子、太师、内翰林、国史院大学士、兵部尚书兼都察院右副都御史洪承畴谨揭：为庆贺事。顺治十年十一月初二日，恭遇长至，职奉差在外，不获同在廷诸臣躬亲拜舞，谨望阙叩头庆贺。伏愿皇上懋膺嘉祉，永享太平，职不胜踊跃懽忭之至。除具奏外，理合具揭。须至揭帖者。
　　顺治十年十月初八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林、国史院大学士、兵部尚书兼理都察院右副都御史洪承畴谨揭：为庆贺事。顺治十年十一日初二日，恭遇长至，职奉差在外，不获同在廷诸臣躬亲拜舞，谨望阙叩头庆贺。伏愿皇上懋膺嘉祉，永享太平。谨具奏闻。
　　·恭陈湖南湖北情形并议分驻剿御事宜事题本
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史臣洪承畴谨题：为恭陈湖南、湖北情形，并议分驻剿御事宜，仰祈圣裁敕部覆议事。窃照湖广地方辽阔，襟江带湖，山川险阻，为从来形胜之地。今寇乱多年，用兵最久，人皆知逆贼孙可旺等抗拒于湖南，而不知郝摇奇、姚黄、一只虎等众肆害于湖北，兼以土寇附和，苗贼胁从，群聚抢攘，是湖广腹里，转为冲边要害。臣今暂驻武昌，见闻最切，如辰沅靖州，见为孙逆等贼盘踞，水陆不时侵犯，宝庆所属之新化、城步各县，虽经归附，而孤悬窵远，屡报危急，亦州府地界西粤，猺贼出没无常；桂东桂阳，又与江西之袁州、吉安各山县接壤，有红头逆贼结聚，官兵见在会剿。至常德一府，前逼辰沅，后通澧州，苗蛮杂处，时常蠢动。即衡州、长沙，虽已收服，而逆党观望，实繁有徒。此湖南之情形也。以湖北论之，汉阳、黄州、安陆、德安四府粗安，而郧阳之房县、保康、竹山、竹溪四县，有郝摇奇、刘体纯、袁宗第等诸寇，窟穴于羊角等寨，每营万余，虎踞县界，杀掳肆行。郧县、郧西、上津三县，前此尚恃一水可隔，今贼竟掳舟渡江，两岸蹂躏，逼郧阳仅数十里。近又自均州槐树关渡河者万计，襄阳之宜城、南漳、均州、榖城四州县，有一只虎养子小李、马蹶子、党守素、李世威等诸贼，住于七连坪等处，将居民逼挟供粮，光化县倚山滨江，残废无人；荆州府属之归州及巴东、兴山、长阳三县，接连西蜀，虽陞补官员，从来未入版图，无任可到，为姚黄、王二、王三等诸逆老营。而夔州之界，又有贼首谭诣、谭韬诸头目数营，俱窟穴于巫山县等处，游抢于彝陵、宜都、远安、松滋、枝江、伍州县地方，郧阳治臣朱国柱屡报贼情紧急，亟图会剿。此湖北之情形也。计今日官兵，分布机宜，湖南见有满洲大兵、陕西满兵及提督各总兵等官兵，分驻武冈、衡州、宝庆、常德一带，可备防剿。然各郡窵远，联络不及，实有首尾难顾之虑。若荆州属县，贼孽正炽，倘由澧州而犯常德，或截岳州以犯湘潭，不惟我兵腹背受敌，而大江以南，恐至骚动。此尤当急为筹画，臣与督臣祖泽远会商，长沙系湖南北总会之区，衡、永、辰、常、宝庆，必由之路，既可以接云贵，又可以达广西，武昌藉以为屏藩，江右倚以为保障。臣必往来驻劄其间，始可四应调度，相机进取。至于湖北荆郧之贼，若不急为剿除，必至滋蔓难图，荆镇官兵虽堪战守，然兵力有限，不能及远。郧襄镇兵，仅可自顾，不能剿贼。臣与督臣祖泽远商议，以督臣必暂行移驻荆州，督同郧阳治臣料理荆州、郧襄之贼，以扼全楚上游，绾南北要冲，而合盘打算，兵亦无多。查督臣前疏，议以湖广提督总兵臣柯永盛所统经制官兵，改调长沙，今长沙有臣驻劄，可分兵兼顾常德，则提督官兵亦应调赴荆州、郧襄，听督臣调度剿贼，乃足消肘腋之患，安襄樊而奠中州，固全楚以巩江南，所关更非眇小。但督臣既已移驻，则武昌省会，干系甚大，虽有湖广抚臣弹压，而兵力单薄，未足为恃。臣今有调到镇将官兵，陆续到武昌，暂驻歇马，可壮声势，而督臣仍应往来于荆襄、武昌之间，俟事定仍驻武昌，庶外可以靖贼氛，内可以固根本。容臣亲历湖南，归并镇将各营，计必有调拨官兵，可为武昌增添城守之备，俟分派着落，方可另疏报闻。臣谨密题，伏乞皇上敕下该部覆议。恭请圣旨裁定遵行。缘系恭陈湖南、湖北情形，并议分驻剿御事宜，仰祈圣裁敕部覆议事理。臣未敢擅便。为此，具本专差舍人赖及国齎捧谨题请旨。
　　顺治十年一月二十八日（据东华录）。
　　朱批：这所奏分驻剿御事宜，着速议具奏。该部知道。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林、国史院大学士、兵部尚书兼都察院右副都御史臣洪承畴谨题：为恭陈湖南、湖北情形，并议分驻剿御事宜等事。窃照湖广寇乱多年，人皆知逆贼孙可旺等抗拒于湖南，而不知郝摇奇等肆害于湖北。臣计今日湖南见在满汉官兵，分驻武冈、衡宝、常德一带，足以防剿。惟相隔窵远，有首尾难顾之虑，若荆属贼孽正炽，倘由澧州犯常德等处，则腹背受敌，臣与督臣祖泽远议商，长沙系湖南总会之区，必臣往来驻劄其间，始可四应调度。其湖北荆郧之贼，议以督臣暂驻荆州，督同治臣料理，但兵数无多，有提督柯永盛官兵，亦应调赴荆州郧襄，听督臣调度剿贼，以消肘腋之患。至武昌省城，止有抚臣弹压，兵力单薄，有臣催到官兵陆续到省，可壮声势。督臣仍应往来于荆襄、武昌之间，外靖贼氛，内顾根本。容臣亲历湖南，另为调拨官兵，增添武昌城守。伏乞皇上敕下该部覆议施行。谨题请旨。
　　·镇臣防剿玩忽养寇贻害谨请敕部覆议事题本
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨题。为镇臣防剿玩忽，养寇贻害，臣谨具疏上闻，仰祈圣裁，敕部覆议事。窃照郧襄总兵张士元，镇守郧襄，已经五载，臣自入湖广以来，从未闻其如何练兵，如何剿贼，乃郧阳之房县、竹山、上津、郧西各县，与襄阳之南漳、榖城、宜城、均州等处，屡报贼情，破寨掠民，惨苦难言。前奉圣旨，调度会剿，以期大创，虽兵力未集，臣已一面严饬张士元，相机剿御，保安地方，不得仍前懈弛；以致玩误。镇臣张士元，未报厉兵秣马，以图剿赋安民，乃于三月初三日详为痼病垂危，调理万难痊癒，恳乞速赐罢斥事。内称：本职素患疾疾，遇春即发，举发昏愦，服药即愈，不幸今二月初旬又发，忽然仆地，不省人事，用药灌救，半日始苏。延今半月，药物不灵，至二月十八日，昏迷喉闭，救治方活，危若朝露，皆院道文武所知见。情出迫切，伏乞本院部，轸念岩疆，本职命悬须臾，俯准代题，立赐罢斥，另简精壮，刻期受事等因。臣随批：此时郧襄贼情甚急，总兵正殚力料理，岂得以病为词，仰振起精神，以图剿御，毋待再详去后。又准湖广总督臣祖泽远咨，据该总兵呈同前事，随批仰力疾办贼，候移咨经略院部定夺，相应移会裁酌，等因到臣。该臣会同督臣祖泽远，看得郧襄为秦、蜀孔道，楚、豫咽唉，总兵张士元镇守多年，不能宁静一方，反致抢攘日甚，如果日久有病，何不具呈于先，乃至严檄责成之后，始以危病为请，推托之情已见。且查其平日，并不思蓄养战兵，购备战马，以图冲锋破贼，惟知教育俳优，挂食兵粮，以供欢乐，及贼抢至城外叫骂，既无战兵，可以截剿，甘心忍辱，不敢出城，土民无不耻笑。至于本标前营中军缺员，此何等时地，犹不选举能将，乃以伊子具呈总督臣补用。督臣深鄙之，臣乃会督臣将文德题补。凡此，皆镇臣张士元实迹有据，贼患安得不蔓延，民生安得不涂炭，岂可姑容，以致再误。所当解任议处，以为玩忽养寇之戒。臣谨会同湖广总督臣祖泽远合词具题，伏乞皇上敕下该部覆议，恭请圣旨，裁定遵行。缘系镇臣防剿玩忽，养寇贻害，臣谨具疏上闻。仰祈圣裁，敕部覆议事理。臣等未敢擅便。为此，具本专差舍人刘有德齎捧谨题请旨。
　　顺治十一年三月二十八日，经略湖广江西五省、太保兼太子太师、内翰林国史院大学士、兵部尚书兼都察院右副都御史臣洪承畴。
　　朱批：据奏张士元养寇贻害着解任；仍议处具奏。兵部知道。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨题：为镇臣防剿玩忽，养寇贻害等。臣会督臣祖泽远，看得郧襄总兵张士元，镇守多年，不能宁静一方，反致抢攘日甚，如果日久有病，何不具呈于先，乃至严檄责成之后，始以危病为请，推托之情已见。且平日不蓄养战兵，购备战马，惟教育俳优，挂食兵粮，以供欢乐。及贼抢至城外叫骂，无兵截剿，甘心忍辱，不敢出城。士民无不耻笑。至中军缺员，此何等时地，犹不选举能将，乃以伊子呈补；督臣深鄙之。臣方会疏将文德题补，凡此皆张士元实迹，岂可姑容，以致再误。所当解任议处，以为玩忽养寇之戒。臣谨同督臣祖泽远具题，伏乞皇上敕下该部议覆施行。谨题请旨。
　　·楚省藩司关系甚重员缺得人为要谨就近拟补仰祈敕部覆议事揭帖（顺治十一年四月二十三日到）
　　钦命经略湖广江西广西云南贵州等处地方、总督军务兼理饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为楚省藩司，关系甚重，员缺得人为要，臣谨就近拟补上请，仰祈圣裁，敕部覆议事。本年三月二十一日，职接邸报，吏部一本，覆职题为湖广抚臣亟在得人等事，奉圣裁敕部覆议事。本年三月二十一日，职接邸报，吏部一本，覆职题为湖广抚臣亟在得人等事，奉圣旨，林天擎、陞都察院右佥都御史，巡抚湖广等处地方，兼提督军务，写敕与他。钦此。仰见我皇上睠顾岩疆，俾省会重地，表率有人矣。惟是湖广寇乱，已经多年，大兵征剿，不止一次。民人之转输极苦，外省之协济甚艰，今日急务，首在收拾人心，而欲收拾人心，必在征解无口耗之费，供应免驿骚之苦，然后民可休息；民既休息，而大兵粮草，需用紧急，势必官收、官运，使备办充裕，起解如期，然后粮饷可以不缺，则所藉布政司一官，其事最繁，而责最大。前任布政林天擎，方整记规模，清理有绪。今必得接任之官，实心踵行，则规模头绪，不至再废。职钦遵敕谕，察有江西按察司、今陞广东右布政使李长春，守严四知，才裕泛应，历任浙江、福建，久着廉能之声。二载江右臬司，更奏明允之绩。虽报陞广东，尚未赴任，若将本官以右布政职衔，管湖广左布政使司事，即可就近赴任，则兵饷、民生，两有攸赖，恐为□□□陞，不便更改。职窃议右藩事简，左藩事剧，而湖广藩司更剧，与其将有用之才，置之闲空之地，何如用之烦难之区，以收军兴料理之效。职谨会同湖广总督臣祖泽远，合词具题。伏乞皇上敕下吏部覆议，如果职等所举不谬，恭请圣旨裁定遵行。为此，除具题外，理合具揭。须至揭帖者。
　　顺治十一年三月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右御史洪承畴谨揭：为楚省藩司，关系甚重等事。湖广大兵粮草，需用紧急，见任布政使林天擎，方整起规模，清理有绪，已奉圣旨陞补湖广巡抚，必得接任之官，实心踵行，不至再废。职察有江西按察司、今陞广东右布政使李长春，守严四知，才裕泛应，历任浙江、福建，久着廉能之声，二载江右臬司，更奏明允之绩，虽报陞广东，尚未赴任。若以右布政职衔，管湖广左布政使事，即可就近赴任，以收军兴料理之效。职谨会同督臣祖泽远具题，伏乞皇上敕下史部覆议，如果职等所举不谬，恭请圣旨裁定遵行。谨揭。
　　·府县年衰政拙更调宜亟谨就近拟补仰祈敕部覆议事揭帖（顺治十一年四月二十三日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为府县年衰政拙，更调宜亟，臣谨就近拟补，仰祈圣明敕部覆议事。窃照湖广寇乱历年，用兵甚久，湖北之民，疲于供应，湖南之官，累于贼情，料理原自不易。此必负精明强干之才，然后可望胜任。职上年十一月，自九江舍舟登陆，经过黄州府，知府杜之璧，方到任数日，职亲见其年力衰迈，动履艰难，目则昏眊，耳则重听，数问不能一答，有同木偶。彼时职到省，即面语督臣祖泽远，谓黄州何地，恐难用此衰朽之郡守，至十二月间，本官到省城
　　见督臣面，知职言之非虚。彼时即议更易，恐为长途初到，暂留休息，以观其后。又就近无才能之官，可以选代。今四阅月未见兴革何事，庶务多有废弛，黄州剧郡，岂可姑留，以误地方。所当听吏部酌议休致。又职三月初旬，经过岳州，据上江防道佥事张■〈巴上土下〉禀称：岳属平江县，民俗刁顽，积习已久，非敏练之吏，不能振剔。知县榻世增，仪貌壮伟，素能习武，但资性朴实，才不足泛应，智不能察奸，衙役借端朦蔽，刁民乘机逋负，军兴旁午之际，呼之不应，倘不早为更张，本官与地方，必致两误，又据岳州知府高翼辰、推官刘元琬揭报相同，平江县离长沙止二百里，职抵长沙，覆加查访，杨世增，果醇厚有余，吏治不谙。钱粮逋欠日多，境内词讼纷起。应听吏部照不及降调别用。职思楚省多事，陞补官员到任，多至迟延，无济急用，职奉有选贤良置要例地之敕谕，自应钦遵，就近选择拟补。察有浙江宁波府同知王猷着，职原调同浙江官兵，随行约束，已经吏部覆职，酌议选调堪战将兵等事一疏，内称：宁波府同知王猷着，应以原官随行至楚，听军前留用。员缺臣部另补。奉有俞旨在案。今浙江海汛戒严，原调官兵，奉圣旨，暂留缓发。本官先齎报文，于二月初一日赴职军前，职面试其才足解纷，守绝尘染，且历俸三年有余，资次相应，若以陞补黄州知府员缺，庶冲要之地，师帅得人。又察有见任湖广沔阳州判官李文秀，干才历练，勤敏有为，足任刁疲之地，合无陛补平江知县员缺，可以竟其设施。职总因湖广凋残至极，地方急宜整顿，故衰老疏拙者，既不敢苟容，而非得应手人才，亦不声藉以整顿。职谨会同湖广总督臣祖泽远，合词具题，伏乞皇上敕下该部覆议。如果职等所言不谬，将杜之璧、杨世增，分别休致降调。王猷着、李文秀，照缺酌用。恭请圣旨裁定遵行。为此，除具题外，理合具揭。须至揭帖者。
　　顺治十一年三月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为府县年衰政拙，更调宜亟，臣谨就近拟补等事。职见黄州知府杜之璧，年力衰迈，有同木偶，庶务多有废弛，应听吏部酌议休致。岳州府属平江知县杨世增，醇厚有余，吏治不谙，钱粮逋欠日多，境内词讼纷起，应听吏部照不及例，降调别用。职察有浙江宁波府同知王猷着，原调同浙江官兵，随行约束。今官兵暂留，本官先齎报文赴楚，职试其才足解纷，守绝尘染，合无陞补黄州知府员缺。又沔阳州判官李文秀，干才历练，勤敏有为，足任刁疲之地，合无陞补平江知县员缺。职总因湖广凋残至极，地方急宜整顿，谨会同督臣祖泽远具题，伏乞皇上敕下该部覆议施行。谨揭。
　　·岩疆需官甚亟州县缺难虚悬谨疏拟补以期分任事揭帖（顺治十一年四月二十三日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为岩疆需官甚亟，州县缺难虚悬，臣谨具疏拟补，以期分任共理事。窃照明湖南久残之地，蒙圣恩特用抚臣选补道臣，一切抚绥安辑事宜，不患提纲挈领之无人矣。但必得有司亲民之官，奉行惟谨，有呼即应，而后庶务可以实行，积弊得以尽革，则州县各官，岂可不急求补用。惟是湖南，人皆视为畏途，强壮有为者，计图规避，柔弱无能者，苟且求容，甚至委署之官，五日京兆，尤易生不肖之心。今必就近择补，始易收得人实效。如长沙府所属茶陵州，前任知州萧汉英，陞江南扬州府同知，上年九月内，职过扬州，即见其到任。今经半年有余，茶陵州员缺，尚系署官，虽据布政司册报选有知州孟世勳，不知尚在何处，未见赴任信息。倘别有更改，益不可定。茶陵与楚省之郴州、桂阳，江西之吉安、袁州，皆系接壤，逼近酃县，各处见有红头逆贼，出没不常，不容一日无正官料理。至衡州道属之郴州，更为紧要。盖郴州属县有桂阳、桂东二县，初经收复，有宜章县，屡报贼情，官兵正在防剿。该州知州杨士美陞补浙江嘉兴府知府，先已离任。尚未见推选有人，即有推选，而该州离京最远，凭限必在半年以外，何时可到。又长沙府善化县知县张继，前报丁母艰，例应守制。时下大兵云集，催办供应，尤难缓待。再有郧阳府保康县知县李浒林，青年壮志，果断有为，凡地理贼情，无不熟知，堪备军前招抚运粮各项委用。职钦遵敕谕，文武各官，在京在外，应军前及地方取用者，随时择取任用。钦此。职将本官调赴长沙军前效用，以上四缺，俱难虚悬。职察有陕西凤翔府通判喻三畏，先经职题为酌议选调堪战将兵等事疏内称：本官能干有声，可随营料理。支给行粮，业经部覆，奉有俞旨。今本官押兵抵楚，见在长江军前，职见其才识明通，四应裕如，历俸已逾四载，合无陞补茶陵州知州，俾令速行到任，共济时艰。其孟世勳至日，容职察其曾否违限，另议补用。又见任湖广黄梅县知县邓源瀳，才猷爽豁，庶务精详，历任黄梅三载有半，贤声懋着，职由九江过黄梅，士民感悦，合无陞补郴州知州，必能竭力以尽职守。一经奉命，即可催赴湖南任事，以免远路迟延。遗下黄梅知县员缺，应听吏部推补；其善化知县员缺，有见任山东东平州判官孙国泰，骏才又经历练，利器久试盘错，职过山东，闻之最真，合无即以本官陞补前缺，足以展其廉能。又保康知县员缺，有陕西渭南县县丞张懋禄，职于陕西调兵时，取之军前效用，见其任事练熟，苦难不避，兼以俸久劳深，合无将本官陞补前缺，庶上进有阶，益加鼓励。此皆职择人以为地方，不暇计各官艰险之苦，亦不敢自避烦琐之嫌，职谨会同湖广总督臣祖泽远合词具题，伏乞皇上敕下吏部覆议。恭请圣旨裁定遵行。为此，除具题外，理合具揭。须至揭帖者。
　　顺治十一年三月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为岩疆需人甚亟，州县缺难虚悬等事。职查茶陵州，久选有知州孟世勳，不知尚在何处，急需正官料理；郴州知州杨士美，已陞知府离任，未经补官；善化县知县张继，前丁艰守制，保康知县李浒林，熟知贼情地理，堪备军前招抚运粮各项委用。职遵勒谕，择取赴军前。四缺俱难虚悬，职察有陕西押兵赴楚凤翔府通判喻三畏，才识明通，合无陞补茶陵知州。黄梅知县邓源瀳，才猷爽豁，合无陞补郴州知州。俱可就近速行到任。又东平州判官孙国泰，骏才历练，久试盘错，合无陞补善化知县。渭南县县丞张懋禄，职于调兵时，取之军前，见其任事熟练，苦难不避，合无陞补保康知县。此皆职择人以为地方，以期分任共理，谨会同督臣祖泽远具题，伏乞皇上敕下该部覆议施行。谨揭。
　　·特举堪任总兵官员仰祈敕部覆议会推事揭帖（顺治十一年四月二十三日到）
　　钦命经略湖广江西广西云南贵州等处地方总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为特举堪任总兵官员，仰祈圣明敕部覆议会推，以资防剿急用事。职蒙圣恩，委用经略，责任重大，日夕兢惕，但远近各省，实难周到，全在选拔文武官员，分布要地，用资共理。故不禁屡疏请补官员，原出于不得已。如郧襄为秦、蜀、豫、楚接壤之地，贼情扰乱，民生不安，时下正在用兵，郧襄总兵，正当贼冲，镇臣张士元，镇守数年，玩忽养寇，已经职会同督臣祖泽远会疏题请，解任议处。原拟俟奉圣旨下部覆议出缺，以待会推。惟思郧襄镇标营伍疲敝至极，必得谋勇兼优，素日能养战士，备战马，方可以从新收拾，充实营伍。值兹贼氛孔棘，时难等待，而湖广通省副将参将中，推敲未得其人，职军前有副将王平、高谦、参将杨相、曹志等，皆见在领兵，未便更调。职因就近省遍行察访，有见任陕西总督标下中军副将沈应时，壮年雄略，战阵久经，处陕西强人壮马之地，平时多有蓄养，若陞补郧襄总兵员缺，令其挑选精锐，整备盔甲战马，必能多行携带，由西安出潼关河南南阳以抵郧襄，不特到任途近，而有此内丁马匹，一到之日，营伍即可改观。又有见任江西饶州府协守副将穆生辉，西陲战将，历练老成，部下皆旧日宣大官兵，多系亲信、勇敢之士，若陞补郧襄总兵员缺，令其于本营多选战士数百名随带，由九江以达郧襄，一水之地，甚为便益。饶南地方稍缓，再择能将，又可整理。职议补总兵，即兼整练营兵，以为一举两得。倘蒙皇上不以职言为谬，敕下该部覆议，照例会推，恭请圣旨简用一员。敕令星速赴任。于岩疆庶有裨益。为此，除具题外，理合具揭，须至揭帖者。
　　顺治十一年三月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为特举堪任总兵官员等事。郧襄镇臣张士元，玩忽养寇，已经职会疏题请解任议处，原拟俟部覆出缺，以待会推。惟镇标营伍疲敝至极，值贼氛孔棘，时难等待，职察陕西督标中车副将沈应时，壮年雄略，战阵久经，处强人壮马之地，平时多有蓄养，若陞补总兵，令其挑选整备携带，由西安出潼关抵郧襄，到任途近，营伍即可改观。江西饶州副将穆生辉，西陲战将，历练老成，部下多旧日宣大官兵，若陞补总兵，令其选带数百，一水之地甚便。倘蒙皇上不以职言为谬，敕下该部覆议。照例会推。恭请圣旨简用一员，星速赴任，庶有裨益。谨揭。
　　·官兵闻警急趋阵擒渠党等事揭帖（顺治十一年四月二十三日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为官兵闻警，急趋阵擒渠党，臣谨具疏上闻，仰祈圣鉴事。本年三月二十一日，职准偏沅抚臣袁廓宇咨，据分巡下湖南道赵廷臣呈：据长沙府呈：蒙职批：据湖广辰常总兵官杨遇明塘报内称：案照二月二十五日，据镇筸右营都司罗景芳报称：据团总燕之干报称：逆贼印象鼎，领贼兵蜂拥至燕家坪一带，杀掳男妇二十口，焚毁房屋二十四家，其□□害，不知其数，情惨事急，请兵救残。同日□□桃源县报同前事。又准辰沅兵备道署分巡湖北道事副使刘桓移称：土逆出没，相机堵剿，是在贵镇。准此，职随于二月二十六日会同□□柯永盛，挑选辰沅两标官兵共一千二百余□。□星驰扑剿，去后。今于三月初二日，据本标署左营游击李攀桂、沅标后营游击刘自奇、内司守备艾成功塘报内称。职等奉调进剿印贼，二月二十七日至麻里山，据团总燕之干报称：此处与燕家坪相近二十余里，今印贼见攻围川过峒，职等于二月二十八日随督官兵星追，至酉时，先发千总萧友元、陈化鹏，带领鸟枪手□□名，并各营精兵四百名，径扑川过峒，赋见官兵骤至，飞奔老营太平寨，我兵尾后驱击贼扎号所，当又发守备刘应科、张九成、杨兆庆、火器守备王智、随征守备白世雄、吴应麟、张文夏、刘应龙、汤三□、王豹、何得功、李应元、杨禄、张文焕、千总杨兆禧、梁受禄、袁可平、把总殷朝启、黄玄等、带领鸟枪手五十名，并步兵从后路堵剿。职等随于三更时同守备艾成功、各营守千把总田景文、潘可观等，及两标协营马步鸟枪手，俱于二十九日寅时，从大路直抵贼营太平寨地方，贼遂分头迎敌，我兵奋不顾身，枪矢齐发，狠战自寅至午，攻破贼营，贼众披靡乱窜，在阵擒获贼首从共九十名，得获贼马骡九匹头，贼□已破，随即收兵。计查辰标左营署游击李攀桂下擒获伪副将一员印象鼎，号仲调、伪参将一员印国锡，辰州差来老本伪参将一员谭星道，并印象鼎亲兄印象垣，共计四名，及搜出上年袭杀桃源郑知县报功奖赏伪劄谕二件，各营共擒贼众五十八名，马骡七匹头，妇女三口，阵亡兵丁三名，重伤兵丁一十四名，阵伤折马六匹；沅标前营中军守备杨兆庆下擒获伪参将一员范惟，右营署中军守备田景文下擒获伪参将一员姚光祚，各营共擒活贼二十四名，贼马一匹，妇女七口，重伤兵丁九名，阵伤折马三匹；常协营擒获活贼二名，贼马一匹等情。解报到本职。据此，三月初三日回兵，即会同柯提督暨兵备道刘副使、府县文武各官齐集教场，用花红银牌牛酒犒赏各有功官兵讫，该本职看得印象鼎系桃源一■〈舛上马下〉悍之叛逆也。叛而抚，抚而叛，非一次矣。乃于九年间乘孙逆之乱，纠合亡命，蹂躏桃源，惨不忍言。将家属人等搬寄辰州，甘为逆贼先锋，十年二月内，袭杀桃源知县郑朝肃、典史王应星巡检王浩，致奉部文，严责镇道督兵搜剿之旨在案。本职恨不灭此朝食，无奈狡贼窜身辰贼营内，无从搜剿，今幸塘拨都司罗景芳，侦探预报，星驰扑剿，贼首得以就擒，则桃源一境，可以乂安矣。贼首印象鼎等，杀知县、伤官兵，纠贼两犯常城，原系钦犯，罪在不赦，并擒获伪参将印国锡、谭星道、姚光祚及印象鼎亲兄印象垣共五名，差官杨兆禧、余廷俊押解赴本经略军前，听候发落外，其余贼，除伪官范惟，并贼兵共十一名重伤中途死故外，内有桃源近地胁从者王二等八名，当即移道行府，释放归农。其有发长贼兵胡楚南等六十六名，审居近贼窠，恐反侧不定，且据口供，愿为兵，不愿为民，法宜重处。仰体皇恩赦典，暂分发辰、沅两标各营羁禁，请示定夺。至于得获贼马骡九匹头，内四匹稍堪，发营骑征，下存五匹不堪，变价银二十九两，给赏伤亡兵属，并擒贼有功人员。所获贼营妇女十口，俱有原夫，认领讫。此小口不敢言功，但辰疆未复，借此鼓励，伏乞本经略破格题叙，以收后效，则辰逆不难于荡平矣。理合塘报等因。蒙批此举诚为真功，其得力在镇将计等于酉时三更寅时疾趋扑剿，乃能擒获叛逆渠魁，多擒真贼，以完奉旨前案。自应具题。见解印象鼎等五名，仰长沙知府同推官细审口词明白，并未解胡楚南等六十六名，虽未解到，而塘报内据口供愿为兵，不愿为民，即就印象鼎等质问便可知其原词。据实详悉具报，以便定夺。两日内详□。该道先转报偏抚院审确，咨会本院部商□发落等因。蒙此。并蒙发下伪副将印象鼎号仲调，伪参将印国锡、谭星道、姚光祚、印象垣，并伪劄谕共一十七件。该本府知府张弘猷、会同推官张凤翎吊取各犯，当堂研审。据印象鼎供称：系桃源县人，祖居辰常交界安阳山大伏溪，素不守分，于顺治九年十二月十五日，蒙贼伪安化伯莫宗文牌委团练兵马，为贼声援，遂遵伪牌招集亡命杨秀等二千八百余人，屯聚安阳山、香山、川过峒等处，乘间思逞。于十年二月内窥桃源县，知县同典史巡检出外团练，遂率众擒绑，夺其马匹弓矢行李等项，逼勒降贼，不□随即杀之于高桥村，报捷贼营，各官得赏功□一百两、银牌二面，仍先行纪录是实。又供十一年二月内带众家贼兵数百，抢掳燕家坪一带，杀掳男妇，焚毁房屋是实。又于二月内出来抢掳，被官兵探的，乘夜追剿，力不能敌，奔回太平寨。虎距死守，攻克被擒，在寨贼兵五百余名，被官兵杀死多半，逃走者不多，生擒者百人，并兄印象垣亦被擒来。
　　印国锡，系小的侄子，为贼营领兵参将。姚光祚亦是贼营领兵参将，谭星道是辰州贼渠，伪卢都督差来，调各营兵马上辰州合营去的。本年二月十九日到太平寨，寨破之时，被官兵掳住。胡楚南等六十六名，亦是□兵。□官兵活拏来的。其不愿为民者，因被擒□，□□敢复回山寨，欲在外务农，既非故土，又无耕牛，所以不愿为民。惟愿为兵，希图活命。又审印国锡，供同。谭星道供四川巫山县人，归孙可望下伪都督卢名臣，现住辰州，十一年二月十五日差来调印象鼎兵马进住辰州合营。十九日到太平寨，二十九日被官兵攻破，一概被擒。姚光祚供系桃源县秀才，与印象鼎同居大伏溪，先与印象鼎记事，后做贼领兵将官是实。印象垣系桃源县秀才，系印象鼎同父异母亲兄，被官兵克寨同擒等情，各供在案，相应具由解道，该本道研审无异。看得逆贼印象鼎、印国锡、姚光祚，身为逆将，率贼杀官，且屯聚结□，势成莫遏。谭星道，为伪镇卢名臣腹心，调贼守辰州；印象垣系象鼎亲兄。若非官兵奋力擒剿，则蹂躏地方，不知何所底止。审供既确，立当竿首，相应解夺等因。呈解到职。该职逐加研审，逆犯印象鼎桃源县人，住辰常交界，身为伪职，被官兵擒获，有原受伪印牌九张，皆有姓名，或令调官兵赴辰州安置，或令招聚原部兵丁归入营伍，或令到处预备粮草，是甘心从贼已久，号召一方，助贼虐焰，杀桃源县知县等官。又有受赏伪劄见在，此即寸磔不足以尽其辜也。谭星道即谭性道，久在辰州贼营，上年已持伪印解调印象鼎，抚慰练兵伪牌二张可据，则是从贼日久，甘心为贼所用。姚光祚，桃源生员，久为逆贼印象鼎内幕书写。上年曾赴辰州见贼问话，见获伪印牌，载有姓名。印国锡系印象鼎侄，同受伪劄，原与象鼎同伙，从逆杀官，皆与其事。印象垣与印象鼎同父异母兄弟，同寨被擒。以上五犯，情真罪当，均应立行枭斩，以伸国法。至于所获发长贼兵胡楚南等六十六名，具见在常德，未经职亲审，未能得其真伪。但太平寨一带，在桃源县之南，辰州府之北，首当辰贼之冲，处此地方之民家，□为贼扰害，既不得安生，逃走则穷民无□，必□于道路，又为逆贼印象鼎等势逼威挟，其中虽有真贼，亦必有畏威胁从者。若一概诛戮，不行分别，恐坚一方从赋之心，而辰州左右如印象鼎者，尚不乏人，益致奸逆藉口，鼓惑号召，所云不顾为民，顾为兵者，或自知其一回，又为贼陷害，难以存活，愿为兵，乃苟图旦夕生计耳。歼渠魁，宥胁从，从古格言，今渠魁既得，此等似当行令常德道府，会同该提督总兵，逐一审问，真正从逆助贼者，应行正法，如中有胁从不得已者，量行分别，愿回乡者，给胁从免死印票回乡，不愿回乡者，或为人佣工，或令开耕荒田，□法□散，以分别渠魁胁从，以散贼党。大逆印象鼎，□纠党袭杀职官，原奉圣旨严责镇道督兵搜剿，今提督柯永盛、总兵杨遇明，同心计筹，密发将兵署游击李攀桂、游击刘自奇等，奋勇力战，阵获元凶，在事大小将领各官，厥功难泯，相应优加叙录，以示鼓励。拟合咨覆等因到职。该职看得常德界连辰州，为边隅极冲之地，逆犯印象鼎等受贼伪官委管团练兵马，聚家桃源县一带，杀官肆掠，为害已久，原奉有部覆，严责镇道督兵搜剿之旨。今于燕家坪地方，复肆焚杀，提督总兵柯永盛、辰常总兵杨遇明，一闻警报，随发官兵扑剿，辰常镇标署游击李攀桂、沅□游击刘自奇等，能于酉时率众急趋，三更近贼营，寅时进取，直揭贼窠，擒获多贼，使久逋之渠魁，一旦就缚，足以回覆责成钦案，除地方切近大害，职将解到各犯，发长沙道府厅审，解偏沅抚臣袁廓宇覆审，职又亲加确讯，如伪副将印象鼎、伪参将印国锡、姚光祚，受贼伪职有劄，杀官伪牌可据，与久从辰州贼渠庐名臣之谭星道、印象鼎之亲兄印象垣五犯，均应枭斩，更有何词。职以各贼皆当阵擒获，长沙荒残之地，不便久监，即于三月二十二日委分巡下湖南道赵廷臣，同军前正红旗阿思哈哈番刘进忠、旗鼓参将阎镇，将印象鼎、印国锡、姚光祚、谭星道、印象垣、押赴府城小西门外处斩讫。至所获发长贼兵胡楚南等六十六名，职行常德道府会同辰常总兵，详审真情，另行分别发落。总以宽宥胁从，从党众不坚贼之心，难民各有来归之望。其伪牌伪劄各项，职已另咨兵部核验外，再照此举，皆提督攀桂、沅标游击臣柯永盛、总兵臣杨遇明，调度有方；镇筸都司罗景芳，闻警预报，辰常镇标署游击李刘自奇、守备刘应科、张九成、杨兆庆、艾成功、火器守备王智等、千总萧友元、陈化鹏等，遵令计算，奋勇用命，遂能破寨斩贼，阵擒渠魁，慰县令各官之幽魂，泄地方民人之痛恨，所当叙录，为将来将士之劝。伤亡兵丁，仍应优恤。职谨会同湖广总督臣祖泽远、偏沅抚臣袁廓宇，合词具题，伏乞皇上敕下兵部覆议，恭请圣旨导行。为此，除具题外，理合具揭。须至揭帖者。
　　顺治十一年三月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为官兵声警急趋，阵擒渠党等事。职收辰常总兵塘报，审看得逆贼印象鼎等，受贼伪职，聚众杀官，为害已久，原奉有严责镇道督兵搜剿之旨，今于燕家坪，复肆焚杀，提督臣柯永盛、镇臣杨遇明，声警发兵扑剿，各官兵丁，能于酉时急趋，三更近贼营，寅时进取破寨擒渠，得获伪牌劄有据。职将解到阵擒印象鼎等五贼，委官处斩讫，所获发长贼兵胡楚南等六十六名，行常德道府，会该总兵，就近详审，分别发落。伪牌劄各项，咨送兵部查验。其在事有功将领各官，所当叙录鼓励，伤亡兵丁，仍应优恤。职谨会同督臣祖泽远、抚臣袁廓宇具题，伏乞皇上勒下兵部覆议施行。谨揭。
　　·兵丁乘夜私逃追拏又行拒捕已经斩获发落事揭帖（顺治十一年四月二十三日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副御史洪承畴谨揭。为兵丁乘夜私逃，追拏又行拒捕，已经斩获发落，恭报上闻，仰乞圣裁事。本年三月初四日，职行次岳州府，据宁关副将张鹏程禀称，卑职受国厚恩，矢图报效，前蒙本院部调取，即捐资蓄养旧日相随官丁，收拾衣甲器械，为朝廷效力，不意先因官丁于二月十九日，再次白螺山，遭飓风，将船打坏，漂失行李各项，蒙本院部目击，亲行犒劳。各兵无不感激思奋，复于二月二十九日到岳州府，候船渡马过江，前赴常德防剿，乃岳州地方残破已极，并无渡马大船，止有小船二十余只，每只装马二、三匹，每日渡马不过一、二百匹，派定提督总兵营马先渡，卑职营马后渡，因在岳州城外帐房扎营，夜雨淋漓，彼地荒野，山兽为害，官兵每夜防护，至三月初三日夜三更时分，有营内兵丁借驱虎为名，乘机逃走，卑职知觉，随于五更时拏获田虎、王宣、王景、吴六、张应龙等七名，审明，即于平明查点各兵，共逃走马兵一十五名，拐去马一十三匹，步兵三十九名，带有余丁二十余名，又审得徽宁营逃去兵丁七名，携带小厮四名，相应将拏获田虎等解报，卑职一面带兵前去追拏等情。三月初四月卯时禀报到职。职以边镇各省调兵，远赴湖南，原为养之平日，用之一时，今方至兵州，即行脱逃。若不严拏正罪，军法不行，兵将何用。职于本日平明将见获逃兵田虎、王宣等七名审实，即时枭斩。号令各营讫。又虑副将张鹏程，以本营官兵进拏本营逃兵，恐不能济事，职随另遣虾张大元、虾马鹞子，即于初四日辰时带领宣大马兵追拏去后，职初五日驻岳州，晓谕安顿官兵，初六日就顺风过洞庭湖，抵湘阴县，初八日二虾差官张大选、白虎报，官兵初五日追及逃兵，已经斩获等情。职于三月十二日进长沙府，十五日据张大元、马鹞子，领官兵围至长沙具报，职等奉令，三月初五日赶至鲫鱼口地方，离岳州府一百五十里，将逃兵赶上。谕令速回免罪。乃逃兵见兵马近前，遂放箭拒捕。职等随身先率兵围剿，除斩杀三十余名，跑散数名外，余兵皆俯首，情愿回营。职等即带至岳州府，会同整饬上江防道张■〈巴上土下〉查审，计带回宁国副将营马步兵丁李祥、赵一彩、佟守节、赵璧、吕国邦、尤进才等三十一名，余丁周二、六儿、陈大等一十四名，带回徽宁总兵营马兵李保一名，又带回宁国营马一十三匹，理合解验，听候定夺。职将带回各兵，亲加查审，果系投降带回，原未敢与官兵对敌，其拒捕各兵，已经斩杀多人，逃散无几。又行据岳州知府高翼辰查报，逃兵追急，沿途并无扰害别情。职即仰体皇上，将各兵分别责治，分发张大元、马鹞子管收入伍，令其报效。仍行文江南徽宁兵备道，将逃散兵丁余丁数名，如有回宁国徽州各处，即令府县官同该管看管家口各官拏报操抚臣就近发落。惟是兵丁平日受朝廷厚恩豢，奉调援剿，未见贼而思脱逃，大干军法，即为二月十九日夜飓风坏船，宁国副将营，损失独多，兵心稍阻，职亦既优加犒劳，以鼓锐气，犹敢乘夜私逃，幸虾张大元、马鹞子，率兵直追，斩获招围，其数殆尽，零星跑散者止数名，足以振军法而慑兵心。二虾可谓奉令竭力，不负所委者矣。副将张鹏程，领兵而私逃，法应议处，但该将所领皆系旧日相随官丁，因有遭风之苦，情尚可原。且随时擒解即禀，领兵追赶，是犹知慎守法纪者，今正在用兵之际，或可宽其一眚，姑令立功赎罪。此出自圣恩，非职所敢自必。若微臣方入湖南之境，即有兵逃之事，督率驾驭无能，罪状已见，谨束身待罪伏候圣断处分。职正缮疏具报间，三月二十三日据正钦尼哈番提督总兵李本深、徽宁总兵胡茂祯报称职等官兵同宁国副将张鹏程官兵，在岳州渡马完后，即于本月十三日自岳州起行，天雨连绵，洞庭湖水，比江水尤为浩大。职等一路俱获平安，三月十七日到常德府，遵本院部调度与湖广提督总兵柯永盛、辰常总兵杨遇明见面交代。柯提督随于二十日带领各营官兵回汛讫。查常德城内，四望瓦砾，民房全无，幸蒙本院部先行柯提督，将官兵原住草房窝铺四百九十余间，未经拆毁，留交职等。今亲查止有堪住房二百二十余间，余皆坏烂。又原委军前效用知县刘见龙，及先曾委署常德府知府范明宗、宝庆府经历袁天秩等，修盖营房，已完一百五十余间，但三营官兵，及随带家口众多，必得一千三百余间，方可分住。常德竹木颇贱，惟需人工，今刘见龙等极力修造，职等仍督官兵余丁助修，计日可成。其米粮常德尚有仓储，可以支给。所运官兵饷银马匹豆榖，俱已解到。职等已将官兵安插妥当。今惟有练兵办贼，以图报效等情。同日又据湖广提督总兵柯永盛、辰常总兵官杨遇明，各禀报相同，职谨一并具疏报闻。伏乞室上鉴裁施行。为此，除具题外，理合具揭。须至揭帖者。
　　顺治十一年三月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为兵丁乘夜私逃，追拏又行拒捕，已经斩获发落等事。职行次岳州府，宁国副将张鹏程禀，本营兵丁乘夜逃走，随拏获七名，审查逃兵，共五十四名，余丁二十余名，徽宁营兵七名，小厮四名，职以兵丁养之平日，用之一时，今方至岳州即逃，大干军法，随将见获逃兵审实枭斩讫。遣虾张大元、马鹞子追拏，乃逃兵放箭拒捕，二虾率兵斩杀，招回殆尽，止跑散数名。职将招回兵审系未与官兵对敌，沿途并无扰害，即分别责治收伍。至张鹏程领兵而兵私逃，法应议处，但兵丁因有遭风之苦，情尚可原，且随时擒解禀追，今正在用兵，或可姑令立功赎罪，若职督率无能，罪状已见，伏候圣断处分。其提督总兵并张鹏程各官兵，俱于三月十七日到常德府，安插妥当。伏乞皇上鉴裁施行。谨揭。
　　·恭报大兵到长沙日期事题本
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨题：为恭报大兵到长沙日期，仰祈圣鉴事。本年二月内臣于武昌起行赴湖南，钦奉圣旨着固山额真、季什哈分领满洲、蒙古乌金超哈官兵，前驻长沙，与经略辅臣，共张声势。钦此。臣随于二月十一■〈金算刂〉日拜疏报闻。因思长沙残破之地，城内城外，尽皆瓦砾，房屋全无。官兵远征，势难露处风日之下，臣即动军前操练招抚银两，先咨送今偏沅抚臣袁廓宇，督同分巡下湖南道赵廷臣，预行修盖营房，以为官兵驻歇之所。臣三月十二日进长沙，目击荒凉景象，惨苦难言，惟有竹木价贱，易于采买，而民人逃亡，工匠绝少，难以应手。抚臣、道臣同心料理，计两月内成造营房一千一百余间，并应用木槽刀各项，俱制办稍备，固山额真、季什哈统领官兵，四月初六日俱到长沙。仰遵圣谕，与臣共张声势。臣督同抚臣该道将八固山官兵与臣军前官兵，画地分房，安插各当。宁南靖寇大将军陈泰亲统官兵，三月十二日驻荆州，与臣常密会机宜，造船修路，以候兵行。其精神无时不专注湖南，固山额真、季什哈等号令严明，共念地方之苦，计切安民，官兵秋毫无扰，而抚臣、道臣两月内多方招集，民人渐次入城，各寻占原日地基，以竹草盖房，城内城外，住者约有数百间。各有买卖生理，日已增添。督臣祖泽远与未交代之司臣林天擎，催运米粮豆榖，源源继至，并■〈金算刂〉刀铁锅诸器物，多协济长沙大兵，乃足供应。臣又与督臣及布政司酌议，将湖广督粮道移驻嘉鱼县以南之新堤镇，系沔阳州所属地方，臣舟行亲经其地，见在有数千家，此处四通八达，北连武昌，南近岳州，西通荆州，乃粮食船只凑集之区，有督粮道暂驻于此，买备转运，路近而解速，无所不便。即各府漕南二粮，俱可往来武昌办理，俟八九月间新榖既成，积贮已多，粮道仍回武昌，则于军需征剿，甚有裨益。缘系恭报，大兵到长沙日期，仰祈圣鉴事理，臣未敢擅便，为此具本，专差舍人陈上理齎捧。谨具题知。
　　顺治十一年四月初八日到。经略湖广江西五省、太保兼太子太师、内翰林国史院大学士、兵部尚书兼都察院右副都御史臣洪承畴。
　　朱批：览卿奏大兵已抵长沙、一应安插招集及接济粮运事宜，知道了。该部知道。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史臣洪承畴谨题：为恭报大兵到长沙日期等事。钦奉圣旨，着固山额真、季什哈前驻长沙，臣思长沙房屋全无，官兵远征，势难露处，随动银咨送抚臣袁廓宇，同分巡下湖南道，预盖营房各项。固山额真、季什哈统领官兵，四月初六日到长沙，臣督同抚臣该道将八固山官兵，与臣军前官兵画地分房，安插各当，宁南靖寇大将军陈泰亲统官兵三月十二日驻荆州，与臣常会机宜，造船修路，精神专注湖南。其季什哈念地方之苦，安民无扰，今民人招集，日已增添，督臣祖泽远及未交代之司臣林天擎，催运粮料器物协济，乃足供应。臣又议将督粮道移驻沔阳州之新堤镇。此处粮食船只凑集，买备转运，路近解速。俟八九月间，新榖积贮已多，仍回武昌，则于军需征剿裨益，谨具题知。
　　·署弁任事有效谨请实授以励勤劳事揭帖（顺治十一年五月二十六日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭。为署弁任事有效，谨请圣恩实授，以励勤劳事。职镇守辰常总兵官杨遇明详称：据沅镇标右营游击洪显达具详：本营署中军守备田景文。同卑职相随多年，积劳已久，自沅标右营委署中军守备，任事又已二年，深得臂指之用。今查右前后参营中军俱系实职，惟右营田景文未蒙实授，难理军伍，尚属虚衔，训练士卒，难免泛视。倘荷俯垂，一视题以实授，景文必竭力以图后效。该本职看得沅镇标右营游击洪显达营内署中军守备田景文，随该将多年，又防守常德二载，才勇俱备，凡坐塘侦探，事事小心，前发追剿印象鼎一案内。景文当阵擒获伪参将一名姚光祚，业经塘报蒙题在案。此劳绩久着，乃置事至二年有余，未叨一级之荣，伏祈本经略俯赐题请实授，俾劳弁得专心训练，将士咸知感奋，等情到职。该职看得沅镇标营官兵，协防常德，首当贼冲，见任实授者，尚虑有诿卸之思，委用署事者，难责其整理之效。乃沅标署右营中军守备事田景文，委署二载，守常有功，且侦探勤慎，擒获贼渠，镇臣杨遇明目击最真，已将本官带赴长沙面见，职验其年力正强，弓马娴熟，堪以拔用。且沅州总兵，已蒙圣恩陞用栗养志，必有实授营官，始足备其驱策。合无将田景文补授右营中军守备员缺，诚鼓励将士之一端也。职谨会同湖广总督臣祖泽远合词具题。伏乞皇上敕下兵部覆议。恭请圣旨遵行。为此，除具题外，理合具揭。须至揭帖者。
　　顺治十一年四月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为署弁任事有效等事。职据辰常镇臣杨遇明详，沅镇标右营署中军守备事田景文防守常德二载，才勇俱备，凡坐塘侦探，事事小心。前发追剿印象鼎一案内，景文当阵擒获伪参将姚光祚，业经具题在案。劳绩久着，倘蒙实授，必竭力以图后效，镇臣将本官带沙面见，职验其年力正强，弓马娴熟，堪以拔用。合无补授沅标右营中军守备员缺，诚鼓励将士之一端。谨会同督臣祖泽远具题，伏乞皇上敕下兵部覆议施行。谨揭。  
　　·调用投诚官丁以资剿抚事揭帖（顺治十一年五月二十六日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为调用投诚官丁以资剿抚事。职今年二月初旬，在武昌起行时，准新郧阳抚治臣胡全才公移内称：接邸报，职蒙圣恩陞用，抚治郧阳，责任甚重，敢不兢惕尽职。惟是郧襄寇氛正炽，急需剿抚，非得熟知贼情地理之人，不能收靖寇剿抚之效。今查有投诚官于大海，于顺治八年十月内率众归诚，奉圣旨实授都督佥事，久住武昌，带有当日投诚官丁，俱在湖广督抚提标各营听用，忠愤素着，志切平贼，祈转会湖广总督部院酌议将于大海等发职，随赴郧襄，以资剿抚之用等因。职思郧襄贼情久聚，地方蹂躏不堪，各营将弱兵单，壁垒无色。今抚治臣胡全才，新膺重任，大费收拾，议委用熟识贼情地理之人，诚为紧要。所称都督佥事于大海，真心向化，率众投诚，蒙圣恩实授赐俸，久思报效。今留之闲住，二载有余，诚为可惜。若用之随抚治臣前赴郧襄，并其当年随带投诚官丁，有在各标营食粮者，听其选拨随行，于剿抚事宜，必有裨益。职钦敕谕，归顺官员，内外酌量题录。钦此。职移咨湖广总督臣祖泽远酌议，随准回覆，已行令于大海，束装随抚治臣自省城起行，仍将原分拨总督抚提参标食粮，及寄住荆州镇道标下各官丁，共四十一员名，亦调回于大海赴郧襄，鼓励效用。已将花名数目，咨覆在案。其于大海等官兵月支廪俸饷米。应照原支数目，改归郧襄抚治标下，乃便支领。俟有报效功绩，听抚治臣题报核叙。职谨会同湖广总督臣祖泽远、郧阳抚治胡全才，合词具题，伏乞皇上敕下该部覆议。恭请圣旨遵行。为此，除具题外，理合具揭。须至揭帖者。
　　顺治十一年四月二十八日。
　　贴黄
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为调用投诚官丁等事。职准郧阳抚治臣胡全才公移，议投诚官于大海，奉圣旨实授都督佥事，久住武昌，忠愤素着，祈发随职郧襄以资剿抚。职思郧襄贼情久聚，各营将弱兵单，抚治臣新膺重任，议用热识贼情地理之人，诚为紧要。且大海率众投诚，久思报效，闲住二载有余，诚为可惜。职移督臣酌议，随准回覆，已行令束装，随抚治臣起行，仍将分拨各标下原带投诚官丁四十一员名，亦调同赴郧襄，鼓励效用。其月支廪饷，即应改归抚治标下支领。职谨会同督臣祖泽远、抚治臣胡全才具题，伏乞皇上敕下该部覆议施行。谨揭。
　　·粤西望饷甚迫协济拖欠不应仰祈严饬催解事揭帖（顺治十一年五月二十六日到）
　　钦命经略湖广江西广西云南贵州等处地方、总督军务兼理粮饷、太保兼太子太师、内翰林国史院大学士、兵部尚书兼都察院右副都御史洪承畴谨揭：为粤西望饷甚迫，协济拖欠不应，仰祈圣明严饬催解，以济急需事。本年正月内，职准户部咨，为恭报大兵入省事内，拨江南十年运九年漕折银内，动支十万两，请敕江南总督连解交经略洪承畴转解粤西充十一年兵饷。职即咨江南总督臣马国柱，及行江南布政司催解去后。今四月二十三日，据布政司左布政刘汉祚禀称：原拨漕折项款，皆属苏州、松江、常州三府拖欠，职专司总催，行文手札及差官守催，三府皆漠然不应。今复蒙部拨十年运九年漕折十万两，转解粤西，惟苏、松、常三府拖欠之数独多，时下司库罄悬，必不能如前应急。若不预行据实陈禀，将来必误军需，彼时治职以稽迟粮饷之罪，三府州县，谁肯代职分过？伏乞本经略移文苏松抚院，转檄松、常两道、三府。经解军前，方克有济。等情到职。职查粤西，远处孤危，官兵粮饷，压欠甚多，今十一年额支，全无可发，各营官兵，盼望协济，实饥渴之望饮食。职惟冀江南布政司解银速到，以救燃眉，司臣刘汉祚急公念切，无如苏、松、常三府州县各官，将漕折银两，惯行拖欠，习以为常。司臣欲将司库那借，而各处起解甚多，无可再借。江南督臣马国柱转催甚力，亦深以此情为苦。职拟咨苏松抚臣催取，又虑三府各府州县，以漕折银两，既转解粤西，则此项钱粮，不关考成数内，仍以膜外相视，徒延时日，不肯速解，必致有断绝之虑。职万不得已，谨具疏叩讲圣裁，伏乞敕下苏松抚臣周国佐，严督苏、松、常两道三府，勒限半月内催完，以苏松财赋之地，此漕折十万，为数无多，半月可以立办；即令三府先尽一起凑足汇解布政司，转解军前，以便速解济急。至户部二次续拨江南十一年正赋银共二十万两，该江南布政司自应作速凑齐，陆续解完，以尽急公之谊，庶岩疆官兵，得资饱腾，战守有赖矣。为此除具题外，理合具揭，须至揭帖者。
  </div>
  <div class="pagination">
   <a href="洪承畴章奏文册汇辑_page4.html">
    上一页
   </a>
   <a href="洪承畴章奏文册汇辑.html">
    1
   </a>
   <a href="洪承畴章奏文册汇辑_page2.html">
    2
   </a>
   <a href="洪承畴章奏文册汇辑_page3.html">
    3
   </a>
   <a href="洪承畴章奏文册汇辑_page4.html">
    4
   </a>
   <span class="current-page">
    5
   </span>
   <a href="洪承畴章奏文册汇辑_page6.html">
    6
   </a>
   <a href="洪承畴章奏文册汇辑_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
