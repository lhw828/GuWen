<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 237 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 237 页/共 1210 页</h1>
    <div class="content">　　皇上硃批【臣】祗领开读伏惟我
　　皇上量同天地明并日月凡所以奠中外于磐石之安
　　者
　　圣虑周详无逺不届兹安南小国远在荒服之外欵诚
　　恭顺尤荷
　　圣慈轸念
　　指示柔逺之道详切周挚臣虽愚陋敢不静绎
　　圣训悉心体究竭力抚绥如近日归顺土州之恶目黄徳成等汉奸陈元宾等纠集懒汉私越隘口抢夺恐啓边衅又修仁县之十排凶獞韦扶晚等恃险肆掠不服擒拏【臣】与督抚臣屡经晓谕至再至三不得已而慑之以兵始一一就防俱送交有司收审现听督抚臣依限
　　题报归结不但不敢贪利图功即顺情度理之事亦不敢张皇矜诩上劳
　　睿虑也至于安南边境久安长治之策现在咨商督抚臣转行布按二司会议应听督抚臣会疏恭请
　　皇上睿裁为此缮折谨
　　奏
　　地方上有应料理处自不宜因循玩愒至于边境隣接外夷极当愼重诸凡率由旧章何有悔吝近日云南开化生一无益之事幸见几尚早方得潜消黙化总之开疆拓土好大喜功之念丝毫不可存于胷中也
　　雍正三年八月十八日广西提督【臣】韩良辅谨
　　奏为恭报粤西年成雨水并
　　进米价淸折事窃照粤西今岁自正月至七月上旬各处雨旸时若二麦及杂粮俱已丰收早稻又将成熟晚稻畅茂惟七月十六至二十日大雨连绵江水泛涨桂林平乐思恩南宁浔州梧州等府滨河田地被水淹浸幸即消退低洼之田未免少减分数而高田尚可丰收其年成分数俟刈获之后再
　　奏至于米价较前甚平谨将各州县米价另缮淸折恭呈
　　御览合并奏
　　闻谨
　　奏
　　米价平减即丰登之验朕怀深为欣慰
　　同日又
　　奏为奏
　　闻发兵擒捕三疃獞贼缘由仰祈
　　圣鉴事窃【臣】于雍正三年七月十五日准抚【臣】李绂移咨拨兵擒捕庆逺府天河县福禄里之三疃凶獞覃明将等且称獞贼所居各隘险阻异常环而攻之当亟乘八月禾稼未收之际整兵堵隘令其坐困自投若过八月彼粮食有余即难奏效等语【臣】因未准督臣移会不敢擅専发兵遂札商抚臣恐隘外田亩或有良民禾稼在内宜俟秋成之后督【臣】覆咨到日然后发兵始为万全似可不必拘定八月之期抚臣覆札云良民稻田自应加意防持已令多张告示谕以无恐照常收获务使鸡犬不惊乃为尽善仍于八月进兵为妥又云督臣业已咨移不及候其覆示等语于七月二十九日甫接覆札而抚臣遣千把各一员帯兵一百名已抵柳州城下【臣】见抚标官兵已出不便任其独往一面咨明督臣一面先遣【臣】标僃弁各一员率兵二百名协同抚标官兵前往堵截各隘并檄柳庆协副将孙士魁酌帯兵丁统率调度又檄河池营千总李荣帯兵堵截贼巢后路仍给发告示晓谕三疃村老凶獞人等令其痛改前非自行投到照例从寛减等倘或执迷不悟俟督臣咨覆到日【臣】即续发【臣】标官兵前往协同搜捕务获有名案贼解交有司收审以靖地方理合据实奏
　　闻谨
　　奏
　　若辈愚顽不法之徒先当以徳感化犹不驯服则不得不以威制之万不可姑息因循以养痈成患大凡天下事毋为祸先衅自彼生而我后应之不论如何若何皆可也
　　再者尔奏李绂条陈之折留中矣朕阅李绂所议亦有甚是处候朕细加斟酌另发旨与新任抚臣鄂尔泰
　　同日又
　　奏为敬绎
　　圣训据实奏
　　闻事【臣】前折奏安南边境事宜现在咨商督抚臣会题荷蒙
　　皇上硃批谕旨【臣】仰承
　　圣训至明至切煌煌
　　天语敢不细心体绎竭力遵循查安南边境事宜【臣】已
　　咨商督抚臣会疏入
　　吿迨准抚【臣】李绂咨覆谓即酌稿会
　　题是以静候将及四月顷接抚臣疏稿知已特疏条奏但抚臣于营制未尝深考又未与督臣会商遽议分拨弁兵代土司防守边隘殊非重内轻外之意事关封疆大计【臣】不得不缮疏具
　　题葢广西营制与他省不同即如云南有临元等七鎭贵州有安笼等三鎭即广东除督标将军标外尚有潮州等六鎭并闽粤分驻之南澳鎭不似广西之仅左江一鎭而云贵提鎭各标之额兵亦不似广西提鎭两标之贴防分防各州县况通省额兵除抚提鎭三标外其各协营仅一万零一百五十八名且云贵各协营俱设有马兵广西则除抚提鎭三标设立马一步九外其各协营止有步兵是广西营制事事与他省悬殊外控安南内辖土司猺獞幅最广兵力最单【臣】方且日夕惴惴宁敢随声附和再议分拨【臣】仰遵安南边境之
　　睿训惟有率由旧章倍加警惕以副我
　　皇上委任之至意理合据实奏
　　闻【臣】再有
　　奏者抚【臣】李绂操守甚好学问甚优【臣】实敬服但任性偏执喜顺恶违抑且好名之念未除【臣】以
　　国计民生为重无事不委曲婉转悉心细商以求至当此番因事关营制抚臣既许会疏乃并不会商督臣先已特
　　题【臣】职司军旅故亦冒昧具疏仰渎
　　天听设抚臣因此反致固执前议恐于地方营伍久安
　　长治之计未协伏恳
　　皇上干断俾营制仍遵旧规以免纷更则地方幸甚微
　　【臣】幸甚谨
　　奏
　　此等重务何可随声附和自应各出己见论奏为是今廷臣已议令尔等再加详议矣所奏知道了
　　雍正三年十一月十四日广西提督【臣】韩良辅谨
　　奏为
　　天威丕震蛮獞革心向化据实奏
　　闻仰慰
　　圣怀事窃照广西庆逺府天河县三疃地方猺獞犷悍历来讐杀之案累累极为顽梗雍正三年七月十五日准抚臣李绂咨商发兵擒捕缘由【臣】已经
　　奏明在案【臣】愚窃谓専事德化恐渐流于姑息若不敎而诛又难副
　　圣主一视同仁之至意遂檄令柳庆协副将孙士魁帯领弁兵会同庆逺府知府刘之顼率领南丹等处土兵并臣标左营游击金国泰河池营防将李必显三里营守备甘棠秀柳庆协守备萧伏各帯千把兵丁四路前进仍一面给发剀切详明告示晓以利害许其自行投首则转咨督抚照例从寛减等大军所至彼蛮獞人等莫不欢欣鼓舞感激
　　皇上天恩声震山谷于是各峝有名案犯上疃莫东旺等中疃覃贵翁等下疃覃明甲等俱先后自至军前投首现交有司审理从此三疃地方十余年之积案一朝顿清于九月二十日撤师回至庆郡【臣】预先饬谕行间文武乘此兵威将宜山县之那隘及三岔各案蛮獞按名擒拏以正
　　国法乃师行之日甫抵三堆村其首犯覃应太覃道照先至军前投到迨兵抵仑头村则余党俱一一自投到案均交有司审结【臣】标官兵自八月十九日出师至十月初三日班师回柳计期四十余日不损一兵不累一民不费张弓只矢三疃既已悉平而那隘三岔之犯又俱自投到案此皆上頼我
　　皇上威德覃敷
　　指示周详是以督抚臣及行间文武将士和衷用命各案獞犯一一投首地方得以宁谧【臣】不胜欢欣感戴之至理合据实奏
　　闻谨
　　奏
　　览奏忻悦殊属可嘉之至尔之实心报效调度有方朕皆悉知但能始终如一永久不懈为佳尔其勉之
　　同日又
　　奏为恭
　　进粤西米价淸折附陈管见伏候
　　皇上睿裁事窃照广西今岁二麦粟豆俱已丰收惟低田之禾被水淹浸高田之禾又间生螟螣未免畧减分数通计约有八分收成查米价以仓斗合算每石俱在五钱以内谨另缮淸折恭呈
　　睿览抑【臣】更有
　　奏者广东一省向借广西米谷接济今岁东省肇庆等府偶罹水患在西省搬运米谷者更多而督臣又因修筑围基现在差员购买商差船只运载米谷出境者络绎不絶小民不知蓄积葢藏之道见米谷得价尽行出卖以致米价日昻窃恐明岁春夏之交兵民必致乏食伏查广西一省仓庾除米石外尚贮谷一百六十余万收积既久恐渐至浥烂当兵民乏食之际若酌量十之一二照依时价平粜实于兵民裨益匪浅倘荷
　　圣慈敕谕新抚臣详加斟酌或明岁二三月间至米价涌贵之时于桂林柳州南宁三府重兵驻劄之地开仓平粜其所粜价银解贮藩库俟九月间收获既毕酌量岁丰则仍旧照数买谷还仓倘或歉收则留俟下年买补如此则仓谷无浥烂之虞而兵民得免乏食之苦矣但
　　奏请平粜原非武臣职掌本不应妄渎
　　圣听【臣】因
　　皇上宵旰忧勤日夕以民生为念若至明春米缺价贵
　　之时然后入
　　告粤西地处边逺恐缓不及事故敢冒昧预陈伏乞睿鉴施行谨
　　奏
　　尔亦膺封疆重责此地方要务若知而不言报效之谓何汪漋为人和平老成恐才力少觉不及尔其尽心相助此事何必朕另为饬谕尔即与之商酌而行可也雍正四年二月二十四日广西提督【臣】韩良辅谨
　　奏为恭绎
　　圣训敬谢
　　天恩事【臣】前折奏出师三疃一事防
　　皇上硃批褒嘉诫勉
　　圣恩愈厚兢惕倍深敢不益励初心夙夜匪懈以仰副皇上委任之至意又【臣】
　　奏请平粜捐谷一折恭读
　　谕旨遵即具札备言目今广西苍藤诸邑米价每仓石已卖至一两一钱将来靑黄不接恐日益昻贵小民一至缺食并无他省米谷接济实为可虑并将【臣】去年折报米价曾以此意附
　　奏通知抚臣顷接抚臣覆札谓近日米价腾贵殊可忧虑现贮谷甚多日久必致霉烂急思变通之计知【臣】于去岁曾经折
　　奏当即令各属实力奉行等语俟抚【臣】作何斟酌平粜容【臣】另折奏
　　闻谨
　　奏
　　平粜之举李绂到京所奏亦同巳谕部矣
　　雍正四年六月十八日广西提督【臣】韩良辅谨
　　奏为奏
　　闻酌行抚提鎭三标会巡之法以靖河道以壮声援事伏查粤西通省各标协营惟梧州协有水师一营额设水师战守兵丁三百九十八名除分防大江二十三汛府江一十五汛共拨出兵二百五十九名存营仅一百三十九名兵力殊觉单薄不称水师之名且去岁广东歉收【臣】恐河道不靖预商防范之策随移咨抚臣鎭臣咨覆允行在案近因广东米价日昻穷民乏食于东西边境偷挖矿沙拦夺谷米两省弁员现在帯兵分头堵逐解散并准臬司咨呈移商督抚臣会驱外因思此番游巡必须多帯口粮在于梧郡久驻使其弹压地方庶东西边境得以宁谧【臣】已会同抚臣鎭臣商酌三标各拨弁兵每季防巡已准抚臣鎭臣各拨标员帯兵驾船分巡三江会集梧郡驻泊操演以壮声援以资弹压俟八月中禾稻登场之后然后各回本标照前按季游巡庶通省河道俱可肃清而梧协之水师不为徒设矣所有抚提鎭三标会巡弹压缘由谨据实奏
　　闻谨
　　奏
　　防范固属当然但不预为筹画民食至临事而讲求弹压仍属末策
　　雍正五年正月初六日广西提督署理广西巡抚印务【臣】韩良辅谨
　　奏为奏
</div>
    <div class="pagination">
<a href="世宗宪皇帝硃批谕旨_page236.html">上一页</a><span>...</span><a href="世宗宪皇帝硃批谕旨_page232.html">232</a><a href="世宗宪皇帝硃批谕旨_page233.html">233</a><a href="世宗宪皇帝硃批谕旨_page234.html">234</a><a href="世宗宪皇帝硃批谕旨_page235.html">235</a><a href="世宗宪皇帝硃批谕旨_page236.html">236</a><span class="current-page">237</span><a href="世宗宪皇帝硃批谕旨_page238.html">238</a><a href="世宗宪皇帝硃批谕旨_page239.html">239</a><a href="世宗宪皇帝硃批谕旨_page240.html">240</a><a href="世宗宪皇帝硃批谕旨_page241.html">241</a><a href="世宗宪皇帝硃批谕旨_page242.html">242</a><span>...</span><a href="世宗宪皇帝硃批谕旨_page238.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
