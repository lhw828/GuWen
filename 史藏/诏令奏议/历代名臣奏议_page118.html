<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 118 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 118 页/共 136 页
  </h1>
  <div class="content">
   厯代名臣奏议卷三百
　　明　杨士竒等　撰
　　灾祥
　　宋仁宗皇祐四年刘敞论天乆不雨防曰臣伏以古今之通义主逸而臣劳陛下亲听万机日昃不倦与羣臣等勤矣今又闻以天乆不雨之故降服彻膳躬自暴露夜輙升坛祷祠逹旦不寐此则圣躬之劳过于羣臣羣臣实未有及陛下者也臣窃闻之不胜其忧且水旱之数未可前测设复弥月连旬不如圣意陛下何能专以万乘之体爲羣臣代劳哉如令万一冒风寒霜雾之苦有所不怡陛下当使谁受其责而宗庙社稷之忧独在陛下陛下不可不自爱也诗书百家圣贤精论皆曰人者天地之心人和则天地之和至矣近者大赦恩及四海解宿逋裁减常税宥过除罪与之自新德厚如此和气宜应而愆亢尤甚者臣之愚窃意今日政事所褒进所刑罚所施舍所废置犹有未合人心不当天意者故令隂阳否隔也陛下诚少加圣恩延问正直日新其德则和气可致时雨可望何必降服彻膳躬自暴露渉风寒霜雾之险増宗庙社稷之忧非计之安者也陛下视羣臣百姓如子羣臣百姓望陛下如父父以子将失所之故深自克责不避灾疾而子方晏然自若不可谓孝臣虽贱切不胜犬马之心又以谓救旱之术在彼不在此故敢冒昧陈闻惟陛下裁幸
　　至和元年敞知制诰又上奏曰臣前月十一日延和殿奏公事因论吴充冯京谪官本末面防宣谕云中书怒其太直不与含容臣其时曾奏言若如是则大臣蔽君之明专君之权而擅作威福也必恐感动隂阳有地震日食风雾之异今臣窃闻镇戎军地震一夕三发去臣所言五日之内尔又京师雪后昏雾累日复多风埃太阳黄浊此皆变异之可戒惧者也臣所以先知必然者按五行志云事虽正专之必震况其不正乎又尚书洪范防恒风若而京房易传臣之蔽君则防气起以此数者合之必知有异也然皇天保祐陛下至深至厚以灾异随事辄应欲望陛下覩变自戒永绥四方也不可不思不可不忧今陛下推诚委信大臣而大臣依势作威政事不平如此甚众在外畏惮已非常时陛下宜深究天地之意収揽威权无使聦明蔽塞法令不行则足以消伏灾异矣臣前已奏陈故敢再述所闻特乞留中详加省览
　　二年敞论水旱之本防曰臣伏见城中近日流民众多皆扶老防幼无复生意问其所从来或云乆旱耕种失业或云河溢田庐荡尽窃闻圣慈悯其如此多方救济此诚陛下爲民父母之意足以感动羣心臣犹谓但可寛目前之急而已非救本之术也譬如良医疗病必先审其病源病源不除彊食无益今百姓之病已可见矣父子兄弟不能相保鳏寡孤独不能自存彊者流转弱者死亡所以致此者其源在水旱也所以致水旱者其本在隂阳不和也所以致隂阳不和者其端在人事不修也然则三公之职主和隂阳而议臣之任主明天人陛下何不责三公以其职使之陈隂阳不和之理询议臣以其学使之述天人相与之际参之圣心以观今日政事若陛下所委任皆已得人所施爲皆已应天则水旱者盖无妄之灾不足忧矣若天人之际少有不合岂得安然坐视其病心知其源不思救之哉臣言似迂其理实切今羣臣爲陛下谋者不过煑粥粜米名爲救济其实亦欲欺聦明自解免而已非谋国之体也又今天气当暑反寒率多常风雨泽愆候秋成不可必愿陛下速思所以救其本者召致和气无令圣心重增焦劳则天下幸甚
　　嘉祐四年敞又上奏曰臣伏以圣王所甚畏事者莫如天所甚听用者莫如民是故观天意于灾祥察民情于謡俗因灾祥以求治之得失原謡俗以知政之善否诚少留意则皆粲然矣前古贤智之君莫不循此以导其下忠信之臣莫不缘此以讽其上上下相饬而自天祐之窃见朝廷每有吉应佳瑞则公卿称贺至于灾异非常可恠之事则寂然莫有言者虽归美将顺臣子之常操而于儆戒吁俞理似未尽陛下复不自延问以求天意恐非所谓小心翼翼昭事上帝聿懐多福者也臣愚以谓五经灾异之说最深最切设四方所上竒物恠变妖孽沴疾有非常可疑者宜使儒学之臣据经义傅时事以言若其言是可以当天意若其言非足以广圣聦如近日雨雪骤寒人有冻死者此亦灾变之一端矣唯聦明睿智忧深思逺顺时慎微不可不虑也臣忝近列愚不能通古今窃观前世商髙宗周成王畏天威享福祚之益诚愿陛下留意于此不胜区区
　　康定元年知谏院富弼上奏曰臣学术空踈才识庸懦谬防奬擢充职谏垣茍有见闻安敢缄黙伏以日者君之象日食则人君恐惧脩省损饍彻乐衣素服避正殿求万务所失许百寮上封事食于常时已谓非吉况在岁旦尤爲深灾今月一日午后伏覩太阳亏蚀众所观仰稽诸前籍可谓大异臣窃闻北使在馆欲取今日御宴若用常礼盛馔作乐是重敌人而忽天谴殊无恐惧之心臣甚爲陛下不取也假令臣子有过陛下未欲加责且示戒励而絶无忧恤怠惰如故怒之之意当何如也天之留意于陛下亦犹是焉伏望陛下出自圣虑罢此宴会或恐定制不可遽已即宜令北使就馆别日遣近臣押赐御筵更虑北使已入难于中辍即今之防秖且彻乐亦无所妨不可谓之张皇亦不谓之轻易天文谪见万姓皆覩罢防彻乐不出内庭非张皇也救天之灾惟恐不速感天之意不可不深观变侧身宜不旋踵非轻易也如此则上可以祗警天戒下可以慰说人心亦使敌人见陛下脩德禳灾传闻逺方足爲钜美僧道法事一切不用此外更乞陛下夙夜戒惧以塞变异则圣躬无疆之庆亦宗社无疆之休臣不胜大愿昨日申未时臣赴馆宿于街衢间见此亏食遇夜投进文字不及伏望圣慈恕此怱廹之罪
　　龙图阁直学士知耀州赵师民上防曰近覩太阳食于正朔此虽隂阳之事亦虑是天意欲以感动圣心臣非瞽史不知天道但率愚意言之其月在亥亥爲水水爲正隂其日在丙丙爲正阳月掩日隂侵阳下蔽上之象也诗曰十月之交朔日辛卯又曰彼月而微此日而微谓以隂奸阳失其叙也又曰百川沸腾山冡崒崩髙岸爲谷深谷爲陵谓下陵上侵其权也又曰皇父卿士畨维司徒家伯冢宰仲允膳夫棸子内史蹶维趣马楀维师氏谓大小之臣有不得其人者也宗周之间时王失德今而引喻盖事有所譬固当不讳凡天之示象由人君有失不然则下蔽其上古人君之失不过暴虐怠慢奢侈纵放不师古始舍是何失道之有今圣心慈仁恭勤俭约自捡动循典礼如此自非下防上邪挠正使主恩不下究而谁之咎欤望陛下朝夕咨于丞弼心膂之臣洎左右近侍耳目之官其忠而纯者与之慎柬内外百执事及州县牧宰使主恩究于下不爲羣邪所蔽塞则亿兆之幸也
　　庆厯元年右正言直谏院孙沔上奏曰臣窃见经春已来时令失序沈隂不雨防气连宵日景青昏天光惨翳按汉书所述洪范云皇之不极厥咎常隂必有下人窃议上者臣昼夜思之莫知所以天道虽逺灾祥不欺人心至微气志必应岂有变异昭著而终乆无患者也伏惟陛下至明至圣察之谨之臣职当言事心所有疑不敢自隠冀愚者之尽虑也臣又闻臣者君之隂妇者夫之隂邪者正之隂若臣廹于君妇陵于夫邪害于正则有隂防之眚盖人事动于下则天变见于上矣今气象如是在陛下专精励意察事求端思所以致感之因行所以消复之道以荅上穹降鉴之兆则天下幸甚伏谅陛下以防子感伤宸心悲欝又将广嗣是念仇淑爲意每于庭墀之下颇闻珠玉之音是冲和未融而结啬未解也伏望全神省思养器加膳优游适性燕静端居节嗜欲之情戒宠嬖之盛罇爼之间袵席之上无俾过度冀尽防微保圣德于康宁发纯刚之断决察奸谋于臣下严左右于禁中若百事先觉则万福来同庶可以克谨天戒永绥国家者也
　　二年右正言欧阳脩论澧州瑞木防曰臣近闻澧州进瑞木成文有太平之道四字其知州冯载本是武人不识事体便爲祥瑞以媚朝廷臣谓前世号称太平者须是四海晏然万物得所方今西羌叛逆未平之患在前北敌骄悖藏伏之祸在后一患未减一患已萌加以西则泸戎南则湖岭凡与四夷连接无一处无事而又内则百姓困弊盗贼纵横昨京西陜西出兵八九千人捕数百之盗不能一时翦灭只是仅能溃散然却于别处结集今张海虽死而逹州军贼已刼百人又杀使臣其势不小兴州又奏八九十人州县惶惶何以存济以臣视之乃是四海骚然万物失所实未见太平之象臣闻天道贵信示人不欺臣不敢逺引他事只以今年内事验之昨夏秋之间太白经天累月不灭金木相掩近在端门考于星占皆是天下大兵将起之象岂有才出大兵之象又出太平之字一岁之内前后顿殊岂非星象丽天异不虚出凡于戒惧常合修省而草木万变化无常不可信慿渐生懈怠臣又思若使木文不僞实是天生则亦有深意盖其文止曰太平之道者其意可推也夫自古帝王致太平皆自有道得其道则太平失其道则危乱臣视方今但见其失未见其得也愿陛下忧勤万务举贤纳善常如近日不生逸豫则三二岁间渐期修理若以前贼张海等少衰便谓后贼不足忧以近京得雪便谓天下大丰熟见北敌未来便谓必无事见西贼通使便谓可罢兵指望太平渐渐安逸则此瑞木乃悮人事之妖木耳臣见今年曽进芝草者今又进瑞木窃虑四海相俲争造妖妄其所进瑞木伏乞更不宣示臣寮仍乞速诏天下州军告以兴兵累年四海困弊方当责已忧劳之际凡有竒禽异兽草木之类并不得进献所以彰示圣德感励臣民
　　至和三年脩爲翰林学士上奏曰臣伏覩近降诏书以雨水爲灾许中外臣寮上封言事有以见陛下畏天爱人恐惧修省之意也窃以雨水爲患自古有之然未有水入国门大臣奔走淹浸社稷破壊都城者此盖天地之大变也至于五城京邑浩如陂湖冲溺奔逃号呼昼夜人畜死者不知其数其幸免者屋宇摧塌无以容身防栈露居上雨下水累累老幼狼藉于天街之中又闻城外坟亦被浸注棺椁浮出骸骨漂没此皆闻之可伤见之可悯生者不安其室死者又不得其藏此亦近世水灾未有若斯之甚者此外四方奏报无日不来或云闭塞城门或云冲破市邑或云河口决千百歩阔或云水头髙三四丈余道路隔絶田苖荡尽是则大川小水皆出爲灾逺方近畿无不被害此陛下所以警惧隐恻至仁之心广爲谘询冀以消复窃以天人之际影响不差未有不召而自至之灾亦未有已出而无应之变其变既大则其忧亦深臣愚谓非小小有爲可以塞此大异也必当思宗庙社稷之重察安危祸福之机追已往之阙失防未萌之患害如此等事不过一二而已自古人君必有储嗣所以承宗社之重而不可阙者也陛下临御三十余年而储嗣未立此乆阙之典也近闻臣寮多以此事爲言大臣亦尝进议陛下圣意乆而未决而庸臣愚士知小忠而不知大体者因以爲异事遂生嫌疑之论此不思之甚也且自古帝王有子至三二十人者其材髙年长罗列于朝者亦众而爲其君父莫不皆享无穷之安岂有所嫌而斥其子耶若陛下鄂王豫王皆在至今则储宫之建乆矣世之庸人偶见陛下乆无皇子忽闻此议遂以云尔且礼曰一人元良万国以正盖谓定天下之根本上承宗庙之重亦所以絶臣下之邪谋自古储嗣所以安人主也若果如庸人嫌疑之论是常无储嗣则人主安有储嗣则人主危此臣所谓不思之甚也臣又见自古帝王建立储嗣既以承宗庙之重又以爲国家美庆之事故每立太子则不敢専享其美必大赦天下凡爲人父后者皆被恩泽所以与天下同其庆喜然则非恶事也汉文帝初即位之明年羣臣再三请立太子文帝再三谦逊而后从之当时羣臣不自疑而敢请汉文帝亦不疑其臣有二心者臣主之情通故也五代之主或出武人或出乞养如后唐明宗尤恶人言太子事羣臣莫敢正言有何泽者尝上书乞立太子明宗大怒谓其子从荣曰羣臣欲以汝爲天子我将归老于河东由是臣下更不敢言然而汉文帝立太子之后享国长乆爲汉太宗是则何害爲明主也后唐明宗储嗣不早定而秦王从荣后以举兵窥觊陷于大祸后唐遂乱此前世之事也况闻臣寮所请但欲择宗室爲皇子尔未即以爲储贰也伏惟陛下仁圣聦明洞鉴今古必谓此事国家大计当谨重而不可轻发所以迟之耳非恶人言而不欲爲也然朝廷大议中外已闻不宜乆而不决昨自春首以来陛下服药于内大臣早夜不敢归家饮食医药侍于左右如人子之侍父自古君臣未有若此之亲者也下至羣臣士庶妇女婴孩昼夜祷祈填咽道路发于至诚不可禁止以此见臣民尽忠防陛下之德厚受陛下之恩深故属陛下之虑逺也今之所请天下臣民所以爲爱君计也陛下何疑而不从乎中外之臣既喜陛下圣躬康复又见皇子出入宫中朝夕问安侍膳于左右然后文武羣臣奉表章爲陛下贺辞人墨客称述本支之盛爲陛下歌之颂之岂不美哉伏愿陛下出于圣断择宗室之贤者依古礼文且以爲子未用立爲储也既可以徐察其贤否亦可以俟皇子之生臣又见枢宻使狄青出自行伍遂掌枢宻始初议者以爲不可今三四年间外未见过失而不幸有得军情之名且武臣掌国机宻而得军情岂是国家之利臣前有封奏其说甚详具述青未是竒材但于今世将率中稍可称耳虽其心不爲恶不幸爲军士所喜深恐因此陷青以祸而爲国家生事欲乞且罢青枢宻务任以一州既以保全青亦爲国家消未萌之患盖缘军中士卒及闾巷人民以至士大夫间未有不以此事爲言者惟陛下未知之耳臣之前奏乞留中而出自圣断若陛下犹以臣言爲疑乞出臣前奏使执政大臣公议此二者当今之急务也凡所谓五行灾异之学臣虽不能知然其大意可推而见也五行传曰简宗社则水爲灾陛下严奉祭祀可谓至矣惟未立储贰易曰主器莫若长子殆此之警戒乎至于水者隂也兵亦隂也武臣亦隂也此推而易见者天之谴告茍不虚发惟陛下深思而早决庶几可以消弭灾患而转爲福应也臣伏覩诏书曰悉心以陈无有所讳故臣敢及之若其他时政之失必有羣臣应诏爲陛下言臣言狂计愚惟陛下裁择
　　嘉祐元年脩又上奏曰臣伏覩近降手诏以水灾爲变上轸圣忧既一人形罪已之言宜百辟无遑安之意而应诏言事者犹少亦未闻有所施行岂言者不足采欤将遂无人言也岂有言不能用欤然则上有诏而下不言下有言而上不用皆空文也臣闻语曰应天以实不以文动民以行不以言臣近有实封应诏窃谓水入国门大臣奔走淹浸社稷破坏都城此天地之大变也恐非小有所爲可以消弭因爲陛下陈一二大计而言狂计愚不足以感动听览臣日夜思惟方今之弊纪纲之壊非一日政事之失非一端水灾至大天谴至深亦非一事之所致灾谴如此而祸患所应于后者又非一言而可测是则已往而当救之弊甚众未来而可忧之患无涯亦非独责二三大臣所能取济况自古天下之治必与众贤共之也诗曰济济多士文王以宁书载尧舜之朝一时同列者防龙稷契之徒二十余人此特其大者耳其百工在位莫不皆贤也今欲救大弊弭大患如臣前所陈一二大计既未果爲而又不思众贤以济庶务则天变何以塞人事何以修故臣复敢进用贤之说也臣材识愚暗不能知人然众人所知者臣亦知之伏见龙图阁直学士知池州包拯清节美行着自贫贱谠言正论闻于朝廷自列侍从良多补益方今天灾人事非贤罔乂之时拯以小故弃之遐逺此议者之所惜也祠部员外郎直史馆知襄州张瓌静黙端直外柔内刚学问通逹似不能言者至其见义必爲可谓仁者之勇此朝廷之臣非州郡之才也祠部员外郎崇正院检讨吕公着故相夷简之子清静寡欲生长富贵而淡于荣利识虑深逺文学优长皆可过人而喜自晦黙此左右顾问之臣也太常博士羣牧判官王安石学问文章知名当世守道不茍自重其身论议通明兼时才之用所谓无施不可者凡此四臣皆难得之士也拯以小过弃之其三人者进退与众人无异此皆爲世所知者犹如此臣故知天下之广贤材沦没于无闻者不少也此四臣者名迹已着伏乞更广询采亟加进擢置之左右必有禆补凡臣所言者乃愿陛下听其言用其才以济时艰尔非爲其人私计也若量霈恩泽稍陞差遣之适足以爲其人累耳亦非臣荐贤报国之本心也臣伏见近年变异非止水灾谴告丁宁无所不有董仲舒曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至斯言极矣伏惟陛下切诏大臣深图治乱广引贤俊与共谋议未有众贤并进而天下不治者此亦救灾弭患一端之大者臣又窃见京东京西皆有灾伤并当存卹而独河北遣使安抚两路遂不差人或云就委转运使此则但虚爲行遣尔两路运司只见河北遣使便认朝廷之意有所轻重以谓不遣使路分非朝廷优卹之急者兼又放税赈救皆耗运司用物于彼不便兼又运使未必皆得人其材未必能救灾卹患又其一司自有常行职事又岂能专意抚绥故臣以爲虚作行遣尔伏乞各差一使于此两路安抚虽未能大段有物赈济至于兴利除害临时措置更易官吏询求疾苦事既专一必有所得与就委运司其利百倍也又闻两浙大旱赤地千里国家运米仰在东南今年灾伤若不赈济则来年不惟民饥国家之物自亦阙供此不可不留心也窃以三司今岁京师粮米已有二年准备外有三百五十万余硕未漕之物今年东南既旱则来年少纳上供此未漕之米诚不可不惜然少辍以济急时亦未有所阙欲下三司勘会若实如臣所闻则乞量辍五七十万硕给与两浙一路令及时赈救一十三州只作借贷他时岁熟不妨还官然所利甚大此非弭灾之术亦救灾之一端也臣愚狂妄伏望圣慈特赐裁择
　　庆厯三年知制诰田况上奏曰臣窃见比来灾咎频仍蝗潦继作陛下责躬引咎不遑宁处以至躬祈道佛并走羣望薫祓之意可谓至矣求当世之弊验致灾之由其实役敛重而民愁和气伤而爲沴役敛之重由国计之日窘国计之日窘由冗兵之目蕃今天下兵已逾百万比先朝几三倍矣自古以来坐费衣食养兵之冗未有如今日者虽欲敛不重民不愁和气不伤灾沴不作不可得也昔董仲舒刘向以谓春秋所书螽螟之灾皆政贪赋重之所致今陜西河北河东三路民力凋弊人共知之臣不复言矣且以江淮之间言之今江淮菽麦已登矣而责民输钱数防之费不供一防之价物遂大贱而农伤绢已输矣民间贸易无余而暴令复下又配市之织絍之家寒不庇体而利尽归于富贾累年已来刻剥不已民间泉货已匮竭其凡百科调峻法争利不可胜计便闻东南之民大率中产已下往往絶食民之愁窘致伤和气如此而未闻陛下与两府大臣议所以救之之术乃欲以一炉香数祝版上塞谴咎此臣所以不得已而言也夫国之所养之兵其上者战其下者役茍不能堪此则爲冗食今诸路宣义广防等军其间孱弱者甚众大不堪战小不堪役逐处唯欲广募邀其赏格岂复顾国家之利害哉宜分遣干臣选拣诸路宣义广防等军其不堪战者并降爲厢军厢军之不堪役者并放停议者必曰兵骄日乆一旦遽加澄汰则恐立致乱此虑事者之踈也且孱弱之兵既不堪战则勇强者耻与爲伍去年韩琦汰边兵万余人岂闻有爲乱者今天下财用不足以赡冗食之兵尚或顾惜细故而不思救弊之原臣切忧之惟陛下裁择
　　谏官孙甫论赤雪地震防曰臣闻洪范五行及前代变验曰赤雪者赤眚也人君舒缓之应舒缓则政事弛赏罚差百官废职所以召乱也晋太康中河隂降赤雪时武帝怠于政事荒宴后宫每见臣下多道常事不及经国逺图故招赤眚之恠终致晋乱地震者隂之盛也隂之象臣也后宫也四裔也三者不可过盛则隂爲变而动矣忻州赵分地震六七年每震则有声如雷前代地震未有如此者也惟唐髙宗本封于晋及即位晋州经岁地震宰相张行成言恐女谒用事大臣隂谋宜制于未萌其后武昭仪专恣几移唐祚天地灾变固不虚应陛下救舒缓之失莫若自主威福时出英断以慑奸邪以肃天下救隂盛之变莫若外谨戎备内制后宫谨戎备则切责大臣使之预图兵防熟计成败制后宫则凡掖庭非典掌御幸尽出之以省浮费且裁节其恩使无过分此应天之实也
　　甫又上奏曰臣窃见景福内宫祖宗积经费之余以备非常之用近岁诸路物帛多入内库中外尽疑宫中之私费唐置琼林大盈二库率供燕侈杨炎陆贽请罢之今日景福之积颇唐之二库后宫之数臣虽不知但闻三司计肉食者千余人又有私身当不啻数千人矣臣近闻染院计置染绫罗甚急以备宫中支用言至藏库所积红罗去冬已絶他物称此则浮费可知也陛下省之立可感动人心以消灾谴张修媛宠恣市恩祸渐以萌夫后者正嫡也其余婢妾尔贵贱有等用物不宜过僭自古宠女色初不制而后不能制者其祸不可悔知谏院蔡襄余靖上奏曰臣等伏见自春至今四方亢旱日蚀地震变异相仍有以见上天垂意于陛下至深至厚臣不知陛下何以报天戒之贶乎臣闻古之人君遇一灾异循省修饬或以六事自责或避正殿不居或减饍彻乐或遣使廵察求直言于朝防愁苦于下于是转灾爲福者有之矣若天之戒告而不惧民之寃隠而不救乘饥旱之会其变不可量也伏望陛下避殿减饍以自修省仍降诏书戒敕百官各举厥职遣使天下求访阙失或有官吏贪残而不纠刑狱寃枉而不治赋敛繁数而不均徭役频仍而不息孤独无所养流散无所归朝廷之惠不逮于下下民之情不逹于上皆得条奏而施行之伏惟陛下鉴前王戒畏之理观当世安危之势留意而行天下幸甚
　　襄等又奏曰臣等近以亢旱请行自古帝王消弭灾谴之术避殿减饍发诏书遣使者上以荅天戒下以慰民心数日颙然德音未降臣闻天地之气与人相通隂阳不和本自人召今若不修人事则无以回天意而召至和伏自兵兴累年天下困弊外有三边百万仰给之卒内有四海亿兆愁苦之人方此公私匮乏之时必无拯救灾伤之力将来流亡必众盗贼必多患至后思恐无所及况朝夕以来祈祷未应人心如涸天意益髙陛下爲苍生忧念非不勤臣等爲国思虑无不至凡人有可爲者皆勉而爲之以救灾害况避殿减饍发诏遣使此乃典册常行之故事帝王修省之盛美伏望陛下早赐施行茍能下恱人心自可上消天谴
　　四年襄等又奏曰臣等伏覩陛下以灾变屡见飞蝗爲殃责躬引过祈于天地宗庙社稷不令殃及万方臣防念灾变之来实由人事政治阙失感动天地故古之人君或遇灾异则避正殿彻常饍深自刻责思所以致之之咎改之之理以至册免三公者有之诏求直言者有之此皆消灾异召和气之道也方今天下之势至危矣强邻骄暴淩胁中国盗贼纵横惊刼郡县养兵至冗择将不精配率频繁公私匮乏内外之官务爲办事而少矜恤之心天下之民急于供应而有流离之苦治道如此未闻救之之术臣等伏见数年以来天戒屡至朝廷虽有警惧之意然而因循旧弊未甚改更今日灾变频数盖天意必欲朝廷大修人事以救其患乃可变危爲安也救患之方莫若原其致灾之本致灾之本由君臣上下之阙失也阙失之事臣等敢次第而言之陛下不专听断不揽威权使号令不信于人恩泽不及于下此陛下之失也持天下之柄司生民之命无嘉谋异议以救时弊不尽忠竭节以副任用此大臣之过也朝有阙失而不能救民有疾苦而不能逹陛下寛仁少断而不能规大臣循黙避事而不能斥百官邪正并进而不能辨四夷交构内侵而不能谋有顾避之心无力诤之节此臣等之罪也今陛下既有引过之言逹于天地神祗矣伏乞陛下必践其言必行其实践言行实之要莫若专听断揽威权号令信于人恩泽及于下则灾异消而和气应矣其大臣不举职之过伏乞陛下以致变之由赫然督责之若督责之又无近効则用灾异册免三公故事而去之别求能贤以救大患如臣等防陛下非次选擢不能称职尚致陛下有如此之失大臣有如是之过臣等负罪至深伏乞朝廷逺加窜逐求方正材识之人俾居谏职必能禆賛朝纲上副圣选臣等谨具状待罪以闻
　　襄等又奏曰臣等伏见陛下以灾变屡见飞蝗爲孽引咎责躬告于天地庙社臣等伏念致灾之本由君臣上下之阙失列其事而言之终以自劾乞朝廷逺加窜逐别求方正才识之士俾居谏职臣等待罪于今七日曽不得报忧媿益深不知所措窃以今天下之势外有羌戎结连侵胁之忧内有边陲守御战争之苦兵冗财竭赋敛暴兴生民膏血掊取无极譬如投石入井到底乃止不幸有旱涝饥荒之变盗贼乗时而起将何以御今日视前一二年国用民力固不如矣复且因循无有更改救弊之术后一二年还视今日又可知矣非独不如今日其患至大纵有知者不能爲谋臣等以谏名官见天下之势至危如此既不能开广陛下恩信以固民心又不能紏正大臣阙失以救时弊是致灾异频数中外恐惧臣等上负陛下选择之恩下负生灵困苦之望忧虑终日讥责满身尚何顔面入出朝中臣等罪咎实深伏乞朝廷必加窜逐以谢天下
　　京师旱知谏院王素请帝祷于郊帝曰太史言月二日当雨今将以旦日出祷素曰臣非太史然度是日必不雨帝问故曰陛下知其且雨而祷之应天不以诚故臣知不雨帝曰然则明日诣醴泉观素曰醴泉之近犹外朝耳岂惮暑不逺出邪帝悚然更诏诣西太一宫谏官故不在属车间廼命素扈从日甚炽埃氛翳空比舆驾还未薄城天大雷电而雨
　　参知政事范仲淹奏灾异后合行四事防曰臣近日屡闻德音以灾异数见畏天罪已此实圣帝明王至仁之体也天下幸甚幸甚昨日宰臣等再奉圣防不须谢过但自行事此又济时责实之要也臣等敢不惶恐思竭诚志以副宵旰之意臣观自古国家皆有灾异但盛德善政及于天下人不敢怨叛则虽有灾异而无祸变也如其德衰政暴兆民怨叛故灾异之出多成祸变也陛下今既畏天之戒上忧宗社下忧生灵固已得尧汤之心矣如更行尧汤之事使天下受赐其有灾异适足増陛下之盛德臣待罪辅臣经年无状四方多事未敢引退恐负君亲擢用之意臣窃观自祥符年后以至今日火不炎上之灾已十数度又累有地震之异今夏蝗秋潦人多妖言虽陛下修德罪已自可以动天地感鬼神而念及生民若不遑处臣请行此数事少助陛下救生民之万一惟圣心裁择
　　一委天下按察使省视官吏老耄者罢之贪浊者劾之昏懦者逐之是能去谬吏而糺慢政也至于劝善政之术即未着明其官吏中有畏上位之威希意望进或矫修防节而争爲猛政求集事之名者务爲暴敛求尽公之称者专用深文政尚虚声人受实弊资产竭于科率举动触于刑宪生民困苦善人嗟痛此天下怨叛之本也秦以天下怨叛而亡汉以救秦之弊而兴臣请诏诸路按察官除常程糺察举荐外于辖下知州知县县令中别选洁已爱民显有善政得百姓心如倚父母者各具有的实事状举三两人特与改官再任或陞陟委用如此则天下官吏知陛下忧赤子之心各务爱民求理不爲苛政足以息生民之怨叛也如所举不实仰御史台弹奏当议重行贬黜今别进呈唐时选刺史县令条目便乞约附施行
　　一天下官吏明贤者絶少愚暗者至多民讼不能辩吏姧不能防听断十事差失者五六转运使提刑狱但采其虚声岂能遍阅其实故刑罚不中日有枉滥其奏按于朝廷者千百事中一二事耳其奏到按牍下审刑大理寺又只据案文不察情实惟务尽法岂恤非辜或无正条则引谬例一断之后虽寃莫伸或能理雪百无一二其间死生荣辱伤人之情实损和气者多矣古者一刑不当而三年大旱着于史防以戒来代非虚言也况天下枉滥之法宁不召灾沴之应耶臣请诏天下按察官专切体量州县长吏及刑狱法官有用法枉曲侵害良善者具事状奏闻候到朝廷详其情理别行降黜其审刑大理寺乞选辅臣一员兼领以慎重天下之法令检寻自来断案及旧例削其谬误可存留者着爲例册
　　一今诸道常平仓司农寺管辖官小权轻主张不逮逐处提刑狱多不举职尽被州府借出常平仓钱本使用致不能及时聚籴每有灾沴及其遣使安抚虽民委沟壑而仓廪空虚无所振发徒有安抚之名且无救恤之实又国家养民之政本尚务农因民之利而利之则朝廷不劳心而民自养之矣臣请选辅臣一员兼领司农寺力主天下常平仓使时聚籴以防灾沴并诏诸路提刑狱今后得替上殿并先进呈本路常平仓斛防数目方得别奏公事移任者亦须依此发奏后方得起离仰司农寺常切糺举及委辅臣等速定劝农赏罚条约颁行天下
　　一天下茶盐出于山海是天地之利以养万民也近古以来官禁其源人多犯法今又絶商旅之路官自行贩困于运置其民庶私贩者徒流兵稍盗取者绞配岁有千万人罹此刑祸是有司与民争利作爲此制皆非先王之法也及以官贩之利较其商旅则増息非多而固防之弊未能革者俟陛下之睿断尔臣请诏天下茶盐之法尽使行商以去苛刻之刑以息运置之劳以取长乆之利此亦助陛下修德省刑之万一也
　　仲淹奏乞灾异后合行踈决刑狱等六事防曰臣今早亲闻德音谓复有灾异当修德以及民并诏臣等谨省刑法此实见圣人忧畏之心合于天意臣今条奏数事皆陛下増修明德之要一斋诫发诚特降诏命明言灾变屡见敢不罪已只畏以告中外羣臣同心修省二遣使四方踈决刑狱非害人者悉从减降三诏天下州县长吏访问民间孤独不能存活者特行赈防四诏逐处籍出阵亡之家察其寡弱别加存养五边陲之民被敌人驱虏者量支官物赎还本家六诏诸处欠负已该赦恩除放者官司更不得催理违者官吏科违制之罪遇赦不原仍差近臣置司与夺陛下力行此数事下恱民心上荅天戒昔商中宗桑谷共生于朝惧而修德抚绥百姓三年而归者十六国号爲中兴陛下今日因灾修德则福及兆人道光千载天下幸甚
　　五年御史李京上奏曰臣伏以陛下因天之戒恐惧修省避正殿减常膳故精意感格日当食而隂云蔽亏虽商大戊之桑楮并生宋景公之荧惑退舍无以异也然臣区区窃有疑者自宝元初定襄地震壊城郭覆庐舍压死者数万人迨今十年震动不已岂非西北二陲有窥中国之意乎二月雷发声在易爲豫言万物出地皆恱豫也八月収声在易爲归妹言雷复入地避羣隂之害也今孟夏雷未发声岂非号令之不信乎愿陛下敕边臣备不虞戒辅臣谨出命以厌祸于未形又尚美人弃外馆多年比闻复召入必有假媚道以蛊惑天意者宜亟絶之苖继宗嫔御子弟乃縁恩私爲府界提宜割帷薄之爱重名器之分庶几不累圣政
　　六年京东两河地震登莱尤甚胡宿通隂阳五行灾异之学廼上防曰明年丁亥嵗之刑德皆在北宫隂生于午而极于亥然隂犹强而未即伏阳犹微而不能胜此所以震也是谓龙战之防其位在干若西北二边不动恐有内盗起于河朔又登莱视京师爲东北少阳之位今二州置金坑多聚民凿山谷阳气耗泄故隂乘而动宜即禁止以宁地道
　　七年知润州钱彦逺上奏曰臣伏覩两浙转运司飜録三月十九日诏敕节文以今春大早应中外文武臣寮并许实封言当世切务者窃念臣近以直言极谏登科恩擢不次敢自缄黙茍养资格谨条方今急政要事水旱原本少尽千虑之得臣闻天地有常数隂阳有常度当进退盈虚之际两适均等则气和气和则风雨时风雨时则万物育矣然隂盛则水阳盛则旱二者自然之理故阳主德隂主刑德不可以独任德过则弛刑不可以专任刑过则惨天之爱物甚矣春夏生之必秋冬以节之所以相爲表里而成岁功求其端正其本系人之事故在易之泰曰后以裁成天地之道辅相天地之宜言泰极则安而无节无节则过其害犹不及也惟元后辅相而裁成之在春秋鲁僖公之三年春王三月夏四月两书不雨者以僖公能克已求过放佞臣理寃狱精神感天不雩而雨故显书不雨以旌之此圣人精防极致谓天人相与应如影响俾人君戒之谨之之防也伏自陛下即位二十余载内无声色之娱外无畋渔之逸外戚近侍循循守法未有专权之失前岁地震起雄覇沧登旁及荆湖幅员数千里虽往时定襄之异未有大于此者今复大旱以臣愚料之非他也盖天警陛下尔诚以国家备寇之术未尽要牧民之吏未尽良天下之民未尽安上天垂意陛下欲因而大治故先出灾异告焉陛下知天戒所在因而修之则宗庙社稷之钜福茍简忽大事规规求亡用之言唯减常膳避正殿臣愚谓非应天以实不以文之意臣愿爲陛下别白明之臣前所谓御寇之术未尽要者夫西北二冦者我之坚敌天性骜悍以战爲生业非可与以首争首校一旦之命且古之所谓邉方为祸不若今之烈也其来不过驱略老弱畜产故诗曰薄伐玁狁至于太原逐去则止今契丹据幽燕山后诸镇元昊盗灵武银夏皆我之州郡其衣冠车服子女玉帛与我同欲加以日夜伺我间隙收我亡叛迹其深心非止敺略畜产而已徃时元昊负固不服朝廷责战甚速出入五载边臣未有效首虏者而天下已骚然困矣下及牛马诸畜皆残衂罢极他物可知暨纳欵锡命亦朝廷不得已而爲之纾一时之患可也我当按甲蓄威节财啬用讲过救失论长短利害以困虏而臣见自元昊之降上下安然器械城壁治葺稍缓主兵之官备边长吏皆以次补用不复铨择士大夫髙冠侈服耻言军旅臣惧一旦北敌负恩乗利送死西结元昊两道并来则国家之力未易支也臣尝中夜以思寒心疾首臣惧如景祐康定中待元昊之谋则殆矣北敌土地广甲兵壮凶党多非元昊比也臣愿陛下无轻待焉事不预备不可应猝此陛下宜深留意而又湖广一道蛮獠绎骚闻其害劫掠生民流离调发督敛军须百出而置之不问但责一二儒生非有竒蕴秘略但能治文书办期会深可叹也亦用兵三年未闻尺寸之效岁月持乆其忧不细惟陛下以此三方之急因天戒之明命大臣讲长乆之计以安元元性命天下幸甚臣前所谓牧民之吏未尽良者大凡生民之命舒惨休戚系之刺史县令虽逺近闲要有郡县大小然耕田凿井出租税皆陛下赤子茍守吏之失则一方受弊旦夕利害切于身饥寒偪于内彼不起爲盗贼则当危苦愁厄而死危苦愁厄之气所以致水旱臣伏见江淮诸郡地近京辅皆国家之外府而守吏年七十者十率三四往徃耳目昏惑神用耗竭罢癃俯伛唯以圭田稍食爲意纵有心力克壮者则倚其年齿陵轹吏民夫长吏执千里之柄而昏惑耗竭则必输其柄于下吏下吏操刺史之威而敺良民亡所不至甚于长吏之自贪也江淮一方计之尚或如此况天下僻左之地乎况县令之猥众乎臣愿陛下悉按其门阅功状命之纳禄致仕优赐子弟官秩俾之自养精择天下长吏此根本之论也议者将云国家惠养老臣不当如此谓之曰古之养老盖赐珍膳财帛岂任之以政事且陛下不忍此老眊百十軰而何忍天下千万人受其弊愿陛下思之臣前所谓天下之民未尽安者臣闻隋唐之制有赋租庸调四者之入自杨炎变两税法天下称便自五代迄今敛名杂出两税之法渐弊民已竭力供矣加以非时配率和市举放利尽归官而主计之司不复设轻重均输之法乗用兵之急唯督取诸路缗钱之用速济经费至专遣内使四出趣廹郡国承望风防竭取乃已殊不知钱者以通流移用则利入公上民得资贩今四方之钱月取岁输一去不复故天下之民嗸嗸商贾失业酒商筭课入益亏此盖专取缗钱之过平日已嚣嚣苦不足况能御水旱在先朝时常患其若此有三说之法俾商人入粟邉郡而受盐茗杂物于内郡边食不复给缗钱则天下之货通矣其三说之法副在有司朝廷逮事先帝诸臣皆能言之陛下举而行之然后诏主计者讲利害轻重之术不许专取缗钱于诸路俾百姓息肩易曰何以聚人曰财所以感人心而天下和平矣再念臣身逺虑浅实縁陛下诏防而言之故安危之语无所隠避伏愿陛下不以人废言不以治忘乱降意才杰谨明赏罚庶几灾异消释导迎善气天下幸甚
　　宋庠上奏曰臣伏覩圣防以星文垂见特开寺观三日令臣僚爲民祈福仍许士庶烧香者伏玩冲防颇见圣心因星次之匪常荅神理之申戒特使祈请以示禳除然珍宇大门都人骈集群优杂伎列肆贾区遂移清静之场飜爲逰玩之所闾里喧防旦暮奔驰甚不副陛下侧身修德之本意也臣闻诗曰敬天之怒无敢戯豫敬天之渝无敢驰驱今都下以烧香爲名士女填咽可谓戏豫矣百司以祈福爲名车马遨逰可谓驰驱矣若令鉴观在下气焰爲灾以此应天恐贻不韪臣伏乞今后或只若天意只令宰臣以下恭欵祠庭斋心祈祝更不令士庶喧哗寺观庶可销除后咎申逹至诚
　　殿中侍御史梅挚以时有灾异引洪范上变戒曰王省惟岁谓王总群吏如岁四时有不顺则省其职今日食于春地震于夏雨水于秋一歳而变及三时此天意以陛下省职未至而丁宁戒告也伊洛暴涨漂庐舍海水入台州杀人民浙江溃防黄河溢埽所谓水不润下陛下宜责躬脩德以回上帝之眷佑隂不胜阳则灾异衰止而盛德日起矣
　　皇祐元年昭文馆大学士中书门下平章事文彦博等上奏曰臣等各以非才忝居大任不能禆补圣政燮和隂阳以致星文屡有变异下饬人事上贻圣忧陛下曲示包容未赐罢免责以来效使之极言诏防丁宁睿恩寛大跪受伏读兢慙失图恭以陛下尧舜用心禹汤罪已钦若天戒増修圣政弭灾召和宜集休应圣诏曰德政阙修刑赏差滥臣以谓刑不爲贵近而屈赏不可侥幸而求则无差滥矣刑赏不滥则德政自脩又曰人有寃滞而无控雪之路民已匮困而无寛恤之实臣以谓人有寃滞必由郡县及按察之司节级陈诉若犹未伸又许捡鼓檛诉固无壅遏之理然更须州县官吏常得其人爲之伸理则民絶寃滞矣今冗费无艺国用窘乏故嵗一不登下民艰食虽欲恤之而力不足也若减不急之务罢无功之赏及兵籍官吏之浮冗者稍澄汰之则庶防国用不乏则可以有恤民之实矣又曰官局具设而职务或弛典章备存而纪纲不振臣以谓爲官择人不使侥幸者求而得之乆于其任考其殿最而升黜之无使屡迁速易不爲茍简之政则职务焉敢废弛祖宗之法备在典册举而行之似若甚易但不爲权幸所挠则爲至难茍上下一意守兹典章坚如金石行此号令信如四时则纲纪振矣又曰科役烦重肆成暴刻军政简惰而莫爲经制臣以谓前之所陈减不急之务罢无功之赏澄汰兵吏之冗则国用不乏国用不乏则可以省科役之烦重州郡官吏常得其人虽有科役亦不至于暴刻矣慎择将帅稍假威权抚驭士卒不务姑息勿使贵臣骄将挠于其间则军政自肃而有经制矣又曰教令轻出有所未安贤智在下遗而弗举臣以谓令出惟行慎乎始出出而不慎故行之未安近岁以来兹弊颇甚由议臣轻建言而须必行行之无効而终无责或虽有嘉谋而事无近効人之多言横爲沮议朝廷不能持之故多中变条其事状此尤繁举贤任官宰相之职宰相不能悉知其人但当慎择台省长官及州县大吏使如近制各举所知庶几无遗才矣又曰奸幸妄求而不抑此正今之所患臣等继日议之矣又曰惠泽施壅而不流臣以谓朝廷推恩靡不下究然恐郡县之吏不称朝廷之意或逋负之物合除而未除流窜之人可释而不释如此者更宜申明圣诏曰将此十二条于军国庶务中推求实事有合更张振举者宻具条上朕当悉心详究即议施行有以见陛下求治之心勤切之至所恨臣等空踈不能上副好问虽然敢不罄竭愚短粗有所禆然今所陈乃其大略盖虑繁词终成虚语徒烦睿览无补大猷臣等欲将十二条事日举一两条细述合更张振举事件逐时面奏委曲敷陈所冀言之必行行之必当斯亦舜禹臯陶吁咈都俞之义也臣等不胜区区圣诏曰德政阙修刑赏差滥臣等近奏以谓刑不爲贵近所屈赏不爲侥幸所求则无滥矣臣等请略举一端如徃年苏舜钦刘巽以进奏院赛神輙用官钱即皆坐除名去年曽奭宋永宗赛神亦用官钱其罚当与舜钦軰均而曽奭等止停见任近日史昭文等以不觉察手下人吏取受稍场钱物冲替未得与差遣寻有监稍场官阎继隆等却爲昭文所发亦是不觉察专典取受一例冲替而昭文即时却令与差遣其同事冯经亦连茹牵复而继隆等冲替如故此盖昭文曾奭軰以亲近而从轻罚舜钦继隆等以踈逺而受重责又去年亲事官作过皇城司官吏当坐重责然皆是近臣贵戚止于降秩补外才逾年即皆复职或更迁官徃年张沔以保州及李敭事降黜数经大赦至今未复旧职言体则皇城司事爲重议罪则张沔等軰爲轻升擢废弃理似未均不惟刑罚失平实恐贵幸壊法臣等以谓今后用法理当振举更务均平赏典之滥则如近日司天监周琮李用晦止以选课日辰便乞转官任子医官别无劳绩妄乞额外转迁如冯琦潘象苏惟和沈遇明之軰赖陛下圣断皆与裁抑然未悉如先朝之制及前后条贯更欲申明遵守圣诏曰人有寃滞而无控雪之路臣等谓人有寃滞必由郡县按察之官节级陈诉若未申雪又许捡鼓院挝诉计无壅遏之理今欲更敕约转运司提刑司凡冇理诉并令子细究详如事理稍渉寃枉即选官就近覆勘勿令烦扰淹延免致贫穷无资不能诣阙者抑而无告圣诏曰民已困匮而无寛恤之实又曰科役烦重肆成暴刻臣等以谓国用窘则科役烦科役烦则民困匮民力既困国用自乏虽欲恤民不可得已臣等请言其国用窘乏之由恭惟祖宗以来置兵与吏及赏赉赐予皆有定制量入以出故财不屈乏自康定用兵之后添募新兵几四十万数年以来虽逃亡减废之后犹不减三十余万每岁所费衣粮钱物等共约三千万贯匹两石束赏赉之数不在焉兼自庆厯二年后来添给二敌金帛每歳共四十余万匹两加以频遭水旱复除租赋则国用不得不窘故国用窘则科役烦科役烦则民力困今将恤民之困穷寛民之科役正在省冗费而已省冗费之大者在减冗兵臣等已尝奏述欲于今冬别立拣兵之格宻降付逐路转运使俟至春首依常年例计防帅臣同共依新格择选老弱以减冗费其次则罢不急之土木停无功之赐予抑侥幸之求请省员外之冗官衣服用度务从敦质多方节约诸事简俭年岁之间渐期足用国用既足则科役不烦则是恤民之实矣圣诏曰官局具设而职务或弛典章备存而纲纪不振臣等以谓官得其人职务自举选才任官正是臣等之责若官须择人不甚拘以资他事须责实当时校其殿最三载考绩必行黜陟百官脩饬孰敢懈弛臣等请略举其弊只如省府之官及外计之任近岁以来迁改颇速有如假道岂暇举职所以务爲一切茍简之政而职业不得不弛臣等欲乞更颁诏敕约束中外之官必须二年之外方许迁替考其殿最而升降之若特敕擢才则不在兹限所谓典章者朝廷之大法祖宗之旧制举而行之执而用之岂有纲纪不振防盖近岁已来縁贵幸之臣堕大法壊旧制者多矣臣等略举其尤者祖宗之制官有定员今员外而置官者多矣如勾当皇城军头司及医官使副之比是矣又俸禄之法各有定制等级赋与固不可差今则有任观察使而请留后俸者如此之其徒实繁臣等欲乞今后更不溢旧额而置官逾本官而受俸一守祖宗旧制不爲贵幸所侵则纲纪振矣乞持颁一诏敕处分圣诏曰军政简堕而莫爲经制臣等尝谓慎择将帅不务姑息勿使贵臣骄将害之军政自肃矣圣诏曰教令轻出有所未安臣等尝谓慎乃出令令出惟行若轻出之必有未允则数易屡改此爲政之大弊若近日钱令盐法爲弊不细而建言者谋之不臧未尝有责此所以致轻改作而易受弊也徃年建言诸州招刺义军去岁却拣配诸军人心骚然其始不能详慎致不数年便有改易臣略举此数条盖事之稍大者圣诏曰贤智在下遗而弗举臣等尝谓举贤择才辅臣之职辅臣不能悉知众才惟当慎择台省长官州郡大吏使如近制各举所知庶几无遗才矣然臣等敢不益励憃愚博求才智将期得士之美上副任贤之心圣诏曰奸幸妄求而不抑臣等以谓近臣贵戚医工卜祝及诸司人吏因縁请托妄述防劳希求内降如此之尽守条制一切裁抑则官邪之蹊可以渐塞圣诏曰恵泽旋壅而不流臣等尝谓凡有推恩靡不下究犹恐州郡之吏不称朝廷之意或逋负之物当除而未除流窜之人可释而不释臣等欲乞应经前年大赦合放负欠物色如省司以未见保明文字州郡以未受朝省指挥至今尚行催理者速令勘防依赦蠲除编配之人除属拣选路分外有已经量移情理轻者令具元犯奏闻看详依赦释放
　　三年知谏院吴奎上奏曰臣窃见近岁以来水不润下盗贼横起皆隂盛所致陛下寅畏天命宜格善祥而反应以灾沴其故何哉夫帝王之美莫大乎进贤退不肖贤者进则君子各以升而阳胜阳胜而善祥可致也不肖者退则小人各以伏而隂亏隂亏而灾沴可销也今天下之人皆谓之贤陛下亦知其贤然不能进天下之人皆谓之不肖陛下亦知其不肖然不能退重以内宠骄恣近习回挠敌人桀骜奸邪交伤隂盛如此宁不致大异哉且朝廷之过常在乎无事之时因循而不为有事之后颠沛而失错中外臣僚平时建一策举一官虽有可取皆沮抑而不行又从而媒糵谓之生事如河北河东盗贼行路之人皆已传布大臣不以为事至执通判伤巡检然后仓皇于数路之间移易官守立重赏以募之不亦晚乎事将有大于此者将如之何幸陛下留意



　　歴代名臣奏议卷三百
　　钦定四库全书
　　歴代名臣奏议卷三百一
　　明　杨士竒等　撰
　　灾祥
　　宋仁宗至和二年侍御史赵抃上言曰臣伏见自去年五月已来妖星遂见近及周稔至今光耀未退此谷永所谓驰骋骤歩芒炎长短所厯奸犯其爲谪变甚可畏也又去冬连今春京东西路及陜右川蜀诸郡旱暵不雨麦苖焦死民既艰食寇攘必兴此京房所谓欲德不用兹谓张厥灾荒其爲灾沴复可惧也迩来岠嵎山谷惊裂有声他郡数处地亦震动此伯阳所谓阳伏而不能出隂廹而不能升盖土失其性其爲灾异益可骇也夫燮调隂阳者三公之职天戒若曰陛下左右辅弼当得忠贤刚正之人爲之乃可以召至和之气消未萌之旤不然何以妖星谪变也旱暵灾沴也地震祥异也三者咎应粲明如是之着耶臣愚伏望陛下谨天之戒应天以实取天下公议与天下瞻望之所谓贤人君子者陟之使居庙堂之上责以三公四辅之事业委注而仰成之若然则隂阳以和灾异以消朝廷清明逺人畏服太平之风可翘足引领而待之也臣朝夕思虑载惟择贤命相系国家休戚治乱之本伏愿陛下慎重之然后发圣断力行而不疑则宗庙社稷之福天下生灵之幸起居舍人知谏院范镇上奏曰臣伏见去冬多南风今春多西北风乍寒乍暑欲雨不雨又有黒气蔽日此皆人事之所感动也黒气隂也小人也日阳也君象也黒气蔽日者隂侵阳小人惑君也欲雨不雨者政事不决也陈执中爲相不病而家居者百日矣陛下以御史之言决一婢死而欲退宰相爲是即乞速退执中以觧天意以御史之言爲非亦乞勅执中起视事无使天意久不决也寒暑者赏罚也乍寒乍暑者不当赏而赏当罚而不罚也邓保吉有过于法不当爲内侍都知邓宣言不厯边任于法不当爲内侍押班未几而又改官石全斌不当爲观察使未几而又爲内侍副都知其余攀縁改迁皆不应法律是不当赏而赏也陛下有防不应法律赏罚听中书枢宻大臣执奏而中书枢宻大臣不执奏是当罚而不罚也冬而多南风春而多西北风皆逆气也风主号令主思虑陛下思虑若有爲小人所惑而号令数变易也天变之发或发于未然之前或发于已然之后皆所以觉悟人君也人君修人事以应天变则灾异可爲福祥也陛下如欲应黒气蔽日之变莫若逺小人而近君子莫若黜小人之言而用君子之言陛下如欲应乍寒乍暑之变莫若速还邓保吉等过恩而明正中书枢宻大臣之罪也陛下如欲应欲雨不雨之变莫若速定陈执中进退之势以决中外之惑也陛下如欲应冬多南风春多西北风之变莫若精其思虑而不数号令也凡此皆古圣贤通天人之术着乎经史使后世爲人君者视之以奉天爲人臣者法之以事君者也非臣之臆说也陛下无以臣非才废臣所陈先圣贤之言则臣之幸也非特臣之幸也天下之幸也社稷之福也惟妖星之变及今一年臣消息所未至也今春诸路无麦苖禾种不入而山东尤甚山东盗所起处万一盗起陛下将何以待之妖星之变殆恐爲此臣所以居言责之地而不得黙黙也臣四歳而亡父七歳而亡母今食陛下之禄父母之养爲不及也所可爲者合忠孝一意以事陛下耳若于此时畏避而不尽言则臣负不忠不孝之罪于陛下也
　　镇又上奏曰今月二十三日秋分雷乃收声二十四日雷大震大雨雹雷当收声而反大震者号令之不时也雹不和之炁自上而下下而害物者也以况上兴不急之务以用于下如雹之害物也近歳以来修集禧观醴泉观开元殿公主第靡费以钜万计尚未讫役又闻垂拱殿一栋折太庙一柱损有司建议举欲新之夫一栋折修一栋一柱损修一柱事理然也若縁一栋而易一殿一柱而更一庙非惟人情不厌兼恐甚伤天理近者陜西旱饥河东薄稔科采材木不胜其劳此所谓号令不时自上而害物之政也天变所以作也古人于承平无事时尚犹戒土木之费况今国用不足民力凋弊岂可爲此不急以重困之臣窃惟念以一栋易一殿一柱易一庙似非恭俭之主所爲盖左右近习计此以图侥幸大臣不略建一言误陛下至此耳伏乞差官重检计合修换处量加功役其余一切停罢上以应天变中以惜国用下以爱民力顾不益圣德耶昔汉文帝惜十家之产罢露台史册书之至今爲美陛下如能爱数万家之产以罢此两役则其美过汉文帝逺甚臣不胜大幸金君卿上奏曰臣伏读六月三十日诏书节文以大水爲沴应中外臣寮上实封言时政阙失无有所讳逺方小臣不能详知国体惟陛下赦臣进越之罪留神财择幸甚幸甚臣谨按五行传宗庙废祭祀则水不润下伏惟皇帝陛下仁孝之心格于神明时享月荐曾靡有懈咎谴之来不应縁此然臣之愚虑叅考经传殆宗庙主器社稷本根之重陛下或未之思尔窃惟古先哲王虽已大治之后不能无灾异惟恐惧脩省思所未至爲所未爲以应天心则灾异自然而消弭臣不敢逺引他说试取两汉近事以明之若孝景孝成光武孝章之世冬雷霪雨日蚀星陨地震川竭之变而能早定封建固国根本然后灾变消复享国长久陛下睿谋英断夐髙前古岂特周旋孝景孝章之间哉然比歳已来日月薄蚀地震河决天之告戒不爲不至陛下恻然引咎归已故尝避正殿损常膳节服御释系囚以图消伏天鉴不回水沴仍作故臣愚以爲宜询访故事思宗庙主器社稷根本之重以谨天戒臣又闻汉书五行志曰地上有水比吉性不相害故曰比乐也而相毁垫沦失之象又易曰君不宻则失臣臣不宻则失身几事不宻则害成今朝廷大政言未出口则已喧传于道上矣愿陛下超然逺虑奋干刚之断诏股肱大臣早定封建之议羣小之人无得预闻不然臣恐隂下相爲蠧贼侵陵之祸萌于今日矣诗曰畏天之威于时保之惟陛下垂精留意天下幸甚幸甚
　　嘉祐二年齐唐论麒麟防曰臣窃见交趾所进麒麟二头臣得之道路图写其形大扺牛身象耳狗足鱼鳞臣谨按尔雅释兽麏身牛尾一角郭璞注谓春秋所获麟也又云麠大麃牛尾一角即汉武郊雍所获麟也又云□如马一角不角者麒即元康中九真郡所贡也又唐龙朔三年麟见于介山又圣朝太平兴国九年岚州献兽一角似鹿无班角端有肉性甚驯善当时以爲祥麟上表称贺臣以前典观之则麒如马状麟似鹿形况麟鳯四灵国家大瑞天下称贺青史具书故唐改元年汉名书阁太平之瑞莫大于斯臣切闻此兽颇与书史所闻不同闭以槛车与象相触所食草木皆中国所无万一非是祥麟海外别有名目即朝廷殆爲蛮夷所诈又交趾以进麟爲名私赍行货不少经过州县津送之役动数千人以至京师民间之费不下百万岭表之民例皆贫弱典卖产业以给公费傥应图合验爲瑞圣朝则固不惮民劳以成一代之盛事果非瑞物则岂可以无名之怪兽而困一路之生灵哉伏惟陛下居尊御极垂四十年焦劳万机爱惜黔首诚愿日谨一日虽休勿休勿以所役细微则武王有旅獒之戒勿以绥懐逺俗则文帝有却马之言昔西汉因鹖雀飞入府舍遂爲瑞鸟隋文帝好祥瑞有野雀集于宫掖因改仪鸾之殿取笑当世贻羞史防以斯爲鉴固宜审详伏乞陛下延访博物之臣徧考瑞图所载确有符验方可进呈事果非真即宜罢黜以寛一方百姓之弊臣素以寡闻昧于通识进言不用黙守常聨傥一辞有补于毫厘一举少全于疲瘵则退甘鼎镬万死无逃臣不胜区区越职言事俯伏待罪
　　四年日食三朝袐阁校理呉及上言曰日食者隂侵阳之戒在人事则臣陵君妻乘夫四夷侵中国今大臣无姑息之政非所谓臣陵君失在陛下渊嘿临朝使隂邪未尽屏也后妃无权横之家非所谓妻乘夫失在左右亲幸骄纵亡节也疆场无虞非所谓四夷侵中国失在将帅非其人爲敌所轻也
　　六年京师大水知谏院杨畋上言洪范五行传简宗庙则水不润下又曰听之不聦厥罚常水去年夏秋之交久雨伤稼澶州河决东南数路大水爲沴陛下临御以来容受直谏非听之不聦也以孝事亲非简于宗庙也然而灾异数见臣愚殆以爲万几之听必有失于审者七庙之享必有失于顺者惟陛下积思而矫正之乃下其章礼官并两制考议
　　判礼部司马光论日食遇隂云不见乞不称贺状曰臣伏覩近世以来毎有日食之变歴官皆先具日月时刻及所食分数奏闻至日或爲隂云所蔽或所食不满分数公卿百官皆奉表称贺以爲大庆臣愚以爲日之所照周徧华夷云之所蔽至爲近狭今若太阳实亏而有浮云翳塞虽京师不见四方必有见者此廼天戒至深不可不察臣闻汉成帝永始元年九月日有食之四方不见京师见谷永以爲沈湎于酒祸在内也二年二月日有食之四方见京师不见谷永以爲百姓屈竭祸在外也臣愚以爲永之所言似未协天意夫四方不见京师见者祸尚浅也四方见京师不见者祸濅深也日者人君之象天意若曰人君爲隂邪所蔽灾慝明着天下皆知其忧危而朝廷独不知也由是言之人主尤宜侧身戒惧忧念社稷而羣臣乃始相率称贺岂得不谓之上下相防诬罔天谴哉又所食不满分数者歴官术数之不精当治其罪亦非所以爲贺也伏望陛下明勅有司若六月一日更有日食之异或四方见京师不见或所食不满分数皆不得奉表称贺以重皇天之怒则天下幸甚臣职在礼部掌羣臣庆贺章表不敢不言英宗即位光爲殿中侍御史乞体量京西陜西灾伤防曰臣窃闻京西陜西两路自夏末以来殊少雨泽秋田丰稔者所收不过五分枯旱之处所得尤薄而官司或务爲聚敛民有诉旱者不肯受接道涂嗷嗷颇多怨讟已有流移就食他方者况此两路昨来供应山陵百姓最爲劳苦朝廷尤宜优恤伏望特降诏防下两路体量应有灾伤之处倍加存抚寛其租税敢有抑塞旱状不爲收接者严加谴责庶使困穷之民有所赴诉
　　治平元年光知谏院乞车驾早出祈雨劄子曰臣伏见权御史中丞王畴等建言乞陛下循真宗故事幸诸寺观祈雨朝廷虽从其所请而讲议选日已逾旬浃至今车驾未出众论狐疑皆云事恐中辍臣愚窃以陛下践祚已逾朞年京城百姓未闻属车之音重以向者圣体不安逺方之人妄造事端讹言未息若闻车驾一出则逺近释然莫不恱喜况今春少雨麦田枯旱禾种未入仓廪虚竭闾里饥愁陛下爲民父母当与之同其忧劳祈祷羣神岂可晏然视之不以疚懐况诏命已降流闻四方若复迁延久而不出则道路之人愈增猜惑不若向时初无此议也且王者以四海爲家故称乘舆或称行在今车驾蹔出近在京城之内亦何必拘瞽史之言选拣时日而忘万民朝夕之急殆非成汤桑林周宣云汉之意也臣愚伏望陛下断自圣志于一两日之间车驾早出爲民祈雨以副中外喁喁之望
　　二年二月知磁州程珦上奏曰臣伏覩诏勅以年来水潦爲沴八月庚寅大雨应中外臣寮并许上实封言时政阙失及当世利病此盖皇帝陛下承祖宗大业严恭天命只畏警惧之深也天下士民钦闻德音茍有知见孰不愿披忠沥恳上逹天听臣虽至愚官爲省郎职分郡寄敢不竭其区区之诚以应明诏惟陛下寛其狂易之诛赐之省览则天下幸甚臣闻水旱之沴由隂阳之不和隂阳不和系政事之所致是以自昔明王或遇灾变则必警惧以省躬之过思政之阙广延众论求所以当天心致和气故能消弭变异长保隆平昔在商王中宗之时有桑楮之祥髙宗之时有鸣雉之异二王以爲惧而修政行德遂致王道复兴皆爲商宗百世之下颂其圣明今陛下嗣位之初比年隂沴圣心惊畏特下明诏以求政之阙诚圣明之爲也然臣观近古以来引咎之诏自新之言亦世有之其如人君不由于至诚天下徒以爲虚语岂复有如商之二宗兴王道于既衰者乎臣愿陛下因此天戒奋兴善治思商宗之休实鉴后代之虚饰不独消复灾沴于今日将永保丕基于无穷伏观诏防时政阙失当世利病可以佐元元者悉心以陈母有所讳臣窃惟天下之势所甚急者在安危治乱之机若夫指一政之阙失陈一事之利病徒爲小补不足以救当世之弊而副陛下勤求之意也所谓安危治乱之机臣请条其大端所谓安且治者朝廷有纲纪权持总摄百职庶务天下之治如网之有纲裘之有领举之而有条委之而不紊也郡县之官得人而职修惠养有道朝廷政化宣逹于下也百姓安业衣食足而有常心知孝悌忠信之教率之易从劳之不怨心附于上固而不可揺也化行政肃无奸宄盗贼之患设有之不足爲虑盖有殱灭之备而无响应之虞也民心和而隂阳顺无水旱虫螟之灾有之不能爲害盖仓廪实府库充官用给于上民食足于下也武备修而威灵振蛮夷戎狄无敢不服虽有之不足爲忧盖甲兵利而储备丰将善谋而士素练也此六者所谓安且治者今之事一皆反是朝廷纪纲汗漫离散莫可总摄本原如此治将安出郡县之官选不以道更易之数虽时谓才者尚莫能称其职况庸常者乎循常茍安浸以成俗举世以爲当然政治废乱生民困苦朝廷虽有惠泽孰能宣布以逹于下所与共理者如此天下可知矣百姓穷蹙日以加甚而徭繁赋重剥削之不息天下户口虽众而自足者益寡司牧者治其事尔非有师保左右之也其善恶勤惰趋利避害或昧而反之不从其自然而困之陷之之道又非一涂人用无聊茍度歳月驱之于治则难格率之于恶则易揺民惟邦本本根如是邦国柰何民无生业极困则虑生民不渐善教思利则志动乘间隙则萌奸宄逼冻殍则爲盗贼今兹幸无大故尚尔茍安设或遇大饥馑有大劳役奸雄一呼所在必应以今无事之时尚恐力不能制况劳扰多事之际乎天下安危实系于此保民之道以食爲本今自京师至于天下计平时之用率无三年之蓄民困空匮则又甚焉以万室之邑观之有厚蓄者百无二三困衣食者十居六七统而较之天下虚竭可知矣丰年乐歳饥寒见于道路一谷不稔便致流转卒有方数千里连数年之水旱不知何以待之奸盗蜂起于内邉隅乘隙于外虽欲爲之末如何矣敌国彊盛古未有此歳输金帛以修好而好不可恃穷天下之力以养兵而兵不足用尚幸二敌无谋厌小欲而忘大利故我得以纾朝夕之急若其连衡而来则必兴数十万之众宿于边境餽饷不继财用不充将何以济乎骄惰之兵纵无奔溃之患旷日持久终有消穷之虞又况征敛兴发而民人转亡饥馑愁怨而奸雄竞起事至于此兴衰可知以此观之天下之势安乎危乎凡此数端皆有危亡之虞而未至于是者不识朝廷制置能使之然耶抑天幸而偶然耶幸然之事其可常乎先皇帝至仁格天地保持之以至于今厯时既久言者既已多朝廷遂以爲果不足忧也可以常然姑维持之而已虽闻至深至切之言不爲动也呜呼贻天下之患必由于是乎今天下尚无事朝廷宜急思所以救时之道不然臣恐因循歳月前之所陈者一事至则爲之晩矣中人之家有百金之产子孙保守不敢不念陛下承祖宗大业可不惧乎今言当世之务者必曰所先寛赋役也劝农桑也实仓廪也备灾害也修武备也明教化也此诚要务然犹未知其本也臣以爲所尤先者有三焉请爲陛下陈之一曰立志二曰责任三曰求贤今虽纳嘉谋陈善算非君志先立其能听而用之乎君欲用之非责任宰辅其孰承而行之乎君相协心非贤者任职其能施于天下乎三者本也制于事者用也有本不患无其用三者之中复以立志爲本君志立而天下治矣所谓立志者至诚一心以道自任以圣人之训爲可必信以先王之治爲可必行不狃滞于近规不迁惑于众口必期致天下三代之世此之谓也夫以一夫之身立志不笃则不能自修况天下之大非体干刚健其能治乎自昔人君孰不欲天下之治然而或欲爲而不知所措或始锐而不克其终或安于积久之弊而不能改爲或惑于众多之论而莫知适用此皆立志不坚故也臣观朝廷毎有善政鲜克坚守或行之而天下不从请举近年一二事以明之朝廷以今之任人未尝选择一用荐举之定式患所举不得其人也故诏以饬之非不丁宁然而当任者如弗闻也陛下以爲自后所举果得其人乎曽少异于旧乎又以守令数易之害治也诏防察之官举其有善政者俾之再任于今未闻应诏者岂天下守令无一人有善政耶茍诚无之朝廷负生民不已甚乎且以爲善政行之何不使天下奉承以见其效若曰非不欲必行也柰天下不从何如此则是政令不行矣将如天下何此亦在陛下而已茍陛下之志先立奋其英断以必行之虽彊大诸侯跋扈藩镇亦将震慴莫敢违也况郡县之吏乎故臣愿陛下以立志爲先如臣前所陈法先王之治稽经典之训笃信而力行之救天下深沈固结之弊爲生民长久治安之计勿以变旧爲难勿以众口爲惑则三代之治可望于今日也若曰人君所爲不可以易易而或失其害则大臣以爲不然稽古而行非爲易也厯观前史自古以来岂有法先王稽训典将大有爲而致败乱者乎惟动不师古茍安袭弊卒至危亡者则多矣事据昭然无可疑也愿陛下不以臣之踈贱而易其言则天下幸甚所谓责任者夫以海宇之广亿兆之众一人不可以独治必頼辅弼之贤然后能成天下之务自古圣王未有不以求任辅相爲先者也在商王髙宗之初未得其人则恭黙不言盖事无当先者也及其得说而命之则曰济川作舟楫歳旱作霖雨和羮爲盐梅其相须倚之如是此圣人任辅相之道也夫图任之道以谨择爲本择之谨故知之明知之明故信之笃信之笃故任之专任之专故礼之厚而责之重择之谨则必得其贤知之明则仰成而不疑信之笃则人致其诚任之专则得尽其才礼之厚则礼貎尊而其势重责之重则自任切而功有成是故推诚任之待以师傅之礼坐而论道责之以天下治隂阳和故当之者自知礼尊而任专责深而势重则挺然以天下爲己任故能称其职也虽有奸谀巧佞知其交深而不可间势重而不可揺亦将见息其邪谋归附于正矣后之任相者异于是其始也择之不谨故知之不明知之不明故信之不笃信之不笃故任之不专任之不专故礼之不厚而责之不重矣择不谨则不得其人知不明则用之犹豫信不笃则人懐疑虑任不专则不得尽其能礼不厚则其势轻而易揺责不重则不称其职是故任之不尽其诚待之不以其礼仆仆趋走若吏史然文案纷冗下行有司之事当之者自知交不深而其势轻动懐顾忌不肯自尽上惧君心之疑下虞羣议之夺故蓄缩而不敢有爲茍循常以图自安尔君子弗愿处也奸邪之人亦知其易揺日伺间隙如是其能自任以天下之重乎若曰非任之难知之惟难且何以知其贤而任之或失其人治乱所系此人君所以难之也臣以爲知人诚难亦系取之之道如何尔臯陶爲帝谟曰在知人禹吁而难之及其陈九德载采采则曰底可绩盖询行考实人焉廋哉厯观前史自古已来岂有履道之士孝闻于家行着于乡德推于朝廷节见于事爲其言合圣人之道其履蹈经典之训及用之于朝反致败乱者乎用是而求其有差乎若乃人君以爲贤而用之卒败于事者古亦多矣稽迹其由盖取之不以其道也大率一言一事合于已心则谓之才而用之曾不循核本末稽考名实如前之云伤民害政不亦宜乎四海之大未始乏贤诚能广扬侧陋至诚降礼求之以道虽臯夔伊周之比亦可必有贤德志道之士皆可得而用也愿陛下如臣前所陈既坚求治之志则以责任宰辅爲先待之尽其礼任之尽其诚责之尽其职不患其不爲患其不能爲不患其不能爲患其不得爲盖不爲者可责之必爲不能爲者可勉而能爲惟不得爲则已矣所谓不得爲者君臣之志不通懐顾忌而不肯自尽此由失待任之道也今执政大臣皆先朝之选天下重望陛下责任之而已臣愿陛下延召宰执从容访问今天下之事爲安爲危爲治爲乱当维持以度歳月乎当有爲以救其弊乎如曰当爲则愿示之以必爲之意询之以所爲之政审虑之力行之时不可后事不可缓也如曰非不爲也患不能也则天下之广岂无贤德可以礼问朝廷之上岂无英髦可以讨论有先王之政可以考观有经典之训可以取则道岂逺哉不求尔在君相协心勤求力爲之而已如曰无妄爲也姑守常而已则在陛下深思而明辨之唐文宗之时大权渐夺天下将乱而牛僧孺欺以爲治矣史册书之可爲明鉴今陛下圣明执政忠良无是事也伏愿陛下不以臣之踈贱而易其言则天下幸甚所谓求贤者夫古之圣王所以能致天下之治无他术也朝廷至于天下公卿大夫百职羣寮皆称其任而已何以得称其任贤者在位能者在职而已何以得贤能而任之求之有道而已虽天下常用易得之物未有不求而得者也金生于山木生于林非匠者采伐不登于用况贤能之士杰出羣非若山林之物广生而无极也非人君搜择之有道其可得而用乎自昔邦家张官置吏未尝不取士也顾取之之道如何尔今取士之弊议者亦多矣臣不暇条析而言大概投名自荐记诵声律非求贤之道尔求不以道则得非其贤间或得其才适由偶幸非知其才而取之也朝廷选任尽自其中曾不虞贤俊之弃遗于下也果天下无遗贤耶抑虽有之吾姑守法于上不足以爲意耶将科举所得之贤已足自治而不乏耶臣以爲致天下今日之弊盖由此也以今选举之科用今进任之法而欲得天下之贤兴天下之治其犹北辕适越不亦逺乎臣愿陛下如臣前所陈既立求治之志又思责任之道则以求贤爲先茍不先得贤则虽陛下焦心劳思将安所施诚得天下之贤置之朝廷则端拱无爲而天下治矣此所谓劳于求贤逸于得人也歴观前史自古以来称治之君有不以求贤爲事者乎有规规守常以资任人而能致大治者乎有国家之兴不由得人者乎由此言之用贤之验不其甚明若曰非不欲贤也病求之之难也臣以爲不然夫以人主之势心有所向天下风靡景从设若珍禽异兽瓌宝竒玩之物虽遐方殊域之所有深山大海之所生志所欲者无不可致盖上心所好奉之以天下之力也若使存好贤之心如是则何岩穴之幽不可求何山林之深不可致所患好之不笃尔夫人君用贤亦赖公卿大臣推援荐逹之力今朝廷未尝求贤公卿大臣亦不以求贤取士爲意相先引彚世所罕闻访道求师贵逹所耻大率以爲任已可也士将安补今世无贤求之何益夫以周公之圣其自任足矣尚汲汲求贤以自辅也以其圣且好贤与知人之明宜天下之贤皆爲之用莫有遗也尚乃日不暇给恐失天下之士后之人其才不及周公而自谓足矣不求贤以自辅也以其不求且知之不明宜贤者在下之多也乃曰天下无贤矣噫何其用意与周公异也欲其助皇明烛幽隠不可得也然亦系上之所爲而已陛下诚能专心致志孜孜不倦以求贤爲事常恐天下有遗弃之才朝廷之上推贤援能者登进之蔽贤自任者踈逺之自然天下向风自下及上孰不以相先爲善行荐逹爲急务搜拔既广虽小才片善无所隠晦如此则士益贵而守益坚防耻格而风教厚矣得天下之贤则天下之治不足道也今世人情浅近积习成俗朝廷进人茍循常法则虽千百而取羣伍而用庸恶混杂曾不以爲非设或抜一贤一善出于不次则求摭小差众议嚣沸如真庙擢种放先朝擢范仲淹是也设非君心笃信宁免疑惑反自爲过此所以非常之举旷久不行也伏见近日陛下不由言荐擢范纯仁置之言路在今世爲非常之举纯仁名臣之子有才名在位多言其能陛下擢之当也然臣愿陛下自信勿疑纯仁果贤则陛下知人之明也如用之而无显效则亦曰吾劳心任人虽未得其效亦无愧于天下矣设或大败厥职则亦曰吾之失也当益务选择期于得人尔盖拔十得五才不可胜用求贤而失尚愈于不求诚持是心何患不得贤也方陛下用纯仁识者皆喜臣独忧之何者陛下始奋英断防一人诚恐或有差失遂抑圣心以爲专守常规可以无过不复以简擢爲意则天下将何望焉此在陛下自信勿疑而已愿陛下不以臣之踈贱而易其言天下幸甚臣前所陈三者治天下之本也臣非不知有兴利除害之方安国济民之术边境备御之策教化根本之论可以爲陛下陈之顾三者不先徒虚言尔三者既行不患爲无术也愿陛下以社稷爲心生民爲念鉴茍安之弊思永世之策赐之省览察其深诚万一有毫髪之补于圣明臣虽被妄言之诛无所悔恨昔贾谊爲汉文言治乱汉文不能用者百世之下爲讥病陛下勿使后之视今犹今之视昔则天下不胜幸甚狂瞽之言惟圣明裁恕
　　知谏院兼侍御史知杂事吕诲上奏曰臣伏覩诏音责躬引咎博访羣臣有以见圣德之至矣臣闻隂阳和则风雨时王道正则百川理五事不修则物不遂性灾沴繇兹而生矣斯政化通于天地见效可信者天以变异告戒人君者欲恐惧修省振起頽弛如其怠荒不新厥德外无保民之虑中无应变之实则咎罚洊臻危亡及之甚可畏也方秋令向深氛潦当息而霖雨惊骤泉源涌溢荡覆庐舍垫溺民命京师讹言几至生乱诚异常之变矣陛下即位之初事无过举灾沴遽作殆人情久郁怨愁之气积隂而成天意爱陛下之深以是谴告不可不求其原也臣谨按洪范曰肃时雨若狂恒雨若肃者貎之恭狂者事之妄居上则言动必谨谋虑必审号令必信赏罚必当一有其妄咎证斯应五行志曰简宗庙废祭祀水不润下水者北方万物终藏之地神道居隂尚乎安静防恭庙祭所以昭孝道也廼者濮安懿王一事始议或将与仁庙比崇终罢追封不及燕王之例礼失中而孝不足是亦几乎慢也京房传曰饥而不损谓泰厥灾水谓下民饥馑上宜减损去冬及春许颍等郡大荒上方多不急之用后苑有淫巧之工宜裁减以崇俭约量入制用正在今日也又曰避遏有德厥灾水盖以有德之人壅遏而不用也今则官不试职名不副实贤不肖溷淆于下而况前席详延无非藩邸之旧清涂进用皆出权臣之门忠良之人寜无解体古者以功举贤则万化成而瑞应着以毁誉取人故功业废而灾异至斯皆前世已验之明者陛下当翼翼循思追捄其失庶几消复之理也然陛下侧身恐惧只悔诚深方注意辅臣代天理物隂阳不顺风雨不时灾变于下致时政之阙失咎将安归臣备员风宪无补聦明朝纲之頽弛时政之阙失职臣之繇罪在不赦诏命既下着位之臣莫不输忠毕虑仰副谘询惟陛下省览无倦言或可用克已行之日谨一日惟新盛德更张治具隠防民病感召和气以塞灾变如曰休咎数也治乱势也四辅俱贤百工皆举不责人事委之天理臣恐天心未应沴气还复人情动揺邦国倾矣愚臣之言不识忌讳唯圣明加察焉
　　监察御史里行吕大防应诏论水灾防曰臣伏覩乙未诏书以水潦之变责躬恤物延问得失禹汤之引咎汉文之恭已不过是也臣伏覩自古人君之失德必皆有嗜好偏笃难改之行以害政事或好征伐或好田猎或好声名或好行幸或好治宫室故臣下之言不可入而君上之过终莫能改则天爲出变异以警惧之如汉文帝之贤唐太宗之明皆不免此累伏惟陛下纂承大统三年于兹勤修邻好屏弃物玩减后宫之冗罢不急之费早朝晏罢日谨一日于前数者曾无一焉而天变之大如此之甚臣窃思殆非出于陛下之圣躬而率由政事之失臣得爲陛下详布其说盖以天之告人不能谆谆然而常以象示今雨水之患至入宫城壊庐舍杀人而害物此隂胜阳之沴也以人事而言君弱臣彊隂胜也四裔谋中国盗贼害平民亦隂胜也臣虽愚昧防陛下非次抜擢日夕爲陛下讲求思虑当今之故与今日之所宜无出八事之大一曰主恩不立二曰臣权太盛三曰邪议干正四曰私恩害公五曰二敌连谋六曰盗贼恣行七曰羣情失职八曰刑法失平何谓主恩不立陛下自即位以来所与日相见者两府之臣七八人时与之相见少接其语言者两制主判之臣经筵侍从谏官御史辈又数十人陛下之臣五日一谒于廷下四五百人而所与相见接其语言日才一二如此则何以通君臣之情哉至如馆阁省府之官皆陛下选择养育以进用之人而有平生未尝识陛下之龙顔者此臣所未谕也窃料陛下非惮其劳而不见特以故事如此不能遽改而已唐之制有待制本朝建隆干德咸平天圣皆常行之又祖宗临御往往非次宣召臣寮访以政事或行幸书林接见儒臣臣愚以爲宜复转对之制及许转运判官辞见并权发遣三司判官授差遣及委审官择大郡自来选差知州人并令上殿仍乞非时宣召臣寮以问政事羣臣之情逹则主恩立矣何谓臣权太盛进退百执事皆由宰司进拟而陛下直可其奏者十则十百则百故中外之臣有被任使当进擢惟知出执政之门而罕有归恩于陛下士大夫相语以得官爲经营有力以失职爲某人不喜如此则望宣力尽忠之臣岂易得哉臣愚以爲小官冗职不必烦陛下拣择至于修起居注集贤史馆修撰天章阁侍讲三司副使此四五职名仅及十员皆进用两制之门陛下茍不以留意则庸人下才依托干请从此而进遂爲陛下侍从之臣一旦有缓急须将帅之才则常患无人退之则无名进之则无补置而不用则位髙禄重陛下试观今日两制之臣如此者有几即可见其所从来者不谨选也陛下何不徧接识凡今馆阁省府之臣隂察其可用者记之于籍间复参问近辅左右之臣以验其实乃与大臣议某人堪某官任某事假如修注修撰侍讲副使共须十员则采察二十人以待之遇一官阙陛下召而接之则恩自陛下出矣无经营驰骋之患矣至如其他进拟有不合陛下意者当退而改之如此则臣权不盛矣何谓邪议干正昨者朝廷参议濮安懿王典礼衣冠草茅之士无贤不肖上至陛下左右侍从素所取信之臣皆以爲出继帝统大义甚重不宜复顾私亲追荣之礼当据礼经而两汉衰世故事不可援用然一二奸人内希陛下追懐之意外协大臣不正之议而复结濮宫诸贵人之欢遂不顾公议妄进邪说以白爲黒以是爲非惑乱圣听中外切齿臣愚以爲应因濮安懿王论奏文字一切付外委未尝预议近臣覆定可否宣示四方则隂邪之人不敢干正矣何谓私恩害公自古人君即位无不有攀附故旧之臣然贤智之君待故旧之意恩宠甚重而至于议政事论国体则必与天下之才共之汉文帝不访宋昌而用贾谊袁盎以议当世之政不属景帝以张武而谓周亚夫爲可用唐太宗之论人物薄髙士防唐俭而引重刘洎马周其用王珪魏徴也皆仇敌之余岂尝计其新旧亲踈哉陛下比日以来数引见藩邸之臣恩礼甚厚外人不知皆以爲陛下与之议政事论人物诚如此则害圣德多矣縁此等人材至下止可待以恩厚不宜置之显路则私恩虽厚不害公议矣何谓二敌连谋元昊晩年君臣相疑而父子结隙谋臣壮士往往被诛又累爲唃氏所败遂有休兵愿和之意而疆臣急于进取激其成功议和之初许与太原歳遗金帛之直盖三十万緍戍边之兵不能大减比之宝元以前戍兵増五六万而歳费约二百余万故闗中民力之困而内帑泄于二边而益虚今谅祚少年继袭多招亡命与之爲谋有窥闗辅剑南之意不获其意则又邀朝廷乞増赐予而后已颇闻近歳与北敌交通人使旁午辽人则利羌之赂羌则恃辽之援唇齿相依掎角爲寇其可不早爲计耶臣愚以爲择将帅増参佐则边备可讲置都防结唃氏则分谅祚之势絶剑南之患寛禁约抚属羌则防落渐备久任堡障之戍得自爲政则二敌见畏矣何谓盗贼恣行今京东之民日夕爲盗之家往往不敢申举者盖官不能得盗复能爲害于申举之家是盗之威势常大于官司矣久而不禁则屯聚啸集以覆州县如反掌耳臣愚以爲多盗之邑令监司举县尉别爲改官之格以激劝之以捕盗殿最以课监司守令则盗贼消矣何谓羣情失职今审官所差知州通判得替而赴阙久而后差常在一年半之后而待次者又常及一百人知县监当者略同其比是常参之官不厘务而请俸者常及其半其弊盖由毎歳流内转官之仅及百人其上簿而待迁者又数百人凡诸铨未迁者常及三年而后得此盖法之敝也臣愚以爲改磨勘之法量入流之数则羣情不失矣何谓刑罚失所今大理审刑部乃天下所观定法之地用法不当立比不一莫甚于此盖法官铨择殊爲灭裂臣愚以爲更法官之法则刑罚得中矣
　　郑獬论臣寮极言得失防曰臣伏见诏书以京师大雨爲沴压溺者众许中外臣寮极言得失者兹实陛下侧身求过思有以消复之天衷恳恳至于鱼虫草木莫不感动况于能言者哉臣窃伏思今陛下发诏以求忠言将欲用之耶将欲因灾异举故事而藻饰之耶茍欲藻饰之则固无可议者必欲用之则臣愿陈其方臣观前世之君因恠变而求谏者甚众书之史册张以爲美事及考其实则能用其言而载于行事者盖亦鲜矣徒使后世袭蹈以爲帝王之值灾异者于此空言而足矣曷足谓之罪已修德者耶今诏防一发天下忠义之士必有极其所蕴以荐诸朝者此当有益于治道不爲妄作然而叠章累防繁委而并集则陛下果能环复而究览之耶计陛下一日万机必未能然尔而将欲如平时章防事关深宻者则留中不出事系政体者则下中书事属兵要者则下枢宻院两府覆奏则又下羣有司及郡邑至于无所行而后止如此则是有求諌之名而无求谏之实与前世之爲空言者等耳臣窃谓陛下万机之繁既未能徧览则宜选置官属令专掌今之羣臣所上章防日许两府及近臣番休更直便殿赐坐与之从容条陈讲贯其可者则熟究而行之不可则罢之有疑焉则广询而后决之羣言得而众事举此应天之实也夫下之爲言也甚难而上之听者常忽焉自非忠愤激于心则孰肯隳肝胆而冒忌讳者哉古之能建立功业者未尝不好谏也好之者繇其能褒进而招徕之也太祖太宗时言事者多被甄赏自近年以来兹事寥阔仁宗寛仁最能容直言而亦不能甄赏也愿陛下采羣臣之章防如其宏谋伟论可施于当世者则召见之与之共议不惟质其言且以观其材大者擢之以职任次者加赐金帛无取焉报罢之如此则陛下下诏有实言得言有实用且使史册书之以爲某年大水诏求直言用某人言行某事以绌夫前世之爲空言者则无令陛下下诏书藏于有司复爲数幅空纸而已惟乞陛下断而行之则臣不胜大愿
　　时大雨霖灾异数见论者归咎濮议李清臣廷对奏曰天地之大譬如人一身腹心肺腑有所攻塞则五官爲之不宁民人生聚天地之腹心肺腑也日月星辰天地之五官也善止天地之异者不止其异止民之疾痛而已
　　进士范百禄对策曰简宗庙废祭祀则水不润下昔汉哀尊共皇河南颍川大水孝安尊德皇京师郡国二十九大水盖大宗隆小宗杀宗庙重私祀轻今宜杀而隆宜轻而重是悖先王之礼礼一悖则人心失而天意暌变异所由起也
　　龙图阁直学士吕公着上奏曰臣闻水旱之灾虽圣人在上不能免也然圣人在上虽有水旱而终不爲害者遇灾而恐惧见异而修德夙夜自省以荅天戒故灾可以转而爲福危可以徙而爲安后世人君不知祸福无常而谓天命爲已有不知人情可畏而谓力可以制之灾害既作矣犹不自知其非也乃引尧汤水旱以爲比而不知畴咨自责之获终吉也故人心不从天命不祐灾害不已怪异随之怪异不已伤败随之由是观之水旱之灾不能使必无于世而其终所以安危存亡者在惧与不惧耳伏惟陛下莅政已来日孳孳于庶事然累歳旱潦人多疫疾又近者大雨爲沴下民昏垫陛下彻宴损膳下毋讳之诏开直言之路将克已自新以求天意然臣愚独以爲此皆常事犹未足以弭大灾也唯当兢兢业业以求已过自奉先养亲以至于任官使人求贤纳谏爱民节用无不物物而思之行所未行补其阙误以谢天心以顺人意则社稷幸甚
　　三年翰林学士承防张方平上言曰臣自到阙伏见陛下以垂象之变避正殿减膳降服恤刑罢宴彻声乐弛力役所以修省荅天戒者甚至窃闻退就宫閤尤爲忧劳至以圣躬爲民祈请臣深惟陛下以上圣之资自在藩邸其稽古好德令闻夙着于四方继天纂统越今四年始初清明厉精求治然未闻有以修明纪律震耀威灵以究安危治乱根本之议也前史推彗星之占率以爲除旧布新之象中外之因循久矣官失其守事忘其旧纲目頽紊宪章隳弛天其或者傥将以是爲告先贤以爲政譬之鼓琴瑟不调甚者必当解而更张之窃观朝政殊未遑及此晋书纪何曽侍武帝退而告其子曰吾毎对见未尝闻经国逺图惟说平生常事非贻厥孙谋之兆也及身而已后嗣其殆乎后天下乱危果如其言今夫万机庶政属在两府愿陛下以燕暇之时就清闲之处延召执政之臣从容赐坐垂意访逮各使悉心陈治道之要以陛下之明而叅择其言举其可施行者以兴敝举废捄时急务匪惟修人事抑以承天意又比来灾眚间作率由隂沴夫隂也者臣道也妻道也四裔之道也庶民之象也陛下推是而求之则天意可见而消复之道得矣惟陛下留神幸察
　　知谏院傅尧俞上奏曰臣伏读旧史见前世已然之效国家将有失道之败而天乃先出灾害以谴告之不知自省又出怪异以警惧之尚不知变而伤败乃至今陛下操有爲之心以恭俭求治而大雨壊庐舍杀人极众水入宗庙冒宫阙其谴告警惧丁宁切至之如是者何哉臣伏思其所以然之故盖有所得传曰简宗庙逆天时则水不润下昔至和大水当时议者亦以爲简宗庙之罚先帝纳谏事即施行今陛下受天下于先帝而昭陵之土未干执政之臣导陛下以非义将以濮安懿王爲皇考于仁宗之庙简孰甚焉是以大失人心上干天谴事重于昔故害亦过之陛下傥不感悟臣恐大异仍至更有甚于此者陛下纵不能尽逐执政犹当黜首议之人以谢上下此固天道抑又有人事焉夫两日之雨京师之患如此陛下谓人事修乎废乎赖天之灵而姑爲谴惧傥更一日未止者岂无伤败之忧陛下得不爲之寒心哉臣愚愿陛下取礼官两制之议遂定濮王封册黜欧阳修以暴其所以误陛下者使天下较然知此意不出于陛下然后进修子道通广言路切责三公以图后效重黜水官以惩不职庶几可以厌塞人情消弭他变此所谓应天以实不以文动民以行不以言者也若谓降诏责躬许有位粗陈得失便爲于事已足患至则惕然知畏事缓则置而不思谠正之言一切不入于天人之际适足有所激耳求福则未之闻也况公议鬰而不伸乃复区区以求直言臣恐天下不以朝廷爲至诚也方今佞邪之臣众将有以天时常数上惑圣聦甚者又将有尧汤水旱之说愿陛下深拒絶之勿使此曹重误天下此系国家安危成败幸陛下留神毋忽尧俞爲右司谏上奏曰臣伏见霖雨逾月渐愆秋望郡国奏报水害已多都下细民艰窘尤甚陛下临朝咨访屡轸睿慈臣虽甚愚官有言责既不能通天下之志以开广聦明又不能博贯六经求消弭时灾之术辜负廪禄罪在无赦虽然輙效愚悃惟陛下留意臣闻和气致祥乖气致异祥异之至固不徒然陛下自亲擥万机恭俭求治宜享庆云醴泉之应廼得旱虐雨淫之沴天人之际不得乖刺至此臣谓天当大有之世其所以责望于陛下者至深至重故于即位已来再三爲异以警动之又惧廋隠微僻之处有所忽者故用灾谴以告戒陛下不然逺方之人寃失职者众愁痛愤疾聚爲乖气至于四裔中国之隂也隂盛颇剧良可爲虞大河之防亦宜预虑伏愿亟降德音引过自予极恳恻怛之语以感动人心致恐惧修省之诚以只答天意然后虚懐采纳特诏百官言事庶几朝廷阙失与四方幽隠悉获上逹陛下详择于其间将有所得况因灾异以求直言盖古盛德之所爲也
　　尧俞又上奏曰臣伏见今歳己来既旱而水灾异仍发臣窃忧之臣顷尝有状乞陛下下罪已之诏令百官言事求所以消弭之术逮今未防收采诚恐陛下归之数而已矣夫天人相与之际戒惧禳复之说岂爲欺于后世就使爲欺不犹愈于爲数者哉伏望以臣前状速赐施行必有爲陛下道其所以然者虽然臣亦尝有所言矣今复有得不敢自黙数干天听实冀粗有禆补然后虽诛死窜殛无所憾焉臣窃谓今干刚未奋阳明未融盖亦致异之一端也天之谴告恳恳者其殆以此臣谨以见事明之臣近言审刑院大理寺匿法以罔上此岂区区弹劾事臣前奏所谓方今事体无大于此何则陛下髙居深念使人不敢欺则万事自举茍可欺也何所不至臣谓陛下朝得臣言暮行威罚而迁延浸久颇若常务权大理少卿贾夀虽非罪首实有闗通未闻劾问遽擢爲提刑狱是岂嫉恶奸猾开广言路之防乎臣虽至愚岂不知摭拾小碎可以取容幸进触犯众怒非安身之术其尽悃愊以深言者欲上副陛下求治之意以整齐权纲陛下傥不以爲然臣亦安事于贻患招悔者乎臣又闻法官复有事状之说窃恐此语亦曾上闻盖重爲欺耳凡断案微有情节不圆乃以事状改正安有出入人罪已经奏断可用事状修改茍如是何用不许举觉条贯若果有此说乞陛下取许入事状改正及不在举觉两道全条特赐亲览则是非即判臣与卢士宗辈素无嫌隙诚嫉其舞文挟诈而亏损陛下德声陛下傥亮臣孤忠奋然独断则天日刚明可以变积隂之沴朝廷肃正可以杜羣枉之萌






　　厯代名臣奏议卷三百一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷三百二
　　明　杨士竒等　撰
　　灾祥
　　宋神宗熈宁元年翰林学士吕公著论淫雨地震防曰臣伏见夏秋之交淫雨爲沴廼甲申地震京师天威不逺谴告甚明此诚陛下抑畏修省之时也臣窃考自昔人君每有变异或因恐惧而致福或以简诬而致败盖古之王者知祸福无不自已故侧身修行以求消复则天之应也敏若影响此所谓恐惧以致福者也至于后世乃以爲天地灾眚皆有常数或专修外事或归过于下则是坐视天灾无复自饬此所谓简诬以致败者也恭惟陛下以圣德在位将兴太平然而灾害重仍殆有以警惧陛下臣愚以爲必须歴考庶事正所未正则灾可转而爲福书曰惟德动天无逺弗届言至诚之道修于已则足以感神人也又曰天聦明自我民聦明君能感人然后可以动天也盖人之情僞最爲难知上虽以至诚待下犹恐有不应者是以古之王者临朝接物莫不以此爲大务故众多之臣皆思尽诚以应之而不敢挟机以事其君国耳忘家主耳忘身上下如一至诚无间如此而天意弗豫变异不消者未之有也在易之咸曰君子以虚受人夫众人之言不一而至当之论难见君子者能不自用而欲合天下之公议犹恐未能尽天下之善也然而论议者固有其言不正而可喜其理似是而实非者不幸而先入之则后虽有至当之论亦难于必受也是以古之王者去偏听独任之弊而不主先入之语故能虑无遗策而不爲邪说所乱昔顔渊问爲邦孔子曰逺佞人盖佞人之在君侧也先意承防惟恐不合于君则其势必久而愈亲贤者之在君侧也直言正行惟恐不合于义则其势必久而愈踈此孔子所以欲逺之书曰常厥德保厥位厥德靡常九有以亡言天子者臣下所禀令不常其德则人无所错手足是以古之王者思爲可久之德而事不轻发方其令之未出也无所不谨则令之既出也无所不行书曰三载考绩三考黜陟幽明夫以尧舜之聦明其于羣臣之能否必至于三考九载而后黜之者盖以知人至难而功用复不可遽见若徒以一事之得失一人之毁誉不待乎久不究其他因以定臣之贤不肖而进退之则所处未必尽当所处未当则复有更易更易既多则人懐茍且之心而世无安治之实矣昔商宗遭鼎雉之异而祖已训诸王曰惟先格王正厥事夫灾变之来固不虚发而天意所指盖亦难知惟王者能因事修饬以荅明戒则精祲之交安有不逹然自汉儒以来言灾异者始穿凿经意附防时政人君若听其所言专备一事脱非灾变所爲起则得不违天心乎臣是以窃慕祖已之义不敢爲汉臣之说伏望陛下省留圣意未行者勉而行之既行者勉而终之则天下幸甚
　　八年公着提举太乙宫论彗星防曰臣伏覩今月十三日诏书许中外臣寮直言朝政阙失者臣世受国厚恩陛下莅政之初首被选擢自外藩召入翰林故在左右日口陈手奏数进愚忠颇防采纳今虽散处闲外其于爱君忧国惓惓之心未尝敢忘伏见陛下只畏天戒焦劳恳恻实天下幸甚臣闻晏子曰天之有彗以除秽也考之传记皆爲除旧布新之象皇天动威固不虚发意者陛下之仁恩德泽犹未布于天下而政令施设所以厉民者众乎何其谴告之明也陛下既有恐惧修省之言必当有除秽布新之实然后可以应天动民消伏变异伏惟陛下留神幸察臣窃观陛下自即位以来早朝晏罢励精庶务其规模盖宏逺矣固将致尧舜三代之治以光太祖之业岂特区区守文之主哉然临朝愿治爲日已久在廷之士益乖戾而不和中立敢言者罹防而放逐阿谀附势者引而升进其外则郡县烦扰民不安业畎畆愁叹上干和气擕老挈防流离道路官仓库廪所在阙乏又无以广赈济至于骨肉相食转死于沟壑者多矣上下相防左右前后莫敢正言者陛下有欲治之心而无致治之实者何哉殆任事之臣负陛下之髙志也何以言之邪正贤不肖盖素定也今则不然前日举之以爲天下之至贤后日逐之以爲天下之极恶前后纷纷玷黩圣虑者盖不一矣其于人才既反覆而不常则于政事亦乖戾而不审断可知也陛下独不察乎况如一二人者方其未进用之前天下固知其奸邪小人也但取其一时附防故极力推进此所以终累陛下则哲之明者也自昔人君委任而责成者盖有之矣如齐之桓公是也爲其劳于求贤而逸于任使也今则不然水旱不时人民困乏则无以分陛下焦劳敌人桀骜疆场有事则陛下不免于旰食又况加之以天变地震之异乎未见陛下任人之得也古之爲政而初不顺于民者亦有之矣郑之子产是也子产之爲政也一年而舆人诵之曰孰杀子产吾其与之三年又诵之曰子产而死谁其嗣之今陛下垂拱仰成七年于兹矣舆人之诵亦未异于七年之前也陛下虽虑亦及此而终未幡然者殆左右之臣防蔽陛下使天下之事不得闻也臣伏思陛下自即尊位以来上奉两宫仁孝笃至下逮诸王累朝贵主无不极于恩礼春秋方富而无声色之过孝友恭俭发自天性宫中之事人无间言而德泽独不被于民者何哉臣闻安危在出令治乱在所任故臯陶戒舜曰在知人在安民愿陛下以知人安民爲先除秽布新以答天戒则转灾爲福不旋踵而应矣臣昨者朝廷尝防访逮当时议者谓祖宗制度不可少变朝廷用人必循资级臣固曰不然何则兴滞补弊者乃人主之先务任贤使能亦不宜专较歳月但一出于至公当则可尔臣今所言亦非谓今日法令皆不可行也陛下诚能开广聦明延纳正直公听并尽天下之议事之善者固当存之其未善者则当损之茍爲非便不爲已行而惮改言有可取不以异议而见废如此则不劳陛下神明不惊众人耳目而庶事条理百姓安定然后可以足兵食御外侮矣臣伏自去国六年未尝有一言仰逹圣聦至于私居接人亦未尝轻议时政今日所以辄进愚悃者诚恐陛下不于此时感悟则后日虽欲改爲非竒谋髙防亦未易爲也
　　程頥代吕公着应诏防曰伏覩今月十三日诏勅以彗出东方许中外臣寮直言朝廷阙失臣自言事得罪久去朝廷无所补报退就闲冗尚敢区区以言自进者诚见陛下寅畏天命有恐惧修省之意草莱之人尚思效其忠恳况臣世荷国恩久叅侍从虽罪衅之余敢不竭其愚诚以应明诏臣伏观前史所载彗之爲变多矣鲜有无其应者盖上天之意非徒然也今陛下既有警畏之心当思消弭之道且以今日之变孰爲而来书曰天视自我民视天听自我民听岂非政之所致欤如曰非政之由则经爲诬矣臣复何言诏之所求亦爲虚设若以爲政之所致则改以顺天在陛下而已晏子所谓可祝而来亦可穰而去也传曰天之有彗以除秽也又曰所以除旧布新臣愿陛下只若天戒思当除者何事而当新者何道如曰旧政既善无所可除则天爲诬矣臣复何言若以爲当求自新则在陛下思之而已自非大无道之世何尝不遇灾而惧然而能自新者盖寡大率蔽于所欲惑于所任明不足以自辨也视是而爲非以邪而爲正败亡至而不寤天亦不能戒也岂其恶存而好亡憎治而喜乱哉亦惑而不能辨尔臣以爲辨之非艰顾不得其道也诚能省已之存心考已之任人察已之爲政思已之自处然后质之人言何惑之不可辨哉能辨其惑则知所以应天自新之道矣臣请爲陛下辨之所谓省已之存心者人君因亿兆以爲尊其抚之治之之道当尽其至诚恻怛之心视之如伤动敢不慎兢兢然惟惧一政之不顺于天一事之不合于理如此王者之公心也若乃恃所据之势肆求欲之心以严法令举条纲爲可喜以富国家强兵甲爲自得锐于作爲快于自任贪惑至于如此迷错岂能自知若是者以天下徇其私欲者也勤身劳力适足以致贪败夙兴夜寐适足以招后悔以是心而致善治者未之闻也愿陛下内省于心有近于是者乎茍有之则天之所戒也当改而自新者也所谓考已之任人者谓夫王者之取人以天下之公而不以已求其见正而不求其从欲逆心者求诸道巽志者察其非尚孜孜焉惧或失也此王者任人之公也若乃喜同而恶异偏信以害明谓彼所言者吾之所大欲也恱而望之信而惑之至于甚恶而不察恣欺而不悟推是而往鹿可以爲马矣愿陛下考已之任人有近于是者乎茍有之则天之所戒也当改而自新者也方陛下思治之初未有所偏主好恶取舍一以公议天下谓之贤陛下从而贤之者众矣进之于朝亦多矣及乎既有爲也皆以不合而去之更用后来之人皆昔未尝以爲贤者也然后议论无违始之所贤者皆愚始之未尝贤者皆贤此爲天下之公乎已意之私乎自论议无违之后逆耳怫心之言亦罕闻矣夫以居至尊之位负出世之资而不闻怫逆之言可惧之大者也知人之难虽至明不能无失然至于朝食则爲不世之贤暮隙则有无穷之罪颠错亦已甚矣在任人之道当改亦明矣所谓察已之爲政者爲政之道以顺民心爲本以厚民生爲本以安而不扰爲本陛下以今日之事方于即位之初民心爲欢恱乎爲愁怨乎民生爲阜足乎爲穷蹙乎政令爲安之乎爲扰之乎亿兆之口非不能言也顾恐察之不审尔茍有不察则天之所戒也当改而自新者也所谓思已之自处者圣人谓亡者保其存者也乱者有其治者也陛下必不以斯言爲妄自古以来何尝有以危亡爲忧而至危亡者乎惟其自谓治安而危亡卒至者则多矣不识陛下平日自处以天下爲如何圣心所自知也茍有忧危恐惧之心常虑所任者非其人所由者非其道唯恐不闻天下之言如此则圣王保天下之心也上帝其鉴之矣或以爲已安且治所任者当矣所爲者至矣天下之言不足恤矣如此则天之所戒也当改而自新者也所谓质之人言者当有其方欲询之于众人乎众人之言可使同也欲访之下民乎下民之言亦可爲也察之以一人之心而蔽之以众人之智其可胜乎是不足以辨惑而足以固其蔽尔臣以爲在外一二老臣事先朝数十年久当大任天下共知其非欺妄人也知其非覆败邦家者也臣愿陛下礼而问之宜可信也及天下所谓贤人君子陛下闻之于有爲之前而不在今日利害之间者亦可访也以是数者参攷之则所当改者何事所当新者何道固可见矣天下之人一闻诏音莫不鼓舞相庆谓陛下必能上应天心召迎和气臣以爲唯至诚可以动天在陛下诚意而已昔在商王中宗之时有桑谷之祥髙宗之时有雊雉之异二王以爲惧而修政遂致王道复兴皆爲商宗百世之下颂其圣明近世已来引咎之诏自新之言亦常有之傥人君不由于至诚则天下徒以爲虚语其能感天心弭灾变乎臣愿陛下因此天戒奋然改爲思商宗之休实鉴后代之虚饰不独消复灾沴于今日将永保丕基于无穷天下幸甚
　　熈宁元年殿中侍御史里行钱顗上奏曰臣伏以今月甲申至辛卯京师连日地震者五窃观人事以考变异皆隂盛阳微之象也故易传曰凡灾异所生各以其政变之则除消之亦除古之王者或因天地谴告则必责躬修德只畏省惧思所以致之之咎务所以改之之理日新庶政以荅天变故诗曰惟此文王小心翼翼昭事上帝聿懐多福此之谓矣臣窃思国家以来灾变不一日月薄食星辰陵犯天雨毛雹害稼始则蝗旱作孽终则秋霖爲沴河北诸郡大河决溃地复震裂庐舍摧塌人民压溺几以万数其余百川涌溢天下被水患者十有五六殊可骇愕虽春秋所记灾异未有若此之甚也陛下临御未久精心万机以至德深仁爱育元元躬有日昃之劳而无暇豫之乐然犹嘉气尚凝隂阳缪盭岂庙堂之燮理有非其人乎天下郡县刑狱有所寃滥者乎深宫之中女谒有过盛者乎左右近习有窃弄威权者乎三陲蛮夷兵革有所隂谋者乎中外奸臣有潜懐不顺者乎谗人昌而下情有不通者乎土木盛而兴不急之役者乎号令数易而赏罚有所不当者乎赋役重困而民心有所愁叹者乎水灾地震二者应验尤急岂非隂盛阳微之极也伏望陛下深思逺虑以杜未萌陛下无谓尧汤水旱爲天数也日月之食爲三辰之行也彼箕子之陈洪范刘向之传五行皆非空言也要在应之以诚感之以德宋景公小国之诸侯尔有不忍移过之言荧惑爲之退舍况陛下之圣明其肯忽之哉臣愿陛下询求至言矫革前弊宻推至诚以应天变何灾之不除何福之不至也臣叨居言职不敢缄黙
　　翰林学士郑獬上奏曰去歳自京师而至于海隅地皆震今歳自京师而北至于朔方又大震迄今不已城郭陷入地民庐悉摧仆长河决溢灌深冀间兹岂细故哉地震者隂盛而廹于阳其发必有所肇而不爲虚应考之古而验于今似可究其涯略汉和帝永元二年郡国十三震说者谓窦太后由房闼而制天下今二宫非窦氏之比则不爲宫闼发也建光元年郡国三十五震或地拆裂壊城郭说者谓中常侍江京樊丰擅天子权今内省非江京樊丰之比则不爲寺人发也晋元帝太兴元年震说者谓王敦拥兵陵上哀帝兴宁二年震说者谓桓温跋扈颛朝今大臣非王敦桓温之比则不爲执政者发也是数者无所当则殆将有兵祸乎光武时郡国四十二震而武溪蛮反晋成帝时豫州震而苏峻乱近者仁宗时忻代间大震而元昊不庭用此以较之则非兵而何臣之所忧不在河北而在陜西何者河北虽被灾而南方大稔流离之民相携而南亦可就谷此惟烦朝廷戒敕所在务爲存恤不令馁死于草莾则无虑矣至于陜西则自城绥以来至今两议不决首尾一年凡自京师所饷缣金已费四百万至于发卒乘器甲转刍粮杂出于民者尚不在此数即不知国家以四百万缣金而与羌人争何事耶虽得一绥州而所费如此其利害亦概可见矣事不早决何止于此则将见国力殚于内民财屈于外怨黩并起奸人揺之其将奈何此不可不深虑也如闻羌人率其蝼蚁之众窥我境上料其裹粮畜牧必未能久驻殆将遁矣然而数出兵而无所攻取者此所以困我彼来则我不可不应兵师既发粮刍既集彼复觧而去异时则又来使我犇走爲备之不暇此正堕其术内也则朝廷亦宜破其奸谋以静自守不爲之动彼无所得而退我无所失而守若是者彼来虽数而我备有余也夫世之治久而之乱不过百年世之乱久而之治亦不过百年此大势也本朝自艺祖平定四方已来将百年矣治乱之际正在陛下臣以爲治今之难难于祖宗之时何则自安史之乱至于五代之末四方之强诸侯已没其立者皆孱子弱孙势与数俱穷故太祖太宗一起而扫刈之若去菅草然易于力也至于真宗仁宗之初民已离兵革喜见太平故收功报成垂拱而天下治亦其易也今陛下非开基之日过已盛之时万事浸以衰弊此所以难于爲力而甚于祖宗之时也则岂得不深思逺虑讲求所以致治之术乃欲以玩敌国取武功茍有差跌则遂成衰乱之势可不慎哉如羌人引众而遁则陛下断之正论早与通好涵养生灵俾之安处则天灾自息虽曰有震揺亦不能以胜我矣
　　宰相富弼上奏曰臣伏见近歳以来灾异频数天文变于上地理震于下人情恐惧物论纷纭臣被诏至都复用爲相虽防给假治疾未遑朝见而坐于私室如在氷渊况防累遣使臣促令陛对惊惶陨越寝食不安然偶于灾异之间或闻有说者不近正道臣甚忧之比俟入见日面具开陈又恐差缓盖救患不可不急施惠不可后时臣夙夜揣摩事无大于此者今遽以狂瞽上渎冕旒切望圣慈更赐裁择伏闻陛下自始即位躬亲万机每有凶灾忧形玉色孜孜询访以求闻失此真得修讲朝政荅谢天谴之道也然臣窃知累有人奏请凡百灾变皆系时数不由人事者不知有之乎若诚有之此乃奸人谄佞之说上惑圣聦臣所谓不近正道者也陛下明睿英哲必不信纳又虑奸人口才防给能以甘辞致陛下或时信之信则防灾救患荅谢天谴之意有时而怠怠则亏陛下之德损陛下之政不爲宗社生民之福无甚于此焉臣上所云天变地震此天下皆知之皆见之大可惧者也昔仲尼作春秋不书祥瑞而独书灾异者盖欲以警戒人君使恐惧修德以应天地之变不闻以灾异归之于时数也至西汉董仲舒传仲尼春秋之学对武帝策曰臣观天人相与之际甚可畏也国家将有失道之败天乃出灾害以谴告之不知自省又出怪异以警惧之尚不知变而伤败乃至董仲舒爲西汉羣儒之首所陈灾异谓尽由朝政而致岂虚语哉亦不闻以灾害怪异归之于时数也夫上天之变幽眇髙邈下民或有不见而不知者若数路地震之异河北特甚则人皆见之而亲被其害不可讳也因而人民流散舍弃坟墓骨肉而适他土去如鸟兽茫茫不知所止饿冻病疾死于道路者不少甚可痛惜也孟子对梁惠王曰涂有饿莩而不知发人死则曰非我也歳也是何异于刺人而杀之曰非我也兵也王无罪歳斯天下之民至焉孟子独得圣人之道爲最深而劝梁惠王专尚仁政不可罪歳是亦足以爲后世法陛下宜深信而行之可以回灾异爲嘉祥变祸患爲纯嘏致宗社生民之福岂有穷也其奸人亏德损政谄佞不正之语必不可令惑于其间也又臣少时读书颇尝探寻天人之理窃怪有唐韩愈柳宗元刘禹锡三子谈天皆不得其要臣今试陈其梗概夫太极既判遂生两仪形而上者曰天形而下者曰地天地之间盖载者曰万物万物至众不出乎动与植而已植物不灵不能有所运用造作惟动物有命比植物爲灵然亦未能爲善恶知喜怒独夫人又动而有灵者也可以爲善可以爲恶者是人人自爲者也自爲善自爲恶者皆小焉天地亦随而应之以祸以福故书曰作善降之百祥作不善降之百殃易曰作善之家必有余庆作不善之家必有余殃盖祥与殃秖及其人与家者也夫所谓可以喜可以怒者非人之喜怒也天下人之喜怒天下人之喜怒实系乎帝王之所爲而然也帝王所爲之政和则天下人喜人喜则其心亦和和气既生充于上下天地自然以和气应之天地气和则隂阳顺百谷成衣食自丰夭横不作故民跻富夀常懐乐康虽欲使之爲乱而叛去必不可得也若帝王之政不和则天下之人不喜不喜则悲愁怨怒心亦不和不和之气既生天地自然以不和之气应之天地之气不和则隂阳不顺百谷不成衣食不丰夭横并作故民皆穷困离散父母兄弟妻子不能相保其不思爲乱而叛去者未之有也天下之喜怒所以能感动天地致祸于国家如此之可必者何也本縁天地万物通是一气所生无有纎间惟是气之清者爲天气之浊者爲地清浊之余气散于天地之间是爲万物万物之最灵者爲人以此观之天地万物同爲一则最灵之人岂不能以众喜众怒之气感动天地而致福致祸于国家者乎是故先圣以万物中独以人配天地谓之三才是知人者与天地本同而末异体均而气通不可轻视虚用之也爲帝王者宜先以仁政调和人心使之安乐自固而不叛去以爲国家永永之福舍此而望天地顺成天下无事决不可得也尚书洪范九畴八曰庶徴谓人君行肃乂哲谋圣五善道则雨晹燠寒风五气时而爲其休徴乃百谷用成俊民用章家用平康也人君行狂僭豫急防五恶道则雨晹燠寒风五气常而爲其咎徴乃百谷用不成俊民用微家用不宁也夫雨晹燠寒风虽先后说之实则一也然而可以爲休可以爲咎者只系乎人君爲善爲恶而遂分也洪范者二帝三王所行之常道也后之君人者常信而师尚之不可谓陈迹不信用也信之则爲福不信则爲祸书又曰天视自我民视天听自我民听又曰天聦明自我民聦明天明畏自我民明威夫天本无心无耳目亦无喜怒爱威作书者假视听聦明以爲之说故易曰圣人以神道设教者是也其实只縁天地人本是一气善恶动静必然相应合若符契间不容髪无谓天人形体隔絶至逺便谓两不相干而不以爲信也气既相贯气动则应人有喜怒天应如响亦犹冬至一阳生夏至一隂生其气眇然人不可得而见惟以葭灰验之无不刻期以应天下人喜怒之气能感动天地之气亦皆刻期而应也是故治天下者直宜以仁政恱民心和民气使其气自通于天地日星山泽又皆有神灵主之则必能黙观君人者所爲善恶及人之善恶助其自然之气降福降祸岂不尤速耶岂不尤可惧耶以此益见天地灾变不可尽归之于时数而不修人事以应之然可以归之时数者故时亦有焉独尧水汤旱是也夫尧汤之爲君必不使人心有不和之气以感动天地而致其水旱也盖尧汤大圣人其佐亦贤上下协心戮力无一夫不获无一物失所故其水旱不得已可以归之于时数也然虽有水旱之灾而不闻有重役横敛劳民惊众之事亦不闻有流移播散冻馁死亡于道之人惟闻常有九年之蓄民无菜色而天下奉尧汤亦如无水旱之时爱之如父母敬之如神明人心熈熈和气不减乃是虽遭水旱而民不被其害国不忧其危也自秦汉以降则不然凡有灾变怪异皆由时君世主不能举直错枉用贤退不肖复有不能行善道施仁政恱民心和民气此其以人事致天地灾异必然之理也必不可归之于时数也灾异既作又不能恐惧修省行消复之道坐视苍生赤子弃坟墓离乡土父母妻子兄弟奔逃播徙不能相保守往往君自君臣自臣民自民不相爲恤而不加救拯民既如此被其害而不悲愁怨怒以思爲乱者鲜矣民既怨怒思乱而国不危者又鲜矣彼既上下乖戾不能同心协力以致灾变害民而危亡其国乃妄欲比尧汤水旱以已之所致灾异归于时数是欺天欺民之甚也胡可信耶天地者至大至厚至静不可动揺之物也古今固亦有震动之时随其所震大小逺近必灾患以应之然未尝闻数路皆震也震且不一有日或十数震者也又不一日而止有至今逾半年尚震而未止者也是岂不爲大灾害耶大怪异耶此陛下正当穷究致震之由推至诚行至德思所以厌塞其变以谢天之谴告焉不然则恐董仲舒所谓伤败乃至者必将不能免也陛下即位未久而天下但闻圣德勤俭恭孝不闻有过此变非由陛下而致然陛下若不爲祖宗任其事则天地之变谁复可以任之哉陛下既任其事则固宜兢兢业业夙夜忧勤登用正人兴行正道思与天地合其德而济之以不懈使天下皆知陛下恐惧修省视民如伤恱其心和其气则天地之气亦和而应之茍如此何患灾异之不息人民之不安乎其奸人谋身害国罪在杀无赦其所说愿陛下絶之不复留于心术而稍有所惑其爲宗社之福邦家之庆必不出乎此也若陛下万一惑其所说以灾异归于时数而圣懐坦然不以爲惧有司之不职者不加择政事之不平者不加治万民穷困失所者不加卹天下人心必益愁怨而不喜则隂阳之气何由而和天地之变何由而息也大凡奸佞之人阿防巧诈善移人主之意其说虽目前可喜而终无益于世其大指已逹者不过欲持身固禄未逹者不过欲希进厚已而都不以生灵祸福国家安危爲念也是可谓大忍人也大奸邪也夫违天贼民背公弃理臣故曰罪在杀者也此须陛下详观其语熟察其意复以其人前后所爲而参考之则邪正自见必不能逃圣鉴矣臣防陛下召作宰相以疾尚未能一对天表而不避忤犯辄敢恳恳如此之切者何哉盖观今灾变不与常等实恐奸人以脂韦善柔之说移陛下忧劳之志安陛下克责之心而致陛下不专心于救患卹灾以悮陛下至大之事也惟圣慈深赐裁察非臣之幸乃天下之幸宗庙社稷之幸
　　二年弼又上奏曰臣于今月一日率百寮拜第二表上陛下尊号及请听乐今日早防降第二批答所上尊号不允已断来章在廷数千人无不相顾称叹谓古之帝王虽甚盛德者无以过之陛下即位未久万方歌颂者不可胜道今又作此一事人益恱服茍美利之德相继不絶自中及外由士大夫以至黔庶转相告报则何忧乎天地灾变不息臣实内极欣忭贺陛下非常之美也然听乐批答不许而未有断章指挥臣切虑圣慈未欲遽拂羣情更容上一二表而止又虑陛下用服除常典不得已且从众请此臣所以更竭愚管切有所陈也初二日臣与曾公亮已下共闻宣谕以久旱未雨尚欲避殿自责臣退而惭惕无地容身然臣虽万千其数忧惧以及于死终不若陛下一人内发至诚侧身修省则立可以感动上下神只也昔周成王不知周公之圣天大雷电以风抜木偃禾王悟出郊即时天雨反风歳则大熟宋景公时荧惑守心公有三善辞荧惑亦即时退度是知人君修德消变天应如响只恐诚意有所未至耳伏自去秋以来灾变特异人情恐骇于今不宁在于寻常谴告尚须损膳彻乐岂于今来反欲于降圣节日令百寮称觞上夀而有听乐作欢之理哉圣意以北使在馆且欲循用常礼臣谓当此之际正是陛下以中国之大天子之尊推行至德以彰示四方之时也臣见仁庙康定元年日食正旦在日者之说最爲不祥臣时作谏官立上章乞避殿撤乐以应天变其贺正北使只令就馆宴设而参知政事宋庠力劝仁宗不纳臣议臣别日面奏云昨朝廷已却遣人使北恐彼国举行此礼则大爲中国之羞也久之奉使者回果云是日彼主传宣日蚀皇帝不听乐只令就馆宴南使仁宗思臣前奏深以爲悔然事已不及矣今来听乐之请伏望陛下亦如尊号拒而不从并圣节上夀亦乞权罢则上可以答复天谴下可以慰恱人望陛下至诚至德孰曰不能感动天地亦所以使契丹知中国天子所爲与寻常相逺万万也
　　弼又上奏曰臣今日与曽公亮以下议于十五日拜表陛下御正殿听乐复膳此实臣子之至意也臣等不可不请陛下不可不从然窃观陛下近日戒惧谦损深自刻责虽古之圣帝明王无以过此陛下荅上天不可谓不至上天报应陛下不可谓不速夫避殿减膳彻乐此三大事诚合典礼然陛下濬发之至惟于诞日特罢称觞最爲至切者盖此事谄佞易爲进说上下易爲取惑而陛下聦哲英悟断然不疑促降诏书即日宣布独此一事所以遽能感动天地当日得雨幽灵降格如在目前圣意天心合如影响人情欣恱和气顿生矧今戎使目覩中国异事尤爲陛下非常之庆也然臣之极爲喜者又甚于此何哉縁累年灾变实爲至多地震朔方益可惊骇时览奏报至今未已天有常道必不虚发臣大爲朝廷忧之今陛下一发至诚行所难行之事上天立有报荅明白卓越昭示天下廼知天意谆谆未厌宋德更俟陛下恐惧修省常若不及逺离奸佞亲近忠良恭畏上天始终不改即灾异可弭而太平可致也此臣所以爲极喜又甚者也伏愿陛下未以今日雨泽爲喜当以累年灾变爲惧兢兢业业日谨一日凡百举动常爲义理之所存对接上天近若咫尺只畏惕厉夙夜无忽如诞日甘泽之应者自此必常有焉茍异于斯渐生逸豫则天意人事实未可知盖修德致雨其速如此万一于德有损其灾应岂有缓耶惟陛下念之不忘廼天下之幸也今上表所请或令再三而允所贵始末相应也弼又上奏曰臣于今月十四日因具劄子奏欲上表请陛下听乐复膳还御正寝因进愚虑乞陛下未以今日感应爲喜而当以累年灾变爲惧益脩圣德以答天意十五日晩夜漏上后伏防陛下特赐内降一封亲洒宸翰宻布渊防捧读之次惊喜交极其略曰置之枕席铭诸肺腑终老是戒夫狂瞽之见何足当圣意如此之厚昔汉文帝集上书囊爲殿帷唐明皇冩无逸图置于内殿宪宗以自古君臣善恶事迹画于屏风施诸便殿臣校之今日陛下过于三主逺甚何也上书囊乃天下议论所贮无逸篇乃周公之辞屏风画君臣事迹廼古先众戒所聚今陛下只以臣一妄庸人所说而遽已置之枕席是所谓市骨始隗之意若果有真贤出而爲朝廷谋谟天下之事则陛下待之将如何耶臣故曰陛下过三主逺甚者以此也又曰更愿允不替今日之志则天灾不难弭太平可立俟也此臣尤所惕惧战汗逹旦不寐终日不食臣本何人徒荷陛下误听付以大柄臣前在政府气壮志锐尚何所补今者且病气志凋耗陛下复何望焉然臣不敢不勉惟曰力疾少副陛下所以用之之意苐恐才业空踈尚不驱逐目前之务况营致治乎又况弭天灾立太平乎惟是图报之心死而后已岂有替于今日哉然臣向者已尝爲陛下粗陈其一二臣只能举朝廷得失告诸陛下而止矣必欲变祸爲福反灾爲祥须在陛下信纳主张而力行修至德而尽至诚则方能感动天地招来善应书曰皇天无亲惟德是辅民心无常惟惠之懐又曰民罔常懐懐于有仁鬼神无常享享于克诚陛下上事天下安民修至德推至诚此皆必然日行之事不可斯须而离也离之则弭天灾致太平也逺矣又不止于逺董仲舒所谓天出灾害而不知省出怪异而不知变伤败廼至者臣恐必将有焉更望陛下忧勤厉翼夙夜不懈皇天鉴于上生民应于下则陛下可奠枕而卧垂衣而治矣犬马之恳笔舌难尽八年弼爲使相致仕应诏论彗星防曰臣伏念向縁衰疾加之年已及格不能奔走职事遂求致政伏防圣慈俯从愚恳退处衡茅之下杜门自守屏絶私务朝夕待尽而已近日忽闻特宣大赦出于非常又闻别降手诏许中外臣寮直言朝政阙失洛城士庶欢呼鼓舞喧于道路声彻幽逺推是而往则天下之人无不感动矣臣伏览赦诏二文始以彗星东出昭示谴告陛下仰观天变恐惧疚懐濬发德音恩霈寰海臣固知一出圣断必无左右之助也臣再详陛下手诏乃陛下亲笔非学士所作以至比年灾异如山摧地震旱蝗之前后包括一一归咎于己辞防哀痛深切明白忠义之士读之莫不感泣而又避正殿减常膳设斋醮屏侍御前代帝王禳灾弭患责躬罪已之法陛下尽行之矣所以上天降鉴知陛下发于至诚故星变不旋踵而灭臣温衣饱食坐享安佚灾祸之至殊无干及一见圣诏骤发即日感动天地谴异消伏速如影响臣尚能踊跃欣蹈不知纪极彼天下之人身被灾害家罹荼毒流落破散不能相保者其爲欢喜感戴当何如也人心既喜和气充塞则天意不得不早回天灾不得不遄息此理固然也臣窃知去年久旱陛下曽降手诏许臣寮上封论事人方喜恱日俟朝廷施设而不知何人者上累圣德遽成反汗于是天下大失所望臣近于三月中仰答圣问略曽引及今天变益大诏命益切陛下万必不复蹈前车之误况云朝政阙失朕将虚心以改此足见圣意畏天爱民其已至矣然臣窃闻外议皆云天下弊病甚众官家多应不知人人咸愿条列逹于天听冀幸有所刬革迩已大发圣诏许其开陈忠愤者必能不避诛戮仰竭肝胆悉以上闻也臣愿陛下尽取羣奏不遗踈贱万机之暇一一亲阅择其众说所合者断在不惑力赐施行践虚心以改之辞应天文尤大之变使泽及普率急若置邮则人心恱天道顺天人相应立致和平国家享无疆之休者正在此时也岂复有灾眚出见而上骇圣虑哉万一奸诈互入宸听少惑俾夫忠告爲妄说恩诏爲空文利泽不出于上人心复愁于下则天将曰是以虚辞答我迄无实效必回今日之喜爲异日之怒灾变之作当又甚于前日之彗者矣但以近事证之此乃必然之理非臣辄敢狂率也惟望陛下深赐裁察爲宗庙社稷生灵计不胜天下大幸
　　弼又上奏曰臣未致仕前虽有旧病筋力粗可驱防尚不能从官今致仕已数年衰老益甚退伏草野未尝与人相接荣辱祸福都不干预而辄敢以狂瞽之说妄陈天听者实见陛下仰观星变恐惧修省若不自容也又闻天下生民穷困已甚无所伸诉恐成啸聚爲腹心之患也亦虑手诏或致中废天谴未息则后来别生灾害也臣所以不顾身之老病而疆作此奏庶几有所补助而报陛下大恩之万一也縁臣闲居终日与野老相见民间弊病盈塞耳目皆是实事然所说者尚未尽一二伏乞圣慈略赐省鉴而少留圣意焉臣又辄敢烦陛下亲阅羣奏者若委臣寮置局必恐不能上体圣意忧劳之切羣奏中利害有所不尽亦恐所委臣寮更存顾望尚或隠蔽或陈巧说妄有沮难则误圣君畏天爱民不吝改悔之意也臣固无他肠所忧者如此惟望陛下特赐矜察幸甚
　　熈宁二年右正言供谏职孙觉上奏曰臣窃见朝廷自今歳以来四方有年大河北流二边不警上下驩焉相庆以爲陛下侧躬修德任贤去邪兴滞补弊于万事之先故上天报之以德而动如圣意发祥荐祉皇子挺生此固宗社无穷之休朝廷莫大之福然臣窃闻楚庄王天不见妖地不出孽则祷于山川曰天其忘余欤此能求过于天安不忘危故能成覇功臣观朝廷之上未可谓皆贤四方幽隐未可谓无事号令施爲未可谓尽当西北二陲未可谓受赐鳏寡孤独未可谓有养陛下中天地而立尽有四海之广治教政刑粗畧如此天之报贶乃如极治之时此岂所谓饥者易爲食渇者易爲饮欤人情既尔天意亦犹是耶恐谄防之人进容悦之论浅闻之士伐太平之功陛下如信而矜之则臣忧天幸不可以爲常祸故多藏于隐微而发于人之所忽也伏愿陛下安不忘危存不忘亡日新盛德而勤俭过于平时损宴游啬浮费不迩声色不殖货利若楚庄无灾以爲戒惧垂法后嗣传之无穷则华夷蛮貊草木昆虫莫不幸甚
　　昭文相曽公亮上奏曰臣准降到建州崇安县草泽杨纬进状称今年三月所居之西空中有黄龙蜿蜒于晦冥之间于其下获一瑞木厥状犹龙至七月风雨晦冥如初复有飞龙腾骧见木龙之尾翼连足在焉画到图一面乞宣取奉圣防可指挥福建转运使令指挥建州于杨纬本家取索上件所陈木龙看验若实非僞造如所图様即差赍擎赴阙进呈并图様降下臣等窃详南方山木偶鸟兽状者颇多不足以异伏覩真宗至道三年诏书节文以刑清俗阜爲嘉祥以歳稔时和爲上瑞至于毛羽表异草木效灵岂凉德之所堪亦前圣之不取诸州今后不得以珍禽竒兽及诸瑞物等来献又覩仁宗庆歴四年诏曰诸珍禽竒兽及诸瑞物等不得以进献臣等欲望践行累诏更不宣取
　　知华州吕大防上奏曰臣今月某日中使冯宗道至伏奉圣防令臣照管山摧处见存人户以次存恤施行次第闻奏讫臣累日以来伏思圣虑深逺忧及逺民以致疲病矜寡皆有恩意虽尧舜用心宜不过此然臣之愚忠有私忧者三过计者一辄敢条列如左
　　一山变之地当谷起岭山髙者五十余歩臣谨按十月之诗曰震电不宁不令百川沸腾山冡崒崩髙岸爲谷深谷爲陵哀今之人胡憯莫惩水之爲患至于懐襄而山之倾摧固亦其理然诗人犹以爲大变哀其时人不惩其祸今不震电而惊不因水而摧不圯于其下而徙之于逺岸之髙者不止于爲谷谷之深者不止于爲陵方之诗人所纪尤爲竒怪唐世亦有新丰赤水山阜移涌之变方武氏僭乱固不足论方今圣治日新厉精庶政灾沴之作尤爲可骇此臣所忧者一也
　　一山变之地有大石自立髙四丈周一百七十余尺臣谨按汉昭帝时泰山有大石自立髙丈五尺大四十八围説者以爲石隂小人特起之象观今之变则过于前史所载此臣所以私忧者二也
　　一数年以来人情汹汹皆言有阳九之防臣谨按班固歴志所述经歳四千五百六十灾歳五十七推数者取以爲据臣以爲天命难知孔子罕言固非众人之所能知然闾巷之民无所忌惮窃语相传谓之必有窃恐奸猾小人乘此天地之变人情不安之际狂图妄作徼幸万一此臣之所私忧者三也
　　一三路京东人情豪悍防宜防备臣伏覩三路縁边则有城池兵械作可恃之具至于内地州郡守具素堕将帅之臣未至选择三路京东守臣宻付方畧以备不虞爲名令葺治城池讲葺守备其州县政事但渉挠动人情者一切缓之以待他日庶使奸猾好乱之人无所窥其隙万一如有缓急亦吾有以待其变矣此臣之所过计者四也
　　右谨具如前臣伏闻畏天之威于时保之此先王之所以兴也我生不有命在天此后王之所以壊也太戊有桑楮之祥其书曰伊陟賛于巫咸作咸乂四篇太戊賛于伊陟作伊陟原命髙宗有鼎雉之异其书曰惟先格王正厥事桑楮共生飞鸟之集未爲大异然君臣相劝戒至于数四原天命修政事以应之岂古明王只畏之道当如此乎伏惟圣神昭鉴洞察古今不待瞽狂之言乃极事理之要惟乞仰承天威俯酌时变爲社稷至计天下幸甚
　　七年司马光应诏言朝政阙失状曰右臣准西京牒准三月三十日诏敕朕渉道日浅晻于致治政失厥中以干隂阳之和乃自冬迄春旱暵爲虐四海之内被灾者广间诏有司损常膳避正殿冀以塞责消变歴日滋久未防休应嗷嗷下民大命近止中夜以兴震悸靡宁永惟其咎未知攸出意者朕之听纳不得于理欤狱讼非其情欤赋敛失其节欤忠谋谠言鬰于上闻而阿防壅蔽以成其私者众欤何嘉气之久不效也应中外文武臣寮并许实封直言朝政阙失朕将亲览考求其当以辅政理三事大夫务悉心交儆成朕志焉臣伏读诏书喜极以泣昔成汤以六事自责今陛下以四事求谏圣人所爲异世同符凡诏书所言皆即日之深患陛下既知之羣臣夫复何云曾子曰尊其所闻则髙明矣行其所知则光大矣陛下诚知其如是复能断志无疑不爲左右所移则安知今日之灾沴不如大戊之桑谷髙宗之雊雉成王之雷风宣王之旱魃更爲宗庙生民之福乎然自诏下以来臣不知中外之臣亦有以当今之急务生民之疾苦力爲陛下别白言之者乎盖必有之矣而臣未得闻也臣窃不自揆伏念父子受国厚恩备位侍从向在朝廷屡以狂瞽尘浼圣聦间以衰疾自求闲官不敢复预国家之议四年于兹矣幸遇陛下发不世之诏问以朝政阙失斯实千载一时古人虽在畎畆犹不忘君况居位食禄者乎是以不敢畏当涂避众怒爱微躯保妻子心知时事之可忧而塞嘿不言也窃观陛下英睿之性希世少伦即位以来鋭精求治耻爲继体守文之常主髙欲慕尧舜之隆下不失汉唐之盛擢俊杰之才使之执政言无不听计无不从所誉者超迁所毁者斥退垂衣拱手听其所爲推心置腹人莫能间虽齐桓公之任管仲蜀先主之任诸葛亮殆不及也执政者亦委心竭力以副陛下之欲耻爲碌碌守法循故事之臣毎以周公自任是宜百度交正四民丰乐颂声旁洽嘉瑞沓至乃其效也然六年之间百度纷扰四民失业怨愤之声所不忍闻灾异之大古今罕比其故何哉岂非执政之臣所以辅陛下者未得其道欤所谓未得其道者在于好人同已而恶人异已是也陛下既全以威福之柄授之使之制作新法以利天下是宜与众共之舍短取长以求尽善而独任已意恶人攻难羣臣有与之同者则擢用不次与之异者则祸辱随之人之情谁肯弃福而取祸去荣而就辱于是天下之士躁于富贵者翕然附之争劝陛下益加委信顺从其言严断刑罚以絶异议如是者往往立取美官比年以来中外执事权者皆此属矣其懐忠直守防耻者皆摈斥废弃或罹罪谴无所容立至于台谏之官天子耳目所以规朝政之阙失纠大臣之专恣此陛下所当自择而亦使执政择之彼专用其所亲爱之人或小有违忤即加贬逐以惩后来必得佞防之尤者然后使爲之如是则政事之愆谬羣臣之奸诈下民之疾苦逺方之寃抑陛下何从得闻见之乎又奉使询访利害于四方者亦其所亲爱之人皆先禀其意指凭其气势以驱廹州县之吏善恶系其笔端升黜由其唇吻州县之吏承迎奉顺之不赡何暇与之讲利害立同异哉其入奏则云州县守宰咸以爲便经久可行陛下但见其文书粲然可观以谓法之至善询谋佥同岂知其在外之所爲哉或者更増爲条目务求新巧互陈利病各事改张使画一之法日殊月异久而不定吏民莫知所从盖由袭故则无功出竒则有赏彼皆进身之私计非有益国便民之言也又令使者督责所在监司监司督责州县上下相驱竞爲苛刻奉行新法稍不尽力则谓之非才不职及沮壊新法立行停替或未熟新法误有违犯皆不理赦降去官与犯赃者罪同而重于犯私罪者州县之吏唯奉行文书救免罪戾之不暇民事不复留心矣又潜遣逻卒听市道之人谤议者执而刑之又出牓立赏募人告捕诽谤朝政者臣不知自古圣帝明王之政固如是耶昔尧稽于众舍己从人舜戒羣臣予违汝弼汝无面从退有后言此其所以爲帝王称首者也秦恶闻其过杀直谏之士禁偶语之人及其祸败行道之人皆知之而已独不知此所以爲万世戒者也子产相郑郑人游于乡校以论执政然明请毁之子产曰何爲夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也何今之执政异于古之执政乎齐景公谓梁丘据曰惟据与我和夫晏子对曰据亦同也焉得爲和和如羮焉水火醯醢盐梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民无争心今据不然君所谓可据亦曰可君所谓否据亦曰否若以水济水谁能食之今朝廷之臣对扬啓沃亦有异于梁丘据者乎卫君言计非是而羣臣和者如出一口子思曰以吾观卫所谓君不君臣不臣者也人主自臧则众谋不进事是而臧之犹却众谋况和非以长恶乎夫不察事之是非而悦人賛已闇莫甚焉不度理之所在而阿防求容谄莫甚焉君闇臣谄以在民上民不与也若此不已国无矣子思言于卫侯曰君之国事将日非矣君出言自以爲是而卿大夫莫敢矫其非卿大夫出言自以爲是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生今执政主新法羣下同声贤之有以异于卫国之政乎是以士大夫愤懑鬰结视屋窃叹而口不敢言庶人饥寒憔悴怨嗟号泣而无所控告此则陛下所谓忠谋谠言鬰于上闻而阿防壅蔽以成其私者也茍忠谠退伏阿防满侧而望百度之正四民之乐颂声之洽嘉瑞之臻固亦难矣方今朝之阙政其大者有六而已一曰广散青苖钱使民负债日重而县官实无所得二曰免上户之役敛下户之钱以养浮浪之人三曰置市易与细民争利而实耗散四曰中国未治而侵扰四夷得少失多五曰结保甲教习凶器以疲扰农民六曰信狂狡之人妄兴水利劳民费财若其他琐琐米盐之事皆不足爲陛下道也舍其大而言其细舍其急而言其缓外有献替之迹内懐附防之心是奸邪之尤者臣不敢爲也凡此六者之爲害人无贵贱愚智莫不知之乃至陛下左右前后之臣日誉新法之善者其心亦知其不可但欲希合圣心附防执政盗贵冨耳一旦陛下之意移则彼之所言亦异矣臣今不敢复费简扎叙利害以烦圣听但愿陛下勿询阿防之党勿徇权臣之意断志罢之必有能爲陛下言其详者矣此六者之中青苖免役钱爲害尤大夫力者民之所生而有也谷帛者民可耕桑而得也至于钱者县官之所铸民不得私爲也自未行新法之时民间之钱固已少矣富商大贾藏镪者或有之彼农民之富者不过占田稍广积谷稍多室屋修完耕牛不假而已未尝有积钱巨万于家者也其贫者蓝缕不蔽形糟糠不充腹秋指夏熟夏望秋成或爲人耕种资采拾以爲生亦有未尝识钱者矣是以古之用民各因其所有而取之农民之役不过出力税不过谷帛及唐末兵兴始有税钱者故白居易讥之曰私家无钱鑪平地无铜山言责民以所无也今有司爲法则不然无问市井田野之民由中及外自朝至暮唯钱是求农民值丰歳贱粜其所收之谷以输官比常歳之价或三分减二于斗斛之数或十分加二以求售于人若值凶年无谷可粜吏责其钱不已欲卖田则家家卖田欲卖屋则家家卖屋欲卖牛则家家卖牛无由可售不免伐桑枣撤屋材卖其薪或杀牛卖其肉得钱以输官一年如此明年将何以爲生乎故自行新法以来农民尤被其患农者天下之本农既失业余民安所取食哉今货益重物益轻年虽饥谷不甚贵而民倍困爲国计者岂可不少思其故哉此皆敛钱之咎也北尽塞表东被海涯南逾江淮西及卭蜀自去歳秋冬絶少雨雪井泉溪涧往往涸竭二麦无收民已絶望孟夏过半秋种未入中户以下大抵乏食采木实草根以延朝夕若又如是数月将如何哉当此之际而州县之吏督廹青苖助役钱不敢少缓鞭笞缧绁唯恐不迨妇子皇皇如在汤火之中号泣呼天无复生望臣恐鸟穷则啄兽穷则攫民困穷已极而无人救恤羸者不转死沟壑壮者不聚爲盗贼将何之矣若东西南北所在啸聚连羣结党日滋月蔓弥漫山泽蹈借城邑州县不能禁官军不能讨当是时方议除去新法将奚益哉緑林赤眉黄巾黒山之徒自何而有皆疲于赋敛复值饥馑穷困无聊之民耳此乃宗庙社稷之忧而庙堂之上方晏然自得以爲太平之业八九已成此臣所爲痛心疾首昼则忘食夜则忘寝不避死亡欲黙不能者也易复之初六曰不逺复无祗悔元吉言过而能改虽悔不大也其上九曰迷复凶有灾眚用行师终有大败以其国君凶至于十年不克征言迷而不复凶且有灾于君道尤不利也昔秦穆公败于殽作秦誓曰唯古之谋人则曰未就予忌唯今之谋人姑将以爲亲虽则云然尚猷询兹黄髪则罔所愆盖悔弃老成之逺虑用利口之浅谋以取覆败而思补其过也故能终雪前耻彊覇西戎汉武帝征伐四夷中国虚耗贼盗羣起及防贰师之军乃下哀痛之诏曰廼者以缚马书徧示丞相御史二千石诸大夫郎爲文学者皆以虏自缚其马不祥甚哉公车方士太史太卜皆以爲吉今计谋卦兆皆反谬盖始寤公卿方士之谄防对不以诚致误国事有悔于心也故禁苛暴止擅赋力本农天下复安自国家行新法以来天下之人心祈口祷唯冀陛下之觉悟而拯救其失以苏疲民如望上天之膏泽日复一日以至于今及今改之犹可救也过是则民力屈竭一旦涣然离散乃始劳心安集岂不难哉窃观陛下诏书寅畏天灾深自咎责丁宁恳恻以求至言是陛下已知前日之失而欲有所改爲也若徒着之空文而于新法无所变更是犹临鼎哀鱼之烂而益薪不已将何补哉陛下诚能垂日月之明奋干刚之断放逺阿防勿使壅蔽自择忠谠爲台谏官收还威福之柄悉从已出诏天下青苖钱勿复散其见在民间逋欠者计从初官本分作数年催纳更不收利息其免役钱尽除放差役并依旧法罢市易务其所积货物依元买价出卖所欠官钱亦除利催本罢拓土辟境之兵先阜安中国然后征伐四夷罢保甲教阅使力田服穑所兴修水利委州县相度凡利少害多者悉罢之如此则中外讙呼上下感悦和气薫蒸雨必霑洽矣彼阿防之人附防执政者皆縁新法以得富贵若陛下以爲非而舍之彼如鱼之失水必力争固执而不肯移愿陛下勿问之也臣窃闻陛下以旱暵之故避殿撤膳其焦劳至矣而民终不预其泽不若罢此六者立有愽之德及于四海也又闻京师近虽获雨而畿甸之外旱气如故王者以四海爲家无有逺近皆陛下之赤子愿陛下虽徇羣臣之请御正殿复常膳犹应兢兢业业忧劳四方不遽自寛以爲无复灾也又诸州县奏雨往往止欲解陛下之焦劳一寸则云三寸三寸则云一尺多不以其实不可不察也又闻青苖之法灾伤及分则倚阁其间官吏不仁者至有抑遏百姓止放四分以下税此尤可罪者也臣在冗散之地若朝廷小小得失臣固不敢预闻今坐视百姓困于新法如此将爲朝廷深忧而陛下曽不知之又今年以来臣衰疾増恐万一溘先朝露赍懐忠不尽之情长抱恨于黄泉是以冒死一爲陛下言之傥陛下犹弃忽而不之信此则天也臣不敢复言矣干冒宸扆臣无任恳切惶惧之至
  </div>
  <div class="pagination">
   <a href="历代名臣奏议_page117.html">
    上一页
   </a>
   <span>
    ...
   </span>
   <a href="历代名臣奏议_page113.html">
    113
   </a>
   <a href="历代名臣奏议_page114.html">
    114
   </a>
   <a href="历代名臣奏议_page115.html">
    115
   </a>
   <a href="历代名臣奏议_page116.html">
    116
   </a>
   <a href="历代名臣奏议_page117.html">
    117
   </a>
   <span class="current-page">
    118
   </span>
   <a href="历代名臣奏议_page119.html">
    119
   </a>
   <a href="历代名臣奏议_page120.html">
    120
   </a>
   <a href="历代名臣奏议_page121.html">
    121
   </a>
   <a href="历代名臣奏议_page122.html">
    122
   </a>
   <a href="历代名臣奏议_page123.html">
    123
   </a>
   <span>
    ...
   </span>
   <a href="历代名臣奏议_page119.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
