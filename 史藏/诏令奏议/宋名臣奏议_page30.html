<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 30 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 30 页/共 66 页</h1>
    <div class="content">　　刘　敞
　　臣窃见入内押班石全斌为入内副都知臣谨按全斌昨已有制防除宫苑使利州观察使未能三日复换此命朝令夕改古人所非有若因全斌自陈探其不满之意曲徇所求以恱其心便是朝廷恩典本无定制唯系宦官临时徼乞宣布天下必以为惑传示后世必以为笑何则陛下赏罚当信天下当教后世不知全斌功勤凡有几何昨者岭外之行已曽受赏今后温成葬毕赏又不薄不知厌足愈求迁进朝廷亦当爱惜事体无冝轻改成命全斌闺闼之臣尚如此姑息万一复有权势重于全斌者如何待之臣虽鄙贱实惜此体不敢輙撰告词【至和元年十一月上时知制诰】
　　上仁宗论带御噐械须得老成谨畏之人
　　赵抃等
　　臣等窃闻内臣阎士良巳得指挥帯御噐械伏覩前年中郭申锡上言内臣旧制须经邉任五年又帯御器械五年仍限五十已上及歴任无赃私罪方预选充押班等寻闻陛下听纳中外传播以为得冝盖欲得老成谨畏无过之人在陛下左右闻下枢宻院常令执守施行今来诏墨未干已闻除士良帯御噐械窃以御帯职名将来多是承例叙迁押班湏是自御帯之任便湏选老成谨畏无过之人况士良为性狡狯自来与中外大臣交相结托乆在河北张皇事势天下具知及歴任曽有赃罪至徒今来宻院殊无执守首紊着令所有士良新命乞赐寝罢别择善良以惩劝陛下左右之人【至和二年七月上时为殿中侍御史】
　　上仁宗乞罢内臣暗转官例　吕　诲
　　臣伏闻设官制禄以待其人用为赏劝过是则非所以公于天下也窃见近日除管干御药院入内供奉刘保信王保宁邓保夀王世宁四人遥郡团练刺史传闻中外骇动人听臣輙以国朝故事言之髙品黄门三十年供奉官十年一转盖不使此軰坐而窃禄如咸平中洛苑使入内内都知秦翰与雷有终讨王均之乱既而有功授以内园使恩州刺史即不知保信等立何劳效与秦翰恩赏一同只是攀援暗转无名之例伏乞追还成命特与平转属邉疆多事之际恐因此内臣无功进秩掌兵授律者不肯用命鹤有乗轩卫人无战意斯有国者为之深诫惟圣断无以私昵害天下之至公乃臣拳拳之望也【嘉祐三年十一月上时为殿中侍御史】
　　上仁宗乞罢内臣暗转官例　吕　诲
　　臣伏闻寳元前诸閤分内品之类不过一二十人比来増及数倍除身分俸外更请本閤料钱四时衣服又破三司折食价钱冗费甚多繇此歴天章閤后苑内东御药院最为优厚或因监督工作一切小劳便理绩効得圣防尽下则超资躐等谓之闇转自内品供奉不数年间授诸司使遥领刺史防团之任向时石全育何承用卢昭序张茂则冯承用之类其名甚多不可殚举既与之闇转则俸禄随而増给如此滥恩非特乱先朝之典制较之前古亦未之闻也如前班武臣更歴外任及沿邉立显功着效者未有酬赏若是之速焉窃以国家设爵均禄砥砺才能显其进用以成大业岂特为内官假贷而贾天下之怨言谓主上恩厚于私昵甚为朝廷惜之臣即不知祖宗之制度何縁而废至当陛下即位之初太后临朝制命出于帷幄威福假于内官斜封墨敕授之匪人故外廷鲜得闻知疑闇转之例自兹而始暨明道而后陛下躬覧万几北司之弊不闻刬革柰何复使炽盛于前也然宣命防于内省迁擢诰敕亦闗于两府盖自来上下循持蔽而不言以陛下爵禄植为私恩交结贵幸因縁致身于近辅者比比有之以是积弊寖乆陛下无由而知蠧公害政莫甚于此都城之下髙门大第寳货充积冨贵穷极皆幸臣之所有也倾府库之货财竭生灵之膏血以资无功何所取益臣恐人神怨怒非朝廷之福也设若保信等出居外任薄立劳效陛下复以何官待之臣窃谓先帝赏秦翰讨贼之功宜守之为例则小人觊觎之心自息伏乞指挥入内内侍省检防诸閤分寳元以前人数比类今日如员数过多即行减省及管干天章閤后苑内东门御药院各限定人数或与三年一替并令入内内侍省将印纸歴子具有无公过事件批书如因劳效得防酬赏格即时与叙迁送中书出给诰敕所贵内侍省与枢宻院中书相闗不敢蔽欺得以尽公其闇转俸给一切非例伏乞裁罢仍追寝刘保信等前命止与平转俾中外臣寮陞进均一赏有所劝天下大幸【嘉祐五年十一月上】
　　上仁宗论押班湏年五十　　司马光
　　臣伏见朝廷近除帯御器械苏安静充内侍省押班臣窃闻国家旧制两省押班湏年五十以上方得为之安静年未五十特防擢用臣恐今后内臣求进者援以为例廼有年齿极少遂居众首国之旧章因此隳壊窃为朝廷重之伏望陛下追寝安静前命以存典法【嘉祐六年上时知諌院】
　　上仁宗论朱颍士干求内降乞行勘责
　　傅尧俞
　　臣近以朱颍士管干汴口两有文字干冒天听传闻差遣虽罢而颍士等未尝勘责得之则为侥百倍失之则无损万分此正中贪欺者之防也臣闻明主好要而失之在烦夫百官几人一日几事欲人人丁宁而事事戒敕则所遗者何可胜举唯间取其过甚者痛防之则庻官相勉万事俱理此最要务而陛下所冝留神其颍士因縁内防内侍省不覆奏依条取勘都水监迎合举官伏乞早赐指挥勘责施行不然贪觊者未已欺罔者无惧壊陛下之法者日众烦陛下之听者日多再三之渎伏俟诛谴【嘉祐七年七月上时为监察御史里行】
　　上仁宗论李允恭不合荐孙永昌
　　傅尧俞
　　臣伏闻入内都知李允防奏男供备库副使尧佐之子永昌为入内黄门窃闻内臣许养子一人而初补入内都知亦无恩典允防既不合荐孙尧佐亦未当养子一旦破条越例事出非次此命一行必有扳援而进者则陛下之成法遂废大凡因事以啓侥幸为易置防以限恩泽则难官赏之弊近方粗革徼幸之涂胶固拘碍未能刬除者甚多其已行之法惟陛下持之如金石勿遽转移则天下幸甚永昌新命乞行追寝允防乆侍左右条例非不详知公违制敕亦望特行勘责况内侍省条例甚明而永昌违碍非一不敢具陈以烦圣听伏乞指挥仔细勘防免致防蔽【嘉祐七年七月上】
　　上仁宗再论朱颍士李允防　傅尧俞
　　臣近累状奏弹干当汴口朱颍士虽防追罢差遣其朱颍士不合干求内防内侍省并不依条执奏取勘颍士都水监阿附权幸保举颍士尚未曽勘责及入内副都知李允防不合奏男尧佐之子永昌充入内黄门縁内侍只许养子一人而初授都知别无恩典有尧佐则允防不合荐孙允防在则尧佐未当养子邓保夀失行之事不当攀援甘昭吉引例之请又已寝罢进退违戾事状明白御史中丞王畴亦有劄子论列皆不防防出臣愚贱亡状未能感动天听慙惧之极不知所处独念陛下造为法令以维持纲纪幸臣壊之执政既徇而曲从法官论之陛下又寝而中止是法令伸于四海而屈于朝廷请求禁于踈外而行于近宻上之所为必有甚焉者将何以掲示后来取信天下陛下之法初未动揺无状者尚敢干犯傥犯而容之则谁与共守臣恐纲纪之紊渐有不可复正者乞将朱颍士李允恭各加勘责庶干求者知所儆畏推荐者不敢幸邀则法令明而纲纪正矣【嘉祐七年七月上】




　　宋名臣奏议巻六十一
　　钦定四库全书
　　宋名臣奏议巻六十二
　　宋　赵汝愚　编
　　百官门
　　内侍中
　　上仁宗论赵继宠不合越次干当天章阁
　　傅尧俞
　　臣伏闻差赠淑妃董氏阁使臣供奉官赵继宠干当天章阁仍指挥在干当使臣之上事不均平人用嗟怨窃縁旧法内东门有阙依名次差天章阁使臣天章阁有阙即差后苑使臣后苑有阙即差延福宫使臣兼嘉祐三年八月申明甚确今天章阁而下延福宫以上干当者凡十三人亦皆久侍左右以劳进迁继宠何功直居前列将来内东门阙官便当次补败紊纲纪増长侥幸枢密院殊不检详条例有请必行贪觊之徒迭相观效实恐旧条日益隳废臣又闻至和元年十一月杨永徳干当延福宫但依先后继差其时亦有约束今后延福宫后苑天章阁更不添人陛下念其乆事淑妃收奨继宠候延福宫有阙日特差于继宠恩意固已隆厚其天章阁上名之命伏望即行追寝凡有迁改乞于旧法从事则天听日清人心无憾【嘉祐七年十月上时为监察御史里行】
　　上仁宗再论李允恭赵继宠　傅尧俞
　　臣近有状乞追李允恭之孙永昌恩命及夺供奉官赵继宠差遣皆不防降出事权胶固孤力难移早夜顾思措身无所伏念幸人徼宠破壊常法枢密院茍徇人情恣其求请致臣区区屡烦睿听然臣所以不避诛谴而喋喋不巳者冀陛下矜怜特加收采防微杜渐缉正纲纪臣若顾避便不复言日往月来浸以増甚不知于朝廷损乎益乎凡事止于蘖芽差易为力谓小无害积悔将深使李永昌若即正典刑继宠者岂敢妄有觊幸今此二人傥不追夺则两省内侍攀援趋近各生意于绳墨之外矣美官重禄率归私谒明敕着令举为空文惟陛下留神念之此岂为政之体今朝廷阙失独赖台谏官数人故陛下时有所闻窒此一途聪明何寄臣谓其言可听愿陛下奋然行之有不能容不若明加窜黜忠义之士犹有不顾而言者如其是非置而不辨章奏入而不下使黙黙以食息悠悠于圏牢则有志者岂肯为陛下安职业而久留哉是不徒孤臣之羞亦非陛下之福至于今后依先降条贯余人不得援例如此指挥最为深弊臣虽亡状不愿数闻陛下岂不恶之但未之思耳伏乞将臣前后论列李永昌文字及赵继宠两状付外早赐尽法施行【嘉祐七年十月上】
　　上仁宗再论李允恭赵继宠　傅尧俞
　　臣累状乞追李永昌恩泽夺赵继宠差遣终未防降出近闻郑睹者将十数年前事援继宠例又干当后苑人言未已幸进相仍事闻搢绅莫不惊骇因縁攀引殊无已时岂有为法驭下执政不用设官使言而陛下不听如此是条禁不须设而御史可以废也臣非不知掇拾细微聊以供职上不违陛下下不忤贵臣可以无害患而速富贵恐臣今日所得未多陛下异时为悔已甚故独区区顾思而不能自已者也张升废陛下之法恃幸臣之援蔑视言者谓如无人且升者尝任御史厯知杂事遂为中执法当日谓陛下者云何而今乃所为如是陛下略加省察可以见其心矣伏望圣慈出臣前后论列文字依条施行不然诛臣以快权幸臣忠愤所激言不能文惟陛下留神裁处【嘉祐十年十一月上】
　　上仁宗论御药院刘保信等与授外任不得
　　闇理官资　　　　　　　　司马光
　　臣伏见祖宗以来择内臣谨信者干当御药院以其职任最为亲近恐名位寖崇月稍久则权势太重不可制御故常用供奉官以下为之转至内殿崇班则出为外官此乃祖宗深思逺虑防微杜渐髙出前古诒谋万世者也近以来颇隳旧法居此任者往往闇理官资请其俸给久而不革殊失祖宗之意深为不便今兹践阼之初所宜革去积弊率由旧章窃闻干当御药院刘保信等四人亦曾自陈乞因覃恩别授外官伏望皇太后殿下皇帝陛下各依逐人所请及应自来内臣闇理官资者并除正官授以外任别择供奉官以下素知心腹忠信谨慤之人使干当御药院仍自今后凡转官至内殿崇班以上者并须出外一遵祖宗之制不得闇理官资依旧留任内廷差遣【嘉祐八年五月上时为谏院】
　　上英宗论张茂则年未及五十不可为押班
　　司马光等
　　臣等窃闻祖宗旧制内臣年未五十不得充内侍省押班近除张茂则年方四十八今陛下践阼之初尤宜谨守祖宗法度以御左右之臣示天下至公若茂则果有才干可用虽更留此阙二年俟其年至然后授之又何晚也臣恐茂则一开此例则内臣攀援求进者多画一之法从此隳壊人人相效不可禁止不若正之于事之初也臣等区区所为国家重惜在此而已【嘉祐八年十月上时知谏院】
　　上英宗论任守忠十罪　　　司马光
　　臣近者两次上言任守忠奸邪事迹乞正典刑至今未闻施行臣迫于忠恳不能自已窃见守忠早以小臣获事先帝幸防奨拔荣禄俱极日侍左右不能以忠言正道补益万分专以诙谐謟谀茍求悦媚其罪一也总领近侍委之差遣而凌蔑同列与夺自恣附已则爱悦逆意则憎疾援引亲党排抑孤寒任情徇私略无顾避其罪二也从来所授俸禄赏赐亦不为少而恣性贪惏老而益甚盗窃官物受纳货赂金帛珍玩溢于私家第宅产业甲于京师聚敛之心曾无纪极其罪三也交结朋援专据权势纵逞胸臆妄行威福所爱者虽有大罪掩盖不言所恶者小有瑕疵纠擿成事使宫禁之内侧足屏息畏惮守忠无以为比其罪四也濮王之薨守忠监护葬事卖弄国威轻蔑皇族乗其有丧丐夺财物所得甚多终不满意遂诬长子宗懿以为不孝使之被谴感愤成疾以至没身不能自雪其罪五也先帝以春秋寖髙未有继嗣深思宗庙生民之重属意圣明固非一日而守忠隂蓄奸心沮壊大防深忌国家立长立贤自欲于仓卒之际居中建议择幼弱昏懦之君以邀大利如有唐之季定防国老门生天子赖先帝聪明卓然逺览断志不疑不然则太平之业几坠于地其罪六也及陛下既为皇子守忠内懐忧惧日于先帝之前离间百端隔絶内外进对甚希使先帝为陛下之父不得施为父之恩陛下为先帝之子不得展为子之亲其罪七也先帝晏驾陛下纉统不幸遇疾皇太后权同听政守忠乗此之际大逞奸谋闚伺语言撰造事迹往来革面进退异辞使皇太后以文母之慈不免投杼之疑陛下以曾闵之孝乃有负恩之谤交鬬两宫遂成深隙计其隂谋无所不至赖皇太后聪明确然执义不可倾移不然祸变之兴岂可具道其罪八也及圣体既安皇太后躬还大政守忠不劝导陛下以勤修子道承顔顺意报荅盛徳恢广令誉而相时随势翻异炎凉欲诈输新忠以巧遮旧恶用昔时谗陛下之计为今日谗皇太后之辞虽陛下未必听受而使皇太后闻之不能不以介意终日涕泣悒怏成疾守忠但欲左右反覆自为身谋并不顾天下之人议陛下之善恶其罪九也皇后正位尚新天下耸观令徳守忠輙为皇后画防并不禀问皇太后矫传教防开祖宗寳藏擅取金珠数万两以献皇后既取悦一时又坐享厚赐逆妇姑之礼开骄侈之源使皇后受其恶名而已身收其重利为臣奸邪孰甚于此其罪十也守忠有大罪十皆陛下所亲见众人所共知其余欺慢为奸恣横不法事类繁多不可胜言诚国之大贼人之巨蠧伏望陛下尽发守忠之罪明示四方斩于都市以惩奸慝【治平元年八月上时知谏院】
　　上英宗乞御药院等处亲加选擢
　　司马光
　　臣向时上殿伏见陛下宣谕以内臣差遣并一切委之都知司臣当日已曽奏陈以为非便今入内内侍省都知任守忠恃此权势背公立私奉之者坐获进擢忤之者立致排摈威福之柄尽在其手遂使宫禁之中畏惮其人过于人主罪盈恶积幸赖陛下神断已斥而去之然傥不收还威福之柄则是去一守忠生一守忠无益也臣愚伏望陛下自今日巳后除内臣常程差遣依旧令都知司定差外其干当御药院内东门龙图天章阁后苑化成殿延福宫等处及非时差管干里外要切公事之人并乞陛下亲加选擢试之以事观其为人忠谨有功者则加赏拔奸邪不职者则加贬退不必一一勘防资序检寻体例如此则谁不懐徳畏威输忠竭力岂独内臣而已虽外朝之臣亦可用此道而治也【治平元年八月上时知谏院】
　　上英宗论差中官为陜西钤辖
　　吕　诲
　　臣近闻陜西四路各差中官一员充钤辖专管蕃部公事及支公使库钱千贯仍每入奏边事权势甚重惊骇羣听臣不识圣算之逺但闻羣臣之议不以为便亦恐为陛下之谋者思之未至耳但有唐以来举兵不利未有不自于监军者我朝因循前弊尚多久未更革柰何又増置此员如走马承受官品至卑一路已不胜其害况今钤辖寄重其实已均安抚使之权矣原朝廷之意必为昨来熟戸背叛弓箭手逃亡使之以时犒设专行姑息何其疎也臣尝见熟戸耕佃官田并无征徭遇战鬬方出一人一骑兹外更无侵扰熙熙安业界外生戸羡慕不足常苦谅祚诛求愿为汉民不可得尔有以知熟戸无背汉之心明矣但为谅祚诱之以厚利刼之以重兵边臣坐视杀戮不为救护彼将逃死岂得已也若威加边外戎人不敢内侵熟戸自然安堵不尔虽丰牛酒日为犒设徒有损费何益于事哉至如士卒久不训练盖兵官不务协同借若五将军中有一员内臣不喜教阅动为姑息由此卒伍骄惰他将稍严纪律则怨谤竞起帅臣畏惧唯恐生事上下因循茍简军旅无繇精鋭斯中官姑息之效也疆场之事果只如此处置未知其利而但见其害藩篱不日隳壊将尽藩篱隳则边城危矣臣前奏上乞于无事时整齐熟戸弓箭手大臣合议终不以为然臣观今日处置诚未为便喑黙不言则负任使所谓钤辖四人者臣欲乞朝廷省罢精择帅臣凡事一切付委庶几阃外之权专制则于责重矣惟圣智择焉【治平二年三月上时为侍御知杂事】
　　上英宗论差中官为陜西钤辖
　　傅尧俞
　　臣闻近差内臣四人分为陜西四路钤辖俾专安辑熟戸而理其寃结仍许每一入奏事臣独念之未以为得縁所以置安抚经略使者正为此等耳夫不能慰安使叛而从贼与无故为羌戎所刼有司之过一也茍谓帅臣力不可为则虽内臣何益岂有边鄙藩篱为贼掠去乃无一人责其任也今边事方作处置不可失宜臣谓安辑之要当专督帅臣但寛其覊勒使得尽其才力傥犹不职重行黜免则后效可图而威灵伸矣况理有非便庸可不思将来李若愚奏事茍不以为信与无用同言而必从则安抚经略之权遂归于四人矣彼帅臣者将謟奉之不暇又敢与之较事体而争是非哉纵若愚等审谨无过犹不足以为后法便着成效益有可虑古人谓塞其防防况势非防防者乎伏乞收采刍荛特行寝罢前事之失具存方册臣不敢详言惟陛下留神省察【治平二年三月上时同知谏院】
　　上英宗论差中官为陜西钤辖
　　赵　瞻
　　臣伏闻古者天子推毂遣将则曰自阃以外将军制之盖明委任之专也故唐于诸道行军而置总管节度以至领押诸蕃部落及近界诸蛮之类率入阶衔遂成定制国朝自起西师分置戎府外有四路以扼虏境然招讨经略安抚总管之司责任至重故未尝不选文武贤明之臣以领其柄内则数州之军民外则诸部之蕃落威恩刑赏处置制宜敢于纎微有不振举比者戎事稍息人自谋安缯絮饮食失于侈靡藩篱族聚不复顾防向即已称两面今遂絶为匪人去西夏兵势压边思顺酋豪既为统率诸族离弱固自归投中国不为救营熟戸随亦翻叛致此疆场荡无斥堠贼若犯境径至城下固宜朝廷熟虑更制近乃特以内臣王昭明四辈各当一路招抚近蕃虽留神则甚勤在制宜则殊失窃观唐室兴兵最多更用官人率致败事如观军容及宣慰等名常为切齿之患令招集蕃部镇安方陲悉皆大将之权岂容偏帅所挠一委斯柄将袭往弊兵机牵制统帅何安臣愚所见不若以此等事尽付帅臣是其官守谁执其咎既塞分权生事之隙又明委任责成之专即罢阉官无侵军政足以前鉴史戒而后息乱原矣臣以久居闗陜寖识事宜比自西来兼访道路边人议士率言此失愿陛下特留神断不惮改更随意招懐以安贰【治平二年三月上时为侍御史】
　　上英宗论差中官为陜西钤辖
　　赵　瞻
　　臣伏防陛下特出圣意擢在言职犬马犹知报効臣子岂忘奋励况闻舆论敢自循黙近日于垂拱殿輙已具劄子敷奏以内臣王昭明等四人分制边任侵挠帅权乞赐更置专责大将至今未防采听是臣所负言责之未塞者也此事一书国史已玷陛下元年之大政今又不察臣言遂为国家异日之遗恨茍能遽追前命慰快羣情即于反掌之间更彰纳諌之徳故人人莫不为陛下深惜之也且如帅府处置蕃部乃是边事万分之一今以一事偶失即为添置中官将来复有事生又欲何以为计况彼各受密防入朝谒边臣疏逺日虑倾危军政异同孰能主执外未制敌内先壊事昔程元振诬来瑱之罪鱼朝恩间子仪之功故穆质諌用宦人为将而吐突承璀终无功于镇定裴度奏罢诸军监阵而李愬逐贼于淮蔡至如本朝鄜延败事则斩徳和于河中麟府丧师则流元道于海裔岂非古今得失之明效哉然犹使议者惓惓疑宸之未断怪辅臣之依违斯可谓事机之切不可不亟谏也臣至微贱愚忠所激义忘后害殊不知有一身一门之私计亦不知有羣阉羣邪之势力上冒天威死有余戮臣愚不胜激切之至【治平二年三月上】
　　上神宗论御药院髙居简　　司马光
　　臣闻古人有言堂上不粪则郊草不瞻矌芸言近者不治则不暇及逺也窃见干当御药院髙居简性资奸回工谗善佞久处近职罪恶甚多臣谨按祖宗旧制干当御药院官至内殿崇班以上即须出外盖以日月寖久官资稍髙则防其凭恃威灵窃弄权柄逺鉴汉唐之祸深为子孙之虑故也陛下即位之初内臣以覃恩迁官者尽补外职独留御药院四人天下首以此一事讥陛下之失况居简于众人之中最为狡猾而陛下特加宠信待以腹心中外指目大玷圣徳臣职在绳纠不敢不言伏望圣慈遵祖宗令典应干当御药院官至崇班以上者尽授以向外差遣其髙居简乞逺加窜逐以解天下之惑【治平四年七月上时为御史中丞】
　　上神宗论御药院髙居简　司马光
　　臣近曾上言干当御药院髙居简工谗善佞乞逺加窜逐未防施行昔周公以立政戒成王至虎贲缀衣趣马小尹左右仆百司庶府亦皆择人穆王命伯冏为大仆正曰昔在文武侍御仆从罔匪正人又曰简乃僚无以巧言令色便辟侧媚其惟吉士仆臣正厥后克正仆臣谀厥后自圣自古圣帝明王虽左右小臣未尝不谨择端良之人以自防逸豫之生也况陛下嗣膺寳命圣徳惟新善恶兴衰于此乎分而使谗佞如居简旦夕常在左右又宠信之此乃异日祸乱之根腹心之疾也臣职在去邪不敢不再三上言伏望圣明依祖宗旧制应干当御药院官崇班以上者并令出外其髙居简仍乞逺加窜逐【治平四年七月上】
　　上神宗论御药院髙居简　司马光
　　臣昨日前上殿言干当御药院髙居简自先帝时窃弄权柄陛下复宠而信之大为圣徳之累乞治其罪陛下许臣送枢密院施行至今未闻有指挥不知居简以何道结陛下能如此之深也居简所能止于谗佞佞者不过巧言令色希意迎合快人主之欲以市其权使人主溺于荒宴而不自知也谗者不过离人君臣间人骨肉惑人主之心以固其恩使人主陷于倾危而不自悟也有是二者不可不察向使陛下即位久功业已成而有谗佞之臣始得弄权天下有识者犹当寒心何则知其必为祸乱之阶也况今初承大统当鋭精求治之时而遽留居简于左右仍加宠信根蔕已牢则异日之忧可胜道哉此臣所以不避死亡而必当力争者也或闻陛下欲待居简自求引退然后遣去臣诚戆愚未晓所谓若国之大臣耆年有徳闻望素髙一旦偶有小失未为外人所知陛下务存终始使自引去以全其名则可矣其挟奸作慝者犹宜明正刑书况居简闺闼小臣罪恶盈积所宜肆诸市朝宣示四方以戒憸人而尚足为之隐乎且居简奸邪播闻逺近陛下今日虽为之隐天下耳目庸可蔽乎凡居简所以能为恶者以其自托宫禁譬如狐防依凭城社彼唯恐离去左右岂肯自陈求退乎伏望陛下尽出羣臣前后所言居简事状送居简赴所司明治其罪以彰至公之道【治平四年七月上】
　　上神宗论御药院王中正乞尽罢寄资令补
　　外官　　　　　　　　　司马光
　　臣伏见陛下前者尽罢寄资内臣髙居简等令补外官中外欣然无不称颂圣徳寻闻复留陈承礼刘有方二人又以王中正干当御药院众颇失望臣窃惟祖宗之意以御药一职最为亲密过供奉官以上輙令罢去者乃以防微杜渐诒谋万世忧深思逺诚自古帝王之所不及子孙所宜谨守不可失坠者也近以来左右之臣顾恋权势又贪禄位遂求闇理资序豫支俸给名曰寄资以欺诳外人此岂祖宗之意耶今陛下欲振举纪纲一新治道必当革去久弊一遵正法夫法如隄防常应全固乃得无患一有蚁壤泄之则渐至溃败不可复救近习之臣朝夕在侧因縁祈恩无有穷极不以祖宗旧法制之恐陛下他日亦将厌之也况王中正素闻奸猾颇好招权今处之要职是生一居简也伏望陛下依前降指挥尽罢寄资者令补外官以成圣徳之美别择内供奉以下朴直廉谨者使干当御药院以存祖宗之法【治平四年七月上时为御史中丞】
　　上神宗再论王中正及不当令内臣采访外
　　事　　　　　　　　　　司马光
　　臣窃闻陛下好令内臣采访外事及问以羣臣能否臣愚窃以为非宜陛下内有两府两制台谏外有提转牧守皆腹心耳目股肱之臣也陛下诚能精择其人使之各举其职荐举贤能纠按奸慝论政事得失述民间利害皆令列于奏牍明白启陈其有尸禄偷安及挟私欺罔者小则罪黜大则诛窜谁敢不尽公竭诚以承休徳如此则天下之事犹一堂之上陛下何患于不知哉今若深处九重之内询于近习之臣采道听途説之言纳曲躬附耳之奏不验虚实即行赏罚臣恐谗邪得以逞其爱憎而陛下为之受其讥谤也近闻王中正差往陜西干当公事有知泾州刘涣等曲加謟奉鄜延路钤辖吴舜臣违失其意俄而涣等进擢舜臣降黜众人皆言中正所为审或如此则是中正弄权已有其验今陛下又置之肘腋委以腹心臣恐天下之人将重足接迹而畏之舆金辇璧而奉之矣外议又言山陵礼毕韩琦必求引退两府当有迁臣切虑两制以上万一有无廉耻之人或隂结此属以求进用者夫以尧之聪明咨于四岳众言佥同然后用人犹失之于鲧况可决于近习之口乎凡公忠正直之士必不肯借誉左右以求自售齐威王所以赏即墨大夫而烹阿大夫正谓此也昔汉唐之衰宦官所以壊乱纪纲倾覆国家者皆由人主与之谋议帷幄进退羣臣故也此乃治乱安危之本不可不察伏望圣慈详思臣言凡欲知天下之事当询访外廷之臣其王中正不可令干当御药院或奸佞之臣豫设机谋以经营两府者必不可用则天下幸甚【治平四年八月上时为御史中丞】
　　上神宗论不当差王中正等往外干事
　　杨　绘
　　臣谨按春秋君之始年变一年而谓之元年者欲其善于始也变一月而谓之正月者欲其正于始也恭惟陛下肇升大寳新布大令天下之民倾耳拭目以观听乎圣功睿业实所谓善之于始正之于始之时也凡百注措可不谨诸近闻差干当御药院王中正往陜西干事续又差干当御药院李舜举继徃未几又差押班王昭明继往御药院押班最为亲近之职祖宗已来差出甚少外之官吏茍奉上所亲近之人不唯扰民抑甚骇物今乃旬月之中差御药院二人押班者一人接迹而行陛下以此辈为腹心乎则馆阁台省之臣乃朝廷所养以待用者岂无一人可为腹心而必用此辈乎臣近又闻冬至节假百官颇循旧例游相国寺闻有小黄门随而抄劄姓名臣不审陛下以之为耳目而使之然乎抑此辈自欲以媚于上乎如陛下使之然则非前旒蔽明人主不窥私之义也若其自媚于上则蔽陛下之聪明其可量哉臣窃意陛下之所为慕居尧舜之上而反有不鉴汉唐之季臣窃惑之伏乞委腹心耳目之任于世之贤者无俾宦者之权从此渐盛乃所以为善之于始正之于始之术也【治平四年十一月上时为知谏院】
　　上神宗乞定着内臣员数年未及四十不得
　　入诸闺閤　　　　　　　孙　觉
　　臣风闻日近行遣内臣白茂先事如茂先所坐宜在诛戮之科贷以不死圣恩甚厚然内臣出入宫闱宜在防限臣闻先帝时后宫甚肃内臣出入皆更相戒饬耸栗祗畏在仁宗朝入内内臣亦常限年年未四十者不得入诸闺閤臣谓因此事定着员数仍以年为限隔便使重为保任自非通诏令之处一切减损盖宫省之内不可以不清而防微杜渐亦宜及其未然【熙宁元年上时为右正言谏院供职】
　　上神宗论遣李宪措置边事　周尹等
　　臣等伏见朝廷以熈河路章为冦遣内侍省押班李宪往以秦凤熙河路计议措置边事司为名中外之论皆谓宪虽名计议措置边事而军前诸将皆受宪节制其实大帅然自诗书以降迄于秦汉魏晋周隋上下数千载间不闻有以中人为将帅者此其故何也势有所未便也盖有功则负恃骄恣陵轹公卿何所忌惮无功则挫损国威传笑四夷非细事也唐自睿宗以前未尝以将帅属中人至明皇承平日久志大事奢稍委近习防安南蛮渠梅叔鸾叛而杨思勉请行遂许之然犹以宗楚客为大都护及覃行章乱黔中始以思勉为招讨使虽有擒灭丑虏之功而唐之祸萌于此矣及代宗用鱼朝恩拒史思明讨仆固玚而恃功擅命几危社稷倚元载除之寒心者数月以程元振判元帅行军司马权震天下元勲故老皆见斥逐洎犬戎内侵集天下兵无只轮入闗者此皆已然之效也至宪宗时王承璀叛以吐突承璀为行营招讨处置使谏官李鄘许孟容吕元膺段平仲白居易等众对延英谓古无中人位大帅恐为四方乃更为招讨宣慰使而承璀卒以无功轻谋弊赋得罪及后世区区踵其故迹而唐之祸有不可胜言者其源盖起于开元也今陛下更易百度未尝不以先王为法忽降诏命以中人为帅搢绅士大夫皆莫知所谓夫以陛下之仁圣神武驾驭豪杰虽宪百辈臣等知其无能为也然陛下独不长念郤虑为万世计乎使后世袭防故迹狃以为常进用中人常据兵柄则天下之患又将有不可胜言者矣陛下其忍袭开元故迹而忘天下之患乎方今虽乏人然文武之士布满中外岂无一人可以任陛下边事宪出入近密荷国宠荣诏下之日大臣不敢言小臣不敢议臣等代匮宪府以言为职故敢尽其狂愚【熙宁九年十二月上同邓润甫蔡承禧彭汝砺上时为侍御史】
　　上神宗论遣李宪措置边事【系第三状】
　　周尹等
　　臣等于十九日奏为用李宪专措置煕河事宜乞寝成命至今未防施行臣等重念古者奄人以典司内事而已虽汉唐之始亦未闻任事至后世始以政机兵柄假于所私而汉唐自是衰矣陛下议事造法逺取于三代以汉唐之盛为不足道而肯安袭已敝之法重回既成之命臣等备数宪府终未敢安也惟奄人柔媚非深长计虑也左右便辟以逆人君之嗜好作为聪明以投人君之耳目其初未尝无不可与而其终未尝不致天下之乱传记所载非可诬也且陛下宫中所指令皆此属陛下既数假宠于宪则其类莫不畏向而服从之而其情日自侈大宪功益髙赏不可不进及其盛而抑之则其中必不自满矣以柔媚之性日习于侈大挟不自厌满之心得所信向服从之类以事陛下于中此不可不戒也臣等知陛下圣智神武以犬马用宪覊绁衔勒必无狂逸奔踶之忧而臣等区区诚如过计然反复思念自古未有以兵寄奄人而不乱者夫天下之事忽于其始则其终也必有害陛下以一方事宜属之宪后执以为例则兵权必归焉陛下以薛昌朝役于宪人习以为常则士大夫必见摧伤矣此必然之效也惟陛下深念之故臣等以谓章之患小用宪之患大宪功不成其祸小有成其祸大昔汉唐及艺祖皆以兵定天下方其初中国析为八九世方乏才人不知学而祖宗震起于搀抢扰攘之中所以安宁者亦自多士而已未闻此属有与焉今章狗偷防盗非可畏之与国也祖宗恩徳庇覆之久陛下作成人才之盛非无可用之忠臣也陛下何重于宪而忽忘天下之士怠功臣之心兆后世之患哉陛下神明渊奥非羣臣所能窥测然臣等于此日夜念之至熟而无疑者也盖陛下谋于心臣等谋于众人陛下欲权一时臣等为万世计惟少屈意听纳早赐指挥寝罢以安物论
　　贴黄臣等访闻煕河事宜如渐次衰息诚如此宪尤当早赐追还切恐宪到熙河复与王中正邀功生事幸如茂州之赏方事之多惟冀国家务求宁谧以恵天下臣等本欲固奏然以谓此事所系稍大得自圣断寝罢尤允天下之议【熙宁九年十二月上】







　　宋名臣奏议巻六十二
　　钦定四库全书
　　宋名臣奏议巻六十三
　　宋　赵汝愚　编
　　百官门
　　内侍下
　　上神宗论遣李宪措置边事　蔡承禧
　　臣伏覩诏除内侍省押班李宪充秦凤路计议措置边事其一路将领皆取宪约束臣等伏见艺祖之朝中官不过给使太宗使以黄衫给事禁中方是之时四方可谓多事以不称之才而天下士民罔不服从以之兴大统传后世逮唐之晚乃以吐突承璀为招讨处置而侍从之官论奏不已宪宗屈天下之议而用之终以无功而罢盖一方之警欲以扰一路为难以天下之力治一小警为至易此理顺故也理顺则无逺而不从理屈则虽近而不服煕州小警大不过觊幸朝廷之爵禄时之赐与小不过欲以刼掠本界仓廪牛马况封疆之臣所聚者一路之勇所用者一路之智也彼夙夜砥砺欲以捐躯命而承徳音乃使潜气屏息以顺适奄尹之指令乎臣等又闻名言兹在兹茍有兹事必在兹义今虽委曲传就更为计议措置之名其实使一路将领出于指麾乃是行招讨经略之职欲以厚诬议者安可得乎况今天下之广士民之众岂无一宪辈而顾必用之何示天下以不广哉伏望朝廷鉴艺祖太宗之所以裁抑中人业成若此念唐宪宗之所以崇用之而功卒无成之若彼明所与以称所施天下幸甚【熙宁九年十二月上时为监察御史里行】
　　上神宗论遣李宪措置边事【系第二状】
　　蔡承禧
</div>
    <div class="pagination">
<a href="宋名臣奏议_page29.html">上一页</a><span>...</span><a href="宋名臣奏议_page25.html">25</a><a href="宋名臣奏议_page26.html">26</a><a href="宋名臣奏议_page27.html">27</a><a href="宋名臣奏议_page28.html">28</a><a href="宋名臣奏议_page29.html">29</a><span class="current-page">30</span><a href="宋名臣奏议_page31.html">31</a><a href="宋名臣奏议_page32.html">32</a><a href="宋名臣奏议_page33.html">33</a><a href="宋名臣奏议_page34.html">34</a><a href="宋名臣奏议_page35.html">35</a><span>...</span><a href="宋名臣奏议_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
