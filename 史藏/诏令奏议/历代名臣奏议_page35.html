<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 35 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 35 页/共 136 页</h1>
    <div class="content">　　刘敬说上都关中上疑之左右大臣皆山东人多劝上都洛阳雒阳东有成皋西有殽渑背河向雒其固亦足恃张良曰雒阳虽有此固其中小不过数百里田地薄四靣受敌此非用武之国夫闗中左殽函右陇蜀沃野千里南有巴蜀之饶北有胡苑之利阻三靣而固守独以一靣东制诸侯诸侯安定河渭漕挽天下西给京师诸侯有变顺流而下足以委输此所谓金城千里天府之国刘敬说是也于是上即日驾西都关中
　　晋简文帝时桓温欲经纬中国以河南粗平将移都洛阳朝廷畏温不敢为异而北土萧条人情疑惧虽并知不可莫敢先諌著作郎孙绰乃上防曰伏见征西大将军臣温表便当躬率三军讨除二寇荡涤河渭清洒旧京然后神旂电舒朝服济江反皇居于中土正玉衡于天极斯超世之宏图千载之盛事然臣之所懐窃有未安以为帝王之兴莫不借地利人和以建功业贵能以义平暴因而抚之懐愍不建沦胥秦京遂令胡戎交侵神州絶纲土崩之衅诚由道防然中夏荡荡一时横流百郡千城曽无完郛者何哉亦以地不可守投奔有所故也天祚永革中宗龙飞非惟信顺协于天人而已实赖万里长江画而守之耳易称王公设险以守其国险之时义大矣哉斯已然之明效也今作胜谈自当任道而遗险校实量分不得不保小以固存自防乱已来六十余年苍生殄灭百不遗一河洛丘墟圅夏萧条井堙木刋阡陌夷灭生理茫茫永无依归播流江表已经数世存者长子老孙亡者丘陇成行虽北风之思感其素心目前之哀实为交切若迁都旋轸之日中兴五陵即复成遐域泰山之安既难以理保烝烝之恩岂不纒于圣心哉温今此举诚欲大览始终为国逺图向无山陵之急亦未首决大谋独任天下之至难也今发愤忘食忠慨亮到凡在有心孰不致感而百姓震骇同懐危惧者岂不以反旧之乐賖而趋死之忧促哉何者植根于江外数十年矣一朝拔之顿驱踧于空荒之地提挈万里逾险浮深离坟墓弃生业富者无三年之粮贫者无一飡之饭田宅不可复售舟车无従而得舍安乐之国适习乱之乡出必安之地就累卵之危将顿仆道涂飘溺江川仅有逹者夫国以人为本疾寇所以为人众防而寇除亦安所取哉此仁者所宜哀矜国家所宜深虑也自古今帝王之都岂有常所时隆则宅中而图大势屈则遵养以待防使徳不可胜家有三年之积然后始可谋太平之事耳今天时人事有未至者矣一朝欲一宇宙无乃顿而难举乎臣之愚计以为且可更遣一将有威名资实者先镇洛阳于陵所筑二垒以奉卫山陵扫平梁许清一河南运漕之路既通然后尽力于开垦广田积谷渐为徙者之资如此贼见亡徴势必逺窜如其迷逆不化复欲送死者南北诸军风驰电赴若身手之救痛痒率然之应首尾山陵既固中夏小康陛下且端委紫极増脩徳政躬行汉文简朴之至去小恵节防费审官人练甲兵以养士灭寇为先十年行之无使隳废则贫者殖其财怯者先其勇人知天徳赴死如归以此致政犹运诸掌握何故舍百胜之长理举天下而一掷哉陛下春秋方富温克壮其猷君臣相与养徳业括嚢元吉岂不快乎今温唱髙议圣朝互同臣以轻微独献管见出言之难实在今日而臣区区必闻天听者窃以无讳之朝狂瞽进说刍荛之谋圣贤所察所以不胜至忧触冒干陈若陛下垂神温少防思岂非屈于一人而允亿兆之愿哉如以干忤罪大欲加显戮使丹诚上逹退受刑诛虽没泉壤尸且不朽
　　宋孝武帝大明二年朝议欲依古制置王畿扬州移治防稽犹以星变故也尚书吏部郎沈懐文曰周制封畿汉置司各因时宜非好相反安民宁国其揆一也茍民心所安天亦従之未必改今追古乃致平壹神州旧壤歴代相承异于邉州或罢或置既物情不说容亏化本上不従
　　梁元帝承圣二年下诏将还建康将军胡僧祐黄罗汉宗懔刘瑴谏曰建业王气已尽与虏止隔一江若有不虞悔无及也上令朝臣议之朱买臣上言曰建康旧都山陵所在荆镇邉疆非王者之宅愿陛下勿疑以致后悔臣家在荆州岂不愿陛下居此但恐是臣富贵非陛下富贵耳
　　后魏孝文帝外示南讨意在谋迁斋于明堂左人诏太常卿王谌亲令卜易筮南伐之事其兆遇革帝曰此是汤武革命顺天应人之卦也羣臣莫敢言任城王澄进曰易言革者更也将欲应天顺人革君臣之命汤武得之为吉陛下帝有天下重光累叶今曰卜征乃可伐叛不得云革命此非君人之卦未可全为吉也帝厉声曰象云大人虎变何言不吉也澄曰陛下龙兴既久岂可方同虎变帝勃然作色曰社稷我社稷任城而欲沮众也澄曰社稷诚知陛下之社稷然臣是社稷之臣子豫参顾问敢尽愚髙祖既锐意必行恶澄此对久之乃觧曰各言其志亦复何伤车驾还宫便召澄未及升阶遥谓曰向者之革卦今更欲论之明堂之忿惧众人竞言阻我大计故厉色怖文武耳想觧朕意也乃独谓澄曰今日之行诚知不易但国家兴自北土徙居平城虽富有四海文轨未一此间用武之地非可文治移风易俗信为甚难崤函帝宅河洛王里因兹大举光宅中原任城意以为何如澄曰伊洛中区均天下所据陛下制御华夏辑平九服苍生闻此应当大庆帝曰北人恋本忽闻将移不能不惊扰也澄曰此既非常之事当非常之人所知惟须决之圣懐此辈亦何能为也髙祖曰任城便是我之子房加抚军大将军太子少保又兼尚书左仆射
　　隋文帝嫌长安城制度狭小将迁都夜与髙颎苏威二人定议散骑常侍季才旦而奏曰臣仰观象俯察图记兆允袭必有迁都且尧都平阳舜都冀土是知帝王居止世代不同且汉营此城经今将八百嵗水皆咸卤不甚宜人愿陛下协天人之心为迁徙之计髙祖愕然谓颎等是何神也遂发诏创新都于龙首山唐武后时麟台正字陈子昻上谏灵驾入京书曰臣闻明主不恶切直之言以纳忠烈士不惮死亡之诛以极諌故有非常之策者必待非常之时有非常之时者必待非常之主然后危言正色抗议直辞赴汤镬而不廻至诛夷而无悔岂徒欲诡世夸俗厌生乐死者哉实以为杀身之害小存国之利大故审计定议而甘心焉况乎得非常之时遇非常之主言必获用死亦何惊千载之迹将不朽于今日矣伏惟大行皇帝遗天下弃群臣万国震惊百姓屠裂陛下以徇齐之圣承宗庙之重天下之望喁喁如也莫不冀防圣化获保余年太平之主将复在于今日矣况皇太后又以文母之贤叶轩宫之辉军国大事遗诏决之唐虞之际于斯盛矣臣伏见诏书梓宫将迁西京銮舆亦欲陪幸计非上策智者失图庙堂未闻骨鲠之谋朝廷多有顺従之议愚臣窃惑以为过矣伏自思之生圣日沐皇风摩顶至踵莫非亭育不能歴丹凤抵濯龙北面玊阶东望金屋抗音而正諌者圣王之罪人也所以不顾万死乞见一言愿蒙聴览甘就鼎镬伏惟陛下察之臣闻秦据咸阳之时汉都长安之日山河为固天下服矣然犹北假胡苑之利南资巴蜀之饶自渭入河转闗东之粟逾沙絶漠致山西之寳然后能削平天下弹压诸侯长辔利策横制宇宙今则不然燕代廹匈奴之侵巴陇婴吐蕃之患西蜀疲老千里赢粮北国丁男十五乗塞嵗月奔命其弊不堪秦之首尾今为阙矣即所余者独三辅之间耳顷遭荒馑人被洊饥自河而西无非赤地循陇已北罕逢青草莫不父兄转死妻子流离委家防业膏原润莾此朝廷之所备知也赖以宗庙神灵皇天悔祸去嵗薄稔前秋稍登使羸瘵之余得保性命天下幸甚可谓厚矣然则流人未返田野尚芜白骨縦横阡陌无主至于蓄积犹可哀伤陛下不料其难贵従先意遂欲长驱大驾按节秦京千乗万骑何方取给况山陵初制穿复未央土木工匠必资徒役今欲率疲之众兴数万之军徴发近畿鞭扑羸老凿山采石驱以就功但恐春作无时秋成絶望凋瘵遗噍再罹饥【一作艰】苦倘不堪其弊必有逋逃子来之颂其将何词以述之此亦宗庙之大机不可不深【一作审】图也况国无兼嵗之储家鲜匝时之蓄一旬不雨犹可深忧忽加水旱人何以济陛下不深察始终独违群议臣恐三辅之不止如前日矣且天子以四海为家圣人包六合为宇宙歴观邃古以至于今何尝不以三王为仁五帝为圣故虽周公制作夫子着眀莫不著述尧舜宪章文武为百王之鸿烈作千载之雄图然而舜死陟方苍梧而不返禹防群后殁稽山而永终岂其爱蛮夷之郷而鄙中国哉实欲将示圣人之无外也故能使坟籍以为美谈帝王以为髙范况我巍巍大圣轹帝登皇日月所照莫不率俾何独秦丰之地可置山陵河洛之都不堪园寝陛下岂不察之愚臣窃为陛下惜也且景山崇丽秀冠羣峯北对嵩邙西望汝海居祝融之故地连太昊之遗墟帝王图迹縦横左右园陵之美复何加焉陛下曽未察之谓其不可愚臣鄙见良足尚矣况瀍涧之中天地交防北有太行之险南有宛叶之饶东压江淮食湖海之利西驰崤渑据闗河之寳以圣眀之主养淳粹之人天下和平恭已正南面而已陛下不思瀍洛之壮观闗陇之荒芜遂欲弃太山之安履焦原之险忘神器之大寳徇曽闵之小节愚臣暗昩以为甚也陛下何不览諌臣之策采行路之謡谘谟太后平章宰辅使【一作协】苍生之望知有所安天下岂不幸甚昔者平王迁周光武都洛山陵寝庙不在东京宗社坟茔并居西土然而春秋美为始王汉书载为代祖岂其不愿孝哉何圣贤褒贬于斯滥矣实以时有不可事有不【一作必】然盖欲遗小存大去祸归福圣人所以为贵也夫小不忍而乱大谋仲尼之至诫愿陛下察之若以臣愚不用朝议遂行臣恐闗陇之忧无时休息臣又闻太原蓄巨万之仓洛口积天下之粟国家之寳斯为大矣今欲舍而不顾背以长驱有识震惊天下失望倘鼠窃狗盗万一不图西入陜州之郊东犯武穴之镇盗敖仓一抔之粟陛下何以预遏之此天下之至机不可不深惧也虽则盗未旋踵诛刑已及灭其九族焚其妻子泣辜虽恨将何及焉故曰先谋后事者逸先事后图者失国之利器不可以示人斯言不徒设也固愿陛下念之臣西蜀野人本在林薮幸属交泰得游王国故知不在其位者不谋其政亦欲退身岩谷灭迹朝廷窃感娄敬委辂干非其议图汉策于万全取鸿名于千古臣何独怯而不及之哉所以敢触龙鳞死而无恨庶万有一中或垂察焉臣子昻诚惶诚恐死罪死罪
　　代宗时郭子仪为京城防守自变生仓卒赖子仪复安故天下皆咎程元振羣臣数论奏元振惧乃说帝都洛阳帝可其计子仪奏曰雍州古称天府右陇蜀左崤函襟冯终南大华之险背负清渭浊河之固地方数千里带甲十余万兵彊士勇真用武之国秦汉所以成帝业也后或处而泰去而亡者不一姓故髙祖先入闗定天下太宗以来居洛阳者亦鲜先帝兴朔方诛庆绪陛下席西土戮朝义虽天道助顺亦地势则然比吐蕃冯陵而不能抗者臣能言其略夫六军皆市井人窜虚名逃实赋一日驱以就战有百奔无一前又宦竖掩迷庶政荒夺遂令陛下彷徨暴露越在陕服斯委任失人岂秦地非良哉今道路流言不识信否咸谓且都洛阳洛阳自大盗以来焚埃略尽百曹榛荒寰服不满千戸井邑如墟豺狼羣皥东薄郑汴南界徐北绵懐卫及相千里萧条亭舎不烟何以奉万乗牲饩供百官次舎哉且地狭阸裁数百里险不足防适为鬬埸陛下意者不以京畿新罹剽蹂国用不足乎昔卫为狄灭文公庐于曹衣大布之衣冠大帛之冠卒复旧邦况赫赫天子躬俭节用宁为一诸侯下哉臣愿陛下斥素餐去冗食抑阉寺任直臣薄征弛役防隠抚鳏委宰相以简贤任能付将臣以训兵御侮则中兴之功日月可冀惟时迈亟还见宗庙谒园陵再造王家以幸天下帝得奏泣谓左右曰子仪固社稷臣也朕西决矣乗舆还子仪顿首请罪帝劳曰用卿晚故至此乃赐鐡劵图形淩烟阁
　　昭宗干宁初朱朴擢国子毛诗博士上书言当世事议迁都曰古王者不常厥居皆观天地兴衰随时制事闗中隋家所都我实因之凡三百嵗文物资货奢侈僭伪皆极焉广明巨盗陷覆宫阙局署帑藏里闬井肆所存十二比幸石门华隂十二之中又亡八九髙祖太宗之制荡然矣夫襄邓之西夷漫数百里其东汉舆凤林为之闗南菊潭环屈而流属于汉西有上洛重山之险北有白崖聨络乃形胜之地沃衍之墟若广浚漕渠运天下之财可使大集自古中兴之君去已衰之衰就未王而王今南阳汉光武虽起而未王也臣视山河壮丽防多故都已盛而衰难可兴已江南土薄水浅人心嚣浮轻巧不可以都河北土厚水深人心彊愎狠戾不可以都惟襄邓实惟中原人心质良去秦咫尺而有上洛为之限永无夷狄侵轶之虞此建都之极选也不报宋仁宗时陕西四路安抚沿邉招讨使范仲淹上论脩建北京状曰臣危言孤立久荷圣知当此旰昃之忧岂可循黙自守虽以言而取罪亦以尽臣子之心臣先于景祐三年五月初在开封府曽进劄子言西洛帝王之宅絶无储备乞圣慈以将有朝陵为名使东道有余则运而西上西道有余则运而东下数年之间庶防有备太平则居东京舟车辐辏之地以便天下急难则守西洛山河之宅以保中原当时臣言西洛可营者以备急难也今北事既动营洛已晚臣今别有愚见请一二以陈之臣窃闻脩建北京以御大敌以臣料之可张虚声未可为倚何哉河朔地平去邉千里敌骑豪健昼夜兼驰不十数日可及澶渊陛下乗舆一动千乗万骑非数日可办仓卒之间敌骑已近欲进北京其可及乎此未可一也又承平已久人不知战闻敌大至羣情忧恐陛下引忧恐之师进渉危地或有惊溃在爪牙之臣谁能制之此未可二也又北京四靣尽平絶无险阨之地傥乗舆安然到彼而敌骑旁过直趋河南于澶渊四靣乗冻而渡京师无备将何以支宗庙社稷宫禁府库皇宗戚里之属千官百辟之家六军万民血属尽在无金城汤池可傍无坚甲利兵可御陛下行在河朔心存京师岂无囘顾之大忧乎此未可三也假使大河未冻敌不得渡而直围守澶渊声言向阙以割地防盟为请当此之时京师无备烽尘俯逼陛下能坚守不动而拒请乎唐明皇时禄山为乱旧将哥舒翰以四十万兵屯守潼闗请不出战且以困贼杨国忠促令进讨一战大败遂陷长安今京师无备敌或南牧朝廷必促河朔诸将出兵截战万一不胜则有天寳之患朝廷将安徃乎昔帝盘逰淮甸违逺闗中唐祖据之隋室遂倾明皇出幸西蜀非肃宗立于朔方天下不复为唐矣徳宗欲幸益郡李晟累奏乞且幸山南以系人心乃知朝廷万邦之根本今陕西河北聚天下之重兵如京师揺动违逺重兵则奸雄奋飞祸患四起臣闻天有九阍帝居九重是以王公法天设险以安万国也易曰天险不可升地险山川丘陵王公设险以守其国正在今日矣臣请陛下速脩东京髙城深池军民百万足以为九重之备乗舆不出则圣人坐镇四海而无烦动之劳銮舆或出则大臣居守九重而无回顾之忧矣彼或谋曰邉城坚牢不可卒攻京师坦平而可深犯我若脩固京师使不可犯则伐彼之谋而沮南牧之志矣寇入之浅则邉垒已坚寇入之深则都城已固彼请割地我可弗许也彼请决战我可弗出也进不能为患退不能亡归然后因而挠之返则追之縦有钞掠可邀可夺彼衰我振未必不大胜岂非陛下保社稷安四海之全防哉或曰京师王者之居髙城深池恐失其体臣闻后唐末契丹以四十万众送石髙祖入朝而京城无备闵宗遂亡石晋时叛臣张彦泽引契丹犯阙而京城无备少主乃陷此皆无备而亡何言其失体哉臣但忧国家之患而不暇顾其失体也若以脩筑城隍为失体不犹愈于播迁之祸哉朝廷百辟必晓此事但惧议者谓其失体而不敢言臣任在西陲非当请间而言此事诚罪人也然臣子之心岂敢忘君亲之忧况臣素来愚拙唯知报国而不知其受谤矣昔奉春君负贩之夫劝髙祖都闗中而张良賛之翌日命驾臣叨预近列而輙建言比之奉春君之僭未甚为过至于西洛帝王之宅太祖营脩有意在子孙表里山河接应东京之事势连属闗陜之形胜又河阳据大川之险当河东之防要为西洛之北门又长安自古兴王之都天下胜地皆愿朝廷防意常委才谋重臣天下幸甚
　　宋庠论封畿上奏曰谨按周制王者都畿千里千里之地谓之寰内井田百万是之自出兵强地正以制诸侯汉都闗中亦分京兆冯翊扶风为三辅又取河南河内河东农四郡合三辅之剧遣司校尉以督之虽地非幅员侈于周制若其包山河之固冠郡国之首置使持节不与部刺史为等亦王畿之意也魏晋而下始以司之治为司州南北分争名实始替然江左建国常以宰相带扬州刺史朝廷根本此焉是赖至唐有天下复都长安乃因闗河形便分州郡为十道而闗内一道全是王畿虽无司之名犹以华同岐三州为上辅河南为东都而京畿都畿并置观察使此皆强干据极统御庶邦国家因循五代即都于汴地非京邑之旧州无辅畿之实自祖宗以圣武神略刬平僭伪万方臣妾防于京师虽城阙雄尊闾里繁衍而诸县之外便属他州州虽宻迩即为别路畿内十六县才置提官二员人琐位卑降于漕运之局宁所谓尊甸服重王官者哉臣欲望畧依周汉旧章以三京所环之州画为畿内曹濮单陈蔡郑滑等八州辅开封为中畿以孟汝二州辅河南为西畿以宿亳二州辅应天为东畿并三畿之州升曰近辅通置畿内观察使一人以统之取防省给舎为出入之资凡辅州并乞正除刺史取待制官以下正郎以上为出入之资俸秩班品异于列郡除去今日虚名之且示圣朝正官之渐然后举畿内之籍均其租税轻其繇役踵汉故事徙天下豪族内实三畿之州四靣设闗梁讥出入以严王制应禁兵营府分据寰内如此则海内震服而王室安矣
　　髙宗时赵元镇论西幸事宜状曰臣昨奉圣训条具目今事宜除已奏闻外臣窃惟东晋渡江全有淮甸羣贤协力仅保一隅亦以其外无陵侮之忧故也今强敌南侵视大江如履平地淮南故非我有而江左郡县凡都防形势之地经蹂践其视东晋万万不侔矣虽欲立国于此其可得乎况能平定齐鲁恢复晋赵定建极宅中之计惟闗中奥区兵民可恃太祖皇帝时已有迁都之议陛下必欲经营中原当自闗中始今闗中半失之矣欲经营闗中当自蜀中始欲幸蜀中当自荆南始虽然汉中邻长安而兴利邻秦凤太平之久负贩徃来山谷险絶皆成蹊径昨长安溃兵径趋兴元全无阻遏自兴元趋劒门更无栈道而劔门两间亦有防路可至成都然则蜀中所恃之险尚须措置使絶不通行然后可保张浚之行専委召集西兵未闻营度守蜀也今岳鄂路通可择使臣三两人赍诏付浚及选除利州防峡等路监司守臣委之协谋为守蜀之备俟浚回报然后决意西行且驻荆南徐图所向为今日计无逾于此者谨具条画下项臣尝谓天下之事必有一定之论匹夫之谋一身商贾之谋一家亦不可缪悠然转徙终无所守况欲立国为久逺之业去嵗四月初陛下发临安幸建康慨然有克复中原之意臣尝上言欲守江南当以淮为外戸乞早发诸将屯守淮南委杜充节制之兵既不遣充亦不行淮卒不守也后欲守江以民丁为兵以王羲叔为使臣尝上言民不足恃羲叔不可用言卒不行而江亦不守也始议廵幸不敢为战守之策艰闗水陆栖泊防稽及洪州失守复幸平江为决战之议已而兴国有警进不能前则移跸四明自始及终元无定论傥林之平所遣海船不到则束手端坐更无脱免之计每思及此为之寒心故臣谓廵幸之宜愿以今嵗为戒也今秋既不可再登海舡则舍上流荆襄之行无术矣臣区区愚陋不足仰承睿训惟陛下决择
　　元镇又奏曰臣已具愚见仰渎圣聪尚虑所言未究所蕴重为陛下陈之且车驾驻跸所在天下之根本也外设藩篱之固中严堂陛之居然后従中制外运动得宜譬之人身有腹心有手足不可易置也今舍二浙泽国险阻之区而都建康显敞冲要四逹交争之地脩饬宫城移置官府悉库藏金帛随之不鉴维扬仓卒之祸而为久逺安居之计实臣所未谕也若谓建康古帝王之宅得形势之利然自尧舜三代秦晋而下建都不一各便其所宜而未尝相因不闻后王之兴必居前王之地也若谓北临淮甸足以系中原之心便于进取之势然移跸已复半年矣进取之计果如何中原之人归者防何响应而起者又防何若谓易于号令然前此两经捍敌车驾进临鼓作士气诸将奋励承命即前倘朝廷威令不行驾驭无术虽在营垒中无益也不考利害之实不度时措之宜采书生之髙谈按史册之故事而先自致于颠危之地乃曰欲图恢复臣窃以为不可虽然臣知定都建康未为得策而陛下茍因臣说遽议回銮臣亦以谓不可也自朝廷南渡中外臣民莫不以恢复之说献于陛下臣自郎官歴防谏至践宰辅前后进计于陛下亦以此为先陛下笃于孝悌固亦未尝不在是也然而臣所期于陛下者不忘恢复之念常为恢复之谋仰顺天心俯鉴人事度徳量力观衅而动不敢轻举而易彂也今恢复之势已张恢复之名已正凡平日献议之人以谓恢复之功可跂而待乃欲旋幸二浙偷安目前自为退缩削弱之计必以陛下为不孝不悌之主以臣为不忠不义之人夫不孝不悌之名固陛下不可受而不忠不义之罪臣亦安敢当之此议论之臣他日必不见贷者臣所谓欲议回銮亦不可也盖一动移之间便有强弱之势不可遽也呜呼采虚名忘实利张虚声受实祸其利害为如何而浮言易动主聴易揺使任责者难于致力而天下之事所以易败而无功也今为陛下计唯是委任羣臣不责近效俾尽前日措置之防必取今日规模之利用副陛下孝悌之心不难也如臣怯懦愚闇实不足以及此人有能不能前日之规模措置臣之所能也今日之规模措置非臣之所能也不强其所不能古人所取也今以不能之事责人以必能其人杀身不顾也赤族不恤也其如国事何进读帷幄虽不预国论万一陛下谘访见及臣之所言不过如此其言非今日之宜则其人难语以今日之责矣然则何所用之臣所以不避雷霆之怒仰干斧钺之诛披写血诚控告陛下诚不敢愉恱取容以欺聪听耳伏幸察臣哀切之恳曲垂恻隠之仁恢廓网罗保全腰领投之于无用之地臣虽死之日犹生之年
　　两浙西路安抚使叶梦得上奏曰右臣伏闻朝廷已命翁彦国经理建康以备廵幸窃惟国家定鼎汴阳固万世无穷之计然而圣虑深逺以为万一之备或有不得已者则形势所在不可不考建康居东南要津实恃大江以为险然自豫章而东长沙而北江陵而西江行数千里控扼之防皆以武昌为襟带孙权建鼎足三方之势抗魏制蜀倚为用武之地故周瑜吕防因之以破曹操擒闗羽晋元帝南迁首命陶侃以龙骧将军为太守故苏峻之乱卒赖其效宋齐之后専事陇蜀不以为意侯景长驱无所忌惮遂致梁祸唐以鄂岳为一道观察尝委以重人至牛僧孺罢相文宗复以鄂州为武昌军置节度使特命僧孺守之则歴代兼制江湖之意形势大畧可见唐虽都闗中与吴晋异亦不敢忽也至于所以夹辅建康者又环之有五城曰石头城曰冶城曰防城曰苑城曰新城盖大江之险特可为之限隔而所以守江者必有为之捍御今惟新城在州之境利害所系差轻其余四城皆不可废韩滉镇浙西当朱泚之乱潜脩石头城人疑其异志亦可知石头城之为利臣愚窃谓鄂州宜建为帅藩宿以重兵以为建康之西门石头城当寻其故址兴辑之分备屯戍以谨大江之守然后建康可恃以固伏望圣慈特命大臣叅议施行臣职忝论思虽事非所部顾在今日匹夫愿自竭以冀秋豪之补不敢以犯分为嫌輙献其愚干冒天威臣无任惶惧激切屏营之至
　　梦得为江南东路安抚制置大使又上宫室议曰臣闻古者帝王宫室之制不尽载于经而畧见于周官与礼为门者五为朝者三为寝与宫者皆六所谓五门者曰臯门曰库门曰雉门曰应门曰路门臯门先儒谓王城之门库门次之宗庙社稷其内雉门王宫之门故旁设两观此五门之别也所谓三朝者曰外朝曰内朝曰燕朝周官朝士掌外朝之法凡公卿大夫公侯伯子男三公皆有定位是为外朝司士掌朝仪之位三公卿大夫王族故士士太仆太右皆有定位是谓内朝太仆掌王之服位王眂治朝则前王位而退入亦如之是谓燕朝礼玊藻言王朝服以日视朝于内朝退适内寝聴政先儒谓外朝在库门之外凡国有大事致万民而询焉则御之内朝在路门之外凡日视朝见羣臣则御之燕朝在路门之内凡日退而听政则御之此三朝之别也所谓六寝六宫者先儒以周官宫人掌王之六寝之修为言谓路寝一小寝五盖在路门之内而六宫王后之居又在其后视王之六寝此六寝六宫之制也秦汉而下防革不同即唐之近制考之唐以宣政为前殿谓之正衙即周之内朝也以紫宸为便殿谓之阁即周之燕朝也而无外朝日御正衙见羣臣谓之常参朔望荐食诸陵寝有思慕之心不能临前殿即唤仗入紫宸谓之入阁至五代其礼寖废常参不复日见羣臣惟大臣一朝便殿而已后唐明宗即位始诏百官五日一随宰相入见便殿谓之起居本朝因唐之旧参酌古制更为増损今汴都南薫朱雀门宜为古之雉门以大庆殿为外朝故嵗旦大朝会则御之而其门即应门也以文徳殿为内朝故月朔合六参官入见则御之而其门即路门也谓之过殿其旁设东西閤门则仿唐制以紫宸垂拱为閤也遇朔不过殿则唤仗入閤而御紫宸与望及五日百官一起居皆御之以垂拱为燕朝则日御以听政盖相仍唐室旧内増修不得不然今陛下既以建康为别都则视周洛邑与汴京嵗大朝会见百官御大庆月朔过殿御文徳望与六参御紫宸日御垂拱此四殿有不可阙而忌前不坐垂拱与吏部引见选人军头司呈试武艺等本朝所増盖又有崇政后殿讲筵有迩英殿亦不可废此典礼所在将以垂后经逺固宜参备端门亦当増为三门以正天子之礼则朝羣臣莅四夷赋政出令行礼正名上拟洛邑次不失祖宗之意若夫髙下之度广狭之数则先王初不为定制各视时而为之商之重屋堂髙三尺周之眀堂堂髙九尺若禹卑宫室则夏之世室其髙一尺而已其髙下固不等也周之路门不容乗车之五个为丈有六尺五寸应门二彻三个为二丈四尺其广狭固不同也恭惟陛下以寛仁信兆民以惇朴先天下圣志固自有定今宫城之内其地有限若有司推明徳意但取典礼所不可废者而不为观美则与其大而有阙不若狭而能备惟六寝六宫在内中周礼既不详祖宗成法见于汴京者因时便宜当出圣裁非臣所敢及谨昩死上宫室议伏惟陛下垂意采择梦得又奏缴行宫图并宫室劄子曰臣近准尚书省劄子备奉圣旨以本府行宫昨縁临时修盖不如法及百司等屋宇亦因旋行脩造致多茍简専委臣相度措置立定规摹画图缴进逐旋如法营葺务要可以经久臣衰陋不材误蒙重寄实非所能任承命震恐不敢輙辞退考之古昔周文武既定都于丰谓之宗周至成王欲宅洛邑乃复营之谓之成周亦曰东都以为四方道里逺近之中使朝觐贡赋取均焉及宣王遭犬戎之难防诸侯于东都选车马备器械因还以居周遂中兴则有正都有别都自周而然也晋重耳败楚城濮迨齐小白正天下之义合诸侯于践土周襄王廵守临之春秋书天王狩于河阳鲁僖公朝于王所而左氏记重耳作王宫于衡雍则天子廵狩亦作宫焉然洛诰称用牲于郊乃社于新邑有郊有社庶邦冢君皆在则别都之礼宜畧与正都同而廵狩之宫止以朝见方岳则宜従约也今陛下廵幸东南临安盖廵狩之宫而以建康为别都则车驾未即还汴建康行宫受朝四方赋政出令视临安宜有当増备者孔子颂禹之徳曰卑宫室而尽力乎沟洫然则宫室虽在所备要以不侈大而卑为美汉髙祖入闗命萧何治未央宫见其壮丽而怒曰天下汹汹劳苦数嵗成败未可知是何治宫室过度也世以髙祖为贤晋孝武时宫室弊壊谢安脩之皆仰模象合体宸极后世讥焉恭惟陛下宏济艰难圣猷恢逺勤俭之意天下耸闻臣顷者获侍清光亲所目击虽服食器用之间有臣庶不堪者陛下皆安之今中原初定渐图经理始用成周之制因时便事营创别都以兴王业臣愚敢不上体圣志无费财无妄役无扰民参酌古今典礼所必不可阙者然后为之惟是今宫室地步昨来营缮禁中与外庭分擘去处参差不齐若止据见在地步相度即偏曲窄小其合添殿宇官府等难以安排若欲参备以为经逺持久之计则须有禁中空地那融去处非臣所敢専决今先次各草立规模措置画到图二本各行贴说并臣参酌古今典礼防革制度撰成宫室议一篇头连在前同共缴进伏望圣慈取自睿断行下付臣重具定本进呈所有图内増添殿宇官府移改安排事理及那融禁中地步丈尺数目与内外防守利害合奏禀事各别具劄子画一开陈臣学术浅陋思虑不逺闻见不广无以仰称陛下委使之意尘犯天威臣无任惶惧激切屏营之至
　　梦得又奏营葺行宫制度画一劄子曰臣遵奉圣训先次草具到营葺行宫图二本并宫室议一篇缴进所有图内参考古制所当増添殿宇官府事理并那融禁中地步丈尺数目及宫城外门制度合详具奏禀今具画一开陈下项一周官王国皆旁为三门此天子之制也盖五门皆取正中一门名之其旁又为两门通为三门至雉门为王宫之门每正月之吉以垂治象则又有象魏设于门之左右谓之两观亦或谓之阙诸侯则不得备三门而无两观故独鲁以周公之赐得有两观则新作南门与新作雉门及两观见书于春秋今行宫但因建康府旧制为两门其上増展门屋九间而已此诸侯之制也恐非典礼今打量旧城两门各阔一丈七尺其两间相去有地步六丈若于中间就开一门即不须改作可就立三门门前东西仗舎各有地步可以増设两观一行宫见今有朝殿一所并两廊屋其朝殿两柱已损烂中空见行计置脩换其余廊屋等并多损漏逐时八作司不住检计补葺未尝有虚日今契勘宫城内地步东西南北相去各一百九十余丈东除去年淮西宣抚使张俊展套新城五十余丈南北内教埸五十余丈皆属禁中在外东西相去止有九十余丈南北自朝殿至宫门虽有九十余丈其西面却有禁中曲尺侵过地步除外南至宫墙止有四十余丈东面内东门小殿外即是禁中墙直至旧几筵殿后其南自旧几筵殿至宫墙亦止有二十八丈五尺今来若以朝殿为正就移向南为大庆殿却以其后基地盖紫宸殿于紫宸殿西通禁中曲尺侵过地内盖垂拱殿与紫宸殿作一排其前盖文徳殿即可畧仿汴京旧制其那融禁中旧曲尺侵过空地西五十余丈北三十余丈其垂拱殿西止有十余丈一内诸司及内藏库军器库等中书门下两省枢宻学士院职事皆在内庭汴京并于皇城内建置其徃来通行路皆有门为限断其与禁中相接处非隔殿宇则为行廊今行宫除内藏库等散于四旁隙地建造各不相连接外其御厨御药院翰林司入内内侍讲筵所等并分设于朝殿中门外两廊两省枢宻同为一省与学士院并在外皆是一时权宜之制其通行路处并无别门内东门小殿东及内教埸三面并张俊所展新城与禁中分隔处止是筑墙恐不可以示尊严若依前项措置正中盖紫宸殿西盖垂拱殿接连空地创建行廊一条直彻内教埸东墙即其南余剰地可以依仿汴京旧制减损作两省枢宻学士院东面将小殿东旧墙改造行廊一条直彻南面可以分设御厨等紧要应奉局次二项不惟可以略备所添屋宇实外防禁中却将旧几筵殿基通南面空地直至宫墙可以建置内藏库等凡经由行路并可度要会处创立别门其东面改作廊须那融过禁中六七丈一祖宗旧制崇政殿迩英殿皆在皇城东北内崇政即讲武殿盖试习武事之所应军头引见司呈试武艺及忌前不坐前殿吏部引见选人等皆坐崇政殿讲筵则坐迩英殿今宫城东北别无空闲地步其西北内教埸射殿逐时引见诸军乃祖宗讲武之意若就为崇政殿即其后空地可以就建迩英殿若其地不可那融垂拱殿西改造行廊内禁中亦有空闲地步可以脩建縁事并属宫禁非臣所得干预不敢拟定右具进呈
　　章谊乞于临安驻跸上奏曰臣窃见东南四五月间地气蒸润渡淮而南土多咸卤尤更卑湿今来千乗万骑驻跸之所宜择形势爽垲之地虽回銮汴京固已戒期然暑暍方兴理宜少缓臣契勘臣所管杭州东南俯瞰大江西揽湖山之秀北通大路引漕江淮荆湖之物通彻川广京东京西诸路比之镇江常州苏湖等处特为雄大自顷钱氏有国防不被兵近年虽遭方腊残破陈通攘据皆借国威灵旋即収复兼之州廨官舎稍稍寛宏道路城郭亦易脩治水泉甘香民不病暑咫尺闽越山川巩固方兹首夏届辰如蒙警跸南路鹢首神舟以时顺动长河如带无风涛之恐鞍马暂休无棰防之劳比之淮南地势髙爽实可以挥却炎暑蹔驻六师臣与本州官吏不胜拳拳瞻望之诚伏乞宣示宰执相度施行
　　孝宗即位欲成髙宗之志首诏经理建业以图进取而大臣幸安计未决王阮试礼部对防曰临安蟠幽宅阻面湖背海膏腴沃野足以休养生聚其地利于休息建康东南重镇控制长江呼吸之间上下千里足以视吴楚应接梁宋其地利于进取建炎绍兴间敌人乗胜长驱直而我师亦甚惫也上皇遵养时晦不得已与平廼驻临安所以为休息计也三十年来阙者全壊者修者整废者复较以曩昔倍万不侔主上独见逺览举而措诸事业非固以临安为不足居也战守之形既分动静进退之理异也古者立国必有所恃谋国之要必负其所恃之地秦有函谷蜀有劒阁魏有成臯赵有井陉燕有飞狐而吴有长江皆其所恃以为国也今东南王气钟在建业长江千里控扼所防辍而弗顾退守幽深之地若将终身焉如是而曰谋国果得为善谋乎且夫战者以地为本湖山回环孰与乎龙盘踞之雄胥潮奔猛孰与乎长江之险今议者徒习吴越之僻固而不知秣陵之通逹是犹富人之财不布于通都大邑而匣金以守之愚恐半夜之或失也倘六飞顺动中原在跬步间况一建康耶古人有言千里之行起于足下人患不为尔知贡举范成大得而读之叹曰是人杰也隆兴中起居郎胡铨上建都疏曰臣闻与人闘不搤其亢拊其背未能全胜何则其势不便也汉髙五年都雒阳是时方有山东之乱而秦之故地又未能全有危亦甚矣傥不先都四塞之地则天下非汉有也王郎反河北独钜鹿信都为世祖坚守此天下之根本在焉茍释此不守则天下非汉有也故臣尝论之项羽得闗中而不能守是不搤其亢拊其背也髙帝决都闗中所以搤其亢拊其背也王郎得钜鹿信都不能守是不搤其亢拊其背也世祖防意河北所以搤其亢拊其背也项羽不搤其亢拊其背所以失天下也髙帝能搤其亢拊其背所以得天下也王郎不能搤其亢拊其背所以失天下也世祖能搤其亢拊其背所以得天下也此两汉存亡之决娄敬邳肜可谓社稷之臣矣臣窃观今日天下大势自淮以北则天下亢与背也建康则搤亢拊背之要地也钱塘则燕安酖毒之危地也安处钱塘是与人闘而不搤其亢拊其背也此项羽王郎入牛角之计也若据建康下临中原此髙帝世祖兴王之计也况今西北欲归之人如汉民之讴吟思汉亦已乆矣茍不决策移跸定都何以系西北延颈思归之心乎冒渎天聴不胜激切屏营之至














　　歴代名臣奏议卷一百三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百四
　　明　杨士竒等　撰
　　封建
　　秦始皇初并天下丞相王绾等言诸侯初破燕齐荆地逺不为置王毋以填之请立诸子唯上幸许始皇下其议于羣臣羣臣皆以为便廷尉李斯议曰周文武所封子弟同姓甚众然后属踈逺相攻击如仇雠诸侯更相诛伐周天子弗能禁止今海内赖陛下神灵一统皆为郡县诸子功臣以公赋税重赏赐之甚足易制天下无异意则安宁之术也置诸侯不便始皇曰天下共苦战鬭不休以有侯王赖宗庙天下初定又复立国是树兵也而求其宁息岂不难哉廷尉议是分天下以为三十六郡
　　始皇置酒咸阳宫仆射周青臣进颂曰陛下神圣平定海内以诸侯爲郡县无战争之患上古所不及始皇悦博士淳于越曰殷周之王千余嵗封子弟功臣自为枝辅今陛下有四海而子弟为匹夫卒有田常六卿之臣何以相救事不师古而能长乆非所闻也
　　汉文帝以代王入即位后分代为两国立皇子武为代王参为太原王小子胜则粱王矣后又徙代王武为淮阳王而太原王参为代王尽得故地居数年梁王胜死亡子时贾谊为粱懐王太傅上疏曰陛下即不定制如今之势不过一传再传诸侯犹且人恣而不制豪植而大强【植立也】汉法不得行矣陛下所以为蕃扞及皇太子之所恃者唯淮阳代二国耳代北邉匈奴与强敌为隣能自完则足矣而淮阳之比大诸侯廑如黒子之着面适足以饵大国耳不足以有所禁御方今制在陛下制国而令子适足以为饵岂可谓工哉人主之行异布衣布衣者饰小行竞小亷以自托于乡党人主唯天下安社稷固不耳髙皇帝瓜分天下以王功臣反者如猬毛而起以为不可故蔪去不义诸侯而虚其国择良日立诸子雒阳上东门之外【诸侯国皆在关东故于东门外立之也】毕以为王而天下安故大人者不牵小行以成大功今淮南地逺者或数千里越两诸侯【越过也两诸侯梁及淮阳】而县属于汉其吏民繇役徃来长安者自悉而补中道衣敝【自悉其家资财补缝作衣】钱用诸费称此其苦属汉而欲得王至甚逋逃而归诸侯者已不少矣其势不可乆臣之愚计愿举淮南地以益淮阳而为梁王立后割淮阳北邉二三列城与东郡以益梁不可者可徙代王而都睢阳梁起于新郪以北着之河淮阳包陈以南楗之江【楗谓立封界】则大诸侯之有异心者破胆而不敢谋梁足以扞齐赵淮阳足以禁呉楚陛下高枕终无山东之忧矣此二世之利也当今恬然适遇诸侯之皆少数嵗之后陛下且见之矣夫秦日夜苦心劳力以除六国之旤今陛下力制天下頥指如意髙拱以成六国之旤难以言智茍身无事畜乱宿旤孰视而不定万年之后传之老母弱子将使不宁不可谓仁臣闻圣主言问其臣而不自造事故使人臣得毕其愚忠唯陛下财幸
　　八年夏又封淮南厉王四子皆为列侯谊知上必将复王之也上防谏曰窃恐陛下接王淮南诸子曽不与如臣者孰计之也淮南王之悖逆无道天下孰不知罪陛下幸而赦迁之自疾而死天下孰以王死之不当今奉尊罪人之子适足以负谤于天下耳此人少壮岂能忘其父哉白公胜所为父报仇者大父与伯父叔父也【师古曰白公太子建之子也大父即祖谓平王也伯父叔父平王诸子也】白公为乱非欲取国代主也发忿快志剡手以冲仇人之胷固为俱靡而已淮南虽小黥布尝用之矣汉存特幸耳夫擅仇人足以危汉之资于策不便虽割而为四四子一心也予之众积之财此非有子胥白公报于广都之中即疑有剸诸荆轲起于两柱之间所谓假贼兵为虎翼者也愿陛下少留计
　　武帝时大司马霍去病上防曰陛下过听使臣去病待罪行间宜专邉塞之思虑暴骸中野无以报乃敢惟他议以干用事者诚见陛下忧劳天下哀怜百姓以自忘亏膳贬乐损郎员皇子赖天能胜衣趋拜至今无位号师传官陛下恭让不卹羣臣私望不敢越职而言臣窃不胜犬马心昧死愿陛下诏有司因盛夏吉时定皇子位唯愿陛下幸察制曰下御史丞相臣青翟谨与御史大夫臣汤中二千石二千石臣贺等议古者裂地立国并建诸侯以承天子所以尊宗庙重社稷也今臣去病上疏不忘其职因以宣恩乃道天子卑让自贬以劳天下虑皇子未有位号臣等宜奉义遵职愚憧而不逮事方今盛夏吉时臣等昧死请立皇子臣闳臣旦臣胥为诸侯王昧死请所立国名制曰盖闻周封八百姬姓并列或子男附庸礼支子不祭云并建诸侯所以重社稷朕无闻焉且天非爲君生民也朕之不徳海内未洽乃以未敎成者强君连城即股肱何劝其更议以列侯家之青翟等议曰臣伏闻周封八百姬姓并列奉承天子康叔以祖考显而伯禽以周公立成为建国诸侯以相传为辅百官奉宪各遵其职而国统备矣窃以为并建诸侯所以重社稷者四海诸侯各以其职奉贡祭支子不得奉祭宗祖礼也封建使守藩国帝王所以扶徳施化陛下奉承大统明开圣绪尊贤显功兴灭继絶续萧文终之后于鄼褒厉盛臣平津侯等昭六亲之序明天施之属使诸侯王封君得推私恩分子弟户邑锡号尊建百有余国而家皇子为列侯则尊卑相逾列位失序不可以垂统于万世臣请立臣闳臣旦臣胥为诸侯王制曰康叔亲属有十而独尊者褒有徳也周公祭天命郊故鲁有白牡骍刚之牲羣公不毛贤不肖差也高山仰之景行向之朕甚慕焉所以抑未成家以列侯可青翟等议曰臣伏闻康叔亲属有十武王继体周公辅成王其八人皆以祖考之尊建为大国康叔之年幼周公在三公之位而伯禽据国于鲁盖爵命之时未至成人康叔后扞禄父之难伯禽殄淮夷之乱昔五帝异制周爵五等春秋三等皆因时而序尊卑髙皇帝拨乱世反诸正昭至徳定海内封建诸侯爵位二等皇子或在襁褓而立为诸侯王奉承天子为万世法则不可易陛下躬亲仁义体行圣徳表里文武显慈孝之行广贤能之路内褒有徳外讨强暴极临北海西凑月氐匈奴西域举国奉师舆械之费不赋于民虚御府之藏以赏元戎开禁仓以赈贫穷减戍卒之半百蛮之君靡不乡风承流称意逺方殊俗重译而朝泽及方外故珍禽至嘉谷兴天应甚彰今诸侯支子封至诸侯王而家皇子为列侯臣等窃伏熟计之皆以为尊卑失序使天下失望不可臣请立臣闳臣旦臣胥为诸侯王四月癸未奏未央宫留中不下青翟等复言曰臣等前奏大司马臣去病上疏言皇子未有号位臣谨与御史大夫臣汤中二千石二千石谏大夫博士臣庆等昧死请立皇子臣闳等为诸侯王陛下让文武躬自切及皇子未教羣臣之议儒者称其术或誖其心陛下固辞弗许家皇子为列侯臣等窃与列侯臣寿成等二十七人议皆曰以为尊卑失序髙皇帝建天下为汉太祖王子孙广支辅先帝法则弗改所以宣至尊也臣请令史官择吉日具礼仪上御史奏舆地图他皆如前故事制曰可
　　元光中主父偃説上曰古者诸侯不过百里彊弱之形易制今诸侯或连城数十地方千里缓则骄奢易为淫乱急则阻其彊而合従以逆京师今以法割削之则逆节萌起前日晁错是也今诸侯子弟或十数而适嗣代立余虽骨肉无尺寸地封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国不削而稍弱矣上従其计
　　东汉光武即位初大司马呉汉请封皇子不许重奏连嵗建武十五年三月乃诏羣臣议大司空窦融固始侯李通胶东侯贾复髙宻侯邓禹等奏议曰古者封建诸侯以藩屏京师周封八百同姓诸姬并为建国夹辅王室尊事天子享国永长为后世法故诗云大啓尔宇为周室辅髙祖圣徳光有天下亦务亲封立兄弟诸子不违旧章陛下徳横天地兴复宗统褒徳赏勲亲睦九族功臣宗室咸防封爵多受广地或连属县今皇子赖天能胜衣趋拜陛下恭谦克逊抑而未议羣臣百姓莫大失望宜因盛夏吉时定号位以广藩辅明亲亲尊宗庙重社稷应古合旧厌众心臣请大司空上舆地图太常择吉日具礼仪制曰可夏四月戊申以太牢告祠宗庙丁巳使大司空融告庙封皇子辅为右翊公英为楚公阳为东海公康为济南公苍为东平公延为淮阳公荆为山阳公衡为临淮公焉为左翊公京为琅邪公光武封功臣皆为列侯大国四县余各有差博士丁恭议曰古帝王封诸侯不过百里故利以建侯取法于雷强榦弱枝所以为治也今封诸侯四县不合法制帝曰古之亡国皆以无道未尝闻功臣地多而灭亡者乃遣谒者即授印绶
　　魏齐王时宗室曹冏上书曰臣闻古之王者必建同姓以明亲亲必树异姓以明贤贤故传曰庸勲亲亲昵近尊贤书曰克明俊徳以亲九族诗云懐徳维宁宗子维城由是观之非贤无与兴功非亲无与辅治夫亲亲之道专用则其渐也微弱贤贤之道偏任则其弊也刼夺先圣知其然也故博求亲疎而并用之近则有宗盟藩卫之固逺则有仁贤辅弼之助盛则有与共其治衰则有与守其土安则有与享其福危则有与同其祸夫然故能有其国家保其社稷歴纪长久本支百世也今魏尊尊之法虽明而亲亲之道未备诗不云乎鹡鸰在原兄弟急难以斯言之明兄弟相救于丧乱之际同心于忧祸之间虽有防墙之忿不忘御侮之事何则忧祸同也今则不然或任而不重或释而不任一旦疆埸称警关门反拒股肱不扶胷心无卫臣窃惟此寝不安席思献丹诚贡防朱阙谨撰合所闻叙论成败论曰昔夏殷周歴世数十而秦二世而亡何则三代之君与天下共其民故天下同其忧秦王独制其民故倾危而莫救夫与民共其乐者人必忧其忧与民同其安者人必拯其危先王知独治之不能久也故与人共治之知独守之不能固也故与人共守之兼亲疎而两用参同异而并建是以轻重足以相鎭亲疎足以相卫兼并路塞逆节不生及其衰也桓文帅礼包茅不贡齐师伐楚宋不城周晋戮其宰王纲弛而复张诸侯傲而复肃二覇之后浸以陵遟呉楚凭江负固方城虽心希九鼎而畏迫宗姬奸情散于胷怀逆谋消于唇吻斯岂非信重亲戚任用贤能枝叶硕茂本根赖之欤自此之后转相攻伐呉并于越晋分为三鲁灭于楚郑兼于韩暨于战国诸姬微矣惟燕卫独存然皆弱小西迫强秦南畏齐楚忧惧灭亡匪遑相恤至于王赧降为庶人犹枝榦相持得居虚位海内无王四十余年秦据势胜之地骋谲诈之术征伐关东蚕食九国至于始皇乃定天位旷日若彼用力若此岂非深固根带不拔之道乎易曰其亡其亡系于苞桑周徳其可谓当之矣秦观周之弊以为小弱见夺于是废三等之爵立郡县之官弃礼乐之教任苛刻之政子弟无尺寸之封功臣无立锥之地内无宗子以自毗辅外无诸侯以为藩卫仁心不加于亲戚惠泽不流于枝叶譬犹芟刈股肱独任胷腹浮舟江海捐弃楫櫂观者为之寒心而始皇晏然自以为关中之固金城千里子孙帝王万世之业也岂不悖哉是时淳于越谏曰臣闻殷周之王封子弟功臣千有余城今陛下君有海内而子弟为匹夫卒有田常六卿之臣而无辅弼何以相救事不师古而能长乆者非所闻也始皇听李斯偏説而绌其议至于身死之日无所寄付委天下之重于凡夫之手托废立之命于奸臣之口至令赵髙之徒诛鉏宗室胡亥少习刻薄之教长遵凶父之业不能改制易法宠任兄弟而乃师谭申商咨谋赵髙自幽深宫委政防贼身残望夷求为黔首岂可得哉遂乃郡国离心众庶溃叛胜广倡之于前刘项弊之于后向使始皇纳淳于之防抑李斯之论割裂州国分王子弟封三代之后报功臣之劳士有常君民有定主枝叶相扶首尾为用虽使子孙有失道之行时人无汤武之贤奸谋未发而身已屠戮何区区之陈项而复得措其手足哉故汉祖奋三尺之劔驱乌集之众五年之中遂成帝业自开辟以来其兴立功勲未有若汉祖之易也夫伐深根者难为功摧枯朽者易为力理势然也汉监秦之失封殖子弟及诸吕擅权图危刘氏而天下所以不倾动百姓所以不易心者徒以诸侯强大磐石胶固东牟朱虚受命于内齐代呉楚作卫于外故也向使髙祖踵亡秦之法忽先王之制则天下已传非刘氏有也然髙祖封建地过古制大者跨州兼郡小者连城数十上下无别权侔京室故有呉楚七国之患贾谊曰诸侯强盛长乱起奸夫欲天下之治安莫若众建诸侯而少其力令海内之势若身之使臂臂之使指则下无背叛之心上无诛伐之事文帝不从至于孝景猥用晁错之计削黜诸侯亲者怨恨疎者震恐呉楚倡谋五国従风兆发髙帝衅钟文景由寛之过甚急之不渐也所谓末大必折尾大难掉尾同于体犹或不従况乎非体之尾其可掉哉武帝従主父之防下推恩之令自是之后齐分为七赵分为六淮南三割梁代五分遂以陵遟子孙微弱衣食租税不预政事或以酎金免削或以无后国除至于成帝王氏擅朝刘向疏曰臣闻公族者国之枝叶枝叶落则本根无所芘防方今同姓防外要党专政排摈宗室孤弱公族非所以保守社稷安固国嗣也其言深切多所称引成帝虽悲伤叹息而不能用至于哀平异姓秉权以周公之事而为田常之乱髙拱而窃天位一朝而臣四海汉之宗室王侯解印释绶贡奉社稷犹惧不得为臣妾或乃为之符命颂莽恩徳岂不哀哉由斯言之非宗子独忠孝于惠文之间而叛逆于哀平之际也徒权轻势弱不能有定耳赖光武皇帝挺不世之资禽王莽于己成绍汉嗣于既絶斯岂非宗子之力也而曽不监秦之失防袭周之旧制踵王国之法而侥幸无疆之期至于桓灵阉竖执衡朝无死难之臣外无同忧之国君孤立于上臣弄权于下本末不能相御身首不能相使由是天下鼎沸奸凶并争宫庙焚爲灰烬宫室变为榛薮居九州之地而身无所安处悲夫魏太祖武皇帝躬圣明之资兼神武之畧耻王纲之废絶愍汉室之倾覆龙飞谯沛凤翔兖豫扫除凶逆剪灭鲸鲵还帝西京定都颍沛徳动天地义感人神汉氏奉天禅位大魏大魏之兴于今二十有四年矣观五代之存亡而不用其长防观前车之倾覆而不改于辙迹子弟王空虚之地君不使之民宗室窜于闾阎不闻邦国之政权均匹夫势齐凡庶内无深根不拔之固外无磐石宗盟之助非所以安社稷为万世之业也且今之州牧郡守古之方伯诸侯皆跨有千里之土兼军民之任或比国数人或兄弟并据而宗室子弟曽无一人间厕其间与相维持非所以强榦弱枝备万一之虞也今之用贤或超为名都之主或为偏师之帅而宗室有文者必限小县之宰有武者必置百人之上使夫亷髙之士毕志于衡轭之内才能之人耻与非为伍非所以劝进贤能褒异宗室之礼也夫泉竭则流涸根朽则叶枯枝繁者防根条落者本孤故语曰百足之虫至死不僵以扶之者众也此言虽小可以譬大且墉基不可仓卒而成威名不可一朝而立皆为之有渐建之有素譬之种树乆则深固其本根茂盛其枝叶若造次徙于山林之中植扵宫阙之下虽壅之以黑坟暖之以春日犹不救于枯槁而何暇繁育哉夫树犹亲戚土犹士民建置不久则轻下慢上平居犹惧其离叛危急将若之何是以圣王安而不逸以虑危也存而设备以惧亡也故疾风卒至而无摧拔之忧天下有变而无倾危之患矣
　　呉大帝黄武七年孙虑封建昌侯后二年丞相顾雍等奏虑性聦体逹所尚日新北方近汉宜进爵称王帝未许乆之尚书仆射【缺】存上防曰帝王之兴莫不褒崇至亲以光羣后故鲁卫于周宠冠诸侯髙帝五王封列于汉所以藩屏本朝为国镇卫建昌侯虑禀性聪敏才兼文武于古典制宜正名号陛下谦光未肯如旧羣寮大小咸用于邑方今奸寇恣睢金鼓未弭腹心爪牙惟亲与贤輙与丞相雍等议咸以虑宜为镇军大将军授任偏方以光大业
　　黄武中南鲁二宫初立尚书仆射是仪以本职领鲁王傅仪嫌二宫相近切乃上疏曰臣窃以鲁王天挺懿徳兼资文武当今之宜宜镇四方为国藩辅宣扬徳美广耀威灵乃国家之良规海内所瞻望但臣言辞鄙野不能究尽其意愚以二宫宜有降杀正上下之序明教化之本
　　晋武帝时议郎段灼陈时宜曰臣闻天时不如地利地利不如人和三里之城五里之郭圜围而攻之有不克者此天时不如地利城非不髙池非不深谷非不多兵非不利委而去之此地利不如人和然古之王者非不先推恩徳结固人心人心茍和虽三里之城五里之郭不可攻也人心不和虽金城汤池不能守也臣推此以广其义舜弹五之琴咏南风之诗而天下自理由尧人可比屋而封也曩者多难奸雄屡起搅乱众心刀锯相乗流死之孤哀声未絶故臣以为陛下当深思逺念杜渐防萌弹琴咏诗垂拱而已其要莫若推恩以协和黎庶故推恩足以保四海不推恩不足以保妻子是故唐尧以亲睦九族为先周文以刑于寡妻为急明王圣主莫不先亲后疎自近及逺臣以为太宰司徒卫将军三王宜留洛中镇守其余诸王自州征足任者年十五以上悉遣之国为选中郎傅相才兼文武以辅佐之听于其国缮脩兵马广布恩信必抚下犹子爱国如家君臣分定百世不迁连城开地为晋鲁卫所谓磐石之宗天下服其彊矣虽云割地譬犹嚢漏贮中亦一家之有耳若虑后世强大自可豫为制度使得推恩以分子弟如此则枝分叶布稍自削小渐使转至万国亦后世之利非所患也昔在汉世诸吕自疑内有朱虚东牟之亲外有诸侯九国之彊故不敢动摇于今之宜诸侯彊大是为太山之固非我族其心必异而魏法禁锢诸王亲戚隔絶不祥莫大焉间者无故又分天下立五等诸侯上不象贤下不议功而是非杂揉例受茅土似权时之宜非经乆之制将遂不改此亦烦扰之人渐乱之阶也夫国之兴也由于九族亲睦黎庶协和其衰在于骨肉防絶百姓离心故夏邦不安伊尹归殷殷邦不和吕氏入周殷监在于夏后去事之诫诚来事之鉴也咸宁三年卫将军杨珧等建议以为古者封建诸侯所以藩卫王室今诸王公皆在京师非扞城之义又异姓诸将居邉宜参以亲戚帝乃诏诸王各以户邑多少为三等大国置三军五千人次国置二军三千人小国一军一千一百人诸王为都督者各徙其国使相近东晋元帝时后军将军应詹上疏陈便宜曰先王设官使君有常尊臣有定卑上无茍且之志下无觊觎之心下至亡秦罢侯置守本替末陵纲纪废絶汉兴虽未能兴复旧典犹杂建侯守故能享年享世殆参古迹今大荒之后制度改创宜因斯防厘正宪则先举盛徳元功以为封首则圣世之化比隆唐虞矣
　　后魏大武帝时方士祁纎奏立四王以日东西南北为名欲以致祯吉除灾异诏司徒崔浩与学士议之浩对曰先王建国以作藩屏不应假名以为其福夫日月运转周歴四方京都所居在于其内四王之居实奄邦畿名之则逆不可承用
　　孝明帝时诏访寃屈光禄大夫右丞张普惠上疏曰诗称文王孙子本支百世易曰大君有命开国承家皆所以明徳睦亲维城作翰汉祖封爵之誓曰使黄河如带太山如砺国以永存爰及苖裔又申之以丹书之信重之以白马之盟其以彊大分王罪犯蹙邑者盖有之矣未闻父基子构世载忠贤一死一削用为恒典者也故尚书令臣肇未能逺稽古义近究成防以初封之诏有亲王二千户始蕃一千户二蕃五百户三蕃三百户谓是亲疎世减之法又以开国五等有所减之言以为世减之趣遂立格奏夺称是髙祖本意仍被防可差谬之来亦已甚矣遂使勲亲懐屈幽显同寃纷讼弥年莫之能息臣輙逺研防格深穷其事世变减夺今古无据又寻诏书称昔未可采今始列璧【疑】岂得混一内分天地也故乐良乐安同蕃异封广阳安丰属别户等安定之嫡邑齐亲王河间戚近更従蕃食是乃太和降防初封之伦级勲亲兼树非世减之大验者也博陵袭爵亦在泰和之年时不世减以父尝全食足户充本同之始封减从今式如此则减者减其所足之外足者足其所减之内减足之防乃为所贡所食耳欲使诸王开国弗专其民赋役之差贵贱有等盖准拟周礼公侯伯子男贡税之法王食其半公食三分之一侯伯四分之一子男五分之一是以新兴得足充本清渊吏多减户故始封承袭俱称所减减谓减之以贡食谓食之于国斯实髙祖霈然之诏减实之理圣明自释求之史帛犹有未尽时尚书臣琇疑减足之参差防又判之以开训所减之防可以不疑于世减矣而臣肇弗稽徃事曰五等有所减之格用为世减之法以王封有亲疎之等谓是代削之条妄解成防雷同世夺以此毒天下民其従乎故太傅任城文宣王臣澄枢弼累朝识洞今古为尚书之日殷勤执请孜孜于重议被防不许于此遂停又律罪例减及先帝之缌麻令给亲恤止当世之有服律令相违威泽异品使七庙曽不治未恤嫡封则爵禄无穷支庶则属内贬絶仪刑作孚亿兆何观夫一人吁嗟尚曰亏治今诸王五等各称其寃七庙之孙并讼其切陈诉之按盈于省曹朝言巷议咸云其苦恐非先王所以建万国亲诸侯睦九族之义也臣猥忝今任于兹五年推寻防格谓无世减之理请近遵髙祖减食之谟逺循百代象贤之诰退由九伐进从九仪则刑罚有伦封不虚黜斯乃文王所以克慎不敢侮于鳏寡而况于公侯伯子男乎今防访寃滞愚以此为大者求寻光锡之诏并诸条格所夺所请事事穷审诸王开国非犯罪削夺者并求还复其昔尝全食足户充本减従令式者従前则力多于亲懿全夺则减足之格不行愚谓禄力并应依所封之食而食之若是则力少蕃王粟帛仍本户邑虽盈之减两秦既有全食足户之异故不得同于新封之力耳亲恤所裒请依律断伏惟亲亲尊贤位必功立尊贤以司民可不慎乎亲亲以睦族其可弃乎如脱蒙允求以防判为始其前来吏秩悉年久不追
　　隋髙祖践阼命奉车都尉于宣敏抚慰巴蜀及还上疏曰臣闻开磐石之宗汉室于是惟永建维城之固周祚所以灵长昔秦皇置牧守而罢诸侯魏后昵谄邪而疎骨肉遂使宗社移于他族神器传于异姓此事之明甚于观火然山川设险非亲勿居且蜀土沃饶人物殷阜西通卭僰南属荆巫周徳之衰兹土遂成戎首炎政失御此物便为祸先是以明者防于无形治者制其未乱方可庆隆万世年逾七百伏惟陛下日角龙顔膺乐推之运参天贰地居揖让之期亿兆宅心百神受职理须树建蕃屏封植子孙继周汉之宏图改秦魏之覆轨抑近习之权势崇公族之本支但三蜀三齐古称天险分王戚属今正其时若使利建合宜封树得所巨猾息其非望奸臣杜其邪谋盛业鸿基同天地之长乆英声茂实齐日月之照临臣虽学谢多闻然情深体国輙申管见战灼惟深帝嘉纳之
　　唐太宗即位初上皇欲彊宗室以镇天下自三従昆弟以上虽童孺皆为王上问羣臣徧封宗子于天下利乎封徳彛以为令封爵太广恐非所以示天下至公上曰然朕为天子所以养百姓也岂有劳百姓以养已之宗族乎降封宗室郡王皆为县公
　　贞观十一年太宗以周封子弟八百余年秦罢诸侯二世而灭吕后欲危刘氏终赖宗室获安封建亲贤当是子孙长久之道乃定制以子弟荆州都督荆王元景安州都督呉王恪等二十一人又以功臣司空赵州刺史长孙无忌尚书左仆射宋州刺史房龄等一十四人并为世袭刺史礼部侍郎李百药奏论以駮世封事曰臣闻经国庇民王者之常制尊主安上人情之大方思闻理定之规以长世之业万古不易百虑同归然命厯有賖促之殊邦家有理乱之异遐观载籍论之详矣咸云周过其数秦不及期存亡之理在于郡国周氏以鉴夏殷之长久遵皇王之并建维城磐石深根固本虽王纲弛废而枝榦相持故使逆节不生宗祀不絶秦氏背师古之训弃先王之道翦华恃险罢侯置守子弟无尺土之邑兆庶罕共理之忧故一夫号呼而七庙隳圯臣以为自古皇王君临宇内莫不受命上册名帝箓缔搆遇兴王之运殷忧属啓圣之期虽魏武携养之资汉髙徒役之贱非止意有觊觎推之亦不能去也若其狱讼不归菁华已竭虽帝尧之光被四表大舜之上齐七政非止情存揖让守之亦不可焉以放勲重华之徳尚不能克昌厥后是知祚之长短必在于天时政或兴衰有关人事隆周卜世三十卜年七百虽沦胥之道斯极而文武之器尚存斯鼎之祚已悬定于杳防也至使南征不反东迁避逼禋祀阙如郊畿不守此乃陵夷之渐有累于封建焉暴秦运距闰余数终百六受命之主徳异禹汤继世之君才非啓诵借使李斯王绾之辈咸开四履将闾子婴之徒俱啓千乘岂能逆弟子之勃兴抗龙顔之基命者也然则得失成败各有由焉而著述之家多守常辙莫不情忘今古理蔽浇淳欲以百王之季行三代之法天下五服之内尽封诸侯王畿千里之间俱为采地是则结绳之化行虞夏之朝用象刑之典治刘曹之末纪纲弛紊断可知焉锲船求劔未见其可胶柱成文弥多所惑徒知问鼎请隧有惧勤王之师白马素车无复藩维之援不悟望夷之衅未堪羿浞之灾髙贵之殃宁异申胥之酷此乃钦明昏乱自革安危固非守宰公侯以成兴废且数世之后王室浸微始自藩屏化为仇敌家殊俗国异政强陵弱众暴寡疆彼此干戈侵伐狐骀之役女子尽髽卲陵之师只轮不反斯盖畧举一隅其余不可胜数陆士衡方规规然云嗣王要其九鼎凶族据其天邑天下晏然以治待乱何斯言之谬也而设官分职任贤使能以循良之才膺共治之寄刺举分竹何世无人至使地或呈祥天不爱宝民称父母政比神明曹元首区区然称与人共其乐者必急其忧与人同其安者必拯其危岂容以为侯伯则同其安危任之牧宰则殊其忧乐何斯言之妄也封君列国籍其门资忘其先业之艰难轻其自然之崇贵莫不世増淫虐代益骄侈离宫别馆切汉凌云或形人力而将尽或召诸侯而共乐陈灵则君臣悖礼共侮徴舒卫宣则父子聚麀终诛寿朔乃云为己思治岂若是乎内外羣官选自朝廷擢士庶以任之澄水镜以鉴之年劳优其阶品考绩明其黜陟进取事切砥砺情深或俸禄不入私门妻子不之官舎班条之贵食不举火剖符之重衣惟补葛南阳太守敝布囊身莱芜县长凝尘生甑专知为利图物何其爽欤总而言之爵非世及用贤之路斯广民无定王附下之情不固此乃愚智所辨安可惑哉至如灭国弑君乱常干纪春秋二百年间畧无宁嵗次睢【上音雌下音疽】咸秩遂用玉帛之君鲁道有荡每等衣裳之防从使西汉哀平之际东洛桓灵之时下吏淫暴必不至此为政之理可以一言蔽焉伏惟陛下握纪御天应期啓圣救亿兆之焚溺扫氛祲于寰区创业垂统配二仪以立徳发号施令妙万物而为言独照宸永懐前古将复五等而脩旧制建万国以亲诸侯窃以汉魏已还余风之弊未尽勲华既徃至公之道斯革况晋氏失御防县崩离后魏乗时华夷杂处重以关河分阻呉楚悬隔习文者学长短縦横之术习武者尽干戈战争之心毕为狙诈之阶弥长浇浮之俗开皇在运因借外家驱御羣英任雄猜之数坐移明运非克定之功年逾二纪人不见徳及大业嗣立世道交丧一人一物扫地将尽虽天縦神武削平寇虐兵威不息劳心未康自陛下顷顺圣慈嗣膺宝歴情深致理综覈前王虽至道无名言象所絶畧陈梗槩实所庶几爱敬蒸蒸劳而不倦大舜之孝也访安内防亲尝御膳文王之徳也毎宪司谳罪尚书奏狱大小必察枉直咸举以断趾之法易大辟之刑仁心隠恻贯彻幽显大禹之泣辜也正色直言虚心受纳不简鄙讷无弃刍荛帝尧之求谏也奨名教劝励学徒既擢明经于青紫将升硕儒于卿相圣人之善诱也羣臣以宫中暑湿寝膳或乖请移御髙明营一小阁遂惜家人之产竟抑子来之愿不吝隂阳之感以安卑陋之居顷嵗霜俭普天饥馑丧乱甫尔仓廪空虚圣情矜愍劝加赈恤竟无一人流离道路犹且食惟藜藿乐彻簨虡言必凄动貎成癯瘦公旦喜于重译文命矜其即序陛下毎见四夷欵附万里归仁必退思进省凝神动虑恐妄劳中国以求逺方不籍万古之英声以存一时之茂实心切忧劳迹絶逰幸毎旦视朝听受无倦智周于万物道济于天下罢朝之后引进名臣讨论是非备尽肝膈惟及政事更无异词才日昃必命才学之士赐以清闲髙谈典籍杂以文咏间以言乙夜忘疲中宵不寐此之四道独迈徃初斯实生民以来一人而已兹风化昭示四方信可以期月之间弥纶天壤而淳粹尚阻浮诡未移此由习之永久难以卒变请待雕琢成器以质代文刑措之教一行登封之礼云毕然后定疆理之制议山河之赏未为晚焉易称天地盈虚与时消息况于人乎美哉斯言也中书舎人马周又上疏曰伏见诏书令宗室勲贤作镇藩部贻厥子孙嗣守其政非有大故无或黜免臣窃惟陛下封植之者诚爱之重欲其裔承守为国无疆可使世官也何则以尧舜之父犹有朱均之子况下此已还而欲以父取子恐失之逺矣傥有孩童嗣职万一骄逸则兆庶被其殃而国家受其败政欲絶之也则子文之理犹在政欲留之也而栾黡之恶已彰与其毒害于见存之百姓则宁使割恩于己亡之一臣明矣然则向所谓爱之者乃适所以伤之也臣谓宜赋以茅土畴其户邑必有材行随器方授则翰翮非强亦可以获免尤累昔汉光武不任功臣以吏事所以终全其世者良由得其术也愿陛下深思其宜使夫得奉天恩而子孙终福禄也太宗并嘉纳其言于是竟罢子弟及功臣世袭刺史也
　　太宗问左仆射萧瑀朕欲长保社稷柰何瑀曰三代有天下所以能长乆者封建诸侯以为藩屏秦置守令二世而絶汉分王子弟享国四百年魏晋废之亡不旋跬此封建之有明效也帝纳之始议封建
　　太宗令羣臣议封建魏徴议曰若封建诸侯则卿大夫咸资俸禄必致厚敛又京畿赋税不多所资畿外若尽以封国邑经费顿阙又燕秦赵代俱带外夷若有警急追兵地内难以犇赴
　　宋神宗时苏颂上论王公封爵故事防曰唐令王正一品嗣王郡王国公从一品正元二年五月勅御史中丞窦参等奏文武官辞见宴集请依天寳三年礼部详定勅亲王嗣王任卑官职事仍依王品郡王任三品以下职事者在同阶品上自外无文武官者嗣王在太子太保下郡王次之国公在正三品下郡公在从三品下县公在正四品下正元四年五月勅御史中丞窦参等奏文武官辞见爵虽髙官或下列于上官之上非制也自今已后宜列于本官班之上正元二十一年五月勅御史台奏准公式令诸文武官朝叅行立各依本职事官品为叙縁有检校官髙职事卑及嗣王郡王任职事官髙卑不等今请应检校仆射及尚书以上及嗣王郡王任职事官者一切在职事本品之上【已上书见礼阁新仪】国朝故事惟亲王恩礼优异外余郡王嗣王国公郡公县公皆无异礼惟立班在本官之上又唐诸侯王薨子得袭封为嗣王【永徽元年濮王泰薨立其子欣为嗣濮王垂拱初章懐太子贤薨授其子守礼太子洗马为嗣雍王】嗣王薨子皆袭封【嗣韩王纳官至员外祭酒卒以其子璩为韩王国于员外司业】有不袭封者【嗣曹王臯薨子道古为朝官不袭封】有降爵为公侯者【荆王元景坐法贬死追封沈黎王以渤海王子长沙嗣仍降为侯嗣楚王灵防薨子福嗣降爵为公】有初但为嗣后数年乃封嗣王者【嗣舒王津天寳二年卒子藻嗣至天寳九载封嗣舒王】有由嗣王而迁郡王者其带职事官有为国子员外祭酒司业者【韩王纳并子璩之】有加银青阶者【景龙四年嗣郑王希言等一十四人并加银青光禄大夫】有为诸卫将军者【嗣霍王晖开元中左千牛员外将军】有为员外洗马者【嗣徐王茷卒子延年除员外洗马为嗣徐王】有为宗正卿及州郡上佐官者皆出朝廷一时之命即无定制【其恩礼厚薄以封户多少为限中叶以后封户皆为虚名今所不用】本朝未有嗣王之号若欲封拜谓宜先委礼官及两省参详定制然后行之
　　哲宗时宣徳郎华镇上言曰世或有谓周以封建而天下强其弊也陵夺秦以郡县而天下弱其弊也土崩汉封同姓矫枉过正数十年间七国内向孝武分析侯国削弱已甚强臣无惮坐移鼎唐重方镇浸以强大久而不变至于灭亡因谓法有必弊国有定势法弊而势偏不知矫革数十年之后则患不可支矣是果然乎抑亦未然乎夫汉初列国过制孝文盛时贾生已患之矣厥后诸侯微弱不与政事武宣之间已与哀平时矣唐世方镇强大天寳末年范阳干纪不在数世之后彼制置之失者也祸乱之几其初皆已暴见第未有强者发之尔茍有强者则如范阳之起于天寳此贾傅所谓火未及燃者也是岂百年之形势哉不足引以为论至于周室封建秦人郡邑亦非所以制国势之强弱定脩短之期数者也试粗言之周建万国亲贤并任列爵惟五分土惟三大者无不掉之势小者有自全之力维之以法统之以道率职有功则庆赏必至犯分陵制则刑诛随之方其盛时如指臂之附支体莫见陵夺之渐也后世浸强不可制役者由天子失道王法不行征法自专并吞无禁縦之使大也使穆王无耄荒之政夷王无下堂之失厉王无板荡之风幽王无淫昏之行守文武之成法无所失坠虽万世如成康之隆可矣何陵夺之有哉若曰封建之势必至于强不可制厉王之时诸侯已强大矣宣王将不能复防于东都因其力以南征北伐复文武之业矣秦置郡邑守令分治汉家因之与侯国并建文景而上诸侯强大僭乱不轨无屏翰之益孝武而下列国防弱等于郡邑无磐石之势东京郡国轻重相若不足以维持然而两汉用之四百余年天下安宁不见土崩之弊秦人所以二世而亡者频征逺戍厚赋重役人不见徳而惟繁苛惨切之痛以失天下之心也由始皇二世之道而为政虽建万国亲诸侯殆无救于乱亡若曰郡县之势必至于孤弱而土崩文景武宣世祖明章之时将不能康民阜物讲道息刑比隆成周之盛矣由是言之天下有道封建郡邑皆足以底平治而保无患天下无道封建则陵夺郡邑则土崩制国之势果在封建乎在郡县乎人主务隆道而已主道世隆则天下世治俯而师二汉文景明章之主也仰而遵商周汤武成康之君也尚何土崩陵夺之有哉汤之法非不善也传之五世至小甲而商道衰文武之法非不善也传之四世至昭王而王室弱西汉之法不美于三代也传之七世至宣帝而愈盛东汉之法不劣于西京也传之四世至和帝而浸防唐之法亦二汉之比也传之四世至中宗而防其寳圣贤不世主道弗隆则禹汤文武之法不过一再传而衰防中智之君继世有为振隆主道则髙祖孝文之法行六七世而愈盛盖安其位而忘危者天下虽甚安而危常及之保其存而忘亡者天下虽甚固而亡常及之有其治而忘乱者天下虽甚治而乱常及之夏商之君保有成业而不知惧轻为逸豫而重为兴造轻为逸豫则多过失重为兴造则鲜功徳功徳不见而过失日加危乱防亡之所由至也西汉之主不忘危乱而知自勉轻为兴造而重为逸豫轻为兴造则有功徳重为逸豫则无过失过失不作而功徳日增治安存固之所由至也国家艺祖以成汤之勇智周武之圣徳受天休命戡定大业身及太平纪纲法度经制施设之方所以埀裕贻谋者固已跨絶汉唐简杂之术兼该四代久大之美矣太宗平晋征燕王业大定敦崇教化光济丕烈真宗緫文武之两端合威徳以并用震叠殊俗协和中夏礼乐既备然后告成岱宗祈谷后土垂拱乎法宫之中明堂之上味广成之训师黄帝之治以清静无为涵养天下仁宗检身以俭抚民以慈敬赏慎罚视之如赤子生而不伤厚而不困扶而不危节而不尽举三王之善政以宠天下四十余年生灵熈熈如在春台之上英宗挺睿哲之资知人间之利病即位之日振权纲修法度慨然有兴造之意虽享国未久而规模宏逺矣神宗继文考之志述文考之事宵衣旰食厉精庶政发明道术讲修武备制作日新典章咸举表饰治具奋扬声采炳炳然三代之文物澟澟然中夏之威棱帝王事业益可观矣今慈母与陛下复以仁恕忠厚之徳济之神圣相承兢兢业业视已治如未治视已安如未安克艰克勤世有兴作故百三十余嵗而主道益隆天下益治三代之盛未之有矣考之以古准之以今国之强弱盛衰本无形势之可定顾人主之徳何如尔人主务明徳以隆道隆道而盛大之业固矣区区形势之论何足道哉
　　知太常礼院刘攽上奏曰臣等伏见周礼封爵诸侯皆有命书典防又有约剂书于宗彛及汉封功臣亦有丹书铁契藏之宗庙诚以封爵之事传世无穷不可不慎重其礼且以防后世之争辨也本朝庆歴中始为诸王置后传袭其时上恩虽厚而有司典防不备约束不明昨因邢国公世永亡殁冀王越王两宫争讼寻求故事以断是非自中书宗正寺礼院史院皆无文书可以讨论然亦非有司有所坠失也臣等以谓诸宫传袭封国者甚多今不为造作约束恐后日常有纷竞不已宗室争辨薄义伤化甚非美事本朝制度虽不尽用三代自当因宜立宪着为律令使可遵守藏之大宗副在中书太史礼官贰之合于周礼之宗彛约剂汉氏之丹书铁契传示无穷于体甚便欲望朝廷特赐详酌下礼官等叅议施行
　　毕仲防上言曰圣人治天下其经制不啻万事而万事之中其经制有大且重者二焉曰封建曰郡县也由商周以上知封建之利而不知郡县之为利也由秦汉而下知郡县之利而不知封建之为利也好古者喜封建而趋时者脩郡县是以王通称郡县之治不知其用子厚谓封建非圣人之意而汤武不得已是好古趋时之説不同也然世更数十或治或乱或强或弱或久或促未有能出此二者之经制也故封建则为诸侯郡县则为牧守诸侯则其势重牧守则其势轻今知势轻之易御而不知势重之易治此子厚所以惑封建不如郡县者也夫三代之上诸侯之势非不重也三代而下牧守之势非不轻也然至于末世晚路则皆归于乱亡是故不系于势轻势重而系于为上者善恶得失也为上者事善而得则势虽重不敢怙重而逆也为上者事恶而失则势虽轻不肯守轻而顺也二者之路其如一然其治则郡县之势不若封建而乆且完也以久完之势而终亦有弊者是皆失封建之本意也昔唐虞之封建世传万国不知有封建之弊也商之封建世传千七百有余国亦不知有封建之弊也周之封建世传八百国而后卒有封建之弊非封建之罪也为上者不善而封建之意已失也故其始则国裂八百益衰则并为数十又并而为十二又并而为九又并而为六遂皆并于秦而周始亡矣使周无甚愚之主而不失封建之本意制八百国之众而不使相并始有相并则代而更封之国众而易治力小而易御则封建安有不善哉不然则秦取李斯之议去天下诸侯分为三十六郡置郡守与尉监二世而易姓者郡县不如封建一也汉以同姓异姓杂建为诸侯郡守因主父之説又以计弱同姓故社稷夺于王氏郡县不如封建二也自魏而下尽刬封建之迹一以郡县为治郡县之力不足计其强弱故未有不夺于强臣者是郡县不如封建三也岂惟郡县之势不如封建哉唐自天寳以后常变郡县为藩镇而大借其权矣及正元之间藩镇节度势强而力骄故无朝贡之礼无生杀之情天子为赐铁劵尚宗室而无益也以诏削以兵征而无功也无封建之益而有封建之祸是方镇亦不如封建之效也且外强者封建也外弱者郡县也外强则患生于外外弱则患生于内患生于外者内可以制而祸遟患生于内者外不可制而祸速然则封建可以制外患而郡县不可以制内祸也何以知封建之可以制外患也封建者为诸侯诸侯者为国国则有君也有臣也有士民也有邻国也有上下相维左右相持畏义而不敢易动也易动则臣或不従也士民或不信也邻国或不听也不従则深谏不信则上告不听则力御如封建不失其本意国众而势小有易动者以天子之师因其深諌上告力御之一端则易制矣是故知封建之可以制外患也何以知郡县之不可以制内祸也郡县者为牧守牧守者为外臣外臣则无大势也无专兵也无擅制也内有强臣之变变而不知知而不敢擅动强臣以牧守之权不足忌于外于内则日月劘削朝夕用力而已矣是故知郡县之不可以制内祸也不徒有可制不可制之形且又有可治不可治之实焉故封建则经界易均税赋易平谷禄易分官吏易择兵民易立郡县则经界不能均税赋不能平谷禄不能分官吏不能择兵民不能立是又可治不可治之实也是以二者之势始则同归于无事而封建归可治也末则同归于乱亡而封建归可久也如上得其本意而善守则可久之患亦无有也故可久之患生于上失其本意而不善守如不善守则虽郡县乱愈速也是郡县不如封建之明説也今夫常人之家必凿其井矣是井者家家不可无而有不可益者也使或有狂子蹈之而死则井非徒无益亦有损矣然不以狂子之蹈而废井者知非井罪也今以诸侯之不顺不责上不能守其本意而责封建是由并溺狂子不责狂子之蹈而废井也岂不过哉若夫方镇则最无説也小其权则与郡县无异而不足以蔽难大其权则徒有封建之势而无君臣民庶邻国之畏此唐亡之计而五代求祸之途也今国家上鉴三代之封国二汉之杂建秦魏晋周隋之郡县唐五代之方镇而方镇患又切而近故痛絶方镇节度无益之势而使京官朝吏皆得出长郡县至于百年无事矣信得其道也然今或意州县之权轻而东南不可不虑者非徒事未然也前日贝州之役智髙之军是权轻之害东南之祸已效者也今必欲变更则莫若封建必欲因循则莫若郡县方镇之患则已去矣然封建之势非四夷无虑畜积丰富兵力盛强臣有异姓之良同姓之贤则不可暴去郡县之久制而卒为也若守郡县之常法则弊不生于今日必成于后世不可不改也为今之防若以贵臣之贤者然后出为守以宗属之贤者然后封为侯如皇汉之杂建而大不使至七国之强小不使如长沙之弱京官朝吏更为令丞而佐治之是变更而不暴因循而有改者也及乎四夷益服积储益富兵力益众良臣贤戚益众然后大割而众建以天下为千国上立其法而守其全恩结兵御不使有能相并者是万世之计而得其本意也














　　歴代名臣奏议卷一百四
　　钦定四库全书
　　歴代名臣奏议卷一百五
　　明　杨士竒等　撰
　　仁民
　　周文王作灵台及为池沼掘地得死人之骨吏以闻于文王文王曰更葬之吏曰此无主矣文王曰有天下者天下之主也有一国者一国之主也寡人固其主又安求主遂令吏以衣冠更葬之天下闻之皆曰文王贤矣泽及朽骨又况于人乎或得寳以危国文王得朽骨以喻其意而天下归心焉
　　文王问于吕望曰为天下若何对曰王国富民覇国富士仅存之国富大夫亡道之国富仓府是谓上溢而下漏文王曰善对曰宿善不祥是日也发其仓府以振鳏寡孤独
　　武王问于太公曰治国之道若何太公对曰治国之道爱民而已曰爱民若何曰利之而勿害成之勿败生之勿杀与之勿夺乐之勿苦喜之勿怒此治国之道使民之义也爱之而已矣民失其所务则害之也农失其时则败之也有罪者重其罚则杀之也重赋敛者则夺之也多徭役以罢民力则苦之也劳而扰之则怒之也故善为国者遇民如父母之爱子兄之爱弟闻其饥寒为之哀见其劳苦为之悲
　　武王克殷召太公而问曰将柰其士众何太公对曰臣闻爱其人者兼屋上之乌憎其人者恶其余胥咸刘厥敌使靡有余何如王曰不可太公出邵公入王曰为之柰何邵公对曰有罪者杀之无罪者活之何如王曰不可邵公出周公入王曰为之柰何周公曰使各居其宅田其田无变旧新唯仁是亲百姓有过在予一人武王曰广大乎平天下矣凡所以贵士君子者以其仁而有徳也
　　鲁哀公问政于孔子对曰政有使民富且夀哀公曰何谓也孔子曰薄赋敛则民富无事则逺罪逺罪则民夀公曰若是则寡人贫矣孔子曰诗云恺悌君子民之父母未见其子富而父母贫者也
　　齐桓公之平陵见家人有年老而自养者公问其故对曰吾有子九人家贫无以妻之吾使佣而未返也桓公取外御者五人妻之管仲入见曰公之施惠不亦小矣公曰何也对曰公待所见而施惠焉则齐国之有妻者少矣公曰若何筦仲曰令国丈夫二十而室女子十五而嫁
　　公问管仲曰王者何贵曰贵天桓公仰而视天管仲曰所谓天者非谓苍苍莽莽之天也君人者以百姓为天百姓与之则安辅之则彊非之则危背之则亡诗云人而无良相怨一方民怨其上不遂亡者未之有也景公覩婴儿有乞于途者公曰是无归夫晏子对曰君存何为无归使养之可立而以闻
　　公游于夀宫覩长年负薪而有饥色公悲之喟然叹曰令吏养之晏子曰臣闻之乐贤而哀不肖守国之本也今君爱老而恩无不逮治国之本也公笑有喜色晏子曰圣王见贤以乐贤见不肖以哀不肖今请求老弱之不养鳏寡之不室者论而供秩焉景公曰诺于是老弱有养鳏寡有室
　　公甞赏赐及后宫文绣被台榭菽粟食鳬鴈出而见殣谓晏子曰此何为死晏子对曰此馁而死公曰嘻寡人之无徳也何甚矣晏子对曰君之徳着而彰何为无徳也景公曰何谓也对曰君之徳及后宫与台榭君之玩物衣以文绣君之鳬鴈食以菽粟君之营内自乐延及后宫之族何为其无悳也顾臣愿有请于君由君之意自乐之心推而与百姓同之则何殣之有君不推此而苟营内好私使财货偏有所聚菽粟布帛腐于囷府惠不遍加于百姓公心不周乎国则桀纣之所亡也夫士民之所以叛由偏之也君如察臣婴之言推君之盛徳公布之于天下则汤武可为也一殣何足恤哉
　　邾文公卜徙于绎史曰利于民不利于君君曰苟利于民寡人之利也天生烝民而树之君以利之也民既利矣孤必与焉侍者曰命可长也君胡不为君曰命在牧民死之短长时也民苟利矣吉孰大焉遂徙于绎楚人有献鱼楚王者曰今日渔获食之不尽卖之不售弃之又惜故来献也左右曰鄙哉辞也楚王曰子不知渔者仁人也盖闻囷仓粟有余者国有饿民【一本作下民多饥】后宫多幽女者下民多旷夫余衍之蓄聚于府库者境内多贫困之民皆失君人之道故厨庖有肥鱼廐有肥马民有饿色是以亡国之君藏于府库寡人闻之久矣未能行也渔者知之其以此谕寡人也且今行之于是乃遣使恤鳏寡而存孤独出仓粟发币帛而振之汉髙祖十二年相国萧何为民请曰长安地狭上林中多空地弃愿令民得入田毋收槀为禽兽食上大怒曰相国多受贾人财物乃为请吾苑乃下相国廷尉械系之数日王卫尉侍前问曰相国何大罪陛下系之暴也上曰吾闻李斯相秦皇帝有善归主有恶自与今相国多受贾竖金而为民请吾苑以自媚于民故系治之王卫尉曰夫职事苟有便于民而请之真宰相事陛下奈何乃疑相国受贾人钱乎且陛下距楚数嵗陈豨黥布反陛下自将而往当是时相国守关中揺足则关以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也髙帝不怿是日使使持节赦出相国
　　武帝拜卜式为中郎式初不愿为郎上曰吾有羊在上林中欲令子牧之式既为郎布衣草蹻而牧羊嵗余羊肥息上过其羊所善之式曰非独羊也治民亦犹是矣以时起居恶者辄去毋令败羣上竒其言欲试使治民拜缑氏令缑氏便之
　　魏文帝时御史大夫王朗上防曰兵起以来三十余年四海荡覆万国殄瘁赖先王芟除寇贼扶育孤弱遂令华夏复有纲纪鸠集兆民于兹魏土使封鄙之内鸡鸣狗吠达于四境蒸庶欣欣喜遇升平今逺方之寇未賔兵戎之役未息诚令复除足以懐逺人良宰足以宣徳泽阡陌咸脩四民殷炽必复过于曩时而富于平日矣易称勑法书着祥刑一人有庆兆民赖之慎法狱之谓也昔曹相国以狱市为寄路温舒疾治狱之吏夫治狱者得其情则无寃死之囚丁壮者得尽地力则无饥馑之民穷老者得仰食仓廪则无馁饿之殍嫁娶以时则男女无怨旷之恨胎养必全则孕者无自伤之哀新生必复则孩者无不育之累壮而后役则幼者无离家之思二毛不戎则老者无顿伏之患医药以疗其疾寛繇以乐其业威罚以抑其强恩仁以济其弱振贷以赡其乏十年之后既笄者必盈巷二十年之后胜兵者必满野矣
　　明帝时杀禁地鹿者身死财产没官有能觉告者厚加赏赐廷尉髙柔上防曰圣王之御世莫不以广农为务俭用为资夫农广则谷积用俭则财畜畜财积谷而有忧患之虞者未之有也古者一夫不耕或为之饥一妇不织或为之寒中间已来百姓供给众役亲田者既减加顷复有猎禁羣鹿犯暴残食生苖处处为害所伤不赀民虽障防力不能御至如荥阳左右周数百里嵗畧不收元元之命实可矜伤方今天下生财者甚少而麋鹿之损者甚多卒有兵戎之役凶年之灾将无以待之惟陛下览先圣之所念愍稼穑之艰难寛放民间使得捕鹿遂除其禁则众庶永济莫不悦豫矣
　　柔又上防曰臣深思陛下所以不早取此鹿者诚欲使极蕃息然后大取以为军国之用然臣窃以为今鹿但有日耗终无从得也何以知之今禁地广轮且千余里臣下计无虑其中有虎大小六百头狼有五百头狐万头使大虎一头三日食一鹿一虎一嵗百二十鹿是为六百头虎一嵗食七万二千头鹿也使十狼日共食一鹿是为五百头狼一嵗共食万八千头鹿鹿子始生未能善走使十狐一日共食一子比至健走一月之间是为万狐一月共食鹿子三万头也大凡一嵗所食十二万头其雕鹗所害臣置不计以此推之终无从得多不如早取之为便也
　　吴大帝时徴役繁数重以疫疠民戸损耗行骑都尉骆统上防曰臣闻君国者以据疆土为彊富制威福为尊贵曜徳义为荣显永世为丰祚然财须民生彊赖民力威恃民势福由民殖悳俟民茂义以民行六者既备然后应天受祚保族宜邦书曰众非后无能胥以宁后非众无以辟四方推是言之则民以君安君以民济不易之道也今彊敌未殄海内未乂三军有无已之役江境有不释之备徴赋调数由来积纪加以殃疫死防之灾郡县荒虚田畴芜旷听闻属城民戸浸寡又多残老少有丁夫闻此之日心若焚燎思寻所由小民无知既有安土重迁之性且又前后出为兵者生则困苦无有温饱死则委弃骸骨不反是以尤用恋本畏逺同之于死每有徴发羸谨居家重累者先见输送小有财货倾居行赂不顾穷尽轻剽者则迸入险阻党就羣恶百姓虚竭嗷然愁扰愁扰则不营业不营业则致穷困致穷困则不乐生故口腹急则奸心动而携叛多也又闻民间非居处小能自供生产儿子多不起养屯田贫兵亦多弃子天则生之而父母杀之既惧干逆和气感动隂阳且惟陛下开基建国乃无穷之业也彊邻大敌非造次所灭疆场常守非朞月之戍而兵民减耗后生不育非所以歴逺年致成功也夫国之有民犹水之有舟停则以安扰则以危愚而不可欺弱而不可胜是以圣王重焉祸福由之故与民消息观时制政方今长吏亲民之职惟以办具为能取过目前之急少复以恩惠为治副称陛下天覆之仁勤恤之徳者官民政俗日以雕弊渐以陵迟势不可久夫治疾及其未笃除患贵其未深愿陛下少以万机余闲留神思省补复荒虚深图逺计育残余之民阜人财之用参曜三光等崇天地臣统之大愿足以死而不朽矣帝感统言深加意焉
　　嘉禾六年谢渊谢宏等各陈便宜欲兴利改作以事下上大将军右都防陆逊逊议曰国以民为本彊由民力财由民出夫民殷国弱民瘠国彊者未之有也故为国者得民则治夫之则乱若不受利而令尽用立効亦为难也是以诗叹宜民宜人受禄于天乞垂圣恩宁济百姓数年之间国用少丰然后更图
　　乌程侯皓徙武昌扬土百姓泝流供给以为患苦又政事多谬黎元穷匮左丞相陆凯上防曰臣闻有道之君以乐乐民无道之君以乐乐身乐民者其乐弥长乐身者其乐不久而亡夫民者国之根也诚宜重其食爱其民民安则君安民乐则君乐自顷年以来君威伤于桀纣君明暗于奸雄君惠闭于羣孽无灾而民命尽无为而国财空辜无罪赏无功使君有谬误之愆天为作妖而诸公卿媚上以求爱困民以求饶导君于不义败政于淫俗臣窃为痛心今隣国交好四邉无事当务息役养士实其廪库以待天时而更倾动天心搔扰万姓使民不安大小呼嗟此非保国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦所以亡天下者但坐赏轻而罚重政刑错乱民力尽于奢侈目于美色志浊于财寳邪臣在位贤哲隐藏百姓失业天下苦之是以遂有覆巢破卵之忧汉所强者躬行诚信听谏纳贤惠及负薪躬请岩穴广采博察以成其谋此往事之明证也近者汉之衰末三家鼎立曹失纲纪晋有其政又益州危险兵多精强闭门固守可保万世而刘氏与夺乖错赏罚失所君恣意于奢侈民力竭于不急是以为晋所伐君臣见虏此目前之明验也臣闇于大理文不及义智慧浅劣无复冀望窃为陛下惜天下耳
　　东晋孝武帝时豫章太守范上防曰臣闻道尚虚简政贵平静坦公亮于幽显流子爱于百姓然后可以经夷崄而不忧乗休否而常夷先王所以致太平如此而已今四境晏如烽燧不举而仓庾虚耗帑藏空匮古者使人嵗不过三日今之劳扰殆无三日休停至有残形翦髪以要复除生儿不复举养鳏寡不敢妻娶岂不怨结人鬼感伤和气臣恐社稷之忧积薪不足以为喻臣久欲粗啓所懐日复一日今当永离左右不欲令心有余恨请出臣所啓事付外详择
　　安帝时刘毅以防师乞觧任降为后将军寻转卫将军开府仪同三司江州都督毅上表曰臣闻天以盈虚为运政以损益为道时否而政不革人凋而事不损则无以救急病于己危拯涂炭于将絶自顷戎车屡骇干戈溢境所统江州以一隅之地当逆顺之冲自桓以来驱蹙残败至乃男不被养女无匹对迯亡去就不避幽深自非财殚力竭无以至此若不曲心矜理有所厘改则靡遗之叹奄焉必及夫设官分职军国殊用牧养以息务为大武畧以济事为先兼而领之盖出于权事因借既久遂似常体江州在腹心之内慿接扬豫藩屏所倚实为重复昔胡寇纵逸朔马临江抗御之宜盖权尔耳今江左区区戸不盈数十万地不逾数千里而统旅鳞次未获减息大而言之足为国耻况乃地在无虞而犹置军府文武将佐资费非要岂所谓经国大情扬汤去火者哉自州郡邉江百姓辽落如邮亭险阂畏阻风波转输往复恒有淹废又非所谓因其所利以济其弊者也愚谓宜觧军府移镇豫章处十郡之中厉简惠之政比及数年可有生气且属县凋散示有所存而役调送迎不得止息亦谓应随宜并合以简众费刺史庾悦自临莅以来甚有恤隐之诚且纲维不革自非纲目所理寻阳接蛮宜示有遏防可即州府千兵以助郡戍后魏太武帝时南州大水百姓阻饥尚书令钜鹿公刘洁奏曰臣闻天地至公故万物咸育帝王无私而黎民戴赖伏惟陛下以神武之姿绍重光之绪恢隆大业育济羣生威之所振无思不服泽之所洽无逺不懐太平之治于是而在自顷邉寇内侵戎车屡驾天资圣明所在克殄方难既平皆防酬锡勲髙者受爵功卑者获赏宠赐优崇有过古义而郡国之民虽不征讨服勤农桑以供军国实经世之大本府库之所资自山以东偏遇水害频年不收就食它所臣闻率土之濵莫非王臣应加哀矜以鸿覆育今南摧彊寇西败丑虏四海晏如人神协畅若与兆民共享其福则惠感和气苍生悦乐矣世祖从之于是复天下一嵗租赋
　　宣武帝时侍中源懐表奏曰景明以来北蕃连年灾旱高原陆野不任营殖唯有水田少可菑亩然主将参僚専擅腴美瘠土荒畴以给百姓因此困弊日月滋甚诸镇水田请依地令分给细民先贫后富若分付不平令一人怨讼者镇将已下连署之官各夺一时之禄四人已上夺禄一周北镇邉蕃事异诸夏往日置官全不差别沃野一镇自将已下八百余人黎庶怨嗟佥曰烦猥邉隅事尠实少畿服请主帅吏佐五分减二诏从之隋高祖以山东民多流冗遣使按检又欲徙民北实邉塞皇太子勇上书谏曰窃以导俗当渐非可顿革恋土懐旧民之本情波迸流离盖不获已有齐之末主闇时昏周平东夏继以威虐民不堪命致有迯亡非厌家乡愿为羁旅加以去年三方逆乱赖陛下仁圣区宇肃清锋刃虽屏疮痍未复若假以数嵗沐浴皇风迯窜之徒自然归本虽北夷猖獗尝犯邉烽今城镇峻峙所在严固何待迁配以致劳扰臣以庸虚谬当储贰寸诚管见輙以尘闻上览而嘉之
　　唐太宗即位初民部尚书裴矩奏民遭突厥暴践者戸请给绢一匹上曰朕以诚信御下不无虚有存恤之名而无其实戸有大小岂得雷同给赐乎于是计口为率贞观中上谓侍臣曰凡事皆须务本国以人为本人以衣食为本凡营衣食以不失时为本夫不失时者唯在人君简静乃可致耳若兵戈屡动土木不息而欲不夺农时其可得也王珪曰昔秦皇汉武外则穷极兵戈内则崇侈宫室人力既竭祻难遂兴彼岂不欲安人乎失所以安人之道也亡隋之辙殷鉴不逺陛下亲承其知所以易之然在初则易终之实难伏愿慎终如始方尽其美太宗曰公言是也夫安人宁国唯在于君君无为则人乐君多欲则人苦朕所以抑情损欲尅已自励耳帝又尝谓黄门侍郎王珪曰隋开皇十四年大旱人多饥乏是时仓库盈溢竟不许赈给乃令百姓逐粮隋文不怜百姓而惜仓库比至末年计天下储积得供五六十年帝恃此富饶所以奢华无道遂致亡灭帝失国盖亦由其父凡理国者务积于人不在盈其仓库古人云百姓不足君孰与足但使仓库可备凶年何须储蓄后嗣若贤能自保其天下如其不肖多积仓库徒益其奢侈危亡之本也
　　太宗曰隋炀帝求觅无已内则淫荡于声色外则勦人以黩武遂至灭亡朕覩此但以清静抚之今百姓自言安乐岂知朕之力也魏徴对曰尧舜击壌而歌亦云帝力何有于我哉只将此事以为太平百姓亦不知由主上安之也太宗曰朕今安养百姓岂求其知但论理乱在时君耳徴对曰此事非知之难终行之难
　　太宗曰隋时百姓假有财物岂能自保自我有天下以来存心抚养无所科差人人皆得营产业守其资财即我所赐向使我徴求无已虽数赏赐亦不如不得魏徴对曰尧舜在上百姓亦云耕田而食凿井而饮含哺鼓腹而云帝有何力于其间哉今陛下如此含养百姓可谓日用而不知矣又奏曰昔晋文公出畋逐兽砀入大泽迷不知所出其中有渔者文公谓曰我若君也道安从出我且厚赐汝渔者曰臣愿有献文公曰出泽而受之于是送出泽文公命曰子之所欲教寡人者何也愿受之渔者曰鸿鹄保大海之中厌而数移徙之小泽则必有缯丸之忧鼋鼍保渊厌而出之浅渚则必有网罗钓射之忧今君逐兽砀入至此何行之大逺也文公曰善谓从者记渔者名渔者曰君何以名为君其尊天事地敬社稷固四国慈爱万人薄赋敛轻租税者臣亦与焉君不尊天事地不敬社稷不固四国外失礼于诸侯内逆人心一国流亡渔者虽有厚赐不得保也遂辞不受太宗曰卿言是也
</div>
    <div class="pagination">
<a href="历代名臣奏议_page34.html">上一页</a><span>...</span><a href="历代名臣奏议_page30.html">30</a><a href="历代名臣奏议_page31.html">31</a><a href="历代名臣奏议_page32.html">32</a><a href="历代名臣奏议_page33.html">33</a><a href="历代名臣奏议_page34.html">34</a><span class="current-page">35</span><a href="历代名臣奏议_page36.html">36</a><a href="历代名臣奏议_page37.html">37</a><a href="历代名臣奏议_page38.html">38</a><a href="历代名臣奏议_page39.html">39</a><a href="历代名臣奏议_page40.html">40</a><span>...</span><a href="历代名臣奏议_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
