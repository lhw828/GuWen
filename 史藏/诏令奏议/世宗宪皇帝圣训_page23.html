<!DOCTYPE html>
<html>
<head>
    <meta charset="UTF-8">
    <title>世宗宪皇帝圣训 - 第 23 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝圣训 - 第 23 页/共 37 页</h1>
    <div class="content">　　雍正十三年乙卯闰四月甲申
　　上谕内阁从前赏给各省驻防兵丁生息银两因兵丁数少之处无大员管领难于经理是以未曽议及今查保定太原徳州三处各驻防兵五百四名热河驻防兵八百名为数虽少亦应一体加恩以资吉凶之用保定太原徳州三处各赏银二千两热河赏银三千两保定热河二处银两交与总督李衞派员管理太原银两交与巡抚石麟徳州银两交与巡抚岳濬务令办理妥协俾兵丁等得霑实惠

　　大清世宗敬天昌运建中表正文武英明寛仁信毅大孝至诚宪皇帝圣训卷十七
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷十八
　　察吏
　　雍正元年癸卯五月丁亥
　　上谕广西巡抚孔毓珣据奏梧州府知府张若霈等请陞补苍梧道等缺苍梧道员业已部选殷邦翰朕闻张若霈居官声名较优所以允行至其余各员俱照尔所请尔统率一省该属员自必有深知灼见处始行奏请假若日后改易操行切毋存回护之念姑息从事今日因其贤能而保荐后日因其改易而纠叅正见尔之公正无私将朕此防转谕伊等俾各知警惧时加愼勉庶不敢恃被荐在前而稍有放纵也保荐一事甚难人或懐衒玉求售之心掩其不善而着其善一被愚惑他日受累不浅断不可轻忽于一时也朕将合省百万赤子付托督抚似此荐举数人有何可疑而不推心信任其间设有徇情纳贿假公济私实据断不轻恕
　　庚寅
　　上谕大学士等刑部直省命盗案件主稿虽在刑部然必由三法司等衙门公同确勘画题方行请防今刑部议覆被盗疎防及人命失察等案有该督抚未将所属地方官弁报叅者刑部于具题完结本尾声明行令查叅到日再议嗣经该督抚有照例补叅者亦有援例请免者止用咨覆刑部既不再题又不照会都察院大理寺衙门是以部中奸猾胥役得以操纵其事暗地招摇有部费者则为援引轻例且有竟将咨文沉匿日久潜消者如无部费虽督抚声明在所可寛不准邀免欺隐朦混事同议异嗣后凡三法司会议案件本尾有带及行令补叅者督抚咨覆到部其或处分或寛免作何完结之后令刑部知会画题衙门公同刷卷如此则胥役不得萌逞故智上下其手矣
　　六月乙亥
　　上谕吏部兵部三年举行大计五年举行军政其居官优者列为卓异劣者分别轻重置之八法所以澄叙官方劝善惩过典至重也朕思卓异八法所举所劾不过十数人而平等供职不列举劾者尚有多员如文官仓库之盈亏办事之能否武官骑射之优劣训练之勤惰皆未塡注考语是考课羣吏尚有遗漏之处也嗣后大计军政除卓异八法照旧例举行外其平等官员文职自知县以上武职自守备以上俱于大计军政之年令督抚提鎭注明考语造册报明吏兵二部务期秉公核实不得徇情任意顚倒是非尔等确议具奏
　　是日
　　上谕户部各仓监督向有年限满汉一同更换立法最善前任若有未清后任岂肻接受所以稽钱粮之出入而除亏空之端也惟通州坐粮防贮有通济库每年动用轻赍等项司其出入关系钱粮数十万两而坐粮防一差并无年限或满员陞转则更满员或汉员陞转则更汉员满汉参差更换彼此牵制囘护势难彻底澄清况在任日久倘有亏欠必至积累增多更难清理尔部可将通济库钱粮逐一确查务期明晰其坐粮防一差嗣后或限二年或限三年满汉一同更换庶接受之际不至含糊而端亦自此清厘尔部即确议具奏
　　雍正二年甲辰七月乙巳
　　上谕直省总督巡抚等引见月官内经朕改调人员特因地方紧要观其人言动举止似属可用是以记名调用然必俟任事后方可定其贤否若督抚不实心访察而因朕一时称许遂尔优容任其恣意行事岂朕改调之意乎再拣选命往各省人员该督抚亦不可因系拣选之人听其妄为不行纠叅此等人系朕特用必当益加勉励实心爱民方不负简拔之意倘任意放纵有玷官箴即当从重治罪嗣后督抚题叅官内有此等官员着将原系奉防调用或防选命往不思报効辜负擢用之处于叅本内声明
　　雍正三年乙巳四月戊子
　　上谕直省督抚等为政首重安民安民必先察吏迩年有司不能仰体
　　圣祖仁皇帝寛仁德意吏治渐致废弛朕即位以来严加训诫整饬官方欲其洁己爱民奉公尽职在朕并非苛刻亦非偏私乃有庸懦无能之督抚间有叅劾每向人云我若不叅恐非上意又恐他人叅劾于我不便以此等语解释于众似觉叅劾为迎合朕意而出于不得已者即如浙闽总督满保叅劾知府何国栋似属迎合朕察其无贪汚之迹仍准留任则朕无成心可知矣前满保曾奏浙闽属吏已劾多员若再题叅恐致无人办事魏廷珍巡抚湖南时亦曾奏称属员叅劾过半容再查奏等语夫属员之去留惟视居官之优劣岂论叅劾之多寡朕心总出于至公尔督抚等安得以庸鄙之见偏私之心妄为窥测乎又闻外间议论云朝廷惩盗臣而重聚敛之臣此语尤为荒诞自朕临御以来蠲免旧欠钱粮不下千百万两江南苏松之浮粮江西南昌之浮粮共免额征银五十余万此皆惟正之供尚且大沛恩膏特行豁免现今各省督抚大吏将诸项名色私派陋规裁革甚多莫非推惠于民尚得谓之聚敛乎至若亏空侵蚀以及贪婪枉法之辈蠧国殃民有干法纪既寛其诛巳属格外若又不严追完项一任贪吏优游自得国法安在耶此明系朋党匪人怀私揑造悖谬之语以惑众听殊属可恨故特谕众知之愿尔内外大小臣工深知朕心凡事秉公据理不可稍存迎合之见则庶政皆得其宜而吏治民生均有攸赖矣
　　雍正四年丙午八月丙戌
　　上谕内阁吏治惟在得人而各省有司员缺甚多非广收博取不足备庶官之位故数年以来各省官员经朕拣选命往者亦多然当其拣选之时或见其奏对明白举止从容或见其条陈事宜似属可采遂入于拣选之中命往各省以试用之又有奉防特用之员大约因督抚上司等荐举保奏朕召来引见见其才具可用遂加迁擢以鼓励之此等人员朕不过取拔于临时并未曾试验于平日实不知其居心行事何如也伊等涖任后自应倍加敬谨勉为良吏方不负朕格外之恩若自恃为拣选特用之员傲上陵下恣意妄行而该管上司以为朕所拣选特用之员不加约束委曲寛容则大非朕澄清吏治整饬官方之意矣朕以大公之心抚驭万方凡属臣工只论其居官之贤否以为进退岂以部选拣选常用特用分别异视有所偏向凡为督抚者宜深知朕心切勿以其为拣选特用之员有意优待而姑容之倘居官不善即据实叅奏不为隐蔽不渉瞻徇如此则人皆知儆官皆得人而于吏治大有裨益矣
　　十月戊寅
　　上谕云贵川广湖南各省督抚直省地方官办理钦部案件皆有定限其不依限完结者例有处分惟边省苗疆间有督抚自行归结之案地方官因无限期遂生怠玩以致案件稽迟民人受其拖累嗣后遇有民苗争讼事件该督抚严饬该管各官作速查审完结如地界两省或有关提之人或有会勘之处两省大吏务须和衷办理不得互相推诿其有不肖有司托故稽迟巧为推卸者亦当指名题叅毋得徇庇
　　雍正五年丁未三月丙申
　　上谕吏部盛京五部司官多系本处居住之人互相交结瞻徇情面欺蔽上司朕屡降谕防不能悛改若不尽行调换难于整顿尔部将盛京本处之人现任郎中以下主事以上人员查明人数悉行调来以京员用其员缺着在京各部堂官拣选办事中等司官尔部带领引见补用所遗员缺即将盛京撤囘之员补授如此则盛京堂官易于办理而盛京部院积习可以悛改矣
　　闰三月丙寅
　　上谕内阁凡州县钱粮之亏空总不出侵欺那移二项当其侵那之时官固主之而经手之经承自无不知也乃不行禀阻且从而怂慂之以便作奸分肥迨至本官监追而经承且优游于事外本官问重罪而经承仅得不行禀阻之处分故凡亏空累累多由于官吏之相成也朕以为经承库吏经管仓库之人亦宜重其处分之例更定以劝惩之法凡州县官到任先拣选殷实老成胥吏二人充钱粮总吏通详报部凡征收钱粮即令随征报解不得存留内署承办五年该县无亏空者即将总吏咨部以九品杂职即用本官少有亏空该总吏力行禀阻如不听从许径赴司院呈明免罪若该吏不行禀阻致本官以亏空纠叅即将经承一同监追减本官一等治罪如此则经承有所劝惩不敢顺从本官擅动国帑亦杜絶亏空之一法也
　　乙酉
　　上谕内阁各省建立忠义节孝祠宇及赏给老民老妇布绢米石皆系朕之特恩凡地方有司自应实心奉行以彰朝廷旷典昨据安徽巡抚叅奏太湖县知县冒开老
　　妇名数至二千余名之多即此则各省有司之奉行不能无獘可知矣建立忠义节孝祠宇表扬德行在地方有司奬善慕义之公心即捐输巳资亦当勇往今朕动用国帑为之建立而承办各官尚忍于冒销钱粮草率从事以致易于倾圯有此情理乎着行文各省督抚详加察勘有无冒销果否坚固之处不得容其朦混并令各地方官将所建祠宇造入盘查册内前后交代倘工程不坚未久即至坍塌者仍着落原办之人赔补至于永远照看修葺则系地方官分内之事若能随时整理所费不过数金多亦不出数十金甚易为力嗣后责成于地方官则彼必视为己事时时留心大于祠庙有益倘准其动用正项钱粮修理则不肖有司必至借端开销而奸胥猾吏又从中侵渔入已有名无实屋宇必至颓坏负朕彰善阐幽之至意矣太湖县冒开老妇名数业已被叅各省州县必有冒滥开销及胥吏朦混侵蚀等着各省督抚一并确查如该地方官将浮冒之处自行出首免其治罪倘仍隐匿不报或经旁人告发或被督抚科道等题叅定行严加治罪
　　六月丁亥
　　上谕内阁学政一官所以化导士习养育人材职任甚重近年以来各省督学诸臣颇能仰体朕心祗遵朕训矢公矢愼杜絶苞苴深可嘉奬但向来学政恣行贪劣以国家兴贤造士之途视为射利营私之地此固本人之不肖而亦大半由于提调官员赞成之也其学政之秉心贪劣者与提调官通同作固不待言而学政之可与为善可与为恶者提调官则引诱之或挟制之使不得全其操守而于其中网取厚利此提调官之恶习而天下之所通知者也学政原有关防若提调官持正秉公则学政必不能肆行无忌学政果能公明廉洁提调官更当敬礼而玉成之岂可反导之为非乎提调与学政相为表里嗣后学政声名不好应将提调官一并议处其如何定例之处着九卿会议具奏
　　七月丁巳
　　上谕吏部各衙门笔帖式在部院办事者必当愼重拣选补用方于部务有益嗣后补用笔帖式时尔部将应补之人俱带来引见朕酌量补用再笔帖式内若有不愿在伊本衙门行走因而告病解退希圗另补好缺者其起补时俱着于伊本衙门缺出补用再盛京人员赴任向来原无凭限往往补用之后经年累月竟不到任其堂官亦不咨查至现任官员有告假来京者亦多无故稽留不囘本任以致部务废弛此等风俗不可不加意整理嗣后选补盛京官员以奉防之日为始扣限一个月到任若有违限者该堂官查明咨部题叅照例议处除公事差遣外有告假来京者该堂官奏明奉防给假方准其来京
　　雍正六年戊申五月己巳
　　上谕内阁国家举行大计乃三年考绩之大典其中卓异人员皆加以特恩不次擢用诚以该管上司为国家荐
　　拔人才必深知灼见然后列为卓异断无有徇私受托草率冒滥以负国恩而辱钜典者而到任未久之上司不能深知属员之贤否又准其题请展限以俟确访如此则属员人品之邪正自无有不能辨晰之理乃见有从前卓异之员而后任内竟至贪赃枉法罹于重罪者夫以三年之久数百属员之多保举数人以光大典则非一时应诏荐举可比也其人既犯贪赃枉法之条则平日必系行止奸邪之辈又非寻常诖误及才力不及之类可比也督抚提鎭等专以察吏为务而乃以此等之人列为卓异及至败露之后尚可借口于知人之不易不能保其将来乎此等若不定以处分恐相沿日久必有滥举失实之嗣后文武卓异官员有犯贪赃不法之款而审讯确实者将从前列为卓异之上司一并议处倘于该员未败露之先有能查出叅奏者免其处分其如何定例之处着九卿详议具奏
　　七月戊午江西巡抚布兰泰叅奏清江县知县牛元弼祈雨不亲屠禁方开张筵唱戏政务不理临江府知府吴恩景代为隐饰请均予革职
　　上谕内阁牛元弼于屠宰开禁之后开筵唱戏不比祈祷之时若牛元弼平日性好声歌耽于逸乐则布兰泰何以不早行叅奏至所叅政务不理亦当实指其废弛者何事今因一时意见遽将该县严叅并知府一同革职定例内属员犯贪赃重罪者知府徇庇及失于觉察其处分止降级调用今因属员唱戏而遂将知府奏请革职似此越例之事几有作福作威之意矣朕之待督抚大臣深加信任常有督抚叅劾尚轻而朕从重处分者总以揆情度理期于公当而已凡为督抚者当为国家爱惜人才而于叅劾之间尤当加意愼重若误去一干员其过更在误荐劣员之上盖荐一劣员而误用之异日自然败露若将干员误行罢斥则其人终身放废不可复振天下人才几何岂可因一时之喜怒而滥行摧折乎察吏之道公明二者缺一不可若存心本公而识见不到必致为属员所欺瞒浮言所防蔽布兰泰之存心虽无徇私而少知人之明且琐屑不识大体地方雨旸之时若水旱之为灾全系乎督抚大臣之感召若果能布德存仁安民察吏自能上感
　　天和丰亨有庆若政事有阙举劾失宜以致雨泽不能应时而降此时徒恃祈祷之虚文巳属庸鄙之见而乃欲诿过于属员以谢已之责不亦屈抑之甚乎牛元弼吴恩景不必革职若二人任内另有亏空劣迹着布兰泰查明续叅再降谕防若别无款迹可叅着将牛元弼吴恩景送部引见候防另用
　　乙亥
　　上谕内阁前山东叅革知县朱成元令家人叩阍一案朕命学士缪沅前往审理据缪沅将朱成元蒲台县任内餽送巡抚布按各官规礼印簿查出陈奏朕一一阅看知系朱成元任内二十余年餽上司之陋规而自雍正元年以后仍复餽送如故已交部严察议奏自朕即位
　　以来严饬官方禁止私贿又恐督抚等官用度不敷暗中巧取是以给与养廉之项俾其公私有赖俯仰从容庻永杜苞苴以为澄清吏治之本盖上司既受属官之餽遗又何以禁止属官之贪墨甚至以餽遗之多寡分情谊之厚薄则属员之优劣何由辨别而吏治尚可问乎各省督抚养廉之项皆经奏闻奉防者司道等官亦皆于公用内支给其无公项可支之员亦应于督抚前陈明准其收受何项以为用度岂有朝廷既给养廉而仍收受属员陋规之理今观山东巡抚司道等官之私受陋规如故则他省或有似此欺隐私受者亦未可知著各省督抚一一严查据实陈奏在地方官薪水之资自不可缺但于属员之手接受节礼陋规则断乎不可目今各省内或有尚未分给养廉之员着各省督抚悉心商酌办理奏闻宁可以州县应出之项解至藩库从公发给而不可使其自相授受废公议而徇私交留礼仪交际之名而长贪婪贿赂之也倘再有私收规礼者将该员置之重典其该管之督抚亦从重治罪
　　八月己卯
　　上谕直省督抚等知府一官管理通郡有察吏之责如知府得人则察吏以安民于地方实有裨益但知府内有仅系循分供职不能察吏而又素无过犯不至于叅劾者此等人员若令其久任地方于属员贤否必不能详察周知于吏治无益着各省督抚将现任知府详加甄别其有才具中平不能察吏者一面具题以在京部属改补仍令该员暂留本任办事一靣于本省同知以下知县以上等官内拣选能胜知府之任者保题送部引见如所保人员可用准其补授俟伊到任后着前任知府交代清楚来京以部属之缺改用如此则因才器使办理部务得人而各省知府均属胜任之员矣若所保人员到京引见时朕察其才具亦属中平则仍将前任知府留于原任各省督抚宜秉公详择以副朕澄叙官方之至意
　　雍正七年己酉正月癸丑
　　上谕戸部朕闻粮船过淮所费陋规甚多有一帮费至三四百金者旗丁既多苦累势必多索于民甚为漕政之嗣后着派御史二员前往淮安专司稽察之任不许官吏人等向旗丁额外需索以致扰累其粮艘携带物件除照例许带外该旗丁如有夹带私盐及违禁等物者亦着该御史稽察但不得过于吹求以致粮运迟滞至粮船抵通之时其该管衙门官吏及经纪车戸人等恐有额外需索陋规者亦着派御史二员前往稽查差往淮安之员着于二月初派往差往通州之员着于三四月内派往不必拘定满汉各一员着都察院按期开列请防
　　五月庚申
　　上谕内阁凡远省烟瘴之地及沿边沿海之区因其险阻荒凉或民情难治是以有司缺出或拣选补授或将内地之员保题调补该员到任之后有历俸三年即陞者亦有五年即陞者所以恤其苦而赏其劳加恩于常格之外也乃向来督抚等徇情受托往往庇护私人以保题烟瘴边缺为名俾得速于陞迁仍将其人委署近地辗转留滞而本任竟属虚悬是以要之缺转成闲旷之所矣近年以来虽州县正印官不敢仍蹈故辙而同知通判等员则闻尚有借委署他处之名不到本任延至数年俸满居然得以陞迁者此等端甚有关系嗣后着严行禁止倘有应行署理之处着该督抚就近差委不得使属员巧为规避之计倘有仍前营私作者经朕查出定将该督抚及本员一并从重议处闰七月壬午吏部带领各督抚保举之知府引
　　见
　　上谕曰知府一官承上接下以察吏安民为要务督抚统辖全省地方辽濶属员多至百数十员察核贤否自难人人确当所赖者汝等府道耳一府所属其多者不过十余州县耳目易于周知如能与督抚同心协力则举
　　劾悉当吏治自然肃清但不得背公违理迎合督抚之意如属员果贤督抚或有苛求尔等须竭力保全不可搜求详揭若系不肖之员虽督抚密露庇护之意亦不可委曲顺从盖劣员贻误地方即此时顺从督抚曲为徇庇将来倘被新任督抚题叅徒然贻累己身若秉公察吏获罪上司即被叅劾至于降革朕调来引见面加询问果系情眞理当必将误叅之上司严加处分在汝等何害乎至秉公持正之督抚尔等又不得与所属人员通同欺诈朦蔽譬如督抚与朕必能一德一心方可整官方而清吏治若各怀欺隐之心朕亦难于办理矣从来人材难得朕欲尔等察吏并非苛刻捜求细事以叅劾详揭为能如属员之过出于无心情有可恕务必尽心教训冀其悛改至再蹈前辙然后叅揭方不屈抑人才尔等皆有志上进之人若能恊同督抚报効国家抚绥百姓将来陞授大员时自有贤能属员来相赞助也古语云使天下无一夫不获其所实非人力不能之事一府之大或一人之力不能周到若一州县得一好官则一方百姓自受其福庇推之天下州县各得其人岂非匹夫匹妇各得其所之明验乎所以治天下之道惟在察吏一事再近来外官多有视督抚之行事以为进退者如遇才守兼优不徇情面不避嫌怨之督抚即踊跃向前若遇中等督抚则凡事因循观望不肻尽心殊非臣子竭诚供职之道尔等总宜改除陋习勉尽职守以圗上进若不公忠勤愼报効尽职不惟深负朕恩且有何顔面以对保举之人而忍贻累于知己之上司耶尔等赴任务期夙夜凛遵毋负朕谆切训诲之至意
　　十一月己亥
　　上谕内阁各省兵丁于粮糈之外给以季饷所以抚养士卒令得仰事俯育以为地方捍衞所关甚重而朋银一项于俸饷内扣留贮库为各营买补马匹之用亦国家恤兵至意也近闻直隶布政使衙门奸吏于请领朋银时每匹扣陋规二两至二两五钱不等直隶如是他省大约皆然夫倒马立有限年报销复有成额岂容奸胥舞侵扣嗣后着各督抚及布政司查照定例按期给发如有奸吏增减克扣迟延等各该督抚即行拏究按律重处倘督抚失于觉察布政司不能厘剔端朕有访闻定一并严加议处至兵丁岁底预借春饷及支放季饷亦闻有不肖饷书于放饷则需索季规于借饷则科敛借费此种奸深可痛恨着各督抚一并严查禁革务须按季给发不得迟延该部通行直省督抚布政使将朕谕防刋刻晓谕俾官吏兵弁等咸知之雍正八年庚戌五月壬辰湖南安陆府知府谈九叙等恭请
　　圣训
　　上谕曰知府一官有承上率下之责关系吏治民生最为紧要尔等勿视为传舍但务逢迎上司以圗陞迁为荣身之计果能察吏安民实尽其道即使终身不得迁转亦足留名誉于将来若一味请托钻营希圗保荐纵一时幸获寸进而公论难免何能掩人之耳目哉刑名事件知府尤为上下关键务期明允公当地方始无寃民不可听属员恳求亦不可畏上司驳诘而草率茍且以致讼狱顚倒下结民怨上干
　　天和若催科一节固有考成果遇水旱灾荒自当据实申详加意抚恤不可隐匿以圗省事亦不可揑报以滋端夫寛大惠爱者乃为政之要道朕非令尔等严厉苛刻以从事也但古人云养稂莠者伤禾稼惠奸宄者贼良民若保全贪官汚吏以博长厚之名纵容地棍土豪以沽安静之誉此大有害于人心吏治者也沽名邀誉乃居官之大患大凡在任时贴德政之歌謡离任时具保留之呈牒皆非眞正好官也惟去任之后绅衿百姓思念不忘则不愧古之循良矣知府与知县不同知县为一邑之宰果能殚竭心力使四境之内民人乐业便是良有司至于知府则有统辖属员之职若各属之内有一人居官不善在知府分内即为一分旷职不可云洁己谨守遂可无忝牧守之任也天下人才难得倘过于苛刻摧残则因细故微瑕而至于放废终身者不少矣总之遇好官则当爱重保护之遇中材则当劝导扶掖之遇劣员则当惩治罢黜之以此督课属员有不观感兴起者无此情理也至于叅罚案件外官必不能免朕从不肯以情有可原之案废弃贤员常有因公叅处之州县官朕见其人才可用而逾格加恩迁擢者尔等勿存见小之念顾惜功名局于庸众之规模而无远大之器量也将此谕防吏部通行天下之知府直隶知州知之
　　雍正十三年乙卯七月乙巳
　　上谕九卿各省拏获赌具查其制造年月在半年之内者大小官员有议叙之例所以奬励臣工使之实心禁约赌博也今朕访闻各省拏获赌具均称造卖在半年以内迨细心根究率多不实盖地方官希冀议叙未免支饰邀功所恃上司稽核精详庶几功过不爽然上司又例得并叙茍非公正不欺者势必茍且雷同此朕访闻最确者夫赌博之害最关风俗人心澄源端本则赌具在所必严计效责功则劝惩诚难偏废然州县身任查拏而上司则不过严为督率本属分内之事今因并叙之例转滋徇揑之端而不能收劝惩之实效应作何分别定例着九悉心妥议具奏








　　大清世宗敬天昌运建中表正文武英明寛仁信毅大孝至诚宪皇帝圣训卷十八
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷十九
　　训臣工一
　　雍正元年癸卯正月癸卯
　　上谕直省主考官尔等俱系
　　皇考选用之人朕谅尔等必能自好是以特简为主考官尔等务秉公考取学问优长之士果能不徇私情声名无忝则不但无负朕之选用亦不负
　　皇考爱养之恩矣回京之日朕自加陞擢如有徇私之处经朕访闻定行从重治罪决不寛贷
　　四月丁卯
　　上谕满汉文武大臣官贠等朋党最为恶习明季各立门户互相陷害此风至今未息惟我
　　皇考允执厥中至仁在宥各与保全不曾戮及一人尔诸大臣内不无立党营私者即宗室中亦或有之尔等若以向防
　　皇考寛大幸免罪愆仍蹈前辙致干国法昬昧极矣岂但满洲即汉人亦与一家骨肉无异何苦波累及之夫人之性情各有所向岂有与通国之人无不投契之理但办理公事不可存私今诸大臣俱在朕前朕居藩邸曾与尔等议及私事宻相往来乎
　　皇考知朕中立不倚是以命朕缵承大统朕自思之亦惟朕方能不戮一人无一人不保全耳朕非独因
　　皇考付托之重实感
　　皇考四十余年教养深恩委曲周至言念
　　慈昊天罔极此朋党之习尔诸大臣有则痛改前非无则永以为戒尔等当思
　　皇考数十年寛厚之恩亦当共体朕委曲保全至意若仍怙恶不悛朕虽欲勉强仰体
　　皇考圣衷力为寛宥岂可得乎夫朕言是即宜遵行朕言非即宜陈奏朕未尝拒也朕屡诏求言虽小臣欲进言者咸得上逹每多召入屏去左右令其面陈尔诸大臣非不得奏之人乃匿不奏退有后言某人不当用某事不当行诚小人之恶习也夫朕所用之人所行之事如有不当尔等身为大臣何难陈奏所言果是朕即用之如不奏而但肆讥议设有人诘以不奏之故能无愧于心耶贤者朕之所好尔等即宜好之不肖者朕之所恶尔等即宜恶之乃或其人为朕所信任尽心竭力于国家之事则反谓其专擅作威如此人孰肯效其所为自取诽谤乎其或唯诺成风诸事不问但思自便其身为已则得矣于国何补夫君亲大义也譬如父之讐则与之相爱父之爱则与之为讐为人子者有是理乎要之以君之好恶为好恶然后人人知改其恶而迁于善君臣一心国之福也传之万世亦有令名尔等其祗承朕谕
　　十月戊午
　　上谕内阁九卿詹事科道等从来用人之道必兼聼并观畴咨博采方能允当而无失朕于选用人贠勤加咨访正以朕一人之耳目有限不若合尔诸臣之见闻始无遗漏也乃尔等佥云未能深知互相推诿夫百职在廷四方具集同乡亲故岂无见闻其贤者即小善亦应称举不肖者即小恶无容匿若知其贤而不言是谓蔽贤知其不肖而不言是谓党恶即如月选官内有刘尚俭者系四川防州府叅革贪酷知府刘天观之子其父刻剥民膏为伊子捐职罪莫大焉如此之人岂可録用在廷岂无一人知之者乃俱缄黙不言以此推之可见知而不言者甚多尔等之意惟恐结怨于朋友不若徇情容隐自保功名虽误朕选用之事而不顾贻害于地方而不恤试思得罪于朋友与见弃于君父孰重孰轻全一人之功名与贻地方之患害孰大孰小即所举之人为贤为不肖朕不过于引见时借以参酌自有裁夺并非责尔等保其终身无过致贻日后之累何必过虑乎嗣后务宜痛改积习茍有见闻即从实举出进贤勿避嫌退不肖勿避怨朕生平惟以真诚待人尔等亦当以至诚报朕尚其各抒忠悃勿负朕推心置腹之至意
　　雍正二年甲辰二月丙午
　　上谕八旗文武官贠人等我国家念尔等祖父皆属从龙旧臣着有勲绩故加恩后裔量才授官冀収心膂驱防之效尔等自当恪守官箴勤劳王事建股肱之盛烈垂清白之家声庶几上以仰报君恩下以显扬世羙乃每见旗贠居官不能悉体朝廷期望之意贤否杂出志行不齐由筮仕之初辄谓旗人与汉人不同汉人无累可以硁硁自守旗人则本旗官属需索多端亲族往来责望甚众万一任满又不免有当差之累此念一起百丛生不以忠君体国为心不以旷职殃民为惧潜通贿赂恣意苞苴惟期囊槖之充尽丧亷隅之守殊不思国家察吏亷者奬贪者惩满与汉无二法也尔等果能洁己奉公始终一节休声丕着惠政日闻朕自当从优擢用以示奬励凡所过虑皆可不必如其不然则法网难
　　寛纵家拥厚赀安能坐享乎至于尔等家世武功业在骑射近多慕为文职渐至武备废弛而由文途进身者又祗徼幸成名不能苦心向学玩日愒时迄无所就平居积习尤以奢侈相尚居室器用衣服饮馔无不备极纷华争夸靡丽甚且沉湎梨园遨游博肆不念从前积累之维艰不顾向后日用之难继任意糜费取快目前彼此效尤其害莫甚朕特加谆谕自此以后出仕者各宜精白乃心靖共尔位人人以亷能自矢不得借旗人多累之説以遂其罔上行私之术八旗子弟各习其业文则潜心制义博览诗书务求用世之实学武则娴习弓马讲究韬畧预储阃外之良材且各崇俭戒奢安分循礼父诫其子兄诫其弟与其恣情纵意博一日之豪华何如量入为出谋百年之生计与其荡检逾闲作无借之匪类何如谨身寡过勉有用之事功以报朝廷以绵世泽以敦风俗以保身家顾不羙欤大雅之诗曰凡周之士不显亦世盖欲疏附后先之子孙亦世世修徳与周匹休也尔八旗皆佐命后昆深愿克绍前修荣名悠逺国家亦重有頼焉其各钦承毋忽
　　三月丁丑
　　上谕山东廵抚黄炳尔以父子兄弟同登仕籍缮折谢防尔一门荣宠固幸遭逢然必能互相砥砺感恩图报方期福泽绵逺若倚恃家庭显耀任情纵恣朋比党援转相请托顺之者曲意容逆之者多方排挤甚至欺君虐民有所不顾如此则目前富贵非为福基翻为祸媒歴观古今人事履盛满之时不惟不敢称庆更加谦谨所以世代子孙长保安全也尔可体此意传亲族之在仕籍者俱令知之
　　戊寅衍圣公孔传铎子孔继溥率五氏后裔六十六人具表谢
　　恩
　　上谕孔继溥等曰尔等是圣贤后裔与众不同必心为圣贤后裔之心恪守先圣先贤之训方为不愧朕诣学大典尔等逺来特行召见面谕尔等慎修厥徳以继家声
　　六月庚寅
　　上谕吏部直省督抚统辖属贠必中正和平推诚体察属贠有一善则奬劝诱掖以成之其微瑕小疵则多方训导使之省改必至怙过不悛方据实题叅如此始能激浊清于地方有益若妄自尊大暴戾恣睢甚而一言不当即加叱辱如四川廵抚蔡珽慢骂属官以致重庆府知府蒋兴仁愤激而死似此褊急任性不惟有乖大臣之体且恐属吏相率顾畏阿顺取容丧其气节尚欲建立功名安可得乎尔部行文各督抚湏仰体朕意正己率属虚懐待下即檄行申饬亦无慢骂之理至尊卑相见尤有一定典仪毋得倨傲致长谄谀之风其部院堂官亦当和衷翕受待属贠以礼始不负朕委任之意
　　七月丁巳
　　上谕诸王贝勒公满汉文武大臣官贠等朕即位后于初御门聼政日即面谕诸王文武大臣谆谆以朋党为戒今一年以来此风犹未尽除
</div>
    <div class="pagination">
<a href="世宗宪皇帝圣训_page22.html">上一页</a><span>...</span><a href="世宗宪皇帝圣训_page18.html">18</a><a href="世宗宪皇帝圣训_page19.html">19</a><a href="世宗宪皇帝圣训_page20.html">20</a><a href="世宗宪皇帝圣训_page21.html">21</a><a href="世宗宪皇帝圣训_page22.html">22</a><span class="current-page">23</span><a href="世宗宪皇帝圣训_page24.html">24</a><a href="世宗宪皇帝圣训_page25.html">25</a><a href="世宗宪皇帝圣训_page26.html">26</a><a href="世宗宪皇帝圣训_page27.html">27</a><a href="世宗宪皇帝圣训_page28.html">28</a><span>...</span><a href="世宗宪皇帝圣训_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
