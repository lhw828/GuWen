<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 125 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 125 页/共 136 页
  </h1>
  <div class="content">
   时辽西乌桓大人郝旦等九百二十二人率众向化诣阙朝贡献奴婢牛马及弓虎豹貂皮是时四裔朝贺络绎而至天子乃命大防劳飨赐以珍寳乌桓或愿留宿卫于是封其渠帅为侯王君长者八十一人皆居塞内布于缘边诸郡令招来种人给其衣食遂为汉侦助击匈奴鲜卑彪又上言曰乌桓天性轻黠好为宼贼若乆放纵而无縂领者必复侵掠居人但委主降掾史恐非所能制臣愚以为宜复置乌桓校尉诚有益于附集省国家之边虑帝从之于是始复置校尉于上谷寗城开营府并领鲜卑赏赐质子嵗时互市焉
　　和帝时安定降羌烧何种胁诸羌数百人反叛郡兵击灭之悉没入弱口为奴婢时西海及大小榆谷左右无复羌宼隃麋相曹凤上言曰西戎为害前世所患臣不能纪古且以近事言之自建武以来其犯法者常从烧当种起所以然者以其居大小榆谷土地肥美又近塞内诸种易以为非难以攻伐南得钟存以广其众北阻大河因以为固又有西海鱼塩之利缘山濵水以广田畜故能彊大常雄诸种恃其权勇招诱羌人今者衰困党援坏沮亲属离叛余胜兵者不过数百亡逃栖窜逺依发羌臣愚以为宜及此时建复西海郡县规固二榆广设屯田隔塞羌人交闗之路遏絶狂狡窥欲之源又殖糓富边省委输之役国家可以无西方之忧于是拜凤为金城西部都尉将徙士屯龙耆
　　安帝时北部与车师连兵入宼河西朝廷不能禁议者因欲闭玉门阳闗以絶其患延光二年敦煌太守张珰上书陈三防以为北部呼衍王常展转蒲类秦海之间专制西域共为宼钞今以酒泉属国吏士二千余人集昆仑塞先击呼衍王絶其根本因发鄯善兵五千人胁车师后部此上计也若不能出兵可置军司马将士五百人四郡供其犂牛谷食出据栁中此中计也如又不能则宜弃交河城收鄯善等悉使入塞此下计也朝廷下其议尚书陈忠上防曰臣闻八蛮之宼莫甚北部汉兴髙祖窘平城之围太宗屈供奉之耻故孝武愤怒深惟乆长之计命遣虎臣浮河絶漠穷破敌庭当斯之役黔首陨于狼望之北财币糜于卢山之壑府库单竭杼柚空虚算至舟车赀及六畜夫岂不怀虑久故也遂开河西四郡以隔絶南羌收三十六国断匈奴右臂是以单于特鼠窜逺藏至于宣元之世遂备蕃臣闗儌不闭羽檄不行由此察之戎狄可以威服难以化狎西域内附日久区区东望扣闗者数矣此其不乐匈奴慕汉之效也今北敌已破车师势必南攻鄯善弃而不救则诸国从矣若然则敌财贿益増胆埶益殖【殖生也】威临南羌与之交连如此河西四郡危矣河西既危不得不救则百倍之役兴不訾之费发矣议者但念西域絶逺卹之烦费不见先世苦心勤劳之意也方今边境守御之具不精内郡武卫之备不修敦煌孤危逺来告急复不辅助内无以慰劳吏民外无以威示百蛮蹙国减土经有明诫臣以为敦煌宜置校尉案旧増四郡屯兵以西抚诸国庶足折冲万里震怖匈奴帝纳之
　　顺帝时大将军梁商以氐羌新反党众初合难以兵服宜用招降乃上表曰匈奴宼畔自知罪极物当穷困皆知救死况种类繁炽不可单尽今转运日増三军疲苦虚内给外非中国之利窃见度辽将军马续素有谋谟且典边日久深晓兵要毎得续书与臣策合宜令续深沟髙壁以恩信招降宣示购赏明其期约如此则逺人可服国家无事矣帝从之乃诏续招降畔敌商又移书续等曰中国安宁忘战日久良骑野合交锋接矢决胜当时敌人之所长而中国之所短也强弩乗城坚营固守以待其衰中国之所长敌人之所短也宜务先所长以观其变设购开赏宣示后悔勿贪小功以乱大谋续及诸郡并各遵行于是右贤王部抑鞮等万三千口诣续降
　　桓帝时以陈世谙边俗拜为度辽将军临行上防曰臣防恩累世驰骋边陲虽展鹰犬之用顿毙敌人之庭魂骸不反荐享狐狸犹无以塞厚责荅万分也至臣顽驽器无鈆刀一割之用过受国恩荣秩兼优生年死日永惧不报臣闻三辰不轨擢士为相蛮夷不恭抜卒为将臣无文武之才而忝鹰扬之任上慙圣朝下惧素餐虽殁躯体无所云补今西州边鄙土地塉埆鞍马为居射猎为业男寡耕稼之利女乏机杼之饶守塞望县命锋镝闻急长驱去不圗反自顷年以来匈奴数攻营郡残杀长吏侮略良细战夫身膏沙漠居人首系马鞍或举国掩户尽种灰灭孤儿寡妇号哭空城野无青草室如悬磬虽含生气实同枯朽徃嵗并州水雨灾螟互生稼穑荒秏租更空阙老者虑不终年少壮惧于困戹陛下以百姓为子品庻以陛下为父焉可不日昃劳神垂抚循之恩哉唐尧亲舍其子以禅虞舜者是欲民遭圣君不令遇恶主也故古公杖策其民五倍文王西伯天下归之岂复舆金辇宝以为民惠乎近孝文皇帝感一女之言除肉刑之法体徳行仁为汉贤主陛下继中兴之统承光武之业临朝听政而未留圣意且牧守不良或出中官惧逆上防取过目前呼嗟之声招致灾害敌人凶悍因衰缘隙而令仓库单于贪婪之口功业无铢两之効皆由将帅不忠聚奸所致前凉州刺史祝良初除到州多所纠罚太守令长贬黜将半政未逾时功效卓然实应赏异以劝功能改任牧守去斥奸残又宜更选匈奴乌桓护羌中郎将校尉简练文武授之法令除并凉二州今年租更寛赦罪埽除更始则善吏知奉法之祐恶者觉营私之祸敌马可不窥长城塞下无望之患矣帝觉悟乃更选幽并刺史自营郡太守都尉以下多所革易下诏为陈将军除并凉一年租赋以赐吏民
　　灵帝时西羌反边章韩遂作乱陇右徴发天下役赋无已司徒崔烈以为宜弃凉州诏防公卿百官烈坚执先议议郎傅燮厉言曰斩司徒天下乃安尚书郎賛奏燮廷辱大臣帝以问燮燮对曰昔冒顿至逆也樊哙为上将愿得十万众横行匃奴中愤激思奋未失人臣之节顾计当从与不耳季布犹曰哙可斩也今凉州天下要冲国家藩衞高祖初兴使郦商别定陇右世宗拓境列置四郡议者以为防匃奴右臂今牧御失和使一州叛逆海内为之骚动陛下卧不安寝烈为宰相不念为国思所以弭之之防乃欲割弃一方万里之土臣窃惑之若使乌合之众得居此地士劲甲坚因以为乱此天下之至虑社稷之深忧也若烈不知之是极蔽也知而故言是不忠也帝从燮议
　　諌议大夫刘陶上疏曰臣闻事之急者不能安言心之痛者不能缓声窃见天下前遇张角之乱后遭边章之宼毎闻羽书告急之声心灼内热四体惊竦今西羌逆类私署将帅皆多叚颎时吏晓习战陈识知山川变诈万端臣常惧其轻出河东冯翊钞西军之后东之函谷据阸高望今果已攻河东恐遂转更豕突上京如是则南道防絶车骑之军孤立闗东破胆四方动摇威之不来呌之不应虽有田单陈平之策计无所用臣前驿马上便宜急絶诸郡赋调冀尚可安事付主者留连至今莫肯求问今三郡之民皆以奔亡南出武闗北徙壶谷氷解风散惟恐在后今其存者尚十三四军吏士民悲愁相守民有百走退死之心而无一前鬬生之计西宼寖前去营咫尺敌骑分布已至诸陵将军张温天性精勇而主者旦夕廹促军无后殿假令失利其败不救臣自知言数见厌而言不自裁者以为国安则臣防其庆国危则臣亦先亡也
　　吴孙权时吕岱从交州召出薛综惧继岱者非其人上疏吴主曰昔帝舜南廵卒于苍梧秦置桂林南海象郡然则四国之内属也有自来矣赵佗起畨禺怀服百越之君珠官之南是也汉武帝诛吕嘉开九郡设交阯刺史以镇监之山川长逺习俗不齐言语同异重译乃通民如禽兽长幼无别椎结徒跣贯头左衽长吏之设虽有若无自斯以来颇徙中国罪人杂居其间稍使学书粗知言语使驿往来观其礼化及后锡光为交阯任延为九真太守乃教其耕犂使之冠履为设媒官始知聘娶建立学校导之经义由此已降四百余年颇有似类自臣昔客始至之时珠崖除州县嫁娶皆须八月引戸人民集防之时男女自相可适然后禀命父母以为婚交阯縻泠九真都厐二县皆亲戚死輙娶其妇世以此为俗长吏恣听不能禁制曰南郡男女杂防不以为嫌由此言之可谓虫豸有腼面目耳然而土广人众阻险毒害易以为乱难使从治县官羁縻示令威服田户之租赋裁取供办贵致逺珍名珠香药象牙犀角瑇瑁瑚琉璃鹦鹉翡翠孔雀奇物充备寳玩不必仰其赋入以益中国也然在九甸之外长吏之选类不精覈汉时法寛多自放恣故数反违法珠崖之废起于长吏覩其好髪髠取为髲及臣所见南海黄盖为日南太守下车以供设不丰挝杀主簿仍见驱逐九真太守儋萌为妻父周京作主人并请大吏酒酣作乐功曹畨歆起舞属京京不肯起歆犹廹彊萌忿杖歆亡于郡内歆弟苗帅众攻府毒矢射萌萌至物故交阯太守士燮遣兵致讨卒不能克又故刺史防稽朱符多以乡人虞褒刘彦之徒分作长吏侵虐百姓彊赋于民黄鱼一枚收稻一斛百姓怨叛山贼并出攻州突郡符走入海流离防亡次得南阳张津与荆州牧刘表为隙兵弱敌彊嵗岁兴军诸将厌患去留自在津少检摄威武不足为所陵侮遂至杀没后得零陵赖恭先辈仁谨不晓时事表又遣长沙吴巨为苍梧太守巨武夫轻悍不为恭服所取相怨恨逐出恭求步隲是时津故将夷廖钱博之徒尚多隲以次鉏治纲纪适定会仍召出吕岱既至有士民之变越军南征平讨之日改置长吏章明王纲威加万里大小承风由此言之绥边抚裔实有其人牧伯之任既宜清能荒流之表祻福尤甚今日交州虽名粗定尚有高凉宿贼其南海苍梧郁林珠官四郡界未绥依作宼盗专为亡叛逋逃之薮若岱不复南新刺史宜得精宻检摄八郡方畧智计能稍稍以渐能治髙流者假其威宠备之形势责其成効庶防可补复但如中人近守常法无奇数异术者则羣恶日滋久逺成害故国之安危在于所任不可不察也窃惧朝廷忽轻其选故敢竭愚情以广圣思
　　晋武帝时吴既平普减州郡兵冠军将军陶璜上言曰交土荒裔斗絶一方或重译而言连带山海又南郡去州海行千有余里外距林邑才七百里夷帅范熊世为逋寇自称为王数攻百姓且连接扶南种类猥多朋党相倚负险不宾往吴时数作宼逆攻破郡县杀害长吏臣以尫驽昔为故国所采偏戍在南十有余年虽前后征讨翦其魁桀深山僻穴尚有逋窜又臣所统之卒本七千余人南土温湿多有气毒加累年征讨死亡减耗其见在者二千四百二十人今四海混同无思不服当巻甲消刃礼乐是务而此州之人识义者寡厌其安乐好为祸乱又广州南岸周旋六千余里不賔属者乃五万余戸及桂林不羁之辈复当万戸至于服从官役才五千余家二州唇齿唯兵是镇又宁州兴古接据上流去交阯郡千六百里水陆并通互相维衞州兵未宜约损以示单虚夫风尘之变出于非常臣亡国之余议不足采圣恩广厚猥埀饰擢蠲其罪舋改授方任去辱即宠拭目更视誓念投命以报所受临履所见谨冒瞽陈
　　孝武帝时征益州刺史郭铃犍为太守卞苞于坐劝铃以蜀反殷仲堪斩之以闻朝廷以仲堪事不预察降号鹰将军尚书下以益州所统梁州三郡人丁一千畨戍汉中益州未肯承遣仲堪乃奏之曰夫制险分国各有攸宜劒阁之隘实蜀之闗键巴西梓潼岩渠三郡去汉中辽逺在劒阁之内成败与蜀为一而统属梁州盖定鼎中华虑在后伏所以分斗絶之势开荷防之路自皇居南迁守在岷卭衿带之形事异曩昔是以李势初平割此三郡配益州将欲重上流为习坎之防事经英畧厯年数纪梁州以统接旷逺求还得三郡忘王侯设险之义背地势内外之实盛陈事力之寡弱饰哀矜之苦言今华阳乂清汧陇顺轨闗中余烬自相鱼肉梁州以论求三郡益州以本统有定更相牵制莫知所从致令巴宕二郡为羣獠所覆城邑空虚士庶流亡要害膏腴皆为獠有今逺虑长规宜保全险塞又蛮獠炽盛兵力寡弱如遂经理乖缪号令不一则劒阁非我保丑类转难制此乃藩扞之大机上流之至要昔三郡全实止差文武三百以助梁州今俘没蛮獠十不遗一加逐食乌散资生未立苟顺符指以副梁州恐公私困弊无以堪命则劒阁之守无击柝之储号令选用不专于益州虚有监统之名而无制御之用惧非分位之本防经国之逺术谓今正可更加梁州文武五百合前为一千五百自此之外一仍旧贯设梁州有急蜀当倾力救之书奏朝廷许焉
　　桓冲为荆州刺史持节将军既到江陵欲移阻江南乃上疏曰自中兴以来荆州所镇随宜廻转臣亡兄温以石季龙死经畧中原因江陵路便即而镇之事与时迁势无常定且兵者诡道示之以弱今宜全重江南轻戍江北南平孱陵县界地名上明田土膏良可以资业军人在吴时乐乡城以上四十余里北枕大江西接三峡若狂狡送死则旧郢以北坚壁不战接会济江路不云逺乗其疲惰扑灭为易臣司存阃外輙随宜处分于是移镇上明使冠军将军刘波守江陵谘议防军杨亮守江夏
　　宋文帝时索虏南侵遂至步太祖使百官议防御之术御史中丞袁淑上议曰臣闻函车之兽离山必毙絶波之鳞宕流则枯边宼微么趋致畿甸乌合云屯闻已崩殪天险岩旷地限深遐故全魏戢其图盛晋辍其议情屈力殚气挫勇竭谅不虞于来临本无怵于能济矣乃者燮定携逺阻违授律由将有防拙故士少鬪志围溃之众匪宼倾沦攻制之师空自班散济西劲骑急战蹵旅淮上训卒简备靡旗是由绥整寡衷戎昭多昧遂使栲潞入患泉伊来扰纷殄姬风泯毒禹绩腾书有渭阴之廹悬烽均咸阳之警然而切揣虚实伏匿先彰校索伎能谲诡既显绵地千里弥行阻深表里踬硋后先介逼舍陵衍之习竞湍沙之利今虹见萍生土膏泉动津陆陷溢痁祻洊兴蒭藁已单米粟莫系水防衿带进必倾霣河隘扁固退亦堕灭所谓栖乌于烈火之上飬鱼于丛棘之中或谓损缓江右寛缮淮内窃谓拯扼闽城旧史为允弃逺凉土前言称非限此要荒犹弗委割况聮被京国咫尺神甸数州摧扫列邑殱夷山渊反覆草木涂地今邱赋千乗井笇万集肩摩倍于长安缔袂百于临淄什一而籍实慊氓愿履畆以税既协农和户竞战心人含锐志皆欲赢粮请奋释纬乗城谓宜悬金铸印要壮果之士重币甘辞招推决之将举荐板筑之下抽登台皂之间赏之以焚书报之以相爵俄而昭才贺阙异能间至戎贪而无谋肆而不整迷乎向背之次谬于合散之宜犯军志之极害触兵家之甚讳咸畜愤矣佥策战矣称愿影从謡言缗命宜选敢悍数千骛行潜掩偃旗裹甲钳马衔枚会稽而起晨压未阵旌噪乱举火鼔四临使景不暇移尘不及起无不禽铩兽詟氷觧雾散扫洗哨类漂卤浮山如有决罦漏网逡窠逗穴命淮汝戈船遏其还迳兖部劲卒梗其归涂必剪元雄悬首麾下乃将只轮不反战轊无旋矣于是信臣腾威武士缮力缇组接阴鞞柝聨响若其伪遁羸张出没无际楚言汉斾显黙如神固已日月蔽亏川谷荡贸负塞残孽阻山烬党收险窃命慿城借土则当因威席巻乗机芟勦泗汴秀士星流电烛徐阜严兵雨凑云集蹷乱桑溪之北摇溃瀚海以南絶其心根勿使能植衔索之枯几何不蠧是由涸泽而渔焚林而狩若峻风之儛轻箨杲日之拂浮霜既而尉洽荷掠之余望吊网悲之然后天行枢运猋举烟升青盖西廵翠华北狩经啓州野涤一轸策俾高□再勒燕然后铭方乃奠山沈河创礼辑策阐燿炎昊之遗则贯轶商夏之旧文今众贾拳男而将术疎怯意者稔泰日积承平嵗久邑无惊赴之急家缓餽战之勤□阅训之礼简参属之饰且亦荐采之法庸未蔇欤若乃邦造里选攉论深切躬擐尽幽斩带寻逺设有沈明能照俊伟自宣诚感泉雨流通金石气慑飞贲知穷苴起审邪正顺逆之数达昏明益损之宜能暌合民心愚叡物性登丹墀而敷策蹑青蒲而扬谋上说宸鉴下弭素言足以安民纾国救灾恤患则宜抜过宠贵之上褒升戚旧之右别其旂章荣其班禄出得专誉使不禀命降席折节同广武之请设坛致礼均淮阴之授必有要盟之功窃符之防夷裔暴狠内外侮弃始附之众分茷无序蛊以威利势必携离首顺之徒靡然自及今涞绎故典瀍土缨緌翦焉幽播折首凶狡是犹眇者愿明痿之思出动商遄会功终易感刼晋在于善觇全郑实寄良谍多纵反间汨惑心耳发险易之前抵兴防之术冲其猜伏拂其嫌嗜汨以连率之贵饵以析壤之资罄笔端之用展辞锋之锐振辩则坚围可解驰羽而岩邑易倾必府鬲土崩枝干瓦裂故燕乐相悔项范交疑矣或乃言约功深事迩应广齐圉反驾赵飬还君尽舆诵之道毕能事之効臣幸得出内层禁防心明代泽与身泰恩随年行无以逢迎昌运润饰鸿法今涂有遗镞刃未息锋敢思凉识少酬闳施但坐幕既乏昭文免胄不能致果窃观都防之边论属国之兵谟终晁之抗辞杜耿之言事咸云及经之棘犹上笇烛郛之敬裁收下防自耻懦木智不综微敢露昧见无会昭采
　　虏自彭城北归复求互市顔竣议曰臣愚以为与虏和亲无益已然之明效何以言其然敌人之欲侵暴正苦力之不足耳未尝拘制信义用辍其谋昔年江上之役乃是和亲之所招厯稔交骋遂求国婚朝廷羁縻之义依违不絶既积嵗月渐不可诬敌心无厌重以忿怒故至于深入幸今因兵交之后华戎隔判若言互市则复开曩敝之萌议者不过言互市之利在得马今弃此所重得彼下驷千匹以上尚不足言况所得之数裁不十百邪一相交闗卒难闭絶寇负力玩胜骄黠已甚虽云互市实觇国情多赡其求则桀慠罔已通而为节则必生边虞不如塞其端渐杜其觖望内修徳化外经边事保境以观其衅于事为长
　　御史中丞何承天上安边论凡陈四事曰伏见北蕃上事掳犯青兖天慈防鉴矜此黎元博逮羣防经纶戎政臣以愚陋预闻访及率其管窥谨撰安边论庶或开引羣虑延尽众谋短长毕陈当否可见其论曰宼虽习战来久又全据燕赵跨带秦魏山河之险终古如一自非大田淮泗内实青徐使民有赢储野有积谷然后分命方召总率虎旅精卒十万使一举荡夷则不足稍勤王师以劳天下何以言之今遗黎习乱志在偷安非皆耻为荒服逺慕冠冕徒以残害剥辱视息无寄故繦负归国先后相寻敌既不能校胜循理攻城畧地而轻兵掩袭急在驱残是所以速怨召祸灭亡之日今若遣军追讨报其侵暴大翦幽冀屠城破邑则圣朝爱育黎元方济之以道若但欲抚其归附伐辠吊民则彼必轻骑奔走不肯防战徒兴巨费无损于彼复奇兵深入杀敌破军茍陵患未尽则愤激思鬪报复之役将遂无巳斯秦汉之末防轮台之所悔也安边固守于计为长曾孙之霸才均智敌江淮之间所居各数百里魏舍合肥退保新城江陵移民南涘濡须之戍家停羡溪及表陵之屯民夷散杂晋宣王以为宜从江南以北岸曹爽不许果亡柤中此皆前代之殷鉴也何者斥候之郊非畜牧之地非耕桑之邑故坚壁清野以俟其来整甲缮兵以乗其敝虽时有古今势有彊弱保民全境不出此涂要而归之有四一曰移逺就近以实内地今青兖旧民冀州新附在界首者三万家此宼之资也今悉可内徙青州民移东莱平昌北海诸郡大山以南南至下邳左沐右沂田良野沃西阻兰陵北阨大岘西塞之内其号险固民性重迁闇于图始无事之时喜生咨怨今新被钞掠余惧未息若晓示安危居以乐土宜其歌忭就路视迁如归二曰浚复城隍以増阻防旧秋冬收敛民人入保所以警备暴客使防衞有素也古之城池处处皆有今虽颓毁犹可修治粗计戸数量其所容新徙之家悉着城内假其经用为之闾伍纳稼筑场还在一处妇子守家长吏为师丁夫匹妇春夏佃牧宼至之时一城千室堪战之士不下二千其余羸弱犹能登陴皷噪十则围之兵家旧说战士二千足抗羣敌三万矣三曰纂偶车牛以饰戎械计千家之资不下五百偶牛为车五百两参合钩连以衞其众设使城不可固平行趋险贼所不能干既已族居易可检括号令先明民知夙戒有急徴发信宿可聚四曰计丁课仗勿使有阙千家之邑战士二千随其便能各自有仗素所服习铭刻由己还保输之于库出行请以自衞弓干利铁民不办得者官以渐充之数年之内军用粗备矣臣闻军国异容施于封畿之内兵农并修在于疆埸之表攻守之宜皆由其习任其怯勇山陵川陆之形寒暑温凉之气各由本性易则害生是故戌申作师逺屯清济功费既重嗟怨亦深以臣料之未若即用彼众之易也管子治齐寄令在民商君为秦设以耕战终申威定霸行其志业非茍任强实由有数梁用走卒其邦自灭齐用技击厥众亦离汉魏以来兹制渐絶搜田非复先王之礼治兵徒逞耳目之欲有急之日民不知战至乃广延赏募奉以厚秩发遽奔救天下骚然方伯刺史拱手坐听自无经畧唯望朝廷遣军此皆忘战之害不教之失也今移民实内浚治城隍族居聚处课其骑射长吏简试差品能不甲科上第渐就优别明其勲才表言州郡如此则屯部有常不迁其业内护老弱外通官途朋曹素定同忧等乐情由习亲艺因事着昼战见貌足相识夜鬪闻声足相救斯教战之一隅先哲之遗术论者必以古城荒毁难可修复今不谓顿便加功整丽如旧但欲先定民营其闾术墉壑存者因而即之其有毁缺权时栅防足以御彼轻兵防遏防骑假以方将渐就只立车牛之赋课仗之宜攻守所资军国之要今因民所利导而率之耕农之器为府库之寳田蚕之氓兼扞城之用千家总倍旅之兵万户具全军之众兵强而敌不戒国富而民不劳比于优复队伍坐食廪粮者不可同年而校矣今承平来久边令弛纵弓簳利铁既不都防往嵗弃甲埀二十年课其所住理应消壊谓宜申明旧制延加禁塞诸商贾往来幢队挟藏者皆以军法治之又界上严立关杜废间蹊城保之境诸所课仗并加雕镌别造程式若有遗镞亡刃及私为窃盗者皆可立验于事为长又钜野湖泽广大南通洙泗北连青齐有旧县城正在泽内宜立式修复旧堵利其埭遏给轻舰百艘宼若入境引舰出战左右随宜应接据其师津毁其航漕此以利制车运我所长亦防彻敌之要也
　　后魏太武帝延和中薄骨律镇将刁雍表曰臣闻安不忘乱先圣之政也况绥服之外带接边城防守不备无以御敌者也臣镇所管河西爰在边表常惧不虞平地积谷实难守护兵人散居无所依恃脱有妖姧必致狼狈虽欲自固无以得全今求造城储谷置兵备守镇自建立更不烦官又欲三时之隙不令废农一嵗二嵗不讫三嵗必成立城之所必在水陆之次大小高下量力取办诏许之
　　帝搜于河西诏司徒崔浩诣行在所议军事浩表曰昔汉武帝患匃奴彊盛故开凉州五郡通西域劝农积糓为灭贼之资东西迭击故汉未疲而匃奴已弊后遂入朝昔平凉州臣愚以为北敌未平征役不息可不徙其民案前世故事计之长者若迁民人则土地空虚虽有镇戍适可御边而已至于大举军资必乏陛下知此事阔逺竟不施用如臣愚意犹如前议募徙豪彊大家充实凉土军举之日东西齐势此计之得者
　　孝文帝延兴中尚书奏以敦煌一镇介逺西北宼贼路冲虑防不固欲移就凉州羣官防议佥以为然给事中韩秀独谓非便曰此蹙国之事非辟土之宜愚谓敦煌之立其来已久虽土隣彊寇而兵人素习纵有奸窃不能为害循常置戍足以自全进断北狄之觇途退塞西夷之闚路若徒就姑臧虑人怀异意或贪留重迁情不愿徙脱引宼内侵深为国患且敦煌去凉州及千余里舍逺就近遥防有阙一旦废罢是启戎心则边人交构互相往来恐卒徒协契侵窃凉土及近诸戍则关右荒扰烽警不息边役烦兴艰难方甚乃从秀议
　　时车驾南伐以李冲兼左仆射留守洛阳车驾渡淮别诏安南大将军元英平南将军刘藻讨汉中召雍泾岐三州兵六千人拟戍南郑尅城则遣冲表谏曰秦州险阨地接羌夷自西师出后饷援连续加北人叛逆所在奔命运粮擐甲迄兹未巳今复豫差戍卒悬拟山外虽加优复恐犹惊骇脱终攻不尅徒动民情西北连结事或难测輙依防宻下刺史待军尅郑城然后差遣如臣愚见犹谓未足何者西道险阨单径千里今欲深戍絶界之外孤据羣党之口敌攻不可卒援食尽不可运粮古人有言虽鞭之长不及马腹南郑于国实为马腹也且昔人攻伐或城降而不取仁君用师或抚民而遗地且王者之举情在拯民夷宼所守意在惜地校之二义徳有浅深惠声已逺何遽于一城哉且魏境所掩九州过八民人所臣十分而九所未民者惟漠北之与江外耳羁之在近岂急急于今日也宜待大开疆宇广抜城聚多积资粮食足支敌然后置邦树将为吞并之举今钟离寿阳宻迩未抜诸城新野跬步弗降所克者舍之而不取所降者抚之而旋戮东道既未可以近力守西蕃宁可以逺兵固若果欲置者臣恐终以资敌也又今建都土中地接宼壤方须大收死士平荡江防轻遣单寡弃令防没恐后举之日众以留守致惧求其死效未易可获推此而论不戍为上髙祖从之
　　尚书中书监髙闾上表曰臣闻为国之道其要有五一曰文徳二曰武功三曰法度四曰防固五曰刑赏故逺人不服则修文徳以来之荒狡放命则播武功以威之民未知战则制法度以齐之暴敌轻侵则设防固以御之临事制胜则明刑赏以劝之用能辟国宁方征伐四克北敌强悍勇而寡谋长者野战所短者攻城若以敌之所短夺其所长则虽众不能成患虽来不能内逼又敌散居野泽随逐水草战则与家产并至奔则与徒众俱逃不赍资粮而饮食足是以古人伐北方攘其侵掠而已厯代为边患者良以倏忽无常故也六镇势分倍众不鬪互相围逼难以制之昔周命南仲城彼朔方赵灵秦始长城是筑汉之孝武踵其前事此四代之君皆帝王之雄杰所以同此役者非智术之不长兵众之不足乃防狄之要事其理宜然故也易称天险不可升地险山川丘陵王公设险以守其国长城之谓欤今宜依故扵六镇之北筑长城以御北敌虽有暂劳之勤乃有永逸之益如其一成惠及百世即于要害往往开门造小城于其侧因地却敌多有弓弩敌来有城可守有兵可捍既不攻城野掠无获草尽则走终必惩艾宜发近州武勇四万人及京师二万人合六万人为武士于苑内立征北大将军府选忠勇有志干者以充其选下置官属分为三军二万人专习弓射二万人专习戈楯二万人专习骑矟修立战十日一习采诸葛亮八阵之法为平地御宼之方使其解兵革之宜识旌旗之节器械精坚必堪御宼使将有定兵兵有常主上下相信昼夜如一七月发六部兵六万人各备戎作之具敕台北诸屯仓库随近作米俱送北镇至八月征北部率所领与六镇之兵直至碛南威漠北敌若来拒与之决战若其不来然后散分其地以筑长城计六镇东西不过千里若一夫一月之功当三步之地三百人三里三千人三十里三万人三百里则千里之地彊弱相兼计十万人一月必就运粮一月不足为多人懐永逸劳而无怨计筑长城其利有五罢逰防之苦其利一也北部放牧无抄掠之患其利二也登城观敌以逸待劳其利三也省境防之虞息无时之备其利四也嵗常逰运永得不匮其利五也又任将之道特须委信遣之以礼恕之以情阃外之事有利輙决赦其小过要其大功足其兵力资其给用君臣相体若身之使臂然后忠勇可立制胜可果是以忠臣尽其心征将竭其力虽三败而逾荣虽三背而弥宠







　　厯代名臣奏议卷三百二十
　　钦定四库全书
　　厯代名臣奏议巻三百二十一
　　明　杨士竒等　撰
　　御边
　　后魏宣武帝正始间议选边戍事豫州中正袁飜议曰臣闻两汉警于西北魏晋备在东南是以镇边守塞必寄威重伐叛柔服实赖温良故田叔魏尚声高于沙漠当阳钜平绩流于江汉纪籍用为美谈今古以为盛徳自皇上以叡眀纂御风凝化逺威厉秋霜惠霑春露故能使淮海输诚华阳即序连城请面比屋归仁悬车劒阁岂伊曩载鼔噪金陵复在兹日然荆之牧宜尽一时名望梁益之君尤须当今秀异自比縁边州郡官至便铨疆场统戎阶当即用或值秽徳凡人或遇贪家恶子不识字民温恤之方唯知重役残忍之法广开戍逻多置帅领或用其左右姻亲或受人货财请嘱皆无防寇御贼之心唯有通商聚敛之意其勇力之兵驱令抄掠若值彊敌即为奴虏如有执获夺为已富其羸弱老小之辈防觧金铁之工少闲草木之作无不搜营穷垒苦役百端自余或伐木深山或耘草平陆贩贸往还相望道路此等禄既不多资亦有限皆收其实绢给其虚粟穷其力薄其衣用其工节其食绵冬厯夏加之疾苦死于沟渎者常十七八焉是以吴楚间伺审此虚实皆云粮匮兵疲易可乗扰故驱率部落屡犯疆埸顷年已来甲胄生虮十万在郊千金日费为之深一至于此皆由边任不得其人故延若斯之患贾生所以痛哭良有以也夫洁其流者清其源理其末者正其本既失之在始庸可止乎愚谓自今以后荆扬徐豫梁益诸藩及所统郡县府佐统军至于戍主皆令朝臣王公已下各举所知必选其才不拘阶级若能统御有方清高独着威足临戍信能怀逺抚循将士得其忻心不营私润专修公利者则就加爵赏使久于其任以时褒赉厉其忠欵所举之人亦垂优异奬其得士嘉其诚节若不能一心奉公才非捍御贪惏日富经畧无闻人不见徳兵厌其劳者即加显戮用彰其罪所举之人随事免降责其谬荐罚其伪薄如此则举人不得挟其私受任不得孤其举善恶既审沮劝亦明庶边患永消讥议攸息矣宣武帝时蠕蠕入寇诏侍中源怀征之怀至云中蠕蠕亡遁怀旋至恒代案视诸镇左右要害之地可以筑城置戍之处皆量其髙下揣其厚薄及储粮积仗之宜犬牙相救之势凡表五十八条表曰蠕蠕不羁自古而尔射猎为业水草为家中国患者皆斯类耳厯代驱逐莫之能制虽北拓榆中逺临瀚海而智臣勇将力筭俱竭边人颇遁中国以疲于时贤哲思造化之至理推生民之习业量夫中夏粒食邑居之民蚕衣儒步之士边外荒忽无常之类云屯乌合之徒亲校短长因宜防制知城郭之固暂劳永逸自皇魏统极都于平城威震天下徳笼宇宙今定鼎成周去北遥逺代表诸蕃北固髙车外叛寻遭旱俭戎马甲兵十分阙八去嵗复镇阴山庶事荡尽遣尚书郎中韩贞宋世量等检行要险防遏形便谓准旧镇东西相望今形势相接筑城置戍分兵要害劝农积粟警急之日随便翦讨如此则威形增广兵势亦盛且北方沙漠夏乏水草时有小泉不济大众脱有非意要待秋冬因云而动若至冬日氷沙凝厉逰骑之寇终不敢攻城亦不敢越城南出如此北方无忧矣帝从之
　　孝明帝神末袁飜迁冠军将军凉州刺史蠕蠕主阿那瓌后主婆罗门并以国乱来降朝廷问飜安置之所飜表曰臣以非才忝荷边任猥垂访逮安置蠕蠕主阿那瓌婆罗门等处所逺近利害之宜窃惟匃奴为患其来久矣虽隆周盛汉莫能障服衰弱则降富彊则叛是以方叔召虎不遑自息衞青去病勤亦劳止或修文徳以来之或兴干戈以伐之而一得一失利害相侔故呼韩来朝左贤入侍史籍谓之盛事千载以为美谈至于皇代勃兴威驭四海爰在北京仍梗疆埸自卜惟洛食定鼎伊瀍髙车蠕蠕迭相吞噬始则蠕蠕衰防髙车彊盛蠕蠕则自救靡暇高车则僻逺西北及蠕蠕复振反破髙车主防民离不絶如线而高车今能终雪其耻复摧蠕蠕者正由种类繁多不可顿灭故也然鬭此两敌即卞庄之筭得使境上无尘数十年中者抑此之由也今蠕蠕为高车所讨灭外慿大国之威灵两主投身一朞而至百姓归诚万里相属进希朝廷哀矜克复宗社退望庇身有道保其妻儿虽乃逺夷荒桀不识信顺终无纯固之节必有孤负之心然兴亡继絶列圣同规抚降防附绵经共轨若弃而不受则亏我大徳若纳而礼待则损我资储来者既多全徙内地非直其情不愿迎送艰难而异俗难同殷鉴无逺覆车在于刘石毁辙固不可寻且蠕蠕尚存则高车犹有内顾之忧未暇窥窬上国若蠕蠕全灭则髙车跋扈之计岂易可知今蠕蠕虽主奔于上民散于下而余党实繁部落犹众处处棊布以望令主耳高车亦未能一时并兼尽令率附又髙车士马虽众主甚愚弱上不制下下不奉上唯以掠盗为资陵夺为业河西捍御强敌唯凉州敦煌而已凉州土广民稀粮仗素阙炖煌酒泉空虚尤甚若蠕蠕无复坚立令高车独擅北垂则西顾之忧匪旦伊夕愚谓蠕蠕二主皆宜存之居阿那瓌于东偏处婆罗门于西裔分其降民各有攸属那瓌住所非所经见其中事势不敢辄陈其婆罗门请修西海故城以安处之西海郡本属凉州今去酒泉直北张掖西北千二百里去高车所住金山一千余里正是北人往来之冲要汉家行军之旧道土地沃衍大宜耕殖非但今处婆罗门于事为便即可永为重戍镇防西北宜遣一良将加以配衣粮仍令监护婆罗门凡诸州镇应徙之兵随宜割配且田且戍虽外为置蠕蠕之举内实防高车之策一二年后足食足兵斯固安边保塞之长计也若婆罗门能自克厉使余烬归心收离聚散复兴其国者乃渐令北转徙渡流沙即是我之外蕃高车勍敌西北之虞可无过虑如其奸回返覆孤恩背徳者此不过为逋逃之宼于我何损今不早图戎心一啓脱先据西海夺我险要则酒泉张掖自然孤危长河以西终非国有不图厥始而忧其终噬脐之恨悔将何及愚见如允乞遣大使往凉州敦煌及于西海躬行山谷要害之所亲阅亭障逺近之宜商量士马校练粮仗部分见定处置得所入春西海之间即令播种至秋收一年之食使不复劳转输之功也且西海北垂即是大碛野兽所聚千百为羣正是蠕蠕射猎之处殖田以自供籍兽以自给彼此相资足以自固今之豫度微似小损嵗终大计其利实多髙车叵测之心何足以信假令称臣致欵正可外加优纳而复内弥深所谓先人有夺人之心者也时朝议是之孝明帝时尚书左仆射拓跋晖上防曰安人宁边观时而动顷来边将亡逺大之畧贪万一之功楚梁之好未闻而蚕妇之怨屡结斯乃庸人所为锐于奸利之所致也平吴之计自有良图不在于一城一戍也又河北数州国之基本饥荒多年戸口流散方今境上兵复征发即如此日何易举动愚谓数年以来唯宜静边以息占役安人劝农惠此中夏请严勅边将自今有贼戍求内附者不听輙遣援接皆须表闻违者虽有功请以违诏书论
　　隋文帝以陇西频被寇掠甚患之彼俗不设村坞勅大将军贺娄子干勒民为堡营田积谷以不虞子干上书曰比者凶寇侵扰荡灭之期匪朝伊夕伏愿圣虑勿以为懐今臣在此观机而作不得准诏行事且陇西河右土旷民稀邉境未宁不可广为田种比先屯田之所获少费多虚役人功卒逢践暴屯田疎逺者请皆废省但陇右之民以畜牧为事若更屯聚弥不获安只可严谨斥岂容集人聚畜请要路之所加其防守但使镇戍连接烽相望民虽散居必谓无虑帝从之
　　唐高宗永淳中突厥围丰州都督崔智辩战死朝廷议弃丰保灵夏朔州长史唐休璟以为不可上疏曰丰州控河遏寇号为襟带自秦汉以来常郡县之土田良美宜耕牧隋季防乱不能坚守乃迁就宁庆戎人得以乘利而交侵始以灵夏为边唐初募人以实之西北一隅得以完固今而废之则河傍地复为敌有而灵夏亦不足自安非国家利也高宗从其言
　　武后永昌中诏右鹰扬衞将军王孝杰为武威道行军总管率西州都督唐休璟左武衞大将军阿史那忠节击吐蕃大破其众复取四镇更置安西都防府于兹以兵镇守议者请废四镇勿有也右史崔融献议曰戎人为中国患尚矣五帝三王所不臣汉以百万众困平城其后武帝赫然发愤甘心四裔张骞始通西域列四郡据玉关断匃奴右臂稍稍度河湟筑令居以絶南羌于是障亭燧出长城数千里倾府库殚士马行人使者嵗月不絶至作皮币筭缗法税舟车酒酤夫岂不怀为长乆计然匃奴于是孤特逺窜遂开西域置使者领护光武中兴皆复内属至于延光三絶三通太宗文皇帝践汉旧迹并南山抵葱岭剖裂府镇烟火相望吐蕃不敢内侮髙宗时有司无状弃四镇不能有而吐蕃遂张入焉耆之西长鼔右驱逾高昌厯车师钞常乐絶莫贺延碛以临炖煌今孝杰一举而取四镇还先帝旧封若又弃之是自毁成功而破完策也夫四镇无守敌兵必临西域西域震则威憺南羌南羌连衡河西必危且莫贺延碛袤二千里无水草若北接虏唐兵不可度而北则伊西北廷安西诸蕃悉亡议乃格
　　永昌中嵗以兵五百戍姚州地险瘴到屯即死蜀州刺史张柬之论其弊曰姚州古者哀牢之旧国絶域荒外山髙水深自生人以来洎于后代不与中国交通前汉唐防开夜郎滇笮而哀牢不附至光武季年始请内属汉置永昌郡以统理之乃收其盐布氊罽之税以利中土其国西通大秦南通交阯竒珍异寳进贡嵗时不阙刘备据有巴蜀常以甲兵不充及备死诸葛亮五月渡泸收其金银塩布以益军储使张伯岐选其劲卒勇兵以增武备故蜀志称自亮南征而国以富饶甲兵充足由此言之则前代置郡其利颇深今塩布之税不供珍竒之贡不入戈防之用不实于戎行寳货之资不输于大国而空竭府库驱率平人受役蛮夷肝脑涂地臣窃为国家惜之汉以得利既多厯博南山涉兰仓水更置博南哀牢二县蜀人愁怨行者作歌曰厯博南越兰津渡兰仓为他人盖讥汉贪珍竒塩布之利而使蛮夷之所驰役也汉获其利人且怨歌今减耗国储费用日广而使陛下之赤子身膏野草骸骨不归老母幼子哀号望祭于千里之外于国家无髪之利在百姓受终身之酷臣窃为国家痛之往者诸葛亮破南中使其渠率自相统领不置汉官亦不留兵镇守人问其故亮言置官留兵有三不易大意以置官夷汉杂居猜嫌必起留兵运粮为患更重忽若反叛劳费更多粗设纲纪自然久定臣窃以亮之此策妙得羁縻蛮夷之术今姚府所置之官既无安边静寇之心又无葛亮且纵且擒之技唯知诡谋狡筭恣情割剥贪饕劫畧积以为常扇动酋渠遣成朋党折支谄笑取媚蛮夷拜跪趋伏无复慙耻提挈子弟啸引凶愚聚防蒲博一掷累万劒南逋逃中原亡命有二千余戸见散在彼州专以掠夺为业姚州本龙朔中武陵县主簿石子仁奏置之后长史李孝让辛文协并为羣蛮所杀前朝遣郎将赵武贵讨击贵及蜀兵应时破败噍类无遗又使将军李义捴等往征郎将刘惠基在阵战死其州遂废臣窃以诸葛亮称置官留兵有三不易其言乃验至垂拱四年蛮郎将王善宝昆州刺史防干福又请置州奏言所有课税自出姚府管内更不劳扰蜀中及置州后录事防军李陵为蛮所杀延载中司马成琛奏请于泸南置镇七所遣蜀兵防守自此蜀中骚扰于今不息且姚府捴管五十七州巨猾逰客不可胜数国家设官分职以化俗防奸无耻无厌狼籍至此今不问夷夏负罪并深见道路刼杀不能禁止臣恐一朝惊扰为祸转大伏乞省罢姚州使巂府嵗时朝觐同之蕃国泸南诸镇亦皆废于泸北置关百姓自非奉使入蕃不许交通来往增巂府兵选择清良宰牧以统理之臣愚将为稳便
　　万嵗通天中发兵戍疏勒四镇同凤阁鸾台平章事狄仁杰谏曰臣闻天生四裔皆在先王封域之外故东距沧海西隔流沙北横大漠南阻五岭此天所以限四隅而隔中外也自典籍所纪声教所及三代不能至者国家尽兼之矣此则今日之四境已逾于夏殷者也诗人矜薄伐于太原美化行于江汉是则前代之逺裔而国家之域中至前汉时匃奴无嵗不犯边杀畧吏人后汉则西羌侵轶汉中东寇三辅入河东上党几至洛阳由此言之则陛下今日之土宇过于汉朝逺矣若其用武荒外邀功絶域竭府库之实以争硗确不毛之地得其人不足以增赋获其土不可以耕织苟求冠带逺夷之称不务固本安人之术此秦皇汉武之所行非五帝三王之事业也若使越荒外以为限竭资财以骋欲非但不爱人力亦所以失天心也昔始皇穷兵极武以求广地男子不得耕于野女子不得蚕于室长城之下死者如乱麻于是天下溃叛汉武追髙文之宿愤借四帝之储实于是定朝鲜讨西域平南越击匃奴府库空虚盗贼蜂起百姓嫁妻卖子流离于道路者万计末年觉悟息兵罢役封丞相为富民侯故能为天所祐也昔人有言曰与覆车同轨者未尝安此言虽小可以喻大近者国家频嵗出师所费滋广西戍四镇东戍安东调发日加百姓虚弊开守西域事等石田费用不支有损无益转输靡絶杼轴殆空越碛逾海分兵防守行役既久怨旷亦多昔诗人云王事靡盬不能艺稷黍岂不怀归畏此罪罟念彼共人涕零如雨此则前代怨思之辞也上不是恤则政不行而邪气作邪气作虫螟生而水旱起若此虽祷祀百神不能调阴阳矣方今关东饥馑蜀汉逃亡江淮已南征求不息人不复业则相率为盗本根一摇忧患不浅其所以然者皆为逺戍方外以竭中国争蛮貊不毛之地乖子肓苍生之道也昔汉元纳贾捐之之谋而罢朱崖郡宣帝用魏相之策而弃车师之田岂不欲慕尚虚名盖惮劳人力也近贞观年中克平九姓册李思摩为可汗使统诸部者盖以逺人叛则伐之降则抚之得推亡固存之义无逺戍劳人之役此则近日之令典绥边之故事窃见阿史那斛瑟罗阴山贵种代雄沙漠若委之四镇使统诸蕃封为可汗遣御寇患则国家有继絶之美荒外无转输之役如臣所见请捐四镇以肥中国罢安东以实辽西省军费于逺方并甲兵于塞上则恒代之镇重而边州之备实矣况绥抚四裔盖防其越逸苟无侵侮之患则可矣何必穷兵黩武与荒服计校长短哉且王者外宁必有内忧盖为不勤修政故也伏惟陛下弃之度外无以絶域未平为念但当勅邉兵谨守备蓄鋭以待敌待其自致然后击之此李牧所以制匃奴也当今所要者莫若令边城警守逺斥候聚军实蓄威武以逸代劳则战士力倍以主御客则我得其便坚壁清野则寇无所得使边人深入必有颠踬之虑浅入必无获虏之益如此数年可使二部不击而服矣
　　宗开元六年张说上书曰臣顿首死罪皇帝陛下先帝以臣践履忠孝使臣启发圣眀故得侍读春宫风承天眷景云中嵗兼掌枢宻内当沸腾之口外御倾夺之势陛下监抚既安自天所祐臣协賛之意明神啓之开元之始首典钧轴智小任大福过灾生出守三州违离六载曲直非已升降由人惟君知臣事不待说今改秩邉镇委重戎麾窃以两蕃近和能无同异九姓逺附未闻抚纳欲贼杀无侵扰之虑保宁两蕃受征发之盟臣愚料之恐未然矣何者贼杀新立必逞兵威贼兵所加必收九姓九姓若去两蕃摇矣九姓虽属并州节度然共幽州宻迩脱有风尘何事不至臣孰问幽州兵马寡弱卒欲排比未可即戎城中仓粮全无贮积设若来廹臣实忧之伏乞圣慈深以垂意博询旧将预为筹画若早图之必无后悔且孤臣摠众易起猜嫌寛大失济事之宜严整招怨黩之谤逺辞天听临路徬徨如有论告臣身奏劾军事者乞追臣面问对定真虚则日月无可蔽之期幽逺有自通之望伏愿留书在内时加矜察宗时张九龄论东北军未可轻动状奏曰右髙力士宣奉勅张守珪所进送突厥生口具问知委曲故令刘思贤去者臣等伏以北敌凶狡诚似难保其心然陛下以恩泽怀柔嵗月已久使彼输诚顿改顽暴以事观察信然不虚何者昨李佺使廻敌亦具云东下中间或言难信至今果如所说即是输诚于国未有他诈且契丹等翻覆或往或来今其东讨虽未禀命在于逺人亦不可责于常理若因而屠之亦便除患陛下先有圣料以为如此臣等常窃志之固非所及今其来也若契丹等偶胜北部势衰因而乘之灭其大半审料必取始可决行事若不然而军将妄动复结大隙亦以不信为国生患莫甚于此臣伏以在边诸将苟利一军便即行之以邀荣赏不思逺计诚是大失今刘思贤往望将降书处分守珪必为逺图无得妄动切约诸将使知圣心纵北廷闻之尤彰天泽未审可否谨录状奏闻
　　代宗大厯八年元载上言曰四镇北庭既治泾州无险要可守陇山髙峻南连秦岭北抵大河今国家西境尽潘原而吐蕃戍摧沙堡原州居其中间当陇山之口其西皆监牧故地草肥水美平凉在其东独耕一县可给军食故垒尚存吐蕃弃而不居毎嵗夏吐蕃畜牧青海去塞甚逺若乗间筑之二旬可毕移京西军戍原州移郭子仪军戍泾州为之根本分兵守石门木峡渐开陇右进达安西据吐蕃腹心则朝廷可高枕矣
　　九年郭子仪入朝对延英帝与语吐蕃方彊慷慨至流涕退上书曰朔方国北门西御戎人北虞猃狁五城相去三千里开元天宝中战士十万马三万匹仅支一隅自先帝受命灵武战士从陛下征讨无宁嵗顷以怀恩乱痍伤雕耗亡三分之二比天寳中止十之一今吐蕃兼吞河陇杂羌浑之众嵗深入畿郊势逾十倍与之角胜岂易得邪属者敌来称四节度将别万人人兼数马臣所统士不当敌四之二马不当敌百之二外畏内惧将何以安臣惟陛下制胜力非不足但简练不至进退未一时淹师老地广势分愿于诸道料精卒满五万者列屯北边则制胜可必窃惟河南河北江淮大镇数万小者数千殚屈禀给未始搜择臣请追赴关中勒步队示金鼓则攻必破守必全长久之策也
　　中书侍郎同中书门下平章事陆贽论縁边守备事宜状奏曰右臣厯览前代史书皆谓镇抚四夷宰相之任不揆闇劣屡敢上言诚以备边御戎国家之重事理兵足食备御之大经兵不理则无可用之师食不足则无可固之地理兵在制置得所足食在敛导有方陛下幸聼愚言先务积谷人无加赋官不费财坐致边储数逾百万诸镇收籴今已向终分贮军城用防艰急纵有寇戎之患必无乏絶之忧守此成规以为永制恒收冗费益赡边农则更经二年可积十万人三嵗之粮矣足食之原粗立理兵之术未精敢试筹量庶备采择伏以戎狄为患自古有之其于制御之方得失之理备存史籍可得而言大抵尊即序者则曰非徳无以化要荒曽莫知威不立则徳不能驯也乐武威者则曰非兵无以服凶犷曾莫知徳不修则兵不可恃也务和亲者则曰要结可以睦邻好曾莫知我结之而彼复觧之也美长城者则曰设险可以固邦国而扞寇雠曽莫知力不足而人不堪则险之不能恃城之不能有也尚薄伐者则曰驱遏可以禁侵暴而省征徭曽莫知兵不鋭垒不完则遏之不能胜驱之不能去也议边之要畧尽于斯虽互相讥评然各有偏驳听一家之説则理例可征考厯代所行则成败异效是由执常理以御其不常之势徇所见而昧于所遇之时夫中夏有盛衰四裔有强弱事机有利害措置有安危故无必定之规亦无长胜之法夏后以序戎而圣化茂古公以避狄而王业兴周城朔方而玁狁攘秦筑临洮而宗社覆汉武讨匃奴而贻悔太宗征突厥而致安文景约和亲而不能弭患于当年宣元抚纳而足以保寕于累叶盖以中夏之盛衰异势四裔之强弱异时事机之利害异情措置之安危异便知其事而不度其时则败附其时而不失其称则成形变不同胡可专一夫以中国强盛四裔衰防而能屈膝称臣归心受制拒之则阻其向化灭之则类于杀降安得不存而抚之即而序之也又如中国强盛四裔衰防而尚弃信扞盟蔑恩肆毒谕之不变责之不惩安得不取乱推亡息人固境也其有遇中国防乱之弊当四裔强盛之时图之则彼衅未萌御之则我力不足安得不卑词降礼约好通和啗之以利以引其懽心结之以亲以纾其交祸纵不必信且无大侵虽非御戎之善经盖时事亦有不得已而然也傥或夷夏之势强弱适同抚之不宁威之不靖力足以自保势不足以出攻安得不设险以固军训师以待寇来则薄伐以遏其深入去则攘斥而戒于逺追虽非安边之令图盖势力亦有不得已而然也故夏之即序周之扞攘太宗之翦乱皆乗其时而善用其势者也古公之避狄文景之和亲神尧之降礼皆顺其时而不失其称者也秦皇之长城汉武之穷讨皆知其事而不度其时者也向若遇孔炽之势行即序之方则见侮而不从矣乗可取之资怀畏避之志则失机而养寇矣有攘却之力用和亲之谋则示弱而劳费矣当降屈之时务翦伐之畧则召祻而危殆矣故曰知其事而不度其时则败附其时而不失其称则成是无必定之规亦无长胜之法得失着效不其然欤至于察安危之大情计成败之大数百代之不变易者盖有之矣其要在于失人肆欲则必蹷任人从众则必全此乃古今所同而物理之所一也国家自禄山搆乱肃宗中兴撤边脩以靖中邦借外威以宁内难于是吐蕃乘衅吞噬无厌廻纥矜功冯淩亦甚中国不遑振旅四十余年使伤耗遗甿竭力蠺织西输贿币北偿马资尚不足塞其烦言满其骄志复又逺征士马列戍疆陲犹不能遏其奔冲止其侵侮小入则驱畧黎庶深入则震惊邦畿时有议安边之防者多务于所难而忽于所易勉于所短而畧于所长遂使所易所长者行之而其要不精所难所短者图之而其功靡就忧患未弭职斯之由夫制敌行师必量事势势有难易事有后先力大而敌脆则先其所难是谓夺人之心暂劳而久逸者也力寡而敌坚则先其所易是谓固国之本观衅而后动者也顷属多故人劳未瘳而欲广发师徒深践寇境复其侵地攻其坚城前有胜负未必之虞后有餽运不继之患傥或挠败适所以启戎心而挫国威以此为安边之谋可谓不量事势而务于所难矣天之授者有分事无全功地之产者有物宜无兼利是以五方之俗长短各殊长者不可逾短者不可企勉所短而校其所长必殆用所长而乘其所短必安强者乃以水草为邑居以射猎供饮茹多马而尤便驰突轻生而不计败亡此外裔之所长也外裔之所长乃中国之所短而欲益兵搜乘角力争驱交锋原野之间决命寻常之内以此为御寇之术可谓勉所短而校其所长矣务所难勉所短劳费百倍终于无成虽果成之不挫则废岂不以越天授而违地产亏时势以反物宜者哉将欲去危就安息费从省在其慎守所易精用所长而已若乃择将吏以抚宁众庶修纪律以训齐师徒耀徳以佐威能迩以柔逺禁侵掠之暴以彰吾信抑攻取之议以安戎心彼求和则善待而勿与结盟彼为寇则严备而不务报复此当今之所易也贱力而贵智恶杀而好生轻利而重人忍小以全大安其居而后动俟其时而后行是以修封疆守要害壍蹊隧垒军营谨禁防明斥候务农以足食练卒以蓄威非万全不谋非百克不鬪寇小至则张声势以遏其入寇大至则谋其大以邀其归据险以乘之多方以悮之使其勇无所加众无所用掠则靡获攻则不能进有腹背受敌之虞退有首尾难救之患所谓乘其弊不战而屈人之兵此中国之所长也我之所长乃外裔之所短我之所易乃外裔之所难以长制短则用力寡而见功多以易敌难则财不匮而事速就舍此不务而反为所乘斯谓倒持戈矛以鐏授宼者也今则皆务之矣然犹守封未固寇戎未惩者何也其病在于谋无定用众无适从所任不必才才者不必任所闻不必实实者不必闻所信不必诚诚者不必信所行不必当当者未必行故令措置乖方课责亏度财匮于兵众力分于将多怨生于不均机失于遥制臣请为陛下粗陈六者之失惟明主慎听而熟察之臣闻工欲善其事必先利其器武欲胜其敌必先练其兵练兵之中所用复异用之于救急则权以纾难用之于暂敌则缓以应机故事有便宜而不拘常制谋有竒诡而不徇众情进退死生唯将所命此所谓攻讨之兵也用之于屯戍则事资可久势异从权非物理所惬不宁非人情所欲不固夫人情者利焉则劝习焉则安保亲戚则乐生顾家业则忘死故可以理术驭不可以法制驱此所谓镇守之兵也夫欲备封疆御外裔非一朝一夕之事固当选镇守之兵以置焉古之善选置者必量其性习辨其土宜察其技能知其欲恶用其力而不违其性齐其俗而不易其宜引其善而不责其所不能禁其非而不处其所不欲而又类其部伍安其室家然后能使之乐其居定其志奋其气势结其恩情抚之以惠则感而不骄临之以威则肃而不怨靡督课而人自为用弛禁防而众自不防故出则足兵居则足食守则固战则强其术无他便于人情而已矣今者散征士卒分戍边陲更代往来以为守是则不量性习不辨土宜邀其所不能强其所不欲求广其数而不考其用将致其力而不察其情斯可以为羽衞之仪而无益于御之实也何者穷边之地千里萧条寒风裂肤惊沙惨目以水草为居邑以战鬬为嬉逰昼则荷戈而耕夜则倚烽而觇日有剽害之虑永无休暇之虞地恶人勤于斯为甚自非生于其域习于其风幼而覩焉长而安焉不见乐土而不迁焉则罕能宁其居而狎其敌也闗东之壤百物阜殷从军之徒尤被优养惯于温饱狎于欢康比诸边隅若异天地闻絶塞荒陬之苦则辛酸动容聆强蕃劲敌之名则慑骇夺气而乃使之去亲族舍园庐甘其所辛酸抗其所慑骇将冀为用不亦踈乎矧又有休代之期无统帅之驭资奉若骄子姑息如倩人进不邀之以成功退不处之以严宪其来也咸负得色其止也莫有固心屈指计归张頥待饲侥幸者犹患还期之賖缓恒念戎丑之充斥王师挫伤则将乘其乱离布路东溃情志且尔得之奚为平居则殚耗资储以奉浮冗之众临难则投弃城镇以摇逺近之心其弊岂唯无益哉固亦将有所挠也复有抵犯刑禁谪徙军城意欲增戸实边兼令展効自赎既是无良之类且加怀土之情思乱幸灾又甚戍卒适足烦于防衞谅无望于功庸虽前代时或行之固非良筭之可遵者也复有拥旄之帅身不临邉但分偏师俾守疆埸大抵军中壮鋭元戎例选自随委其疲羸乃配诸镇节将既居内地精兵祗备纪纲遂令守要御冲恒在寡弱之卒寇戎毎至力势不支入垒者才足闭关在野者悉遭刼执资其芟蹂尽其搜比及都府闻知敌已克获旋返且安边之本所切在兵理兵若斯可谓措置乖方矣夫赏以存劝罚以示惩劝以懋有庸惩以威不恪故赏罚之于驭众也犹绳墨之于曲直权衡之揣重轻輗軏之所以行车衔勒之所以服马也驭众而不用赏罚则善恶相混而能否莫殊用之而不当功过则奸妄宠荣而忠实摈抑夫如是若聪明可律度无章则用与不用其弊一也自顷权移于下柄失于朝将之号令既鲜克行之于军国之典常又不能施之于将务相遵养茍度嵗时欲赏一有功翻虑无功者反侧欲罚一有罪复虑同恶者忧虞罪以隠忍而不彰功以嫌疑而不赏姑息之道乃至于斯故使忘身効节者获诮于等夷率众先登者取怨于士卒偾军蹙国者不怀于愧畏缓救失期者自以为智能襃贬既而不行称毁复纷然相乱人虽欲善谁为言之况又公忠者直已而不求于人反罹困厄败挠者行私而茍媚于众例获优崇此义士所以痛心勇夫所以觧体也又有遇敌而所守不固陈谋而其效靡成将帅则以资粮不足为词有司复以供给无阙为觧既相执证理合辨明朝廷毎为含糊未尝穷究曲直措理者含声而靡诉诬善者罔上而不慙驭将若斯可谓课责亏度矣课责亏度措置乖方将不得竭其才卒不得尽其力屯集虽众战阵莫前敌毎越境横行若涉无人之地逓相推倚无敢谁何虚张声势上闻则曰兵少不敌朝廷莫之省察唯务征发益师无裨御之功重增供亿之弊闾井日耗征求日繁以编戸倾家破产之资兼有司防塩税酒之利摠其所入半以事边制用若斯可谓财匮于兵众矣今四夷之强盛为中国甚患者莫大于吐蕃举国胜兵之徒才当中国十数大郡而已其于内虞外备亦与中国不殊所能寇邉数则盖寡且又器非犀利甲不坚完识迷韬铃艺乏趫敏动则中国惧其众而不敢抗静则中国惮其强而不敢侵厥理何哉良以中国之节制多门蕃部之统帅专一故也夫统帅专一则人心不分人心不分则号令不贰号令不贰则进退可齐进退可齐则疾徐如意疾徐如意则机防靡愆机防靡愆则气势自壮斯乃以少为众以弱为强变化翕辟在于反掌之内是由臂之使指心之制形若所任得人则何敌之有夫节制多门则人心不一人心不一则号令不行号令不行则进退难必进退难必则疾徐失宜疾徐失宜则机防不及机防不及则气势自衰斯乃勇废为尫众散为弱逗挠离析兆乎战阵之前是由一国三公十羊九牧欲令齐肃其可得乎开元天寳之间控御西北两蕃唯朔方河西陇右三节度而巳犹虑权分势散或使兼而领之中兴已来未遑外讨侨頴四镇于安定权附陇右于扶风所当西北两蕃亦朔方泾原陇右河东四节度而已闗东戍卒至则属焉虽委任未尽得人而措置尚存典制自顷逆泚诱泾原之众叛怀光污朔方之军割裂诛锄所余无几而又分朔方之地建牙拥节者凡三使焉其余镇军数且四十皆承特诏委寄各降中贵监临人得抗衡莫相禀属每候边书吿急方令计会用兵既无军法下临唯以客礼相待是乃从容拯溺揖让救焚冀无阽危固亦难矣夫兵以气势为用者也气聚则盛散则消势合则威析则弱今之边备势弱气消建军若斯可谓力分于将多矣理戎之要最在均齐故军法无贵贱之差军实无多少之异是将所以同其志而尽其力也如有诱其志意勉其艺能则当阅其才程其勇校其劳逸度其安危明申练覈优劣之科以为衣食等级之制使能者企及否者息心虽有厚薄之殊而无觖望之衅盖所谓日省月试饩廪称事如权量之无情于万物人莫不安其分而服其平也今者穷边之地长镇之兵皆百战伤夷之余终年勤苦之剧角其所能则练习度其所处则孤危考其服役则劳察其临敌则勇然衣粮所给唯止当身例为妻子所分常有冻馁之色而闗东戍卒嵗月践更不安危城不习戎备怯于应敌懈于服劳然衣粮所颁厚逾数等继于茶药之馈益以蔬酱之资丰约相形县絶斯甚又有素非禁旅本是边军将校诡为媚词因请遥神策不离旧所唯改虚名其于廪赐之饶遂有三倍之益此则俦类所以忿恨忠良所以忧嗟疲人所以流亡经费所以褊匮夫事业未异而给养有殊人情不能甘也况乎矫佞行而廪赐厚绩艺劣而衣食优茍未忘怀孰能无愠不为戎首则巳可嘉而欲使其协力同心以攘寇难虽有韩白孙吴之将臣知其必不能焉养士若斯可谓怨生于不均矣凡欲选任将帅必先考察行能然后指以所授之方语以所委之事令其自揣可否自陈规模须某色甲兵借某人参佐要若干士马用若干资粮某处置营某时成绩始终要领悉俾经纶于是观其计谋校其声实若谓材无足取言不可行则当退之于初不宜贻虑于其后也若谓志气足任方畧可施则当要之于终不宜掣肘于其间也夫如是则疑者不使使者不疑劳神于选才端拱于委任既委其事既足其求然后可以覈其否臧行其赏罚受其赏者不以为滥当其罚者无得而辞付授之柄既专苟且之心自息是以古之遣将帅者君亲推毂而命之曰自阃以外将军裁之又赐鈇钺示令专断故军容不入国国容不入军将在军君命有所不受诚谓机宜不可以逺决号令不可以两从未有委任不专而望其克敌成功者也自顷边军去就裁断多出宸衷选置戎臣先求易制多其部以分其力轻其任以弱其心虽有所惩亦有所失遂令分阃责成之义废死绥任咎之志衰一则听命二亦听命爽于军情亦听命乖于事宜亦听命若所置将帅必取于承顺无违则如斯可矣若有意乎平凶靖难则不可也夫两疆相接两军相持事机之来间不容息蓄谋而俟犹恐失之临时始谋固已疎矣况乎千里之逺九重之深陈述之难明听览之不一欲其事无遗防虽圣者亦有所不能焉设使谋虑能周其如权变无及强敌驰突迅如风飚驲书上闻旬月方报守土者以兵寡不敢抗敌分镇者以无诏不肻出师逗留之间寇已奔逼托于救援未至各且闭垒自全牧马屯牛鞠为椎剽啬夫樵妇罄作俘囚虽诏诸镇发兵唯以虚声应援互相瞻顾莫敢遮邀敌既纵掠退归此乃陈功告防其败防则减百而为一其捃获则张百而成千将帅既幸于摠制在朝不忧罪累陛下又以为大权由己不究事情用师若斯可谓机失于遥制矣理兵而措置乖方驭将而赏罚亏度制用而财匮建军而力分养士而怨生用师而机失此六者疆埸之蟊贼军旅之膏肓也蟊贼不除而但滋之以粪溉膏肓不疗而苟啗之以滑甘适足以飬其害速其灾欲求稼穑丰登肤革充美固不可得也臣愚谓宜罢诸道将士畨替防秋之制率因旧数而三分之其一分委本道节度使募少壮愿住边城者以徙焉其一分则本道但供衣粮委闗内河东诸军州募蕃汉子弟愿傅边事者以给焉又一分亦令本道但出衣粮加给应募之人以资新徙之业又令度支散于诸道和市耕牛雇召工人就诸军城缮造器具募人至者毎家给耕牛一头又给田农水火之器皆令充初到之嵗与家口二人粮并赐种子劝之播植待经一稔俾自给家若有余粮官为收籴各酬倍价务奬营田既息践更征发之烦且无幸灾苟免之弊宼至则人自为战时至则家自力农是乃兵不得不强食不得不足与夫倐来忽往岂可同等而论哉臣又谓宜择文武能臣一人为陇右元帅应泾陇鳯翔长武城山南西道等节度管内兵马悉以属焉又择一人为方元帅应鄜坊邠宁灵夏等节度管内兵马悉以属焉又择一人为河东元帅河东振武等节度管内兵马悉以属焉三帅各选临边要防之州以为理所见置节度有非要者随所便近而并之唯元帅得置统军余并停罢其三帅部内太原鳯翔等府及诸郡户口稍多者慎柬良吏以为尹守外奉师律内课农桑俾为军粮以壮戎府理兵之宜既得选帅之道既明然后减奸滥虚浮之费以丰财定衣粮等级之制以和众委任之道以宣其用县赏罚之典以考其成而又慎守中国之所长谨行当今之所易则八利可致六失可除如是而戎狄不威怀疆埸不宁谧者未之有也诸侯轨道庶类服从如是而教令不行天下不理者亦未之有也以陛下之英圣人心之思安四方之小休两宼之方静加以频年丰稔所在积粮此皆天賛国家可以立制垂统之时也时不久居事不常兼已过而追虽悔无及明主者不以言为罪不以人废言罄陈狂愚惟所省择谨奏
　　防又请边城贮米粟等状奏曰右兵之所屯食最为急若无储蓄是弃封疆自昔败乱之由多因餽饷不足臣以任当体国职合分忧奏减河运脚钱用充军镇和籴幸防圣恩允许又属频嵗顺成二年之间縁边诸军共计收籴米粟一百八十余万石准元勅各委当道节度及监军中使度支知廵院官同勾当检纳仍以贮备军粮为名非缘城守乏絶及不承别勅处分并不得輙有费用若能坚守此制有用随即却填则是边城当贮十五万人一嵗之粮以为急难之永无县絶足固军情去嵗版筑五原大兴师旅所司素无偹拟临事支计缺然赍送悉贷此粮乃得军行办集过事之后准勅合填迨今二年竟不支遣加以诸镇军食例皆缺供及其告急工闻宣防下廹则又请贷贮粟以充将士月粮既务废隳且无愧畏所未匮竭其能几何夫栽植至难毁拔至易古人以树杨为喻能不为之叹惜哉况水旱流行固宜有备戎狄为患可不为虞将欲安边先宜积谷今当嵗稔合益军储反罄聚蓄之资用供朝夕之费倘遇灾难则如之何惟陛下详思后图不贻他日所悔臣之愿也疆埸之幸也不胜区区虑患之意谨冒昧以闻防又请边镇储粮状奏曰臣伏见陛下毎垂睿心经畧边境增筑城垒加置戍兵至于春秋衣装嵗时宴犒先后迟速悉由宸衷其为忧勤可谓至矣其为资费亦以多矣盖以安人固国不惮烦劳此诚慎虑之深者也然于储蓄大计则未降意良图但任有司随月供应近嵗蕃戎小息年谷屡登所支军粮犹有匮乏邉书告阙相继于朝傥遇水旱为灾粟籴翔贵凶丑匪茹寇扰淹时负挽力殚或馈饷路絶则戍兵虽众不足恃城垒虽固不足居是使积年完聚之劳适资一夕溃败之辱此乃理有必至而事无幸济者也臣窃为陛下惜之军志曰虽有石城十仞汤池百步无粟不能守也故晁错论安邉之策要在积谷充国建破羌之议先务屯田厯代制御四夷常为国之大事勇者奋其力智者贡其谋攻守异宜盛衰殊势柔服而不劳师旅者则常闻之矣屯师而不务农食者未尝有焉今陛下广徴甲兵分守城镇除所在营田税畆自供之外仰给于度支者尚八九万人千里馈粮涉履艰险运米一斛达于邉军逺或费钱五六千近者犹过其半犯雪霜皲瘃之苦冒盗贼剽掠之虞四时之间无日休息倾财用而竭物力犹苦日给之不充其于储蓄以备非常固亦絶意而不暇思也夫屯兵守土以备寇戎至而无粮守必不固矣遇寇不守则如勿屯平居有残人耗国之烦临难有启敌纳侮之祸所养非所用所失非所虞以为制之规臣窃谓疎矣
　　贞元十三年上以方渠合道木波皆吐蕃要路欲城之使问邠宁节度使杨朝晟须几何兵对曰邠宁兵足以城之上曰向城塩州用兵七万今三城尤逼敌境如此何也对曰今发本镇兵不旬日至出其不意而城之敌谓吾众不减七万不敢轻来不过三旬吾城已毕敌虽至城旁草尽不能久留敌退则运刍粮以实之此万全之策也若大集诸道兵逾月始至敌亦集众而来与我争战胜负未可知何暇筑城哉上从之朝晟分军为三各筑一城三日三城成朝晟军还至马岭吐蕃始出追之相距数日而去朝晟遂城马岭而还
　　徳宗时两河罢兵转运使韩滉上言吐蕃盗河湟久近嵗濅弱而西廹大食北抗回鹘东抗南诏分军外战兵在河陇者不过五六万若朝廷命将以十万众城凉鄯洮渭各置兵二万为守御臣请以本道财赋馈军给三年费然后营田积粟且耕且战则河陇之地可翘足而复帝善其言
　　宪宗元和八年振武河溢毁受降城节度使李光进奏请修城兼理河防李吉甫请徙于天徳故城以避河患李绛卢坦以为受降城张仁愿所筑当碛口据虏要冲美水草守边之利地欲避河患退二三里可矣天徳故城僻处确瘠烽候不相应接虏忽唐突势无由知是无故而蹙国二百里也城使周懐义奏利害与坦绛同上卒用吉甫策以受降城骑士天徳军李绛言于上曰边兵徒有其数而无其实将帅但縁私役使聚其货财以结权幸而已未尝训练以备不虞此不可不于无事之时豫留圣意也受降兵籍旧四百人及天徳交兵才五十人噐械一弓而已故绛言及之
　　元和九年李吉甫奏开元中置宥州以领降户寳应以来因循遂废今请复之以备回纥抚党项上从之先是回纥屡请昏朝廷以费广未许李绛言回纥凶强不可无淮西穷蹙事要经营万一北方有警则非步骑数万不足抗御而淮西遗党复延嵗月之命为国家费岂特降主之比上不聼
　　宪宗时宰臣李绛尝因延英论及边事上言曰自古及今边人与中国并虽代有衰盛强弱然常须边境备拟烽候精明虽系颈屈膝而亭障未尝一日弛其备也何邉人强横负力怙气不懐恩义不践誓盟故强则寇掠弱则卑伏此其天性也是以圣王以荒忽无常待之其至也则驱除之其去也则严备之今北敌蕃臣复多厯年载虽实有功于国家报之以厚施者已倦求者未厌满其意则曰事当宜尔悍气益骄酌其中则曰効之难图怨辞立至故印马益广望价转多无厌之心实难为足若不如此异日必有不顾恩徳为患封疆寇至而谋事则不及矣今西北两都皆无备拟兵但虚数坐盗衣粮将无成效嵗邀官爵衣甲噐械之类破官钱空有其名部伍训练之方务酒乐都亡其制古者兵无二事志在杀敌将无异望专在诛寇噐用犀利斥候精明若有烟尘务为力战若无警急即营生业今则不然战士采拾以供上命惟责程课不卹饥寒主将刻削以结内宠不辑戎事惟济己身今戎狄继来婚嫁于国情实巨细必知边塞空虚有无咸悉至于山川要害道途险易已皆探知熟习委曲谙识脱或见利忘义因便乗间风尘暴至羽檄交驰急诏征兵无及系累之苦闭壁逃祸宁救驱掠之灾使邉人仰天而呼望国而泣蓄甲不足以衞疆埸命将不足以扼寇雠此圣主所宜图之不可忘于终食之间也伏望诏勅边镇节度俾其虚实有无少事宜分析闻奏仍请于八座丞郎两省中选择公忠清干不挠之臣奉使各与大镇节度使各与防阅军中访问事理一时上闻然后申明制度增缉募兵谨其殿行其赏罚罪在不舍刑罚必加功有可褒爵赏必及如此则陛下高枕边人永宁古人曰备豫不虞有无患此经国之常制也上惊曰今边上岂如此空虚也卿等便令防捡切为殿最时天徳军中城旧属振武有镇兵四百人其时却割属天徳军交割惟有十人并军将在此其器械惟有弓一张余可知也数月后李绛罢相遂因循旧弊
　　元和中左拾遗元稹论西戎表奏曰臣防恩顾问窃见陛下患戎之意深矣自贞元以来国家所以甘亿兆之费于塞下盖以犬戎有侵轶之患而边人思守御之利也然而河湟之地日削田莱之业日空塞下之人日亡戎狄之心日炽若此非他不得备之之术也且臣闻之君之命帅帅之命将将之使卒犹心之使臂臂之使指然后敌可擒而军可制也今之屯戍者则不然众其城堡异其师长获一马则图功虏一戎则告防至于屠县道掠万人则曰力弱不足以应敌援寡不足以摧凶茍谨闭缮完不失其守者则朝廷议赏之不给又孰肯摧锋刃冒殊死而出入于系虏哉此又非他众分力散而责师之刑无所加也而又加之以为农者不教战屯聚者不兼农寇至则卒伍被甲而乗城野人空拳以应敌此又耕战之术不修而屯聚之方太逸也今夫邠岐汧陇之地皆后稷公刘之所理也土宜植物人务稼穑陛下诚能使本道节制广于荒隙大建屯田塞下诸军除使令守防之外一切出之于野限人名田复其租入然后因其阡陌制之闾井因其卒伍树之师长固其塍堑以不虞戎人适至则有连阡接畛之兵戎骑才归则复耰锄获耨之事若此则曩时之聚食者尽归之于服勤之农矣前此之系虏者尽化为守御之兵矣三五年间塞下有相因之粟边人无侵轶之虞陛下又董之以良帅威之以必刑则彼琐琐之戎陛下将署其君长征其牛羊振威以擒之可也布德以懐之可也又何必询王恢使苏武用晁错访娄敬而后复河湟称即叙哉此备戎之大畧也方今犹有急于此者臣敢冒昧殊死而言之臣闻善奕棊者将刼其棊必固其羸是以敌可杀而地不危今庸蜀有犬吠之惊南蛮絶贡诚之路陛下又辍邉将以统问罪之师脱或部落瓦全稽天讨兵连不解绵夏涉秋则戎人乗衅啓心之日也陛下其图之臣无任恳款忧边之至
　　杜佑拜司徒封岐国公党项阴导吐蕃为乱诸将邀功请讨之佑以为无良边臣有为而叛即上疏曰昔周宣中兴猃狁为害追之太原及境而止不欲弊中国怒逺夷也秦恃兵力北拒匃奴西逐诸羌结怨阶乱实生谪戍盖圣王之治天下惟欲绥静生人西至于流沙东渐于海在北与南止存声教岂疲内而事外耶昔冯奉世矫诏斩莎车王传首京师威震西域宣帝议加爵土萧望之独谓矫制违命虽有功不可为法恐后奉使者为国家生事异域北突厥黙啜寇害中国开元初郝灵伶捕斩之自谓功莫与二宋璟虑邉臣由此邀功但授郎将而已由是讫开元之盛不复议边中国遂安此成败鉴戒之不逺也党项小蕃与中国杂处间者边将侵刻利其善马子女敛求繇役遂致叛亡与西北二陲相诱盗边传曰逺人不服则修文徳以来之管仲有言国家无使勇猛者为边境此诚圣哲识微知著之畧也今戎部方彊边未实诚宜慎择良将使之完辑禁絶诛求示以信诚来则惩御去则谨彼当怀柔革其奸谋何必亟兴师役坐取劳费哉帝嘉纳之
　　穆宗立时吐蕃寇邉西北骚然又畧雅州劒南节度使王涯调兵拒之上言蜀有两道直捣敌腹一繇龙川清川以抵松州一繇绵州威蕃栅抵栖鸡城皆敌险要地臣愿不爱金帛使信臣持节与北敌约曰能发兵深入者杀某人取某地受其赏开懐以示之所以要约谆熟异它日者则匃奴之鋭可出西戎之力衰矣帝不报敌长庆四年上命李徳裕修塞清溪関以断南诏入寇之路徳裕上言通蛮细路至多不可塞惟重兵镇守可保无虞时北兵皆归本道惟河中陈许三千人在成都有诏来年亦归蜀人忷惧徳裕奏乞郑滑五百人陈许千人以镇蜀且言蜀兵脆弱新为蛮宼所困皆破胆不堪征戍若北兵尽归则与杜元頴时无异朝廷建言罢兵盖由祸不在身望人责一状留入堂案他日败事不可令臣独当国宪朝廷皆从其请







　　厯代名臣奏议卷三百二十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻三百二十二
　　明　杨士竒等　撰
　　御边
　　宋太宗时王化基权御史中丞一日侍便殿问以邉事对曰治天下犹植木焉所患根本未固固则枝榦不足忧朝廷治则邉鄙何患乎不安
　　朝廷议城古威州遣内侍冯从顺访于工部员外郎郑文寳文寳上言威州在清逺军西北八十里乐山之西唐大中时灵武朱叔明収长乐州邠寜张君绪収六闗即其地也故垒未圮水甘土沃有良木薪秸之利约葫芦临洮二河压明沙萧闗两戍东控五原北固峡口足以襟带西凉咽喉灵武城之便然环州至伯鱼伯鱼抵青冈青冈拒清逺皆两舍而清逺当羣山之口扼塞门之要刍车野宿行旅顿絶威州隔城东隅坚石盘互不可浚池城中旧乏井脉又飞乌泉去城尚千余歩一旦縁邉警急贼引平夏胜兵三千据清逺之冲乗高守险数百人守环州甜水谷独家原传箭野貍十族胁从山中熟户党项孰敢不从又分千骑守碛北清逺军之口即自环至灵七百里之地非国家所有岂威州可御哉请先建伯鱼青冈清逺三城为顿师归重之地古人有言金城汤池非粟不能守俟二年间秦民息肩臣请建营田积粟实邉之策修五原故城专三池塩利以金帛啖党项酋豪子弟使为朝廷用不唯安朔方制竖子至扵经营安西绥复河湟此其渐也诏从其议
　　端拱二年右拾遗直史馆王禹偁上御戎十事状奏曰臣伏以中国之病匈奴其来久矣故书云蛮夷猾夏寇贼奸宄则五帝之所不免也又诗云薄伐玁狁至于太原则三王之所为患也爰自秦汉降及隋唐击伐通和布在方册皆陛下之所详览矣臣今独引汉之文帝时事迹以为警戒望陛下留意而览之则天下幸甚盖以汉之十二帝言乎圣明者文景也言乎昏乱者哀平也然而文景之时单于最为强盛大肆侵掠骑至雍火照甘泉宫哀平之时呼韩邪单于每嵗来朝委职称臣邉烽罢警此岂系乎歴数而不由于道徳邪臣以为不然矣且汉文景当单于强盛之时而外能任人内能修徳使不为深患者由乎徳也哀平当单于衰弱之际外无良将内无贤臣而使之来朝者系于时也臣以为国家广大不下汉朝陛下圣明岂减文帝契丹之强盛未及单于时至如挠乱邉土触犯天威岂有骑至雍而火照甘泉之患乎在陛下外任其人内修其徳矣以臣计之外任其人内修其徳之道各有五焉谨列如左外任其人有五者一曰兵势患在不合将臣患在无权陛下固未能专委一人则请扵防邉要害之地为三军以备之若有唐受降城之类如国家有兵三十万则每军十万人使互相救援责以成功有功者行赏无功者明诛则契丹不能南下矣二曰伺逻邉事罢用小臣用小臣则邉情有隠而不尽知也臣伏见往来邉上者多阘茸小臣虽有爱君之心而无爱君之实恐邉疆涂炭而不尽奏邉民哀苦而不尽闻陛下诚能用老成大僚往来宣抚赐以温顔使尽情无隠则邉事济矣三曰行间谍以离之因衅隙以取之臣风闻契丹中妇人任政荒滛不法陛下宜委邉上重募邉民谙练蕃情者间谍蕃中酋长防之以厚利推之以深恩蕃人好利而无义待其离心因可取也四曰以敌人攻敌人国之利也今国家西有赵保忠折御卿为国心腹陛下亦宜勅此二帅率麟府银夏绥五州张其犄角声言直取胜州则敌人惧而北保矣此实不用但张其势而已五曰下哀痛之诏以感激邉民顷嵗陛下首伐燕蓟盖以本是汉疆晋朝已来方入外域既四海一统诚宜取之而邉民蚩蚩不知陛下之意皆以贪其土地致敌人南牧陛下宜下哀痛之诏告谕邉民则三尺童丁皆奋臂而击之矣然后得蕃人一级者赐之帛得外地一马者还其价得酋帅者与之散官如此则人百其勇而士一其心也内修其徳有五者一曰并省官吏惜经费也窃以唐虞稽古建官惟百夏商官倍亦克用乂周设六官寮属渐广秦并六国郡县益多食禄者日增力田者日耗降及汉魏以至隋唐员数有加职名无减清介者止余俸料贪浊者又恣侵渔是以约人命官斯为中矣今百官之内三班之中若备论冗食且恐迂回有烦聼览只如臣旧知苏州长洲县七十余家自钱氏纳土已来圣朝命官之后七年无县尉使主簿领之未尝缺一事三年置县尉主簿又存之未尝立一功以臣详之天下大率如是臣请黜陟庶寮并省羣吏贤者得以陈力不肖得以归耕诚能省官三千员减俸数十万以供邉备以寛民赋亦平敌之大计也二曰重选举伏自陛下临御以来崇尚儒术亲至文闱志在得人未尝求备上自文士下及腐儒大则十数年之间便居富贵小则数月之内便预官常或一行可观一言可采宠赐之数动逾千万不独破十家之产抑亦起三军之心臣亦其人因自言尔臣恐擐甲之士有使鹤之言望陛下减儒官之赐均战士之恩矣三曰信用大臣参决机务盖以分阃外之事者在乎将帅用堂上之兵者在乎相臣宜资帷幄之谋以决安危之策方今君臣亲爱宰执贤明振古而来未之有比然而限以常礼隔以朝仪情恐未通言恐不尽臣每见千官就列万乗临轩中书有平章之文宻院有机务之奏三司有出纳之计歴阶而进礼成而退为定制也臣望陛下坐朝之暇聼政之余频召大臣共议邉事定而后行无容小臣间厠即系单于之颈断匈奴之臂必有人矣四曰不贵虚名戒无益也臣以为圣人无名神人无功迹用不彰品物自化道徳既防功名始生五帝之时犹能不伐三代而下多有自矜动干戈则重困生灵得土地则空标史册祸败之本何莫由斯方今万国骏奔四方康乐圣徳被矣神功着矣唯兹北敌未服中原以臣思之恐是宗庙之灵天地之意虑陛下骄于大寳怠于安民用广圣谟以为警戒陛下诚宜作备邉之计示忧民之心不必轻用雄师深入敌境竭苍生之众力矜青史之虚名如此则天道顺人心悦年嵗之间可缓而图也五曰禁止防手厚民力也夫牧民者君也聚人者财也产财用者土地也辟土地者人民也民众则土地辟土地辟则财用足财用足则国家安矣方今虽务农桑尚多凉薄耕织者鲜矣衣食者众矣加以飞刍挽粟之劳妨凿井耕田之力若无条禁曷御凶荒臣请陛下先问户部则输税之家可见矣又问吏部则食禄之人可知矣又问兵部则军人受食者可数矣又问祠部则僧道蠧人者可明矣复有台寺之小吏府监之杂工总其数而计之聚其人而校之臣恐以三分勤耕苦织之人赡七分坐衣待食之軰欲望民防不亦难乎况今郡县虽多要荒且逺河北备邉之民力可用者唯东至登莱西至秦凤南抵淮西而已此数十州者乃中土之根本不可不惜也望陛下少度僧尼少崇寺观劝其风俗务于田农则人力彊而邉民实也若辇运劳扵外防惰耗扵内人力日削邉用日多不幸有水旱之灾则寇不独在外而在乎内也惟陛下熟计之
　　是年朝廷将讨幽蓟诏羣臣各言邉事吏部尚书宋琪上疏谓大举精甲以事讨除灵旗所指燕城必降但径路所趋不无险易必若取雄霸路直进未免更有阳城之围盖界河之北陂淀坦平北路行师非我所便况军行不离扵辎重敌来莫测其浅深欲望回辕西适山路令大军防扵易州循孤山之北涞水以西挟山而行援粮而进渉涿水并大房抵桑干河出安祖砦则东瞰燕城裁及一舍此是周徳威収燕之路自易水距此二百余里并是沿山村墅连延溪涧相接采薪汲水我占上防东则林麓平冈非戎马奔冲之地内排枪弩歩队实王师备御之方而扵山上列白帜以望之戎马之来二十里外可悉数也从安祖砦西北有卢师神祠是桑干出山之口东及幽州四十余里赵徳钧作镇之时欲遏西冲曾堑此水况河次半有崖岸不可径度其平处筑城防之守以偏师此断彼之右臂也仍虑布希为寇可分雄勇兵士三五千人至青白军以来山中防遏此是新州妫川之间南出易州大路其桑干河水属燕城北隅绕西壁而转大军如至城下扵燕丹陵东北横堰此水灌入高梁河高梁岸狭桑水必溢可扵驻跸寺东引入郊亭淀三五日弥漫百余里即幽州隔在水南王师可扵州北系浮梁以通北路敌骑来援已隔水矣视此孤垒浃旬必克幽州管内洎山后八军闻蓟门不守必尽归降盖势使然也然后国家命重臣以镇之敷恩泽以懐之奚霫部落当刘仁恭及其男守光之时皆刺面为义儿服燕军指使人马疆土少劣扵契丹自被胁从役属以来常懐骨髓之恨渤海兵马土地盛扵奚帐虽勉事契丹俱懐杀主破国之怨其蓟门洎山后云朔等州沙陁吐浑元是割属咸非叛党此蕃汉诸部之众如将来王师讨伐虽临阵擒获必贷其死命署置存抚使之懐恩但以罪契丹为名如此则蕃部之心愿报私憾契丹偏地尅日殄平其奚霫渤海之国各选重望亲嫡册封为王仍赐弓器鼓旗车服戈甲以优遣之必竭赤心永服皇化俟克平之后宣布守臣令扵燕境及山后云朔诸州厚给衣粮料钱别作禁军名额召募三五万人教以骑射于本州此人生长塞垣谙练戎事乗机战闘一以当十兼得奚霫渤海以为外臣乃守在四夷也然自按巴坚时至扵近日河朔户口虏掠极多并在锦帐平卢亦迩栁城辽海编户数十万耕垦千余里既平邉鄙悉为王民拯其饥溺被以声教愿归者俾复旧贯懐安者因而抚之申画郊圻列为州县则前代所建松漠饶落等郡未为开拓之盛也俄又奏曰国家将平幽蓟臣敢陈十策一契丹种族二料贼众寡三贼来布置四备邉五命将六排阵讨伐七和蕃八馈运九収幽州十灭契丹契丹蕃部之别种代居辽泽中南界潢水西距邢山疆土幅员千里而近其主自按巴坚始彊盛因攻渤海死扵辽阳妻述律氏生三男长曰东丹次曰徳光徳光南侵还死扵杀虎林季曰自在太子东丹生永康永康代徳光为主谋起军南侵被杀扵大神淀徳光之子述律代立号为睿王二年为永康子明吉所簒明吉死防主代立明吉妻萧氏蕃将守兴之女今防主萧氏所生也晋末契丹主头下兵谓之大帐有皮室兵约三万皆精甲也为其爪牙国母述律氏头下谓之舒绅舒绅有众二万乃按巴坚之牙将当是时半已老矣南来时量分借得三五千骑述律常留余兵为部族根本其诸大首领有太子伟王永康南北王裕悦满达乌延等裕悦谓其国舅也大者千余骑次者数百骑皆私甲也别族则有奚霫胜兵亦万余人少马多布希其王名阿布达者昔年犯阙时令送刘琋崔廷勲屯河洛者也又有渤海首领大舍利噶玛哈歩骑万余人其铠甲车仗窃为契丹之饰复有近界伊竒里室韦女真党项亦被胁属每部不过千余骑其三部落吐浑沙陁洎幽州管内鴈门已北十余州军部落汉兵合二万余众此是石晋割以赂蕃之地也蕃汉诸族其数可见矣每蕃部南侵其众不啻十万契丹入界之时歩骑车帐不从阡陌东西一槩而行大帐前及东西面差大首领三人各率万骑支散逰奕百十里外亦交相侦逻谓之栏子马契丹王吹角为号众即顿舍环绕穹庐以近及逺折木梢屈之为弓子铺不设枪营堑栅之备每军行聼鼓三伐不问昏昼一匝便行未逢大敌不乗战马俟近我师即竞乗之所以新羁战蹄有余力也且用军之术成列而不战俟退而乗之多伏兵断粮道冐夜举火上风曵柴馈饷自赍退败无耻散而复聚寒而益坚此其所长也中原所长秋夏霖天时也山林河津地利也枪突劒弩兵胜也财丰士众力强也乗时互用较然可知王师备邉破敌之计每秋冬时河朔州军縁邉砦栅但专守境勿輙侵渔令彼寻戈其词无措或戎马既肥长驱入寇契丹主行部落萃至寒云翳日朔雪迷空鞍马相持北军之利所宜守陴坐甲以逸待劳令骑士并屯扵天雄军贝磁相州以来若分在邉城缓急难扵会合近邉州府只用歩兵多屯弩手大者万卒小者千人坚壁固守勿令出战彼以全国之兵此以一郡之众虽勇懦之有殊虑众寡之不敌也国家别命大将总统前军以遏侵轶只扵天雄军邢洺贝州以来设犄戎之备俟其阳春启敌计既穷新草未生陈荄已朽蕃马无力疲寇思归逼而逐之必自奔北前军行阵之法马歩精卒不过十万自招讨以下更命三五人藩侯充都监副戎排阵先锋等职临事分布所贵有权追戎之阵须列前后其前阵万五千骑阵身万人是四十指挥左右梢各十指挥是二十将每指挥作一队自军主都虞侯指挥使押当每队用马突或刃子枪一百余并弓劔骨朶其阵身解镫排之俟与戎相搏之时无问厚薄十分作气枪突交冲驰逐往来后阵更进彼若乗我深入阵身之后更有马歩人五千分为十头以撞竿镫弩俱进为囘骑之舍阵梢不可轻动盖防横骑奔冲此阵以都监主之进退赏罚便可裁决后阵以马歩军八万招讨董之与前阵不得过三五里展梢实心布常山之势左右排阵分押之或前阵击破寇兵后阵亦禁其驰骤轻进盖师正之律也牧誓云四伐五伐乃止齐焉慎重之戒也是以开运中晋军犄戎未尝放散三四年间虽徳光为戎首多计桀黠而无胜晋军之处盖并力御之厥后以任人不当为彦泽之所误如将来杀获驱攘之后圣人务好生之徳设息兵之谋虽降志难甘亦和戎为便魏绛尝陈五利奉春仅得中策歴观载籍前王皆然易称高宗用伐鬼方诗美宣王薄伐玁狁是知戎狄侵轶其来尚矣然则兵为凶器圣人不得已而用之若精选使臣不辱君命通盟继好弭战息民此亦策之得也臣每见国朝发兵未至屯戍之所已扵两河诸郡调民运粮逺近骚然烦费十倍臣生居邉土习知其事况幽州为国北门押蕃重镇养兵数万应敌乃其常事每逢调发惟作糗粮之备入蕃浃旬军粮自赍每人给麨斗余盛之扵嚢以自随得马每匹给生谷二斗作口袋饲秣日以二升为限旬日之间人马俱无饥色更以牙官子弟戮力津擎裹送则一月之粮不烦馈运俟大军既至定议取舍然后图转饟亦未为晚
　　淳化五年琪又上书言邉事曰臣顷任延州节度判官经渉五年虽未尝躬造夷落然常令蕃落将和断公事嵗无虚月蕃部之事熟扵闻听大约党项吐蕃风俗相类其帐族有生户熟户接连汉界入州城者谓之熟户居深山僻逺横过寇畧者谓之生户其俗多有世讐不相来往遇有战闘则同恶相济传箭相率其从如流虽各有鞍甲而无魁首统摄并皆散漫山川居常不以为患党项界东自河西银夏西至灵塩南距鄜延北连丰会厥土多荒隙是前汉呼韩邪所处河南之地幅员千里从银夏至青白两池地惟沙碛俗谓平夏拓防盖蕃姓也自鄜延以北多土山栢林谓之南山野利盖羌族之号也从延州入平夏有三路一东北自丰林县苇子驿至延川县接绥州入夏州界一正北从金明县入蕃界至卢闗四五百里方入平夏州南界一西北歴万安镇经永安城出洪门至宥州四五百里是夏州西境我师如入夏州之境宜先招致接界熟户使为乡导其强壮有马者令去官军三五十里踏白先行縁此三路土山柏林溪谷相接而复隘陿不得成列蹑此乡导可使歩卒多持弓弩枪锯随之以三二千人登山侦逻俟见坦涂寜静可传号勾马遵路而行我皆严备保无虞也长兴四年夏州李仁福死有男彛超擅称留后当时诏延州安从进与李彛超换镇彛超据夏州固不奉诏朝廷命邠州药彦稠总兵五万送从进赴任时顿兵城下议欲攻取军储不继遽命班师而振旅之时不能严整失戈弃甲遂为邉人之利臣又闻党项号为小蕃非是勍敌若得出山布阵止劳一战便可荡除深入则馈运艰难穷追则道路幽隠莫若縁邉州镇分屯重兵俟其入界侵渔方可随时掩击非惟养勇亦足安邉凡乌合之徒势不能久利扵速闘以骋兵锋莫若持重守疆以挫其鋭彼无城守众乏糇粮威赏不行部族分散然后宻令觇其保聚之处预扵麟府鄜延寜庆灵武等州约期防兵四面齐进絶其奔走之路合势击之可以剪除无噍类矣仍先告谕诸军击贼所获生口资畜许为已有彼为利诱则人百其勇也灵武路自通逺军入青冈峡五百里皆蕃部熟户向来人使商旅经由并在部族安泊所求赂遗无几谓之打当亦如汉界逆旅之家宿食之直也此时大军或须入其境则乡导踏白当如夏州之法况彼灵州便是吾土刍粟储畜率皆有备縁路五七程不烦供馈止令逐都兵骑裹粮轻赍便可足用谚所谓磨防杀马竭一时之力也旬浃之余固无阙乏矣又臣曾受任西川数年经歴江山备见形势要害利州最是咽喉之地西过桔栢江去劒门百里东南去阆州水陆二百余里西北通白水清川是龙州入川大路邓艾扵此破蜀至今庙貌存焉其外三泉西县兴凤等州并为要冲请选有武畧重臣镇守之奏入上宻写其奏令继隆择利而行
　　端拱二年知制诰田锡答诏论邉事上奏曰臣伏覩今月十一日御札宣示内外文武臣寮以北鄙多虞戎人为患延伫良策降谕徳音询御侮之嘉谋问安邉之逺畧俾悉陈扵异见将择用其所言臣之颛愚岂足上副宸防臣之狂直敢不罄尽鄙懐倘敭纳可裨扵事宜则明圣不罪扵狂瞽臣每读史传详观古来戎狄骚邉乃是常事朝廷设备自有常规举其大畧而言之不过训练师徒选择将帅广蓄储备多置屯田严其池城明扵斥候谨扵烽火利其甲兵行间谍以离狄心禁侵扰以怠敌意待彼羸弱因势取之候其賔服以徳绥之此皆方册备陈采择可用也舍此则未见御戎之术用此在临事之宜兵机则不可定谋邉议则须依古制今具条奏惟陛下择而行之
　　一今之御戎无先扵选将帅既得将帅请委任责成不必降之以阵图不须授之以方畧自然因机设变观衅制宜以此无不成功以是无不破敌昔汉之西羌犯塞攻城邑杀长吏赵充国年七十矣上使邴吉问曰谁可为将充国对曰无逾老臣以是言之则请令宰臣已下各举堪为将帅者又令宿旧武臣素有问望者亦令自举然后陛下详择而用之又赵充国既为将宣帝遣问曰将军度敌势如何当用几人充国曰百闻不如一见兵难隃度臣愿驰至金城图上方畧然羌戎逆天背叛灭亡不久愿陛下以属老臣勿以为忧以是言之昔充国为老将尚谓百闻不如一见况今委任将帅而每事欲从中降诏授以方畧或赐与阵图依从则有未合宜专断则是违上防以此制胜未见其长伏乞速命宰臣令举良将及令素有问望宿旧武臣自举其能及举所知者也
　　一将帅行恩信防士卒必丰财货方得士心昔赵奢为将所得王之赏赐尽与军吏又李牧为将军市之租皆用享士卒魏尚守云中其军市租尽以给士卒出私养钱享賔客军吏是以匈奴不近云中之塞今国家所命将帅虽古今异宜凡有给赐今则谁敢效古散家财赏士卒去吝啬有几何人哉若以年年供亿挽运老师费财曷若厚给将帅使之赏用也又闻近侯伯亦有防直三五十人习骑射为心腹每出入阵敌得以厅直随身翼卫主帅后来不敢养置昨来杨业防阵访闻亦是无自已腹心从人防助捍御以致为狄之所获今虽时异事殊然废置利害亦系询访行之
　　一今之御戎以防邉诸郡有勇智者命为刺史委之自用方畧警急利便事讫方奏使人人各尽其才术此必为陛下各立殊勲控制侵侮昔后汉郭伋为渔阳太守时匈奴数抄郡界邉境苦之伋乃整饬士马设攻守之畧匈奴畏惮不敢入塞人得安业在职五嵗户口增倍又张堪为骑都尉破匈奴扵高栁拜渔阳太守捕系奸猾赏罚必信人皆乐为用匈奴以万骑入渔阳堪乃率数千骑奔击大破之郡界以静乃扵狐奴开稻八千余顷劝人耕种以致丰富百姓歌之视事八年匈奴不敢犯塞以此言之则防邉诸郡请令择有智勇者为刺史必副陛下之忧寄也
　　一今之御戎更在悦取军情凡经拣退尚堪力役者却与元本料钱其殁阵及守戍死亡兵士所有在营老防宜矜悯优恤或给赐令各存活勿使寒饥无所归向又不可取充洒扫裁缝之其次拣中新招到军虽稍有身手人材未宜便令管辖旧人须是经歴行阵稍知军伍次第微有劳效者方令充节员所贵已下亦各甘心兼易为驱使若曾有功劳未得优赏者即乞别作名目优异酬赏臣未知朝廷府库钱帛之大数亦不知国家支费用度之众寡若陛下省罢塔庙之费耗廻充军旅之赏给则孰不革其怨心孰不致其死力若使破敌必副陛下平戎之心也
　　一今之御戎亦宜别设条例等第立赏若得一堡垒或复一障亭与某官与若干赏赏不逾时必诚必信条例不烦令军中晓会此必有果敢智谋之士副陛下之立赏也
　　一今之御戎又宜以重赏召募敢死之士仍以古来选士之科以取士卒亦扵军中择取应得选士之条目令举其六七更可详酌增损且据兵书言之取曾习韬铃者有谋画者又取能知敌情伪者取能知山川险易迳路迂直者取强力过人能斩将搴旗者又取往复数百里不及暮至者又取能破格舒钩或负数百斤行五十歩者又取趫防若飞能逾堑垒出入无形善窥觇者各区别技能置立部分以副将帅之指使也
　　一今之御戎外则委任将帅内则询谋宰臣行一事必使宰臣知之出一诏必令宰臣议之臣闻前年出师向北命曹彬以下欲取幽州是侯利用贺令图之軰悮惑圣聪陈谋画策而宰臣昉等不知又去年招置义军刺配军分宰相普等亦不知之岂有议邉陲发师旅而宰相不与闻若宰相非才何不罢免宰相可任何不询谋今宰相普三入中书再出藩镇重望硕徳元老大臣人所具瞻事无不歴乞陛下以军旅之事机宻之谋悉与筹量尽其规画此乃国体君父至公臣闻偏信生奸独任成乱侯利用贺令图等既悮陛下机宜扵前无令似侯利用贺令图者复悮陛下机宜扵后伏乞陛下一一与宰臣谋议事事与宰相商量悔目前独断之明详今后公共之理则事无不允当下无不尽忠则大臣之间足以副陛下忧勤之防也
　　一今之御戎在乎辨邉上奏报之虚实察左右防蔽之有无奏失利则未必尽言报大防则不足深信陛下未当信而先信陛下本欲知而未知如此何以料安危如此何以策成败安危成败之理乞陛下详而察之
　　一今之御戎无先用谍兵书曰事莫宻扵间赏莫重扵间狄中自有诸国未审陛下曽采得凡有几国否几国与匈奴为讐若悉知之可以用重赏行间谍间谍若行则敌人自乱敌人自乱则邉鄙自寜昔李靖用间破突厥心腹之人自离贰也书在唐史其事可知宜募能往絶域闘乱蕃部使交相侵害如汉之陈汤傅介子之流则不劳师徒自然归化此可以缓陛下忧邉之心也其余谨烽火明斥候亦可以依古法为警备赵充国传曰五星出东方中国大利蛮夷大败太白出高用兵深入敢战者吉虽天道逺而难知然昭昭垂象纬者为陛下言兵之利害也
　　一今之御戎凡召发兵士或储粮草亦宜谨静勿使喧烦臣窃闻去年扵户税上折科马草及官中和买当买纳未足之间即有使臣催督贫下户妇女有行科校者又闻汴河干浅遂分南河水添注汴河以待漕运国家计度何在而临时一至扵此辇毂之下岂无外国谍人臣即不知国家见在军储支得几年若是无九年之粮实为无备若是无三年之粮实为窘急若不窘急则何以科校妇女而纳草添注河水而待漕运也
　　一今国家富有天下精卒利兵计有百万然无将帅为陛下治兵昔吴起为将为士卒吮痈霍去病为将汉帝欲为治第去病曰匈奴未灭岂以家为窦婴为将得所赐金千斤陈扵庑下军吏过者则量取为用未喻陛下以今之将帅如吴起霍去病否若以臣所见即将帅必无其人何以知之将帅肯与士卒吮痈乎若赐第宅肯不要乎将帅非材即无威名何以使匈奴望风而惧今有居显位食厚禄为国之谋即不足奉身之谋即有余何以副陛下致太平之心何以致陛下成清静之理然以臣所见凡小小公事不劳陛下一一用心若以社稷之大计为子孙之逺图则在乎举大畧求将相帝王之大体也设如人欲理身先理心心无邪则身自正欲理外先理内内既理则外自安臣谓邉上动由朝廷动之邉上静由朝廷静之任贤相扵内则百职举而纪纲振委良将扵外则四夷服而邉鄙安臣之愚备扵此矣已然之患既陛下徧访直言未然之虞乞陛下常切留意
　　一已上条奏悉是国家已然之事所以劳陛下谋及卿士询于刍荛凡百臣寮悉陈所见然臣谓国家复有未然之事得不为陛下言之得不为陛下忧之今戎主一姥而已用奸人为谋主颇有轻中国之志今春夏必渐退秋冬必复来制之御之惟在前所筹数事而巳若使狄人御之而不去邉境备之而未寜加以匈奴间谍扵西蕃汉家未断其右臂即秦陇千里之外沙玉闗之西恐非国家之所有万一兵歉相仍寇盗多起此时何以谋之此时何以御之圣人不能不灾而能御灾今陛下圣徳合天二邉无虞万里晏然居安思危之计得不由未然之事而豫防之此亦御戎之逺意也
　　右臣备位掖垣忝司诰命祗奉睿防俾陈方畧昧扵时事思虑不精然扵狂愚庶或可采
　　端拱中契丹扰邉节度副使何承矩上疏曰臣防侍先臣闗南征行熟知北邉道路川源之势若扵顺安砦西开易河蒲口导水东注扵海东西三百余里南北五七十里资其陂泽筑隄贮水为屯田可以遏敌骑之奔轶俟朞嵗间闗南诸泊悉壅阗即播为稻田其縁邉州军临塘水者止留城守军士不烦发兵广戍収地利以实邉设险固以防塞春夏课农秋冬习武休息民力以助国经如此数年将见彼弱我强彼劳我逸此御邉之要策也其顺安军以西抵西山百里许无水田处亦望选兵戍之简其精鋭去其冗缪夫兵不患寡患骄慢而不精将不患怯患偏见而无谋若兵精将贤则四境可以高枕而无忧太宗嘉纳之
　　真宗即位李宗谔拜起居舍人从幸大名上疏曰国家驭邉之术制胜之谋将帅之短长兵卫之众寡宸算庙谟尽在吾术中矣今之言事者不过请陛下益兵贮粮分道掩杀言之甚易行之则难始受命则无不以攻坚防阵为壮图及遇敌则惟以闭垒塞闗为上计孤君父之重委致生灵之重困兴言及此诚可叹息自古行军出师无不首择将帅夫将帅随材任使守一郡控一城分领骁勇争据要害又岂直二路主帅之名然后能制六师生死之命乎今陛下选任非不至也权位非不重也告戒非不丁寜也处置非不专一也而外敌犯塞车驾亲征曾不闻出丁人一骑为之救助不知深沟高垒秣马厉兵欲安用哉臣以为临军易帅防卒为将在此时也有功者防扵朝不用者戮扵市亦在此时也惟陛下图之然后下哀痛之诏行蠲复之恩回銮上都垂衣当宁岂不盛哉
　　咸平元年京西转运副使朱台符上言曰臣闻蛮夷猾夏帝典所载商周而下数为邉害或振旅薄伐或和亲脩好歴代经营斯为良策至扵秦筑长城而黔首叛汉絶大漠而海内虚逞志一时贻笑万代此殷鉴不逺也顷者晋氏失御中原乱离太祖深鉴往古酌取中道与民休息遣使往来二十年间罕闻入寇汰省戍邉之卒不兴出塞之兵闗防谧寜府库充溢信深得制御之道也幽蓟之地实维我疆尚隔混同所宜开拓太宗平晋之后因其兵势将遂取之人虽协谋天未厌乱螗斧拒辙用稽灵诛重兴吊伐之师又作迁延之役自兹厥后大肆凶锋杀掠军民攻防城砦长驱深入莫可禁止当是时也以河为塞而赵魏之间几非国家所有既阻欢盟乃为备御屯士马益将帅刍粟之飞挽金帛之委输赡给赏赐不可胜数繇是国家之食货匮扵河朔矣陛下自天受命与物更始继迁授节黎桓加爵咸命使者镇抚其邦惟彼契丹未加渥泽非所以柔逺能迩昭王道之无偏也今祥禫将终中外引颈观听徳音臣愚以为宜扵此时赦契丹罪择文武才畧习知邉境辩説之士为一介使以嗣位服除脩好隣国往告谕之彼十年以来不复犯塞以臣计之力有不足志欲归向而未得其间也今若垂天覆之仁假来王之便必懽悦慕义遣使朝贡因与之尽捐前恶复寻旧盟利扵货财许以闗市如太祖故事使之懐恩畏威则两国既和无北顾之忧可以专力西鄙继迁自当革心而束手矣是一举而两得也
　　二年度支判官梁颢扈跸大名诏访羣臣邉事颢上疏曰臣闻自古用兵之道在乎明赏罚而已然而赏不可以独任罚不可以少失故兵法曰罚之不行譬如骄子之不可用又曰善为将者威振敌国令行三军尽忠益时者虽讐必赏犯法败事者虽亲必罚故孙武斩队长而兵皆整穰苴斩监军而敌遂退以此言之兵法不可不正也昨者命将出师乗秋备塞而傅潜奉明诏握重兵逗挠无谋守陴翫寇老精兵扵不用以至蕃马南牧邉尘昼惊河朔之民流移失所魏博以北蹂践一空遂致残妖未殄銮辂亲征此所谓以贼遗君父者也乃或赦而不问则何以谢横死之民或黜而不戮则何以恢用兵之畧以军法论之固合斩潜以徇军中降诏以示天下如此则协前古之典章戒后来之将帅然后择邉臣之可用者就委用之臣尝读汉史李广之屯兵行师也无部伍行阵就善水草人人自便不击刁斗以自卫逺扵斥候未尝遇害而广终为名将士卒乐用又唐高祖之备北邉也选劲兵为防骑不赍军粮随逐水草遇敌则杀当时以为得策愿扵邉将中不以名位高卑但择其武勇谋畧素为众所推服者取十人焉人付骑士五千器甲完备轻赍粮糗逐水草以为利往复扞御不令入郡邑不许聚处遇有寇兵随时掩捕仍令烽相望交相救应縁邉州郡守城兵帅即坚壁以待之遇防骑近城掩杀邉寇内量出兵甲援救如此则乘城者不坚闭垒门免坐观扵胜负捍邉者不茍依郡郭可行备扵寇攘虽匪良筹且殊胶柱时论颇称之
　　右司谏孙何论御戎画一利害上奏曰臣闻御戎之道选将为难将求邉鄙之乂寜必假英雄而镇抚居其位不可一日无其宠得其人不可一日无其权责成之効既多锡命之仪须重谨按史记汉高祖将定三秦择良日斋戒设坛场拜韩信为大将军部管诸将魏故事遣将出征符节即授节钺跪而推毂北齐命将出征则太卜诸庙灼龟授旗鼔扵庙皇帝陈法驾服衮冕拜扵太庙徧告讫降就中阶引上将操钺授柄将军既执斧钺对曰国不可从外治军不可从中制臣即授令有鼓旗斧钺之命而无一言之命扵臣帝曰茍利社稷将军以之将军就载斧钺而出皇帝推毂度门曰从此已外将军制之也今国提封万里臣妾四夷唯此契丹独迷声教犯我疆理杀伤我士民以陛下英武天资睿谋神授可以断匈奴之右臂焚老上之龙庭而无战之师或闻挫衂乆安之地亦被凭陵者良由将帅或非其人委任未能尽善监制之臣寮稍众倚毗之恩礼犹轻所頼陛下亲御六师按廵河朔尽逐异方之众方安黎庶之心臣伏见驻泊行营都部管即古之将军大总管之任也授任赴镇之际锡赐甚厚公使稍优之外纵握十万之师但授尺一之诏前所谓筑坛告庙之礼皆阙而未建良可惜也又都部管副部管之任多是将领乆经劳苦攀附鳞翼特沐宠光或决裂以无谋或迁延而玩寇所以动烦圣算鲜有成功谨按太公六韬有妻子之将有十人之将百人之将千人之将万人之将百万人之将则风彩名声器度权变亦不可不察之察之亦不可不精也伏乞扵中外文武臣寮中以将将之术采赫赫之名取其文武相资智勇兼备者盛其礼重其权使受命之初可以耸动人聼出疆之日可以震慑边庭先是监阵先锋之类本用中官内使者减去其半皆以偏将为之庶其各禀指踪无忧掣肘果用此道则四塞可以高枕万里如有长城矣设若探刺邉情宣传机事必借使者以寜众心则乞扵亲信臣寮中选如有所闻亦乞阅其实事然后指挥
　　一臣闻外域之为患中国也久矣周曰猃狁汉曰匈奴晋有刘石周有蠕蠕隋有突厥唐有吐蕃皆伺隙窥邉乗间犯塞勇悍好斗杀掠吏民驰骋无厌吞噬亭障前代愤其如此亦尝按劒凭怒命将出征或十万以横行或五千而深入而四夷之众部落殷繁道里辽濶或聚守其险要之地或散屯于平坦之乡有利即来无得而去中国夺其地不足耕垦获其人不足训齐徒劳师而费财终有损而无益故宣王之诗曰薄伐猃狁至于太原盖譬乎邻室之人亦相与比户而已不与角乎胜负蝼蚁计其短长唯始皇孝武秣马厉兵长驱万里虽南牧暂息而中国萧然故严尤以为汉得下策周得中策秦无策焉与夫保境庇民训兵练将来则勿纵去即勿追固不可同年而语矣且契丹者塞外小蕃军威匪盛料其土地计其人民固不敌中原之数郡多行不义公肆无厌恶既贯盈天当谴责但防邉将吏等亦有设竒沽誉恃勇贪功遇彼射雕便称万众逢其饮马即举邉烽间隙一生干戈不已及逢大敌又怯先登或坚壁以自安或死战而无益兵连祸结何莫由斯伏乞严诫邉防俾谨疆界运权谋而制胜严斥堠以防奸彼将动则必知此有谋而皆秘若边疆之侵轶必在驱除如将帅之张皇亦宜禁戢昔羊祜之镇襄汉李牧之守鴈门破敌建功皆此术也惟陛下不以臣愚而用其言则邉民幸甚
　　一臣闻唐尧建国有此冀方亷颇帅师思用赵卒盖土风雄毅民性刚方静足以控压四方动可以驱除七狄故杜牧有言曰河北视天下犹珠玑也天下视河北犹四支也当六雄之角立则大魏为扰洎三镇之横行则常山最盛岂不以惯闻金鼔狃习干戈不惮转饷之勤不怨征战之死国家防行天讨屡出王师虽睿算所加举无遗策灵旗所指告厥成功然摧锋防坚之人斩将搴旗之士不居贝冀必出邢洺与夫河南之人主客既已不同勇怯又甚辽絶伏惟陛下去冬已来讲求军政详究武经恻隠忧虞形扵诏防悯疲民之转粟蠲彼赋税念猛士以守方优其月给凡是厅直静塞云翼骁防之类皆降宣防升为禁军甚叶机宜颇闻效用但或闻防邉屯驻驻泊兵士等尚多河南之人亦有江浙西川广南等拣到军伍臣恐土宜既异习俗不同缓急之间误累邉事况防县之地至广镇守之处亦多何必强其不能违其本性欲乞特降宣命应是河南及江南两浙西川广南军人并不令邉上驻泊屯驻却支分扵别处防遏一则使赵魏之士固彼疆场一则免吴蜀之人彰其畏懦闘志既皆齐一军声亦皆雄豪臣愚以为斯事亦防秋备寇之大端惟陛下采而行之
　　孙何从幸大名诏访邉事何上疏曰陛下嗣位以来训师择将可谓至多以高祖之大度兼萧王之赤心神武冠扵百王精兵倍扵前代分阃仗钺者固当以身先士卒为心贼遗君父为耻而列城相望坚壁自全手握强兵坐违成算遂使敌人得计戎马肆行焚刼我郡县系累我黎庶陛下摅人神之愤怒悯河朔之生灵爰御六师亲幸澶魏天声一振敌骑四逃虽镇定道路已通而徳棣烽尘未息此殆将帅或未得人邉奏或有壅阏隣境不相救援糗粮须俟转输之所致也将帅者何或恃勇无谋或忌功玩寇但全城堡不恤人民邉奏者何护塞之臣固禄守位城池焚刼不以实闻老防杀伤托言他盗不救援者何縁邉州县城垒参错如辅车唇齿之相依若头目手足之相卫托称兵少不出或待奏可乃行俟转输者何敌骑往还迅驰疾逝赢粮景从万两方行迨乎我来寇已遁去此四者当今急务择将帅则莫若文武之内参用谋臣防壅阏则莫若凡奏邉防陛见庭问合救援则莫若督以军令听其便宜运糗粮则莫若轻赍疾驰角彼趫防今大驾既驻邺下契丹终不敢萌心南牧所虑荐食者惟东北无备之城缮完周防不可不慎且敌军勇悍不厌金革今契丹西畏大兵北无归路势穷则勇锐不可轻余敌尚或稽诛奔突亦宜预备大河津济处处有之亦望量屯禁兵扼其要害则请和之使不日可待真宗览而嘉之
　　契丹南侵屡遣内侍以宻诏问御遏之计宻封以献尝诏听邉民越拒马河塞北市马何承矩上言曰縁邉战櫂司自淘河至泥沽海口屈曲九百余里此天险也太宗置砦二十六铺百二十五廷臣十一人戍卒三千余部舟百艘往来廵警以屏奸诈则缓急之备大为要害今听公私贸市则人马交度深非便宜且砦铺皆为虚设矣疏奏即停前诏
　　三年承矩知雄州又上言曰契丹轻而不整贪而无亲胜不相让败不相救以驰骋为容仪以戈猎为耕钓栉风沐雨不以为劳露宿草行不以为苦复恃骑战之利故频年犯塞臣闻兵有三阵日月风云天阵也山陵水泉地阵也兵车士卒人阵也今用地阵而设险以水泉而作固建设陂塘绵亘沧海纵有敌骑安能折冲昨者契丹犯邉高阳一路东负海西抵顺安士庶安居即屯田之利也今顺安西至西山地虽数军路才百里纵有邱陵冈阜亦多川渎泉源因而广之制为塘埭自可息邉患矣今縁邉守将多非其才不説诗书不习礼乐不守疆界制御无方动误国家虽提貔虎之师莫遏鹳鵞之众臣按兵法凡用兵之道校之以计而索其情谓将孰有能天地孰得法令孰行兵众孰强士卒孰练赏罚孰明此料敌制胜之道也知此而用战则必胜否则必败夫惟无虑而易敌者必擒扵人也伏望慎择疆吏出牧邉民厚之以奉禄使悦其心借之以威权使严其令然后深沟高垒秣马厉兵为战守之备修仁立徳布政行恵广安辑之道训士卒辟田畴劝农耕畜刍粟以备凶年完长防修劲弩谨烽燧缮保戍以防外患来则御之去则备之如此则邉城按堵矣臣又闻古之明王安集吏民顺俗而教简募良材以备不虞齐桓晋文皆募兵以服邻敌故强国之君必料其民有胆勇者聚为一卒乐进战効力以显忠勇者聚为一卒能逾高赴逺轻足善闘者聚为一卒此三者兵之练鋭内出可以决围外入可以屠城况大小异形强弱异势险易异备卑身以事强小国之形也以蛮夷伐蛮夷中国之形也故陈汤统西域而郅支灭常恵用乌孙而邉部寜且聚胆勇乐战轻足之徒古称良策请试行之且邉鄙之人多负壮勇识外邦之情伪知山川之形胜望扵邉郡置营召募不须品度人才止求少壮有武艺者万人俟契丹有警令智勇将统而用之必显成功乃中国之长算也工部侍郎集贤学士钱若水荅诏论邉事奏曰臣官忝贰卿曾叨大用国家得失臣合先言但以仲夏朝廷举兵以来秋末敌人钞邉之后凡有机事臣莫得闻是以不敢上言恐成狂瞽今陛下躬擐甲冑防犯雪霜驻跸大名已逾旬浃一日徧询舆论明发徳音大率不过即今御戎之策将来安邉之术耳唯兹二事试为陛下言之臣闻孙武著书以伐谋为上汉高将将以用法为先伐谋者何盖将帅料敌制胜也用法者何盖朝廷能赏罚不私也今傅潜领数万雄师闭门不出坐看敌军俘掠生民上则孤陛下委注之恩下则挫陛下鋭师之气此盖傅潜不能制胜朝廷未能用法使然也军法临阵不用命者斩若陛下明申重法斩潜以徇然后擢如杨延昭杨嗣者五七人增其爵秩分授兵柄使各将万人间以强弩令分路讨除孰敢不用命哉敌人闻我将帅用命不退则有死岂不惧恻岂独思遁邪亦来嵗不敢犯邉矣如此则不出半月可以坐清邉塞然后銮辂还京陛下威声振四海矣臣尝读五代史见周世宗即位之始刘崇结敌军遣大将杨衮领骑数万随崇至高平当时懦将樊爱能何徽等临敌不战世宗知之翌日大陈宴会斩爱能徽等拔偏将十余人令分兵击太原刘崇闻之股栗不敢出敌人即日而遁是以兵威大振尔后収淮甸下秦凤平闗南如席卷耳以陛下睿圣神武岂愧于周世宗乎此所谓即今御戎之策也其将来安邉之术臣不敢广引前事虑烦圣聪止以近事言之太祖朝制最得其宜止以郭进在邢州李汉超在闗南何继筠在镇定贺惟忠在易州李谦溥在隰州姚内斌在庆州董遵诲在通逺军王彦升在原州然但得防邉廵检之名不授行营部管之号皆十余年不易其任立功者厚加赏赉其位皆不至观察使位不高则朝廷易制久不易则邉事尽知然后授以圣谋不令生事来则掩杀去则勿追所以十七年中北戎西蕃不敢犯塞以至屡遣戎使先来乞和此皆布在耳目陛下之所知也伏望遵太祖之故事察下臣之愚衷精择名臣分理邉埸罢部管之号使其不相统临置廵检之名俾其逓相救应如此则出必击寇入则守城不数年间可致邉烽罢警矣
　　若水知开封府时北邉未寜内出手札访若水以策若水陈备邉之要有五一曰择郡守二曰募郷兵三曰积刍粟四曰革将帅五曰明赏罚何谓择郡守今之所患患在战守不同心望陛下选沈厚有谋谙邉事者任为邉郡刺史令兼縁邉廵检许召勇敢之士为随身部曲廪赡不充则官为支给然后严亭障明斥候毎得事宜宻相报示寇来则互为救应齐出讨除寇去则不令逺追各务安静茍无大过勿为替移傥立微功就加爵赏如此则战守必能同心而敌人不敢近塞矣何谓募郷兵今之所患患在不知敌情望诏逐州召邉民为招收军给与粮赐蠲其赋租彼縁两地之中各有亲族使其懐恵来布腹心彼若举兵此必预知茍能预知则百战百胜矣何谓积刍粟今之所患患在困民力望陛下令縁邉各广营田以州郡长官兼其使额每嵗秋夏较其课程立旗鼓以齐之行赏罚以劝之仍纵商人入粟縁邉傥镇戍有三年之备则敌人不敢动矣何谓革将帅今之所患患在重兵居外轻兵居内去嵗傅潜以八万骑屯中山魏博之间镇兵全少非銮辂亲征则城邑危矣望陛下慎选将臣任河北近镇仍依旧事节制邉兵未能削部署之名望且减行营之号有警则暂廵邉儌无事则却复旧藩岂惟不启戎心况复待劳以逸如此则不失备邉之要又无举兵之名且使重兵不屯一处进退动静无施不可矣何谓明赏罚今之所患患在戍卒骄惰臣自知府以来见侍卫殿前两司送到邉上亡命军卒人数甚多臣试讯之皆以思亲为言此盖令之不严也平时尚敢如此况临大敌乎望陛下以此言示将帅俾申严号令以警其下古人云赏不劝谓之止善罚不惩谓之纵恶又曰法不可移令不可违臣尝闻郭进出镇西山太祖每遣戍卒必谕之曰汝等谨奉法我犹赦汝郭进杀汝矣其假借如此故郭进所至未尝少衂陛下能鉴前日之事即今日之元龟也若水又言邉部用兵唯视太白与月为进退者诚以太白者将军也辰星者廷尉也合则有战不合则无战合扵东则主胜合扵西则客胜陛下能用臣言以谨邉备则邉部不召而自来矣太祖临御十七年间未尝生事疆埸而敌人往往遣使乞和者以其任用得人而备御有方也陛下茍思兵者凶器战者危事而不倒持太阿授人以柄则守在四夷而常获静胜此备御之上策也
　　右正言直集贤院赵安仁荅诏论邉事上奏曰臣以为当今有急务者二经久有大要者五急务二者其一激励戎臣举赏罚之典何者自防秋以来有保一军守一垒而有功者有握重兵居重地而无功者故未能屏敌骑之迹止猾夏之谋今若有功者被加等之赏益以强兵使居要害之地无効者夺主兵之柄赐之重罚以惩逗挠之失则军威自振敌气自消故赏罚不可不举也其二振救邉民行优卹之恵何者自敌人入寇以来邉民有闘敌之时没扵兵刃者遣使收瘗之有骨肉分离庐舍焚毁者本部抚卹之陛下光宅中兴照临四海以一方之骚动劳万乗之抚廵今封疆之臣既行信赏邉鄙之俗又叶来苏所宜归奉宗祧以安逺近则神武不可不重也大要五者其一选将畧当今兵卒素练而其数甚广用之邉方立功至少诚由主将之无智畧也岂非有一夫之勇者不足以为万人之敌乎昔郤縠为将敦诗説礼杜预平呉马上治春秋盖儒学之将则洞究存亡深知成败求之今世亦代不乏贤太祖太宗亲选天下士令布在中外不啻数千人其间有材武知兵法可以为将者固有之矣若选而用之则总戎训旅安邉制敌不犹愈扵一夫之勇者乎况其识君臣父子之道知忠孝逆顺之理与夫不知书者固亦异矣其二持兵势京师天下之根本也澶魏河朔之咽喉也镇定股肱之地也是知根本在乎深固咽喉在乎控制股肱在乎运用盖用兵众寡贵得其宜若支大扵体末重扵本是以利器授人也其三求军谋古者用军必有成算谘谋筹画以赞戎机比来用军都无此选自今凡命将守邉仍取识孤虚成败知寇戎情状者为参谋入官阶资优与选职况今武举已议复行其军谋宏逺武艺絶伦科望依唐室故事复开此选其四修军政古之名将必得众心师克在和战则必胜投醪挟纩史册具陈若非畏爱兼行岂得士卒乐用故谷梁传云善为师者不战言敌人畏其法令也今之将帅请先以军政能不黜陟之则人人自谨扵法令矣其五爱民力国家邉备尚严经费犹广今嵗辇运固巳重劳茍或未议蠲租与免縁科折变不须给复可息疲羸仍望特戒有司务令省事用全民力以备军须陛下以上圣之资兼神武之畧荡平边徼止在朝夕臣之狂言姑以竭愚忠之一効乌足以资庙胜之成算也
  </div>
  <div class="pagination">
   <a href="历代名臣奏议_page124.html">
    上一页
   </a>
   <span>
    ...
   </span>
   <a href="历代名臣奏议_page120.html">
    120
   </a>
   <a href="历代名臣奏议_page121.html">
    121
   </a>
   <a href="历代名臣奏议_page122.html">
    122
   </a>
   <a href="历代名臣奏议_page123.html">
    123
   </a>
   <a href="历代名臣奏议_page124.html">
    124
   </a>
   <span class="current-page">
    125
   </span>
   <a href="历代名臣奏议_page126.html">
    126
   </a>
   <a href="历代名臣奏议_page127.html">
    127
   </a>
   <a href="历代名臣奏议_page128.html">
    128
   </a>
   <a href="历代名臣奏议_page129.html">
    129
   </a>
   <a href="历代名臣奏议_page130.html">
    130
   </a>
   <span>
    ...
   </span>
   <a href="历代名臣奏议_page126.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
