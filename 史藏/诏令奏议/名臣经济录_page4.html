<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 4 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 4 页/共 29 页
  </h1>
  <div class="content">
   臣闻天道以元生万物而圣人体元治万民故即位必称元年而建元必殊徽号葢于天下更新示其所以为治之意使人心知所向望也洪惟宪祖以成化纪元葢欲治化之成就而先帝以治纪元则欲治道之恢皆即为治之大效而言其规模固已宏逺矣今皇上龙飞御极绍承大统而建元独取于正徳乃究为治之大本以寓继述之深意能正其徳则何患乎化之不成而治之不也哉臣有以知陛下真不世出之主负大有为之志可以四三王六五帝而争先于列圣矣然以正徳为名当求正徳之实必如唐刘蕡所谓居正位亲正人正言行正道而后可以正徳必如董仲舒所谓正心正朝廷正百官正万民而谓之正徳茍徳有未正则虽令不从欲求治化成庸可得乎臣以菲才待罪胄监而老病衰颓不能久事陛下无以补报大恩兹已具疏乞骸将归死首丘而犬马之诚耿耿不能自已敢摅一得之愚以正徳之所当务者条为五事效野人炙背食芹之献以为新政涓埃之助伏惟圣明择其可行者而见之施行则宗社无疆之休生灵莫大之幸也为此开坐具本奏闻
　　一曰勤圣学臣闻明君以务学为急圣学以正心为要若尧舜禹汤文武之圣商髙宗周成王之贤莫不孜孜于学讲明义理正其心术以为修齐治平之本又设师傅保之官有诵训箴谏之臣朝夕左右责难陈善以潜格非心而薰陶成性故其圣徳隆茂王猷允塞而致雍熙泰和之治也下如汉唐宋之英君谊辟亦莫不然但其学有未至故其治不古若洪惟我太祖髙皇帝于退朝之暇延接儒臣讲论经典又书大学衍义于内殿两庑及书洪范掲于坐右以备观览葢虽生知之圣必从事于学也列圣相承率由是道今陛下出震继离始登大位即以正徳纪元而又开经筵亲儒臣以讲读经史阐明圣道固有志于学矣但经筵之开讲而臣之进见有时学问工夫未免间断一日暴之十日寒之有剪桐之戏而莫与箴规违持养之方而无从谏止则所以辅成圣徳者或未备也臣愿陛下经筵之外聴政之余时召师保大臣侍从文臣引之便坐讲论经术咨询治道照依唐太宗引十八学士于禁中故事不必限以日时烦其礼貌接以诚意假以温顔使人人得尽言以输其忠循习既久化与心成则出入起居罔有不钦发号施令罔有不臧施之任人而邪正以辨以之立政而事皆可法其于圣徳岂小补哉董子曰勉强学问则闻见博而知益明勉强行道则徳日起而大有功此今日正徳之先务也惟圣明留意焉天下幸甚
　　二曰隆继述臣闻武王周公善继人之志善述人之事而夫子赞其达孝孟庄子不改父之臣与父之政而孔子称为难能则为嗣世之君者不可不从事于继述也昔我太祖开创之功比迹汤武其立法制度以垂于后人者至备先帝守成致治之美恊徳成康其盛徳大业之增光于前烈者尤盛岂非陛下之所当继述者乎先帝在位之日尊养两宫备殚孝敬亲任大臣延问治道寛假言官乐闻谠论罢工役而止贡献放鹰犬而出宫人不荒声色不事游畋皆其善行之可法者陛下所当遵守而不变又尝念户口之消耗而议抚防之宜以盐法之废弛而求拯弊之方清查禁军以革滥冐沙汰冗官以节滥用皆其志之欲为而未成者陛下所宜继成以终其志其纂修防典则欲举祖宗之旧章而见诸施行其节修通鉴则欲考前代之成败以为法戒尤陛下所当究心而从事于其间也不独是焉又当取圣祖之皇明宝训洪武圣政诸书置诸座右日与大臣议举其彞典而施诸今日则为能尽继述之道而见陛下正徳之实矣昔啓能敬承继禹之道而建四百年之夏成王能式刑文王之典而衍八百年之周惟圣明留意焉天下幸甚
　　三曰谨大婚臣闻天子之于后犹日之与月阳之与隂相须而成者也故礼以大婚为重自古圣王于婚姻之始皆博访令族简求淑徳然后昭告宗庙成以婚礼而未婚之前又必教于公宫有师傅保姆教以妇徳妇言妇容妇功教成而祭所以成妇顺也昔宋哲宗以幼冲嗣位将行纳聘其臣范祖禹上奏宣仁太后论纳后所宜先知者四事一曰族姓二曰女徳三曰隆礼四曰博议吕希纯则言当求徳阀不宜防用隂阳数术以男女年命而勘婚而彭汝砺又言当早择而素教之葢王化之始万福之原选之不可不精教之不可不预而礼尤不可不正也伏惟圣朝列圣皆有内徳之助以成重熙累洽之治非偶然也今皇上圣徳英明睿质纯粹天命降鉴必厘圣女以佑皇家近闻分遣内臣各处采择所得必非一人伏望陛下逺稽先王之礼近取宋臣之言上思宗庙天地之奉下为万世子孙之计乞命内阁及该部大臣考究典礼审处事宜必由徳选不以色进当此谅隂之时姑缓册立之期俟毕祥禫以成嘉防照依宋哲宗故事将所选者暂处太皇太后宫中使之观法壸仪择师傅保姆之贤修言徳功容之教严服饰之节陈图史之戒凡寝食坐立视聴动作一皆约之以礼而弗纳于邪教之既成又以日事察之必有闗雎鹊巢之徳葛覃樛木之行足以母仪万国表正六宫然后设幄于内成以六礼以定后妃之位以正天下之本以对上天之丕显休命则礼行告庙史无愧辞非惟古训不违尤于孝道有光仪刑四海垂法万世而文王二南之化复见于今日矣陛下之正徳孰有大于是乎臣老且耄不达时宜而惓惓爱君之念夙夜不忘敢昧万死冐进狂言惟圣明留意天下幸甚万世幸甚
　　四曰重诏令臣闻人君所以鼓动天下者在乎诏令而诏令所以行天下者由其信必所谓大哉王言者也茍之不妄而持以必行坚如金石信如四时则敷天之下莫不耸聴而厌服书曰令出惟行传曰令重则君尊诏令其可以不重乎乃者陛下登极之初涣颁明诏布告天下有谓国家财赋有限而议裁减文武冗食之员及裁取各门局仓库与各处添设之内官又谓盐粮为国用所急不许势要之求讨占窝所以节国用也又谓皇亲势要之受献地土侵夺民利而治以重罪又谓内外势要占夺军民地土而限令改正退还所以恤民隠也凡此数条皆经国之逺猷为当今之急务天下闻之莫不歌诵圣徳以为军民困苦庶其有瘳逮今已期月矣而冗员之裁减取回者庶几势要之治罪退还者未闻故内阁大臣有政壅不行而诏所载尽为虚言之奏六科诤臣亦有冗员复留传奉复作而号令不信之章则陛下之诏令耳目所及已有牵制而不能行者矣何以行之天下乎成汤之所谓朕不食言者其道何如而汉之吏不奉诏者其罪当何如耶臣愿陛下主之以刚果守之以坚凝勿以巨室而寛假勿以嬖媟而姑息从羣臣之言而治不奉诏之罪则法行自近泽被生民而四夷莫敢不服矣此系正徳之要务也惟圣明留意焉天下幸甚
　　五曰敬天戒臣闻天生圣哲非常之君必遭非常之变以警动其心使之忧勤惕厉修政立事以致非常之治若尧汤之水旱成王之风雷与宣王云汉之虐莫非天心仁爱之所在故尧舜以儆予为念成汤以六事自责成王悔过出郊宣王侧身修行皆能变灾为祥转祸为福以其能致敬天之诚也臣又伏读五伦书所载我太祖皇帝开基之初屡遭亢旱而圣谕以为欲弥天灾但当谨于修已诚以爱民故减膳素食宫中皆然而免民之田租既尝素服徒步诣山川坛设藁蓆昼曝于日夜卧于地三日而大雨霑足又尝躬祀百神而曰茍有罪责宜加朕躬毋为民灾其罪已修徳若是故能开创大业聿致隆平而垂无疆之休非偶然也今皇上天生圣哲初政清明求言图治孜孜不倦固宜其治效益隆而休征毕至奈何即位以来星文示变雨为灾天鸣于西土地震于南京而陜西又有灾伤之患生灵嗷嗷有识凛凛深怀不测之虞所谓非常之变岂非天心仁爱而欲皇上厉非常之志行非常之事以济其变乎书曰天视自我民视天聴自我民聴凡国家之行政用人但不合乎众情即有违于天意如有罪而不诛无功而滥赏或幸门旁出而大臣不得行其志或势要抱持而百司不能举其职民已穷而征求之愈急财已匮而侈奢之无节若此类皆天心之所不豫而灾变之所由生不可以不察也伏望陛下逺师帝王近法圣祖先以侧身修行之诚解谢上苍又以罪已求言之意敷告下土日与左右大臣讲求致灾之由以尽弥灾之道凡用人行政之有违于天意者悉从纠正内外恊心上下交修以承天心仁爱之意庶几精神潜通和气感召民心悦而天意得则陛下之正徳不为虚文矣惟圣明留意焉天下幸甚
　　论裁革中官疏【汪循】
　　臣近日伏阅朝报工部尚书曾鉴等题本开坐军容安辔二局添设管事内官上请裁减葢奉行诏书内事理也陛下不防裁减反令司礼监查正统天顺年例来防臣愚以为陛下不欲裁减内官不必形诸明诏既已形诸明诏必以内官滥设为可革也可革即革何必复查当裁决裁何必复看王者承天号令明如日月信如四时威如雷霆坚如金石天不变法亦不变山可移判不可移况陛下即位之始令之初着为诏书颁示天下宣播四夷中外倾心臣民卭首仰望维新之政未逾三月即有二命何以统天承运而慰亿兆臣民之望哉在廷大小羣臣百司又何所遵守以布四方一民志哉然此意非但出自陛下侧闻先帝之时已有成命矣诚以中官管事其害不小非但各门库局为然在在有之但管一事则败一事到一方则害一方挟以天子私臣声势可畏莫敢谁何而镇守典兵抽分仓场钱谷之司其害为尤大也其害不止百姓不堪怨言生于下则灾异形于上有自来矣先帝修徳弭灾明知其故欲行裁革不幸中道崩殂臣民失望夫孝者善继人之志善述人之事者也武王缵太王王季文王之绪周公成文武之业圣人美之称为达孝且天下者太祖太宗之天下陛下承之先帝而传之子孙者也今陛下崇达孝之心欲述先帝已为之事成先帝未行之志则自有祖宗之法度在内监之设官有定员职有常事只掌宫禁服御之需未尝干预朝廷之政具载皇明祖训昭昭可查也陛下舍此不查而令查正统天顺年间事例则悮矣英宗皇帝英睿之主仍袭洪熙宣徳以来轻改祖宗法度添设中官宠信太过以致王振售奸吉祥不轨圣跸防尘几危社稷正统天顺善政固多而中官一事则可以为监而不可以为法也明矣及乎二命既下大臣委靡承顺不复开陈科道坐视旁观不即匡救俾陛下始陷于不知终失于不信谁之咎欤自古天下之事常起于微成于渐而盛于极极则其势重而难变矣宋儒周惇颐曰天下势而已矣势轻重也极重不可反识其重而亟反之可也反之力也识不早力不易也臣愚以为今日之势亦将重矣识之不早反之不力恐难善其后矣臣尝读史至唐天宝之乱宋靖康之变未尝不痛心扼腕以伤其时祸初未形无智者以图其始变将已极无勇者以善其终君愎谏而乐宴安臣奸贪而事防蔽君子吞声丧气小人安危利灾而酿成之也是以自古贤君厉精图治莫不制治于未乱保邦于未危尤必进君子聴忠言上下一心而后能成一代之治如唐太宗容王珪魏征之直故能成贞观之风宋仁宗能纳范仲淹唐介之忠故能臻庆厯之治贤臣献言亦必谨祸于微虑患于早而多过于论喻如汉文帝崇尚节俭治比成康贾山犹以过秦为譬贾谊为之痛哭仁宗恭俭仁恕君子满朝苏辙犹以六君为比苏轼为之深悲二君者不以四臣之言为过而嘉纳之享隆平之利成英谊之名凡此皆居安虑危方治思乱君臣相得上下交修以成治安之明验也况今人事扰攘之秋天命絶续之防而自陛下即位以来隂雨□将逾三月夫阳刚者人君之象而隂则臣也以类推之阳为男隂为女阳为君子隂为小人阳为中国隂为夷狄阳为发生隂为肃杀阳为庆赏隂为刑戮阳为和悦隂为悲惨故天之道晴日恒多隂雨恒少阳恒使其有余隂恒使其不足今也天道反常必有其应天心仁爱其在兹乎孟子曰入则无法家拂士出则无敌国外患者国恒亡亦以事几兆于无形祸乱生于所忽今天变于上敌交于前民困于下目击心惟当不宁处必也战兢惕厉涤虑洗心省徳以回天安内以攘外消己形之变而使之不为灾倾将否之运而使之转为泰诚有望于陛下与夫法家拂士也陛下春秋方茂初试万几不宜长处深宫惟以二三中贵传命于外侧闻先帝宫车晏驾之时亲执辅臣之手而托以陛下今少师刘健少傅李东阳谢迁诸臣实亲受顾命者也吏部尚书马文升兵部尚书刘大夏都御史戴诸臣亦先帝不时召见与决大事者也陛下当召至便殿与之讲论朝廷政事得失询访天下军民利病羣臣章疏必躬省览与之量度去取次第而行至于诏书已行颁布中外岂容不信语曰民无信不立民匹夫也舍信尚无以自立况万乗之主无信何以立朝廷定天下一民志乎臣愿陛下毅然行之不沮于浮言不惑于谗言不尼于近昵诏书容有所未备者推类以尽其余缵成先帝之志光复祖宗之旧别贤愚辨忠佞进君子退小人审公私明赏罚揽干刚于独断掲日月于中天成一代大有为之君垂万世永无疆之绪然后陛下为不负先帝所托此微臣输犬马之忠而图报称于陛下者也然念自古直言之臣多便于朝廷而不便于权幸多利于天下而不利于一身往往言发而祸应计行而身戮臣非不知固位保禄资格转迁可致富贵顾乃不避忌讳撩蛇头履虎尾岌岌然若撼山之螟扑灯之蛾而不止者岂厌久生而乐速死哉顾以所欲有大于生所恶有甚于死者耳堂堂天朝上驾唐虞下陋汉唐宋而廷臣言官顾欲自处汉唐宋诸臣之下臣实耻之臣才不及二贾文不如二苏而职又不在王魏范唐之列徒以目击当世之弊心抱人之忧故不惜万死千刑惟欲博陛下一悟者夫何求哉亦以所志之同然犹不敢以诸臣所至者自画而学为孔孟之徒所愿于陛下者亦不敢以汉唐宋诸君所成者相望而欲超乎尧舜之上此臣之志也所谓犬马之忠以图补报者此也臣临楮不胜愤激战兢惕厉之至
　　劾宦官疏【韩文】
　　臣等伏念人主以辨奸为明人臣以犯顔为忠故羣小之奸逼近君侧势足以危社稷乱天下伏未及发是谓祸萌故曰萌不可长臣等幸待罪股肱之列值主少国疑之秋仰观乾象俯察物议瞻前顾后心焉如割至于中夜起叹临食而泣者屡矣臣等伏思与其叹而泣不若昧死进言即使进言以死不犹愈于缄黙茍容乎此臣之志亦臣之职也臣等伏覩近嵗以来朝政日非号令欠当自入秋来视朝渐晚仰窥圣容日渐清癯皆言太监马永成谷大用张永罗祥魏彬刘瑾丘聚等置造巧伪淫荡上心或击毬走马或放鹰逐犬或俳优杂剧错陈于前或导万乗之尊与外人交易狎昵媟防无复礼体日游不足夜以继之劳耗精神亏损志徳遂使天道失序地气靡宁雷异星变桃李秋华考厥占候咸非吉征切縁此等细人惟知蛊惑君上以便已行私而不思赫赫天命皇皇帝业在陛下一身今大婚虽毕储嗣未建万一游宴损神起居失节虽将此辈虀粉菹醢何益于事乎昔我髙皇帝艰难百战取有四海列圣继承传之先帝以至陛下先帝临崩顾命之语陛下所闻也奈何姑息羣小置之左右为长夜之游恣无厌之欲以累圣徳乎窃观前古阉宦误国其祸尤烈汉十常侍唐甘露之变是其明验今照马永成等罪恶既着若纵而不治将来无所忌惮为患非细伏望陛下奋刚断割私恩上告两宫下谕百僚将马永成等挐送法司明正典刑以回天地之变以泄神人之愤潜消祸乱之阶永保灵长之业则皇上为守成之令主臣等亦为太平之具臣矣事闗安危情出迫切不胜战栗俊命之至
　　自劾疏【李东阳】
　　先帝顾命惓惓以陛下为托臣等痛心刻骨誓以死报及当初政竭力匡持未敢轻易求退近者地动天鸣五星凌犯星斗昼见白虹贯日羣灾叠异并在一时京城近甸道路杀人西北诸边劲敌猖獗损军折将战则无兵守则无食民生穷苦府库空虚风俗倾頽纪纲废弛赏不当功罚不当罪法令不行名器冗滥诸司弊政日益月增百孔千疮随补随漏当此之际内外臣僚恊心倍力犹恐弗堪方且持禄固宠任情作谗谤公行奸邪得志变乱黑白颠倒是非人怨于下而不知天变于上而不畏窃尝歴观载籍徧阅古今未有如此而不乱者也恭惟陛下即位之初诏书一下天下延颈想望太平而朝令夕改迄无宁日百官庶府仿效成风非惟废格不行抑且变易殆尽建言者以为多言干事者以为生事累次执奏则谓之再扰查革旧例则谓之纷更忧在于民生国计则若罔闻知事涉于近幸贵戚则牢不可破以一二人之私恩坏百年之定计而不顾以一二人之邪谗违满朝之公论而不恤臣等叨居重地徒拥虚衔或防从中出畧不预闻或有所议拟径行改易屡有论列多不见允此为兵户等部议处功次等事具本上陈极言利害拱俟数日未防批答若以臣等言是则宜俯赐施行臣等言非则亦明加斥责而乃留中不报视之若无使臣等趋向不明进退无据深忧极虑寝食靡宁亦知内告外顺人臣之常但政出多门咎归臣等扪心反顾无以自明展转于衷事非获已若诿顾命之名而不尽辅导之实因循玩愒窃禄茍容既负先帝又负陛下伏乞圣明矜察特允退休别选贤能代兹重任则陛下优待旧臣之心励精新政之议两尽而无遗矣圣防卿等切切为治的心朕已知之言事待斟酌行着用心照旧辅导
　　论时政疏【李东阳】
　　窃闻委质事君者人臣之常职托孤寄命者天下之重任必处常而不失其身任重而不负其托然后可以无愧若徒旷官尸位而假委质之名不能扶颠持危而冐托孤之寄断乎其不可也痛惟孝宗皇帝大渐之时召臣等至乾清宫御榻前面赐顾命谆谆数百言臣等顿首拜受不胜呜哑彼时司礼监太监陈寛实共闻之伏自陛下嗣位之初臣等辅导啓沃多见施行少伸报称近数月来往往防从中出略不预闻有所议拟径行改易诏书不信政令失中臣等不敢缕缕姑以其重者言之商人谭景清等附托皇亲奏讨残盐既不肯奉诏还官又不肯领回原价挟制朝廷摇撼官府沮陛下之美政累母后之盛徳论其情罪死有余辜且皇亲之家既已辞退家人引目此商人者已不相干而乃曲为庇护宁使帑藏空虚边饷匮乏而不之顾此政令之失一也大同随征所开冲锋破敌名次揆之旧制俱不该陞况纪功官原开按伏不系对阵侍郎等官勘得功无显迹查无明证名字不对多寡不一而乃查近年弊政欲陞数百冗员以官法为人情视爵禄如粪土此政令之失二也内府冗员奉防裁节佥书守门及分守守备等官减革者百无一二而南海子浄身人又选八千余非惟伤财害民抑且败坏风俗至于蟒龙玉带滥赏无算大坏名器尤为不可此政令之失三也御用监书篆缺人吏部奉防考选乃令革退人役通送本监考校优劣是不信铨衡之任而信宠幸之臣况该部查出革退之人俱系夤縁传奉奉诏裁革才不几时遽开此例则匠官术士仿效成风以邪路为当行视诏书为故纸此政令之失四也他如皇庄田土已令巡抚官查数又复差官踏勘取者未回差者继出带领人役骚扰地方京畿小民贫困已极何以堪之此政令之失五也驾帖出外挐人累经各衙门论奏恐生诈伪近因皇亲家人奏诉畿民侵占田土辄为出结提解来京镇抚司打问情节俱与原奏不同未免亲解本处官司问理牵连负累破家荡产寃苦之声致伤和气此政令之失六也韦兴齐蛊惑先朝盗空府库一则夤縁分守屡劾不退一则奏请追究止令取回迁延至今未正典刑此政令之失七也各营执事官军及内府军匠各仓军斗俱经奏准查赴团营及各衙乞留仍复照旧废营伍之籍供私用之门此政令之失八也内承运库银两支销累数百万内府支用不给印票该库内官自前查算竟尔不行司钥库铜钱该部累奏支用展转推延至今未此政令之失九也饶州磁器奉诏蠲免二年又令起运来用此政令之失十也似此之类未易悉举臣等坐视无可奈何或封还执奏不能终止其为失职实所难辞追思先帝临终顾命之言仰念陛下委任旧人之意若涓埃之力少有所禆犬马有知犹当报徳况主少国疑四方多事岂忍洁身去位自求便安但忠不足以格君才不足以济世智穷力竭日甚于前臣等所陈奉有圣谕朕便处治至今未有施行今所奉圣谕云待斟酌行是必言无可采乃使之照旧辅导亦不过仍前失职而巳先帝赫赫之灵临之在上岂欲其冐辅导之虚名而蹈旷废之实咎如此哉陈力就列不能者止闻之古人亦有明训与其身自壊之不若让之能者伏望圣明俯垂洞察谅臣等为国之心非由矫饰正臣等失职之罪特赐罢归亟选非常之才俾任难为之事庶可以上回天变下慰人心承先帝付托之隆保祖宗基业之重矣圣防所言事件着各衙门查奏定夺卿等尽心职务以副倚任
　　李东阳年谱録
　　时府部等衙门因灾异陈言数多公虑朝廷不及一一省览乃进掲帖曰臣等防得府部等衙门灾异陈言本词意恳切有臣等所不知者窃恐万几事繁不暇遍览谨摘本内紧要词语开列于后伏望皇上留神警省置之坐隅朝夕顾諟以成圣徳臣等不胜惓惓之至一单骑驱驰轻出宫禁一频幸监局一泛舟海子一鹰犬弹射不离左右一内侍进献饮膳亦屑曲纳十月府部科道等衙门有疏请急除羣奸以保圣躬司礼监传云圣谕已悟痛加修改而所劾太监某等姑示涵容公与刘谢二公上疏曰此数人者蛊惑引诱罪大恶极得罪祖宗非皇上所得而赦臣等不能及早匡救罪已难辞今事至此又岂敢阿从以重伤圣徳伏望圣明刚断俯察羣言挐送法司从重究治以絶祸根则圣徳光辉圣躬安泰上以慰先帝在天之灵下以副天下臣民之望司礼监复传圣意欲将某等寛贷公等又上疏曰伏见旧年以来龙顔清减心切忧惶传闻毎夜戏乐有妨寝膳皇城禁门开闭无节甚至入市交易全无扈衞皆由左右之徒诱引以致圣心荒怠政令乖违财尽民穷上干天变臣等以为宗社至重继嗣至急屡陈忠悃仰彻宸聪毎荷优容未防省悟昨者府部科道等官合词累奏所论事情又有臣等不及知者皆谓太监某等数人狎昵淫巧罪大恶极欲乞明示典刑肝胆披露情词激迫臣等读未终篇涕泪交下连日司礼监太监李荣等三至内阁传示圣意洞悟前非痛加修改臣等仰叹圣明不胜竦跃但谓某等自幼服事不忍遽行斥逐臣等已两次陈请备词附奏不敢阿从窃惟改过不吝去邪勿疑乃古圣贤明训人君之于小人若不知而误用其失犹小天下尚望其明知而去之若既知而不去则小人狎玩愈肆奸邪正人危疑被其离间天下之事无可复为必至于乱亡而后已今数人者已扬于朝廷天下知之矣陛下既悟前日诱引之事皆由此数人即乞早赐斥逐则罪有所归圣徳无损若含糊将就虽内自修省天下谁肯信之且邪正之势不能两立今满朝文武公卿科道皆欲急去数人而使之尚在左右非但满朝之臣皆怀疑惧而此数人者亦恐不能自安上下相疑内外不恊祸乱之机皆自此始宗社所闗诚非细故数人若退自有忠谨老成之人以充任使若满朝文武不安其位陛下谁与治天下乎臣等身居此官目击此事若曲为阿附苟避刑诛则古人所谓疾忠直如仇雠保奸回如骨肉欺君误国死有余辜何以报陛下委任之恩副先皇顾命之托用是倾心沥血冐犯天威犹冀俯垂鉴纳若以臣等为不能适情顺防则乞罢归田里以避羣奸别选贤能以充任使必能格君正法辅翼太平臣等虽不能逃向来旷职之愆犹免将来负国之责上不允于是公等以去就决之各上疏求退
　　附录李东阳年谱
　　正徳五年庚午公年六十四嵗六月久旱风霾蔽日人心惶惧上降防令百官修省特致斋九日公因法令太严人不堪命乃上疏曰臣等职居辅导心切効忠每有所见未敢一一烦凟窃惟近时以来皇上励精图治威令大行中外臣民莫不悚惧但霜雪之后必有阳春雷电之余必有甘雨此上天之道君人之所当法也今不敢多举姑以近且切者条陈一二上陈睿览伏望圣明特垂鉴纳俯赐施行诚宗社之庆苍生之福非独臣等之幸也臣等不胜忠爱恳切之至谨题请防
　　一近来逃军及拐马人犯正身边衞充军窝主邻佑火甲人等附近充军固惩奸戒恶至意但人情久玩骤不能堪况窝主隣佑亦有不知情者见今天气炎热在监人众乞勑问刑衙门将逃军正犯不曾拐马及马有下落者送营操备窝主邻佑人等暂为释放马无下落者仍行追究及将逃军近者三个月逺者令兵备铺马赍文到日为始再限六个月自首免罪以后过限事从重处治实为便益
　　一近来各衙门官犯通查递年经该佥书职名追究惩治此固除奸革至意但以一时之失而穷一二十年之逺以一事之差而累数十人之众非惟人才难得抑且情有可矜乞勑问刑衙门除侵盗钱粮接受赃物打死人命等项重情不宥外将递年干连人犯公错者罪坐本犯经手者止坐该年迁官去任者依律落实为便益
　　一近来各处查盘粮草亏折浥烂者巡抚等官多有监追赔价甚至加赔此固慎重钱粮至意但职有大小责有専溥赔补亏折法有明条管粮部官分守分管屯官固难辞责若巡抚之职一方庶政皆其所统事无经手日无余暇乞勑该衙门将都御史等官果有侵盗依法追陪若止是督理不严从寛落或罢黜不用仍申严禁例今后有犯亏折等项从重处治实为便益
　　一近来各处差出官校真伪莫辨间有诈称校尉索要各衙门官财物者朝廷赫怒挐解本犯罪及各官此固杜絶奸弊至意但此等官校既奉朝命一出国门逺近惊悚与其治于末流孰若正其根本乞勑法司凡有在外衙门应问人犯情轻者止令巡抚巡按等官问理情重者解京处治前项官校免其差出真者不差则伪者无由而作庶事穏当人心获安实为便益上从之
　　秘录【李梦阳】
　　初今上即位青宫旧阉等日导上狗马鹰舞唱角抵渐弃万几罔亲时号八虎而段敏黄伟虽旧阉以端慤斥不信用防段坐病免死于是户部尚书韩文每朝退对属吏言辄泣泪数行下以阉故而郎中李梦阳间説之曰公大臣也义共国休戚徒泣何益韩公曰奈何曰比谏臣有章入交论诸阉下之阁矣夫三老者顾命臣也闻持谏官章甚力公诚及此时率诸大臣殊死争阁老以诸大臣争也持必更力易为辞事或可济也韩公于是捋须昂肩毅然改容曰善即事弗济吾年足死矣不死不足以报国翼日早朝韩公密叩三老三老许之而倡诸大臣诸大臣又无不踊跃喜者韩公乃大喜退而召梦阳令具草韩公读而芟之曰是不可文文上弗省也不可多多览弗竟也而王岳者亦青宫阉也刚厉而无阿颇亦恶其阉侪初阁议持谏官章不肯下诸阉者业窘相对涕泣防诸大臣疏又入于是上遣司礼者八人齐诣阁请一日而遣者三而阁议持卒不肯下而岳者八人中人也顾独曰阁议是明日忽有防召诸大臣诸大臣者葢人人惴也既入左掖行吏部尚书许进首咎韩公曰公疏言何韩公于是故曳履徐徐行而使吏部侍郎王鏊趋诣阁探动静阁老刘健语鏊曰事已七八分济矣诸公第持莫轻下至左顺门阉首李荣手持大臣疏曰有防问诸先生诸先生言良是无非爱君忧国者第奴侪事上久不忍即置之法耳幸少寛之上自处耳众震惧莫敢出一语答李荣面韩公曰此举本出自公公云何韩公曰今海内民穷盗起水旱频仍天变日增文等备员卿佐靡所匡救而上始践阼辄弃万几游宴无度狎匿羣小文等何得无言韩公言虽端而气不劲又鲜中肯綮于是李荣哂而曰疏备矣上非不知今意第欲寛之耳诸公遂轰然而退葢是日诸阉者窘业自求安置南京而阁议犹持不从诸公乃竟尔尔退惟王鏊仍前谓荣曰设上不处如何李荣曰荣颈有铁裹之耶而敢坏国事荣入而事变矣是夜立召刘瑾入司礼而收王岳范荣诏窜南京寻杀二人于途已又连斥刘谢二老顾独恳留李而韩公詾詾咸拔茅散矣变之起大抵莫可详而李荣则曰诸大臣退而瑾侪绕上前跪伏痛哭首触地曰微上恩奴侪磔餧狗矣上为之动而瑾辈辄进曰害奴侪者岳也上曰何也曰岳前掌东厰也谓谏官曰先生有言第言而阁议时岳又独是阁议此其情何也夫上狗马鹰岳尝买献之否上心所明也今独咎奴侪既而益复伏地痛哭上于是怒而収王岳瑾又曰夫狗马鹰何损于万几今左班官敢哗而无忌者司礼监无人也有则惟上所欲而人不敢言矣上于是诏瑾入司礼监此其説亦近第难尽信耳又闻阁议时健尝推案哭谢亦亹亹訾訾罔休独李未开口得恳留云
　　乞宥言官去权奸以章圣徳疏【王守仁】
　　臣闻君仁则臣直大舜之所以圣以能隠恶而扬善也臣迩者窃见陛下以南京户科给事中戴铣等上言时事特勑锦衣衞差官校挐解赴京臣不知铣所言之当理与否意其间必有触冐犯讳上干雷霆之怒者但以铣等职居諌司以言为责其言而善自宜嘉纳施行如其未善亦宜包容隠覆以开忠谠之路乃今赫然下令逺事拘囚在陛下之心不过少示惩创使其后日不敢轻率妄有论列非果有意怒絶之也下民无知妄生疑惧臣切惜之今在廷之臣莫不以此举为非宜然而莫敢为陛下言者岂其无忧国爱君之心哉惧陛下复以罪铣等者罪之则非惟无补于国事而徒足以增陛下之过举耳然则自是而后虽有上闗宗社危疑不制之事陛下孰从而闻之陛下聪明超絶茍念及此宁不寒心况今天时冻沍万一差去官校督束过严铣等在道或致失所遂填沟壑使陛下有杀諌臣之名兴羣臣纷纷之议其时陛下必将追咎左右莫有言者则既晚矣伏愿陛下追收前防使铣等仍旧供职扩大公无我之仁明改过不吝之勇圣徳昭布逺迩人民胥恱岂不休哉臣又惟君者元首也臣者耳目手足也陛下思耳目之不可使壅塞手足之不可使痿痹必将恻然而有所不忍臣承乏下僚僭言实罪伏覩陛下明防有政事得失许诸人直言无隠之条故敢昧死为陛下一言伏惟俯垂宥察不胜干冐战栗之至
　　刘瑾之变【李东阳】
　　三月朝罢内降勑谕留百官于金水桥南跪聴宣读叙曩者伏阙之事以为朋比指摘公卿台谏数十人未退者勒令致仕后称张懋等依同佥名姑不查究葢指公等尝联章奏谏也寻以黄纸誊稿付内阁落底公谓此勑不经凤阁鸾台岂宜混録令中书黙记其下曰四月二十三日递出葢谨之也瑾威权寖盛口衔天宪隂养松江罢学生张文冕及其侄婿罢职司务孙聪于家凡有批答多令增减甚者别为创造真伪混出而文理亦多不通观者皆知其非内阁所拟也日进勑稿或用朱笔改窜公辄令制勑房底簿亦用朱笔各记所窜易处以备防考
　　四川镇守太监罗籥请便宜行事瑾实主之公力言不可因奏曰太祖髙皇帝设官定制在官有都布按三司都司管兵而不管钱粮布政司管民而不管军马又有按察司官纠劾専问刑名而军马钱粮皆不管其权葢分而不兼此祖宗防微杜渐之深意永乐以后渐差都御史在外巡抚其有番夷去处则置镇守总兵官后又差内臣一同镇守抚安军民防御贼冦其权则同而不専故勑谕之词曰防同计议停当而行毋得偏执违抝未有一人専制一方者且如四川所奏则王府宣慰皆其综理夫以亲藩之隆重土官之强悍彼心不服则衅隙必生又如旧勑有载草冦生则调兵勦捕或征勦土官必须奏请其所闗系尤非细故今既革去巡抚若并付镇守衙门任其进止非惟事体不便恐镇守一人亦自担当不起百五十年所未有岂敢一旦增添若天下镇守比例而行则其所系又不止一方而已乃内批出便宜自余如所议
　　陈俊之得罪也瑾因以及漕运总兵官平江伯陈熊以湿润米等项银为赃遂至大狱必欲寘之死地公力争之瑾谓熊所犯罪重不宜姑息公云某诚姑息但非姑息陈熊乃姑息陈瑄耳瑄在太宗朝开济宁河道以通漕运有大功金书铁券子孙皆免一死岂可尽革伤天下武臣心瑾曰国初功臣如常遇春邓愈汤和辈百战之功今其子孙俱已革罢陈瑄不曾厮杀有功当代岂足深惜公曰汉髙祖亲定十八功臣位以萧何为第一萧何不曾厮杀但因供给餽饷不絶遂以为万世之功葢足食然后足兵使当时餽饷不继虽百张良十韩信岂能取汉天下且萧何餽饷犹是一时争战之日陈瑄通南北漕运每嵗四百万石至京师国家万年诚万世之利也瑾不能荅
　　防庆府寘鐇与千户何锦等叛逆朝廷命太监张永总督军务起致仕都御史杨公一清与泾阳伯神英提督军务告庙出师诏告天下视草甫出瑾不得已从之犹欲延缓数日公即趣礼部差官员监生锦衣衞设云盘卤簿鸿胪寺备礼仪以翼日颁行瑾见公捧诏付礼部出忿然谓同官曰且令渠辈欢喜是日至东阁云上谓诏书取回各处差出官校是要革行事衙门此系累朝旧制如何可革公曰旧制行事衙门官校止在京城今差出四外声势烜赫惊疑天下奸诈之徒因而矫托真伪莫辨近已累犯烦朝廷处分若真者取回则伪者无所容矣天顺元年诏书曾有如此条例因取旧稿示之瑾乃语塞退而叹曰我费三四年心行几件好事被一张纸改尽矣后自逺外来者皆云各处军民官员受苦已极若非此诏安人心其祸有不胜言者而宁夏尤急云寘鐇之变镇守太监赵弼总兵官都督姜汉巡抚都御史安惟学皆遇害朝廷虑一镇无主亟为易置以系人心一日间勑防十数降公迅笔拟奏刻时行略无疑滞动中机宜见者惊叹初传游击将军都指挥仇钺已入城兴武营守备都指挥保勣其亲家也众方疑之公谓钺之入或将以有为未可逆诈若用他人是絶其归也乃请以副总兵都督杨英代为主帅即以钺为副总兵而保勣为防将葢谓彼若感激思奋可以成功如既用之而彼乃负徳则亦无以自容矣众以为然随得勣奏云臣母及妻子皆在宁夏城中今不暇顾恨不得飞渡黄河食贼之肉辞气激烈见之不觉堕泪旋得诸报知钺已斩周昻杀丁广执寘鐇而钺久未自陈比奏至亦直述事由未尝有矜伐希赏之意识者知庙堂之算无遗防矣王师甫出数日捷报已至即勑神英旋师令张永仍徃宁夏安辑其地瑾亦畏永不敢令其还师聴自酌处乃于勑内极言年嵗饥馑道路供亿之难永知此意乃止挈数十人以行而悉还其所部官军三千余众所省餽饷不可胜计公以灾异上疏辞圣防卿是累朝重臣已受先帝遗命辅导朕躬才徳兼隆中外悉知誉望显著海内咸闻尚未从心之年神彩精健正当辅佐凡事用心足见为国至意近因宁夏叛贼勦平皆卿裁割之力朕心允恊安忍恳切引疾求间有疾宜亲近药饵善加调护累有防勉留安心办事毋负遗命朕意所辞不允公又疏辞圣防卿引衰疾屡求休致至再至三歴防勉留宜尽心职务允恊朕怀不必固辞有疾多访贤医善加调理八月十三日宁夏献俘既入东安门上亲赐宴劳太监张永永乗间出怀中疏奏刘瑾十七事且言其将为不轨上震怒当夜遣人执瑾次日早令太监温祥等持永疏至内阁公读毕徐问曰今当何如祥辈曰老先生辈谓当何如耳公曰此事极大须朝廷大作主张祥辈曰已就逮矣公曰此圣政也天下望此久矣祥辈乃曰须传防行之公乃援笔拟进上降防数百余言皆合死律末云刘瑾所坏事情科道官指实来説异日科道列瑾罪恶三十余条乃下瑾镇抚司狱防鞫于午门前得其私制兵甲刻期起手罪状明白坐谋反于是降防极言罪状特令凌迟三日诸被害者争拾其肉嚼之须臾而尽天下闻而快之
　　是时籍瑾书籍得秦府永夀王为瑾庆寿诗序中间称谓过于卑谄上怒甚欲降勑切责公上疏曰自古治乱贼者正名定罪诛止其身昔汉光武平叛贼王郎得吏民交通文书数千章一不省视防诸将烧之曰令反侧子自安歴代相传以为故事当刘瑾専权乱政之时假托朝廷威福以劫制天下生杀予夺惟其所欲中外臣民谁不屈意待之往来书信礼意虽于律法有碍俱因畏罪避祸多不得已情有可原况王府懿亲尤宜优待自非知情共叛法不可赦者其细故小过亦须曲赐包容若指论罪实降勑切责则凡有书信馈送者不知其几传闻惊骇各不自安或愧惧终身或遂致失所不可不为之虑今刘瑾罪状明白已正典刑欲乞圣明洞察广大涵容将此寿词置之不问并一应书劄文字无干叛逆事情者并行烧燬以灭其迹使人心安帖事体穏当上以为然于是悉焚其往返文字无延及者



　　名臣经济録卷九
　　钦定四库全书
　　名臣经济録卷十
　　明　黄训　编
　　保治【正徳下】
　　题为宥小臣以全大体事【杨一清】
　　正徳六年十二月二十五日该礼部差监生赍捧钦奉勑礼部三法司兹者新正在迩万物咸亨在京及南京见任文武羣臣除赃罪外自正徳六年十二月二十五日以前所犯罪名纪录在官者悉与湔除俾图自新故勑钦此钦遵仰惟皇上体天道发育之仁乘阳徳泰亨之庆特降恩纶覃及臣下湔其罪过与之更新凡居覆载之中悉荷生成之赐臣备员大臣所宜仰体圣怀推化理切见刑科给事中窦明以陈言得罪奉钦依挐问监禁月久未防宸断落臣思比者台谏论列多被嘉纳未尝谴责人方仰颂圣明从谏之美今窦明所陈之事臣不能知必是迂疎狂诞不达时宜所以上忤圣意罪固难辞但人臣进言于君大抵心乎为国非为其私给事中以言为职有所敷陈皆其分内虽涉狂妄犹胜缄黙且近日京师地震防命羣臣同加修省况盗贼猖獗地方多事正当公聴博纳以匡不逮而使言者获罪彼一小臣耳诚不足惜窃恐中外臣工因而相戒以言为讳凡御盗安民一切有益之事无复敢为朝廷言之其于治体不无少损其于修省似为弥文伏望皇上天地之量寛雷霆之诛当此泰开物亨之始乞将窦明罪过特赐湔除早为释放以广惟新之仁以尽修省之实则圣徳益光治功有补人心悦服而天意可回矣縁系乞恩宥小臣以全大体事理未敢擅便谨题请防题为急大本以图治安以尽修省事【杨一清】
　　臣等闻之主圣则臣直今圣主在上泽壅而未宣情格而不通天下之事日趋于弊臣等黙无一言是终为容悦而上无以张主之圣下无以解于百姓之惑也罪可辞哉仰惟陛下天锡勇智神授英明自居春宫万姓仰徳及登大宝四夷向风不幸贼臣刘瑾窃弄威柄流毒生灵潜谋僭逆几危郊社赖祖宗上天之灵假手近臣其罪状陛下奋雷霆之断诛灭党与刬涤凶秽复累朝之旧章吊羣黎之疾苦息烦屏苛与民更始举贤任能庶政一新天下莫不欢欣鼓舞谓陛下固爱民之主而前此皆贼瑾之荼毒知陛下固有为之君而前此皆贼瑾之防蔽日夜跂足延颈以望天下太平奈何积暴所加民痍未复余烈所煽妖孽荐兴盗贼烽起将及二年兵屯不解民困益甚陛下又尝采纳廷议命将出师招降抚顺以安脇从蠲赋寛租以苏凋瘵督责之令相寻赈贷之使迭出庙堂之上算无遗防然议论多而成功少即今师老财耗公私俱竭中原数千里之地僵尸渍血杀人如麻大村巨落荡为灰烬戕贼我将吏攻陷我城池不知其几事势至此亦云极矣况比嵗乾象失常坤舆弗靖上天之示谴不一四方之告变无时臣等触目生嗟经心抱痛殆非一日近该礼部题奉钦依文武百官同加修省拜稽之余感愧交集展转思之无以为计窃惟朝廷四方之极君身天下之本意者今日之所建白小举而大遗徒事其末而弗究其本天未悔祸人未厌乱职此之由陛下有尧舜之资臣等不能导陛下于三代而使天下之人疾首蹙额怀怨积愤如汉唐之季死有余罪矣谨摭今日之政闗系大本最切要者为陛下陈之夫朝以出政政以成事每旦视朝帝王聴政之恒规也陛下每月朔望之外视朝不过一二岂非欲委任责成之道以成端拱无为之化乎然臣之于君犹子之于父母也子之于父母一日不见则思数日不见则忧羣臣百司愿时一覩圣顔一闻天语久而不得则进退惶惑伥伥无依忧思郁结渐以解弛且逺近之民遂疑陛下不复念其穷苦而日兴怨怼四方盗贼亦谓陛下未尝有意剪除而益肆猖獗不可闻于外夷不可训于后世伏愿继自今昧爽视朝令诸司照旧奏事日以为常黼座仅临于数刻纶音不越乎数言未足为劳而可以收权纲决壅蔽示百官之承式回万方之视聴亦何所惮而不为乎古者天子退朝深宫燕息以养天和出警入跸防范备至窃闻龙舆常幸豹房驻宿累日豹房不知为何所似非天子所居又闻日于后苑训练兵戎鼓炮之声震骇城域岂非念安不忘危之戒而为思患预防之术乎顾此乃将帅之事兼非宫禁所宜密迩庙社恐无以妥神之灵况今前星未耀震位犹虚而乃疲力于击射之余耗神于驰逐之下且千金之子坐不垂堂壮嵗乏嗣则其心为之惕然陛下奈何以宗庙社稷之身而自轻若是此羣臣之所以夙夜而不能安也伏愿继自今髙拱穆清深居禁密戒嬉游无度之劳以保心体之和逺混杂不经之所以消意外之虑自然血气循轨精神内固上帝孚啓圣之祥后宫衍多男之庆国本有托人心以安宗祧至计莫急于此至于经筵日讲陛下嗣位之始时常举行近嵗讲期甫临辄闻报罢劝讲之官始为虚设书曰学于古训乃有获且一心之微攻之者众不在此则在彼不游心于诗书理义则放情于宴安逸乐固其所也伏望继自今只循旧典时御经筵非盛暑隆寒不可辄罢仍举行日讲故事就近儒臣讲论经史涵泳义理以培养本原则聪明有所开治道日益明畅天下至乐无以逾此而百凡好尚皆不能夺之矣前此三者天下之大本在焉易曰正其本万事理大学曰其本乱而末治者否矣陛下俯垂聴纳见之施行由是修圣政以亨天下之屯广圣嗣以定天下之志圣学以成天下之务大本既立庶政末节各有司存自当随事纳忠以图报称则天意可回民生可遂冦盗可消境土可宁上以承祖宗之洪休下以垂子孙之大统近以慰臣庶之忧疑逺以荅华夷之观向实宗社万亿年灵长之福也臣等窃时髙位势共安危受国厚恩义闗休戚当四方多事之际不能展一筹以纾患害兹奉明防修省若又不能极陈探本之论以赞维新之化依阿淟涊茍度嵗年纵能免触逆之罪于一时岂能逃误国之罪于他日乎臣等忠愤填臆不知所裁冐犯天威罪当万死縁系急大本以图治安以尽修省事理谨题请防正徳七年五月十二日奉圣防朕已知悉了卿等安心办事钦此
　　谏猎虎疏【王思】
　　臣闻臣之于君犹子之于父休戚利害本同一体此臣所以昧死流涕而献其愚也臣窃惟孝宗敬皇帝之子惟陛下一人上赖以承宗社之统下赖以啓万世之传不可一日不致其谨也近者道路传言虎逸于柙惊及圣躬臣闻之且骇且疑岂有陛下圣神文武而不为宗社万世自重也哉臣窃观陛下即位以来于兹九年朝宁不勤政太庙不亲享两宫旷于问安经筵倦于聴讲揆厥所自葢有二端曰嗜酒而荒其志好勇而轻其身由是戒惧忘于纵欲好恶由于喜怒威柄移于左右政令出于多门纪纲日弛国是不立士气摧折人心危疑上天示警日食地震宗社之忧凛若朝夕今勇不可好陛下薄有所惩矣至于酒不可嗜臣请得而言焉夫荒志废业惟酒为甚而天子一日万几尤当有节书曰甘酒嗜音峻宇雕墙有一于此未或不亡其末流之祸如此今陛下露处外宫日湎于酒厮养杂侍禁衞不严其荒志废业已足深戒更或变起仓卒何以备之此臣所以大忧也伏望陛下以天命为可畏以祖宗为可法惩创往事克谨嗜欲预防外患还跸深宫又必亲享太庙孝养两宫总揽乾纲缉熙圣学使俄顷转移之间徳业极其盛大岂不善哉臣越职言事不胜恐惧待罪之至
　　奏宗社大计事【罗玘】
　　臣少迂愚漫不谙事壮而登仕其愚如初今已老矣自分与愚终焉而已矣思天下聪明才辨之士何可胜数而或沉防牖下或困滞下僚或不霑一命者在在有之顾臣之愚乃获窃禄先朝备员侍从又于陛下登极改元之初自翰林侍读超陞南京太常寺少卿仅逾二年起陞本寺卿又逾年转南京吏部右侍郎臣又思前之任翰林者虽文华卓越十倍于臣而犹循资歴格有进寸退尺者有白首终身汨没者臣独何人六年之间骤进如此谓非陛下天地旷荡之恩可乎臣又思感恩之极人虽至愚茍有一得之见自畏一身之死怀而不为明主吐之及至老疾病笃而毕竟以死是畏死而不免于死徒感恩而不知报其恩其果得为忠乎又果得为知乎使死而有知也宁不悔于地下乎且臣之所谓一得之见非指四方盗贼众人目前所谓急者也亦非隠微而潜伏也左右大臣所共知也百司庶尹言官所共知也闾阎小人外至荒服夷狄所共知也或畏死而不敢以言或以其职而不得以言或卑且逺而不获以言或怀禄保位而不肯以言甚或乗隙市奸谋非常之贵富而幸人之不言为已地者焉斯亦可为寒心也哉何也陛下受太祖太宗列圣之付托以天下六年有竒于兹矣而地久天长万寿无疆固将自兹始也然亦必如祖宗有所付托于陛下陛下乃无负祖宗所托也不知陛下今之将所付托者何在耶前日贼瑾之谋逐荣王借使当时顾命大臣以死助陛下诤留荣王张防虽狡急于助逆彼知有天潢血属之在肘腋其敢萌是心乎是无血属之在肘腋足以召乱明矣幸天啓圣衷卒歼灭之瑾灭之后可保决无瑾乎若防则今班行中未必无防也何以名之凡以公呼瑾者起此辈保能不以事瑾者事之乎防独恶着而先焉耳赖列圣神灵俾瑾防识肤虑浅其迹易见万一有莽操者出于其间不知何以歼之自古人主之孤立其危岂若是哉宋之司马光娄寅亮其心忠于社稷而卒有赖其言岂不可用欤伏望陛下蚤坚宸断为宗社之计以系海宇臣民之望以絶奸雄睥睨之心然后螽斯衍庆麟趾肇祥举先正归藩之义正元良主鬯之规斯万世之长防也亦愚臣垂死图报万分之一也臣言至此惟知宗社不恤其他故不文不文故不讳不讳故伤触权奸伤多触多故中伤陷致罪辟以至于死臣亦甘心分内事也臣瞻望阙廷不胜激切屏营之至为此具本専差义男赍捧谨具奏闻
　　奏蚤定宗社大计以絶窥觊事【罗玘】
　　臣于去年四月具本差义男罗秀赍奉内开向者贼瑾谋逐荣王当时顾命大臣不能死助陛下诤留荣王致使陛下肘腋之间无一血属之亲足以召乱彰彰有前騐也故举宋司马光娄寅亮之故事以凟天聴兼备责诸臣荡无亷耻阿附贼瑾之状而又其后日乗时观望不忠之谋冀以感动宸衷即赐施行以慰海宇臣民之望以消奸雄睥睨之心然后螽斯衍庆麟趾肇祥礼遣归藩爰正主鬯臣虽谴死固其分也是后寂然不闻示谕臣料必是后宫储祥将次弥月臣之私喜旦夕望之及今逾年更无影响徒闻大盗并兴遍布天下连数十城所过如洗运河两岸焚劫殆空前日缚杀方面今日射死将官近于杨村剖剥防将王杲夫杨村去京城几何而眼空如此臣谓国本不定奸雄睥睨今何如哉前月二十三日湖广阳逻地面传来流贼执杀右副都御史马炳然臣初疑似之间以为副都御史九卿之贰也且非受命征勦之不过遇之而已而辄杀之则九卿之长遇之必杀也九卿之长敢杀之则公侯驸马遇之必杀也是尚知有朝廷威令哉而朝廷左右尚为有人乎而臣亦备员九卿之贰亦在贼必杀之中誓当不与此贼俱生贼生臣死贼死臣生也亦痛夫国本之未定而睥睨之萌渐不可遏已至此也然尚断然不信传来之言忽于今月十三日申时迎接炳然之吏王廷昌回报云亲敛炳然之尸面劈一刀而去其鼻身中两箭而伤其肋臣即跌仆在地口鼻流血昏晕沈防如同气絶臣知不久不以妻子自随止凭一二小童扶摩灌饮至晓畧苏目今便血如流肋骨已解气息奄奄死在旦夕尚恐贼穷生计鱼游釡中火燃未沸且喘息须臾之命百般搜索或至拥如盆子者一二人焉驰骛中原诱聚不逞百姓愚顽未明逆顺诸将狐疑益见逗遛事机一变成败分焉自是一二大臣虽欲假窃包荒养髙之名以庇其私门桃李之党如数十年前恐未可也而陛下尚欲与数十近习为讲武之举宁有暇哉臣敢于未死之前披沥肝胆再申前请伏望陛下干干转坤少垂睿览立召皇亲公侯驸马伯府部院寺大臣翰林院科道多官考司马光范镇韩琦文彦博吕诲包拯赵抃诸臣之议弃短取长酌古准今藏锋敛锷随事据理假代九庙之勤劬兼托两宫之奉侍体祖宗之意而不悬定顺昭穆之序而无即真专候桃房之芳快覩前星之耀纳众庶于不识不知之天褫奸雄于如雷如霆之下则臣诛死犹生之年亦甚乐也臣不胜愤激屏营之至为此具本専差义男罗秀赍捧谨具奏勑防
　　论时政疏【黄巩】
　　已卯春有防南巡时宁藩蓄逆上下以为忧大臣科道交疏不聴诸部寺司属咸起而诤之以其事出于边将江彬诱惑彬方席宠擅权无敢及之者巩独疏六事畧曰陛下临御以来祖宗之纪纲法度一坏于逆瑾再坏于佞幸又再坏于边将之手至是将荡然无余矣天下知有权臣而不知有陛下者宁忤陛下而不敢忤权臣陛下弗知也乱本已生祸变将起窃恐陛下知之晚矣试举图治六事于今为最急者为陛下陈之其一曰崇正学尝闻先儒周惇颐有曰圣人定之以中正仁义而主静立人极焉又曰吉凶悔吝生乎动吉一而已动可不慎乎故唯圣人为能主静惟君子为能慎动仰惟陛下聪明天纵有古帝王之资然其所以盘游无度流连忘返者无乃动之过乎论思劝讲之臣职在格心于是乎不能辞其责矣伏望陛下髙拱九重凝神定虑屏纷华斥异端逺佞人招延故老咨访忠良可以涵养气质薰陶徳性而圣学惟新圣政日举矣其二曰通言路尝闻言路国家之命脉也言路之通塞国家之治乱系焉切见近时臣僚奏牍间或言及时政往往匿不以闻其或事闗权臣则又留中不出而中伤以他事夫古之明王导人以言用其言而显其身后世则不然不用其言而反罪焉今则又不然不使其以言获罪而以他事获罪由是虽有安民长防谋国至计无因以达于九重之前虽有必乱之事不轨之臣陛下无由而知之矣天下乌得而不乱哉伏望陛下以从善为心以闻过为明广开言路以作士气不责以出位不加以好名如此则忠言日进聪明日广虽乱臣贼子亦将有所畏而不敢肆矣其三曰正名号尝闻孔子有曰名不正则言不顺言不顺则事不成礼乐不兴刑罚不中民无所措手足凡以名之不正故也陛下近日以来无故自称为威武大将军太师镇国公逺近传闻莫不惊疑窃叹以为怪事陛下聪明智勇上嘉唐虞下乐商周何所不至顾乃自轻如此奈宗庙社稷何夫陛下自称为公谁则为陛下者天下不以陛下事陛下而以公事陛下是天下皆公之臣而非陛下之臣也伏望陛下即日削去镇国公等名号以昭上下之分以明示天下之人庶几体统以正而朝廷自尊矣不然古之天子亦有号为独夫与欲为匹夫而不可得者窃为陛下惧焉其四曰戒游幸尝闻大禹曰罔游于佚罔淫于乐周公告成王母淫于观于佚于游于田春秋讥观鱼终纲目书巡者二十九皆讥也陛下始特游戏不出大廷驰逐止于南内论者犹谓不可既而幸宣府幸大同幸太原幸陜西榆林诸处所至费财动众寓县骚然至使民间一夫一妇不能相保陛下为民父母何忍使民至此亏损圣徳贻讥万世陛下自视为何如主也近者复有南行巡狩之命南方之民争先挈妻子以避去者流离奔踣敢怨而不敢言即今江淮之饥父子兄弟相食天时人事如此加以休息爱养尤恐不支况又重以蹙之其何不流而为盗速而为死亡也哉奸雄窥伺待时而发变生在内欲归无路变生在外望救无及陛下斯时悔之晚矣彼居位大臣用事中官亲昵羣小皆欲陛下逺出而后得以擅权自恣乗机为利也其不然则亦袖手旁观如秦人视越人休戚之不相涉也夫岂有一毫爱陛下之心哉彼诚爱陛下者独忍使陛下驰逐防尘而莫之救止也伏望陛下深惟往事之非翻然悔悟下哀痛罪己之诏与民更新罢南巡撤宣府行宫示不复出发内帑以赈江淮之饥散边军以归卒伍斥不御之女以各还其家雪既往之谬举收既失之人心如是则尚可为也其五曰去小人尝闻易曰开国承家小人勿用自古小人用事未有不亡其国而丧其身者也谨按今之小人簸弄威权贪图富贵者实繁有徒至于首开边事以兵为戏使陛下劳天下之力竭四海之财伤百姓之心至今纷纷未已者则江彬之为也彬本行伍庸流凶狠傲诞无人臣礼臣等但见其有可诛之罪而不见其有可赏之功今乃赐以国姓封以伯爵托以腹心付以提督京营之寄此养乱之道也彬外挟边卒内拥兵权骑虎之势不乱不止天下之人切齿唾骂皆欲食彬之肉彬不诛天下乱必自彬始陛下亦何惜一彬以谢天下哉伏望陛下大奋干刚将彬下诸廷议明正典刑以为奸邪小人迷乱之戒其六曰建储贰尝闻汉人有言曰太子天下本本一摇则天下震动夫有本而摇天下犹震况于无本其何以安洪惟陛下春秋渐髙前星未耀祖宗社稷之托悬悬乎无所于寄方且逺事观游屡犯不测之区此必危之道也陛下徒知收置义子布满左右独不能豫建亲贤以承大业臣以为陛下殆倒置也伏望陛下早及是时将近时羣臣建储章疏通行检出宣付皇亲勲旧及在廷文武大臣共图大议即于宗室中遴选亲贤一人养于宫中使视皇子以系四海之望待他日诞生皇子之后俾其出就外藩如此则继体有人国本以固实宗社无疆之休惟圣明其留意焉车驾员外郎陆震见其疏稿愿同署名以进疏既入自分必死为书别知友托以后事及收拾遗文彬果大怒欲必寘之死乃下诏狱廷跪五日杖百余除名陆竟死巩体极修羸幸得苏以诗遗弟曰不用汝谋方至此须知我道固当然葢万死不悔也
　　李绍贤哀辞【舒芬】
　　崇徳死予疮甚伏蓐不能走哭哭于家恸侍者曰子亦弱喘余魂其毋伤哉不知予于崇徳死不能不恸者有六焉以谏死死杖下酷烈一也死庆寿僧房惟一二仆之手二也予辈厚善者皆不能与敛事微蒋虞中奔往视则棺不可葢三也始车驾议以三月十九日壬子警道东巡祀岱宗歴徐扬抵南京下苏州复浙江浮湘汉登太和太岳且徧中土繁丽人情汹汹惧变叵测将相大臣多怂惥之予乡同年夏考功万仪制舘中汪子宿辈约风诸小臣连章乞留十五日早报免朝予乃率舘中同年先入疏兵部黄伯固陆汝亨论时政疏亦入时百司皆怀疏集阙下太宰陆公沮之且造归恶语昳时夏于中万汝信过予扼腕恨沮义予因邀陈太常至俱酌之酒赞之匹夫之志今其可夺三子是夕遂于吾寓连疏入且以告诸同志明日吏部张元承等刑部陆天爵等疏俱入又明日礼部姜梦宾等兵部孙鸣和等行人司余伯献等俱连疏入时又有太医院医士徐鏊以医谏车驾遂不果出乃二十癸丑天威震怒以黄巩陆震夏良胜万潮陈九川徐鏊等下锦衣衞狱以舒芬张衍庆姜龙孙凤陆俸等百有七人跪午门外五日而行人司疏不报以通政司壅之也诸臣待罪离次至二十二日得报命余廷瓒等俱下狱明日同黄巩等六人亦跪午门外五日梏拳是日工部林以乗等三人大理寺周子厚等十人亦连疏入明日俱下之狱亦梏拳跪五日时复有金吾衞指挥张英以是为变故明效言车驾出必不利乃肉袒防刃于胸以死谏数日天色隂霾京师震骇公卿被唾骂瓦砾掷晨夕出入不敢待别色其尤显者至减去办事官吏易箱笈以包袱在昏曙中若以为异流然奸无所容益谋蔽惑请命礼部告示禁一槩言事者通政司送格不受疏又有贡谀防劾各属为妄言者而天威遂不可霁乃二十五日戊午是日水溢内海子自不了桥髙四尺铁柱七根齐折如斩命舒芬等一百有七人俱午门外前去衣打三十为首者调外任其余罚俸六个月四月十六日己卯是夕月食命黄巩等六人午门前去衣打五十徐鏊边逺充军其余为民林大辂周叙余廷瓒打五十降三级调外任其余打四十降二级时死杖下者员外郎陆汝亨主事刘宗夏何孟循评事林质夫照磨刘珏行人司副余伯献行人孟子干刘平甫李徳卿詹敬之与吾崇徳葢十有一人而疮痍未起者尚多也夫首义者于中汝信子宿与予四五人而已使予能为太宰沮则于中汝信之疏且缓矣诸公之气亦衰矣安得此举哉致十一人惨死而我获生四也是役也虽士气少振奸谋少沮而国体亦少损五也自正徳戊辰九月我与崇徳同投文南京礼部明日同入国子监驴背一话遂相许善资丽泽而朝夕见者三年情又密昨丁丑又同年为进士戊寅春大丧朝夕哭未卒议往视山陵予度其且狩宣府明日具上封事崇徳过予曰夜间报似非礼之礼微予莫能辨析可但已乎告以疏早入矣崇徳欣然曰适奉慰时与羣可语者料此义须君发之果然人将服吾知人也子视我真知已耶是同年相知莫深于崇徳六也呜呼予哭崇徳有此六者乌能不恸哉
　　用直【何景明】
　　夫国内有自擅之臣而外有敢敌之冦者在位无直节之士也夫直节之士行髙而不回言危而不逊行不回故有匡救之义言不逊故有谏诤之忠于是内无不之奸外无不见之乱虽有自擅之心者无不弭也虽有敢敌之气者无不沮也夫山有猛兽藜藿不采朝有直臣奸宄不生故直节之士邦之司绳而国之强御也故司绳不得职则邪枉行矣强御不在列则盗贼至矣可不畏哉夫亡国之君非无直节之士也有之而蔽于邪臣间于敌国也夫直节者邪臣之忌敌国之忧也我防其蔽而受其间则直节不得志直节不得志则邪臣遂而敌国昌也夫直节去谗謟至谗謟之人者内顺而外交能使视聴闭言语塞夫视聴闭则乱不见言语塞则奸不闻于是宫庭容久伏之祸边境有卒至之忧劲弩射于城中长防起于辇下上莫之知而下莫之告者大臣怀首领之爱而羣臣畏口舌之诛也昔赵髙欲専制恐羣臣有言先指鹿为马羣臣无敢言者陈涉起山东二世召博士诸生问之皆莫敢言叛叔孙通乃诡对而出逃夫二世弗明不能用直臣而蔽障于谗人故内以遂邪臣而外以资敌国也是故邪臣无不欲去其所忌敌国无不欲逐其所忧晋以垂棘之璧屈产之乗假道于虞而宫之竒去齐以女乐文马赉季桓子而孔子见沮秦穆公忧由余之在戎餽戎王以女乐戎王乐其女乐五月不还由余谏不聴而亡夫外有悦目之欲内有惑聴之谗则贤不知其可宝而才不知其可惜也故虞为晋逐宫之竒鲁为齐逐孔子戎为秦逐由余夫三国者非不知贤圣才智也悦于欲而惑于聴也夫直士人主之所难用也矫正而不能顺遂自重而不能茍容非其职不食不得其道不仕夫邪臣者人主之所狎而重宝美色人主之所玩好也夫重宝美色在前邪臣在左右则无所置直士矣故孔子不与女乐并容于鲁宫之竒不与璧马同止于虞葢势有所不合也夫兰艾不同室玉石不同藏故用直士则必去谗佞逺货色矣夫谗佞者直士之贼也货色者直士之蠧也养贼容蠧而曰我有以用直士难矣







　　名臣经济录卷十
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济録巻十一
　　明　黄训　编
　　保治【嘉靖】
　　谢存问疏【王鏊】
　　臣窃念古之圣君贤相共成至治之隆者盖起于上下之交而近世之多起于上下间隔所以为上下之交其道有二一曰讲学二曰亲政陛下即祚以来时御经筵圣学勤矣臣愚犹过忧工夫或间断而不洽所望清燕之间广厦细旃之上时召文学侍从之臣从容讲论凡帝王为治之大经大法日陈于前万几之暇惟是观书观书之暇静以养心则自内及外无非进学之地殷髙宗所以惟学逊志务时敏道积于厥躬者此也陛下昧爽视朝圣政勤矣臣愚犹过忧堂陛太悬絶而不亲所望视朝之暇时御便殿公卿大臣侍从台諌逐日轮对从容咨询生民疾苦政事得失使得日陈于前揔揽乾纲不治微细接引忠贤不隔疎逺则自朝至暮无非修政之时周宣王所以早朝晏罢卒成中兴之名者此也讲学则圣心日明亲政则圣政日修君臣上下周旋于一堂之上又安有间隔之患哉二帝三王之治可复见于令日矣闻古人虽在畆义不防君故敢輙効其愚诚不自知其言之可用与否其义则臣子事君尽心之道也惟陛下少留意焉
　　讲学篇曰国家经筵之设其盛矣乎天子自正朝辇御文华公侯九卿大臣盛服侍列羽林之士亦皆环列以聴经筵一开天下欣欣焉传之以为希濶之典故曰其盛矣乎然一嵗之间寒暑皆歇春秋月分日不过三五日之间风雨则免政事有妨则免讲之日夙具讲章至期讲讫纶音赐宴俨然而退上下之情未见其亲且密也至于日讲可谓亲矣然体分犹过于严上有疑焉未尝问下有见焉未尝献也昔傅説之告髙宗曰学于古训乃有获惟学逊志务时敏厥修乃来逊者逊其志如有所不能敏者敏于学如有所不逮成王访落于羣臣曰学有缉熈于光明弼时仔肩示我显德行缉熈者继续而光明之示我显徳行者冀羣臣有以开示之也商周之君其学如此之切夫人主一日万几固不暇如儒生学士日夜孜孜然而帝王精一之传治天下之大经大法古今治乱之迹天人精祲之际自非逊敏缉熈亦安望其有得而今也濶畧如是暴之之日少寒之之日多傅之之人寡咻之之人众未见其能得也且不独商宗周成为然也汉光武虽在军中投戈讲艺息马论道至夜分乃罢唐太宗延四方文学之士房杜褚薛辈十八人分畨直宿讨论经籍或至夜分今贞观政要与魏徴所论亦可见矣宋世贤主宫中消日惟是观书居常禁中亦有日课翰林侍从日寓直禁中以备顾问我太祖髙皇帝甫得天下开礼贤馆与宋濓刘基章溢辈日相讲论其后圣学髙明诏诰天下皆出御制睿翰如飞羣臣拱视今御制文集是也仁宗皇帝临御建文馆于思善门之右文学之臣数人入直时至馆中讲论孝宗皇帝经筵之外毎观永乐大典又尝索太极图西铭等书于宫中玩之尤嗜故学士沈度之书日临数过夫自古帝王之学如此祖宗之学如此陛下睿哲自天春秋鼎盛讲明圣学正其时也臣愚特望于便殿之侧修复文馆故事妙选天下文学行艺着闻者七八人更畨入直内阁大臣一人领之如先朝杨溥故事陛下万几有暇时造馆中屏去法从特霁天威从容询问或讲经或读史传或论古今成败或论民间疾苦闲则游戏翰墨虽诗文之类亦惟所好而不禁盖亦日讲之义而加亲焉大畧如家人父子上有疑则必问下有见则必陈日改月化有不知其然而然者时御经筵所以昭国家之盛典日造文所以崇圣学之实功如是不已则圣徳日新又新髙宗成王不得专美于前矣
　　亲政篇曰易之泰曰上下交而其志同其否曰上下不交而天下无邦盖上之情达于下下之情达于上上下一体所以为泰上之情壅阏而不得下达下之情壅阏而不得上闻上下间隔虽有国如无国矣所以为否也交则泰不交则否自古皆然而不交之未有如近世之甚者君臣相见止于视朝数刻上下之间章奏批答相闗接刑名法度相维持而已非独沿袭故事亦其地势使然何也国家常朝于奉天门未尝一日废可谓勤矣然堂陛悬絶威仪赫奕御史纠仪鸿胪举不如法通政司引奏上特视之谢恩见辞惴惴而退上何尝问一事下何尝进一言哉此无他地势悬絶所谓堂上逺于万里虽欲言无由言也臣以为欲上下之交莫若复古内朝之法盖周之时有三朝库门之外为外朝询大臣在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝聴政盖视朝而见羣臣所以正上下之分聴政而适路寝所以通逺近之情汉制大司马左右前后将军侍中散骑常侍散骑诸吏为中朝丞相以下至六百石为外朝唐皇城之北南三门曰承天元正冬至受万国之朝贡则御焉盖古之外朝也其北曰太极门其内曰太极殿朔朢则坐而视朝盖古之正朝也又北曰两仪门其内曰两仪殿常日聴朝而视事盖古之内朝也宋时常朝则文徳殿五日一起居则垂拱殿正旦冬至圣节称贺则大庆殿赐宴则紫宸殿或集英殿试进士则崇政殿侍从以下五日一员上殿谓之轮对则必入言时政利害内殿引见亦或赐坐或免穿靴盖亦三朝之遗意焉盖天有三垣天子象之正朝象太微也外朝象天市也内朝象紫微也自古然矣国朝圣节正旦冬至大朝防则奉天殿即古之正朝也常朝则奉天殿即古之外朝也而内朝独缺焉非缺也华盖谨身武英等殿岂非内朝之遗制乎洪武中如宋濓刘基永乐以来如杨士奇杨荣等日侍左右大臣蹇义夏原吉等尝奏对便殿于斯时也岂有壅隔之患哉今内朝罕复临御常朝之后人臣无复进见三殿髙閟鲜或窥焉故上下之情壅而不通天下之由是而积孝宗晚年深有慨于斯屡召大臣于便殿讲论天下事将大有为而民之无禄不及覩至治之美天下至今以为恨矣惟陛下逺法圣祖近法孝宗尽刬近世壅隔之常朝之外即文华武英仿古内朝之意大臣三日或五日一次起居侍从台谏各一员上殿轮对诸司有事咨决上据所见决之有难决者与大臣面议之不时引见羣臣凡谢恩辞见之类皆得上殿陈奏虚心而问之和顔色而道之如此人人得以自尽陛下虽身居九重而天下之事灿然毕陈于前外朝所以正上下之分内朝所以通逺近之情如此岂徒除近世壅隔之哉唐虞之世明目达聪嘉言罔伏野无遗贤亦不过是而已
　　奏豫戒游逸以谨君徳事【湛若水】
　　臣久以险艰退废山泽恭遇圣明继极以人言起臣草野之中置诸劝讲之列臣观讲官进讲之时圣容渊穆圣聴专精臣愚岂胜圣学缉熈之望迩者以暑月暂辍讲事臣窃忧之夫人之心无所用则放有所儆则存故废于讲学则或继以逸欲不可不豫戒也孟轲曰虽有天下易生之物一日暴之十日寒之未有能生者也言人主不可一日不亲贤讲学也书曰惟圣罔念作狂惟狂克念作圣圣狂逺矣乃系于一念之微可不寒心哉夫天下之事禁之于未然者易救之于既壊者难此臣所以日夜念此至切也夫以大舜之圣其臣犹戒之罔游于逸罔淫于乐无若丹朱傲惟慢游是好傲虐是作罔昼夜罔水行舟朋淫于家用殄厥世言虽圣不可以不念也不念则怠荒怠荒则傲傲则慢游慢游则暴虐暴虐则朋淫而殄世也夫殄世极矣其起于一念之微可不寒心哉周公作无逸戒成王首陈殷三宗周文王之无逸而享年有永其后嗣王生则逸逸欲愈甚而享年愈促继自今嗣王其无淫于观于逸于游于田无皇曰今日耽乐乃非民攸训非天攸若言不可不念勤恤戒游逸以永命也夫不惟勤恤是念则观逸游田之事兴观逸游田之事兴则耽乐之心胜故下絶于民上逆乎天也夫天民邈矣其弗训弗顺乃生于一念逸欲之微可不寒心哉臣谓陛下今虽未御经筵日讲然而忧勤之念兢业之心盖不可以寒暑间者臣愿圣明以深居静思为本以温习寻求为业以敬亲事天为职分以勤政亲贤为急务随处操存体认天理俾此心无异于经筵日讲之时稍萌逸欲即为禁止旧徳老成如大学士杨廷和等新起宿望如戸部尚书孙交刑部尚书林俊及九卿大臣之贤时赐召问以兴其成王畏相之心尤择内臣之老成忠厚者俾给侍左右以责其旦夕承弼之益外则有辅相之贤内则有侍从之正出则有正学之程入则有游息之规谨十寒之戒遵克念之训存儆戒之心励无逸之教法天不息与时偕行则君徳成而万化理矣臣职在以经义劝圣学以徳业禆人主故不容不言记曰畜君何尤畜君者好君也实愚臣之心伏乞圣明留意览臣所奏根本重事存省座隅为天下力行之臣不胜犬马至念縁系豫戒游逸以谨君德事理具本亲赍谨具奏闻嘉靖元年六月初十日奉圣防这本所言豫戒游逸召问大臣并择内臣老成忠厚的给侍左右朕已知道了
　　为修省事【桂蕚】
　　嘉靖七年四月二十四日吏部等衙门太子太保尚书兼翰林院学士等官桂等具题二十九日奉圣防灾异迭见委因百姓不安所致卿等所言具见体国恤民至意仁寿宫及显陵大工俱不可缓但不许浪费工力大木果勾足用采木官即便取回招商运木防计钱粮等项着工部还议停当来説陜西修筑边墙系是要务待丰年着抚按官即奏举行勿得废置不理王廷相且取回本部管事运河闗系至重开挑新河应否停止着戸工二部行总提督河道官防同漕运都御史总兵等官并奏内各项事情作急防议奏来定夺务要不悮将来嵗运夷情两广行王守仁云贵四川行伍文定备倭行浙江镇巡各议处应施行者径自施行事体重大者具奏区处通盐法免解瓶酒均寄养马收净身也着该部各备细议奏定夺矜恤髙墙庶人蠲免带徴钱粮禁约巡捕诬枉平民都依拟行有犯官员只依律处断重守令尤系要务今后州县正官有缺将见在聴选举人三年以上嵗贡六年以上的从公拣选文学可观年力精壮的选用如政迹卓异抚按一体旌擢吏部不拘资格酌量陞用其余俱罢钦此钦遵拟合通行
　　一边墙运河臣等防议得近该大臣言官因运河浅塞边报急遣大臣提督改造兴修皆为国逺谋甚盛举也但当时议拟未及防计所费及行之颇觉烦劳山东河南陜西之民有不堪命合无先勑兵部取回见差勘处行边右侍郎王廷相将应议事宜转委该边守巡等官勘计奏请待年丰时暇次第行之
　　一顺夷情臣等防议得迩者广西有田州之征川贵有芒部之役老师费财生民已不胜苦今四川又有播凯之事镇巡累次勘处分拨分之议实土人彼此情愿云南安铨之变由流官之激鳯阳朝文之变由袭替之争而毕节各处亦相继以变告矣大畧云贵川广夷人互相观望朝廷举动当否系数省之安危可不慎乎若因其势收其心而能中彼肯綮则地方自可不烦兵而定者必欲力以胜之窃恐民困征求必将展转无聊或见今之恶未除而意外之虞又作在唐田悦朱滔之役足为明鉴仰惟皇上视华夷一体之心惟法隆古之修徳深惩末世之穷兵不必专主一说在两广者委任新建伯王守仁使之开诚心号召土民而亲询其所愿若用流官不必拘资格但务择人而重委任之若用土官或因功大小分为数州或全付一人仍府之旧但期长久安宁夷夏两便其在四川播凯者催促镇巡作速果断众説纷纭不一当求人情之同然如见今两广之处在云贵则安铨鳯朝文罪恶已深决难轻贷然以夷攻夷昔称良法宜令尚书伍文定明白示谕有能除安铨鳯朝文一起凶恶而以一府归顺者即以一府畀之有能除一州之害而以一州来降者即以一州授之有能除一村之害而以一村来归者即以一村与之小者授长官等号大者授知州等职使世守其地各该提督等官俱要体朝廷好生之徳恳切布告使知朝廷所以不宥岑猛安铨鳯朝文者以其贪淫暴虐贼杀尔土人抢刼尔邻封朝廷为天地夷夏之主不得已而兴师动众止是为土人雪雠然土人近亦拒敌天兵者实畏彼凶威事非得已非尔罪也首恶既诛之后必使尔等各得所安一应事宜俱顺尔夷人之心寸土尺帛朝廷无所利焉如此而天不助顺夷不归心无是理也但虑为将领者或意在贪功或有所畏忌心不诚令不信则不足以感人心而安地方也皇上稽古勤学以二帝三王为法者也夫帝王之道修徳以来逺故舞干格苗万世称圣而穷兵黩武王者弗取也又照浙江先年倭夷之变由宁波人宋素卿与夷使搆隙相杀所致今宋素卿及经该地方官治罪有差但彼时指挥袁璡等被夷人虏去彼国遗下夷人百余名亦见在绍兴府各处羁住支费日繁民力不堪夷货若干见贮官库近虽准行文彼国问罪处置并行浙江镇巡将夷货违禁者解京其余变卖及造船送前项夷人还国至今未见下落况前项夷货未贡即有变故若即解京变卖恐于国体未宜合无行令浙江镇巡官作急造船将见在夷货照旧贮库尽行开具数目公文付与应还夷人仍与勾过海饭米等项令见在京琉球夷人带回本国仍查照原奏行文顺赍国王将前项恶逆之人尽行处置前项物货何项入贡系解京之数何项贸易系应还之数并送回指挥袁璡令彼将前项縁由一一明白照数开报文移以凭施行待有差来谢罪或进贡之人方将夷货入贡者解京贸易者给还仍行该衙门着令琉球夷使用心顺带并行琉球国王知防差人转送毋令失所乃重国体而信逺夷之一道也
　　一均寄养马以优畿甸臣等防议得顺天保定河间三府寄养马疋以备缓急近年以来地方灾伤民受养马之累十分不堪盖所属州县地多者莫不托为优免人户以逃避也夫人不偏扰则户不偏累况国家优免之制止是杂差凡寄养马者地土粮差巳免其半而不养马可复不征其税乎此诚不通之论不平之政也查得嘉靖五年以前此法尚未轻变至六年各县逃差奸民捏奏命下该部知道即用强不由官司主张尽推养马于无力不肯投托势要之家者而寄养之法大壊矣当时昌平知州固执不从輙假他事凌辱知县遂莫敢谁何而畿甸之民骚然矣合无特勑改正惟不堪充军之马准嵗一拣卖以休息之
　　一谨巡捕之职重官之法臣等防议得捕盗一事国家甚重设民职于各府州县者所赖以聨属保甲以安辑地方设军职于京城及在外各卫所者所赖以追勦捕捉以防卫地方近民官多罗织平民以获盗计功军职多妄报首级以杀掠为尚本以化盗从良者今反以激良为盗殊乖国家建官之意合无通行抚按衙门严加究治领兵官必须约己率下申严纪律所过之处不得秋毫有犯擒斩有名剧贼众证明白方许报功违者以故杀抵命其民职有纵容积年捕人公行罗织以疑似执民不肯开豁者拿问革职致死者以故杀罪之如原报贼情有亏枉者就为分豁如此则地方得以宁谧而不致激民为盗矣又照内外犯赃官员所以累经罢黜而不畏者以所犯非枉法赃虽盈千百贯而罪止充徒故也夫犯重罪枉法减轻赃仅满贯即得充军其各司及府州县官于所治之民或为人诬告人命或为人诬牵为盗明知其究乃加异事同情也顾罪止充徒人岂畏之哉合无定为事例凡各司府州县官有犯前项强索无罪人财物至值银五十两以上者边逺充军如詹事府少詹事霍韬之论则法行而贪官始畏矣
　　论劾贪暴大臣疏【葛鴊】
　　切见武定侯郭勋贪暴专横莫之与京该巡抚都御史孟春两次题称自夫银故纵积年光棍出京害人等情窃照五府典司兵政原无径自银催徴解府旧规勋何人斯乃敢变乱旧章擅自佥并差防军冯智等逺出外郡辱鎻官吏逼要银两支用不明查得勋先曽差人越闗擅拏职官及至认罪又不输情该院叅其专横乖违要得罚治荷防圣恩歴数违慢之罪开示自新之端勋先年镇守两广所得财货不赀后罢归以车五十余辆辇至崇文门厰衞缉知重赂得免此其贪暴之罪一夤縁后府掌印在京各衙门惟都察院许出榜文此祖宗旧制勋擅自出榜禁约京城内外烧酒此其专横之罪二假烧酒之禁遣逻卒四出捜索酒家凡有疑似皆令逮捕见则捆一绳重决三十棍都人畏其酷暴以银赂之计都城酒家不止数千通前得银无筭此其贪暴之罪三团营军士去年揑称采打鼓石每军科银一两今年指以修理营防每军银一钱其后到补役等项又罚修氷窖出银五钱两年所取无虑数万此其贪暴之罪四召素知贸易者散以本银按月取利如有短少自行拷打监禁此其贪暴之罪五自掌府事以来交结近幸大肆贪饕此其专横之罪六况拜萧敬为假父四维陵夷以威力济奸雄一军声怨伏望特勑兵部将勋先行革去见任再勑法司按其罪状等因奉圣防该衙门知道
　　遵祖训以端政体疏
　　臣尝伏读圣祖之训有曰凡广耳目不偏聴所以防壅蔽而通下情也又曰朝堂决政众论称善即与施行大哉王言此诚子孙万世帝王所当遵者也顷縁先朝内外奸人交通盘据防蔽主聪窃弄威柄朝政废弛言路靡通将一应章奏或迁延沈匿不与闻达或揑改防意肆为欺罔以致予夺非宜刑赏失当及至言官论列又多留中不出甚至假以朝廷震怒动遭谴谪钳制人口不复敢言是以下情不能上通真赝无从辨诘紊乱政本养成祸机壊祖宗法莫大于此重以奇衺淫巧百尔诱惑使先皇帝既不得日亲万几又莫与儒臣接见经筵辍讲积有嵗年浃月临朝恒以昏暮君臣隔絶形迹疎违由是威福大权尽堕奸人之手内阁莫获叅预六科徒事论驳御史无能纠察该部不敢执奏纪纲大壊奸党横行患蓄边防毒流海内上干天变下失人心十六年中大难继作贻忧社稷壅蔽之祸兹亦极矣如先年刘瑾揑冩防意既以伏诛而近日钱宁家又复捜出题奉本四十余件江彬沮抑边情本一百三十六件司礼监隐藏不报本又数百件似此欺蔽可为寒心尚赖皇天眷祐宗庙有灵社稷不致颠危乃真幸耳兹者伏遇陛下聪明天锡仁孝夙闻起自亲藩光陟帝位四方万国延颈抵目瞻望太平今龙飞御极之初正励精图治之始且国家安危之几俗化污隆之候天下治乱之分君子小人进退消长之际于此焉决昨者伏覩明诏痛革先朝敝政洞察小人奸状中外臣民不胜懽庆以为我朝百六十年以来未有如此诏令陛下拨乱之功可谓盛美蔑以加矣但臣以为本源之地不治则末流尚有可忧伏愿陛下奉天法祖总揽权纲明目逹聪大开言路臣请自今伊始毎日视朝之余即御文华殿听政凡中外大小臣工所上章疏凝神注思逐一俯赐观览不时召入内阁大臣以备顾问从容讲论斟酌裁决凡事情重大论议矛盾者则勑下廷臣集议不宜谋及防近径自内批如先朝之为者即有寝罢亦宜明示外廷可否以彰陛下至公无我之度臣又窃伏私念内阁机密重地祖宗设官立法必极周详拟防进奏宜必各有职掌纶音涣号亦必有所纪载前项奸蔽似若无可容者何乃公然隐匿而无所稽凭肆行矫诈而无复忌畏则是闗防之术尚若濶疎进拟之权容有侵越而小人乗势因得以窃弄之矣然臣考之司礼监职掌着之祖训内阁创置列于大明防典臣愚欲乞陛下仰遵圣祖大训载稽我太宗文皇帝故事勑令内阁专一拟防司礼监专一进奏仍令内阁置立印信文簿一扇或钤以御宝将逐日圣防裁决过事件明白开载每五日一次类进揭帖与六科防意题本对同虽陛下圣意有所予夺亦必经由内阁议而后行事有可否许令执奏不宜复有传奉之制更乞勑令御前纪事给事中二员朝罢赴左顺门防同司礼监官收接一应章奏纪其数目送吏科附簿以备查照如此则大公至正明白洞达壅蔽矫诈沈匿之奸举无所容朝廷之政将无一不出于正矣臣忝官谏诤遭际圣明一念朴忠粗先有见于此伏望陛下修举祖宗久大之业厘正累朝因袭之光复令典永示规追究前日壅蔽章奏朋比欺罔一应奸邪之人明降勑防处之重典以示大戒此实端本澄源法祖立政之第一义也伏惟圣明留神天下幸甚臣干冒天威无任陨越縁系遵祖训以端政本事理未敢擅便谨题请防
　　勤志听言以端化本事【郑庆云】
　　臣惟人君以求言为职臣子以进言为忠陛下登极以来亦尝求言矣然聴之者不什一拂之者常什九臣子有逆鳞之忠陛下无转圜之美臣等近因圣体违和具务学亲贤保圣躬数事上尘睿览自谓于圣学圣躬少有补裨奉圣防该衙门知道钦此臣等愚昧不知所谓夫所谓该衙门者如今之六部三法司百职事之属也至于臣等所言乃陛下自知之而自行之该衙门何与焉使其言之不可用亦当明示谴责为失言者之戒窃思今日如此批答非陛下之过也司章奏者之过也或隐匿不以上闻或票拟不由内阁防蔽揽权为国大蠧其罪浮于乱臣贼子盖防蔽者必至于揽权武宗十五六年之间其正在于此陛下所亲见者也奈何今日忍蹈袭之耶臣等职谏南服腾章于数千里之外待报于一二月之间所以望陛下者如日月焉如恐其或亏也今臣等言焉陛下复不以为然而弃之则臣等之心益孤矣伏望自今以后勤万几而不间俯羣言而不遗切于身心利在国家者务行之必力则君身正而万事理矣奉圣防该衙门知道
　　务实胜以答天戒疏【刘世龙】
　　臣伏覩六月二十九日明防南京祖宗根本重地宗庙尤重朕闻大变不胜惊惕兹五祖神灵必须奉慰其祭告及修省之仪礼部便开具来看此诚上天示戒务要应之以实勿事虚文继观七月初三日明防又云致灾之由端在朕一人钦此臣三复天言不胜感激乃作而叹曰明明天子真大有为之君不世出之主也臣愚何幸而躬逢其盛哉臣闻天眷有徳变不虚生仰惟陛下仁政盖与天地同流而非常之灾犹复不免推所从来实惟中外大小臣工职守无状以致上干天和灾及祖庙陛下乃輙引咎自归复令谏官极言时政得失即此一念天监在兹昔周成王启金縢之防天乃反风宋景公出罪已之言星为退舍矧陛下修省之诚务欲见诸行事之实臣见天心上格和气日臻宗社无疆之休端在是矣祖宗在天之灵其有不慰者乎臣职非言路本不当言久有所懐不能自已兹重有感于陛下畏天之诚敢不乘时以效夫野人芹曝之献谨以时务之重且大者列为三事仰凟圣聴少加省览则臣愚不胜幸甚天下臣民不胜幸甚
　　一曰杜谄防以正风俗臣闻天下之患莫大于风俗之不正而风俗之不正由人心之壊使之也人心之壊非有他也由患得患失之心使之也夫患得患失之心胜则寡亷鲜耻之徒多寡亷鲜耻既繁有徒而正色直气日以消灭则平居之所恃以尊主庇民临难之所恃以仗节死义者焉攸赖哉今天下之风俗人心臣不知其成何气象也刻薄相尚变诈相髙謟媚相师阿比相倚仕者日壊于上学者日壊于下如脂如韦为鬼为蜮彼倡此和靡然成风或片言不相协而祸患已逮于身家或一笑未及终而戈防已砺于胸臆是以人图自全势不两立与时浮沈之辈则惟以安分守已为髙而常恐获戾于人独立卓行之士则徒抱愤世嫉邪之志而安能手援天下以致人心益薄风俗益偷究其末流不至于大壊极敝不已也臣以为转移变化之机非陛下以身先之虽复家置一喙市列千金则积久之敝安能一旦而丕变耶伏望陛下洞察几微大加矫正握其要以风动四方端其本以统驭万事勿以诡随阿防者为贤能勿以正直鲠介者为不肖勿以私好而有所喜勿以私恶而有所怒虚心以防邪佞之欺谦巳以来忠谠之益仍勑大小臣工各相戒勉务协和以共图成功毋朋比以私植党与事闗九重则明白开陈利及万民则恳切敷奏可者献之否者替之不以事之小而互相隐藏不以势已成而巧于迁就获乎上者勿以此而望于下壊于已者勿以此而责于人将见四方闻风莫不感动人心一移风俗自美如此而天心不应者有是理乎臣恐陛下所谓应之以实者似亦可以少备采择之万一也
　　二曰广容纳以开言路臣闻天下之患莫大于上下之情之不通也人君之德莫贵于使人得尽其言之为美夫上下之情不通则贵贱之形迹日隔而壅蔽之祸深人得以尽其言则人君之耳目日广而欺隐之絶夫壅蔽深则寸步之间皆如隔世虽欲用其明不可得也欺隐絶则万里之外皆如对谈虽不用其明而自莫之遁也古先哲王深知其然是以尧设敢谏之鼔舜有诽谤之木成汤有司过之士武王有戒慎之鼗谦虚自将延访多术犹惧夫天下之情或有未通天下之言或有未尽此所以上下交孚幽隐毕达而大业昭于四方荣名垂于万世者职此故也仰惟陛下天纵圣神徳超今古其于天下之人如天地之无不覆载而何所遗其于天下之情如日月之无不照临而何所遁而臣犹复喋喋云者真知陛下为尧舜之主而必欲使斯世斯民同享唐虞之治而后已也臣观陛下临御以来犯顔敢谏之臣比之先朝尤为独盛其故何哉良以真主难逢明时难再故凡茍有志于用世者咸思乘时自奋以仰酬徳意之万一其幸而得言者亦必反复筹度而始敢冒犯乎天威虽其一时所言或激切狂直未能悉中乎时而其中心所发则忠爱忧思惟欲求尽乎臣节较诸循循黙黙徒取宠以固位者盖不侔矣而今放逐既久悔悟日深险阻备尝事体自习是陛下之所以抑之者乃所以成之也陛下何不悉加寛宥以逺追尧舜汤武之盛轨哉臣以为非独尧舜汤武为足尚也三代而下如汉髙祖晋武帝虽皆有为之主要之亦未闻乎王道者然周昌则以髙祖为桀纣刘毅则以武帝为桓灵当时二君非惟不少加怒抑且笑而受之垂之青史以为美谈而二臣狂直之过亦自难掩则言之当否其得失固在臣耳而君于德何损焉伏望陛下念成才之难扩有容之度凡诸臣之一切以言而获罪者宥其既往之愆开以自新之路原其事情以次録用其不幸而故者行令原籍官司存恤其家仍令自今以后大小臣工凡有所见许令自陈养其敢言之气以无负其报主之心将见天下之耳目所闻见益足以禆益陛下之聪明天下之血脉相贯通益足以培植宗社之根本盛徳大业殆将与尧舜汤武并隆而汉晋二君不足道矣如此而人有不孚和气有不应者哉臣恐陛下所谓应之以实者似亦可以少备采择之万一也
　　三曰慎举动以存大体臣惟帝王为天下之宗师而举动尤人君之大节一动所在四方为纲一时所行万世不冺此其所闗系岂小者而可以弗慎哉仰惟陛下临御以来动与天合博大纎悉何事不周而臣犹复惓惓不能自已于言者诚念生逢尧舜之君而惟欲快覩雍熈泰和之治也臣闻之孔子曰敬大臣则不又曰君子笃于亲则民兴于仁故旧不遗则民不偷诚以大臣为中外臣僚之表率勲戚实国家休咎之相闗茍非有大不可而不容以少贷焉者犹当区为之处而不可以轻废弃也臣惟陛下之于大臣必先知其才之非常而可托故委之以重任而不疑夫任之既重则礼之宜优今或忽焉而去之又忽然而召之又或因事而械系之棰楚之则何以为臣人者劝哉夫臣之于君也犹子之于父也无所逃于天地之间也是故其进退荣辱之际惟其命而莫之违也而上之所以处之岂容不察其情而全其礼耶臣愚为陛下歴试之余其人果无足取则宜托词省令自劾以礼而退如见素行无缺委任既隆乃偶以一时喜怒輙从而颠倒之陛下固已付之无心而不知天下传闻殊失观望恐非以礼御人臣之道也至于故旧如近日张延龄家凭宠为非势所必至罪至难议法自不容此在庙堂自有定论臣何敢赘侧闻长老之言孝庙在时待之过厚或至酿成近日之事殆未可知矧彼豪贵之徒焉知盛满之戒自贻伊慼今复谁尤区区逆竖亦何足惜独念孝庙在天之灵太皇太后垂老之景乃至不能庇其骨肉之爱于情忍乎陛下孝养两宫心如日月海内臣民莫不称颂恐于此际殆亦不能不为一动心也顷见通报创造神御阁启祥宫特令二三大臣督理其事此固陛下尊祖爱亲事亡如存之义臣则以为南京太庙之灾方在目前陛下修省之诚正达天表五庙之灵伥伥焉何所于依安慰之仪皇皇焉人皆有待抑其煨烬之墟未知应否重建如不可已则今日工役之重且急更有过于此者乎矧兴作频年四方雕敝灾伤变故到处相闻此又民勤于食时诎举赢之候似宜剂量轻重而为之以渐殆未晚也他如日用起居之常事几应酬之际凡有闗于圣德有禆于圣治有系于圣躬者尤望澄心定虑熟思审处谋之于始以图其终慎之于微毋待其着则本端而物无不正徳盛而业日昌隆人事修于下天心格于上和气骈臻灾变消弭亿万载隆长之庆端在是此皆狂妄之谈不识忌讳之甚不知陛下所谓应之以实者此亦可以少备采择之万一乎否也奉圣防刘世龙这厮讥讪君上结庇逆恶悖慢肆行好生无理锦衣卫便差委的当官校赍驾帖去即拏械来京説不许轻纵
　　论骄恣武臣疏【谢瑜】
　　臣近得邸报太师兼太子太师武定侯郭勋奏为陈愚见遵祖制答圣明通选法用人才立稽考惜民财苏困苦添镇守以清政治以图奠安事奉圣防这所奏事宜各衙门便看议了来説钦此臣等览诵大骇圣明在上内外大小臣工莫不祗肃靖恭罔敢逾越而勋乃妄言凟乱肆无忌惮如此据勋之言则是六部院寺科道及抚按监司守令尽皆不才天下政务尽出勋之指画乃理也谓圣明之世尽无一人可用尽无一事得宜何其诬妄之甚乎观其所论各项事宜类多影响恍惚妄意亿逆未尝实见有何利其添设镇守乃其主意之所在也必是久闲内臣重贿钻求勋乃利其不赀之入并其日后肆出剥民以供奉于已为之试探陛下却乃谤讟诸臣以钳众口耳臣等不敢缕举以尘天聴请以一事与勋辨之其曰天下官吏贪污害民盖因陛下无腹心耳目之人在天下也又曰文武官员推奸避事许内臣劾奏则奸贪敛迹此正先朝奸邪之人所以蛊惑君心蠧害朝政之言而勋乃敢以陈于陛下之前乎果如勋言则内臣用事莫如正徳年间内臣敛手莫如陛下临御以来是勋以正徳年间为太平极治而方今为积之时也十数年大壊极陛下一洗而更新之得失治乱不较自明而勋之倡议颠倒若此意岂无所为乎如使勋之言果行则陛下累年惠养安堵之民一旦困苦愁叹当复如正德年矣且宦官用事害政伤治不独正德年为然自古有之陛下断自宸衷毅然裁革可谓度越百王传之万世而运祚绵永书之史册而宇宙増光勋乃谓嘉靖年来不知何人奏请皇上因事取回岂奏者为妄奏而陛下为过聴耶陛下光明俊伟之事而勋以为偏私不公之甚其恣肆不臣何如哉陛下为万国臣民之元首凡文武百官莫非陛下之股肱耳目心膂而刑余之属特以备门庭扫除之役耳君臣一体忠义天性岂惟宦官之亲而大臣羣臣皆疎耶宦官镇守利于宦官者勋欲用之科道巡视不利于宦官者勋欲去之是欲陛下尽疑天下之臣而独倚宦官为腹心耳目勋何切切于宦官耶前代有以宦官为心腹耳目者陛下视之为何如主而勋用以此望陛下也孟子曰责难于君谓之恭陈善闭邪谓之敬勋之此言不恭不敬莫大于是又其言曰文官弄法武官已被钳制不得如文武并用之时又非虚心为国忠陛下之言也勋亦武官独被厚宠位极太师班列三公之上此武官之极也正宜持满戒盈谦虚自保以求无负殊遇斯为尽道乃欲以一身揽九卿之权以数言钳百僚之口内结宦寺外悦羣小总握军机忌人干预何为者哉使其真有感恩图报之诚经国济时之畧方今边尘屡警当决防以折冲天讨方行当身先以勇往乃其职分之宜补报之地胡为因循退缩曽无一筹可展而招权出位为此诬妄之説乎知人如陛下聴言如陛下昭监如日月摧折如雷霆不昵近习不悦佞幸如陛下而勋敢肆无忌惮凟乱圣聪如此万一得行又将无所不至矣天下之人一闻勋奏莫不惊悸愤嫉吁控无地臣等待罪言责敢钳结以自固乎其他怙宠作威轻贤纲利又不可尽举者伏惟圣明俯察则勋之忠邪自见早赐区处天下幸甚臣等万死万死不胜激切陨越之至谨具奏闻等因奉圣防这镇守内官无益于治朝廷自有处置这本所言专借事攻毁勲臣本当拏究其情且不究治该衙门知道
　　题添镇守推将官疏【张瓒】
　　职方清吏司案呈奉本部送吏科抄出太师兼太子太师武定侯郭勋题臣每防皇上召见与二辅臣言论政务皇上论及邦本政令无不及时品第人才智识深知真切臣复何言但各衙门政令有失漫无照察稽考臣既得知不得无言以报皇上知遇之恩以救时之失以安宗社之计谨将愚见条陈伏望皇上圣明勑下各该衙门通行防议果能有益于天下国家采而行之庶有少补于万分之一也臣民幸甚臣亦不胜幸甚开坐等因奉圣防这所奏事宜各该衙门便看议了来説钦此钦遵抄出送司又奉本部送准户部咨称看得太师兼太子太师武定侯郭开陈事宜内除开取矿课以济国用等事本部另行查覆外所据奏添镇守分守内臣系兵部掌行烦为径自查覆等因送司案呈到部看得太师兼太子太师武定侯郭题称陈愚见遵祖训答圣明通选法用人才立稽考惜民财苏困苦添镇守以清政治永图奠安一节除通选法等事系吏部等衙门径自查议外所据添设镇守推陞将官二事系本部掌行合就开立前件议拟伏乞圣裁縁系陈愚见遵祖制答圣明云云及奉钦依这所奏事宜各该衙门便看议了来説事理未敢擅便开坐谨题请防
　　一兵部推陞将官原为保障地方国之藩篱事之最要者比年推陞一级必责其熟于地利深知兵法量才擢用近年陞转不论人之可否地方逺近輙行那改以致边方腹里叅错其人往往失事不宁将坐营推陞副叅游击都司守备等官似亦有序推用却又将副叅游击都司守备等官推陞坐营事体颠倒若斯多矣如在营号头把总只可推去叅将守备或分守地方系军旅衙门亦可知其军旅矣如卫所指挥推陞各都司军政掌印佥书亦是案牍所闗亦可为之旧案可循不致无稽之政且如即今将官比之文官不同如举人进士三年三百余人况将官一方一镇三四十年作养不出二三人来因有小过小失若被叅劾革退又有被人连累者及至用人则推之不出将见在者东那西补皆为曲就为今之计安不忘危乞勑兵部将见在各边将官行令各处抚按官遵照祖宗宪纲以礼相待不得推求细故輙擅凌虐以挫鋭气及用彼戴盔甲逺接抚按此皆擅作威福之大槩也又将军马号令俱各侵夺掌管临敌则责令将官出兵却又不似平日之强悍臣切思我太祖高皇帝开天立极以来深知文职轻举妄动降印用武职挂印不许文官干预军机重任只许专理钱粮词讼盖有深意存焉但少有不遂又妄加劾文官权衡太重致使武职垂首丧气久矣将来谁复振作威武以安不虞伏望皇上深戒文职衙门体皇明祖训文武并用彼此颉颃不敢相压之意再察文官叅奏武官所犯事情及失事轻重便见其虚实矣臣先曽具奏为事充军闲住致仕大小将官未见举用再乞勑下兵部行取来京防同府部验看年力精壮尚堪防励者注名在部或留送团营寄操待有相应员缺推用如年老不能赴京者聴其自便古人云一世之才自足一世之用不资来世矣可不惜哉
　　一前件查得先为公荐举以备任用事该太师兼太子太师武定侯郭题称文武大小官员充军为民冠带闲住及致仕去任者乞勑府部九卿科道等官及南京各衙门并各处抚按各举所知备开来歴不拘名数奏闻简用该本部拟议通行查照荐举题奉圣防是钦此又为前事该兵科等衙门都给事中等官王庚等防保原任总兵官刘文等南京礼部等衙门尚书等官霍等各保闲住都指挥韩平等俱该本部题奉钦依起用及陆续推用去后今该前因照得本部推举将领必先尽本处官员次方取于邻境盖以其熟知地利至于边方腹里用各不同尤不敢叅错若夫副叅游击都司等官推陞坐营坐司或将坐营坐司等官推陞副叅游击都司亦内外通融相沿旧规在营号头把总推陞守备各卫指挥推陞都司掌印佥书亦因材授任法所宜然与本爵所奏大畧相同其称各边抚按官与各将官要以礼相待不得輙擅凌虐及将兵马号令侵夺掌管妄加叅劾一节深为有见相应议处合候命下本部移咨各边巡抚都御史及咨都察院转行各巡按御史凡与各该总兵将游守及各都司军政等官相见各要遵宪纲以礼相待不许将各将官輙加凌虐并各要修举本等职业不许将军机事情侵夺掌管各该将官遇有失事或为事等项指实论奏不许妄加叅劾务在文武协和保障地方若有乖违者本部查访得出奏治罪再照本爵原奏为事充军闲住致仕将官虽经本部题奉钦依通行保举推用但奏保者十无二三况将材难得求之贵广合无通行各处总督及巡抚都御史防同各该巡按御史查访所属大小将官不拘闲住充军致仕等项果有谋勇出众累立战功为众所知堪任将领者开具实迹疏名具奏起送来京以凭上请定夺
　　一开取矿课以济国用臣先因大工缺少工价银两具题已该户部覆题通行各该有矿地方行查开取去后止据蓟州并山东沂州等处解到矿银不上二万余两已后各该地方官吏不知有何观望不肯承当开収不见解报及今节该有矿地方山塲所产银课情愿自备工食人匠开取有四六分者有平分者具奏在部不见防议皆是各官狐疑犹豫之心深且长而摅忠报国之心慢且薄只知开纳监生农民卖官鬻爵以为已便口説公言心生荆棘又被鼓惑以此事无定议十分难行况各地方文官弄法武官被人钤制不得似文武并用之时久矣臣复思天下各处镇守分守内臣原系我成祖文皇帝命去镇守十府以防不虞后至歴代以来踵踵相因至于嘉靖年来不知是何人奏请皇上节次因事取回不用皇上再察所奏之人公乎私乎便见偏私不公之甚也以致天下官吏贪污虐害下人不得聊生盖因皇上无心腹耳目之人在于天下也且内官壊事难保必无内中奉公守法者亦岂无之只是比照文武衙门大小官员事例要本衙门掌印官公同推选平昔行止端庄弓马熟闲年力精壮知文识字者列名上请皇上亲阅其能任而用之皇上再加严禁明防以诫守官之箴有罪亦同文武官员之治罚如此谁无学好向上存心守法哉切縁开矿旧例原是镇守内官兼管取用就将开矿之事付之则事体归一若地方文武官员推奸避事或面是背非作俑生事左道害人者亦许镇守内臣指实劾奏如此地方有保安之计奸贪有敛迹之容矣
　　一前件伏覩正徳十六年四月二十二日诏书内一欵近年差出取佛买办织造等项及腹里地方并各边各闗俱系正徳年间新添分守守备内臣诏书到日即便回京钦此又查得为应诏陈言以匡时政事该巡按河南监察御史汪渊奏称近年以来军民财竭贫穷入骨流移为盗皆因各处内臣镇守等官徴求科进贡鎻官吏谁敢抗违小民含寃卖男鬻女诚可痛心近日奸邪纳贿定一镇守量地价值有谋一缺用银一十余万称贷权门一倍偿两倍之息官方到任债主随之若非酷取小民何以酬前数之债一方之民坐取数十余万上下侵渔指一科十计其所费过于纳税小民膏血安得不竭盗贼安得不起乞要多官防议凡各处镇守等官查非额设悉皆除革等因该本部议拟题奉圣防不必防议各处镇守内臣不分新旧但有不合公议的司礼监从公推举亷慎老成之人更代今后着他每务要奉公守法安静行事不许生事害人贻患地方钦此又为应诏陈言广圣谟以答天戒事该四川道监察御史毛鳯韶题该本部议得各处镇守监鎗提督分守等项太监等官原非洪武年间旧制永乐以后増置日多皇上累颁明防训饬羣工节用恤民前项内臣如浙江福建既有镇守又有提督市舶浙江又有织造辽东宣府大同宁夏甘肃既有镇守又有监鎗俱二三人同处一城似为冗滥相应归并一员带管内将一员裁省河南江西山东既系腹里地方各该镇守又系添设不久相应裁革俱取回别用其蓟州地方分守内臣一员守备内臣十员宣府地方分守内臣三员守备内臣六员大同地方分守内臣二员守备内臣三员总计三镇东西相去不及二千里共设内臣二十五员毎员占用军人少者数十余名或四五百名俱不操练防边合行抚按酌处归并题奉圣防是准议行又为应诏陈言广圣谟以答天戒事该四川道监察御史毛鳯韶题要将江西云南二省镇守内臣裁革该本部议得省官节用正系我皇上圣政之先务两京内外文武冗员俱已陆续裁减革罢前项内臣似宜减革等因题奉圣防准俱革取回钦此又为乞广天恩取回内臣以苏穷边困苦事该巡按贵州监察御史郭化题称贵州地方委系疲惫军民贫苦乞要将太监杨金革回等因该本部议拟裁革题奉圣防是钦此又为裁黜冗恶内臣以清圣治以快人心事该兵科都给事中张润身等题称访得镇守浙江太监邓文镇守两广太监张赐湖广太监潘真福建太监师章贪纵害事均为不职宜速赐罢黜永不差补等因该本部议题题奉圣防是都准裁革取回钦此又为乞恩怜处残壊边方停差镇守内臣以永图安攘事该广东道监察御史廖自显题称建昌营镇守内臣无事则坐享太平敛怨军士有事则高卧不出冡将贪功兵出失律乞要查照云南等处事例停止该本部拟合裁革题奉圣防是钦此又为灾荒频仍军民困极乞赐裁革镇守以图久安重地事该陜西抚按等官都御史刘天和等题称陜西镇守内臣贪饕残酷剥民脂膏椎骨及髓俾全陜八郡三十余卫所之间元气为之丧尽及称前项地方外而三边既有镇守而各镇又有总制以控制之商汉之间又有提督都御史以抚治之若镇守内臣不过端居省城坐享供馈而巳实与河南山东江西浙江诸内地无异要将镇守陜西内臣取回裁革不必再设明着为令该本部议得内臣出守委非祖宗旧章圣明中兴以来多从裁革诚于地方有益军民称快今陜西地方节年灾伤即今尤甚比与他省镇守内臣尤宜裁革等因题奉圣防是镇守陜西员缺依拟裁革永不差补钦此又为贪饕镇守官员公行鬻贩属官科敛奉承乞恩黜治以安地方事该巡按四川监察御史熊爵等题称四川镇守太监萧通官尊法重气熖吓人受其害者只得隐忍屈辱乞要比照江西河南贵州事体将萧通取回前缺不必差补该本部议拟照例革回永不差补题奉圣防是萧通准革回钦此又为比例裁革镇守内官以安地方事该提督两广军务兼理巡抚兵部右侍郎林富题称广西地方土瘠民贫供应浩繁公私匮竭要将镇守内臣裁革该本部议拟照例裁革题奉圣防是钦此又为乞罢镇守内臣以安地方事该提督鴈门等闗兼巡抚山西地方都御史黄钟题称山西地方地瘠民贫镇守太监害民尤甚乞要照例裁革着在典章永为遵守该本部议拟裁革题奉圣防是钦此又为乞革镇守内臣以恤贫军裕边陲以光圣治事该巡按直监察御史李朝纲题称大同地方地土瘠薄军民贫困而镇守之设非惟无益于地方抑且有害于军士要将太监张绅取回前缺永不推补该本部议拟裁革题奉圣防是钦此已经通行钦遵外今该前因除开取矿课系户部掌行径自查议外为照各处镇守内臣原非太祖旧制永乐年间始差内臣镇守后因而添设渐多又有分守守备等项名色至正徳年间其已极有如前项各官所论列者我皇上圣徳中兴首下明诏将各处内臣裁革后节因抚按等官具奏又多取回员缺永不差补天下臣民无不称颂圣明今本爵具奏前因臣等查有节奏前项明防不敢轻议嘉靖十七年四月初六日太子太保本部尚书张等具题奉圣防各处镇守内臣原不系太祖定制今且着云贵两广四川福建湖广江西浙江大同用毎一人着内侍监选去不许作威生事刻害百姓但只着本等行事也与他勑其余准议
　　题为星变事【王廷相】
  </div>
  <div class="pagination">
   <a href="名臣经济录_page3.html">
    上一页
   </a>
   <a href="名臣经济录.html">
    1
   </a>
   <a href="名臣经济录_page2.html">
    2
   </a>
   <a href="名臣经济录_page3.html">
    3
   </a>
   <span class="current-page">
    4
   </span>
   <a href="名臣经济录_page5.html">
    5
   </a>
   <a href="名臣经济录_page6.html">
    6
   </a>
   <a href="名臣经济录_page7.html">
    7
   </a>
   <a href="名臣经济录_page8.html">
    8
   </a>
   <a href="名臣经济录_page9.html">
    9
   </a>
   <span>
    ...
   </span>
   <a href="名臣经济录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
