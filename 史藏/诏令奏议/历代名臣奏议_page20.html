<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 20 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 20 页/共 136 页
  </h1>
  <div class="content">
   太常少卿杜范言今日之病莫大于贿赂交结之风名誉已隆者贾左右之誉以固宠宦游未达者惟梯级之求以进身边方帅臣黄金不用于反间而以探刺朝廷厚赐不优于士卒而以交通势要以致赏罚颠倒威令慢防罪贬者拒命而不行弃城者巧计以求免提援兵者召乱而肆掠当重任者怙势而夺攘下至禁旅骄悍难制盐军羣聚相剽刼欲望陛下毋以小恩废大谊毋以私情挠公法严制宫掖不使片言得以入于阃禁约阉宦不使谗谄得以售其奸
　　应孟明为详定一司敇令所删定官轮对首论南北通好疆埸无虞当选将练兵常如大敌之在境而可以一日忽乎贪残苛酷之吏未去吾民得无不安其生者乎贤士匿于下僚忠言壅于上闻无乃众正之门未尽开而兼听之意未尽孚乎君臣之间戒惧而不自恃勤劳而不自宁进君子退小人以民隠为忧以边陲为警则政治自修纪纲自张矣
　　陈傅良对策曰臣恭惟陛下发徳音下明诏博考汉唐已然之效下问承学之臣慊然有师古不自用之心顾臣浅陋何以称塞抑臣闻自古建议之臣赴功之臣翊扶治道之臣窃叹曰不遇圣主如遇圣主当不自用则言无难行事业无难就者臣亦稽之汉唐兴王虽六七作考论君徳鲜能全美是以规模褊迫而治效凡近陛下宽仁神武对于三王之隆粤自绍尧所以剪除文具脱畧边幅嘉与羣臣洗凡而破陋以跻至治以迓宏休甚盛甚美臣愚妄自臆度陛下之圣诚具二美何谓二美臣观比年有大更张有大施设造命之初虑不可夺一旦事状陈露陛下顿悟立改曾无留难天下咸曰陛下之无我自昔所进今不知其几何人矣其间盖有违诏令负任使者陛下察见情伪一予一夺动中公议天下咸曰陛下之知人夫以无我之量知人之明于汉唐可俯视焉而臣伏读圣策曰朕丕承大命司牧兆人寅畏严恭惧徳弗是以顺考帝王之宪铺寻载籍之传求其可师以济于治盖方慊然师古而不自用如此则臣所谓言无难行事业无难就者舍此时尚安须耶然而十有一年于兹而治绩未进于古下情犹欝公论犹沮士大夫犹有怀不敢尽独何欤或者陛下之所以圣亦所以累圣徳欤不自用之心虽能形之于言未能充之于事欤臣窃迹前事曩者创复发运经营移屯当时廷臣亦有疏其非是者而陛下姑惟试之终于无状今谋者有谴将命者有谴矣岂惟朝野诵九重之不吝而服英断哉虽陛下将自喜矣茍惟自喜是以为累何者有去故之喜不若有图新之忧抑臣未知来者之献计果有以异此乎否也以臣叅之舆言揆之事情其诞谩茍且举是耳陛下舍彼取此而不察其适相臣恐后之悔今亦犹今之悔昔无乃以大有为之时徒费而为改过之日月乎夫以天子圣明春秋鼎盛何乡不立今且一纪厯日弥长嵗复一嵗改过不给可不为惜乎汉元唐徳宠任羣佞不移如山遇主如此政复何恨柰何以虚心大度过不惮改仅足以度越庸主而竟无所施也听言之道亦于误者察之耳假如曩者以好边功误继今言边功者无遽听可也反而求之爱根本可也曩者以徼近利误继今言近利者无遽听可也反而求之识大体可也且陛下何不一思曩者谁为主张是乎时不再来事且积废每试不效曾未决舍已乃数悔而频改之岂所以图全耶臣是以妄议陛下虽有无我之量而累于自喜也且陛下之所尊信所宠任其果以为皆忠实而无欺乎深谋逺虑而无败事乎若果待之如此臣知陛下必且举国以授之矣今乃不然虽已尊信已宠任盖至于论人论事之际陛下有执而不从从而不尽者然则尚疑之欤夫尚疑其人则必既见其情而犹待遇如故委寄如故何耶岂非圣明之意自谓吾能知之吾能驾驭之彼虽欲为欺不可虽欲害吾治不可姑亦纵舍而弗问乎以此自恃所患滋大何者聪明所加岂无限极万机之务乌能徧知陛下之所执拒十不一二而转移侵窃于冥冥之中殆不可胜数矣夫未知犹可耳既已知之彼且求固凡所以自归于君上者惟有恭顺耳惟有伺候趋利耳惟有养交借誉以盖前愆耳陛下见其如此因置弗虑岂知面从者皆所以为背违之地乎茍无诚慤岂足凭藉今予之事权假之嵗月足以遂其私矣徒曰驾驭隂受其害此臣所大惑也大抵使贪使诈惟爪牙之贱役可也股肱心膂要须忠良用人之道百王一法不宜以洞见是非易此弗守臣是以妄议陛下虽有知人之明而累于自恃也夫陛下之师古岂不曰吾将不自用也然而陛下以无我之量而累于自喜以知人之明而累于自恃如臣管窥陛下之所以师古是诚不自用耶抑名曰师古而实自用也臣伏读圣策曰惟七制之明后若三宗之显王固本培基则有务徳之君振旅治兵则有雄才之主习闻其号亦观厥成咸有所偏未臻于极夫乐其号而考其成患其偏而要其极诚如所言信陛下有师古之实矣抑臣有疑焉何也臣伏读圣策曰若孝文之徳则罪不孥宫不女惜露台之费除租税之征可谓仁矣然而恬芒刃之施释斧斤之用惟尚寛厚其威不伸朕以孝文之文也而能厉之以武不亦善乎臣固知陛下慕文帝之寛仁足以富民而所阙者武功也且陛下自度所以富民者何如文帝耶臣观文帝以钱谷问丞相而陈平不对谓是有司事耳非所以烦庙堂由是汉之计臣得以自尽仓廪之吏得以氏其子孙臣不识今之所谓宰制国用于左蔵之外别有南库者何也且其辞曰经费一领于大农而增羡余之入南库受之其名顾不甚美乎然而操制国之权与司农孰为轻重增羡者遄有迁擢经赋办否则莫能黜陟也厥今漕臣守臣多自营观此二涂意将安乡是以比嵗经赋日耗而南库之积日滋大农告匮时捐数十万缗以相补足比及奏闻虑有徳色且均之为国用耳虚彼盈此竟何谓耶夫兵廪如昨吏禄如昨凡嵗百须如昨而大农甚匮将安取此陛下信以为版曹诸臣自赍以取办乎抑甘受阙额拥虚数坐使乏絶被诛谴乎不能为此必且为他谬巧以茍逭嵗月之责是以上不加赋而民生嗷嗷夫暴征横敛出于朝廷则朝廷得以论列细民得以赴愬今也州县之赋一按故籍无秋毫加益焉而有司巧为斡旋暗相资奉旁缘科色诛求锱铢羣臣欲论列之耶细民欲赴愬之耶而独无彰彰之名可以指状所以至仁在上恻隠至矣而泽不下流是可不为寒心夫文帝以司农理财至于寡取陛下以宰相理财至于多取臣故曰陛下慕文帝之富民而不由其道所以评文帝者诚善矣而无益于治也臣伏读圣策曰若孝武之功则选明将讨不服匈奴逺遁百蛮乡风可谓盛矣然而积尸暴骨快心胡越财贿耗而不赡干戈因以日滋朕以孝武之武也而能本之以仁不亦善乎臣固知陛下慕孝武之雄才足以强兵而所不取者薄于仁也且陛下选将厉兵亦尝用武帝故事乎臣观武帝操纵将帅最有绳尺一旦乃以爱故欲将贰师夫以帝之威灵宠一偏将其谁敢议而帝也必枚卜诸将贰师最吉然后行之诚不欲以一女子之故弛废家法抑絶廷议也今天下之兵不属之三衙与边帅乎或云近者禁扈之除专阃之寄往往由径抑臣疏逺未知信否间亦得之防夫走卒街谈巷议以为诸将平时所以侵克廪钱隠占伍籍贸易称贷以谋聚财大抵将以结交媒进身耳臣窃愤之夫以陛下笃意戎事妙选授虽大臣不得与可否尚安有此日夜思念莫执其咎或者左右朝夕积誉之渐游谈之久亦足以宿留宸聪而宻囘天听耶患生所忽殆不易知陛下习闻姓名忽不以次用之当是时岂敢有诵言论荐者乎盖其于简记之先借助多矣夫断自宸衷恩顾归下赂入私室怨在公家凡有爱君之心谁忍闻此况夫将帅素轻士不素附而欲望其立功靖边不亦难乎且武帝以私选将犹不废公陛下以公用人奈何不稽于众顾得以容私耶臣故曰陛下慕孝武之强兵诚得其所长矣而择将之理未尽臣未见其能强兵也臣伏读圣策曰文者帝王之利器武者文徳之辅助也文之所加者深则武之所服者大唐之太宗实惟兼之观其内平祸乱外除夷狄安诸黎元各有生业史氏所以称其功徳兼隆由汉以来未之有者也臣又以知陛下小汉家之偏尚而想贞观之独隆陛下之志岂不大而学岂不博哉然臣据汉鉴今未能无惑而折衷诸唐抑有四未喻焉夫陛下以古问臣臣不敢徒以古对如陛下诚有慕于唐欤臣请言今之所以异于唐者愿陛下审择而更张焉则岂惟如唐将有隆于唐者惟陛下所欲耳太宗谏官入閤之制非以求谏耶而陛下不乐忤意之臣此臣之所未喻者一也太宗幕府学士之选非以崇儒耶而陛下有轻视儒生之名此臣之所未喻者二也太宗感魏征之言使羣臣不存形迹陛下乃以近名责臣下此臣之所未喻者三也太宗屈意雠臣而不以秦府自衞陛下乃以合党疑外庭此臣之所未喻者四也臣非但以太宗望陛下者安敢怀所未喻而不试陈于前曩者议除发运议遣泛使论思迩臣一语不合往往罢斥甚或流窜事亦少异矣虽然是尚有可让者曰是非官守言责也日近除授而台谏有所弹奏舍人不书黄学士不草诏是不曰官守言责乎盖职分常事耳而夜半一纸忽从中下或出或罢曾不淹辰而吏卒讥诃不容留辇毂下夫震霆不及掩耳古所以待桀猾也此皆陛下忠爱臣子进退惟命安用若此怱怱惶惑民听哉夫陛下有混一夷夏之志而不能容一二龃龉之臣将以垂宗社无穷之休而不能少屈须臾之听省闼台垣虚位几月臣窃恠此何景而见于不讳之时也太宗独不怒谏臣乎宫中无髪之语尚能忍之深知言路开塞乃人主切身利害彼纷纷以口舌争者果谁为也臣以为陛下诚慕太宗当自求谏始腐儒空谈祗乱人听岂惟人主厌此虽稍知务书生固自厌此陛下不与共事其谁念之哉然而腐儒端不可用而不可有轻视儒生之名何也非所以招徕其也非所以令众庶见也脱有真儒亦其俦軰或以取轻为愧而一动归去来之心陛下安能有之夫燕昭之礼郭隗其虚声犹足以致士焉有圣人抚御天涵地育而一旦有弃士之名哉且自陛下临御以来凡所谓陋儒其被戮辱蒙顿挫者谁乎盖未之见而逺方之士风传料想往往过当或曰经筵特虚器耳科诏特故事耳赐出身特末混流品耳无乃阙盛美矣乎十八学士岂尽全才间亦无过区区章句文墨浅事而太宗兼取并蓄厥意不独为缘饰也臣以为陛下诚慕太宗当自崇儒始夫好名之士迹似而心不同如其浮躁刚愎掠美于己而归过于君诚不足顾惜也以臣泛观人才无虑数等盖亦有介直而无隠疎易而寡虑其漏言似掠美其愤悱似归过者要其存心至拳拳也至不自为计也若以好名槩视无乃非所以全爱之乎且陛下亦知其所以失者乎其器度不宏其所养未厚焉耳夫惟容小所以见大纳汚所以成深人主固当有逺过天下之量也傥亦以不推逊为讳不弥缝为嫌不几于示天下狭耶正使不然而以圣徳洪深责备臣子稍稍矜露亦恐凡百在位俱不足以望清光佐下风矣陛下将谁与共理乎臣以为陛下诚慕太宗惟无以近名责臣下可也独不观魏征请以谏藁付史官乎脱欲争名将以焚草为贤矣仆碑之谗乃晩节一恨又何足法臣窃考自昔党议多兴于下何者此人臣相倾之私而非君上之愿也盖党成则大官重权利归于已诛戮斩杀怨在一人而祸归社稷若其不成又将沉浮茍免耳由此观之党议成否一无便于上者此太宗所以中持衡焉无所偏倚以销伏其说而和平其心臣愚不识近日诏令何为而合党之言累累发也以臣观今羣臣大抵外同内异惟身是计惟家是计何暇相党假如议一大政疏一大臣甲才谴诃乙且退缩其余立而观之耳甚者反是而迎合耳陛下何不审观比年亦有谏一事而连章不置如曩时濮议薪法事乎亦有用一人而更数手不奉诏如曩时李定入台宋敏求李大临苏颂之徒乎亦有逐一人而同列乞与俱贬如曩时范仲淹尹洙余靖之徒乎正患人臣不同心耳而陛下方以为党此人臣私议于国何利而可倡于君上哉臣以为陛下诚慕太宗惟无以合党疑外廷可也牛李之祸唐之所以亡也岂太宗家法乎臣伏读圣策曰瞻言清风窃所向慕伊欲规其能事跂其成绩何修何饰而外户不闭行旅不赍何取何营而断狱几刑措米斗直三钱欤家给人足厥道何由仁义功利四者之宜当安所施臣以为太宗能事成绩畧尽君道不越数端陛下所以修饰莫若去其不如太宗而就其如太宗者舍是将有所营取焉非臣之所敢知也且陛下试思臣之所未喻者其与太宗异果何由欤岂非恃天资之髙明谓天下可独运而专断欤昔贞观之初盖有以独运之说惑太宗者矣而太宗卒莫之听是以后功利先仁义而收家给人足之效陛下欲比迹焉而顾操其所不用之术臣窃为陛下惜之方今下情犹欝公论犹沮士大夫犹有怀不敢吐而陛下方且顾盻周行不适用慨叹当世殆无其人茍非忤防而去则曰是腐儒耳则曰是好名耳则曰是党耳然则陛下临事腹心将安寄乎于是乎始有弃文尚武亲内疎外之心臣岂不知陛下固非好违经常率意改图而徒犯不韪之议哉诚以一时闻望之士厯试而甚亡具十年以来凡许国者皆不践言也大功未立万绪阙然展转周囘莫适与济是独非人臣负陛下至此哉虽然意有所偏则事有召祸诗不云乎无田甫田惟莠骄骄无思逺人劳心忉忉臣窃忧陛下之他有所求将以独运专断而去道愈逺徒以劳心也且陛下之所以方武臣未知何以也窃聆近制削下拜之礼升杂压之序夫操驭英雄亦顾圣畧何如耳安用此琐琐为耶是固其细者也彼闺閤賔賛之臣肺腑之戚强名曰武特服饰焉耳彼实安能而陛下沈绎容与累年之久而再畀之枢筦之地岂惟搢绅烦言韦布丧气下至于老兵悍卒亦籍籍后议有侮视不平之心方当大有为之时而但曰不必右武诚迂濶矣若陛下但以名取茍服饰爵号仅与文士异輙取而宠之百僚之上罢亦不失旄居不足与谋也出不足与战也无乃似武而卒非乎夫以似武而非之人躐处民上而曰以作士气以起戎功臣恐其去腐儒无几也陛下何不因羣情之共违而察一意之所独向乎且陛下清心寡欲不翫细娯彼侍御仆从之臣凡所以承间而取怜者一无惑焉则陛下岂偏厚内廷者哉或者徒以好事逺畧好察臣下好兴利除害之心动乎其中而或为容悦者所中耶何者欲击射之便则不可与外廷共习欲探伺之宻则不可与外廷共议欲用尝试之说则不可与外廷共施行势非此曹安用乎夫陛下用之才不过此耳而影响气焰足以倾人不惟容奸殆且生患比年羣臣或以言斥或以事斥者相继也独侍御仆从未有闻焉岂在位皆浮伪而彼独无所蔽欺耶其地宻迩其弥缝之计精也陛下手挠指顾彼因而趋之矣陛下声嗟气叹彼从而和之矣若是而不能幸免将谁幸免耶外议因是谓果亲之也患且必至陛下何不因羣情之所共违而察一意之所向乎陛下圣策之末丁宁于臣曰子大夫习先圣之术通当世之务合志度义其知之矣其明以啓告朕悉意正论无枉执事朕将亲览焉臣诚浅陋无所称塞区区之愚独以为陛下有师古不自用之心而顾至于独运专断任一意之所独向忽羣情之所共违是以下情犹欝公论犹沮士大夫犹有怀不敢尽故于卒篇申献焉而不复他云诗云心乎爱矣遐不谓矣臣不胜拳拳
　　傅良知桂阳军拟奏事劄子曰臣所谓养兵固难而曾莫为国家任其事者臣尝思其故矣非必皆羣臣之罪也势也方今天下之势以陛下明圣岂不灼见其偏欤其在朝廷有官守者不如文墨议论之宠其在四方有民社者不如监临案察之专盖非一日之积也往者给谏馆阁与省府之官位望相等而不厯省府往往不至执政夫是以清议行而有司无失职儒雅进而能吏有以自见而朝廷之势适平自主判废而职掌分更迭之法改而流品别由今台省视六曹长贰自为清浊况他有司乎臣故曰有官守者不如文墨议论之宠也往者帅漕望郡事力不分而将相大臣多领藩服夫是以财归公上而边郡未尝不实耳目在监司而守将得立功于绳墨之外而中外之势适平自以兵系将归之提刑常平茶盐归之提举大军之饷归之总领至今帅臣徒拥空名威望风采不逮监司逺甚况支郡乎臣故曰有民社者不如监临按察之专也推是二者可以察见天下之势日趋于偏矣是故烦言胜而事不待其成纠禁苛而人不尽其力今上自台省下至州邑胥吏执其政长官不能谁何大者三衙小者镇寨卒伍失色则主将屏气甚者匹夫单人动揺在位管摄之下操持其长是今日之势也是以不事事者常无咎而坐观成败之俗成臣故曰非羣臣之罪也势也且以绵地数百州之广外有夷狄之难内有盗贼之患而执事者皆取具位曽无一人根柢深厚可以托重虽有许国之人欲展布而无繇陛下念此可长恃乎自古事变不于暇豫图之则俄而至于仓卒不与忠爱臣子共之则或不得已付之一切之人仓卒不如暇豫一切之人孰与忠爱利害甚相辽絶也而每患不果易曰黄帝尧舜通其变使民不倦神而化之使民宜之伏惟念光尧遭变之难鉴艺祖造邦之意推黄帝尧舜宜民之术以正人心以捄天下之势则宗社幸甚苍生幸甚















　　歴代名臣奏议卷五十二
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷五十三
　　明　杨士奇等　撰
　　治道
　　宋孝宗时监潭州南岳庙朱熹上奏曰臣恭惟太上皇帝再造区夏受命中兴忧勤恭俭三十六年春秋未髙方内无事乃深惟天下国家之至计一旦而举四海之广天位之尊断自宸衷传之圣子皇帝陛下恭承慈训应期御歴爰初践阼曾未几何而设施注措之间所以大慰斯民之望者新而又新曾靡虚日其规模固已宏逺矣然犹且谦冲退托不以圣智自居首下明诏以求直言此尤足以见帝王之髙致知为治之先务也天下幸甚臣窃伏草茅深自惟念天下之大不为无人忠言嘉谟崇论宏议计已日陈于陛下之前尚恐不足仰望清光无以少备采择况臣之愚虽欲效其区区岂能有补于万分之一哉又惟即位求言累圣相承以为故事则未知今日陛下之意姑以备故事而已耶抑真欲博尽羣言以冀万一之助也臣诚愚昧不知所出然爱君尊主出于犬马之诚有不能自己者故昧死言之惟陛下留听臣伏读诏书有曰朕躬有过失朝政有阙遗斯民有戚休四海有利病并许中外士庶直言极谏者臣窃以陛下潜徳宫府几三十年不迩声色不殖货利无一物之嗜好形于宴私无一事之过失闻于中外昧爽而朝严恭寅畏仁孝之徳孚于上下所以大系羣生之仰望濬发太上之深慈以至于膺受付托奄有万方者其必有以致之矣然则圣躬之过失臣未之闻也今者临御未几而延登故老召用直臣抑侥幸以正朝纲雪寃愤以作士气贡奉之私不输于内帑恭俭之徳日闻于四方凡天下之人所欲而未行所患而未去者以次罢行几无遗恨然则朝政之阙遗臣亦未之闻也至于斯民之休戚四海之利病则有之矣然臣屏伏闽陬十有余年足迹未尝及乎四方其见闻所及之一二内自隠度皆非今日所宜道于陛下之前者不敢毛举以溷圣听至若隂拱噤黙终不为陛下一言则又非臣之所敢安也臣闻召公之戒成王曰若生子防不在厥初生自贻哲命孟子之言亦曰虽有智慧不如乗势方今天命之眷顾方新人心之蕲向方切此亦陛下端本正始自贻哲命之时因时顺理乘势有为之防也又况陛下圣徳隆盛天下之人传诵道説有年于兹今者正位宸极万物咸覩其心盖皆以非常之事非常之功望于陛下不但为守文之良主而已也然而祖宗之境土未复宗庙之雠耻未除敌人之奸谲不常生民之困悴已极方此之时陛下所以汲汲有为以副生灵之望者当如何哉然则今日之事非独陛下不可失之时抑国家盛衰治乱之机庙社安危荣辱之兆亦皆决乎此矣盖陛下者我宋之盛主而今日者陛下之盛时于此而不副其望焉则祖宗之遗黎裔胄不复有所归心矣可不惧哉可不惧哉臣愚死罪窃以为圣躬虽未有过失而帝王之学不可以不熟讲也朝政虽未有阙遗而修攘之计不可以不早定也利害休戚虽不可徧以疏举然本原之地不可以不加意也盖学不讲则过失萌矣计不定则阙遗大矣本不端则末流之弊不可胜言矣臣请得为陛下详言之臣闻之尧舜禹之相授也其言曰人心惟危道心惟微惟精惟一允执厥中夫尧舜禹皆大圣人也生而知之宜无事于学矣而犹曰精犹曰一犹曰执者明虽生而知之亦资学以成之也陛下圣徳纯茂同符古圣生而知之臣所不得而窥也然窃闻之道路陛下毓徳之初亲御简策衡石之程不过讽诵文辞吟咏情性而已比年以来圣心独诣欲求大道之要又颇留意于老子释氏之书疎逺传闻未知信否然私独以为若果如此则非所以奉承天锡神圣之资而跻之尧舜之盛者也盖记诵华藻非所以探渊源而出治道虚无寂灭非所以贯本末而立大中是以古者圣帝明王之学必将格物致知以极夫事物之变使事物之过乎前者义理所存纤微毕照了然乎心目之间不容毫发之隠则自然意诚心正而所以应天下之务者若数一二辨黑白矣茍惟不学与学焉而不主乎此则内外本末颠倒缪戾虽有聪眀睿智之资孝友恭俭之徳而智不足以明善识不足以穷理终亦无补乎天下之治乱矣然则人君之学与不学所学之正与不正在乎方寸之间而天下国家之治不治见乎彼者如此其大所系岂浅浅哉易所谓差之毫厘缪以千里此之谓也盖致知格物者尧舜所谓精一也正心诚意者尧舜所谓执中也自古圣人口授心传而见于行事者惟此而已至于孔子集厥大成然进而不得其位以施之天下故退而笔之以为六经以示后世之为天下国家者于其间语其本末终始先后之序尤详且明者则今见于戴氏之记所谓大学篇者是也故承议郎程颢与其弟崇政殿说书頥近世大儒实得孔孟以来不传之学皆以为此篇乃孔氏遗书学者所当先务诚至论也臣愚伏愿陛下捐去旧习无用浮华之文攘斥似是而非邪诐之说少留圣意于此遗经延访真儒深明厥防者置诸左右以备顾问硏究充扩务于至精至一之地而知天下国家之所以治者不出乎此然后知体用之一原显微之无间而独得乎尧舜禹汤文武周公孔子之所传矣于是考之以六经之文监之以歴代之迹防之于心以应当世无穷之变以陛下之明圣而所以浚其源辅其志者如此其备则其所至岂臣愚昧所能量哉然臣非知道者凡此所陈特其所闻于师友之梗槩端绪而已陛下由是讲学而自得之则必有非臣之言所能及者惟陛下深留圣意毋忽则天下幸甚臣又闻之为天下国家者必有一定不易之计而今日之计不过乎修政事御敌国而已矣非隠奥而难知也然其计所以不时定者以讲和之説疑之也夫金人于我有不共戴天之雠则其不可和也义理明矣而或者犹为是説者其意必曰今本根未固形势未成进未有可以恢复中原之策退未有可以备御冲突之方不若縻以虚礼因其来聘遣使报之请复土疆示之以弱使之优游骄怠未遽谋我而我得以其间从容兴补而大为之备万一天意悔祸或诱其衷则我之所大欲者将不用一士之命而可以坐得何惮而不为哉臣窃以为知义理之不可为矣而犹为之者必以有利而无害故也而以臣策之所谓讲和者有百害无一利何苦而必为之夫复雠讨贼自彊为善之説见于经者不啻详矣陛下聪明稽古固不待臣一二言之请姑陈其利害而陛下择焉夫议者所谓本根未固形势未成进不能攻退不能守何为而然哉正以有讲和之説故也此说不罢则天下之事无一可成之理何哉进无生死一决之计而退有迁延可已之资则人之情虽欲勉强自力于进为而其气固已涣然离沮而莫之应矣其守之也必不坚其发之也必不勇此非其志之本然气为势所分志为气所夺故也故今日讲和之説不罢则陛下之励志必浅大臣之任责必轻将士之赴功必缓官人百吏之奉承必不能悉其心力以听上之所欲为然则本根终欲何时而固形势终欲何时而成恢复又何时而可图守备又何时而可恃哉其不可冀明矣若曰以虚礼縻之则彼虽仁义不足而凶狡有余诚有谋我之心则岂为区区之虚礼而骄诚有兼我之势则亦岂为区区之虚礼而辍哉若曰示之以弱则是披腹心露情实而示之以本然之弱非强而示之弱之谓也适所以使之窥见我之底蕴知我之无谋而益无忌惮耳纵其不来我恃此以自安势分气夺日复一日如前所云者虽复旷日十年亦将何计之可成哉则是所以骄敌者乃所以啓敌而自骄所以缓宼者乃所以养宼而自缓为敌计则善矣而非吾臣子所宜言也且彼盗有中原嵗取金币据全盛之势以制和与不和之权少懦则以和要我而我不敢动力足则大举深入而我不及支盖彼以从容制和而其操术常行乎和之外是以利伸否蟠而进退皆得而我方且仰首于人以听和与不和之命谋国者惟恐失敌人之驩而不为久逺之计进则失中原事机之防退则沮忠臣义士之心盖我以汲汲欲和而志虑常陷乎和之中是以跋前防后而进退皆失自宣和靖康以来首尾三四十年敌人专持此计中吾腹心决策制胜纵横前却无不如其意者而我堕其术中曾不省悟危国亡师如出一辙去嵗之事人谓朝廷其知之矣而觧严未几敌使复至彼何惮于我而遽为若是是又欲以前策得志于我而我犹不悟也受而报之信节未还而海州之围已急矣此其包蔵反复岂易可测而议者犹欲以已试败事之余谋当之其亦不思也哉至于请复土疆而冀其万一之得此又不思之大者夫土疆我之旧也虽不幸沦没而岂可使彼仇雠之人得以制其予夺之权哉顾吾之徳之力如何耳我有以取之则彼将不能有而自归于我我无以取之则彼安肯举吾力之所不能取者而与我哉且彼能有之而我不能取则我弱彼强不较明矣纵其与我我亦岂能据而有之彼有大恩我有大费而所得者未必坚也向者燕云三京之事可以监矣是岂可不为之寒心也哉假使万有一而出于必不然之计彼诚不我欺而我责其报我必能自保而永无他虞则固善矣然以堂堂大宋不能自力以复祖宗之土宇顾乃乞丐于仇雠之戎狄以为国家臣虽不肖窃为陛下羞之夫前日之遣使报聘以是为请既失之矣及陛下嗣位天下之望日庶几乎而赦书下者方且禁切诸将毋得进兵申遣使介告谕纂承之意继修和好之礼亦若有意于和议之必成而坐待土疆之自复者逺近传闻顿失所望臣愚不能识其何说而窃叹左右者用计之不详也古语有之疑事无功疑行无名今敌以好来而兵不戢我所以应之者常不免出于两涂而无一定之计岂非所谓疑事也哉以此号令使观听荧惑离心觧体是乃未攻而已却未战而已败也欲以此成恢复之功亦已难矣然失之未逺易以改图往者不可谏而来者犹可追也愿陛下畴咨大臣总览羣策鉴失之之由求应之之术断以义理之公参以利害之实罢黜和议追还使人茍未渡淮犹将可及自是以往闭闗絶约任贤使能立纲纪厉风俗使吾修政事御敌国之外孑然无一毫可恃以为迁延中已之资而不敢怀顷刻自安之意然后将相军民逺近中外无不晓然知陛下之志必于复雠啓土而无玩嵗愒日之心更相激励以图事功数年之外志定气饱国富兵强于是视吾力之强弱观彼衅之浅深徐起而图之中原故地不为吾有而将焉往此不过少迟数年之久而理得势全名正实利其与讲和请地茍且侥幸必不可成之虚计不可同年而语也眀矣惟陛下深留圣意毋忽则天下幸甚至于四海之利病臣则以为系于斯民之戚休斯民之戚休臣则以为系乎守令之贤否然而监司者守令之纲也朝廷者监司之本也欲斯民之皆得其所本原之地亦在乎朝廷而已陛下以为今日之监司奸赃狼籍肆虐以病民者谁则非宰执台谏之亲旧賔客乎其既失势者陛下既按见其交私之状而斥去之矣尚在势者岂无其人顾陛下无自而知之耳然则某事之利为民之休某事之病为民之戚陛下虽欲闻之亦谁与奉承而致诸民哉臣以为惟以正朝廷为先务则其患可不日而自革而陛下似亦有意乎此矣盖前日所号召数君子者皆天下所谓忠臣贤士也所以正朝廷之具岂有大于此者哉然其才之所长者不同则任之所宜者亦异愿陛下于其大者使之賛元经体以亮天工于其细者使之居官任职以熙庶绩能外事者使任典戎榦方之责明治体者使备拾遗补过之官又使之各举所知布之列位共图天下之事使疎而贤者虽逺不遗亲而否者虽迩必弃毋主先入以致偏听独任之讥毋笃私恩以犯示人不广之戒进退取舍惟公论之所在是稽则朝廷正而内外逺近莫敢不一于正矣监司得其人而后列郡之得失可得而知郡守得其人而后属县之治否可得而察重其任以责其成举其善而惩其恶夫如是则事之所谓利民之所谓休将无所不举事之所谓病民之所谓戚将无所不除又何足以劳圣虑哉茍惟不然而切切然今日降一诏明日行一事欲以恵民而适増其扰者有之欲以兴利而益重其害者有之纷纭丛脞既非君道所宜宣布奉行徒为观听之美而已则亦何补之有况今旱蝗四起民食将乏图所以寛赋役备赈赡业流逋销盗贼之计尤在于守令之得其人而其本原之地则又有在愿陛下深留圣意毋忽则天下幸甚盖天下之事至于今日无一不而不可以胜陈以献言者之众则或已能畧尽之矣然求其所谓要道先务而不可缓者此三事是也夫讲学所以明理而导之于前定计所以养气而督之于后任贤所以修政而经纬乎其中天下之事无出乎此者矣伏惟陛下因此初政端本正始自贻哲命之时因时顺理乗势有为之防于此三言深加察纳果断力行以幸天下则夫所谓不可胜陈之事凡见于议者之言而合乎义理之公切于利害之计者自然循次及之各得其所若其不然虽有求治之心而致之不得其方虽有致治之方而为之不得其序一旦恭俭劳苦忧勤过甚有所不堪而不见其効则亦终于因循怠惰而无所成矣岂天下之人所以延颈举踵而望陛下之初心哉至于是时虽欲悔之臣恐其倍劳圣虑而成効不可期也又况旱蝗之灾环数千里陛下始初清明行谊未过而天戒赫然若此其甚其必有説矣臣愚窃以为此乃天心仁爱陛下之厚不待政过行失而先致其警戒之意以啓圣心使盛徳大美始终纳全无可非间如商中宗周宣王因灾异而修徳以致中兴也是宜于此三术屡省而亟图之以顺民心以答天意以陛下之圣明必将有以处此愚臣所虑独患议者不深惟其所以然之故以为其间不免有所更张或非太上皇帝之意者陛下所不宜为以咈亲志臣窃以为误矣恭惟太上皇帝至公无私合徳天地临御三纪艰难百为其用人造事皆因时循理以应事变未尝胶于一定之説先后始末之不同如春秋冬夏之变相反以成嵗功存神过化而无有毫发私意凝滞于其间其所以能超然逺引屣脱万乗而不以为难者由是而已本其传位陛下之志岂不以陛下必能缉熙帝学以继迹尧禹乎岂不以陛下必能复雠啓土以増光祖宗乎岂不以陛下必能任贤修政以恵康小民乎诚如是也则臣之所陈乃所以大奉太上诒谋燕翼之圣心而助成陛下尊亲承志之圣孝也议者顾欲守一时偶然之迹一二以循之以是为太上皇帝之本心则是以事物有形之粗而语天地变化之神也岂不误哉且古者禅授之懿莫如尧舜之盛而舜承尧禅二十有八年之间其于礼乐刑政更张多矣其大者举十六相皆尧之所未举去四凶皆尧之所未去然而舜不以为嫌尧不以为罪天下之人不以为非载在虞书孔子录之以为大典垂万世法而况臣之所陈非欲尽取太上皇帝约束纷更之也非贵其所贱贱其所贵而悉更置之也因革损益顾义理如何尔亦何不可而陛下何嫌之有哉愿早图之以幸天下毋疑于臣之计也若夫战守之机形制之势则臣未之学不敢妄有所陈然窃闻之上流督师物望素轻黜陟失宜效于已试下流戍兵直弃淮甸长江之险与敌共之斯乃古今之所共忧愚智之所同惑臣虽鄙闇亦窃疑之况今秋气已髙敌情叵测传闻汹汹咸谓或当复有去嵗之举虽虚实未可知然是二者实强弱安危形势所系呼噏俯仰之间未足以喻其急也愿陛下并留圣意臣不胜大愿臣凡愚不学顷嵗冒昧羣试有司太上皇帝赐之末第获叨官禄既又误听人言猥加收召适以疾病留落不前今则血气益衰精神益耗屏居山田未知所以仰报大恩之日敢因明诏罄竭愚衷昧死献书以闻迂疎狂妄不识忌讳忤犯贵近切劘事机罪当万死惟陛下哀怜财赦而责其中干冒天威臣无任震惧兢惶俯伏待罪之至熹权发遣南康军事上奏曰臣伏覩三月九日陛下可议臣之奏申敇监司郡守条具民间利病悉以上闻无有所隠臣以布衣诸生蒙被圣恩待罪偏垒乃获遭值仁圣求言愿治不间疎逺如此其敢不悉心竭虑以塞诏防然臣尝病献言者不惟天下国家之大体而毛举细故以为忠听言者不察天下国家之至计而抉擿隠伏以为明是以献言虽多而实无所益于人之国听言虽广而实无以尽天下之美臣诚不佞然不敢专以浅意小言仰奉明诏惟陛下幸于其大者垂听而审行之则天下幸甚臣尝谓天下国家之大务莫大于恤民而恤民之实在省赋省赋之实在治军若夫治军省赋以为恤民之本则又在夫人君正其心术以立纪纲而已矣董子所谓正心以正朝廷正朝廷以正百官正百官以正万民正万民以正四方盖谓此也夫民之不可不恤不待智者而后能知亦不待明者然后能言也然欲知其憔悴困穷之实与其所以致此之由则臣请以所领之郡推之然后以次而及其所以施置之方焉臣谨按南康为郡土地瘠薄生物不畅水源干浅易得易涸人民稀少谷贱农伤固已为贫国矣而其赋税偏重比之他处或相倍蓰民间虽复尽力耕种所收之利或不足以了纳税赋须至别作营求乃可陪贴输官是以人无固志生无定叶不肯尽力农桑以为子孙久逺之计幸遇丰年则贱粜禾谷以茍目前之安一有水旱则扶老携幼流移四出视其田庐无异逆旅之舍盖出郊而四望则荒畴败屋在处有之故臣自到任之初即尝具奏乞且将星子一县税钱特赐蠲减又尝具申提坑冶司乞为敷奏将夏税所折木炭价钱量减分数其木炭钱已蒙圣慈曲赐开允独减税事漕司相度方上版曹若得更蒙圣恩特依所请则一方憔悴困穷之民自此庶几复有更生之望矣然以臣计之郡之接境江饶等州土田瘠薄此者非一郡一县而已也税赋重大如此者非一料一色而已也若不大为经理深加隠恤虽复时于其间少有纵舍如以杯水捄一车薪之火恐亦未能大有所济而剥肤椎髓之祸必且愈深愈酷而不可救元气日耗根本日伤一旦不幸而有方数千里之水旱则其横溃四出将有不可如何者未知陛下何以处此此臣之所谓民之憔悴困穷而不可不恤者然也而臣所谓省赋理军者请复为陛下言之夫有田则有租为日久矣而今日民间特以税重为苦者正缘二税之入朝廷尽取以供军而州县无复赢余也夫二税之入尽以供军则其物有常数其时有常限而又有贴纳水脚转输之费州县皆不容有所寛缓而减免也州县既无赢余以给官吏养军兵而朝廷发下离军归正等人又无纪极支费日増无所取办则不免创于二税之外别作名色巧取于民且如纳米收耗则自七斗八斗以至于一倍再倍而未止也豫借官物则自一年二年以至三年四年而未止也此外又有月桩移用诸杂名额抛卖乳香科买军器寄招军兵打造铁甲之属自版曹总所以至漕司上下相承逓相促迫今日追究人吏明日取勘知通官吏无所从出不过一切取之于民耳盖不如是无以补旧欠支目前虽明知其一旦发觉违法抵罪而不及顾也夫以罪及其身而不暇恤尚何暇于民之恤乎以此观之则今日民贫赋重其所从来亦可知矣若不讨理军实而去其浮冗则民力决不可寛然国家蹙处东南恢复之勲未集所以养兵而固圉者常患其力之不足则兵又未可以遽减窃意惟有选将吏覈兵籍可以节军赀开广屯田可以实军储练习民兵可以益边备诚能行此三者而又时出禁钱以续经用民力庶几其可寛也今将帅之选率皆膏粱騃子厮役凡流徒以趋走应对为能苞苴结托为事物望素轻既不为军士所服而其所以得此差遣所费已是不赀以故到军之日惟务裒敛刻剥经营贾贩百种捜罗以偿债负债负既足则又别生希望愈肆诛求盖上所以奉权贵而求陞擢下所以饰子女而快已私皆于此乎取之至于招收简阅训习抚摩凡军中之急务往往皆不暇及军士既已困于刻剥苦于役使而其有能者又不见优异无能者或反见亲宠怨怒欝积无所伸诉平时既皆悍然有不服之心一旦缓急何由可恃至于军中子弟亦有素习弓马谙晓战阵者例皆不肯就本军投募而朝廷反为之分责州郡枉费钱物拖拽短小生疎无用之人以补军额凡此数端本末巨细无不乖错而所谓将帅者私欲饱满鑚研有效则又可以束装问涂而望他军之积以为已资矣故近嵗以来管军臣僚迁代之速至有一嵗而再易者是则不惟军中利病无由究知冗兵浮食日益猥众而此人之所盗窃破费与夫送故迎新百色支用已不知其几何矣至于总餽输之任者亦皆负倚幽隂交通贿赂其所程督驱催东南数十州之脂膏骨髓名为供军而辇载以输于权幸之门者不可以数计若乃屯田民兵二事又特为诞谩小人窃取官职之资而未闻其有丝毫尺寸可见之效凡此数天下之人孰不知之而任事之臣畧不敢一言以告陛下惟务迫趣州县使之急征横赋戕伐邦本而其所以欺陛下者则曰如是而国可富如是而兵可彊陛下亦闻其説之可喜而未究其实往往误加奨宠畀以事权是以比年以来此辈皆髙官厚禄志满气得而生民日益困苦无复聊赖草茅有识之士相与私议窃叹以为莫大之祸必至之忧近在朝夕顾独陛下未之知耳为今之计欲讨军实以纾民力则必尽反前之所为然后乃可冀也盖授将印委利权一出于朝廷之公议则可以絶苞苴请托之私务求忠勇沈毅实经行阵曽立劳效之人则可以革轻授非才之无苞苴请托之私则刻剥之风可革将得其人则军士畏爱奋厉搜阅以时而窜名冗食者不得容于其间得人而久其任则上下相安缓急可恃而又可以省送迎之费军之汰卒与凡北来归正添差任满之人皆可归之屯田使之与民杂耕而渐损其请给其有才勇事艺之人则计其品秩而多与之田因以为什伍之长使教其人习于驰射击刺行伍之法罢去诸州招军之令而募诸军子弟而骁勇者别授以田使尺籍大抵令与见行屯田民兵之法相为表里择老成忠实通晓兵农之务者使领其事付以重权久其事任毋贪小利毋急近功俟其果能渐省列屯坐食之兵稍损州郡供军之数然后议其课最増秩而因任之如此十数年间自然渐见功效若其功效未能遽见之间而欲亟图所以纾州县民间目前之急者则愿深诏主计将输之臣且于见今桩积金谷绵绢数内每嵗量拨三二十万视州县之贫乏者特与免起上供官物三五分而代其输向后军籍既覈屯田既成民兵既练则上项量拨之数可以渐减而州郡免起之数可以渐増州县事力既益寛舒然后可以禁其苛敛责以寛恤嵗课而时稽之不惟去其加耗预借非法科敷之又视其土之肥瘠税之轻重而均减之庶几穷困之民得保生业无复流移漂荡之意所在旷土亦当渐次有人开垦布种而公上之赋亦当自然登足次第増羡不俟程督迫促而国真可富兵真可强矣此臣之所谓省赋治军之説然也至于所谓其本在于正心术以立纪纲者则非臣职之所当及然天下万事之根本源流有在于是虽欲避而不言有不可得者且臣顷于隆兴初元误蒙诏对盖已畧陈其梗槩矣今请昧死复为陛下毕其説焉夫所谓纲者犹网之有纲也所谓纪者犹丝之有纪也网无纲则不能以自张丝无纪则不能以自理故一家则有一家之纲纪一国则有一国之纲纪若乃乡总于县县总于州州总于诸路诸路总于台省台省总于宰相而宰相兼统众职以与天子相可否而出政令此则天下之纲纪也然而纲纪不能以自立必人主之心术公平正大无偏党反侧之私然后纲纪有所系而立君心不能以自正必亲贤臣逺小人讲明义理之归闭塞私邪之路然后乃可得而正也古先圣王所以立师傅之官设賔友之位置谏诤之职凡以先后纵防左右维持惟恐此心顷刻之间或失其正而已原其所以然者诚以天下之本在是一有不正则天下万事将无一物得其正者故不得而不谨也今天下之事如前所陈亦可见矣陛下欲恤民则民生日蹙欲理财则财用日匮欲治军则军政日紊欲恢复土宇则未能北向以取中原尺寸之土欲报雪雠耻则未能系单于之颈而饮月氐之头也此其故何哉宰相台省师傅賔友谏诤之臣皆失其职而陛下所与亲宻所与谋议者不过一二近习之臣也此一二小人者上则蛊惑陛下之心志使陛下不信先王之大道而悦于功利之卑説不乐荘士之谠言而安于私贽之鄙态下则招集天下士大夫之耆利无耻者文武彚分各入其门所喜则隂为引援擢寘清显所恶则宻行訾毁公肆挤排交通货赂则所盗者皆陛下之财命卿置将则所窃者皆陛下之柄虽陛下所谓宰相师傅賔友谏诤之臣或反出入其门墙承望其风防其幸能自立者亦不过龊龊自守而未尝敢一言以斥之其甚畏公论者乃畧能惊逐其徒党之一二既不能深有所伤而终亦不敢明言以其囊槖巢窟之所在势成威立中外靡然向之使陛下之号令黜陟不复出于朝廷而出于此一二人之门名为陛下之独断而实此一二人者隂执其柄盖其所坏非独坏陛下之纲纪而已乃并与陛下所以立纲纪者而坏之使天下之忠臣贤士深忧永叹不乐其生而贪利无耻敢于为恶之人四面纷然攘袂而起以求逞其所欲然则民又安可得而恤财又安可得而理军政何自而脩土宇何自而复而宗庙之雠耻又何时而可雪耶臣诚至愚不胜愤懑因伏惟念自顷进对得竭狂瞽陛下不唯赦而不诛其后十八年间两蒙收召五被除擢虽臣愚暗自知无用于世又为疾病忧患之所牵留有不得只拜恩命者然陛下之知臣不为不深怜臣不为不厚顾臣乃独畏懦蔵缩熟视天下之纲纪废乱生灵困苦至于如此而不能生出死一为陛下言之是陛下不负臣而臣负陛下也今日幸值圣明开广言路而臣官守适在可言之数于此而又不言则臣之罪虽万死不足以自赎是以敢冒言之伏惟陛下曲加容贷留神省察奋发刚断一正宸心斥逺佞邪建立纲纪以幸四海困穷之民则臣不胜大幸干冒斧钺臣无任瞻天望圣战栗俟命之至
　　熹直宝文阁主管西京嵩山崇福宫上奏曰臣猥以庸陋蒙被圣知有年于此矣而两嵗以来受恩稠叠有加于前顾视辈流无与为比其为感激之深固有言所不能谕者然窃惟念狂妄之言抵触忌讳虽蒙听纳不以为罪而伏俟数月未见其有畧施行者臣诚不自知求所以堪陛下非常之恩者而未知所出也以是慙惧久不自安不意陛下又欲召而见之臣愚于此仰窥圣意尤不识其果何谓也以为欲听其计策则言已陈而不可用以为欲加之恩意则宠既厚而无以加二者之间未有所当此臣之所以裴囘前却恳叩辞避而不能己也然而陛下犹未之许则臣又重思之前日进对之时口陈之说迫于疾作而犹有未尽焉者盖尝请以封事上闻而久未敢进岂非陛下偶垂记忆而欲卒闻之乎抑其别有以乎臣不得而知也然君父之命至于再下而为臣子者坚卧于家则臣于此实有所未安者其所深虑独恐进见之后所言终不可用而又徒窃误宠如前之为则臣之辞受将有所甚难处而终得罪者是以輙因前请而悉其所言以献以为虽使得至陛下之前所言不过如此伏惟圣慈幸赐观省若以其言为是而次第行之则臣之志愿千万满足退伏岩穴死无所憾万一圣意必欲其来则臣亦不过求一望见清光而后恳请以归而已若见其言果无可取则是臣所学之陋他无所有政使冒进陛下亦将何所用之不若因其恳请而许其归休犹足以两有所全也又况陛下之庭侍从之列方有造为飞语以中害善良唱为横议以胁持上下其巧谋隂计又有甚于前日之不思而妄发者陛下无为使臣轻犯其锋而复蹈已覆之辙也盖臣窃观今日天下之势如人之有重病内自心腹外达四肢盖无一毛一发不受病者虽于起居饮食未至有妨然其危迫之证深于医者固已望之而走矣是必得如卢扁华佗之辈投以神丹妙剂为之湔肠涤胃以去病根然后可以幸于安全如其不然则病日益深而病者不觉其可寒心殆非俗医常药之所能及也故臣前日之奏輙引药不瞑厥疾不瘳之语意盖为此而其言有未尽也然天下之事所当言者不胜其众顾其序有未及者臣不暇言且独以天下之大本与今日之急务深为陛下言之盖天下之大本者陛下之心也今日之急务则辅翼太子选任大臣振举纲维变化风俗爱养民力脩明军政六者是也臣请昧死而悉陈之惟陛下之留听焉臣之輙以陛下之心为天下之大本者何也天下之事千变万化其端无穷而无一不本于人主之心者此自然之理也故人主之心正则天下之事无一不出于正人主之心不正则天下之事无一得由于正盖不惟其赏之所劝刑之所威各随所向势有不能己者而其观感之间风动神速又有甚焉是以人主以眇然之身居深宫之中其心之邪正若不可得而窥者而其符验之着于外者常若十目所视十手所指而不可掩此大舜所以有惟精惟一之戒孔子所以有克已复礼之云皆所以正吾此心而为天下万事之本也此心既正则视明听聪周旋中礼而身无不正是以所行无过不及而能执其中虽以天下之大而无一人不归吾之仁者臣谨按尚书舜告禹曰人心惟危道心惟微惟精惟一允执厥中夫心之虚灵知觉一而已矣而以为有人心道心之别者何哉盖以其或生于形气之私或原于性命之正而所以为知觉者不同是以或危殆而不安或精微而难见耳然人莫不有是形故虽上智不能无人心亦莫不有是性故虽下愚不能无道心二者杂乎方寸之间而不知所以治之则危者愈危微者愈微而天理之公卒无以胜乎人欲之私矣精则察乎二者之间而不杂也一则守其本心之正而不离也从事于斯无少间断必使道心常为一身之主而人心每听命焉则危者安微者着而动静云为自无过不及之差矣又按论语顔渊问仁子曰克已复礼为仁一日克已复礼天下归仁焉为仁由己而由人乎哉夫仁者本心之全徳也己者一身之私欲也礼者天理之节文也盖人心之全徳莫非天理之所为然既有是身则亦不能无人欲之私以害焉故为仁者必有以胜其私欲而复于礼则事皆天理而本心之徳复全于我也心徳既全则虽以天下之大而无一人不归吾之仁者然其机则固在我而不在人也日日克之不以为难则私欲净尽天理流行而仁不可胜用矣此大舜孔子之言而臣輙妄论其所以用力之方如此伏乞圣照然邪正之验着于外者莫先于家人而次及于左右然后有以达于朝廷而及于天下焉若宫闱之内端荘齐肃后妃有闗雎之徳后宫无盛色之讥贯鱼顺序而无一人敢恃恩私以乱典常纳贿赂而行请谒此则家之正也退朝之后从容燕息贵戚近臣携仆奄尹陪侍左右各恭其职而上惮不恶之严下谨戴盆之戒无一人敢通内外窃威福招权市宠以紊朝政此则左右之正也内自禁省外彻朝廷二者之间洞然无有毫发私邪之间然后发号施令羣听不疑进贤退奸众志咸服纪纲得以振而无侵挠之患政事得以脩而无阿私之失此所以朝廷百官六军万民无敢不出于正而治道毕也心一不正则是数者固无从而得其正是数者一有不正而曰心正则亦安有是理哉是以古先圣王兢兢业业持守此心虽在纷华波动之中幽独得肆之地而所以精之一之克之复之如对神明如临渊谷未尝敢有须防之怠然犹恐其隠微之间或有差失而不自知也是以建师保之官以自开明列谏诤之职以自规正而凡其饮食酒浆衣服次舍器用财贿与夫宦官宫妾之政无一不领于冢宰之官使其左右前后一动一静无不制以有司之法而无纤芥之隙瞬息之顷得以其毫发之私盖虽以一人之尊深居九重之邃而凛然常若立乎宗庙之中朝廷之上此先王之治所以由内及外自微至着精粹纯白无少瑕翳而其余风遗烈犹可以为后世法程也臣窃见周礼天官冢宰一篇乃周公辅导成王垂法后世用意最深切处欲知三代人主正心诚意之学于此考之可见其实伏乞圣照陛下试以是而思之吾之所以精一克复而持守其心者果尝有如此之功乎所以脩身齐家而正其左右者果尝有如此之效乎宫省事禁臣固有不得而知者然不见其形而视其影不覩其内而瞻其外则爵赏之滥货赂之流闾巷窃言久已不胜其籍籍矣臣窃以是窥之则陛下之所以脩之于家者恐其未有以及古之圣王也至于左右便嬖之私恩遇过当往者渊觌说抃之徒势熖熏灼倾动一时今已无可言矣独有前日臣所面奏者虽蒙圣慈委曲开譬然臣之愚衷窃以为此辈但当使之守门传令供扫除之役不当假借崇长使得逞邪媚作滛巧于内以荡上心立门庭招权势于外以累圣政而其有才无才有罪无罪自不当论况其有才适所以为奸有罪而不可复用乎且如向来主管丧事钦奉几筵之命逺近传闻无不窃笑臣不知国史书之野史记之播于敌国传于后世且以陛下为何如主也纵有曲折如前日所以谕臣者陛下亦安能家置一喙而人晓之耶刑余小丑不比人顾乃荧惑圣心亏损圣徳以至此极而公卿大臣拱手熟视无一言以救其失臣之痛心始者惟在于此比至都城则又知此曹之用事者非独此人而侍从之臣盖已有出其门者臣伏见陛下即位以来臣下稍有知识无不以此事为言者既皆不蒙听纳甚者至或抵罪故自近年以来无复有此言者盖知其根株牢固不可动揺言之无益徒取乖牾以致所言他事亦不见用故置此事于度外而始论其次耳不唯如此亦以过失之萌人所创见故以为异而争言之及其既久则习熟见闻以为常事而不足言正如近年冬雷秋雪时时有之人遂不以为异然此岂可常之理哉惟臣愚闇不识时宜故今日犹复论此人所讳言而厌道之事虽幸不防诛斥而亦未见有所施行也臣窃思之必使陛下听疎逺之言而逐其平日深所爱幸之人诚有所难能者然此事利害既陈于前而臣所深忧又恐其不可为后圣法也伏惟陛下深为宗社子孙万世之虑忍而行之天下幸甚至其纳财之涂则又不于士大夫而专于将帅臣于前日亦尝輙以面奏而陛下谕臣以为诚当深察而痛惩之矣退而始闻陛下比于环列之尹已尝有所易置乃知陛下固已深察其而无所待于人言然犹未尝明正其罪而反宠以崇资巨镇使即便安此曹无知何所忌惮况中外将帅其不为此者无几陛下亦未能推其而悉去之也臣窃闻之道路自王抃既逐之后诸将差除多出此人之手盖抃与此人专为诸将交通内侍纳赂买官得其指意风谕军中等第论荐以欺陛下实将帅之牙侩也今虽去之而未正其罪又闻向者鄂帅克剥之事亦是此人内外营捄遂致罪人漏网言者被罪中外至今为之不平既而又有匿名揭榜暴其过恶者亦被决配此不惟行遣太偏足为圣政之累而自此之后遂无复有人敢言诸将之罪者以小人握重兵或在周庐肘腋之间或在江湖千里之外而中外无一人敢白其奸此于国计深恐未便前代之监盖亦非逺伏乞陛下少留圣虑陛下竭生灵之膏血以奉军旅之费本非得已而为军士者顾乃未尝得一温饱甚者采薪织屦掇舍粪壤以度朝夕其又甚者至使妻女盛涂泽倚市门以求食也怨詈谤讟悖逆絶理至有不可闻者一有缓急不知陛下何所倚仗是皆为将帅者巧为名色头防箕敛隂夺取其粮赐以自封殖而行货赂于近习以图进用彼此既厌足矣然后时以薄少号为羡余隂奉燕私之费以嫁士卒怨怒之毒于陛下且幸陛下一受其献则后日虽知其罪而不得复有所问也出入禁闼腹心之臣外交将帅共为欺蔽以至于此岂有一毫爱戴陛下之心哉而陛下不悟反宠防之以是为我之私人至使宰相不得议其制置之得失给谏不得论其除授之是非以此而观则陛下所以正其左右未能及古之圣王又明矣且私之得名何为也哉据已分之所独而有不得以通乎其外之称也故自匹夫而言则以一家为私而不得以通乎其乡自乡人而言则以一乡为私而不得以通乎其国自诸侯而言则以一国为私而不得以通乎天下至于天子则际天之所覆极地之所载莫非已分之所有而无外之不通矣又何以私为哉今以不能胜其一念之邪而至于有私心以不能正其家人近习之故而至于有私人以私心用私人则不能无私费于是内损经费之入外纳羡余之献而至于有私财陛下上为皇天之所子全付所覆使其无有私而不公之处其所以与我者亦不细矣乃不能充其大而自为割裂以狭小之使天下万事之莫不由此而出是岂不可惜也哉臣窃闻太祖皇帝改营大内既成宫御正殿洞开重门顾谓侍臣曰此如我心少有邪曲人皆见之臣窃谓太祖皇帝不为文字言语之学而其方寸之地正大光明直与尧舜之心如合符节此其所以肇造区夏而垂裕无疆也伏惟陛下逺稽前圣而近以皇祖之训为法则一心克正而逺近莫敢不一于正矣伏乞圣照若以时势之利害言之则天下之势合则强分则弱故诸葛亮之告其君曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之理不宜便私使内外异法也当是之时昭烈父子以区区之蜀抗衡天下十分之九规取中原以兴汉室以亮忠智为之深谋而其策不过如此可谓深知时务之要而暗合乎先王之法矣夫蜀之小而于其中又以公私自分彼此如两国然则是将以梁益之半图呉魏之全又且内小人而外君子废法令而保奸囘使内之所出者日有以贼乎外公之所立者常不足以胜乎私则是此两国者又自相攻而其内之私者常胜外之公者常负也外有隣敌之虞内有隂邪之宼日夜夹攻而不置为国家者亦已危矣夫以义理言之既如彼以利害言之又如此则今日之事如不蚤正臣恐陛下之心虽劳于求贤而一有所妨乎此则贤人必不得用而所用者皆庸缪憸巧之人虽勤于立政而一有所碍乎此则善政必不得立而所行者皆阿私茍且之政日往月来养成祸本而贻燕之谋未逺辅相之职不脩纪纲坏于上风俗坏于下民愁兵怨国势日卑一旦猝有不虞臣窃寒心不知陛下何以善其后也然则臣之所谓天下大本惟在陛下之一心者可不汲汲皇皇而求有以正之哉臣昨来面奏劄子内一节云伏愿陛下自今以往一念之萌则必谨而察之此为天理耶为人欲耶果天理也则敬以扩之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之知其为是而行之则行之惟恐其不力而不当忧其力之过也知其为非而去之则去之惟恐其不果而不当忧其果之甚也知其为贤而用之则任之惟恐其不专聚之惟恐其不众而不当忧其为党也知其为不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一毫之私欲得以介乎其间而天下之事将惟陛下之所为无不如志矣今恐日久元本不存再此具奏伏乞圣照至于辅翼太子之说则臣前日所谓数世之仁者盖已微发其端而未敢索言之也夫太子天下之本其辅翼之不可不谨见于保傅传者详矣陛下圣学髙明洞贯今古宜不待臣言而喻然臣尝窃恠陛下所以调护东宫者何其疎畧之甚也由前所论而观之岂非所以自治者犹未免于疎畧因是亦以是为当然而不之虑耶夫自王十朋陈良翰之后宫寮之选号为得人而能称其职者盖已鲜矣而又时使邪佞儇薄阘冗庸妄之辈或得参错于其间所谓讲读闻亦姑以应文备数而未闻其有箴规之效至于从容朝夕陪侍游燕者又不过使臣宦者数辈而已皇太子睿性夙成阅理久熟虽若无待于辅导然人心难保气习易汚习于正则正习于邪则邪此古之圣王教世子者所以必选端方正直道术博闻之士与之居处而又使之逐去邪人不使见恶行盖常谨之于微不待其有过而后规也今三代之制虽不可考且以唐之六典论之东宫之官师傅賔客既职辅导而詹事府两春坊实拟天子之三省故以詹事庶子领之其选甚重今则师傅賔客既不复置而詹事庶子有名无实其左右春坊遂直以使臣掌之何其轻且防之甚耶夫立太子而不置师傅賔客则无以发其隆师亲友尊徳乐义之心独使春坊使臣得侍左右则无以防其戏慢媟狎奇衺杂进之害此已非细事矣至于皇孙徳性未定闻见未广又非皇太子之比则其保养之具尤不可以不严而今日之官属尤不备责任尤不专岂任事者亦有所未之思耶谓宜深诏大臣讨论前代典故东宫除今已置官外别置师傅賔客之官使与朝夕游处罢去春坊使臣而使詹事庶子各复其职宫中之事一言之入一令之出必由于此而后通焉又置賛善大夫拟谏官以箴阙失王府则宜稍放六典亲正之制置傅友咨议以司训导置长史司马以总众职妙选耆徳不杂他材皆置正员不为兼职明其职掌以责功效则其官属已畧备矣陛下又当以时召之使侍燕游从容啓迪凡古先圣王正心脩身治平天下之要陛下之所服行而已有效与其勉慕而未能及愧悔而未能免者倾例倒列悉以告之则圣子神孙皆将有以得乎陛下心传之妙而宗社之安纯业之固可以垂于永久而无穷矣此今日急务之一也臣伏见比者圣诏令皇太子参决庶务此见圣虑之深将使皇太子以时习知国家政事之得失也然臣之愚见则以为使之习事不若勉其脩徳况今皇太子育徳春宫几二十年其于天下之事盖不待习而无不熟矣独恐正心脩徳之学未至而于物欲之私未免有所系累则虽习于其事而或不能自决于取舍之间故臣窃论辅养之未至者非有他也但欲陛下更留圣意于此而已伏乞圣照至于选任大臣之说则臣前所谓劳于求贤而贤人不得用者盖已发其端矣夫以陛下之聪眀岂不知天下之事必得刚明公正之人而后可任也哉其所以常不得如此之人而反容鄙夫之窃位者非有他也直以一念之间未能撤去私邪之蔽而燕私之好便嬖之流不能尽由于法度若用刚明公正之人以为辅相则恐其有以妨吾之事害吾之人而不得肆是以选抡之际常先排摈此等寘之度外而后取凡疲懦软熟平日不敢直言正色之人而揣摩之又于其中得其至庸极陋决可保其不至于有所妨者然后举而加之于位是以除书未出而其物色先定姓名未显而中外已逆知其决非天下之第一流矣故以陛下之英明刚断畧不世出而所取以自辅者未尝有如汲黯魏征之比顾常反得如秦桧晩年之执政台谏者而用之彼以人臣窃国柄而畏忠言之悟主以发其奸也故专取此流以塞贤路蔽主心乃其势之不得已者陛下尊居宸极威福自已亦何頼于此辈而乃与之共天下之政以自蔽其聪眀自坏其纲纪而使天下受其哉夫其所以取之者如此故其选之不得而精选之不精故任之不得而重任之不重则彼之所以自任者亦轻夫以至庸之材当至轻之任则虽名为大臣而其实不过供给唯诺奉行文书以求不失其窠坐资级如吏卒之为而已求其有以辅圣徳修朝政而振纪纲不待智者而知其必不能也下此一等则惟有作奸欺植党与纳货赂以浊乱陛下之朝廷耳其尤甚者乃至十有余年而后败露以去然其列布于后以希次补者又已不过此等人矣盖自其为台谏为侍从而其选已如此其后又择其尤碌碌者而登用之则亦无怪乎陛下常不得天下之贤才而属任之也然方用之之初亦曰姑欲其无所害于吾之私而已夫岂知其所以害夫天下之公者乃至于此哉陛下试反是心以求之则庶几乎得之矣盖不求其可喜而求其可畏不求其能适吾意而求其能辅吾徳不忧其自任之不重而常恐吾所以任之者之未重不为燕私近习一时之计而为宗社生灵万世无穷之计陛下诚以此取之以此任之而犹曰不得其人则臣不信也此今日急务之二也至于振肃纪纲变化风俗之説则臣前所谓勤于立政而善政卒不得立者亦已发其端矣夫以陛下之心忧勤愿治不为不至岂不欲夫纲维之振风俗之美哉但以一念之间未能去其私邪之蔽是以朝廷之上忠邪杂进刑赏不分士夫之间志趣卑汚亷耻废坏顾犹以为事理之当然而不思有以振厉矫革之也盖明于内然后有以齐乎外无诸已而后可以非诸人今宫省之间禁宻之地而天下不公之道不正之人顾乃得以窟穴盘据于其间而陛下目见耳闻无非不公不正之事则其所以薰蒸销铄使陛下好善之心不着疾恶之意不深其害已有不可胜言者矣及其作奸犯法则陛下又未能深割私爱而付诸外庭之议论以有司之法是以纪纲不能无所挠败而所以施诸外者亦因是而不欲深究切之且如顷年方伯连帅尝以有汚不法闻者矣鞫治未竟而已有与郡之命及台臣有言则遂与之祠禄而理为自陈至于其所蔵匿作过之人则又不复逮捕付狱名为降官而实以解散其事此虽宰相曲庇乡党以欺陛下然臣窃意陛下非全然不悟其欺者意必以为人情各有所私我既欲遂我之私则彼亦欲遂彼之私君臣之间顔情穏熟则其势不得不少容之且以为虽或如此亦未至甚害于事而不知其败坏纲纪使中外闻之腹非巷议皆有轻侮朝廷之心奸之吏则皆鼓舞相贺不复畏陛下之法令则亦非细故也又如廷臣争议配享其间邪正曲直固有所在则两无所问而并去之监司挟私以诬郡守则不问其曲直而两皆罢免监司使酒以陵郡守亦不问其曲直而两皆与祠宰相植党营私孤负任使则曲加保全而使之去台谏怀其私恩隂拱不言而陛下亦不之问也其有初自小官擢为台谏三四年间趋和承意不能建明一事则年除嵗迁至极其选一日论及一二武臣罪恶则便斥为郡守而不与职名从臣近典东畿逺帅西蜀一遭飞语则体究具析无所不至及究析来上而所闻不实则言之者宴然一无所诃山陵诸使鬻卖辟阙烦扰吏民御史有言亦无行遣而或反得超迁御史言及畿漕则名补卿列而实夺之权其所言者则虽量加诎削而继以进用臣伏见近年惟有主张近习一事赏信罚必无所假借自余百事多务含容曲直是非两无所问似闻圣意以谓如此处置方得均平此诚尧舜之用心也然臣于此窃有疑焉若推其本则臣固已妄论于前只据平之一字而言则臣于易象称物平施之言窃有感也盖古之欲为平者必称其物之大小髙下而为其施之多寡厚薄然后乃得其平若不问其是非曲直而待之如一则是善者常不得伸而恶者反幸而免以此为平是乃所以为大不平也故虽尧舜之治既举元凯必放共兠此又易象所谓遏恶扬善顺天休命者也盖善者天理之本然恶者人欲之邪妄是以天之为道既福善而祸滛又以赏罚之权寄之司牧使之有以补助其祸福之所不及然则为人君者可不谨执其柄而务有以奉承之哉伏惟陛下深留圣意从班之中贤否尤杂至有终嵗缄黙不闻一言以裨圣听者顾亦随羣逐队排连儧补其桀黠者乃敢造飞语立横议如臣前所陈者而宰相畏其凶焰反挠公议而从之台谏亦不敢以闻于陛下而请其罪臣闻古先圣王敷求哲人俾辅后嗣然则今日正是博求贤能置之列位之时而此人趣操不谨惧为身害乃敢隂为谗慝公肆刼持遂其奸谋不为国计欲望圣慈宻赐宣问陛下视此纲纪为如何可不反求诸身而亟有以振肃之耶纲纪不振于上是以风俗頽弊于下盖其为患之日久矣而浙中为尤甚大率习为软美之态依阿之言而以不分是非不辨曲直为得计下之事上固不敢少忤其意上之御下亦不敢稍咈其情惟其私意之所在则千涂万辙经营计较必得而后已甚者以金珠为脯醢以契劵为诗文宰相可啗则啗宰相近习可通则通近习惟得之求无复亷耻父诏其子兄勉其弟一用此术而不复知有忠义名节之可贵其俗已成之后则虽贤人君子亦不免习于其説一有刚毅正直守道循理之士出乎其间则羣讥众排指为道学之人而加以矫激之罪上惑圣聪下鼓流俗盖自朝廷之上以及闾里之间十数年来以此二字禁锢天下之贤人君子复如崇宣之间所谓元祐学术者排摈诋辱必使无所容措其身而后已呜呼此岂治世之事而尚复忍言之哉又其甚者乃敢诵言于众以为陛下尝谓今日天下幸无变故虽有仗节死义之士亦何所用此言一播大为识者之忧而臣有以知其必非陛下之言也夫仗节死义之士当平居无事之时诚若无所用者然古之人君所以必汲汲以求之者盖以如此之人临患难而能外死生则其在平世必能轻爵禄临患难而能尽忠节则其在平世必能不诡随平日无事之时得而用之则君心正于上风俗美于下足以逆折奸萌潜消祸本自然不至真有仗节死义之事非谓必知后日当有变故而预蓄此人以拟之也惟其平日自恃安宁便谓此等人材必无所用而专取一种无道理无学识重爵禄轻名义之人以为不务矫激而尊宠之是以纲纪日坏风俗日偷非常之祸伏于冥冥之中而一旦发于意虑之所不及平日所用之人交臂降叛而无一人可同患难然后前日摈弃流落之人始复不幸而着其忠义之节以天宝之乱观之其将相贵戚近幸之臣皆已顿颡贼庭而起兵讨贼卒至于杀身湛族而不悔如巡逺杲卿之流则逺方下邑人主不识其面目之人也使明皇早得巡等而用之岂不能销患于未萌巡等早见用于明皇又何至真为仗节死义之举哉商鉴不逺在夏后之世此识者所以深忧于或者之言也虽以臣知陛下圣学髙明识虑深逺决然不至有此议论然每念小人敢托圣训以盖其奸而其为害至于足以深沮天下忠臣义士之气则亦未尝不痛心疾首而不敢以识者之虑为过计之忧也陛下视此风俗为如何可不反求诸身而亟有以变革之耶此今日急务之三四也至于爱养民力脩明军政之说则民力之未裕生于私心之未克而宰相台谏失职也军政之未脩生于私心之未克而近习得以谋帅也是数説者臣皆已极陈于前矣今请即民力之未裕而推言之臣闻虞允文之为相也尽取版曹嵗入窠名之必可指拟者号为嵗终羡余之数而输之内帑顾以其有名无实积累挂欠空载簿籍不可催理者拨还版曹其为説曰内帑之积将以备他日用兵进取不时之须而版曹目今经费已自不失嵗入之数听其言诚甘且美矣然自是以来二十余年内帑嵗入不知几何而认为私贮典以私人宰相不得以式贡均节其出入版曹不得以簿书勾考其在亡其日销月耗以奉燕私之费者盖不知其几何矣而曷尝闻其能用此钱以易敌人之首如太祖皇帝之言哉徒使版曹经费阙乏日甚督趣日峻以至废去祖宗以来破分良法而必以十分登足为限以为未足则又造为比较监司郡守殿最之法以诱胁之不复问其政教设施之得失而一以其能剥民奉上者为贤于是中外承风竞为苛急监司明谕州郡郡守明谕属邑不必留心民事惟务催督财赋此民力之所以重困之本而税外无名之赋如和买折帛科罚月桩之属尚未论也臣伏见祖宗旧法凡州县催理官物以及九分以上谓之破分诸司即行住催版曹亦置不问由是州县得其赢余以相补助贫民些小拖欠亦得迁延以待蠲放恩自朝廷恵及闾里君民两足公私俱便此诚不刊之令典也昨自曽懐用事始除此法尽刷州县旧欠以为隠漏悉行拘催于是民间税物毫分铢两尽要登足曽懐以此进身遂取宰相而生灵受害寃痛日深得财失民犹为不可况今政烦赋重民卒流亡所谓财者又将无有可得之理若不早救必为深害臣每读大学卒章见其所论小人之使为国家菑害并至虽有善者亦无如之何者其言丁宁痛切未尝不为寒心惟陛下少留圣意亟发徳音以幸天下其次则陛下所用之宰相不能择中外大吏而惟狥私情之厚薄所用之台谏不能公行纠劾而惟快已意之爱憎是以监司郡守多不得人而其贤者或反以举职业忤台谏而遭斥逐也至于监司太多而事权不归于一铨法虽宻而县令未尝择人则又其法之有未善者然其本正则此等不难区处其本未正则虽或举此臣恐未见其益而反有害也又尝即夫军政之不修而推之则臣闻日者诸将之求进也必先掊克士卒以殖私财然后以此自结于陛下之私人而祈以姓名达于陛下之贵将贵将得其姓名即以付之军中使自什伍以上节次保明称其材武堪任将帅然后具为奏牍而言之陛下之前陛下但见其等级推先案牍具备则诚以为公荐而可得人矣而岂知其谐价输钱已若晩唐之债帅哉只此一事有耳者无不闻有口者无不道然以其门户幽深踪迹诡秘故无路得以窥其交通之实状是以虽或言之而陛下终不信也夫将者三军之司命而其选置之方乖刺如此则彼智勇材畧之人其孰肯抑心下首于宦官宫妾之门而陛下之所得以为将帅者皆庸夫走卒固不知兵谋师律之为何事而惟克剥之是先交结之是图矣陛下不知其然而犹望其修明军政激劝士卒以强国势岂不悮哉然将帅之不得人非独士卒之受其弊也推其为害之极则又有以及乎民者盖将帅得人则尺籍严而储蓄羡屯田立而漕运省今为将帅者如此则固无望其肯核军实而丰储蓄矣至于屯田则彼自营者尤所不愿故朝廷不免为之别置使者以典治之而兵屯之众资其拨遣则又不免使参其务然闻其占护军人不肯募其愿耕者以行而强其不能者以往至屯则偃蹇不耕而反为民田之害使者文吏其力盖有所不能制者是以陛下欲为之切而久不得成也屯田不立漕运烦费诸州苗米至或尽数起发而无以供州兵之食则加耗斛面之弊纷纷而起而民益困矣又凡和买折帛科罚月桩之往往亦为供军之故而不可除若屯田立而所资于诸路者减则此属庶乎其皆可禁矣今乃不然则是置将之不善而害足以及民也凡此数者根株深固枝条广阔若不可以朝变而夕除者然究其本则亦在夫陛下之反诸身耳圣心诚无不正则必能出私帑以归版曹矣版曹不至甚阙必能复破分之法除殿最之科以寛州县矣圣心诚无不正则必能择宰相以选牧守矣择台谏以公刺举矣圣心诚无不正则必能严宦官兵将交通之禁而以选将属宰相矣宰相诚得其人则必能为陛下择将帅以作士气讨军实广屯田以省漕运矣上自朝廷下达州县治民典军之官既皆得人然后明诏宰相议省监司之员而精其选重其责又诏铨曹使以县之剧易分为等差而常切询访天下之官吏能为县者不拘荐举之有无不限资格之髙下而籍其姓名使以次补最剧之县果有治绩则优而进之不胜其任则绌而退之凡州县之间无名非理之供横敛巧取之政其泰甚而可去者可以渐去而民力庶乎其可寛矣至于屯田之利则以臣愚见当使大将募军士使者招游民各自为屯不相牵制其给授课督赏罚政令各从本司自为区处军中自有将校可使不须别置官吏使者则听其辟置官属三五人指使一二十人以备使令又择从官通知兵农之务兼得军民之情者一员为屯田使总治两司之政而通其奏请趣其应副又以嵗时按行察其勤惰之实以行诛赏如此则两屯心竞各务其功田事可成漕运可省而诸路无名非理之供横敛巧取之政前日有所不获已而未可尽去者今亦可以悉禁民力庶乎其益裕矣此今日急务之五六也屯田一事如臣之策亦是将来将帅得人之后方可施行若将帅止如今日却恐徒壊漕司已成之功无补将帅兵屯之实止乞指挥趂此水灾之后广招流冗并行民屯之策以俟见効仍诏漕臣更切询访利病之未尽者条具以闻然后随事商量及时措置庶几已成之绪不至动揺轻有废壊伏乞圣照凡此六事皆不可缓而其本在于陛下之一心一心正则六事无不正一有人心私欲以介乎其间则虽欲惫精劳力以求正夫六事者亦将徒为文具而天下之事愈至于不可为矣故所谓天下之大本者又急务之最急而又不可以少缓者惟陛下深留圣意而亟图之使大本诚正急务诚修而治効不进国势不强中原不复仇讐不灭则臣请伏鈇钺之诛以谢陛下陛下虽欲赦之臣亦不敢承也然又窃闻之今日士夫之论其与臣不同者非一及究其实则皆所谓似是而非者也盖其乐因循之无事者则曰陛下之年寖髙而天下亦幸无事年寖髙则血气不能不衰天下无事则不宜更为庸人所扰其所奋厉而有为者则又曰祖宗之积愤不可以不摅中原之故疆不可以不复以此为务则圣心不待劝勉而自强舍此不图则虽欲策厉以有为而无所向望以为标准亦足归于委靡而已凡此二説亦皆有理而臣輙皆以为非者盖乐因循者知圣人之血气有时而衰而不知圣人之志气无时而衰也知天下有事之不可以茍安而不知天下无事之尤不可以少怠也况今日之天下又未得为无事乎且以衞武公言之其年九十有五矣犹箴儆于国以求规谏而作抑戒之诗以自警使人朝夕诵之不离于其侧此其年岂不甚髙而其戒谨恐惧之心岂以是而少衰乎况陛下视武公之年三分未及其二而责任之重地位之髙又有十百千万于武公者臣虽不肖又安敢先处陛下于武公之下而直谓其不能乎且天下之事非艰难多事之可忧而宴安酖毒之可畏政使功成治定无一事之可为尚当朝兢夕愓居安虑危而不可以少怠况今天下虽若未有目前之急然民贫财匮兵惰将骄外有强暴之勍敌内有愁怨之军民其他难言之患隠于耳目之所不加思虑之所不接者近在堂奥之间而逺在数千里之外何可胜数堂奥之说已陈于前此句更乞陛下少留圣虑追计其前既未有可见之效却顾于后又未有可守之规臣窃见寻常之人将欲属人以一至微至细之事犹必先为规模使其尽善然后所属之人有所持循而不失吾之所以属之之意况有天下者将以天下至大之事属之于人而不先为尽善可守之规以授之乎然臣于此事不敢尽言若防圣明少加圣虑则当此之时诚亦一新徳业重整纲维不可失之几防也臣狂妄僣率罪当万死伏惟陛下裁赦亦安得遽谓无事而遂以逸豫处之乎其思奋厉者又徒知恢复之不可忘頽堕之不可久然不知不世之大功易立而至微之本心难保中原之强敌易逐而一已之私欲难除也诚能先其所难则其易者将不言而自办不先其难而徒欲侥幸于其易则虽朝夕谈之不絶于口是亦徒为虚言以快一时之意而已又况此事之失已在隆兴之初不合遽然罢兵讲和遂使宴安酖毒之害日滋日长而坐薪尝胆之志日逺日忘是以数年以来纲维解弛衅孽萌生区区东南事犹有不胜虑者何恢复之可图乎故臣不敢随例迎合茍为大言以欺陛下而所望者则惟欲陛下先以东南之未治为忧而正心克已以正朝廷修政事庶几真实功效可以驯致而不至于别生患害以妨逺图盖所谓善易者不言易而真有志于恢复者果不在于抚劒扺掌之间也论者又或以为陛下深于老佛之学而得其识心见性之妙于古先圣王之道盖有不约而自合者是以不悦于世儒之常谈死法而于当世之务则宁以管商一切功利之説为可取今乃以其所厌饫鄙薄者陈于其前亦见其言愈多而愈不合也臣以为此亦似是而非之论非所以进盛徳于日新也彼老子浮屠之説固有疑于圣贤者矣然其实不同者则此以性命为真实而彼以性命为空虚也此以为实故所谓寂然不动者万理粲然于其中而民彝物则无一之不具所谓感而遂通天下之故则必顺其事必循其法而无一事之或差彼以为空则徒知寂灭为乐而不知其为实理之原徒知应物见形而不知其有真妄之别也是以自吾之説而脩之则体用一原显微无间而治心修身齐家治国无一事之非理由彼之説则其本末横分中外断絶虽有所谓朗澈灵通虚静明妙者而无所救于灭理乱伦之罪颠倒运用之失也故自古为其学者其初无不似有可喜考其终则诐滛邪遁之见鲜有不作而害于政事者是以程颢常辟之曰自谓穷神知化而不足以开物成务言为无不周徧而实外于伦理穷深极微而不可以入尧舜之道天下之学自非浅陋固滞则必入于此是谓正路之榛芜圣门之蔽塞辟之而后可与入道呜呼此真可谓理到之言惜乎其未有以闻于陛下者使陛下过听髠徒诳妄之説而以为真有合于圣人之道至分治心治身治人以为三术而以儒者之学为最下则臣窃为陛下忧此心之害于政事而惜此説之布于来今也如或未以臣言为然则圣质不为不髙学之不为不久而所以正心脩身以及天下者其效果安在也是岂可不思其所以然者而亟反之哉臣闻仁宗时有程颢者与其弟颐同受学于周敦颐实得孔孟以来不传之绪同时又有邵雍张载相与博约遂使圣道闇而复明其功甚大俗儒浅学既不足以窥其蕴奥奸人鄙夫又以其言居必诚敬动由礼义有害于已之所为以故相与怨疾指为道学而加诋讪焉臣已畧论于前矣夫世俗无知既以道学为不美则是必欲举世之人俱无道俱不学悉如已之所为而后适于其意耳邪说肆行人心颇僻无所忌惮乃至于此此正闵马父之所深忧也今敦颐等所着之书颇藏册府陛下试取而观之圣学髙明必将有黙相契合而见诸行事者若遂于此赐一言以表章之则正心之效不惟自得而所以正人心亦在是矣伏惟陛下深留圣意若夫管商功利之説则又陋矣陛下所以取之者则以既斥儒者之道为常谈死法而天下之务日至于前彼浮屠之学又不足应之是以有味乎彼之言而冀其富国强兵或有近效耳然自行其説至今几年而国日益贫兵日益弱所谓近效者亦未之见而圣贤所传生财之道理财之义文武之怒道徳之威则固所以为富强之大而反未有讲之者也岂不误哉今议者徒见老佛之髙管商之便而圣贤所传明善诚身齐家治国平天下者初无新奇可喜之説遂以为常谈死法而不足学夫岂知其常谈之中自有妙理死法之中自有活法固非老佛管商之陋所能彷佛其万分也哉伏惟陛下察臣之言以究四説之同异而明辨之则知臣之所言非臣所为之説乃古先圣贤之説非圣贤所为之説乃天经地义自然之理虽以尧舜禹汤文武周孔之圣顔曾伋轲之贤而有所不能违也则于臣之言与夫论者之説其为取舍从违不终日而决矣抑臣于此又窃有感而自悲焉盖臣之得事陛下于今二十有七年矣而于其间得见陛下数不过三自其始见于隆兴之初固尝輙以近习为言矣辛丑再见又尝论之今嵗三见而其所言又不过此臣遐方下土田野之人岂有积怨深怒于此曹而固欲攻之以快已私也哉其所以至于屡进不合而不敢悔者区区之意独为国家之计而不敢自为身谋其愚亦可见矣然自顷以来嵗月逾迈如川之流一往而不复返不惟臣之苍顔白发已迫迟莫而窃仰天顔亦觉非昔时矣臣之鄙滞固不能别有忠言奇谋以裨圣听而陛下日新之盛徳亦未能有以使臣释然而忘其夙昔之忧也则臣于此安得不深有感而重自悲乎身伏衡茅心驰魏阙窃不胜其爱君忧国之诚敢冒万死刳沥肺肝以效野人食芹炙背之献且以自乞其不肖之身焉伏惟陛下哀怜财赦而择其中则非独臣之幸实宗社生灵之幸











　　歴代名臣奏议卷五十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷五十四
　　明　杨士竒等　撰
　　治道
　　宋孝宗时朱熹上奏曰臣闻昔者帝舜以百姓不亲五品不逊而使契为司徒之官教以人伦父子有亲君臣有义夫妇有别长幼有序朋友有信又虑其教之或不从也则命臯陶作士明刑以弼五教而期于无刑焉盖三纲五常天理民彛之大节而治道之本根也故圣人之治为之教以明之为之刑以弼之虽其所施或先或后或缓或急而其丁寜深切之意未尝不在乎此也乃若三代王者之制则亦有之曰凡听五刑之讼必原父子之亲立君臣之义以权之盖必如此然后轻重之序可得而论浅深之量可得而测而所以悉其聦明致其忠爱者亦始得其所施而不悖此先王之义刑义杀所以虽或伤民之肌肤残民之躯命然刑一人而天下之人耸然不敢肆意于为恶则是乃所以正直辅翼而若其有常之性也后世之论刑者不知出此其陷于申商之刻薄者既无足论矣至于鄙儒姑息之论异端报应之说俗吏便文自营之计则又一以轻刑为事然刑愈轻而愈不足以厚民之俗徃徃反以长其悖逆作乱之心而使狱讼之愈繁则不讲乎先王之法之过也臣伏见近年以来或以妻杀夫或以族子杀族父或以地客杀地主而有司议刑卒从流宥之法夫杀人者不死伤人者不刑虽二帝三王不能以此为治于天下而况于其系于父子之亲君臣之义三纲之重又非凡人之比者乎然臣非敢以此之故遂劝陛下深于用法而果于杀人也但窃以为诸若此渉于人伦风化之本者有司不以经术义理裁之而世儒之鄙论异端之邪説俗吏之私计得以行乎其间则天理民彛几何不至于泯灭而舜之所谓无刑者又何日而可期哉故臣伏愿陛下深诏中外司政典狱之官凡有狱讼必先论其尊卑上下长幼亲踈之分而后听其曲直之辞凡以下犯上以卑陵尊者虽直不宥其不直者罪加凡人之坐其有不幸至于杀伤者虽有疑虑可悯而至于奏谳亦不许輙用拟贷之例又诏儒臣博采经史以及古今贤哲议论及于教化刑罚之意者删其精要之语聚为一书以教学古入官之士与凡执法治民之官皆使略知古先圣王所以敦典敷教制刑明辟之大端而不敢隂为姑息果报便文之计则庶几有以助成世教而仰称陛下好生恶杀期于无刑之本意
　　熹提举浙东常平茶盐公事上奏曰臣闻人主所以制天下之事者本乎一心而心之所主又有天理人欲之异二者一分而公私邪正之涂判矣盖天理者此心之本然循之则其心公而且正人欲者此心之疾疢循之则其心私而且邪公而正者逸而日休私而邪者劳而日拙其效至于治乱安危有大相絶者而其端特在夫一念之间而已舜禹相传所谓人心惟危道心惟微惟精惟一允执厥中者正谓此也臣尝窃怪陛下以大有为之资膺受付托忧勤愿治恭俭爱民二十年于此矣而间者临轩慨然发叹乃或未免以治效之不进为忧因窃以是推之而得其説请昩万死为陛下一二陈之夫天下之治固必出于一人而天下之事则有非一人所能独任者是以人君既正其心诚其意于堂阼之上突奥之中而必深求天下敦厚诚实刚明公正之贤以为辅相使之博选士大夫之聦明达理直谅敢言忠信廉节足以有为有守者随其器能寘之列位使之交脩众职以上辅君徳下固邦本而左右私防使令之贱无得以奸其间者有功则乆其任不称则更求贤者而易之盖其人可退而其位不可以茍充其人可废而其任不可以轻夺此天理之当然而不可易者也人君察于此理而不敢以一毫私意凿于其间则其心廓然大公俨然至正泰然行其所无事而坐收百官众职之成功一或反是则为人欲私意之病其偏党反侧黮闇猜嫌固日扰扰乎方寸之间而奸伪谗慝丛脞瞀又将有不可胜言者此亦理之必然也恭惟陛下即政之初盖尝选建豪英任以政事矣不幸其间不能尽得其人或以庸陋猥不堪委寄或以朋比欺罔自速罪辜而陛下之心又本有前日权臣跋扈之疑是以不复广求贤哲而姑取软熟易制承顺不违之人以充其位于是左右私防使令之贱始得以奉清闲备驱使而宰相之权日轻既而陛下亦虑其势有所偏而因重以壅已也则又时听外庭之论虽甚狂讦无所违忤意者将以隂察此軰之负犯而操切之欲其有所忌惮而不敢肆于为恶陛下之用力则已劳矣而其翕张擒纵之机周防畏备之计又可谓无遗巧矣然而天下之势终不免于偏有所重而治乱安危之效又未能尽如圣志之所欲盖既未能循天理公圣心以正朝廷之大体则固已失其本矣而又欲兼听士大夫之公言以为驾驭之术则士大夫之进见有时而近习之从容无间士大夫之礼貎既荘而难亲其议论又苦而难入近习便僻侧媚之态既足以蛊心志其胥史狡狯之术又足以聦明此其生熟甘苦既有所分则恐陛下未及施其驾驭之防而先已堕其数中矣是以比来陛下虽欲微抑此辈而此辈之势日重虽欲兼采公论而士大夫之势日轻重者既挟其重以窃陛下之权其轻而奸者又借力于陛下之所重以为窃位固宠之计中外相应更济其私至于奸穷恶稔踪迹败露然后其素轻者不免于谴诃然犹委蛇盘礴不失其崇资峻秩而攫取陛下之厚赐优礼以去其素重者则陛下固未尝一问其朋比援引之奸也日徃月来浸淫耗蚀使陛下之徳业日隳纲纪日壊邪佞充塞货赂公行兵怨民愁盗贼间作灾异数见饥馑荐臻盖群小相挺人人皆得满其所欲唯有陛下了无所得而国家顾乃独受其弊是则陛下之劳既不足以成天下之务而反以败之其巧既不足以胜群小之奸而反以助成其势若彼之所以蔽遮天理浊乱圣心则将益深锢而遂至于不可解盖其失萌于一念之疑大臣而其为害辗转至此所谓差之毫厘谬以千里者臣恐陛下于此偶未察也是以徃嵗防恩赐对去年应诏言事皆以明理正心之说陈于陛下之前惓惓深衷实在于此而学浅辞拙不足以起发圣意恐惧至今乃幸复以职事得望清光敢毕其余忠如此诚愿陛下深察天理以公圣心广求贤才以修圣政则夫左右私防使令之贱固已无隙可投以误恩顾则又痛斥而逺屏之以永除后日蔽遮浊乱深锢之害庶几天下之事犹可复为而陛下之国家将不至于卒受群小之弊臣至愚极陋学无所成独有蝼蚁爱君忧国之心不能自己妄论至此悲愤填臆伏惟陛下赦其罪而纳其忠深为宗庙社稷大计不俟终日断然行之则不唯愚臣之幸实天下之幸
　　熹直寳文阁上封事曰臣窃惟皇帝陛下有聦明睿智之姿有孝友温恭之徳有寛仁博爱之度有神武不杀之威养徳春宫垂二十年一旦受命慈皇亲传大寳龙飞虎变御极当天凡在覆载之间稍有血气之属莫不延颈举踵观徳听风而臣适逄斯时首防趣召且辱赐对得近日月之光感幸之深其敢无说以效愚忠之一二盖臣闻古之圣贤穷理尽性备道全徳其所施为虽无不中于义理然犹未尝少有自足之心是其平居所以操存省察而致其惩忿窒欲迁善改过之功者固无一念之间断及其身之所履有大变革则又必因是而有以大警动于其心焉所以谨初始而重自新也伊尹之告太甲曰今王嗣厥徳罔不在初又曰今嗣王新服厥命惟新厥徳召公之戒成王曰若生子罔不在厥初生自贻哲命今天其命哲命吉凶命歴年知今我初服肆惟王其疾敬徳盖深以是而望于其君其意亦已切矣今者陛下自储贰而履至尊由监抚而専听断其为身之变革孰有大于此者则凡所以警动其心而谨始自新者计已无所不用其极矣而臣之愚犹窃有惧焉者诚恐万分有一所以警动自新之目或未悉举则衅孽之萌将有作于眇绵之间出于防虑之外者是以輙忘踈贱而妄以平日私忧过计之所及者深为陛下筹之则若讲学以正心若修身以齐家若逺便嬖以近忠直若抑私恩以抗公道若明义理以絶神奸若择师傅以辅皇储若精选任以明体统若振纲纪以厉风俗若节财用以固邦本若脩政事以御敌国凡是十者皆陛下所当警动自新而不可一有阙焉者也臣不胜犬马爱君忧国之诚輙敢事为之说而昩死以献谨条其事如左
　　其一所谓讲学以正心者臣闻天下之事其本在于一人而一人之身其主在于一心故人主之心一正则天下之事无有不正人主之心一邪则天下之事无有不邪如表端而影直源浊而流污其理有必然者是以古先哲王欲明其徳于天下者莫不壹以正心为本然本心之善其体至微而利欲之攻不胜其众尝试验之一日之间声色臭味防衍驰驱土木之华货利之殖杂进于前日新月盛其间心体湛然善端呈露之时盖絶无而仅有也茍非讲学之功有以开明其心而不迷于是非邪正之所在又必信其理之在我而不可以须臾离焉则亦何以得此心之正胜利欲之私而应事物无穷之变乎然所谓学则又有邪正之别焉味圣贤之言以求义理之当察古今之变以验得失之几而必反之身以践其实者学之正也渉猎记诵而以杂博相髙割裂缀而以华靡相胜反之身则无实措之事则无当者学之邪也学之正而心有不正者鲜矣学之邪而心有不邪者亦鲜矣故讲学虽所以为正心之要而学之邪正其系于所行之得失而不可不审者又如此易曰正其本万事理差之毫厘缪以千里惟圣明之防意焉则天下幸甚
　　其二所谓脩身以齐家者臣闻天下之本在国国之本在家故人主之家齐则天下无不治人主之家不齐则未有能治其天下者也是以三代之盛圣贤之君能脩其政者莫不本于齐家盖男正位乎外女正位乎内而夫妇之别严者家之齐也妻齐体于上妾接承于下而嫡庶之分定者家之齐也采有徳戒声色近严敬逺技能者家之齐也内言不出外言不入苞苴不达请谒不行者家之齐也然闺门之内恩常掩义是以虽以英雄之才尚有困于酒色溺于情爱而不能自克者茍非正心脩身动由礼义使之有以服吾之徳而畏吾之威则亦何以正其宫壸杜其请托检其姻戚而防祸乱之萌哉书曰牝鸡之晨惟家之索传曰福之兴莫不本乎室家道之衰莫不始乎梱内惟圣明之防意焉则天下幸甚
　　其三所谓逺便嬖以近忠直者臣闻生麻中不扶而直白沙在泥不染而黒故贾谊之言曰习与正人居之不能无正犹生长于齐之地不能不齐言也习与不正人居之不能无不正犹生长于楚之地不能不楚言也是以古之圣贤欲脩身以治人者必逺便嬖以近忠直盖君子小人如冰炭之不相容薰莸之不相入小人进则君子必退君子亲则小人必踈未有可以兼收并蓄而不相害者也能审乎此以定取舍则其见闻之益薰陶之助所以谨邪僻之防安义理之习者自不能已而其举措刑赏所以施于外者必无偏陂之失一有不审则不惟其妄行请托窃弄威权有以害吾之政事而其导防薰染使人不自知觉而与之俱化则其害吾之本心正性又有不可胜言者然而此辈其不同盖有本出下流不知礼义而稍通文墨者亦有服儒衣冠叨窃科第而实全无行检者是皆国家之大贼人主之大蜮苟非心正身脩有以灼见其情状如臭恶之可恶则亦何以逺之而来忠直之士望徳业之成乎诸葛亮有言亲贤臣逺小人此先汉所以兴隆也亲小人逺贤臣此后汉所以倾頽也先帝在时毎与臣论此事未尝不叹息痛恨于桓灵也本朝大儒程頥在元祐间常进言于朝以为人主当使一日之中亲贤士大夫之时多亲宦官宫妾之时少则可以涵养气质薰陶徳性此皆切至之言也然后主不能用亮之言故卒以黄皓陈祗而亡其国元祐大臣亦不能白用頥说故绍圣元符之祸至今言之犹可哀痛前事不逺惟圣明之留意焉则天下幸甚
　　其四所谓抑私恩以抗公道者臣闻天无私覆地无私载日月无私照故王者奉三无私以劳于天下则兼临博爱廓然大公而天下之人莫不心悦而诚服傥于其间复以新旧而为亲踈则其偏党之情褊狭之度固已使人然有不服之者而其好恶取舍又必不能中于义理而甚则至于沮谋败国妨徳乱政而其害有不可胜言者盖左右厮役横加官赏宫府僚属例得襃迁固不问前例之是非而或者又不问其有无此固旧事之失而不可以不正况今又有蚤懐奸心预自凭结者又将贪天之功以为已力而不顾其仰累于圣徳妒贤嫉能御下蔽上而不忧其有害于圣政也茍不有以深抑私情痛加屏絶则何以明公道而服众心革宿弊而防后患乎唐太宗之责庞相寿曰我昔为王为一府作主今为天子为四海作主为四海作主不可偏与一府恩泽若复令尔重位必使为善者皆不用心正为此也又况有国家者当存逺虑若汉髙祖之戮丁公我太祖之薄王溥此其深识雄断皆可以为后圣法惟圣明之防意焉则天下幸甚
　　其五所谓明义理以絶神奸者臣闻天有显道厥惟彰作善者降之百祥作不善者降之百殃是以人之祸福皆其自取未有不为善而以谄祷得福者也未有不为恶而以守正得祸者也而况帝王之生实受天命以为郊庙社稷神人之主茍能脩徳行政康济兆民则灾害之去何待于禳福禄之来何待于祷如其反此则获罪于天人怨神怒虽欲辟恶鬼以来真人亦无所益又况先王制礼自天子以至于庶人报本享亲皆有常典牲器时日皆有常度明有礼乐幽有鬼神一理贯通初无间断茍礼之所不载即神之所不享是以祭非其鬼即为淫祀淫祀无福经有明文非固设此以禁之乃其理之自然不可得而易也其或恍惚之间如有影响乃是心无所主妄有忧疑遂为巫祝妖人乗间投隙以逞其奸欺诳惑之术既行则其为祸又将无所不至古今以此坐致乱亡者何可胜数其监盖亦非逺苟非致精学问以明性命之理使此心洞然无所疑惑当有即有当无即无则亦何据以秉礼执法而絶妖妄之原乎先王之政执左道以乱政假鬼神以疑众者皆必诛而不以听其虑深矣然传有之明于天地之性者不可惑以神恠明于万物之情者不可罔以非则其为妄盖亦不甚难察惟圣明之防意焉则天下幸甚
　　其六所谓择师傅以辅皇储者臣闻贾谊作保傅传其言有曰天下之命系于太子太子之善在于早谕教与选左右教得而左右正则太子正太子正而天下定矣此天下之至言万世不可易之定论也至论所以教谕之方则必以孝仁礼义为本而其条目之详则至于容貎词气之微衣服器用之细纎悉曲折皆有法度一有过失则史书之防宰撤其膳而又必有进善之旌诽谤之木敢谏之鼓瞽诗史书工诵箴谏士传民语必使至于化与心成中道若性而犹不敢怠焉其选左右之法则有三公之尊有三少之亲有道有充有弼有丞上之必得周公太公召公史佚之流乃胜其任下之犹必取于孝弟博闻有道术者不幸一有邪人厕乎其间则必逐而去之是以太子朝夕所与居处出入左右前后无非正人而未尝见一恶行此三代之君所以有道之长至于累数百年而不失其天下也当谊之时固已病于此法之不备然考孝昭之诏则犹知诵习谊之所言而有以不忘乎先王之意降而及于近世则帝王所以教子之法益踈略矣盖其所以教者不过记诵书札之工而未尝开以仁孝礼义之习至于容貎词气衣服器用则虽极于邪侈而未尝有以裁之也寮属具员而无保傅之严讲读备礼而无箴规之益至于朝夕所与出入居处而亲宻无间者则不过宦官近习扫除趋走之流而已夫以帝王之世当传付之统上有宗庙社稷之重下有四海烝民之生前有祖宗垂创之艰后有子孙长乆之计而所以辅养之具踈略如此是犹家有明月之珠夜光之璧而委之衢路之侧盗贼之冲也岂不危哉诗曰丰水有芑武王岂不仕贻厥孙谋以燕翼子惟圣明之防意焉则天下幸甚
　　其七所谓精选任以明体统者臣闻人主以论相为职宰相以正君为职二者各得其职然后体统正而朝廷尊天下之政必出于一而无多门之弊茍当论相者求其适已而不求其正已取其可爱而不取其可畏则人主失其职矣当正君者不以献可替否为事而以趋和承意为能不以经世宰物为心而以容身固宠为术则宰相失其职矣二者交失其职是以体统不正纲纪不立而左右近习皆得以窃弄威权卖官鬻狱使政体日乱国势日卑虽有非常之祸伏于冥冥之中而上恬下嬉亦莫知以为虑者是可不察其所以然者而反之以汰其所已用而审其所将用者乎选之以其能正己而可畏则必有以得自重之士而吾所以任之不得不重任之既重则彼得以尽其献可替否之志而行其经世宰物之心而又公选天下直谅敢言之士使为台谏给舍以参其议论使吾腹心耳目之寄常在于贤士大夫而不在于群小陟罚臧否之柄常在于廊庙而不出于私门如此而主威不立国势不彊纲维不举刑政不清民力不裕军政不脩者臣不信也书曰成王畏相语曰和臣不忠且以唐太宗之聦明英特号为身兼将相然犹必使天下之事关由宰相审熟便安然后施行盖谓理势之当然有不可得而易者惟圣明之留意焉则天下幸甚
　　其八所谓振纲纪以厉风俗者臣闻四海之广兆民至众人各有意欲行其私而善为治者乃能緫摄而整齐之使之各循其理而莫敢不如吾志之所欲者则以先有纲纪以持之于上而后有风俗以驱之于下也何谓纲纪辨贤否以定上下之分核防罪以公赏罚之施也何谓风俗使人皆知善之可慕而必为皆知不善之可羞而必去也然纲纪之所以振则以宰执秉持而不敢失台谏补察而无所私人主又以其大公至正之心恭己于上而照临之是以贤者必上不肖者必下有功者必赏有罪者必刑而万事之统无所阙也纲纪既振则天下之人自将各自矜奋更相劝勉以去恶而从善盖不待黜陟刑赏一一加于其身而礼义之风防耻之俗已丕变矣惟至公之道不行于上是以宰执台谏有不得人黜陟刑赏多出私意而天下之俗遂至于靡然不知名莭行检之可贵而唯阿防软熟奔竞交结之为务一有端言正色于其间则羣讥众排必使无所容于斯世而后已此其形势如将倾之屋轮奂丹雘虽未觉其有变于外而材木之心已皆蠧朽腐烂而不可复支持矣茍非断自圣志洒濯其心而有以大警敕之使小大之臣各举其职以明黜陟以信刑赏则何以振已頽之纲纪而厉已壊之风俗乎管子曰礼义防耻是谓四维四维不张国乃灭亡贾谊尝为汉文诵之而曰使管子而愚人也则可使管子而少知治体是岂可不为寒心也哉二子之言明白深切非虚语者惟圣明之防意焉则天下幸甚
　　其九所谓莭财用以固邦本者臣闻先圣之言治国而有莭用爱人之说盖国家财用皆出于民如有不莭而用度有阙则横赋暴敛必将有及于民者虽有爱人之心而民不被其泽矣是以将爱人者必先莭用此不易之理也国家承五季之弊祖宗创业之初日不暇给未及大为经制故其所以取于民者比之前代已为过厚重以熈丰变法颇有増加而建炎以来地削兵多权宜科派又复数倍供输日乆民力已殚而间者诸路上供多入内帑是致户部经费不足遂废祖宗破分之法而上供嵗额必取十分登足而后已期限迫促科责严峻监司州县更相督迫唯务自寛己责何暇更察民情捶挞号呼有使人不忍闻者而州县入多作上供起发则又于额外巧作名色寅縁刻剥此民力之所以大穷也计其所以至此虽云多是赡军然内自京师外达郡邑上自宫禁下至胥徒无名浮费亦岂无可省者窃计若能还内帑之入于版曹复破分之法于诸路然后大计中外冗费之可省者悉从废罢则亦岂不能少有所济而又择将帅核军籍汰浮食广屯田因时制宜大为分别则供军不赀之费庶几亦可减莭而民力之寛于是始可议矣此其事体至大而纲目丛细非一言之可尽今亦未暇尽为陛下言之惟圣明防意其本如上八者而后图之则天下幸甚【缺一条】
　　叶适应诏上言曰臣窃以陛下循祖宗之旧特诏近臣于科举之外荐闻天下之豪儁许以极言当世之事而考察其尤异者秩以不次之爵待以非常之用而天下之豪儁亦莫不欣喜自効愿致于其间夫开天下以不讳之门纳踈贱于至髙之选此岂非尧舜之盛徳哉而臣之不肖则独有所甚忧于此何者治道本不如是之易言也而陛下必以言求之使臣而少言之欤则略而不足听尽言之欤则可以听而未必信而天下之不知者又将强言之于是天下之言杂然并进而其上莫能择也则一切以为空言而尽废之夫以有用之学责臣等而卒不免以空言废之此非陛下之意也而其势有必然者盖自庆歴元祐以来着而为书者何其众也其于天下之治乱军旅钱糓之大计常先为之画而以意处之者何其敢决而不疑也其言之多思之深岂无一二足用于世哉而后进之士耳剽目习以为言语文字之流使之运竒于异说之余而求夸于陈言之外足以败天下之定势则夫朝廷之上于其发谋举事之际而何以为守是故今日之患不患人主之不求言也而患其求之而不及用不患天下之不敢言也而患其尽言而无所用夫上有寛博无忌之心下有慷慨尽言之意皆前世之所不及也而其効止于若此此岂可不为之深忧其故欤以臣所论士之深识逺见卓然特出有志于天地君臣之大义而务尽其精微以兴起一代帝王之业者虽以汉唐有国之长其间不过数人而已况其不少槩见而泯没于山岩木石之间者此臣所以中夜窃叹废食忘寝以为陛下幸使因方正之选万一能进于朝则其所以稽叅成败之迹而推原当世之故宜特发其大意而无至于尽言夫废置更革立命造谋而出政事于天下者天子与大臣之事也而踈逺一介之士岂得以僭言之惟夫居安者不思其危习常者不察其变见近者或忘于逺独任者或失于人计利太卑而求民太甚持法愈宻而为治愈踈至于经国之规御世之要切近而不为陋宏阔而不为迂盛衰之相因治乱之相易若此者臣皆有以发之夫朝廷之上公卿百官所以统天下而常患于不能知天下之情四海之广南北异俗贤愚异虑而常患不能通朝廷之意上下不合则祸败出于其中而不知故臣以为诚略发其大意见于余篇而又序其所以发者本末如此庶几无猖狂惊世之论豫定必然之谋以逆堕于空言之讥而失明天子设科之意陛下幸使大臣择焉
　　君徳一　臣闻人君必以其道服天下而不以名位临天下夫莫尊于君之名莫重于君之位然而不得其道以行之则生杀予夺之命皆无以服天下之心其所以为之臣者特迫于名位而不敢抗耳夫是故以天下之大常沾沾焉疑其并出以挠己而禁防维持之不给尚安能保其民而与之长守而不变哉昔之人思其所以为人君之道以授世主而使操之者其说多而详矣或以为所寳者在令令行而莫能逆故有防令亏令不从令之罚皆至于死或以为权者上之所独制而不得与臣下共之者也故杀之足以为己威生之足以为己惠而天下之事自己而出者谓之君或以为人主之所恃者法也故不任己而任法以法御天下则虽其父兄亲戚而有所不顾此三者虽非先王之所废也然而不以是先天下而后世之君奈何独甘心焉是以申商韩非之祸炽于天下而不可禁而其君之徳固已削矣夫偏説鄙论习熟于天下之耳目而近功浅利足以动人主之心于是以智笼愚以巧使拙其待天下之薄而疑先王之陋以为譬若狙猿之牧者数千百年于此矣哀哉盖世有狎猛虎者能使之忘其搏噬之毒以媚己也此岂非智巧之所能为也而况治天下者慈父母之于弱子之也又非若狎猛虎者之也智巧何为于此哉以智巧行令其令必壅以智巧用权其权必侵以智巧守法其法必壊臣窃尝悲当世之故而其义不得以尽言请泛论前世之帝王得失成败可攷之迹以见其意其逺而在唐虞三代者臣未敢及焉秦始皇汉武帝雄武之资慑服宇内意所诛戮如毙犬豕东征西伐万里廵狩役使天下以赡其欲而天下之人赫然震恐不敢自必其命若是者有以示天下之威后世之君虽外讳其失而中有羡慕之侈心焉汉之宣帝有明智之才执赏罚之柄足以独任天下鄙逺俗儒而叅之以覇道略务寛厚而齐之以法律其勤敏不懈而及于工技之细器械之微而天下之人拱手退听不敢有所自为以逆其上之意若是者有以示天下之权唐之太宗少而为将帅长而为帝王英鋭明达驾驭贤俊利在仁义则行仁义利在兵革则用兵革利在谏诤则听谏诤惟所利而行之而天下之人懽然毕力愿为之用至于毙精罢力继之以死而不悔若是者有以示天下之功是以后世之君推其求治之心欲庶几焉而未之得也夫慨然有志者不免于羡慕始皇武帝之侈而精实求治者又止于庶几宣帝太宗之事然后以其智巧而行申商韩非之说则虽有天下之威也天下之权也天下之功也抑犹未得其所以服天下之道而徒恃夫名位以临之者也且夫风俗之所系治化之厚薄享国之长短人心之向背是岂可不防意而详择也故臣以为天子之明圣诚能破壊数千百年之偏说诐论而无所入于其心虽不逺求唐虞三代之名而近亦无取于汉唐之陋则人主之实徳见于天下而天下服矣
　　君徳二　所谓人主之实徳者何也岂不以其容受掩覆大度不疑有以深结其臣民之心欤夫猜忌不信持法必行隂见天下之过而戾戾焉有疾其臣民之心使之胁息自语而不敢肆者则夫容受掩覆大度不疑旷然而与天下为一是宜可以服天下也虽然天下之治非若是而可致也名位者人主之所自有天下不得干也好治之君常恐名位之去已是故或出于令或出于法或出于权役巧任智断制刑赏以执天下之命若此者凡以为防名位之术而不知夫名位者不必防而未尝去也未尝去而防之然后天下始有不安之心不安而将去也则必反之而后可然则容受掩覆大度不疑者是亦防名位之术也未有服天下之道也古之圣人自知其身有可以服天下之道而因名位以行之何者天下之政其大者为祭祀兵刑而其小者有期防节目之要其逺而万民而近则羣臣侍御仆从之职其物为子女玉帛器用服食之事而其所分别好恶者则在于君子小人邪正所由之涂也吾之一身足以验之矣其于事天地尊宗庙也真见其肃恭诚一而不敢懈而神只祖考之来格也非貎为之敬而意其不吾享也而况于简慢废缺而不知畏也其于刑狱杀戮也真见其哀矜恻怛而不忍虽不忍而不可赦也非徒减膳彻乐以为是虚文故事而已也而况于轻怒暴诛喜深而致刻也其于天下之民也真见其可佚而不可劳可安而不可动可与而不可夺也非轻租捐赋寛释逋负以为之赐也而况于急征横敛而无极也其于羣臣百官也真见其官各有守才各有宜畀之以事而不相易也非贵其所贱亲其所踈而要之以报已也而况于姑使之充位而自用也其于听言受责也真见其过言过行之出有以害天下而幸其臣之告己也非内不乐闻而外为寛容之意以悦天下也于其言也可从则用之真见其朝不能以及夕也不徒听之而终置之也而况于拒谏塞谤而以不受教为能也其于君子小人也真见君子之可敬而小人之当逺也诚以恶佞防而好正救也不徒敬君子以为名而乐小人之自便也而况于踈君子而比小人也其于声色防畋玩好珠玉也真见其简静而无欲屏弃而不御也不待于欲之而以理禁之也而况于沉溺堕壊于其中而不知反也积之以月真见其悠乆也烦之以万机真见其能无倦也凡此者皆实徳也真意实徳充塞于人主之身而施之于天下是故其髙厚可以配天地其明察可以并日月顺隂阳之序遂万物之性裁成辅相以左右民鼓舞动荡运转阖辟则令不期而信权不制而尊法不严而必兵强国富而讨除残暴不顺之夷狄何向而不济故人主诚自知其身有可以服天下之道则偏説诐论何足以累于其心且夫忽近而务逺虚内以事外恶静而不能动喜强而实弱此人主之深患也方其长虑逺想拊髀太息而思功业之盛愤夷狄之骄横则欲鋭兵勇将鼓行四出以诛之厌风俗之頽堕则欲考核名实数见赏罚以厉之财之未丰兵之未练则欲讲求遗利肄习行伍以精之故夫人主有好治之意如此其急者必自知其所以服天下之道则众务不劳而并举矣
　　治势上　欲治天下而不见其势天下不可治已昔之论治天下者以为三代之时其君各有所尚夏之忠商之质周之文数百年而不变其后周之失弱秦之失强故忠质文之相代若循环之无穷而或者又曰弱之失在于惠也则莫若济之以威强之失在于威也则莫若反之以惠惠止于赏威止于刑故赏不至于滥而无所劝刑不至于玩而无所惧盖其意以为治天下之势无出于此矣夫一弛一张者弓也而羿之能不与焉虚而敧满而覆者器也而倕之巧不与焉故三代非忠质之尚而周秦无强弱之失治天下者姑舍是乎古之人君若尧舜禹汤文武汉之髙祖光武唐之太宗此其人皆能以一身为天下之势虽其功徳有厚薄治効有浅深而要以为天下之势在己而不在物夫在己而不在物则天下之事惟其所为而莫或制其后导水土通山泽作舟车剡兵刃立天地之道而列仁义礼乐刑罚庆赏以纪纲天下之民至于賔饯日月秩序寒暑而鸟兽草木之不能逃于运化之外此皆上世之所未有而圣人自为之者也及其后世天下之势在物而不在己故其势之至也汤汤然而莫能遏反举人君威福之柄以佐其锋至其去也坐视而不能止而国家随之以亡夫不能以一身为天下之势而用区区之刑赏以就天下之势而求安其身者臣未见其可也盖天下之势有在于外戚者矣吕霍上官非不可以监也而王氏卒以亡汉有在于权臣者矣汉之曹氏魏之司马氏至于江南之齐梁皆亲见其篡夺之祸习以其天下之与人而不恠而其甚也宦官之微匹夫之奋呼士卒之擅命而天下之势无不在焉若夫五胡之乱西晋之倾覆此其患特起于公卿子弟里巷书生防谈聚论沈湎滛佚而已而天地为之分裂者数十世呜呼势在天下而人君以其身求容焉犹豫反侧而不能以自定其或在于宦官或在于士卒而举威福之柄以尽寄之者此甚可叹也臣尝恠唐末五代之衰皆以列校之卑易置人主如反掌之易而周世宗一日临大位北威契丹南服李璟法度脩举文武并用太祖皇帝践阼十年之间不耀兵甲俘取僭伪之君若拾遗而天下为一身致太平为子孙万世之计向之衰败圯缺二百余年英武之君忠智之臣图回收取不能什一而孱王幼主俯首服从相顾愤发以至于流涕痛哭莫敢谁何者一朝翕然皆在把握之内何其速也此无他能以其身为天下之势则天下之势亦环向而从己其必然而无疑者矣且均是人也而何以相使均是好恶利欲也而何以相治智者岂不能自谋勇者岂不能自卫一人刑而天下何必畏一人赏而天下何必慕而刑赏生杀岂以吾能为之而足以制天下者虽然鸟髙飞于重云之上鱼深防于潜渊之下而皆不免有鼎俎之忧天下之人所以奔走后先维附聨络而不敢自弃者诚以势之所在也故夫势者天下之至神也合则治离则乱张则盛弛则衰续则存絶则亡臣尝考之于载籍自有天地以来其合离张弛絶续之变凡几见矣知其势而以一身为之此治天下之大原也
　　治势中　臣请言祖宗天下之势天下之势其乱也有门其亡也有涂夫髙垣厚鐍足以备盗贼于外者此众人之所为无忧也盗贼在内而与我共其垣鐍而纳外宼者此忧之所不及也天下之乱与亡有五而人主之得罪于民不与焉一曰女宠二曰宦官三曰外戚四曰权臣五曰奸臣此非特秦汉之近事为然也而三代亦莫不然是五者有一焉此其天下未遽乱也未遽亡也而天下之垣鐍已与我共之矣发以虐政致以严刑而播人主之失徳于天下然后乗之以水旱动之以甲兵则小者乱大者亡是故善治天下者不惟闭是门也又使其门陋而不足求不惟塞是涂也又使其涂微而不足行太祖太宗削平専国统一方夏真宗仁宗祈天永命乂安海宇当是时也其要在使天下无女宠无宦官无外戚无权臣无奸臣随其萌蘖寻即除治而又蹙狭其门颠错其涂使其至者蹊隧絶灭四顾而问不得其所求俛首而去之宫中之裁决大臣之平章近臣之献纳小臣之议论无不咸出于此操天下之垣鐍以与天下共守之而无所害是故以言其井地牧民税赋均一则不如周羣臣材智赴功遵力则不如汉蓄积富厚国用沛然则不如隋拓地沙漠冠带夷蛮则不如唐然而天下之势周宻而无间附固而无隙不忽治而乍乱几亡而仅存可以传之后世垂之无极则逺过于前代夫学者之言治也其逺而在尧舜则常苦于迂阔而不信其近而在汉唐而可信也则又以其不能乆安长治而不足称然则祖宗之天下亦可谓盛治而无以加矣而中国之所患者辽人也夏人也夏小而悍辽大而骄大而骄者或泛遣命使传道言语以示其嫚侮之意则天下恐然如有百万之师申严警备旁及岭海为之益金币厚书辞水陆之产百物毕致以中其欲小者或狂僭自大窃扰邉鄙则大师贵将相次陷没配民为兵多至百万分遣大臣经略中外朝野聚议谋画屡请而卒之天下困弊一方空虚曽不足以奏一战之防然而朝廷之上羁縻慰抚不失其欢而天下之士相与慷慨愤激然长虑以为不可以乆也故其大言者则欲脩改法度振起弊事使天下富强将士用命然后鞭笞而臣服之小言者则欲絶赂以鬬之反间以乱之屡出以扰之委西北之地使之人自为守以持之而其所谓见逺察微之论者则皆以为异日天下之大祸存亡之所由分必出于二敌而不可救嗟乎处至足已安之势而有慊然未厌之心深思极智以为国家忧未然之外其意诚若此矣而况于二敌之必然欤虽然法始变于熈寜成于元丰虽中沮于元祐而卒行于绍述之后凡祖宗之旧废革无余则其大言者既尽行之矣前取兰防后取鄯善招拊族帐以剪西人之手足则其小者又略试之矣二敌卒无患也而天祚昏虐反足以自亡其国而已尚何足以为天下之忧哉则见逺察微之论习于目前而终不之验欤且夫当中国安富契丹抗衡之际天下岂复知有女真也哉彼其﨑岖种落人卒不当一校而岂有窥窬二大国之意于数百年之前者乎盖所以致靖康之变者昔之五患有其四焉耳由此言之天下之势在内而不在外也故其上莫若使势在己而不在物其次莫若使势在内而不在外忘内忧外以起内乱其为计也末矣
　　治势下　臣请言今天下之势昔者天下无事忘战乆矣女真起东北小国一日弃荐章挟劲骑直越燕赵躐齐鲁遂至勾吴以观南海中有大河江流孟门太行之险而不能为之限所过城邑无不开门迎劳行留自恣莫敢袭逐而奔走之民所在聚为羣盗以自相摽抄而已天子方亲御征伐之事博采谋议而羣臣从官亦皆戎服肄习撃刺之术以拒胡又十有余年而天下始益习兵革有轻死犯难敢战喜敌之气诚使因而用之暂失之地不难得也于是天子厌武亟诏罢兵修立文事于伤残废缺之时置学官饮乡射定经界建賔馆懐徕逺人以文太平既而连嵗屡丰州县充实西北之避地者即其所至着籍为民而淮楚彻亭檄之警商贾徃来道路无禁然后天下始复帖息以室家妻子为意邈然忘其南北之事父兄门户之耻矣夫习危者其动易习安者其变难不然则绍兴之末戎王以残虐失众尝举倾国之力声摇江汉既而不战自毙狼顾北还无复行伍而清郓亳宋之间豪杰响应执杀其吏处处屯结或号三十万众以请命于王师此岂非其可以按劒抵掌经营河洛上以厉莭义下以报雠耻千载之一时者哉然而天下之意终以不振窃议转语惟恐好使之不复通则习安难变乃其势之必然欤臣观今天下之士惟其嗜利无行者乃或叩阍投匦妄论形势更易风云之阵防释孙吴之言请对便殿条画邉要指心誓日以功名自诡及其宠异逾等尊用过望乃始徐托罪咎引身而去其大略如此而忠厚难进明见利害之人则皆深念根本之重以为不可輙发顾今天下之势其于长淮以南上下乂安法令明具而徳泽所被民心不摇无以异于祖宗之势然其于并兼进取则固已难矣陛下英武神断廓清宇内如其责成将率使各尽力执大义以诛强雠则天下可以拱揖而定也而乃使之分治刑狱刺举官吏或脱弁释楯而为儒臣叅用牧守列布内地而士之纎弱无勇者乃反教以弓矢合射于庭而其偃蹇于州县者亦或许之自荐而优以右职何哉岂非欲以变今之势而后用之欤臣之不肖盖尝筹之以为使今之天下自安而忘战则不可使之自危而求战尽变而能战又大不可也何也盖世有陈设珍器调谐丝竹而饮酒歌舞以为乐者而其外且有焚溺之患卒然之忧焉则其主人何以待之欤将使其客尽废其歌舞饮酒而褰裳濡足以救之欤则其势不可以尽能而徒伤其乐且其徃救也则其乐必不竟而奴婢之无頼者顾从而窃之矣然则亦付之其人而已使其外不失为捍患而内无以伤吾乐患去功成而饮酒歌舞者不知焉斯天下以为贤且智矣夫何以异此强其所未能废其所已能其要在于天下之皆能也皆能而臣窃忧其患之有不可胜讳者矣昔者秦人之患在于不能兼六国也是以日夜激厉其民使之功赏相长五甲首而肄五家当此之时秦人五尺童子皆有疾视山东之意由今计之六国未兼天下未一非秦人之所当患而长有其秦以及于天下者此秦人之所当讲也若夫成王之于周太宗之于唐则不然剪商奄平淮夷驱逐虎豹犀象未尝寜息取突厥灭髙昌吐谷浑东西征讨用兵不废而其朝廷之内郡国之外制礼作乐鸣玉曵组诵其诗读其书而考其文义之彬彬焉是故享成功之利而不受其害然则天下之势固不可使之尽变也
　　国本上　国本者民欤重民力欤厚民生欤惜民财欤本于民而从为国欤昔之言国本者盖若是矣臣之所谓本则有异焉臣之所谓本者本其所以为国之意而未及于民臣非以民为不足恃也以为古之人君非不知爱民而不能爱民者意有所失于内则政有所害于外也夫国于天地必有与立亦必有与亡孟子曰三代之得天下也以仁其失天下也以不仁国之所以废兴存亡者亦然且其昔何为而仁今何为而不仁使其后世之所以守天下者皆如其始之所以得天下则何为而失之呜呼是岂不可以深思而极论乎夫植木于地者其华叶充荣者末也其根据盘亘者本也此众人之所知耳夫根据盘互不徒本也自其封殖培养之始必得其所以生之意而后天地之气能生之一日失其意则夫根据盘互者拜然颠蹶焦然枯槁而已矣地安能受之哉臣尝论周人之得天下比三代最为长乆此非数也后弃在唐虞之时已为稷官传十四五世而未尝有失其所以得国之意者然后文武受天眷命而天下之诸侯挈商而归周至于成康之后则渐已失之独一宣王脩旧起废能复求文武之意遂称中兴及其后世东迁而惠襄灵景之君甘召单刘之臣所以施于天下者悖谬而非先王之意至于益衰而自分为东西则其宪章文物莫有识者而块然独守其鼎然后其祖宗之意尽失而不继以至于亡然则其所以不仁者不能如祖宗之仁而已若夫汉之髙祖唐之太宗起于细微单人挺劒特起臂指天下而四海之雄无不束手受事相与于草创之中拜伏俛仰而为之臣建置宗庙而立其典法以垂后世此虽不足以望周人积累之盛然而要其所以得之者必有合天之心顺民之心而非偶然而自得之也故其后世若武帝明皇失其意则乱光武宪宗复得其意则兴而元成穆敬沈溺宴安莫知其祖宗之所以致此者何也徒凭藉而有之则其业遂以衰败而亡故臣以谓继世而有天下其中才者固能守祖宗之意其贤圣者则増益祖宗之意其好谋而寡徳者徒以变乱祖宗之意而昏童不肖者则又不知祖宗之意故其为兴亡治乱皆可考而无疑噫有志之君长睨逺览欲以跨越前代而不能深知祖宗所以得天下之意施于今者忘其昔谋其新者非其旧动摇侵伐其为国之本而使之削薄而不悟此岂非其故臣遗老莫有以告之者欤其告而不之信欤春秋之时晋魏舒韩不信合诸侯以城成周而宋仲几不受功指践土之盟以为据当是时韩简子与其佐士弥牟皆不能知也曰晋之从政者新子姑受功归吾视诸故府仲几不肯曰纵子忘之山川鬼神其忘诸乎弥牟反怒其诬已而执辱之呜呼践土之盟晋文公之所以主诸侯也诸侯犹记其旧而晋之从政大夫曽莫识焉则其后世之失覇不亦宜乎恭惟宋有天下肇立基本不以智力为治不以兵甲为彊不以险要为固功徳茂盛源流深逺圣人继作因时制事微有变更而其为国之大意常増益而不废天下之人受其隂利厚泽不知其所从来况于臣之浅陋何足究述谨择其意之尤大与国家相为终始者二事事为一篇具防其説以献窃以天子之明圣诚已知之而犹言之则爱君之忠不为烦未察而先言之则告君之义不为过而臣之区区毕于此矣
　　国本中　其一曰礼臣臣闻刑法所以待天下之有罪虽至亲隆贵不得輙私而虽至亲隆贵不能无罪则刑法不得不用然臣以为人主能使其臣无犯君之法不当以刑法御其臣夫人主之所与共守其国家者自宰相以下至于一命之士皆必得天下之贤材而用之其不能无犯法者不得居也当舜之时既放弃共鲧驩兠之徒其所与为臣工岳牧者皆忠肃和惠明允笃诚之士故其治化之成至于匹夫小民犹无犯法者而况其官师乎其后周文武最能得天下之贤材而用之遇以信厚而折旋之以礼乐故其诗曰济济辟王左右奉璋奉璋峩峩髦士攸宜夫聚贤材于朝而分之以百官之事被服有云龙藻火之章驾乗有和銮旗旄之莭以至奉牲币执豆笾荐告宗庙祀天神其盛若此而桎梧废放黥劓杀戮之人安得叅于其间扬雄有言曰周之士也贵夫士贵而后官贵官贵而后国贵国贵而后主尊然则周文武之所以贵其士礼其臣者能使之无犯法而未尝以刑法御之者也取不能无犯法之人而材诸位则不免于以法御之有以刑法御其臣之心则方其唯诺殿上委任尊宠若将有腹心股肱之寄者俄而桎梏废放黥劓杀戮无所寛贷而其臣亦不能自必也故轻为奸而多犯法呜呼此非国家之利也汉髙祖尝裂数千里地使大功臣十数人得南面而称王既而擒灭葅醢至于宗族无有遗其臣遂以禽兽自比故后世子孙习见前事不难于髙爵重位以宠秩不肖之人而亦轻于以鈇钺刀锯加其身唐太宗尝喜张蕴古所上大寳箴以为爱己一旦以治狱疑似遽命斩之谓卢祖尚文武忠义使督交趾祖尚再三辞行亦诛死于朝堂而不以为恠其臣如王珪魏徴号为面折庭争亦莫有以为非者然则当时以刑法御其下而快喜怒于杀戮虽髙祖太宗之明不能免也噫以刑法御其下将以防奸臣而岂有意于轻杀人也哉自今效之其奸臣未必得罪而连颈就戮前后相望者皆善人君子也夫不能以礼化奸臣之心而以刑滥忠臣之罚国家将何便焉适所以借奸臣而为之资耳盖舜文王之意迄周衰而亡歴秦汉隋唐而不复兴至于艺祖太宗而后尽去前世帝王苛刻猜忍之意一以寛大诚信进退礼节遇其臣下受禅之始因其故相委任若六年而后罢太宗召拜近臣尝命择良日曰朕欲其保终吉也卢多逊事发当时以为所坐大逆法既具矣以其尝典国事止命窜流盖汉之三公无以善去位者不自杀则受诛其轻甚者犹以丑辞防之而自真宗仁宗以来执政大臣之将去也必使之连防自乞若将不得已而后从者又为之迁官加赐而付以重地前世之臣以谏诤忤防而死者皆是也祖宗不惟不怒又迁擢之以至于公卿神宗尝疑其臣之罢惰而不任职者当汰而不忍始益宫观之员廪之以粟而不责以事后遂为定法其后章惇弄权尝欲兴刘挚之狱以杀党人而哲宗不从蔡京当国又欲杀天下士而徽宗不听绍兴初误听宰相诛谏官二人寻复自悔下诏责躬以谢天下故虽权臣用事二十年间予夺惟意而无杀士大夫之祸夫进人以礼退人以义而不以刑法御其臣者无过于祖宗之世而不使奸臣妄杀一士者亦无过于祖宗之世盖秦汉之风息灭不继而舜文王之意复兴天下之臣至有怯懦过当举手畏法者矣未有强复不逊傲法以自便者也若其逆乱反侧起于父兄子弟之间者盖不复有矣夫不以刑法御臣下而与臣下共守法此岂非祖宗为国之本意而舜文王之俗然欤
　　国本下　其二曰恤刑臣惟歴代用刑各有轻重不能尽举然大要其君贤而所任者仁人也则用刑常轻其君不贤而所任者非仁人也则用刑常重非惟用刑为然也而歴代之议刑者亦莫不然盖其人君子也则议刑常轻其人小人也则议刑常重故观其所用可以知其国观其所议可以知其人然而未也盖其君贤君也而用刑不免于过重其人君子也而议刑亦不免于过重以为重刑所以致治非重刑而天下不可治者是可叹也天下苦秦之刑重而欲轻之乆矣然而随其时之轻重而终于不能轻一代之刑夫后世有天下之长者莫若汉与唐其能求所以轻刑之意者亦莫若汉与唐而卒之能轻一代之刑者莫若吾宋也汉唐之时虽号治世犹多造大狱根连株送或数千里防逮乆者积数嵗而不觧公卿以下重足待命其论囚报重一郡之内一日有杀至数百人凡此者今天下之所未尝有也五代暴乱承用重刑盗一钱以上輙坐死而茶盐酤升合铢两之犯至无生出者犴狱所用尤残酷无法不啻若桀纣祖宗之世或渐轻之或尽除之而参刑具五刑相收连坐之刑皆汉唐之所常用者此亦今天下之所未尝见闻也夫以前世用刑之重而民亦无畏刑之心滋长其悍虐视性命生死如旦暮或白昼挺刄杀人于市或报仇行侠而天下大姓奸豪皆持生杀人之权杀人未必死伤人未必刑而弱子幼弟有窃息而不敢言者少年亡赖篡人于狱官寺之外商旅至不敢行若此今皆民之所无也夫天下之俗燕赵强果呉楚轻鬬蜀人多怨至于激其所耻动其所愤皆有不畏死之心惟至仁可以柔之虽其自弃于盗贼者亦非重法之所能治此今日之所以用刑独轻于前世而民之自爱而畏法亦逺过于前世也虽然今世之用刑比汉唐为轻比三代则为重而后世之所以制刑者则虽三代不能及也夫山泽之产三代虽不以与民而亦未尝禁民以自利均田轻税而民无为生之苦惟其狼戾不逊以身犯法者乃得而刑诛之要之今世之民自得罪者其实无几而坐盐茶酤及它比巧法田役税赋之不齐以陷于罪者十分之居其六七矣故曰比三代之刑为重三代之肉刑也其刑虽省而一或行之则其肢体残壊至于终身亦已甚矣文王周公盖相承而不能变而论者则以为后世之刑不及上世之肉刑也岂不痛哉呜呼后世之制刑仁于三代今既行之矣今世之用刑重于三代顾未能轻也则恤之而已矣然则祖宗之恤刑可谓至矣以恤刑之仁行制刑之仁轻于汉唐而庶几于三代深者无公名平者无后患重失入之坐厚雪寃之赏是故无智力之治无兵甲之强无险要之固徳泽虽未大利于天下而民不携贰天下安寜室家相保未尝有匹夫横行之变下人谋上之奸者能隆礼以御其臣而恤刑以爱其民故此二者国家之大本无穷之祚不可变之俗也故臣之不肖以为诚使天下之贤君不免有重刑之心而天下之君子不免有重议刑之心者其祸最大其忧最甚此不可以不极虑而深言也呜呼有自来矣求一切之治而不知天下之情怒一人之罪而有并嫉天下之意用一朝之决贻无穷之患而不察也岂不过哉夫二百余年之国本在是天下安之也乆矣培之使益坚养之使不伤夫谁得而动之不顾而变其安危之端必自是始虽贾谊陆贽复生为今日计未有以易此也
　　民事上　古者民与君为一后世民与君为二古者君既养民又教民然后治民而其力常有余后世不养不教专治民而其力犹不足古者民以不足病其官后世官以不足病其民凡后世之治无不与古异故论古者事逺而不可行因今者冐行而不可安嗟乎其孰能任是乎夫太息而言古义于今必不能改将安所用徒以为笑于执事者而已虽然不可不知也夫善论古者必始于田制徒田制而已何足言也古之为民无不出于君者岂直授之田而已哉其室庐器用食物百工之须虽非必其君交手以付之然既已为之设官置吏以教之通其有无补其不足其耕耘敛藏播艺之术必使之观隂阳习四时而山泽之所有皆开示而劝求之其牛马六畜家之所藏必知其数其婚姻祠祀疾痛死丧必知其急其官自下士至于三公位之登降必因其民之众寡其意以谓民皆不自能也故其治之之详如此虽然其役民之多用民之繁取其税赋以供上之用度而春秋蜡社以礼防民乡射读法比之于闾胥用之于军旅役之于府史胥徒宫室道路之事凡此有后世之所无者其要以为养之者备则其役之不得不多治之者详则其用之不得不烦君民上下皆出于一本而已后世养之者不备治之者不详使民自能而不知恤其所以设官置吏贵贱相承皆因民之自能者遂从而取之或有天患民病尝一减租税内出粟以示赈赡之意则以为施大恩徳于天下君臣相顾动色称贺书之史官以为盛美其君民上下判然出于二本反若外为之以临其民者故比闾族党聮防考察之法一切尽废以其不足者病民以其不养不教者治民毅然为之而无所愧而民亦习于自能而无求于其上而徒以为上之治我也故俛然受之而不敢辞其乖戾反忤而治道卒无一成之効者不特一世为然也虽然自汉至唐犹有授田之制则其君犹有以属民也犹有受役之法则其民犹有以事君也盖至于今授田之制亡矣民自以私相卖易而官反为之司契劵而取其直而民又有于法不得占田者谓之户絶而没官其出以与民者谓之官自卖田其价与私买等或反贵之然而民乐私自买而不乐与官市以为官所以取之者众而无名也是官无以属民也受役之法壊而官以佣钱自募浮浪不事事之人官民之急不相知也其有求请而相闗通者既视若敌国大抵今世之民分而为三齐民一也军旅二也役人三也而齐民之间又相分异不知其几是其民无以事君也君无以属民民无以事君然则立州县有官吏相事相使相君相长不异于古者徒有君民之势尔世之俗吏见近忘逺将因今之故巧立名字并縁侵取求民无已变生养之仁为渔食之政上下相安不以为非呜呼为古之民独何幸而今使之至此也臣毎见今之吏所谓劝农者未尝不窃叹也夫官有田而民不知种有地而民不知辟故使吏劝之今其有者厚价以卖之无者半租以庸之是容有惰防者也故有求农而不得无得地而不农也官无遗地民无遗力而以二月长吏集僚属至近郊召父老而饮食之为之文以告之既告而去之若此者何也若其州县荒阔良田沃土不耕不殖者朝廷当为之立法以来农民而使之从事焉耳岂为区区之文告哉为民田者无所用劝为官田者徒劝而不从君民二本古今异治而曰我无求为唐虞三代噫唐虞三代其果不足为矣
　　民事中　为国之要在于得民民多则田垦而税增役众而兵强田垦税增役众兵强则所为而必从所欲而必遂是故昔者战国相倾莫急于致民商鞅所以壊井田开阡陌者诱三晋愿耕之民以实秦地汉末天下殚残而三国争利孙权捜取山越之众以为民至于帆海絶徼俘执岛居之夷而用之诸葛亮行师号为秉义不妄虏获亦防陇上家属以还汉中盖蜀之亡也为户二十四万呉之亡也为户五十余万而魏不能百万而已举天下之大不当全汉数郡之众然则因民之众寡为国之强弱自古而然矣今天下之州县直以见入职贡者言之除已募而为兵者数百十万人其去而为浮屠老子及为役而未受度者又数十万人若此皆不论也而户口昌炽生齿繁衍几及全盛之世其众强富大之形宜无敌于天下然而偏聚而不均势属而不亲是故无垦田之利无增税之入役不众兵不强反有贫弱之实见于外民虽多而不知所以用之直听其自生自死而已而州县又有因其丁中而裁取其绢价者此其意岂以为民不当生于王之土地而征之者欤夫前世之致民甚难待其众多而用之有终不得者今也欲有内外之事因众多已成之民率以北向夫孰敢争者而论者曽莫以为意此不知其本之甚者也以臣计之有民必使之辟地辟地则增税故其居则可以为役出则可以为兵而今也不然使之穷苦憔悴无地以自业其驽钝不才者且为浮客为佣力其懐利强力者则为商贾为窃盗茍得旦暮之食而不能为家丰年乐市无贵粜而民常患夫斗升之求无所从给大抵得以税与役自通于官者不能三之一有田者不自垦而能垦者非其田此其所以虽蕃炽昌衍而其上不得而用之者也呜呼亦其势之有不得不然者矣夫呉越之地自钱氏时独不被兵又以四十年都邑之盛四方流徙尽集于千里之内而衣冠贵人不知其几族故以十五州之众当今天下之半计其地不足以居其半而米粟布帛之直三倍于旧鸡豚菜茹樵薪之鬻五倍于旧田宅之价十倍于旧其便利上腴争取而不置者数十百倍于旧盖秦制万户为县而宋齐之间山隂最大而难治然犹不过三万今两浙之下县以三万户率者不数也夫举天下之民未得其所犹不足为意而此一路之生聚近在畿甸之间者十年之后将何以救之乎夫迹其民多而地不足若此则其穷而无告者其上岂宜有不察者乎田无所垦而税不得增徒相聚博取攘窃以为衣食使其俗贪诈淫靡而无信义忠厚之行则将尽弃而鱼肉之乎噫此不可不虑也汉之末年荆楚甚盛不惟民户繁实地着充满而材智勇力之士森然出于其中孙刘资之以争天下及其更唐五代不复振起今皆为下州小县乃无一士生其间者而闽浙之盛自唐而始乃独为东南之望然则亦古所未有也极其盛而将坐待其衰此岂智者之为乎且其土地之广者伏藏狐兔平野而居虎狼荒墟林莽数千里无聚落奸人亡命之所窟宅其地气蒸鬰而不遂而其狭者凿山捍海摘抉遗利地之生育有限而民之锄耨无穷至于动伤隂阳侵败五行使其地力竭而不应天气尤而不属肩摩袂错愁居戚处不自聊赖则臣恐二者之皆病也夫分闽浙以实荆楚去狭而就广田益垦而税益增其出可以为兵其居可以为役财不理而自富此当今之急务也而论者则又将曰虑其因徙而生变夫岂有不变之术而未之思乎抑听其自变者乎
　　民事下　今之言爱民者臣知其説矣俗吏见近事儒者好逺谋故小者欲抑夺兼并之家以寛细民而大者则欲复古井田之制使其民悉得其利夫抑兼并之术吏之彊敏有必行之于州县者矣而井田之制百年之间士方且相与按图而画之转以相授而自嫌其迂未敢有以告于上者虽告亦莫之听也夫二说者其为论虽可通而皆非有益于当世为治之道终不在此且不得天下之田尽在官则不可以为井而臣以为虽不得天下之田尽在官文武周公复出而治天下亦不必为井何者其为法细烦宻非今天下之所能为昔者自黄帝至于成周天子所自治者皆是一国之地是以尺寸歩畆可歴见于乡遂之中而置官师役民夫正疆界治沟洫终辛苦以井田为事而诸侯亦各自治其国百世不移故井田之法可颁于天下然江汉以南潍淄以东其不能为者不强使也今天下为一国虽有郡县吏皆緫于上率二三一代其间大吏有不能一半而代去者是将使谁为之乎就使为之非少假十数不能定也此十数之内天下将不暇耕乎井田之制虽先废于商鞅而后诸侯亡封建絶井田虽在亦不能独存矣故井田封建相待而行者也夫畎遂沟洫环田而为之间田而防之要以为人力备尽望之而可观而得粟之多寡则无异于后世且大陂长堰因山为源钟固流潦视时决之法简而易周力少而用博使后世之治无愧于三代则为田之利使民自养于中亦独何异于古故后世之所以为不如三代者罪在于不能使天下无贫民而不在乎田之必为井不为井也夫已逺者不追已废者难因今故堰遗陂在百年之外潴防众流即之然弥漫千顷者如其湮淤絶灭尚不可求而况井田逺在数千之上今其阡陌连亘聚迁改盖欲求商鞅之所变且不可得矣孔孟生衰周之时井田虽不治而其大约具在故勤勤以经界为意叹息先王之良法废慢于暴君污吏之手后之儒者乃欲以其耳目所不闻不见之遗言顾从而効之亦咨嗟叹惜以为不可废岂不难乎井田既然矣今俗吏欲抑兼并破富人以扶贫弱者意则善矣此可随时施之于其所治耳非上之所恃以为治也夫州县狱讼繁多终日之力不能胜大半为富人役耳是以吏不胜忿常欲起而诛之县官不幸而失养民之权转归于富人其积非一世也小民之无田者假田于富人得田而无以为耕借资于富人时有急求于富人其甚者庸作奴婢归于富人防手末作俳优伎艺传食于富人而又上当官输杂出无数吏常有非时之责无以应上命常取具于富人然则富人者州县之本上下之赖也富人为天子养小民又供上用虽厚取赢以自封殖计其勤劳亦略相当矣廼其豪暴过甚兼取无已者吏当教戒之不可教戒随事而治之使之自改则止矣不宜豫置嫉恶于其心茍欲以立威取名也夫人主既未能自养小民而吏先以破壊富人为事徒使其客主相怨有不安之心此非善为治者也故臣以为儒者复井田之学可罢而俗吏抑兼并富人之意可损因时施智观世立法诚使制度定于上十年之后无甚富甚贫之民兼并不抑而自已使天下速得生养之利此天子与其羣臣当汲汲为之不然古井田终不可行今之制度又不复立虚谈相上下乖忤俗吏以卑为实儒者以髙为名天下何从而治哉
　　理财上　夫理财与聚敛异今之言理财者聚敛而已矣非独今之言理财者也自周衰而其义失以为取诸民而供上用故谓之理财而其善者则取之巧而民不知上有余而下不困斯其为理财而已矣故君子避理财之名而小人执理财之权夫君子不知其义而徒有仁义之意以为理之者必取之也是故避弗为小人无仁义之意而有聚敛之资虽非有益于己而务以多取为悦是故当之而不辞执之而弗置而其上亦以君子为不能也故举天下之大计属之小人虽明知其负天下之不义而莫之卹以为是固当然而不疑也呜呼使君子避理财之名小人执理财之权而上之任用亦出于小人而无愧民之受病国之受谤何时而已夫聚天下之人则不可以无衣食之具衣食之具或此有而彼亡或彼多而此寡或不求则伏而不见或无节则散而莫收或消削而浸微或少竭而不继或其源虽在而浚导之无法则其流壅遏而不行是故以天下之财与天下共理之者大禹周公是也古之人未有不善理财而为圣君贤臣者也若是者其上之用度固已沛然满足而不匮矣后世之论则以为小人善理财而圣贤不为利也圣贤诚不为利也上下不给而圣贤不知所以通之徒曰我不为利也此其所以使小人为之而无疑欤熈寜之大臣慕周公之理财为市易之司以夺商贾之赢分天下以债而取其什二之息曰此周公泉府之法也天下之为君子者又从而争之曰此非周公之法也周公不为利也其人又从而解之曰此真周公之法也圣人之意六经之书而后世不足以知之以此嗤笑其辨者然而其法行而天下终以大弊故今之君子真以为圣贤不理财言理财者必小人而后可矣夫泉府之法敛市之不售货之滞于民用者以其贾卖之其赊者祭祀丧纪皆有数而以国服为之息若此者真周公所为也何者当是时天下号为齐民未有特富者也开阖敛散轻重之权一出于上均之田而使之耕筑之室而使之居衣食之具无不毕与然而祭祀丧纪犹有所不足而取于常数之外若是者周公不与则谁与之将无以充其用而遂与之也则民一切仰上而其费无名故賖而贷之使以日数偿而以其所服者为息且其市之售货之滞于民用者民不足于此而上不敛之则为不仁然则二者之法非周公谁为之盖三代固行之矣今天下之民不齐乆矣开阖敛散轻重之权不一出于上而富人大贾分而有之不知其几千百年也而遽夺之可乎夺之可也嫉其自利而欲为国利可乎呜呼居今之世周公固不行是法矣夫学周公之法于数千之后世异时殊不可行而行之者固不足以理财也谓周公不为是法而以圣贤之道不出于理财者是足为深知周公乎且使周公为之固不以自利虽百取而不害而况其尽与之乎然则柰何君子避理财之名茍欲以不言利为义坐视小人为之亦以为当然而无恠也徒从其后频蹙而议之厉色而争之耳然则仁者固如是耶今天下之财亦可得而略计矣黄帝尧舜以来财之在天下今其不知取者几也秦汉之后创取于民后世日以增益今其弃而不求者几也天下之遗利天下之所不知不得而用之者几也抑犹有上之所未敛者乎抑巳尽敛而不可复加欤然则有民而后有君有天下而后有国有君有国而后有君与国之用非民之不以与其上也而不足者何説今之理财者自理之欤为天下之理欤父有十子阖其大门日取其子而不计其后将以富其父欤抑爱其子者必使之与其父欤抑孝其亲者固将尽困其子欤抑其父固共其子之财者欤然则今之开阖敛散轻重之权有余不足之数可以一辞而决矣奈何以聚为理财而其上至于使小人君子以为不当理财而听其絶而不继若是者何以为君子哉
　　理财中　天下以钱为患二十年矣百物皆所以为货而钱并制其权钱有轻重大小又自以相制而资其所不及盖三钱并行则相制之术尽矣而犹不足至于造楮以权之凡今之所谓钱者反听命于楮楮行而钱益少此今之同患而不能救者也夫率意而戏造猥以补一时之缺而遂贻后日之忧大都市肆四方所集不复有金钱之用尽以楮相贸易担囊而趋胜一夫之力輙为钱数百万行旅之至于都者皆轻出他货以售楮天下隂相折阅不可胜计故凡今之弊岂惟使钱益少而他货亦并乏矣设法以消天下之利孰甚于此兴利之臣茍欲必行知摸刻之易而不知其为尽钱之难十年之后四方之钱亦藏而不用矣将交执空劵皇皇焉而无从得此岂非天下之大忧乎夫见其有而因谓之有见其无而因谓之无者此常人之识尔所贵于智者推其有无之所自来不反手而可以除其患且今之所谓钱乏者岂诚乏耶上无以为用邪下无以为市耶是不然也天下之所以竭诚而献者有二议有防钱之禁有羡钱之术夫南出于夷北出于敌中又自毁于器用盗铸者虽殽杂而能增之为器者日损之而莫知也此其禁患于不宻也是诚可宻也若夫羡钱之术则鼓铸而已矣虽然尽鼓铸所得何足以羡天下之钱且天地之产东南之铜或暂息而未复虽有咸阳孔仅之巧何以致之噫不知夫造楮之弊驱天下之钱内积于府库外藏于富室而欲以禁钱鼓铸益之耶且钱之所以上下尊之其权尽重于百物者为其能通百物之用也积而不发则无异于一物铜性融溢月铄化此其朘天下之寳亦已多矣夫徒知钱之不可以不积而不知其障固而不流徒知积之不可以不多而不知其已聚者之不散役楮于外以代其劳而天下有坐镇莫移之钱此岂智者之所为哉岂其思虑之有未及哉故臣以谓推其有无之所自来不反手而可以除其患者也虽然壅天下之钱非上下之所欲也用楮之势至于此也赍行者有千倍之轻兑鬻者有什一之获则楮在而钱亡楮尊而钱贱者固其势也贵莫如珠金贱莫如泥沙至钱而平矣先王之用币也钱居其一而后世之用钱也它币至于皆废诚以为轻重之适也故夫天下之货未有可轻于钱者也一朝而轻千倍曽不为后日之计者何也此臣之所谓弊极而当反者也天下之事本无竒画为竒画者小人之自便以干其君者也不可听也虽然臣又有疑焉计今日之钱自上而下者有兵之料有吏之俸自下而上者州县倚盐酒杂货之入而民之卖易以输送者大抵皆金钱也故虽设虚劵以隂纳天下之钱而犹未至于尽藏而不用方今之事比于前世则钱既已多矣而犹患其少者何也古之盛世钱未尝不贵而物未尝不贱汉宣帝时糓至石五钱所以立常平之法唐太宗新去隋乱而至富强米斗十钱以上为率何者治安则物蕃物蕃则民不求而皆足是故钱无所用徃者东南为稻米之区石之中价财三四百耳常出以供京师而资其钱今其中价既十倍之矣不幸有水旱不可预计惟极南之交广与素旷之荆襄米斗乃或止百钱为率耳然大要天下百物皆贵而钱贱匏果蓏鱼鳖牛彘凡山泽之所产无不尽取非其有不足也而何以至此且以汉唐之赋禄较之于吾宋其用钱之增为若干以承平之赋禄较之于今日其用钱之增又若干东南之赋贡较承平之所入者其钱之增又若干昔何为而有余今何为而不足然则今日之患钱多而物少钱贱而物贵也明矣天下惟中民之家衣食或不待钱而粗具何者其农力之所得者足以取也而天下之不为中民者十六是故常割中民以奉之故钱货纷纷于市而物不能多出于地夫持空钱以制物犹不可而况于持空劵以制钱乎然则天子与大臣当忧其本而已矣
　　理财下　使天下疑已不可以为天下临财则疑其取见患则疑其避势相轧权相倾之际则疑其谋若此者虽匹夫不能自立于乡党天下之人其所以力为忠信亷洁之行者未必其心安之以为当然盖将以求免乎天下之疑也故虽矫亢过情舍利就害而不敢惮焉一节之疑足以伤其终身之信此固人情之所甚惧也噫蛇未必噬也而人疑其螫虎未必搏也而人疑其暴有麟凤之徳而后见之者无疑心虽然麟与凤不常出于天下而天下亦安得而不疑古之圣人所为大过乎人者理天下之财而天下不疑其利擅天下之有而天下不疑其贪政令之行天下虽未必能知其意而终不疑其害已故圣人之于天下无不可为者以其所以信服天下者明也后世之君用民之财未必如三代之多役民之力未必如三代之烦常为安静之令数出寛大之言而天下终疑之而不置不亦悲夫今国家之患法度未立号令未信财用未足欲有所为而不能遂若此者不足为大忧也而其忧则在乎未能免天下之疑何者天子仁孝恭俭服御简约宫中之费可悉布于海内而无毫发之私此亦足以明其无所取于天下矣一方水旱忧见顔色或特出使人申命长吏通财移粟惟恐在后奏防蠲除不问缗石来輙报可此亦足以明其深自结于天下矣而天下终不能无疑于其间某欠某负诏书已释放矣民犹未信也曰此后岂不将复征之也开坐画一条件无数谓之寛恤至深切矣民犹未信也曰此其文书未尝不具也或特建一官或创立一司其事未见也而民已逆疑之曰此必将以兴某利也下自一县令而上至掌国计之近臣未必皆有取民之意也未必不与民也而民又皆疑之曰此其挟国之重以病已也天子以大义安天下非为茍且而已矣将用以灭敌而复北方也今也不出门阈之近而天下皆以利疑之矣是犹可与有为邪夫当天下之皆疑此不可以力胜而辨解也宜退而考其原今天下有百万之兵不耕不战而仰食于官北有强大之敌以未复之仇而取吾重赂官吏之数日益而不损而贵臣之员多不省事而坐食厚禄夫明示天下以无所用财之门而后天下无疑心若是者其无所用耶然则虽上不能不自疑其为利也天下独敢不疑其利之耶呜呼数世之富人食指众矣用财侈矣而田畴不愈于旧使之能慨然一旦自贬损而还其初乎是独何忧虽然盖未有能之者也于是卖田畴鬻寳器以充之使不至于大贫竭尽索然无聊而不止今天下欲为大贫竭尽索然无聊之术耶又岂特上下相疑而已也天下之人私相与言者必曰今之官不可为也伯夷之防必改为跖蹻之横尾生之信必习为狙公之欺而非跖蹻非狙公则其事不可以济然而不敢以其情告于上其告于上者姑曰陛下至仁法令明备羣臣奉行不谨而因以诛求于其中故朝廷虽惇重信而使民不能无疑耳上岂将以为然耶臣敢言其情今天下之财用责于户部户部急诸道每道各急其州州又自急其县而县莫不皆急其民天下之交相为急也事势使然岂其尽乐为桑羊杨可之所为耶使天下之用诚有常数而户部以天下之税当之而有余则户部必不以困诸道每道必不以困其州而州若县独何以自困其民耶使其真桑羊之流固且不暇而况其不为羊者耶所畏者上每以所不足责其臣使羣臣以不足而后见其财然则若是者固教天下之为羊者也昔刘晏当肃代衰乱之际天下多事故谓晏能以不足为有余此出于不幸耳以今较之犹为平世而奈何以不足责其臣而谓羣臣以不足而后见其财欤岂不为有事者地欤天下方议更为贡赋之籍钩考其防而悉书之使一缕以上上无不知其所自出而州县不敢强取于民噫今州县号为难治一缕以上既在籍矣而州县之用于何取之若此者天下愈疑矣




　　歴代名臣奏议卷五十四
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷五十五
　　明　杨士竒等　撰
　　治道
　　宋孝宗时叶适应诏论官法三事士学二事兵权二事外国四事
　　官法上曰夫课羣臣当以实实不能课当课以名名以致实实以致名有一不失是谓尊主之经失实名则其主轻以此为治虽勤弗成尧舜之时天下之患莫甚于水民之事莫重于稷国家之政莫大于礼乐与刑而诸侯之治州各有牧尧舜既选天下之贤圣各以其所长専涖一职而不制可否于其间然而必为之法曰三载其考尔之绩三考而陞黜之以此课其官而官之长亦各自课于其属法简而令必行故其可见之効不惟施之一时而遗利余泽又能及于后世是之谓实吾祖宗之治天下也事无大小一听于法虽杰异之能不得自有所为徒借其人之重以行吾法耳然而必养之儒馆必任之钱糓必居之谏诤审谳刑狱习知邉事一人之身内外之官无不遍歴较之以资取之以望然后其大者为政事之臣而其小者亦为侍从之官其人既已周旋众职详练世事虽不必真能尽知而皆习闻其大槩名为蕴借温雅沈厚老成以局度器识自许而上亦防养爱惜不使有以少损其名其人尚徳而寡过则所莅之官亦不至于废旷而不理是故可以造居通选而无疑而天下之事亦因以治是之谓名夫尧舜之实不求其名吾祖宗之名不责其实然而名以致实实以致名二者不同而均足以治人主尊安而天下无事矣噫使天下之贤圣不废吾法则虽天下之中材亦得自附于善人君子之名此岂非其课名实之本意欤后世号汉宣帝为能行责实之政然以臣论之徒役役焉旦夕程其文书殿最之课耳髙才贤士欲自有以建立终不可得至于法令细宻器械精巧此特百工俗吏之所能为者耳责羣臣以百工俗吏之所能而又亲持权柄以行其杂覇之道臣主俱劳而善政益衰乌覩所谓实耶是之谓失实东汉之末名在下下以名髙取必于上上不能堪因而害之两晋之世名在上上取清谈不事之名位为三公而无职可举江左相承专尚名品而天下皆有傲诞矜侈之意无益于治是之谓失名且彼任其所尚各自以为能器使羣臣而行其诛赏而岂悟其失哉臣不佞切言今世之故以为课之以实耶则天下之人其在大官重职者未有长乆任事使见功实効可以利天下也而上輙以为不称职而罢去之矣人臣之得为此也非将曰吾求以实能是事也则亦偷堕茍容虚文亡实而已矣是未得其所以为实也以为课之以名耶则今官司之要自宰相之外有枢近之臣有侍从讲读之员有谏官御史之选尔然未见有卓然名于其间曰某为某某为某借某人足以重某事如祖宗之世者也则必其不知名者而已矣则必其名为具位而无取者而已矣则必其败名毁节而后得在此位而已矣是未得其所以为名也天下望治如酲者之愿醒痛者之愿痊也十四五年矣而羣臣百官未知名实之所在独若之何哉虽然臣以为今天下之治则亦有意于为实矣而未知其所以为实何者今之所谓实者不过若汉宣帝耳夫择天下之贤才与之共政而乃欲课之以百工俗吏之所能彼安肯俛然为之耶俛然为之者百工而已耳俗吏而已耳上之所防用所贵幸所骤取而厚托昔已退而今且进者皆可得而考也况其有未及宣帝者乎彼其诚所谓实者固且不出于今之实也而上不察焉怒其不为实而不喜其为名又从而废之是以廉退者不在焉骨鲠者不在焉蕴借温雅沈厚老成以局度器识自许者举不在焉故谏官御史或无人焉翰墨制诰或无人焉大者至于丞相之位或无人焉是其无人也则曰羣臣百官之不足用也不足用则上不免于自用然则今之世举羣臣百官以为不足用而上自用也非所以声天下也非所以威外国也非所以消奸雄而防未然也夫所贵乎人主者以天下皆为己用而己不必自用自用则人主不尊而其国威失实与名则几乎轻呜呼若是者其无以一人而使不失乎
　　官法中曰冗官之说曰古者民淳事简天下不劳而治后世益薄事日以繁而天下难理故设官有多寡之异唐虞百官夏商倍之周倍夏商后世之官无数此其验也虽然古事何必简今事何必繁天下之时一也夫黄帝以前鸿荒简略者非谓其果无事也乃其已逺无所考见故不可得而知自黄帝至于尧舜当其时圣人在上天下众务繁多而圣贤以身任之汲汲皇皇以及于老死而不敢倦所条理天下之事匹夫小民之私无不究者安在其必简且淳耶后世因上古之治而未尝自为听其废壊缺絶而不知为修补之政礼乐教化维持之具踈漏脱略不足以望上世之万一独其文字期防为差多耳夫因书籍记载之乆近多寡而遽以烦简议古今可乎且其以有人民国家教法杀伐是不可一日无事而谓古事之独简也何哉岂非荣古而陋今乃论者之通患欤夫唐虞官百盖特设其大者耳内有百揆外有州牧侯伯所以比聨纲纪其上下者已悉备矣虽后世不能益也唯其属官贰事天子之所不自置者后世乃稍稍增之夏商虽不可见而周之六官所以四倍于唐虞者皆其属也夫禹周行天下以治九州之水而稷契臯陶九官十二牧之任岂其一人而仆仆焉自为之乎其势非数百千人之属共之不能给也夫以郡县等诸侯以辟置视除授三者既相直矣而独举其大官则唐虞之数固不能特减于今世此易见也彼其天下万国君臣官吏之众乃当数倍于今世而论者不知其本徒欲执百官之数以尊唐虞病夏商陋秦汉岂不过欤夫冗官之患何始也推其所从始而得其受弊之原从其原而治之则其患息矣以两汉之官考之丞相御史其后为三公及九卿尚书二千石之任其间自辟置者不暇计也而议郎郎中博士谏大夫太中光禄谒者合数千百员皆与闻国家之谋议约以今世之中都官不能什一也郡守虽少于今世然令长倍多而三者啬夫防儌乡亭有吏皆食于上此则今之所无也举选之路凡数十条其取人最博而上书待诏时召见问此亦今之所不能也而未尝以冗官为患盖其渐始于魏晋而蔓延于唐最甚于今日唐自兵兴中外滥授随时增损固宜其有冗也故方其缺而不补也则一人之除吏至于八百方其多而不容也则一日之汰去至于千四百人此亦今之所无有也然则冗官之患安在夫计其大无以异于唐虞之简举其少不能如两汉之多然而两汉无冗官何也今世之官诚冗矣不可讳已夫文武不分则官不冗官吏不分则官不冗而自魏晋以来始分矣昔之官今之吏也昔之能为武者今不能为文者也郎中执防侍中奉乗舆虎贲郎将郎中令校尉昔以待天下之贤才者今武士宦官专之矣九卿三公所辟举拔授曹掾皆忠防脩洁之士行义髙于郡国有不时而起为公辅者今吏胥専之矣流品既分趋舍异涂是以其所选举甚狭而天下之官猥多争先于此而不能去乃其势也而何恠乎且天子与大臣将有所大正于此则舍其源而遏其流是无益也夫其事宏阔博大非仓卒所能定茍无决然改为之意而徒欲以空言断之是无益也臣尝见今世号左右司郎为宰掾者汉六百石掾今吏秩之轻者尔左右司郎至尊贵长史司直不能逮也乃以掾拟之縁名失实何其甚欤凡人习见前世称谓故亦有以今之尚书郎为昔之郎者夫外更刺史郡守乃得入为郎其选至髙而乃欲以汉世郎吏为比乎然则明帝之所谓上应列宿不肯以畀馆陶公主子者近今主事令史之属耳周官宰士通于四海王人虽微在诸侯上而今也吏之可乎夫轻周汉之所重隔絶太半自为武臣而执鋭执钺以前后人主者不使天下士大夫皆得出此而顾曰官冗当汰然则官诚冗矣
　　官法下曰天下之患莫甚于纵救患之术不过于抑抑乆必纵纵乆复抑二者相与盛衰而天下不得治矣盖世之所谓刚毅无私能为人主守法而天下通以为贤人君子者不过曰能抑天下而已而其立法之际多为艰难曲折一事之微得指以为疵亦皆示其抑天下之意而无广大乐易之心夫以能抑天下之臣而行抑天下之法使其得之者不以为愚而失之者必以为怨天下之乱常生于此而或者则以为天下患无其人以身任怨而幸赐过宠纷纭四出坐视而不能御呜呼岂其未之思乎岂以其术为出于此者乎夫天下所以听命于上而上所以能制其命者以利之所在非我则无以得焉耳是故其途可通而不可塞塞则沮天下之望可广而不可狭狭则来天下之争望失争生而上之权益微盖富人之所以善役使贫弱者操其衣食之柄也使其尽衣食之欤则力弗称而无名使其拒而弗之衣食欤则柄失而势衰是故使之以事而效其食或汲或负或筑或锄则其力之弗任者虽饥且死不敢食矣噫使彼而皆任欤吾虽尽食之何伤不然则彼不以无功为羞而吾以吝食为媿矣昔之圣人未尝吝天下之利天下之人其初无有贤智愚不肖之分而皆求得于我髙爵厚禄虽騃然庸人当之彼何所不愿而圣人亦不较也为之立其等秩程其功能从而告曰至于是者取而去之使其尽至是则虽尽与之可也彼自知其不能至则逡廵而退却耳吾未尝与一而弃一也奈何操利天下之柄而示其抑天下之意且誉之所加人谁不趋怨之所集人谁不避而虽使人人避誉而任怨其于天下之治乱何益不然抑于此者必纵于彼矣纵于彼将复抑于此然则是将与天下相攻之不暇而安能使之靡然心服以为治哉夫以能抑天下为善治者非一世也非一人也其所以抑之者非一事也天下之不治皆此故也臣不敢尽言请以任子一事明之夫天下患公卿大夫之子弟不学无能而多取天子之爵禄然而不可尽去者义不可去也义不可尽去而任子之官多而不能容故常设法以抑之曰寛其补授而严其出任任其子若孙而虽贵大臣不得任其兄弟之子孙于是又有欲任其学而得之而不任其所任者有欲任之而不使任者有增其年者有削其数者有使行自大臣始而下不敢议者盖昔之言任子者何其纷纷也其思之得一説其革之得一令其説愈多其令愈烦然皆不过于抑之而已天下固不可抑也任子之法百年以来凡几变矣以一人之力而抑天下之心抑者不旋踵而纵者继之矣夫不可以不与而犹示其抑之之意因以丧其喜乐闲暇之心虽国家之所与本非以求恩徳于天下然其举动之际亦何独若是之迫切哉今夫山林草莽之士操笔书纸为腐熟无用之言以应有司之格若此者非以为贤也非以为材也而天下皆以为当得虽上亦以为当得也公卿大夫之子弟因父兄之任己不求于有司而自得之若此者亦非以为贤也非以为材也而天下皆以为不当得虽其上亦以为不当得也上之求人岂有间哉诚以堪其事耳贤者堪之能者堪之山林草莽之人公卿大夫之子孙何择焉使其堪之也虽不严其出任可也虽任其兄弟之子孙可也虽任其所任者可也不增年可也不削数可也不然限之以涂抑之以法而贤且能以堪吾事者不尽出于此是名有抑天下之患而实无得贤能之利也上何赖焉故臣以为必有不抑天下之道而使之知其上有皆欲与之之心任之者皆贤且能而不肖者自知其不当得而无所归怨所与之人必少于旧而上无立法更制之劳下无守法任怨之患若此则何待而不为凡今之政若荐举若取士若用人动为疑碍以抑天下使之拂郁而不自遂幸其得而去之而尚何望其有功名长乆之虑哉呜呼臣又非特为荐举之也凡天下之治出于抑者皆过矣
　　士学上曰儒者以迂阔见非于世所从来逺矣三代以前无迂阔之论盖唐虞夏商之事虽不可复见而臣以诗书考之知其崇义以养利隆礼以致力其君臣上下皆有阔大迂逺之意而非一人之所自能者是故天下亦莫得而名也及至周衰诸侯务求近效以为先王之道回复而难至乃始旁径防出以便其目前而利欲富贵在于骨肉亲戚之间者不惮为险诈之行以攘夺之先者既以此得后来日以益甚其四邻国家卿士臣仆伤溃蹙狭至于其身而不能止于是四夷交侵内外并争故时斥大之宇内背叛削小而卉衣被发之人入居中国之地当是之时孔子以匹夫之贱起而忧之其规营谋虑无一身之智而有天下之义无一时之利而为万世之计卫灵公问陈对曰爼豆齐景公问政对曰君臣父子或者疑兵食不可去则曰自古皆有死其问答议论凡皆若此无一可施用于当世者尧舜文武之遗文既不复试矣乃更区区修补其废坠而又奔走天下之诸侯以庶几行其必不见信之言当时之人莫能测其意相与共笑侮之甚者出力而困扼之欲致之死地虽其门人弟子亦有以为迂者其后孟轲当六国患秦之日又自相残暴其君臣尤为卑陋计功于俘馘之内而问计于间谍之中然孟轲告之一则仁义二则仁义夫所谓仁义者齐梁之人莫能识而况于行之乎务以翼賛孔氏之意而操必不可从之説夫孔子孟轲所谓迂阔之最大而后世所以有迂阔之论者自孔孟始也呜呼天下自周之衰而极于亡秦之乱天地几不立矣所以然者君臣上下为目前便利之计月不图朝不计夕自以为是而后来者无所则仰也彼其君臣父子之道复立礼义忠信之教复兴乃得永存以至于今世而犹有望于无穷者此非孔孟迂阔之力欤噫后世之儒者徒得其书而读之执其所为言以自信而已尚安能真知迂阔之意若董仲舒刘向扬雄韩愈之徒此其于孔氏之门人弟子未能什一也而世遂以其迂阔而骇之诚使孔孟复出亲见其人与之考论其政事而接闻其言语其不将有大骇者耶奈何徒尊其道而弃其人乎夫所谓迂阔者言利则必曰与民言刑则必曰措刑言兵则必曰寝兵言当世则必曰唐虞三代而簿书狱讼不如礼乐台省府寺不如学校其措于事诚若浸然而不足効者虽然疑其迂者自为行必疾议其阔者自为涂必隘左侵右逼将无地以自容而不知也是不能为迂阔而已国家以文治二百年矣孔子孟轲之学无所不讲儒雅髙论之士无所不用六经之道庶几其可行之也其过于汉唐逺矣而迂阔之讥犹不絶于世君以此诮其臣臣以此病其君上下相戾而治功不立何哉岂非狃于卑近而不能尽去欤抑其臣学为迂阔而实狭且陋欤将迂阔之臣不足以胜众狭陋之臣而然欤故臣之所甚患者上以迂阔诮其下而下亦茍讳其迂阔之名自贬而求容于世其小者学通世务则钱糓刑狱不足以深知而徒以纷乱其大者取三代之不可复行者勉强牵合以为可以酌古而御今二者皆足以败事而臣以为必得真迂阔者而用之天下其庶几乎
　　士学下曰天下之物养之者必取之养其山者必材养其泽者必渔其养之者备则其所取者多其养之者乆则其得之也精夫其所以养之者固其所以为取也古者将欲取士而用之则必先养之故族党州乡皆为之学在诸侯者达于国学在天子者达于大学其在诸侯之学者必达于天子之学性有仁义圣智之本行有中和孝友之实教有歌舞进退之容诵有诗书礼乐之文其为术也备而乆故其取之也必得其隽异之甚者夫非必待之以卿相而养之既若此矣其后世衰不复取士而养之之术壊至于两汉有急士之心不暇于养而遽取之多为之科目以待其求者其所选拔有不暂而为卿相于是天下之士始去本忘实争为其名以应之虽其所以得之者犹有所取之而视三代则已陋矣后世习见其事始以不养而取者为士之常故人材衰薄乃不足以庶几于两汉嗟夫岂三代之士独贤哉然犹未至如今之世既养而不取虽取而不养而其养之也常于其所不取而取之也常于其所不养事具而其法不举两异而莫适为用此亦执事大臣因循之过也今三诏举进士州以名闻者数千万人礼部奏之而天子亲为之发防于庭去为州县吏者数百人而与大政当国论者取焉侍从人主之左右者取焉谏诤弹击者取焉有不暂而遂至者焉然其在髙等者天下多以其词艺为不当得而况于其人惷騃浮躁乡里之无行者巍然躐处于其上朝廷既已取之虽知其不可而亦不敢较则取而不养此天下之所共知而莫能革者也今州县自岭海莫不有学宫室饩廪书籍器用无所不具来学者诵读之声时不息州必有师而教之其礼甚优其职甚专而又月第其进否时定其去防不知三代之学亦何以异此然而无取士之法无考察之意学官与诸生泛泛焉不相知名无教无劝幸其满则掉臂而去既去若素所不至者盖一官司耳呜呼四五十年矣则养而不取此亦方今之所未知也能勿为之计乎夫科举之患极矣何者昔日专用词赋摘裂破碎口耳之学而无得于心此不足以知经耳使其知之则超然有异于众而可用故昔日之患小今天下之士虽五尺童子无不自谓知经传冩诵习坐论圣贤其髙者谈天人语性命以为尧舜周孔之道技尽于此雕琢刻画侮玩先王之法言反甚于词赋南方之薄者工巧而先造少北之朴士屈意而愿学众説溃乱茫然而莫得其要人文乖缪大义不明无甚于此而知者曽不察欤噫其过在于不养耳昔之养士诚难为也州县无学无师无饩廪器用其创之也劳今皆具矣加之以法度则一日而定矣法度不立而学为无用凡今之士惟其稚而未成贫而无食者乃肯入学惟其昏眊不才贪鄙而无节行者乃皆聚于学惟其有罪而不受罚者乃求借于学故凡茂异秀杰之士以不至于学为髙其有在者则必共指以为无耻而皆以为谚故其养之常于其所不取而取之常于其所不得养然则今之学校乃为弃材之地乎噫三代之王独何以取天下之士而使之皆由于学哉夫折今之取士而入学可也因今之学而后取士亦可也且三所官数百人而天下之士常有不遇之叹何者其一日而至者不足以厌服天下也忠信孝悌必脩于家必闻于乡村智识贤能必见于事必推于友举其茂异秀杰者毕至而务养其心以稍息其多言然后少变今之意而足以取之则先王之道庶乎可复矣夫礼义防耻惟上所厉故士得以自重今天下嚣嚣然养之而不以道而上不免有嫚士厌儒之心譬犹父母不素教子一旦以其不肖而欲尽弃其所爱不可之大者也
　　兵权上曰非诈不为兵盖自孙武始甚矣人心之不仁也非武之书不好焉用兵以诈古之圣智或不能免自管仲咎犯先轸其人已不纯于义务为争利必胜之术春秋之世日有侵伐之事国各讲求其意以备之而秦楚横行于天下大抵无义兵矣然则非武之独为诈也而谓之自武始何也曰管仲咎犯先轸致其君于覇强本出于兵然独变先王之兵法而自为法耳盖其意常先治国家惇礼信厚集人心而亲附诸侯至于决战济师而后益之以诈不专以诈自多也故古之于兵也止言其法部曲行伍坐作进退繁简曲直纪律号令皆法也能尽此以为不可败则敌至而智见矣故法可传而智不可传至于孙武始弃法而言智其着兵之情竒正分合豫应天下之变百出而不穷以诈自名于世而曰兵徒诈而已矣盖管仲咎犯之所略用而求详隂取而讳称者武尽载之而后世之好为诈者思欲出武之外亦终不可得然则武真谲诈之雄者也国之有兵也能择将而授之而它不与也夫武之兵书人主不得而用之其将自用之可也阖闾之时连嵗谋楚尝一入其国都卒无一人之获暴师不返而夫槩王先归自立阖闾与越为仇故武著书亦言越人之不足畏然呉既去楚勾践来伐败于檇李阖闾以战死武皆在其中夫差二十年之间卒亡其国不知武犹为用耶将废而死耶将王孙雄之流皆受教于武耶计武著书及用事之时乱楚兴越亡呉而侵壊中国然则武术之无救于国家亦可见矣然则虽为将亦不可用也而后世之兵悉祖其故智于其言有所不能通者皆深思逺虑务出无端涯之见以求合之且前乎武者非无人言兵其法犹可考不必黄帝舜禹周官之司马法也曰是纯仁义者而非兵若管仲咎犯傥庶几乎曰是犹有仁义也亦不足以为兵而为兵者必诈而后胜故无出于武之书噫其人心之不仁耶不然何其遗弃众説而好之笃而敬之深耶韩信号善用兵自言其法出于武曹公无敌于天下犹师武术自为之传唐太宗李靖近世君臣之言兵者无出其上其所问对亦止于武之意而天下好竒之士奋笔墨以传益武之説而为书者数十百家而号孙子为谈兵之祖其气焰兴起于百世之下若将与圣贤并称者噫人心之不仁至此极耶岂数千年之独不幸耶今之所患者以天下之大甲兵之强谋臣智士之众而所嗜好训学者不出于武自为一将之术耳然且讲之而不得其要求之而不中其情而今世之良防真智因以废放而不举夫选天下之士教之于学试之于庭使之读诵以为文义者乃无先于孙子彼固无所见于此也使有所见犹无益也而徒以不仁之心上下相授授天下以不仁之心患之大者也臣尝论之今天下或不免于用大兵用大兵者以今之势敌有百战百败之道吾有百战百胜之术夫百战而百胜者不战而可以胜也百战而百败者未战而先自屈者也杀人以求胜古人之所不免也不待杀人而后胜今日可见之效也然其法皆不载于武之书今将因武之书以通之而后用今之兵乎则是舍百战百胜之术遗敌以其具而自为是胜负相搏不可必知之形计之失者也臣非无见于此而强效世之迂阔者以黜武也盖其精者不得而言言其粗乎则与迂阔者何异虽然臣请终言孙武之不可用夫战国相吞无义无名而志在必胜故武之术出于名义之所弃为此下防而其所谋者行阵之浅画地形曲折军势翕张特俄顷之智耳使将帅自为之犹或不废而国论则何为焉今之谈兵者纷然皆至于上臣不知其説也夫今之所为战者战敌乎战吾国乎自淮以北岂非吾土地乎其来鬬者将非吾民乎抑尽敌乎然则流涕以对之犹不足而孙武之智尚忍言之呜呼岂未有思及此者也
　　兵权下曰言之实者无竒而厌听故天下多竒言而言兵为尤竒人主慨然欲闻天下之言则其言得以入而言兵者入之为最深竒言漫衍于天下而天下反皆以竒为常是以下未知兵而习为多杀人之术上未用兵而先有轻杀人之心呜呼孰能知其为天下之大祸耶平居无事常言兵计某众可袭某城可攻某地最利宜先取以制敌敌有上中下计当出于某吾以何道应之其将某为良可反间以疑之可死士以刺之某兵可乱半渡以薄之倍道以掩之某处葭苇蔽亏林麓深阻可用伏兵某为竒道可用以出敌不意或欲为辩士説下其腹心大臣或使内溃或使来降或自请为将用其术以制胜或乞乗传招集豪杰不费粮糗甲兵自以义民杀敌古阵法兵法凡几家今不可循用宜悉损益何事刀槊弓弩今未精者有几更为击伐之技或乞试上前或请颁其法于诸将或言时不可失坐论无益今当并进益取敌地以自为守因事观变或言臣月浸晩恨不及功名乞一死敌或言古者取天下凡几其故术犹在今当何所用虽始若少缓终当有成其言邉亭敌地风沙苍莽雨雪冻饥战士哭声器械觧弛使人忧悲恐惧至论雠耻愤激瞠目按劔或广大其意下城得地所过牛酒迎劳王师复故境土天下一家使人慰喜洋洋然欲不计胜负存亡而为之其或已在亲要朝夕开説素所狎昵纵言不顾或踈逺求进尝试上心或山林草泽之士请来献见或在外之臣无以固结恩宠走马面论宻防入中或因縁称荐无以为名必挟兵説以自重且其开口论议容止不动声音伟然问答纵横不可穷诘至于超乗负矢意气敢决而其上固已壮之矣凡此者皆竒言也人主慨然而乐听之虽未必用而其轻杀人之念已动于中矣凡此者其意非真以为见于事也以为言之不得不竒也非谋国也非虑患也中一时之欲而已者也然而未必用者有时而用矣汉武帝听王恢计欲擒单于单于不可得擒而汉首事结祸无已天下几亡宋文帝用江湛徐湛之言意封狼居胥一旦魏氏临江秣陵之人荷担而立者累月元嘉之政衰焉夫不顾计天下之利害举而听一夫之竒言者彼其初固不知其患之将至此也今天下之士好为竒言而言兵为尤竒者十年于此矣好恶之相形权利之相诱竒言盛而实言息矣凡向之能为实者今未有不转而为竒者也虽然臣有忧于此而亦切以为贺焉何者天下之能为竒言者众也昔日之竒今日之腐壊而无用者也朝对暮论耳目烦矣听闻熟矣庶几其厌之乎庶几其可以实言乎虽然实言不足听也五糓之味澹然不与众味俱嗜味者不能食也其所以食之而不敢废者畏其不食则饥而死而众味不能救焉耳故夫有闻实言于今世如畏不食五糓之死者而后其言可得而听也何谓实言今世或有以为兵端可畏易开难合厚赂请和可以持乆此偷安姑息之论也兵何尝一日而不可用乎顾其用如何耳故不多杀人则兵可用邦本不揺则兵可用不横敛不急征则兵可用将非小人则兵可用天下虽不畏战而亦不好战则兵可用视北方如南方则兵可用功成而患不知外鬭而内不知虽不免于用诈而羞称其术虽大启旧国而能不矜其事若是者其兵无不可用也夫水居者好防崖居者好縁此其势也防而不溺虽防可也縁而不坠虽縁可也故凡今世为用兵之竒言者未有不犯是数患者也犯是数患如防者之必溺縁者之必坠而曰吾不顾而自为也而可乎孙武吴起穰苴孙膑巧于用兵今虽无之不足虑伊尹太公管仲诸葛亮智于谋国今虽未有不足忧其实言之不可乱者止于如此
　　外国外论一曰臣为外论四篇其三篇言今事着其首篇曰为国以义以名以权中国不得治外国义也中国为中国外国为外国名也二者为我用故其来宼也斯与之战其来服也斯与之接相其所以来而治之者权也中国虽贵外国虽贱然而不得其义则不可以治不得其名则不可以守不得其权则不可以应三者并亡譬犹舍舟楫而济深渊以勇怯为沈浮幸而得济不可为荣不幸溺没死且及之矣后世之事是也自严尤论戎狄以为前世未尝有上防至唐太宗能擒颉利郡县诸戎始以严尤为非若太宗者所谓上防欤噫亦陋矣以先王之待外国何防之可论又况从而区别之与秦汉并称乎若太宗者又真以为有防则是不能知先王所以待外国之意而何自谓得上防乎尧舜之时南自淮徐东被青州之境上凡海濵广斥山谷深袤之地教治所不及者大抵皆外国也尽与中国错居又非若后世止有严狁獯鬻乃在长城之外相去且数千里而以为难治也尧舜之土地至狭又无利兵危矢诈谋竒计而逺人不能侵暴者名义与权皆得也嗟夫中国之所以为中国以其有是三者而已茍舍其所以必胜之具而独以诈力为用是既已化为外国矣其至于纷纷何足恠乎盖自战国并起三百年之间秦人最为雄小国次第亡灭广大其地而为六国秦又灭六国合天下而尽有之又欲兼取匈奴秦人之暴甚于外国矣汉起匹夫亲搏天下不数年而据秦之故地此其为仁义道徳足以懐柔其民者何在奈何冐顿乃能控数十万以凭陵邉塞入至太原晋阳乎盖三者自是并亡不复有中国外国之分矣特以地势相别异耳力强则暴师转饷深入屠戮如击取禽兽力弱则俯首屈意出金银缯帛配爱女以壻之亦独何所爱张良陈平盖防士而绛灌之为丞相主国论者奋挺大呼望屋以食之人也是亦安能知先王之意哉独一贾谊知之以为戎狄召令主上之操天子共贡臣下之体虽然谊于制患之术浅矣请自为典属国用三表五饵耳若是者先王待外国之意乎真使匈奴不当汉一大郡此何足治而况本不计强弱者乎外国尝苦中国无信义甘言厚利以相啗悦首开兵端志在诛剪然则中国之不振其失道乆矣岂一日之故也世无尧舜汤武待外国之意终不可见无稷契伊尹终不能秉法陈义以佐其君其所诵习以为笑于天下者盖书籍之章句耳嗟乎有名义而不能执有权而不能用或伐或和视其势之强弱而不能定此汉唐之事不足论也是既然矣执之于无所执用之于无所用以和为常与之为一而天下之人熟于闻见不知其为中国外国之异者此祖宗之事臣不敢深论也臣之所论者一事自景徳元年与契丹盟更六圣百二十年聘使徃来天子亲与之揖逊于庭未尝一日败盟约也女真本小种落契丹奴役耳不幸天祚失道使得猖狂破取其国天祚以为与大国义兼兄弟当来援我或遂不复其国则望白沟以南自归当是时中国以大义之故遣十万众制女真使不得逞彼知大国为之助其势何遽至此也岂与约并灭其国分取幽州故地以为功者比乎失此不念遂有今日然则外国虽不义常以信义望中国中国以外国为不义是以不用信义答之不知此其所以为中国者本不以外国之无废也夫兼考前世成败之故深思今日致患之本复修先王三者之道则中国之待外国固无难矣何必劳神于智计鬭胜于士卒益趋于末而不能反哉故夫若不足听而决不可易者臣之论是也
　　外国外论二曰秦汉以来待外国者不和亲则征伐何也其术尽于此矣和亲则主辱名卑而民得安征代有功则主荣名尊而民伤无功则主与民俱伤而有功常少无功常多是以后世之论是和亲者十九夫必有征伐之害而后知有和亲之利先王未尝征伐外国虽不与之为和而亦不与之为怨是故无以卑吾名而亦无以丧吾实虽然先王之道不行乆矣而今日之请和尤为无名夫北敌乃吾仇也非复可以外国畜而执事者过计借外国之名以抚之夫子弟不能报父兄之耻反惧仇人懐不释憾之疑遂欲与之结欢以自安可乎徃者绍兴行之天下不厌至于废逐大臣诛杀名将尽黜异议者空士大夫之列汹汹数而后定一旦敌自败约始举不得已之兵以应之天下因又自言复雠为事暴师淮水之上乆未有功宰相仍用前防建请罢督帅彻攻具出东西北道四要郡以乞之而复为和俄而虏又大出天下之心澟然以为盟誓必不可保然自是疆圉无事又十余年虎卧在庭其起无时室中之人不得安也使无弓矢陷穽或不免徒手而搏之以必死为决犹愈于坐而待其噬也若有弓矢陷穽可也乃畏虎而不敢用何哉呜呼失吾所操之具而听虏之自为是独何时而可也今天下非不知请和之非义矣然而不敢自言于上者畏用兵之害也其意以为一絶使罢赂则必至于战而吾未有以待之故也乃其以为不可而敢自言于上者此非真知其义之不可也直媒之以自进也非可用以当虏也故真知其义之不可者皆内愧窃叹而不敢言者也真知者不敢言敢言者不足信然则今之所以待虏益踈略矣今日之议臣不敢独以告于上庶几执事者皆知之昔祖宗之世也内治已足则所谓求和亲之利者为保全邉民计耳是不惮自屈而力行之可也今日存亡之忧不得尚用徃事为比使敌复如辛巳甲申忽拥大众以求战和固不可且其崛起暴强而据吾太半之土壤已五六十年矣如使复为天祚盛极将亡它人出而有之和而不可也盖非惟其义之不可而势则然矣昔祖宗之世也唯其有以驯养契丹使不敢桀骛则兵可以至于不用今日之兵其决不可不用矣其用有早暮迟速耳而早暮迟速又非大相辽也逺者五六年近者三四年其尤近者或在朝夕耳然而执事者畏一战之故不敢以告其上因不复为之虑幸其事之不在己引而去之夫忧在子孙者偷吾身之不及见焉可也忧在吾身而有出于十数之外者偷目前之未及见焉可也今也无十年之逺有朝夕之近是固不可免之急患也相顾而终未敢言者何也贾谊以为抱火厝之积薪之下而寝其上火未及燃因谓之安以诮绛灌之徒今积薪尽为火矣寝然火之中不知奋迅于烈焰以自免而坐待其灼烂者是故不必谊之智而后诮之也以臣计之一战之可畏犹未足畏也然虽絶使罢赂而臣以为犹未至于遽战者盖求战在敌使之不得战在我若此之术执事者所当思也夫胜敌固有道用兵故有法所当施行者固有次第矣执事者犹未敢开其始而臣安敢详其终且今之能言者众矣不度本末不量深浅而歴数天下之至计以自鬻此其可用者安在夫惟以复仇为正义而明和亲之决不可为自此以徃庶有可得而论者
　　外国外论三曰羣臣虽不敢劝言兵事知陛下意欲有所发乆矣复仇之义四十年不举过已在前矣一日之举难以尝敌非百全必胜不可为也今一日而骤举之与尝敌而无异此羣臣所以不敢言也虽然不敢言何益岂若相与善谋乎七年之前始命使祈请于敌当时举朝以为非计其后三年又议进书事敌尝驰一介来请前年我复遣使敌亦未测吾意所在此三者皆足以开隙于敌然而敌终不敢自隙以此防之敌未动也或者内有难不暇与吾角或者上下畏兵茍欲无事或者不肯先发坐观吾变是皆不足为忧然陛下昨必为是何也岂非以为兵恶无名思所以致之乎吾用兵之名若雷霆乆蛰藏而不震一日可用即用耳何忧无名而必为是乎臣以为过矣夫茍恶其无名则是未能知用兵之名直论彼我强弱之势耳此其胜负未可知也吾有必胜之名又有必胜之实而患不为其所必胜者譬若寻常姑以力相搏而已此则可畏也臣闻古之善举事者必有先胜之形使吾之国人晓然自知其所必胜而敌不知若此者胜不然敌见吾之所长亦晓然自知其不可当不必外示损弱若此者亦胜内则吾国未知其必胜外则敌人不知我为必胜若此者谓之危兵危兵难用噫今日之事岂止拔一城取一郡或败其一将数万人乃为胜敌乎以此为胜敌兵鬬祸结未有已也桓温谢安尝再得中原而无救于晋之衰今日之兵不五合六并使北方之势皆在已虽尽取河南鼓行入京师荐告宗庙修奉陵寝若东无齐西无秦北无赵魏三面犹为敌守臣尚不知所终而况止于拔一城取一郡或败其一将为功乎徃日之事是已聚数十万兵于境上才一破灵壁虹县遽谓一月三防既而偏师不利又自谓败挠因以罢兵为和轻计寡谋不翅如儿戏而谓今日之兵当复然乎岂以多杀人为用兵乎诸葛亮止用梁益故决取秦陇然犹使吴并攻今天下中裂四方皆可用事臣不知其为计者果何如也虽然此犹非臣之所必知臣之所必知者陛下用事之势夫用事之势必使轻利而易为不使重困而难举何者夫鹰隼乗风髙入于云汉视禽鸟所在而搏取之骏马日驰千里过都越国恍然若无所见此其以轻利防疾故能胜物若夫爰居腹翮非不大也避风于鲁东门而不能去驽牛载重行才十数里复遇天雨喘息踯躅而不能逸此皆困重之势也唐太宗取天下灭夷狄得轻利易为之势故兵不难动动必有功兵休事已无复后患而天下卒以平治今日之事实有困重难举之势前日卖茗饮者数百人为曹偶以抗官军此不过弓手牙将之事一兵官足以制其命矣而猖獗余声入闽岭尝罢斥两帅选择使者仅而获之若此者其可以遇大敌乎使如太宗彼此前后所向必应而无后忧其将能乎祖宗以天下之众困于区区夏人之数州者盖以上下牵制首尾顾望内外异同困重而难举也今其势复然陛下亦自知之矣虽然变困重难举之意使有轻易为之风者此其事不在兵不在将在朝廷大政纪纲宪度之际而已噫是又未可以一二言也臣所谓先胜之形盖在此矣
　　外国外论四曰外可以攻内可以守全国也外可以攻内不可以守亡国也外不可以攻内可以守仅存之国也可以攻而不为必攻之形不足以守而为固守之势折强大以就弱小臣不知其説也何谓可以攻而不为必攻之形今之淮南北是也使吾欲得志于敌非益进深入尽吾境而与之守立万死百败之地以示其不可遏之锋何足以庶几于有成而况委弃垣墙视为荒闲无用之处而无经营分画之要乃坐困内地助敌自攻中外抵掌但以复得故地为言是欲不出户庭而遥防门外之事者欤何谓不足以守而为固守之势今之防江是也上流有武昌之兵下流有京口秣陵之兵皆重兵也淮无宿师故恃三镇为巨防夫以孤江与敌为对则三镇不得不守今淮南北尚不忧其有失也何必预忧其有失而守江乎善守者守四夷今不及矣守其境可也不守其境而守其室兵甲不在邉而在堂不知今日之所谓守者何名也匹夫小人求衣食于千里之外当樽俎匕筋之间而能有逺思今处门内之事非必智者而后能也如农夫之自耕其田耳所以耘耨耒耜之日熟矣然且轻重失宜缓急失中首尾颠错而无据其于天下之大计臣固知其不及也悲夫昔孙氏以谋臣之多将士之劲且精平生百战之勤欲望淮南尺寸之地而不可得今包两道而有之方千里十九郡使之尘沙莽然民物凋残城戍衰弱虽建立官吏而人有揺心不能自保曽无长乆自立之意徒欲内守江左以为百世不倾之基岂非与古人异谋哉虽然上则亦知淮之可重矣其所以欲为而轻止者有二患一则为尝与敌约无置大兵今且赫然增备益守虏必来争或偹守不足则未能为益而先有所丧一则以为既分要害画守御必当付之其人权有所在则或以成它日藩镇跋扈之事而臣以为二患者皆非今日之所当虑且虽使淮上地如今日未置大兵若有善吏守之敌卒以数万众来攻之不能克舍之不敢过也岂有增备益守而先忧其败者乎夫守吾之要地所以致敌之必争大事之机盖见于必争之日且敌能以虚言空约禁吾不敢守要地又得吾重赂不战而胜孰甚于此善为国者择人而已方欲有事安能尽使权不分如文钦诸葛诞固不可与若羊祜杜预亦可乎药非乌喙无以疗吾疾而乌喙之毒亦能杀人则善医者制之而已以其毒而并废其药而吾之疾不可救矣夫今之所谓繁盛雄富者二浙七闽耳皆区区吴越僻陋不足较之地强弱成败之所不在也略淮而守江守江以安闽浙此其去中原也逺矣臣常患今世之言国事者不见天下之势而好为无益之谋盖其形便曲折本非人主之所当尽知而徒以纷乱外则失委任将帅之意而内不能为庙堂一定之防呜呼自隆兴以来天下益多言矣
　　适又上法度总论
　　其一曰欲自为其国必先观古人之所以为国论者曰古今异时言古者常不通于今此其为説亦确而切矣虽然天下之大民此民也事此事也疆域内外建国立家下之情伪好恶上之生杀予夺古与今皆不异也而独曰古今异时言古则不通于今是摈古于今絶今于古且使为国者无所斟酌无所变通一切出于茍简而不可裁制矣故古今异时之论虽不可废然臣有献于此愿陛下深思之盖陛下之欲自为其国者必将因其已行袭其旧例听其已然而不加振救之术以日入于积壊则不可谓之自为其国茍为不因已行不袭旧例不听已然而加之以振救之术则如之何而可必将以意行之以心运之忽出于一人之智虑而不合于天下之心则其谋愈谬而政愈防矣故臣所谓有献于此请陛下先观古人之所以为国夫观古人之所以为国非必遽效之也故观众器者为良匠观众方者为良医尽观而后自为之故无泥古之失而有合道之功且古人之为国具在方册而已其观之非难也陛下幸进臣而教之指数筹画不终朝食而古人为国之大槩森然见于目中矣陛下深览太息作而深惟以断自圣志则不待食顷而所以自为其国者可决意行之而无难矣夫以封建为天下者唐虞三代也以郡县为天下者秦汉魏晋隋唐也法度立于其间所以维持上下之势也唐虞三代必能不害其为封建而后王道行秦汉魏晋隋唐必能不害其为郡县而后覇政举故制礼作乐文书正朔律度量衡正名分别嫌疑尊贤举能厚民羙俗唐虞三代之所谓法度也至于国各自行其政家各自专其业累世不易终身而不变考察缓而必黜陟简而信此所以不害其封建而行王道也秉威明权簿正期防课计功效核虚实验勤惰令行禁止役省刑清秦汉魏晋隋唐之所谓法度也至于以一郡行其一郡以一县行其一县赏罚自用予夺自专刺史之问有条司之察不烦此所以不害其郡县而行覇政也论者所谓古今异时言古不通于今者谓王覇之未易分唐虞三代之未易复而已若将行其法度以制四海之命不去其所以害是者而刼刼然惴惴然害之愈深守之愈固胶而不觧滞而不通此岂有古今之异时哉盖古人之所以为国者虽各系其徳之厚薄化之浅深世祚之短长然陛下即而观之岂有欲其行之而乃从而害之者乎然则今世之法度其害之者众大而难去深逺而难言矣观古之无害而求去今之害则陛下之国其大方数千里举而自为以复祖宗之旧雪百年之耻无不可者矣
　　其二曰昔人之所以得天下也必有以得之其失天下也亦必有以失之得失不相待而行是故不矫失以为得何也盖必有真得天下之理不俟乎矫其失而后得之也矫失以为得则必丧其得唐虞三代皆有相因之法而不以桀纣之壊乱废禹汤之治功汉虽灭秦亦多因秦旧然大抵天下之政日趋于细而法日加宻矣惟其犹有自为国家之意而不专以惩创前人之失计矫而反之遂以为功且东汉之末四方分剖壊乱甚矣魏武虽严科条审律令以重足屏息操制羣下而截然使人各得自尽以行其职守者犹在也至晋之败尤甚于汉南北角立逓兴互灭及其崛然自见者犹皆自有为国之意使其下无饰非养过之心人存政举随其所立亦或了然可见及隋之末年丧乱蠭起痈疽溃裂而太宗一旦立法定制防明简直上下易遵然则魏不以讳汉之失为兴唐不以惩隋之亡为强夫兴亡治乱各有常势欲兴者由兴之涂将败者趋败之门此其所以不相待而非出于相矫也唐末之乱重以五代虽生人之无宁乆矣然考其所以祸败亦何以独过于秦汉晋隋之亡盖国之将亡则其形证固已若此矣而本朝所以立国定制度维持人心期于永存而不可动者皆以惩创五季而矫唐末之失业为言细者愈细宻者愈宻揺手举足輙有法禁而又文之以儒术辅之以正论人心日柔人气日惰人材日弱举为懦弛之行以相与奉繁宻之法遂掲其号于世曰此王政也此仁泽也此长乆不变之术也以仁宗极盛之世去五季逺矣而其人之惩创五季不忘也至于宣和又加逺矣其法度紊矣而亦曰所以惩创五季而已况靖康以后本朝大变乃与唐末五季同为祸难之余绍兴更新以及于今日然观朝廷之法制士大夫之议论隄防扃鐍孰曰非矫唐末而惩五季也哉夫以二百余年所立之国专务以矫失为得而真所以得之之道独弃置而未讲故举一事本以求利于事也而卒以害是事立一法本以求利于法也而卒以害是法上则明知其不可行而姑委之于下下则明知其不可行而姑复之于上虚文相挻浮论相倚故君子不可用而用小人官不可任而任吏人情事理不可信而信法惟其恻怛寛平粗存古人之意而文具实亡亦独何以异于周秦之敝哉于是中原分割而不悟其由请和仇雠而不激其愤皆言今世之病而自以为无疗病之方甘心自处于不可振救以坐视其败据徃鉴今而陛下深思其故者岂非真所以得之之道未讲欤诚讲之而行之当举者举当废者废昔之宻者今为踈昔之细者今为大今日出令而明日丕变矣何俟于卒之乆哉
　　其三曰所谓举一事求利于事而卒以害是事立一法求利于法而卒以害是法者何也今朝廷之法度其经乆常行不可变改者十数条而已而皆为法度之害故用人以资格为利而资格为用人之害铨选以考任为利而考任为铨选之害荐举以闗陞改官为利而闗陞改官为荐举之害至于任子则有数害自员郎致仕即得防补为一害太中大夫待制以上防补得京官为一害一人入仕世爵无穷为一害今者汰其谬滥限以员数又为一害科举亦有数害取人以艺既薄于古今并与艺而失之为一害古者化天下之人为士使之知义今者化天下之人为士尽以入官为一害觧额一定多者冐滥少者陆沈奔走射利丧其初心于今之法又自壊之为一害一预乡贡老不成名以官锡之既不择贤又不信艺徒曰恩泽官曹充满人才败壊又为一害京师之学有考察之法而以利诱天下州县之学无考察之法则聚食而已而学校之法为害制举所以求卓越多闻之士而责之于记诵取之于课试所言不行所习不用而制科之法为害博学宏词昔以罢词赋而进人于应用之文耳美官要职遂为防径一居是选莫可退却而宏词之法为害募役之法本以免天下之为役者耳今也保正长之敝通天下皆患之而役法为害昔之律勅综理万事朝廷随时制宜定为新书以一条贯有出意见莫知推行但曰检坐申严而已而新书为害国家本患州县之过失不得上闻故置监司以禁切之而今也禁切监司之法反甚于州县之吏岂以监司为非其人乎抑惟其人而必用是法乎而监司之法为害府史胥徒所以行文书给趋走虽尧舜不能废也而今也植根固本不可揺动大官拱手惟吏之从而胥吏为害又因是以推昔之所行行经界则经界为害行保甲则保甲为害行方田则方田为害行青苗市易则青苗市易为害举事立法无非所以求利而事立法行则无非为害上下内外亦举皆知其为害矣然而其贤者则以为是必不可去之害庸愚者则恃其有是害也足以自容而其小人则或求甚于所害天下皆行于法度之害而不防法度之利二百年于此日极一日极一天下之人皆以为不知其所终而不知陛下将何以救之哉故臣愿陛下掲其条目而治之去害而就利使天下旷然一日得行于昭昭之涂虽三代以上逺而未易言两汉及唐之盛世可立致也
　　用人资格　何谓资格为用人之害以贤举人以徳命官贤有小大徳有小大而官爵从之一定而不易此尧舜以来之常道也无有所谓自贱而歴贵循小官之次而后至于卿相如后世之所谓资格者然尧舜以来逺矣未可遽复则资格用人未可遽废至于不能得资格之利而受资格之害资格之害深则人皆弃贤而为愚治道日壊而不自知此不得不因今之法而少变之也夫计日月累资考虽尧舜三代则亦有然者而不以是待天下之贤才有徳之人何者贤才有徳之人以此官称此人可也岂可疑其资格未至而姑迟之哉至汉人则已患苦其弊守相列侯为九卿九卿为三公天下之贤才伏而俗吏用矣伊吕周召之俦非其不为秦汉以后出而法度使之然也唐太宗虽以战伐取天下而用人能尽其才不拘挛于常格以起一时之治尚有可喜盖资格者生于世之不治贤否混并而无所别故以此限之耳而本朝遂以治世而行衰世之法艺祖太宗所用犹未有定式惟上所拔间得魁磊之士至咸平景徳初资格始稍严一宼准欲出意进天下士而上下羣攻之矣故李沆王旦在真宗时谨守资格王曾吕夷简富弼韩琦在仁宗英宗时谨守资格司马光吕公着在哲宗时谨守资格此其人皆以谨守资格为贤名重当世惟王安石破资格以用人一时所谓名士力争而不胜其后章惇蔡京王黼秦桧相踵效之然而进小人而乱天下者此五人也由五人之所用则当以不守资格为讳虽然资格非善法明矣而李沆十数人者以守资格得名而其时亦以称治何也盖能先别其流品以分君子小人之涂以定清浊上下之序彼其号为徳度智略足以居大位者亦以素许之矣特欲其履歴以实之而已故其人有自小官而其望已足以为卿相至其乆也亦卒为之若此者可谓得资格之利也今也不然无有流品无有贤否由出身而闗陞由闗陞而改官知县由改官知县而为四辖六院由四辖六院为察官由察官而为卿监由卿监而为侍从由侍从而为执政大臣或由知州监司而为郎由郎而为卿监侍从执政资深者序进格到者次迁而已若是而欲以举贤才起治功其可得乎侍从不荐士宰执不举贤执格而进曰此足以任此矣陛下虽欲责之以事询之以谋彼安所从知乎此臣所谓受资格之害也且本朝废资格而用人无若王安石章惇蔡京王黼秦桧之为相守资格以用人无若李沆王旦王曾吕夷简富弼韩琦司马光吕公着之为相然攷其功效验其人才本朝以资格为用人之利也决矣故臣欲陛下审乎资格之实深念今日人才衰乏已甚稍加变通号召收拾以终成资格之利而不受资格之害且天之生才也甚难人主之得才也亦甚难毋夭阏摧折之使至于尽盖今世犹有可用之人诚使朝廷之资格一出于人才之所当用则有资格之利而无资格之害矣
　　用人铨选　何谓铨选之害甄别有序黜陟不失者朝廷之要务也故自一命以上皆欲用天下之所谓贤者而不以便其不肖之人切恠人主之立法常为不肖者之地而消靡其贤才以俱入于不肖而已而其官最要其害最甚者铨选也吏部者朝廷喉舌之处也尚书侍郎者天下贵近之臣也处之以其地任之以其官与之以天下士大夫甄别黜陟之柄而乃立法以付之曰吾一毫不汝信也汝一毫不自信也其人之贤否其事之罪功其地之逺近其资之先后其禄之厚薄其缺之多少则曰是一切有法矣天下法度之至详曲折诘难之至多士大夫不能一举手措足不待刑罚而自畏者顾今无甚于铨选之法也呜呼与人以官赋人以禄生民之命由此而出矣使加之意天下不于此乎望治风俗不于此乎求厚人才不于此乎责实而将安所取之奈何举天下之大柄而自束缚蔽防之尘坌蠧折乃为天下大弊之源乎虽然是几百年于是矣其相承者非一人之故矣学士大夫勤身苦力诵说孔孟传道先王未尝不知所谓治道者非若今日之法度也及其一旦之为是官噤舌拱手四顾吏胥以问其所未尝知之法令吏胥上下其手以视之其人亦抗然自辨曰吾有司也固当守此法而已嗟夫岂其人之本若是陋哉陛下有是名器为鼓舞羣动之具与夺进退以叙天下何忍袭数百年之迹汨没于区区壊烂之法以消靡天下之人才而甘心以便其不肖如此则治道安从出而治功何自成哉况自唐中世以前吏部用人之意犹有可考今之所循者乃其衰乱之余敝耳百王之常道不容至于陛下而不复也夫曰私曰偏曰怨曰谤曰动众曰招权此末世之庸人所以恐喝其上而疑壊治道于将兴之时者也陛下深考昔人之已行毅然不惑于众因今之铨选一二人而付之盖今之大臣与人以堂除者乃昔日铨选常行之事大臣不知其职任有大于此而止以堂除为宰相之大权堂除为宰相之大权则无恠铨选为奉行文书之地也使今日铨选得稍稍自用若堂除之选尽归铨部然后大臣知职任而铨选亦能少助朝廷用人尚书侍郎者不虚设矣
　　用人荐举　何谓荐举之害使天下之大吏得荐举天下之卑官宜若为善法矣而今乃为大害且闗陞令録职官改官京官若陞朝官又转而至员郎此朝廷自设限隔以分贵贱而使人非举不得入曰三考曰四考有举者三人若六考若七考有举者五人则闗陞则改官朝廷之立是法也岂不曰吾不徒与以贤能而与贤能不自知以荐而知乎然则今朝廷嵗与人以闗陞改官者岂曰此诚贤与能者乎大吏嵗举以改官者亦岂曰此诚贤与能者乎其人之得闗陞改官者又岂曰吾诚贤与能者乎上不信其举人者举人者不信其求举者求举者不以自信必曰是皆不可知而朝廷之法既已如此则不得不出于此朝廷亦曰吾之立法既已如此则不得不听其如此然则是上下相与为市均付于不可知而已故奔竞成风干谒盈门较权势之轻重不胜其求若此者不特下之人知之上之人盖知之矣方其人之未得出乎此也卑身屈体以求之仆贱人之所耻者而不耻也此岂复有其中之所存哉及其人之既得脱乎此也抗顔庄色以居之彼其下者又为卑身屈体之状以进焉彼亦安受之而已相承若此则以此见举以此举人陛下之人才壊而生民受其病无足疑者嗟夫其始则或不至是矣而流弊之极皆固守而不思变且京朝官者已为天下之所贵而朝廷亦自贵之矣不自贵而使天下亦不知贵之宜在朝廷无不可为而计今或未之能也今合多而考累而任使其积日计月而无在官之过者可以循至于次等之京官毋必举焉其诚可举者因今之法而举之与之以今之所与之官若是则庶几乎士之稍自重者知有常途之可由而不汲汲焉为是卑身屈体以求之而仆贱人之所耻者亦或知耻矣其举人者不困于求者之多庶几乎知所自立而或能真举其贤能以报上矣觧举官之急姑用是要以风俗稍善治道稍明循次而进必无俟乎举者而大吏或一举其材则朝廷信而用之拔于常调此荐举之正也然此有司之事执政大臣之所当请而后行朝改夕定非若兵财之有所难也睥睨隠忍而不知为之遂为天下之大患亦可悲也
  </div>
  <div class="pagination">
   <a href="历代名臣奏议_page19.html">
    上一页
   </a>
   <span>
    ...
   </span>
   <a href="历代名臣奏议_page15.html">
    15
   </a>
   <a href="历代名臣奏议_page16.html">
    16
   </a>
   <a href="历代名臣奏议_page17.html">
    17
   </a>
   <a href="历代名臣奏议_page18.html">
    18
   </a>
   <a href="历代名臣奏议_page19.html">
    19
   </a>
   <span class="current-page">
    20
   </span>
   <a href="历代名臣奏议_page21.html">
    21
   </a>
   <a href="历代名臣奏议_page22.html">
    22
   </a>
   <a href="历代名臣奏议_page23.html">
    23
   </a>
   <a href="历代名臣奏议_page24.html">
    24
   </a>
   <a href="历代名臣奏议_page25.html">
    25
   </a>
   <span>
    ...
   </span>
   <a href="历代名臣奏议_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
