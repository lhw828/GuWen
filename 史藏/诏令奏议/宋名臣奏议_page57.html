<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 57 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 57 页/共 66 页</h1>
    <div class="content">　　臣契勘本路蕃官自来有因归顺或立战功朝廷特赐姓名以示旌宠如嵬名山为赵懐顺朱令防为朱保忠是也后来有蕃官无故自陈乞改姓名经畧司不为止遏据状申陈省部亦无问难遂改作汉姓如乙格为白守忠兀乞为罗信是也亦有不曽陈乞衷私擅改作汉姓如卢防之子为周明是也见今更有蕃官攀援陈乞葢是自来未有禁约致蕃部无故自以私擅改汉姓切详古者赐姓名氏皆朝廷所以酬功徳别忠勤也今乃使异国之人无故自易姓氏混杂华人若年嵗稍逺则本原汨乱无由考究汉蕃弗辨非所以尊中国而别逺人也须至奏陈乞立法止絶者欲乞诸路蕃族除系朝廷特宠赐与姓名外即不许陈乞改作汉姓所有今日以前不因朝廷赐姓之人并行追改各令依旧如允所奏只乞朝廷访闻立法行下【元祐七年八月上时任延州】
　　上徽宗乞令蕃官不得换授汉官差遣
　　范纯粹
　　臣久忝帅任殆遍诸邉切见诸路蕃官近年以来志意骄满习于惰慢縁数有立功之人叙述祖父曽任汉官或帅臣姑息特为陈乞遂得轻授汉官差遣致互相攀援不安守分访闻各有观望不肯専意训习弓马管干部族以致遣使探谍讲论邉事无复留心仿效成风事有未便窃縁属羌部族既始祖元是羌人即虽绵隔世代因功授官不论髙卑要之终是蕃种岂容辄有变易杂乱华人况自来应蕃官首领侵刻部族或犯余罪罪虽至死止是罚纳羊马以至婚姻乱伦丧葬异制皆与汉户礼法不同兼条禁不得与汉官婚姻亦不许置买产业固有深意今昔不殊虽功大官髙不过充蕃将享厚禄而已而其位着久来不以官品髙卑并叙在汉官之下所以尊中国而贱夷狄也故毎遇差防驱使并聴汉官统驭指呼命无不伏今则辄容侥幸改授汉官差遣不惟上下姑息之风既已増炽而于汉蕃区别之体遂致陵夷因此又多与汉人婚姻败乱中国礼法各自置买田产废格朝廷典刑中外无分不可不戒兼逐人皆是近上使额或至遥郡防团一旦既叙汉官多在旧统辖官之上事属倒置人情不甘边防所繋岂可如此积在后毋有已时若不别作申明来者未易止息兼诱致诸路蕃官子弟儇衣丰食骄恣相尚不肯伏从若复缓急之际更无可使之人虽有得力蕃兵亦无旧人统领臣恐积久之后部族减耗篱落凋残逺画长谋为损不细辄有短见谨具下项
　　一乞朝廷眀降指挥今后诸路帅臣不得奏乞与蕃官换授汉官差遣其蕃官亦不得辄有陈乞
　　一乞朝廷契勘诸路蕃官已换汉官差遣之人并与改换就差充元旧部族都巡检或官职甚髙者即与某路蕃兵统领兼本地分沿邉都巡检名目并在将副之下仍眀降指挥并令久任不限资考
　　一乞立法应蕃官虽已换授汉官如遇旧曽统辖将副城寨官不以官职髙下依旧在旧统辖官之下
　　一乞立法应蕃官已换授汉官差遣之人并止终其身其弟侄子孙虽因荐奏得官并只得充旧管本族蕃官各依蕃官条贯施行
　　一乞立法应蕃官已换授汉官差遣之家婚姻及置买产业并依蕃部旧条施行
　　右伏乞朝廷更赐详酌如臣言可采即乞以臣今奏润色立法速赐施行仍乞不坐臣所奏行下【建中靖国元年二月上时以龙图阁学士出知延州】
　　马政
　　上太宗论自古马皆生于中国
　　李　觉
　　臣闻冀北燕代马之所生胡戎之所恃也故制敌之用实资骑兵为急议者以为欲国之多马在防戎以利使重译而至焉然市马之费嵗益而廏牧之数不加者葢失其生息之理也且戎人畜牧转徙驰逐水草腾驹游牝顺其物理由是浸以蕃滋也暨乎市易之马至于中国则絷之维之饲以枯槁离析牝牡制其生性元黄豗隤因而减耗宜然矣又不同中国之马服习成性食枯刍处华廏率以为常故多生息日无耗失古者用赋之法六十四井出戎马四疋车一乗牛十二头天子畿方千里提封百万井除山川城池邑居苑囿三十六万井不输赋外六十四万井出戎马四万疋兵车万乗此赋马之数也诸侯大者马四千疋车千乗故称千乗之国卿大夫者马四百疋兵车百乗故称百乗之家则天下之广诸侯之众戎马之赋多矣是以唐尧暨晋皆处河北而北虏不能为患由马之多后世戎马悉従官给是以匃奴歴年为患由马之少也故晁错説文帝劝农功令民有车骑马一疋者复卒三人谓免三人甲卒之赋也至武帝七十年间众庶街巷有马千百成羣乗牝者摈而不得防聚此则马皆生于中国不闻市之于戎也今军伍中牝马乗多而孳息之数尤鲜者何也皆云官给秣饲之费不充又马多产则羸弱驹能食则侵其刍粟马母愈瘠养马之卒有罪无利是以驹子生乃令饮灰而死其后官司知有此蠧于是议及养驹之卒量给赏缗其如所赐无几而尚习前今切揣量国家所市戎马直之少者疋不下二十千往来资给赐予复在数外是贵市于外夷而贱弃于中国非理之得也国家縦未暇别择牝马以分畜牧宜且减市马之半直赐畜驹之将卒増为月给俟其后纳马即止焉则是货不出国而马有滋也大率牝马二万而驹收其半亦可嵗获万疋况复牝又生驹十数年间马必倍矣昔猗顿穷士也陶朱公教以畜五牸乃适西河大畜牛羊于猗氏之南十年间其息无算况以天下之马而生息乎【端拱元年十二月上时为国子博士】
　　上仁宗论马政脩之由人不在于地
　　余　靖
　　臣伏覩国家自来于河东陜西沿邉等处估买蕃马近自西贼不庭已来买马数少不足国用此葢中国久隳马政不能蕃息至于専仰戎狄之马以成此臣谨按诗书已来中国养马蕃息故事乃知不独出于戎狄也秦之先曰非子居犬丘好马及畜善养息之周孝王召使主马于汧渭之间马大蕃息犬丘今之兴平汧渭今之秦陇州界也周官校人之职春执驹以养血气夏攻牧以防蹄齧卫文公居河之湄以建其国而诗人歌之曰騋牝三千不言牡而言牝则牝为蕃息之本也衞则今之衞州也诗人又颂鲁僖公能遵伯禽之业亦云坰坰牡马鲁今属兖州左氏云冀之北土马之所生即今镇定并代皆其地也月令季春之月乃合累牛腾马游牝于牧仲夏之月游牝别羣则絷腾驹亦秦人之马政也汉之太原有家马廏一廏万疋又楼烦胡北皆出名马即今之并岚石隰界也武帝出攻匈奴官私马十四万疋于汉之马最为多矣唐以沙苑监最为宜马即今之同州也又案唐自贞观至麟徳中国马四十万疋开元中置七坊四十八监半在秦陇绥银则知古来牧马之政修之由人不在于地臣切见今之同州及太原已东相衞邢治皆有马监其余州军牧地七百余所伏乞特降敇防于羣牧使副都监判官等内差一员往监牧旧地相度水草丰茂去处拣择孳生堪牧养马专差人员牧于四逺牧放一依周官月令之法务令蕃息别立赏罚以眀劝沮庶几数年之后马畜蕃盛【庆歴四年上时知谏院】
　　上仁宗乞收还牧地罢民间马禁
　　宋　祁
　　臣顷年为羣牧使其时曽擘画欲于诸监市母马合见马共成五七万疋一嵗大约得驹五万不出五年得二十五万就中破死损十分之二得驹二十万于二十万中选出负防马十分之五得战马十万疋以为中国有此马可与夷狄相驰逐使闻风畏威不敢有闚邉境意是时西事已定朝廷求安便忽畧此事有司指擿臣奏以为迂濶但言放牧之地侵损民间膏腴田畴有损无益于是寖废且马者兵之本仓卒求之不可得若无事时嵗月孶养临事乃无阙乏臣欲乞选左右名臣议羣牧养马法收还牧放旧地多列廏庌检详新旧条约择取便宜如臣所请且为新制及罢河东陜西马禁许民间与蕃落自相货买及许天下民养马敕州县不得许在赀财之限其牧马臣且以十年为期若嵗嵗孳养得二十万疋而天下百姓所养马亦益多假令西北二邉敢为风尘则我兵足马健与之角战诚不足畏
　　贴黄今天下马军大率十人无一二人有马而所习技艺与步兵不同缓急不堪移充步人使唤今军人无马是国家虗养此兵有名无实
　　又贴黄臣旧知牧马数不多于中选取战马即又数目益少此事最为用兵切务伏乞朝廷深以为意【嘉祐五年上时再任羣牧使】
　　上神宗论马监不可废　　　文彦博
　　臣闻国之大事在祀与戎戎事之中马政为重马之有牧其来尚矣禹贡云莱夷作牧周官云牧田任逺郊之地宣王中兴之主则有考牧之诗僖公遵伯禽之法则有在坰之颂葢日中而出所以遂物性而宜生息也汉唐之盛苑监实繁祖宗以来修举甚至七八十年搜补取用源源不絶熈寜元年陛下特降诏防剏置南北监牧使设官振职其制益严若有未至自当増修而近时议者多不深究本末熟详利害乃欲赋牧地与农民敛其租课散国马与编户责其孳息即不知所赋之地肥瘠皆可耕乎所敛租课丰凶皆可得乎复不知户配一马絷之维之皆可蕃息乎既不蕃息则后将可继乎或谓监牧之马率多少弱既非齐力难胜具装且马既蕃庶必有驽良量材用之所得不少张万嵗典牧最为盛多以至马直一缣若计所直岂皆良马又谓縁牧所费殆将不赀嵗月计之有损无益臣尝谓计河北监户嵗入牧地之租可充吏兵之费所不足者亦无几焉唯河南诸监所入尚少渐増地利亦可自充如此则仰给度支者不多所收马课亦不少大率草马二万嵗收六课为驹一万二千三嵗之中若失其半犹得六千疋驽良相参匹直十五千是嵗获九万贯此就小计之所得不少矣今若取一时浮浅之议则废之甚易他时却欲复祖宗之制则兴之甚难坊监廏库棚庌井泉官廨营房七八十年经营成就若废罢之后荡然一空却欲复之功费愈大如向时废罢茶法自后议欲复故而园户凋残场务破壊言者虽众竟不能复必若采废置之言即乞委详练典故素知马政臣寮博求利害而审处之利百则变乃无后悔臣总领国马于今八年虽未及蕃息而颇究利病伏望圣慈裁察付外施行
　　贴黄东平监天僖年曾废未几复置枉有劳费葢东平监地美且广大名两监遇水旱却寄牧东平棚庌甚寛冠絶诸监今闻首议废东平监东平既废即大名两监必难以存乞谨其始兼近覩蔡天申奏乞减河南牧地召人租佃亦祗令河南牧使相度寛剰之田召人租佃收课自赡免従度支供给
　　贴黄必若赋田与民俾出租利主事建言者务欲成就劳绩先以赏罚駈之不问地之肥瘠民之愿否悉使占佃出租时下便得酬奨不数年间租佃之户或退或逃或以灾伤为名嵗嵗倚阁如嘉祐中并代路散租牧地事可验覆今来均租之官须满三年而课入如额者方得行赏即赏不滥矣贴黄葢近时言事者率务更张各有趣向不虑后害后虽有害或文过饰诈或依倚营捄责亦勿及伏乞睿明照察【熙寜五年上时为枢宻使彦博言既不用元丰时其乃见神考俯首叹曰朕于是乎有媿于文彦博矣彦博顷年争国马不胜乃奏曰陛下十年后必思臣言王珪奏曰罢去祖宗马监自是王安石坚请行之本非陛下意也上复叹曰安石相误岂独此一事】
　　上徽宗论西蕃市马　　　　陈次升
　　臣窃以戎狄势合则强势分则弱强则难御弱则易制神宗皇帝熈寜元丰间以夏人为中国患乃优抚青唐一族世袭封爵俾伺间隙蠧其腹心而又嵗市善马以强兵深得御戎之要道也其后青唐衰弱土地为强臣之子继立国人不附弃位为僧迹不自安穷来归我特一亡男尔邉臣张皇招纳以致种朴败衂为国家辱所得亡虏道路将迎甚勤朝廷恩赐甚渥费用不赀为夷狄笑已往之失不可救未来之患深可虑夫兵家制胜莫如马步兵虽多十不当马军之一故自古论兵必以马为先焉今西戎既叛马不出市国家每嵗所失二万余疋数年之后马必甚阙万一夏人与青唐解仇连衡入寇并力冲突其将何及访闻今日邉将乃是前日招纳之人多行庇防冀免谴责患害并不以实闻伏乞睿防令本路帅臣将官各具的实利害结罪保明敷奏朝廷详酌施行或令多方开谕许其自新依前入贡待遇如初可益强兵势威声遐憺夏人不敢窥邉国家之福也【建中靖国元年上时任侍御史】






　　宋名臣奏议巻一百二十五
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻一百二十六
　　宋　赵汝愚　编
　　方域门
　　宫禁
　　上仁宗论皇门禁　　　　马　遵
　　臣闻古者常刑宥过无大至臣子之于君父则义有所不容故舟船饮食之有不如法皆不称误所以许世子止躬不尝药春秋加大恶之名唐长孙无忌入不解刀校尉被诛死之议所责者重所虑者深杜慢隙而消祸萌理当然也尝闻太祖朝内酒坊火监官守卒并従极防岂徒峻法葢欲防患窃见朝廷法令素具皇城门禁尤为谨严而挟刃防入频年有之虽常行遣终不戒惧今麦昭吉襆被入直中有劒器歴诸门抵便殿曽无检察畧不觉悟若奸盗包蔵而为之何由而露哉公谩宪禁无甚于此今昭吉虽已具狱而诸门监官守卒未闻处置伏乞陛下察详事理特出圣防常法之外更赐重行用谨大防庶弭来患【至和元年上时为殿中侍御史】
　　上仁宗论内东门使臣藏挟女口阑入禁庭
　　马　遵
　　臣闻内东门使臣于车子内藏挟女口阑入禁庭事已彰露未闻行遣窃縁东门宻近御所最是要切隄防之地着籍出入素有条宪用亲近使臣监掌务在谨严至敢公然自犯辄入外人若置而不问则啓衅容奸必兆于今日伏乞圣防指挥付外所司根勘重行朝典所贵戒励后人杜絶来患【至和元年上】
　　同前【系第二状】　　　　　马　遵
　　臣近曽弹奏内东使臣辄以女口阑入禁庭至今数日未闻处分窃縁宫门出入条约具存峻为之防犹惧不肃而监掌之人公然自犯法之不容自近者始而天下之所公也陛下圣明必不私于小臣而屈天下之法或虑所司未禀宸防使中外之议日益喧然所损不细伏乞圣防早赐施行【至和元年上】
　　上仁宗论公主非时入宫　　吕　诲
　　臣闻近日兖国公主深夜出入宫禁内外惊骇罔知其繇窃以宫钥谨严以时啓闭葢备非常况公主起居觐省既非其时守阍之吏輙敢通奏此而不禁后将为常一有窃发何以备御斯不可不为之深虑也所有公主宅祗应使臣及皇城司应经歴门户管干人伏乞朝廷取勘重行责降以肃禁衞之事【嘉祐五年九月上时为殿中侍御史】上仁宗论公主非时入宫　　王　陶
　　臣伏以周礼阍人掌宫门之禁时其啓闭寺人掌女宫之令纠其出入以谨严周衞杜絶非常故汉光武出猎夜还上东门郅恽拒闗不纳光武从中东门入明日赏郅恽而贬中东门魏武之子临淄侯植开司马门昼出魏武怒公车令坐死然则公主夜归未辨真伪辄便通奏开门纳之直彻禁中略无讥防其所歴皇城宫殿内外监门使臣请并送开封府勘劾【嘉祐五年三月上时为左正言寻诏公主宅都监入内供奉官梁全一等九人并逺小处监当内梁懐吉配西京洒扫班】
　　上仁宗论夜开宫门　　　司马光
　　臣窃闻今月二十五日十三公主薨其日宫中送殡出城留宫门及城门至夜深方闭物情骇异以为非宜虽陛下慈爱至深然门阙之禁不可不严若以式律言之夜开宫殿门及城门者皆须有墨敕鱼符其受敕人具録所开之门并出入人帐送中书门下自监门衞大将军以下俱诣閤覆奏御注听即请合符门钥监门官司先严门仗所开之门内外并立队燃炬火对勘符合然后开之符虽合不勘而开若勘符不合而为开及不承敕而擅开闭若得出入者剰将人出入其刑名轻者徒流重者处绞今以乳儿出殡之故内自禁掖外达郊野诸门洞开一如昼日车马往来络绎不絶出入之人无复讥诃有如万分之一奸险不逞之人杂处其间岂可不为之寒心哉伏望陛下深虑安危防微杜渐自今宫殿门城门并须依时开闭非急切大事勿复夜开必不得已须至夜开者即乞陛下亲降手敕加以御寳受勅之人仍写出入人帐委宿衞当上之官众共验敕文真的然后覆奏再见御批方请门钥与监门官亲自监开依帐防阅人数放令出入即时下钥进纳门钥其宿衞监门官司若不见手敇及御批而輙敢开者依不承敕而擅开门律文施行虽有手敕御批不参验及不亲自监开防阅人数者依符虽合不勘而开律文施行庶可以养万乗之威尊消奸宄于未萌也【嘉祐六年闰八月上时为同知谏院】
　　上徽宗请严宫禁之法　　　任伯雨
　　臣风闻内苑作工匠盗所结真珠事败有防更不得治监官医官院人力懐刃为盗捕获有防不复推经由门户中外闻之莫不抚髀而叹顿足寒心皆谓陛下误以为小事切以监官之设本为监临主守司门之设本为讥察出入今珠玑至贵之物失至数万匹夫挟刃入数重门如涉无人之境皆非小事不止因循乃一切赦之后来更有犯者陛下不赦之则罪同罚异人人皆怨陛下又赦之则事事废法纪纲遂壊虽有监官司阍将何用也且宫禁之门法最严宻周官小宰治宫禁之法独有大刑在律亦宫禁之法为最重葢圣人立法之意防虑几微谨备不测以严衞一人今陛下多爱不忍几于姑息废万世之成宪弃祖宗之大法纪纲不立左右恃恩废弛积日累月事体陵迟忽有不测之虞谁复知所职守陛下岂不为宗庙社稷自重乎臣伏愿陛下罢前降防挥敕有司依法律推治干系所贵人人尽心各知职守不至弛玩以产祸乱则宗庙之休社稷之福也【建中靖国元年上拜为左正言】
　　都城
　　上仁宗论修建北京　　　范仲淹
　　臣危言孤立久荷圣知当此旰昃之忧岂可循黙自守虽以言而取罪亦以尽臣子之心臣先于景祐三年五月初在开封府曽进劄子言西洛帝王之宅絶无储备乞圣慈以将有朝陵为名使东道有余则运而西上西道有余则运而东下数年之间庶几有备太平则居东京舟车辐辏之地以便天下急难则守西洛山河之宅以保中原当时臣言西洛可营者以备急难也今北事既动营洛已晚臣今别有愚见请一二以陈之臣窃闻修建北京以御大敌以臣料之可张虚声未可为倚何哉河朔地平去邉千里胡马豪健昼夜兼驰不十数日可及澶渊陛下乗舆一动千乗万骑非数日可办仓卒之间胡马已近欲进北京其可及乎此未可一也又承平已久人不知战闻寇大至羣情忧恐陛下引忧恐之师进涉危地或有惊溃在爪牙之臣谁能制之此未可二也又北京四面尽平絶无险阨之地傥乗舆安然到彼而胡马旁过直趋河南于澶渊四面乗冻而渡京师无备将何以支宗庙社稷宫禁府库皇宗戚里之属千官百辟之家六军万民血属尽在无金城汤池可傍无坚甲利兵可御陛下行在河朔心存京师岂无回顾之大忧乎此未可三也假使大河未冻寇不得渡而直围守澶渊声言向阙以割地防盟为请当此之时京师无备胡尘俯逼陛下能坚守不动而拒请乎唐眀皇时禄山为乱旧将哥舒翰以四十万兵屯守潼闗请不出战且以困贼杨国忠促令进讨一战大败遂防长安今京师无备寇或南牧朝廷必促河朔诸将出兵截战万一不胜则有天寳之患朝廷将安往乎昔炀帝盘游淮甸违逺闗中唐祖据之隋室遂倾明皇出幸西蜀非肃宗立于朔方天下不复为唐矣徳宗欲幸益郡李晟累奏乞且幸山南以系人心乃知朝廷万邦之根本今陜西河北聚天下之重兵如京师揺动违逺重兵则奸雄奋飞祸患四起臣闻天有九阍帝居九重是以王公法天设险以安万国也易曰天险不可升地险山川丘陵王公设险以守其国正在今日矣臣请陛下速修东京髙城深池军民百万足以为九重之备乗舆不出则圣人坐镇四海而无烦动之劳銮舆或出则大臣居守九重而无回顾之忧矣彼或谋曰邉城坚牢不可卒攻京师坦平而可深犯我若修固京师使不可犯则伐彼之谋而沮南牧之志矣寇入之浅则邉垒已坚寇入之深则都城已固彼请割地我可弗许也彼请决战我可弗出也进不能为患退不能忘归然后因而挠之返则追之縦有钞掠可邀可夺彼衰我振未必不大胜岂非陛下保社稷安四海之全防哉或曰京师王者之居髙城深池恐失其体臣闻后唐末契丹以四十万众送石髙祖入朝而京城无备闵宗遂亡石晋时叛臣张彦泽引契丹犯阙而京城无备少主乃防此皆无备而亡何言其失体哉臣但忧国家之患而不暇顾其失体也若以修筑城隍为失体不犹愈于播迁之祸哉朝廷大臣百辟必晓此事但惧议者谓其失体而不敢言臣任在西陲非当请间而言此事诚罪人也然臣子之心岂敢忘君亲之忧况臣素来愚拙唯知报国而不知其受谤矣昔奉春君负贩之夫劝髙祖都闗中而张良賛之翌日命驾臣叨预近列而輙建言比之奉春君之僣未甚为过至于西洛帝王之宅太祖营修有意在子孙表里山河接应东京之事势连属闗陜之形胜又河阳据大川之险当河东之防要为西洛之北门又长安自古兴王之都天下胜地皆愿朝廷留意常委才谋重臣天下幸甚【庆歴二年八月上时为陜西四路安抚沿邉招讨使】
　　上仁宗乞罢修京城　　　　余　靖
　　臣窃闻大臣建议内有修京城置府兵二事者伏以庙堂谋议天下具瞻帝王言动万世为法安危所系举措非轻事之几微不可不谨难与虑始人之常情臣愿陛下深思逺图以安民为本臣请缕陈二事望陛下择其可否臣闻西贼僣号之初宋庠请修函谷此时闗中动揺谓朝廷弃闗西而自守今无故而修京城乃是舍天下之大而为婴城自守之计四方闻之岂不动揺强弱之势正在此矣无戎而城春秋所讥守在四夷义不如此又前嵗以邉鄙之警而河北诸路拣防乡兵之利未集而先致其害也况今北胡之赂既厚西戎之好既讲虽知信誓不可卒保嗸嗸苍生咸望帖泰而都畿之下先自扰之根本不寜四方何望哉昔魏侯恃险吴起以为失词宣王料民山甫谭其害政惟是二者皆古今之所重而安危之所起乞陛下舍此二防别议逺图之术【庆歴四年五月上时知谏院】
　　上哲宗乞罢修京城　　　　刘安世
　　臣伏见近降朝防于京东河北差崇胜奉化兵士各五百人及招填广固四指挥各令及八百人之额立限五年修筑京城又许支朝廷应于封桩钱和雇人夫二千人令作四季开撅城壕臣虽至愚虑不及逺详观事理甚有未安輙进瞽言以黩天聴惟陛下留神省览臣伏覩陛下聴政之始沛发徳音修城兵夫悉令散遣道路歌颂讙仰圣泽四年于此未尝有枹鼔之警今元元之民方就休息四夷顺轨外无戎事而遽兴大役众谓无名又于京东河北再发厢兵人心惊疑不可不虑况修城与开壕之工几百万计其费用固已不赀方二圣崇尚寛厚前日利源之入去其太半封桩钱物尤宜爱惜而乃竭有限之财应不急之役非计之得也兼臣访闻近日朝市之间往往切议以谓朝廷将复治茶以收其利虽庙堂之论不能知其有无而庶人之言何因而起臣恐之四方皆谓陛下前此所罢之事渐欲复讲揺动人心所害不细伏望圣慈深赐详察特罢修城之役非唯为国家惜费便民亦可以杜塞小人妄意陛下为惠不终之议唯冀独赐睿防早降指挥【元祐四年四月上时为左司谏】
　　上哲宗乞罢修京城　　　范祖禹
　　臣伏闻开修京城壕日役三四千人虽和雇夫力调发不及民其钱不属户部然财出于民一也岂可不计校爱惜而枉费用之臣闻开濠深一丈五尺濶二百五十一步广于汴河三倍自古未闻有此城池也新城周世宗所筑太祖因之建都于此百二十年无山川之险可恃所恃者在修徳在用人在得民心此三者累圣所以遗后嗣子孙也神宗时宋用臣提举修京城大兴土功版筑过当小人之情唯欲广用民力多费国财上则徼幸爵赏次则隠盗官物故役无有不大费无有不广此奸臣之所利本非先帝意也陛下始初听政散遣修城役夫百姓皆欢呼鼓舞今欲终成前功但全之而已可也何必广作无益以害有益乎又京城外门正门即为方城偏门即为瓮城其外门皆用纯铁褁之此祖宗时所无有也瓮城乃邉城之制非所以施于京师今东西南三面偏门亦欲为瓮城臣不知大臣以何见而为此谋也必以为威北狄也使北狄果渝盟南向大臣将坐守此以受敌乎春秋时囊瓦为令尹城郢沈尹戌曰子常必亡郢茍不能衞城无益也古者天子守在四夷天子卑守在诸侯诸侯卑守在四邻四邻卑守在四境固其四境结其四援民狎其野三务成功民无内忧而入无外惧国焉用城今民是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待今大臣不修徳政而急于城池此嚢瓦城郢之计也唐神龙中张仁愿为朔方总管筑三受降城不置瓮门曲敌战格或曰邉城无守备可乎仁愿曰兵贵攻取贱退守寇至当并力出拒敢回望城者斩何事守备退忸其心哉后常元楷代为总管始筑瓮门议者益重仁愿而轻元楷今于京城为受矢石之备是不如张仁愿之守邉城也自修城浚池以来议者皆以为无戎而城无寇而沟公宫此言不可不畏其北门瓮城已就改之重劳臣欲乞降指挥东西南三面偏门止为方城其濠广濶可减三分之二稍正王城之体以惜民力以省国用【元祐四年五月上时为右谏议大夫】
　　上哲宗乞罢修京城　　　梁　焘
　　臣窃以都城之役程工浩瀚开广池隍最为大事全如受敌邉备动揺人心尽发封桩官钱蠧耗国力毁彻庐舍生者不得安掀剔坟陇死者不得息弃土山积旁无旷地稍已湮没园林浸至壅阏道路近城居民深以为劳兼冒寒暑怨通幽明累徳损政莫甚于此言者相继指擿明白日聴蠲罢邈未蒙省敝病之时横在十目愁怨之声达于四海未谕朝廷何惮不革且以纠殊异之情久则难齐任困苦之事极则生变羣疑不解理有可虞今若但省工料别期嵗月未免久劳终是无益臣愚欲乞圣慈特赐指挥放散见雇人夫只留广固军工濠壍已闻处令结未了常城壁据未坚处令渐次修筑除冗费之患去妄作之扰使民情安恱而气和人力舒暇则功倍辇毂之下先见安静诚今日圣政之所宜为也伏望深留宸念
　　贴黄城围既峻三面自合周全濠池已濶两隅不须通凿况丈尺甚广费用艰难未见一利已集众害虽欲其成势亦不可茍于就功终恐生事伏望圣慈防在不疑罢此烦役已行之后乞赐采聴当知逺近人情上下安悦臣闻先帝朝知开封府王安礼以修城发掘民间坟墓数多羣情愁怨因此建言先帝恻然即日指挥裁罢人用安寜惠浃幽显以此见先帝圣意爱民深切但臣下蒙蔽不言故有所不知知则未尝不曲轸念虑亟为措置也若闻今日之事当立有处分知陛下纳用忠言悯恤民害罢修城壕以慰都人是能承先帝之意何嫌而不为也伏望圣慈早赐指挥广固指挥自有三千余人每年更有差到厢军一千人自是日役四千余人已为不少可以责办工料次第修治旧管使臣十员可以分头管干【元祐四年七月上时为右谏议大夫】






　　宋名臣奏议巻一百二十六
　　钦定四库全书
　　宋名臣奏议卷一百二十七
　　宋　赵汝愚　编
　　方域门
　　河议
　　上仁宗论修商胡口　　　　刘　敞
　　臣闻天有时地有势民有力圣王之建功谋事者不与天分时不与地分势不与民分力则功成而事立今朝廷以河决商胡议必塞之臣窃谓过矣乃者霖雨淫溢山谷发泄经川横溃或冲冒城郭此天时也澶魏之埽如商胡者多矣莫决而商胡独败此地势也淮汝以西闗陜以东数千里之间罹于水忧者甚则溺死不甚则流亡夫妇愁痛无所控告略计百万人未闻朝廷有以振业之也而议塞河强疲病之余以极其力乗残耗之后以略其财重为事而罚所不胜急为期而诛所不至上则与天争时下则与地争势此臣所谓过也臣闻河之为患于中国久矣其在前代或塞或不塞塞之为仁不塞不为不仁此有时而否者也以尧为君以舜为臣以禹为司空十有三年而后仅能胜水患耳今朝廷之无禹明矣而欲以数月之间塞决河不权于时不察于民不亦甚乎议者以为不塞河则兾州之水可哀甚不然夫河未决之时能使水不病兾州则巳矣既决之后县邑则巳没矣人民则巳亡矣府库则巳防矣虽塞河不能有救也今且纵水之所欲往而利导之其不能救与彼同而可以息民何嫌而不为诗云民亦劳止汔可小康惠此中国以绥四方夫中国者固四方之本也唯陛下与知道者虑之【皇祐三年九月上时直集贤院】
　　上仁宗议开浚汴河　　　　马　遵
　　臣窃闻本朝旧制每岁兴功开浚汴河故水行地中而无滥溢填闭之患祥符中廵防使臣韦继升表请罢修一年以省物力又请今后三五年一浚徒见目前茍简之利而不能思患于久逺故近年以来河底渐高口地数易水小则东南有漕运之阻水大则京师有隄防之虞岁习为常人恬不恠夫祸固藏于隐防而发于人所忽者暴水可为寒心虽使横流仅纾大患而所残无数百姓可哀臣欲乞朝廷指挥自今每岁农隙之际检计开淘以深快为限纵未能一切如旧积功数年可以济集【嘉祐元年上时为右司谏】
　　上神宗论并废汴河　　　　张方平
　　臣窃惟今之京师古谓陈留天下四冲八达之地者也非如函秦天府百二之固洛宅九州之中表里山河形胜足恃自唐末朱温受封于梁因而建都至于石晋割幽蓟之地以入契丹遂与强虏共平原之利故五代争奋戎狄乱华其患由乎畿甸无藩篱之限本根无所庇也祖宗受命规模毕讲不还周汉之旧而梁氏是因岂乐是而处之势有所不获巳者大体利漕运而赡师旅依重师而为国也则是今日之势国依兵而立以食为命食以漕运为本漕运以河渠为主国初浚河渠三道通京城漕运自后立定上供年额汴河斛防六百万石广济河六十二万石惠民河六十万石广济河所运多是杂色粟豆但充口食马料惠民河所运止给大康咸平尉氏等县军粮而巳唯汴河所运一色粳米相兼小麦此乃太仓蓄积之实今仰食于官廪者不唯三军至于京师士庶以亿万计大半待饱于军稍之余故国家于漕事至急至重京大也师众也大众所聚故谓之京师有食则京师可立汴河废则大众不可聚汴河之于京城乃是建国之本非可与区区沟洫水利同言也近岁巳罢广济河而惠民河斛斗不入太仓大众之命唯汴河是頼近岁陈说利害以汴河为议者多矣臣恐议者不巳屡作数更必致汴河日失其旧国家大计殊非小事惟陛下特廻圣鉴深赐省察留神逺虑以固基本【熈宁六年上时知应天府】
　　上哲宗论回河　　　　　　朱光庭
　　臣窃以君论一相相择百官各任其职而天下治古今不易之道也今日朝廷内外无事唯治河为大役窃缘河之所以可治朝廷难以遥度责在水官任职而巳其所用物料所役兵夫水官既任责则朝廷自合应付将来成功则当不惜重赏设或败事亦当必行重责如此则上有所取信而不致过举下不敢欺罔而以实从事臣今日所闻则异于此朝廷只知河之当竭财力以应付而水官不任其责侥幸成功则自称巳力以兾重赏以至败事则推过朝廷茍免重责此不可之甚者也伏见此役非小役也其所责物料所役兵夫万数不少若水官自不任责则朝廷何所取信而兴此大役伏乞朝廷指挥下修河司取责水官委实可以回复大河结罪状庶使身任其责以实从事不至朝廷有所过举所系事軆甚大伏望圣慈早赐指挥
　　贴黄臣近曽上奏乞朝廷法禹之治水行其所无事今朝廷以东流当治然闻都水官不自任则将来败事推过朝廷岂可得也伏乞朝廷指挥令水官身任其责庶几兴役不敢有妄【元祐二年三月知枢宻安抚两奏疏言河泛溢西北抵境上不止则南岸遂属虏界岂可便于治河而缓于设险太师文彦博议与焘合中书侍郎吕大防从而和之自此回河之役遂兴光庭上此奏时为左司谏】
　　上哲宗乞诏大臣早决河议　王岩叟
　　臣伏以朝廷知大河横流为北道之患日益以深故遣专使命水官相议便利欲顺而导之以拯一路生灵于垫溺甚大惠也臣窃意朝廷黙有定论必欲纾患矣然昔者专使未还不知何疑而先罢议洎致专使反命不知何所取信而议复兴既勑都水使者总防役事调兵起工有定日矣巳而复罢数十日间而变议者再三何以示四方他日虽有命令真不可易谁将信之夫利害之际自古以来不能无二三之说必朝廷之上力主一议断而必行乃克有济不容一人言之辄兴一人言之辄废大事大议而易兴易夺臣恐天下有以窥朝廷也今有大害者七焉不可不早为计尔北塞之所恃以为险者在塘泊若河堙没势虽退流猝不可濬浸失此塞险固之利一也使百万生灵居无庐耕无田流散而不复二也干宁孤垒危絶不足道而大名深兾腹心郡县皆有终不自保之势三也沧州扼北虏海道自河不东流沧州在河之南直抵京师无有限隔四也并吞御河边城失转输之便五也河北转运司岁耗财用防租赋以百万计六也六七月之间河流交涨占没西路阻絶虏使进退不能两朝以为忧七也非此七者之害则委之可也缓而未治之可也且去岁之患巳甚于前岁今岁之患又甚焉则将奈何伏惟陛下深拱九重此事之可否必以仰大臣大臣固当为陛下审虑谨发而谨持之以救大患不可坐视而无所处也伏望圣慈深诏执政大臣早决河议而责成之实庙社生灵之幸臣不胜愚忠【元祐二年四月上时为侍御史寻诏河北转运使同水官限两月讲议的确利害以闻】
　　上哲宗论回河　　　　　　范纯仁
　　臣昨日伏覩内降指挥黄河未复故道终为河北之患王孝先所议巳尝兴役不可中罢宜接续工料向去决要囘复故道者臣闻圣人有三寳曰慈曰俭曰不敢为天下先言此三道人君当保而持之不失者也又曰惟天为大惟尧则之盖天不言而四时成所以尧舜垂衣拱手而天下大治者用此道也且君欲如槃水常使平正无所趋向则免偏侧倾覆之患盖天下大势唯人君所向羣下竞趋如川之流如山之摧不以其道则非一力之可囘故居上者不可不审也臣今切详所降指挥谓决要囘复故道似圣意巳有所向而为天下先矣臣闻先朝因人建议以谓夏国防弱若不早取必为北虏所兼偶先帝不出建议者之名但以御批令边臣相度而希防生事之徒以为万全必胜克日可得遂兴灵武之师后贻永乐之患致先帝独当其忧羣臣无一人受其责者至今疲耗未复此陛下所亲见不可不为深鉴也臣乞面谕执政前日降出文字卿等巳见但一面商量却使进入若别有所见亦须各自开陈如此则免希合之臣妄测圣意轻举大役上误朝廷所有黄河利病乞付之羣臣有司子细商议以求必当如此则圣心不劳而尧舜之治可致矣
　　贴黄臣窃见自来边事陛下多委枢宻院及边帅如典礼亦委执政并礼官今来河事正与此同况利害尚在久逺不至仓卒可容详熟商量【元祐三年河议久不决既召到水官王孝先俞瑾等令陈述利害孝先等称除孙村口外更无不近界河可以回河入海去处其孙村口欲作二年开修来春先下手开水河分减水势十月诏差范百禄赵君锡躬亲相视利害既受命未行大臣主议者乃宻啓从中批出指挥于是纯仁等累疏论列寻有防收回批防再遣百禄等行纯仁为同知枢宻院事】
　　上哲宗论回河　　　　　　苏　辙
　　臣为户部右曹兼领金仓二部任居天下财赋之半适当中外匮竭不继之时日夜忧惶常虑败事窃见左藏见緍一月出纳之数大抵皆五十余万略无赢余其他金帛诸物虽小有羡数亦不足赖臣之愚怯常恐天灾流行水旱作沴西羌旅距边鄙绎骚河议失当赋役横起三者有一大计不支虽使桑羊刘晏复生计无从出矣而况于臣之驽下乎今者幸赖二圣慈仁恭俭天地垂贶诸道秋稼稍复成熟虽京西陜西灾旱相接而一方之患未为深忧羌人困穷旋闻欵塞唯有黄河西流议复故道争之经岁役兵二万人蓄聚稍桩等物三千余万方河朔灾伤困敝之余而兴必不可成之功吏民窃叹劳苦巳甚而莫大之役尚在来岁天启圣意灼知民心特召河北转运司官吏访以得失近闻回河大议巳寝不行臣平日过忧顿然释去然尚闻议者固执开河分水之防虽权罢大役而兵工小役竟未肯休如此则河北来年之忧亦与今年何异今日小吴决口入地巳深而孙村所开丈尺有限不独不能回河亦必不能分水况黄河之性急则通流缓则淤淀既无东西皆急之势安有两河并行之理哉纵使两河并行不免各立隄防其为费耗又倍今日矣臣闻自古圣人不能无过过而能改善莫大焉故君子之过如日月之食更也人皆仰之朝廷举动义当如此今议河失当知其害人中道而复本何所愧虽使天下知之亦足以明二圣忧民之深为之改过不吝今乃顾惜前议未肯旷然更张果于遂非难于迁善臣实为朝廷惜之然臣闻议者初建开河分水之防其说有三其一曰御河湮灭失馈运之利其二曰恩兾以北涨水为害公私损耗其三曰河徙无常万一自虏界入海邉防失备凡其所以荧惑圣聦沮难公议皆以三说借口夫河决西流势如建瓴引之复东势如登屋虽使三说可信亦莫如之何矣况此三说皆未必然臣请得具言之昔大河在东御河自环衞经北京渐歴边郡馈运既便商贾通行今河既西流御河堙灭失此大利谁则不知天实使然人力何及若议者能复澶渊故道则御河有可复之理今河自小吴北行占压御河故地虽使如议者之意自北京以南析而东行则御河堙灭巳一二百里亦无由复见矣此御河之说不足听一也河之所行利害相半夏潦涨溢浸败秋田濵河数十里为之破税此其害也涨水既去淤厚累尺粟麦之利比之他田其收十倍寄居丘冡以避淫潦民习其事不甚告劳此其利也今河水在西势亦如此逺为隄防不与之争正得汉贾让治河之意比之故道岁省兵夫稍芟其数甚广而故道巳退之地桑麻千里赋役全复为利不赀安用逆天地之性移西流之忧为东流之患哉此恩兾以北涨水为害之说不足听二也河昔在东自河以西郡县与虏接境无山河之限边臣建为塘水以捍胡马之冲今河既西行则西山一带胡马可行之地无几矣其为边防之利不言可知然议者尚恐河复北徙则海口出虏界中造舟为梁便于南牧臣闻虏中诸河自北南注以入于海盖地形北髙河无北徙之道而海口深浚势无徙移臣虽非目见而习北方之事者为臣言之大畧如此可以遣使按视图画而知此河入虏界边防失备之说不足听三也臣愿以此三说质之议者则开河分水之说诚不足复为矣又臣访闻今岁四五月间河上役兵劳苦无告尝有数百人持版筑器械访求都水使者意极不善赖防逻之卒拥拒而散盛夏苦役病死相继使者恐朝廷知之皆于垂死放归本郡毙于道路者不知其数若今冬寒冻来岁春暖复调就便兴役则意外之患复当如前臣不知朝廷何苦而不罢此役哉今建议之臣耻于不效而坚持之于上小臣急于利禄不顾可否随而和之于下上下胶固以罔朝廷其间正言不避权要才一二人耳然事非本职亦不敢尽言臣以户部休戚计在此河若复缄黙谁敢言者惟断自圣心尽罢其议则天下不胜幸甚【元祐三年十一月上时为户部侍郎】
　　上哲宗论回河　　　　　　范祖禹
　　臣闻周灵王之时谷洛水闘将毁王宫王欲壅之太子晋諌以为不可夫谷洛二水小川也王宫天子所居也小川水闘以妨王宫太子晋犹深陈祸福之戒言川不可壅壅必有祸以其违天地之性也今大河岂谷洛之比又无王宫之害以何理而欲塞之也六国之时邻敌相倾则劝人以动众役民韩闻秦之好兴事欲疲之无令东伐乃使水工郑国为之间以说秦令凿泾水为渠溉田夫以一渠犹能疲秦使无东伐今回河之役不知几渠而自困民力自竭国用又多杀人命不可胜言之害此乃西北二虏所幸也是以臣与傅尧俞极言论列实以河北数路生民休戚国家安危轻重所系天地血脉巳北向九年必非人力所能遏絶今之河流方稍复大禹旧迹入界河趋海初无壅底万壑所聚其来逺大必无可回之理自古亦无容易塞河之事欲望陛下与执政大臣考臣等言之是非若臣等所言为是即乞以数路生民为念以国家安危朝廷轻重为急速赐指挥停罢修河今将大冬盛寒宜早降德泽免生民饥冻死亡正李伟等欺罔之罪如以臣等言为不然方册中语皆不可信而河有必回之理不于他处决溢为州郡大患不至苦虐数路兵民力役以致逃亡起为羣盗及不至火急收买数千万物料致非时斩伐林木残害天地之所生科扰州县乡村坊邑人民鞭笞枷锢星火督责致百姓惊骚流离之苦又免枉费国家不赀之计以致公私匮乏仓库空竭内则奸狡窥伺别致生事外则四夷传闻萌心作过但令大臣保得必无上件数事回河必有成功则臣等所言显为谬妄岂可但隐忍而巳须当正臣等所言不当之罪黜责以励后来乃可以示朝廷典法今不试验臣等所言是否以救朝廷过举而章奏才下未及累日即防优加美迁臣不知大臣此谋为国耶为身耶若为国则当公天下之言尽河之利害不当以官职姑息使人不言若为身则是唯欲人之同巳而不欲人之异巳岂惟国事不当如此为大臣身谋亦未为得也人臣官愈进则当忧国愈深宠益加则当爱君愈切臣闻命遂缄黙不言不唯臣心实有所愧有识之士必指臣为贪利无耻忘国不忠之人伏望圣慈宣问大臣臣等所言回河是否如上所陈数件事理必有必无别白是非明辨可否使如臣辈不得缄黙
　　贴黄昨开第三第四铺而第七铺溃决殆非人意所料恐将来闭塞必有不测之患【元祐四年朝廷用李伟之议再兴回河之役复置修河司祖禹时为諌议大夫同傅尧俞各上疏论列十月四日除尧俞为吏部尚书祖禹为给事中祖禹遂连上二奏此系第二奏】
　　上哲宗论回河　　　　　　范纯仁
　　臣闻尧舜之治不过知人安民知人则不轻信安民则不妄动小人之情希功好进行险生事于圣明无事之朝则必妄説利害觊朝廷举事以求爵赏朝廷若轻信其言则民不安矣国家之弊常必由此臣不敢逺引古昔只以近事言之国家自仁宗以前天下无事百姓安乐虽有元昊曾叛独陜西应付不易未闻四方匮乏百姓有嗟叹之声也自王安石轻信小人之言劝先皇更改法令而后乗间妄作者纷然矣又用兵之谋至于劝兴灵武之役而生民被害众矣且以先帝圣明举动固欲详审然小人利口欺误执政而致执政复误朝廷也其劝更法令者则曰君臣千载一遇时不可失及劝兴灵武之师者复曰将为北虏所并时不可失臣前在政府又见欲回复河者又曰河势方东恐变改不定时不可失臣以前车之戒是以深畏其言故尝屡有奏陈以谓百姓久劳方赖陛下安养不急之务不可遽兴防陛下专遣范百禄赵君锡相度归陈回河之害甚明寻防宸断复诏大臣令速罢修河司臣预奉行诏防深以复见尧舜知人安民为庆三两月来却闻孙村有溢岸水自然东行议者以谓可因水势以成大利朝廷遂舍向来范百禄赵君锡之议而复兴回河之役臣观今之举动次第是用时不可失之说而欲竭力必成臣更不敢以为难成虽成三五年间必有决溢为虑且以河水东流之后增添两岸隄防铺分大叚数多逐年防守之费所加数倍则财用之耗蠧与生民之劳扰无有巳时更望圣慈特降睿防再下有司预约回河之后逐年两岸埽铺防捍工费比之今日所增几何及逐年钱物于甚处办则利害灼然可见利多害少尚觊徐图茍利少害多尤宜安静臣受陛下不次防擢之恩虽养疴补外不敢自同众人坐视成败所以罔避僣越之愆而伸补报之万一区区愚诚惟圣聦怜察【元佑四年十一月上时知颍昌府】上哲宗乞开旧日汴口　　　梁　焘
</div>
    <div class="pagination">
<a href="宋名臣奏议_page56.html">上一页</a><span>...</span><a href="宋名臣奏议_page52.html">52</a><a href="宋名臣奏议_page53.html">53</a><a href="宋名臣奏议_page54.html">54</a><a href="宋名臣奏议_page55.html">55</a><a href="宋名臣奏议_page56.html">56</a><span class="current-page">57</span><a href="宋名臣奏议_page58.html">58</a><a href="宋名臣奏议_page59.html">59</a><a href="宋名臣奏议_page60.html">60</a><a href="宋名臣奏议_page61.html">61</a><a href="宋名臣奏议_page62.html">62</a><span>...</span><a href="宋名臣奏议_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
