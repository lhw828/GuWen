<!DOCTYPE html>
<html>
<head>
    <meta charset="UTF-8">
    <title>道咸同光四朝奏议选辑 - 第 12 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道咸同光四朝奏议选辑 - 第 12 页/共 13 页</h1>
    <div class="content">
　　福建巡抚臣刘铭传跪奏，为基隆炮台，为敌攻陷，我军复踏毁敌营，大获胜仗情形，恭折仰祈圣鉴事。

　　窃臣前将抵台日期，并查看基隆炮台情形，恭折陈报在案。前月二十五日，即有法人兵船一只，湾泊基隆口门，询其前来之故，则答以巡弋海口。臣一面密饬将弁，严行戒备，一面督催赶将海口社寮炮台，兴工修筑。惟购运各料，不得轮船运载，诸务束手，当即飞函商告闽省，请将永保、深航两官船，匀拨前来应用，而闽台两处，音信隔绝，已近一月，前由上海装运赴台炮械，又因久无轮船，迟迟不到。自本月初一二等日，法人时有兵船一只，到基隆巡探，停泊一半日，即行开去。而前次所到之法船一只，则仍不动。当以和战之局，尚在未定，不便自我开衅，适其时伏波兵船，由台南装载新调提督章高元所部之武毅军头批勇丁五百人，甫到基隆。闽省复将伏波调装澎湖潮普军两营，台兵益单，轮船全无，当饬章高元督带所部，驻扎基隆炮台左近，以资辅助，并派提督苏得胜帮同照料。其在上海运解炮械委员游学诗，因中国各轮船，皆惮于南下，于初九日设法商雇德商万利轮船前来，甫于十二日抵沪尾海口。其时臣正在沪尾，督令孙开华所部，兴筑炮台，见军装运到，即令将基隆应用之炮位水雷等件，仍由万利船运基隆布置。该船驶到基隆，法船兵酋，坚阻不令卸载，而德商轮船不能久耽时日，仍即由原船装回沪尾。臣回至淡水接信，正拟设法改船装运，忽于十四日续来法兵船四只，驶近基隆，旋有该船兵酋李士卑斯，专通事告知曹志忠、苏得胜，据称中法和议不成，限期已届，次日各口皆要开仗，随带来战书告示各一纸，语多狂悖，声言定于次日八点钟攻打炮台。该提督一面督勇严守，一面飞报。臣于十五日黎明，接到来信，当以该处炮台，本不足恃，曾于前折奏明，当即飞速亲往督率战守，行至半途，即闻炮声，知系接仗，赶速趱行而至。法人于辰刻开炮攻台，营官姜鸿胜，督勇还炮相应，祇有洋炮五尊，土炮无用。炮台祇守当门一面，敌人由旁攻击，炮即不能旁应。章高元、苏得胜各带队百余人，伏于炮台墙外沟中，该船巨炮猛攻不息，自辰至午，两时之久，连放排炮，将炮台前墙，全行打碎。火药房亦同时轰倒。章高元、苏得胜密令姜鸿胜率勇退出，计伤亡弁勇六十余人，半多压伤；炮台我不能守，法亦未踞。其时臣亦至，当以法人一意逞强，固有轻我之心，非诱其陆战，不足以挫其凶焰，即刻将海边不能守御各营，饬移山后，以避敌炮。曹志忠正营并中营，离海虽近，中隔小山，仍令照常设守，一面激励士卒，豫备恶战。十六日卯刻，果有法兵四五百人，以一半在曹志忠营北山头站队筑营，以二百余人，直薄曹志忠之垒，仍用轮船炸炮照攻，自卯至午，连环枪炮不息。曹志忠一面守营，亲督王三星等，率队二百余人，出营迎击。臣派令章高元、苏得胜率队百余人，由东路抄击，复派已革游击邓长安，率亲兵小队六十人，由西路绕击。曹志忠见两路兵至，士气益壮，奋勇直前，法兵见我军齐进，速放大炮排枪，鏖战一时许，我勇所持后膛枪，皆能命中，击倒该军山上持旗兵酋二名，山下法兵头一名，敌军一齐溃败，我军乘胜追上山头，当将敌营踏毁，夺获洋枪数十杆，账房十余架，并获其坐纛旗二面，此外洋行军最耻之事，斩馘首级一颗，法兵伤亡，闻不下百余人，直追至船边，始行收队。我勇伤亡者仅数人。此十五六两日，法兵犯我基隆，登岸接仗获胜之情形也。伏思基隆炮台不坚，炮位不多，彼族久有窃议，今突以五船相犯，实窥我无炮无船，早有藐视之心，妄思占踞，今幸仰托圣主威福，将士用命，有此血战，稍挫凶锋，实足以抒众愤。惟当追奔到船之际，海口若有兵轮数只，首尾夹攻，敌船皆为我有，失此机会，殊为可惜。法人自入中国以来，未有如此挫败，势不甘心，若再加兵增船来犯，臣兵单器乏，何以应敌，合无仰恳天恩，俯令海外孤军，事机万紧，敕下南北洋大臣，并闽省督抚，迅即选拨能战兵轮十只，择将统带前来助战，以期驱敌出境，布置方能措手，无蹈各守各境，坐失机宜之辙，曷任急切待命之至。所有此次尤为出力之统领霆庆等军，记名提督福建福宁镇总兵曹志忠，亲率士卒，奋勇接战，且于基隆炮台攻倒之后，该营紧靠海边，复能鼓励兵士，大获胜捷，其功实非寻常可比，可否吁恳天恩。赏穿黄马袿，以示优奖。统领武毅军记名提督章高元、记名提督苏得胜，皆能奋不顾身，助守炮台，得使守台弁勇，全行退出，未大损伤，平时操练认真，拟恳天恩，遇有海疆总兵缺出，即行简放，并请赏换清字勇号。总兵衔尽先副将王三星，拟请以总兵记名简放，并请赏给清字勇号。已革游击邓长安，拟请开复原官，用示鼓励。其余立功将士，出力文武员弁，可否准由臣择尤汇请奖励之处，出自逾格鸿慈。所有基隆炮台，为敌攻陷，我军复踏毁敌营，大获胜仗各缘由，谨恭折由驿驰陈，伏乞圣鉴。

　　请豫戒边军相机立应疏（光绪十年）邓承修

　　内阁侍读学士臣邓承修跪奏，为敌情狡诈，请旨豫戒边军相机立应，以重军谋而维大局事。

　　窃以法人贪狡，藉词背约，恭读闰五月二十四日撤兵明诏，朝廷俯就而曲全之者，可谓至矣；乃忽言兵费，忽言恤款，忽而七日，忽限十日，虚词恫喝，凡在臣工，无不痛心疾首，赖我皇太后、皇上烛彼奸谋，坚持定见，臣料法人亦当知难而退矣；乃狡谋未遂，观望徘徊。朝廷未闻别有处置，臣恐决机不早，后患方殷。谨竭愚忱，少助万一。臣闻良医之治病也，必先审观病原，知其所以受病之处，而后可得而治。法自为普所败，政出多门，民贫财匮，北圻之役，听信流痞浮言，内奸怂恿，师徒丧败，本有悔心，及我坐观成败，刘永福以孤军见挫，山西不守，北宁溃散，始有轻量中国之心，乃天威震怒，失律见诛，遣将调兵，军心稍振。法又惧吾大举，遂以和饵我，朝廷误听李鸿章之言，欲以含糊了局而遽许之。彼益窥我无能，上下怯懦矣。然尚虑边兵未散，牵掣于西，未遑于东，于是有谅山一役，藉词背约，而马建忠、李凤苞、赫德诸奸人，输情献媚，潜结勾通，以挟制朝廷，恐吓总署，遽下撤兵之诏，使法人无西顾之忧，遂敢悉其精锐，尽力于东，为索偿兵费之举。夫自山西失守，该虏即扬言攻琼州，据台岛，实未尝以一旅相加。岂非自揣其力之不足，而恐我兵之蹙其后哉？然则法人之利，在诱我和，中国之患，在讳言战，强弱虚实，情势了然矣。臣愚以为今之计，惟有豫敕边军，用以攻为守之策，则我可以得志，而沿海之祸可纾。盖法人据有西贡，悉力经营，近则蚕食北圻，毗连我国，骎骎乎有反客为主之势矣。法人措置，处处踏实，有守无失，是其所长；而处处分兵，顾此失彼，是其所短。查其战舰东来，大如巴夏尔，小及三板根舶等，综计各口岸，不过三十余船，大者可载三百人，小者或数十人，或十余人，率皆枵然无实，所以镇越者在此，所以扰我者亦在此。今若电谕张树声，统率淮军，由东路进逼海防，别令何雄辉招募客人为奇兵，由钦、廉小路进，王德榜率湘军，由中路进攻北宁，令唐景崧率所部为前锋，岑毓英率刘永福出保胜为西路，刘永福即乞朝廷特畀以提督之任，令统率所部，厚其兵食，规复山西，布置已定，仍候朝廷指挥，一旦决裂，即谕令疾驰出关，法人兵舰，半在中国洋面，迷禄帅越，夙失军心，我以三路进兵，乘虚蹈瑕，则北圻必震动，孤拔、利士卑等，所部祇有此数，欲征国兵，则缓不济急，欲招募土勇，则将不习兵，欲遂弃越取闽，则闽已有备，进无所得，退无所归，势必转柁回颿，保全成局。即谓我无水军，不足以制其死命。臣料红江以北，必非法人有矣。所谓批亢捣虚，攻其必救者此也。或谓法人据有越南，守备甚密，孤拔师船，近在马尾，指顾之间，即开兵衅，进兵越南，岂能牵掣；不知五虎口、沙涛甚恶，闽中虽战船不备，张佩纶素有胆略，非法人虚声所能恐吓者，就令海疆稍有挫失，而我但能出兵杀敌，掠地攻城，所得可偿所失，不犹愈于坐以待困乎？臣亦知兵凶战危，何敢以一得之愚，妄谈边事，冀邀天之福，就我范围，大局幸甚，微臣幸甚。或豺狼无厌，终出于战，岂可茫无措置以误军谋，臣是以不揣冒昧，披沥愚衷，伏乞采择施行。

　　请速筹援闽疏（光绪十年）万培因

　　巡视北城吏科给事中臣万培因跪奏，为闽防紧要，关系全局，亟宜厚集邻援，迅办乡团，并力策应，以固民心，恭折仰祈圣鉴事。

　　窃臣闻上海议和，法人未能如约，兵舰来华，要求无厌，福州、海口，已有敌船多只，驶入口内，朝廷统筹全局，断不因边省一隅，动摇成算。惟臣籍隶福建，略悉情形，闽中军火战舰，均不足用，卒闻敌至，手足无措，民情惶骇，邻省中惟广东派拨兵船赴闽，南北洋或云未拨兵船，或云由陆路赴援，道路传闻，纷纷不一。闽省守弱兵单，乞援日久，战舰未集，小民怀疑，迁徙窜避，日数百家，官不能禁，甚且有以揣测无据之词，摇惑民心者。我朝帡幪罔外，藩属有急，犹不惜劳师糜饷，勤为保卫。矧福建为沿海要区，与东南各省唇齿相依，有一摇百动之势，各疆臣敌忾同仇，决不致或分畛域。臣查福州海口，以芭蕉门为第一门户，进则壶江、金牌、长门一带，均有炮台。又进则南北岸闽安以达船政局，船政局在马尾地方，其地距海口将二百里，此次法船入闽，直驶马尾，引港船只，即系内地渔船，防范不严，实不能为之辞咎，逮法船既入口内，于是议论纷纷，至有谓船政局为可弃，而退守福州者。臣惟船政局离省城仅四十余里，船政局不守，则彼军飞炮，直逼省城。且其地在长门以内，不守船政局，则长门等处炮台，必为敌人所据，反客为主，扼险置炮，以断我军船只往来之路，省城之危，可翘足而待。况该处工匠繁多，机器充积，经营十余年，帑项千余万，兵刃未交，委而去之，殊为可惜。臣愚以为船政局决不可弃，弃船政即弃福州，弃福州则不特厦门、台湾，势成孤立，情形岌岌，即滨海各省，亦不能片刻安枕。臣所谓闽防紧要，关系全局者此也。法人用兵越南，师老饷竭，此次来华，意在以虚声恫喝，强索兵费，以偿国债。其国中精壮，除留守越南外，来华兵船，即以二十艘计，每艘数百人，合计亦不过数千人，多系各路见募充数，并闻其兵船亦有向日本借来者，兵法千里馈粮，士有饥色，法国距华且数万里，粮米煤炭，所费不赀。其势决难持久。故散布谣言，如和议不成，即取福州为质，其实顾恋赔费，故屡次展限，不敢轻举。为今之计，惟有由南北洋、广东、浙江、江西等省，多派援军，星夜赴闽，水陆并进，彼见兵舰云集，欲进攻福州，则前有坚城，后有援兵，腹背受敌，将有所顾忌而莫敢先发。若鼓轮他适，图犯别口，我军以各路兵舰，尾随其后，互相策应，亦不至顾此失彼。彼军旷日持久，其势将自出于和，而不敢坚执要挟之说。总之以一省之兵力船只，防一省则不足，合数省之兵力船只，助一省则有余，见在福州告急，若不迅速救援，或仅派一二兵船赴闽，兵力不厚，福州必危。万一口岸要隘，为其所据，彼将分派战舰，捣厦门，窥台湾，即沿海各口，胥受其扰矣。抑更有虑者，福州、海口、尚干、狼尾等乡，民俗顽悍，日以械斗劫掳为事，且素习水性，易为彼族煽惑，又自通商以来，其桀黠者，多能学习外洋语言文字。若法人入闽之后，勾引此种莠民，诱以重利，用为乡导，其为中国之害，将有不可胜言，防患贵于未萌，机宜不容坐失。今法人既以全力注闽，警报迭至，望救良殷，乞敕下南北洋大臣，及广东、浙江、江西各省督抚，多派兵舰，迅速援闽，并另派精兵，陆路前进，由建宁等府，顺流而下，直达省城，兵贵神速，迟恐无及。至闽省团练，业经该督抚访举公正绅士，分赴滨海各乡募办，惟苦于经费无出，未能克日成军，可否仰恳天恩，敕下该督抚先行筹拨库款若干，作为民团经费，再行传谕绅富，酌量劝捐，毋得互相推诿。其募成各军，沿乡屯戍，责令该处绅士，稽查奸宄，并严督各港渔船，移泊他所，无令接济外人。如此则内变不生，外援踵至，众志成城，不至势成坐困矣。臣情殷桑梓，一得之愚，不忍自默，是否有当，伏乞圣鉴。

　　沥陈省防情形疏（光绪十年）张佩纶

　　会办福建海疆事宜三品卿衔翰林院侍讲学士臣张佩纶跪奏，为微臣出省防护船局，并沥陈省防情形，仰祈圣鉴事。

　　窃微臣到闽日期，前已具折奏报，本月十六日，臣偕穆图善等至五虎口一带，察看形势，沿途考究炮台，简阅器械，调集各将领，责令认真操练。十八日，复偕同何如璋至壶江，十九日回省，与穆图善会商一切，本拟二十四日渡台，巡视澎厦等处，统筹全省海防，而连日海警频闻，法人注意福州，臣惟有驻省会筹，以作士气。二十一日，法船一艘进口，臣恐民心惊讶，复与穆图善同至南北岸炮台一巡，法船旋搁浅受伤，军民尚称安堵。惟二十四日法船又至，孤拔亦潜来法领事处，闻其大小铁舰，尚欲陆续窥闽，或包藏祸心，或虚声恫喝，皆未可知，虽穆图善等，巳遵旨照会该国领事，阻止多船入口，而法果成谋，断非笔舌所能阻止。微臣塞河之议，众意不敢辄行，惟有仰承谕旨，随时严备。查闽省原炮台，以长门、金牌两处为头敌，南北岸两垒次之，闽安暨田赢湾又次之，至马尾则惟水陆三营，为保护船局之兵，无事之日，商兵各轮泊处，逼近船局，局以下船为便，商以泊舶为便，粤之黄埔，津之紫竹林也。而粤、津则船岸与商廛相依附，各国犹有所牵制，闽则洋商多居南台，洋船则泊马尾，似船局颇岌岌孤悬矣。

　　臣到闽甫旬日，全省形胜，尚未瞭如，即商确省防，亦难动中窾要。惟查督臣何璟，初莅闽时，本奏以南茭、壶江，为闽省第一重门户，惜饷绌未遑经营也。然防闽则必自防南茭、壶江始；南茭者，俗所谓芭蕉口；南为梅花港，北为五虎口。又北为连江口，连江、梅花口狭水浅，即五虎亦洋舶不行。其径行者必自南茭。茭门与壶江对峙，实天然锁钥也。臣既与督臣原议同，因议咨船政局，急备壶江嘴一台，移长门两克虏伯炮守之。然台工犹未猝成也。长门等处，原有张得胜十营，均系新募之军，道员方勋，为广东提督方耀之弟，于洋务尚称熟悉，所部五营，分防三处，臣与督臣筹议，拟均调扎省城海口，化散为整，以备援应，然散军未能猝集也。至军火仅长门有德国巨炮五尊，金牌次炮二尊，余皆英土各种旧炮，洋枪惟林明敦数千杆，余皆前膛。他若水雷棉药，亦略有储备，较北洋则相形见绌矣。臣惟兵家之言，鼌错所论，审地形，士服习，器械利三端，实得今古中西论兵之极。今士系新募，器乃旧储，犹恃闽海自南茭至马尾，山峦迤逦，有险可凭，虽失之于南茭、壶江，犹可得之于长门金牌。顾言战则彼未失和，言和则彼在取质。条约箝制，议论游移，彼可行诈，我难争先，使敌船得以麕集马尾，拊背扼吭，而闽之地形失险矣。马尾前去长门七十里，闽安三十里，后去南台四十五里，彼船猝攻船局，长门、金牌之炮，无船不能回援，南台闽安之军，无船不能径渡，是我首尾隔绝也。彼若外以数船，登壶江，以瞰长门，而内船径据马尾，以击闽安各营，是我腹背受敌也。假使有大船大炮，为水上游击之师，则断双龟河路，水陆交攻，亦足制彼死命。此岂敢望诸不教而战之新军、小信未孚之诸将哉！然则熟审彼己利钝之势，不在敌强而我弱，实在敌狡而我迂，既让以要害，复让以先机，彼处处攻心，我种种掣肘。兵机止争呼吸，臣固非畏其船炮之坚利，而实惜我防备之略，谋断之歧也。但臣职在筹防，断不惮难，断不怯敌，初与穆图善约，一有战事，同赴前行，今局势趋重马尾，该将军拟进驻长门，臣意炮台不可不守，而船局不可不防，见调扬武及两炮船，驻马尾牵敌，复抽调记名提督黄超群福靖两营，进扎马尾左近。臣即于二十八日出省，专顾船局，力为其艰，我备不懈，彼或狼顾狐疑，未敢遽发。省城民情浮动，臣力劝督臣何璟，当与抚臣张兆栋，坐镇会城，毋使宵小煽乱，为敌先驱。要之闽实可战可守之地，所恨事关全局，不能专顾一隅，为先发制人之计，使敌有深入之利，而无深入之害。此则微臣所抚膺愤懑者耳。所有微臣出省办防情形，理合恭折驰陈，伏乞圣鉴。

　　请亟调兵协防疏（光绪十年）何如璋

　　二品顶戴督办船政詹事府少詹事臣何如璋跪奏，为法船聚泊马江，敌情叵测，应亟调各省兵船协防，恭折驰陈，仰祈圣鉴事。

　　窃法人此次派员来议越事，乃一面令该海军提督孤拔，率领舰队，驶泊马江，以图要挟。闰五月二十二日，法舰安菩黎入口，行至半屿，搁浅船坏，于二十六日开往香港。二十四日，又到嚣卢茶法船一号。二十五日，又到益士弼法船一号。二十六日，又到都杰、端腊士法船二号，共驻泊马江者，大小四艘。孤拔皆在其中，而我之扬武、福星两兵船，并福胜、建胜两炮船，即与之衔尾停泊，饬令各管驾，严密豫备，以为互相牵制之计。但法船仍有一号停泊芭蕉口外，间尚有陆续至者。彼众我寡，非飞调各省兵船应援，则我船形势孤危，攻守均无把握。臣先经函商福州将军臣穆图善等，电请调船赴援。如各省兵轮，能迅速来闽，则我势稍强，彼谋自戢，不特船局可保，即法人索赔之愿，亦不致过奢。倘法船移向别口，而我船跟踪前驶，于各省防务，决不致稍有疏虞。至陆路防营，则填扎海口要隘，及护防各炮台外，其驻防马江者新旧两营，见又由会办大臣张佩纶，亲率一营，来江屯扎。陆兵尚不过单，惟彼以兵船大炮相攻，救护颇难措手。又彼此兵船，衔尾相距，万一决裂，先发制人，后发即为人制，以法人横肆性成，临事必图狡逞，使各船静以待变，深恐为敌所乘。若各船不扼其冲，则船局尤为难保。此事如何措置，臣谨当与张佩纶等悉心筹度，随时相机因应。至船厂制造，臣自应督率员绅，分饬各匠徒，照常工作，以安人心，断不敢稍涉张皇，致误大局。所有法船聚泊马江各原由，谨缮折由轮船驰陈，伏乞圣鉴。

　　密陈筹办情形疏（光绪十年）岑毓英

　　降二级留任云贵总督臣岑毓英跪奏，为钦奉电寄谕旨，谨将筹办情形，恭折密陈，仰祈圣鉴事。

　　窃臣于光绪十年闰五月十三日，曾将查明边关形势并探闻敌人举动，添兵防备各情，恭折密奏在案。兹于闰五月十七日，接广西抚臣潘鼎新密函，钞寄总理各国事务衙门五月二十五日发来电开，奉旨本日据李鸿章照录潘鼎新电信，法兵来至屯梅谷松以外，桂军防守戒严等因。钦此。仰蒙圣训周详，曷胜钦感。伏查法人居心叵测，臣前准大学士署北洋大臣李鸿章钞折密咨，法人在天津讲解，已经画押，所议简明条约，第二款内开，中国约明将所驻北圻各防营，即行调回边界等语。臣虑法人反复无常，密饬驻扎文盘州、大滩、河阳各防营，加意严守，不敢烟懈。惟滇勇不耐烟瘴，入夏以来，先后瘴故将弁百余员，勇丁千余名，除患病未计，内只有粤勇二千五百名，尚能耐烟瘴。臣曾经奏明，专以粤勇二千五百名，协同刘团，防守文盘州、大滩，其余滇勇，移驻马白关附近，稍为平和之处，并募补名额，驻扎操练。该粤勇等旗帜服色，均与刘团相同，已谆谆告诫，若法人侵犯，务须并力低敌，不准稍分彼此。臣于本月初间，连接广东电报并据前敌探禀，法人又募兵六千，新旧共合四万人，将大举来攻保胜。臣恐众寡不敌，复奏明添调各路兵勇乡团，共三四万人，上自河口、新街、蛮耗，下自猛康、南角、都龙、河阳、马白关，严加扼守。所有新调各营，大约六月内，先后可到，若法人侵犯大滩、文盘州，刘团与粤勇，能与抵敌。彼族自知难而退。倘刘团不支，臣即督饬将领带队，由马白关间道，冲出文盘州、大滩以下馆司关，断彼后路，并饬河内、新街各防营，力扼敌冲与奇兵约会，腹背夹击。如能聚而歼旃，亦可稍纾积愤。臣受思深重，得效命行间，惟有懔遵圣训，竭尽驽骀，以期仰答高厚于万一。刘团所需饷银军火，臣均源源接济，并不短少。今奉旨敕臣传谕刘永福，率部来归，仰见圣恩宽大，有加无已。臣查刘永福，未经蓄发，仍用中华衣冠顶戴，似乎情殷内向，前经臣奏明在案。当此和战未定，彼心怀疑惧，首鼠两端，且与法人仇怨已深，若法人不先请朝廷代为安置，而遽许其率众来归，恐法人借口寻衅，索取刘永福，与之则阻向义之心，不与则兵连祸结，此臣所以日夜忧思而不敢代为请命也。吏部主事唐景崧，与刘永福共事最久，深知其为人，屡与臣言其视财太重，待下寡恩，毫无纪律，恐致覆事。臣初未遽信，迨相处数月，始知其言不谬。上年怀德之战，法将李威利，人少轻敌，以致败亡，而刘永福部下最得力头目如杨着恩等，均已战死，小头目亦亡伤不少，其后法人添兵报复，刘永福一败而失丹凤，再败而失山西，嗣援救北宁，又不能力战，徒拥虚名，辜负天恩。臣目击时艰，亟欲搜罗将才，共图报效，而既知其人不可靠，不敢缄默欺隐，谨据实缕陈，应如何安置之处，出自圣裁。所有钦奉电寄谕旨，见拟筹办情形，谨恭折密陈，伏乞圣鉴。

　　详陈到防布置情形疏（光绪十年）张佩纶

　　会办福建海疆事宜三品卿衔翰林院侍讲学士臣张佩纶跪奏，为详陈臣军到防布置情形，仰祈圣鉴事。

　　窃臣于本月二十五日，以法船日增，注意船局，奏请进军马尾，力遏敌冲，饬记名提督黄超群，引军由陆潜进。二十七日，复得北洋大臣李鸿章电称法领事林椿，有二十八日期满，即攻马尾船局之说。臣恐敌衅即在目前，于是夜冒雨遄发，侵晓驶至船局，与船政大臣何如璋晤商一切。两营队伍选锋亦至。臣令沿途多张旗帜，列队河干疑敌。先是臣军未至，与何如璋密商，以水师游击张成率扬武兵船一艘，暨两小■〈蠢，民代春〉船，与敌船首尾衔接相泊，备敌猝发，即与击撞并碎，为死战孤注计，敌人恶之。三日以来，赖以牵制。晨光熹微，法水师提督孤拔，骤见臣军旗鼓，则就师船诘问，疑我欲战。臣令张成答以中国堂堂正正，战必约期，不尚诡道，属该提督无用疑惧。该提督即邀张成相见，词气和平，言中国待我有礼，闻百姓惊疑，我船亦拟先退两艘等语。视二十七日法领事白藻泰照会之辞顿异。臣仍饬水步各军严备，并亲率黄超群等周历中歧山，以望敌师船，则大小五艘，错落罗星塔，距船厂仅半里许，连日茶市颇停，民情汹惧。盖敌取福州之说，腾播于两月以前，即洋商亦皆疑之，深叹何如璋之镇定、张成之胆勇也。船局前无屏蔽，后有水陆两道可登，甚不易守。局之左阜有张升楷两营，营高受炮，火药库僻在后山，孤深不露，当令拨兵防范，布置较周，即日宣言掘濠塞河，多埋地雷水雷备战，顾臣军实无一雷也。而敌船施放电灯，终夜戒备，如严大敌，其时潮退，不能下驶，防我违约劫船。二十九日晨，两大船先退至壶江左近之马祖山，闻明日尚拟开一艘至双龟屿外，意若趋重长门者。然敌来往自如，增益不已，出则联口外之三艘以骇长门，入则联口内之两艘以疑船局，而闽中仅有此三船，孤危撑拒，彼可退可进，可战可和，而南北兵船，迄无一至者。臣又何敢以敌退解严也。虽适奉署电，谓小挫可图再振，然果臣军一败，资仗都尽，无兵无饷，又谁与图再振乎？当臣出次时，省城民无固志，风鹤皆兵，颇有欲援彭玉麟不赴琼防之例留臣者。臣自念新进小臣，非老成比，必令马尾不战，而先遂其质地索偿之请，而臣且在省静俟，与此土一并赎还，其腼然何以为人，故不敢自安，以免为皇太后、皇上知人之玷。初非谓此军即可制胜也。及亲至前敌，则颇觉各营之侦探，各路之电传，皆为法人虚声恫喝，而臣前请先发制人之算，实确有把握。何以言之？我许法退兵，其计已遂，此举特为偿款地。第一船阁浅损伤，其气少挫，其期亦可纡。此船稍集，而我师船已至。比限甫满，而臣陆军又至。敌已志得意满，不值死战，而恐我以死战持之。此孤拔所以生疑之故也。法三船在口外，内船仅多于我两艘，全队登岸，则我水军牵之，半以登岸，则我以二千人敌其数百人，彼未必遂胜，深入且百里，我处处可以截后，而连日潮汐小汛，敌船可出入者，不过一二时，皆犯军家之忌。此又臣军欲战之故也。然其所以仍徘徊不退者，既逆料中国之必不先失和，而孤拔以一水师提督，挟盛气而来，谓闽官必降心相从，船局固唾手可得，我既不与之先讲，复与之先战，若遽尔退师，亦恐见诮他邦，取讥士卒，夫是以游驶壶江，以掩其退避之迹，而仍为挟制之端，计亦狡矣。臣逆计该提督，必已密电巴特纳，非云欲犯他口，即云须遣人赴沪论解，曾于昨日电达李鸿章，属其断勿赴沪，再蹈烟台英约之辙。当此主忧臣辱，臣既有军旅之寄，不能一战以建威抑敌，尚复大言不惭，岂非丧心无耻。惟念敌情当以力争，难于理喻，今法船在闽，其势稍转，必有一二自命能办洋务之人，攘臂以居辨难调处之功，没将士死守之孤忱，为无赖希荣之快捷方式，长敌焰而损国体，无逾于此。是以将前敌实情，委曲敷陈，以达圣聪，即廷议急于转圜，法事终于铸错，犹冀惩前而毖后也。电音简略，是以复缕言之，至法船一日未去，海防即一日未解，臣惟当与何如璋同心固守，以冀支此危局。若我援竟断，法舰纷来，恐彼萃攻前敌，据占我上游，我军终于不敌，然臣所将水步两军，决不退缩以为朝廷羞也。所有臣等军出屯马尾布置情形，理合缮折驰陈，伏乞圣鉴。

　　请亟定战守方略疏（光绪十年）李端棻、治麟、潘衍桐

　　署国子监祭酒臣李端棻、国子监司业臣治麟、国子监司业臣潘衍桐跪奏，为敌氛孔棘，宜亟定战守方略，遵旨敬陈管见事。

　　窃惟法人狡计，蓄之已久，前与李鸿章议定五款之时，臣等早料其终必背约，已于四月初十日，联名具陈矣。今果藉端寻衅，需索巨款，迭经总署照会美国调停，反复开导，彼置弗恤，径驶兵船，夺我鸡笼口岸，贪悖无道，罪不容诛。我朝廷所以长虑却顾，不肯遽出于战者，实欲保全和局耳。今则两军业已交绥，显开战衅，我纵曲意迁就，彼必极力要求，今日占口岸，明日夺炮台，一让再让，何所底止，应请明降谕旨，布告中外，声罪致讨，俾天下咸知圣意所在，庶将帅无所瞻顾，军士皆切同仇。否则一面言战，一面恋和，勇者寒心，懦者借口。臣睹其害，未见其利，谨就会奏疏中所已及者而申其说，复就所未及者而发其端，约有四焉。

　　一曰密边防。南洋所重，首在闽台。查福建海道，由省城至连浦三十里，至罗星塔七十里，连浦以内，前经督臣吴棠以石船沈塞海道，三板浅舶，仅可通行，连浦以外，水势渐宽，轮船可渡，然每月亦祇上下弦两夕，水满沙平，始能往来无碍。诚天险也。今法船已进罗星塔口，计惟略仿故法，于连浦以下，仍用石船沈塞，拓至二十里为度，使敌船不能通，炮不能及，我以陆兵踞隘伺击，藉攻为守，此防闽之一策也。台湾鹿耳门内外，鲲身日高，六七月间，风浪尤恶，敌船断难泊近。台北最为吃重，全台精华，实萃于此，为敌所垂涎久矣。刘铭传智勇为诸将冠。独惜渡台太迟，带兵太少，仅恃章营两队，殊形单弱，计惟激本地之人心，藉本地之财力，选择绅富，倡立台团，土人狎于波涛，乐于战斗，与官兵联为一气，必能师出有功，不日援军继至，尤资得力。但电线未及渡台，惟恃万年清一船，互通消息，必须添设轮船，络绎侦探，庶军情不至隔阂，此防台之一策也。北洋如天津、烟台，皆有重兵镇守，惟旅顺口及滦乐、北塘一带，地皆濒海，敌若乘虚而入，实为京畿门户之忧。该处炮台，虽有李长乐、宋庆等驻扎，而兵稀地广，在在堪虞，仍宜选将增兵，择隘扼守，划分地段，以专责成。如敌人来犯，必须固守半月，以待援军，能力守者，爵以首功；不及期者，律以军法；庶庚申北塘之变不至复见于今日。此防直东之一策也。

　　一曰分敌势。法船之来亚洲者，总计不过三十余艘，大者如巴夏尔，可容六百人，小者仅百数十人，谅山败后，大半驶赴中国洋面，藉为恫喝，留守越南者，惟迷禄一军耳。迷禄庸暴，久失士心。尼柏礼偏裨之才，不足以当大敌。南交暑热，尤为欧人所不堪，宜迅令滇桂各军出关攻剿北宁山西，以次进取，直规顺化，令彼有狼顾之虞，不得专力于中土。但必须联络刘团，始易得手。盖刘永福素为法人所惮，其部下皆骁桀之徒，且与水土相习，不畏炎瘴，倘能恢复，裂地而封之，不犹愈于予敌乎。刘军得所藉手，如黄佐炎辈必当荷戈卷旆，如水知归，一面仍用何雄辉招纳客民之计，伺间而动，法人北顾河内，南顾西贡，面面皆敌，处处须防，釜底抽薪之计，莫逾于此。

　　一曰清内匪。沿海各省，拟请钦派大臣督办团练，与官军互为声援，以济兵力之不及，内则编保甲以防伏莽，外则严关卡以杜勾通，外患一开，土匪窃发，乘其羽翼未成，豫为翦灭，所以弭后患于无形也。惟民团民练，首在得人，尤须有谙习军事声威素着之武职大员，协力同心，方足以广号召而资镇慑，以臣所闻，如粤之见署水师提督方耀，闽之前任浙江温州镇总兵吴鸿源，一籍潮州，一籍厦门，皆以军功起家，身经百战，平日居乡，义声豪举，最惬众心，悍卒莠民，闻名詟服，可否特旨命方耀筹办广东惠、潮一带团练事宜，命吴鸿源筹办福建漳、泉一带团练事宜，或为文职大臣帮办，或归该省督抚节制，必能严缉匪徒，练成劲旅。近以为省城之策应，远以为台岛之声援，他如浙江直东沿海各省，举贤任能，一律兴办，于大局实有裨益。

　　一曰全外交。通商口岸，为各国洋人聚处，与法失和后，必有匪徒蜂起，辄假义愤之名，以为攘夺之计，不问何国，概目为敌，从而焚毁掳掠致启葛藤，多树仇敌，不可不虑。如去年广东沙基一案，其前鉴也。亟宜预告各国，战局既成，暂停贸易，其各国商人住房，皆具门牌，用汉字大书某国字样，俾免鱼池之祸。凡商船货物，悉令移徙自行保护，否则一有损失，我国决不认赔，即各国设有兵船，自行护卫，亦宜先与约定，不得接济法国，以符公法。至各省教民，当严稽察，若查有勾通形迹，即以中国之法，治我中国之民，我既与法失和，不得任彼袒庇，其入英籍服英教者，应照会该国公使，通谕各口领事，转饬各教堂之教师，严加约束。如有勾通接济等情，惟该教师是问，仍由中国地方官移咨惩办，但恐法教冒充英教，应如何区别之处，由地方大吏，商之该国公使，必得其确实证据，以凭辨识而免混淆，庶于严密之中，仍寓保全之意。

　　以上四条，恭候采择，战事一开，军情百变，以后凡有见闻，必当广集众思，折衷求是，以效万一之献，谨缮折缕陈，伏乞圣鉴。

　　请主持战局疏（光绪十年）梁耀枢

　　翰林院修撰臣梁耀枢跪奏，为遵旨会议，再抒管见，恭折沥陈，仰祈圣鉴事。

　　本月二十二日，在内阁会议，恭读上谕，仰见我皇上主持大局，延访周详，为持久万全之策，至深切矣。臣到时奏稿已定，随同画诺，而区区愚悃，尚有须从长计议者，在朝廷宽大慈祥，深虑兵端一开，既失中外之和好，而念及地方涂炭，生民蹂躏，更觉恻然难忍。若法人回心转意，不索赔款，自可允其和议，以期息事安民。但法人此次借端挑衅，志在邀求巨款，若不稍遂其欲，而谓法人俯首允和，此必无之事也。然以我理直气壮，遽出巨赀以款敌，其弊不可胜言，则惟有整军挞伐，惩创示威而已。顷因法人攻占鸡笼，经刘铭传接仗获胜，我军初战即捷，势方大振。臣揆诸事势，其可战者六，不能不战者四，而筹饷策应，改漕防海诸说，胥寓其中。敢为我皇上敬陈之。自古用兵，先明地势，沿海万里，似乎防不胜防，而按之万国公法，战争必在口岸，惟暗礁浅沙，兵轮亦难停泊，故沿海地方，与孤立洋面之岛屿，敌船可泊，洋炮可及者，彼所利也。山林险阻，碎岛枝河，可以伏兵藏炮者，我所利也。如交战大洋之中，即有铁甲轮船，是以坚斗坚，未见其可。今法国来扰闽洋，东踞鸡笼，西泊马尾；鸡笼以内，山径小河，我军所利，台南有鹿耳，澎湖潮沙难泊，后山则野番荒险，彼所不窥。惟当调度精锐，出奇制胜，诱敌登陆，迭战歼除，则敌船空虚，因以水师攻毁，似无不利。福州马尾，迫近省城，闻张佩纶已有将敌船逼出海口之说，即敌船不退，战局既开，先发制人，何至束手以待。且由马尾至省城七十里，内河山径，亦我所利。是就地形而论，沿海虽阔，处处可守，法兵登岸，我军先占地利，避其所长，击其所短，主容之势既分，险要之宜亦得。此可战者一也。用兵必先筹饷，糜饷不如节兵。司马法曰：战惟节，诚以兵多饷繁，又土客易争，军情不一，胜则争功，败则各散，不如精兵土勇，以少胜多，粮饷易足。然目下筹饷之法，惟有拨洋税关税以助之，劝捐加厘以益之，更谨司出纳，严惩浮冒以节之，如果事出万难，则酌减西北屯防，以其协饷为海防军饷，仍照成例，定其处分。且我朝地丁钱粮，比前代极为轻减，凡在黎庶，久沐鸿慈，均有同仇敌忾之意，虽按亩捐租，论丁出钱，亦必输将踊跃，如家有十亩以上，人捐百钱，或银一钱，自可应时凑聚。臣见广东红匪之乱，乡绅办团，恃此而给，则筹饷亦有实着，惟在布置得人，饷足则兵强，兵强则持久。此可战者二也。然用兵于沿海，恐扰地方，不若行计于外邦，更形神速，法国欲行背约，先定越南，谅山撤兵，彼始来扰。臣知其顾虑越南，深畏刘永福矣。设使仍谕岑毓英资刘永福以军装饷项，任其便宜，直攻山西北宁，法国闻之，必返救越南，首尾不能兼顾矣。或谓前奉上谕，宣昭大信，此策非宜。臣闻战阵之机，惟力是视，所谓天下事论理而亦论势也。况法人先行失信，反复阴狡，我仍固执常理。窃恐为彼所愚。臣读唐臣刘贶武指曰：礼让信义，所以交君子，非以接小人。况于禽兽之戎狄乎？自洋务以来，何事不以信义交邻；数年而借端又扰，彼既狡险无信，我亦兵不厌诈。此可战者三也。说者谓兵连祸结，海道不通，漕运阻断，诚有如谕所云，贻误仓储者。臣查运河涸塞，惟济宁州上下五百余里耳。若用火军铁路以求捷运，时恐不及，见有商局售出之价，莫若用以疏浚涸塞，实力奉行，若疏浚不及，则暂仿前明递运之法，移漕督驻札济宁，官置大车百辆，沿途接运，又设立大厂停宿，按期接续，严禁偷短，是海运可改漕河，河有难浚，接以递运，自可舟车递用，接济不穷。至于商贾运货，不由海道，必由内河，固无所损。但海运日久，委员武弁，恃为保举之途，一旦改作，谣言阻散，在所必有。然国家大计，不能每人而悦，惟在坚持战局无虑仓储。此可战者四也。福州前以乌石山教堂一案，民愤犹存，昔宋臣张悫，请以两河民之怨敌，效唐时潞泽步兵遗意，募民联以什伍，官给器械，寓兵于农，立为巡社，当时以为劲旅。苏轼言契丹久和，边兵疲不可用，惟沿边弓箭社，练习自卫，犹号精锐，是时与契丹相持者垂四十年。臣见道光时英国攻粤，肆扰村乡，举人何玉成，一夜传集南海、番禺两县各村团勇，陆续来战，尽歼洋人生擒其兵头义律，至今洋人畏忌，诚能沿海团防，仿照旧法，而各处大口岸，仍镇重兵，既可省客兵之调度，又可免防此失彼之虞。此可战者五也。至各省调拨兵勇，自当通盘筹划，互为策应。台湾兵力尚单，刻须先其所急，彭玉麟坐镇粤地，未奏厥长，虽不能抽调二万，尚可率其精锐数千，径赴台湾，较为得力。粤东尚有总兵郑绍忠，暨水陆各营可恃，人心不至摇动，此时闽省用兵，法人若胜，必不遽罢，败必沿边窥伺，循海北上。如得威望重臣，居粤闽之间，以遥制首尾，法人自生疑惧，可事歼除。此可战者六也。然臣以为可战不战而和仍无患也。臣窃虑将来更有不能不战者，云贵川广各省，入天主教之民，不下数万。地方官以事关中外，每遇案件，左袒教民，民恨日深。但为官制，况传教者皆法人也。越南之战，教民内应，刘永福至费全力，倘仍传染日深，一旦民不胜愤，起而相杀，官不能治，各省响应，祸乱滋蔓，不可胜言。今当申明挞伐，以示国家并非畏于彼族，教民气焰自戢，民愤亦平。此不能不战者一也。不特内患可虞也，各国明离暗合，彼此播弄，最易堕其术中，此时接仗既捷，仍输巨款，是敌船一至，胜负皆利，东有日本，西邻诸国，其效尤恐在目前。此不能不战者二也。近日中国虚实，外国纤悉毕知，言和固多，自战亦屡，每每事败垂成，法人以中国不过如是，夫以和战大局，尽为敌人所测，臣窃虑之，故此次仍输巨款，是不出法人所料，直以为我之制造器械，备而无用，我之调兵筹策，多而少成，且将迭出此计，以劳弊中华，何可忍也。此不能不战者三也。且无论教民相争之害也，今日民心愤敌者多，为敌者亦不少，臣闻上海、香港，法国教士诱人入彼国籍贯，谓官狱与之料理，贫穷为之营谋，无知小民，及奸猾之辈，归彼者已有千数，此事无足深虑，但民情无定，惟利是趋，和议日久，此辈始慕其利，继且为之出力，将来既得我利，又役我民，邀结人心，阴谋叵测，诚宜屡败其锐，使知法人不可附，外利不可趋，收拾人心，俾明大义，惟在乎战。此不能不战者四也。凡此数条，既据可战之势，又迫以不能不战之故，臣伏愿宸衷独断，主持战局，则既以惩凶暴于今日，隐以弭祸患于将来矣。臣愚昧之见，是否有当，伏乞圣鉴。

　　请早决大计疏（光绪十年）邓承修

　　内阁侍读学士臣邓承修跪奏，为法人首败盟约，宜早决大计，速谕疆臣进兵，以杜奸谋而伸义愤，恭折另陈，仰祈圣鉴事。

　　伏读本月二十二日上谕，以法人借口争衅，坚索巨款，本月十五日，攻占台湾鸡笼口岸，已令刘铭传督率防军，迅将鸡笼攻克。昨据陈宝琛电报，请乞下枢臣统筹全局等因。钦此。臣以为诸臣受国厚恩，敌忾同仇，议战议和，自当衷诸一是，乃游移两可，议论纷歧。臣虽愚戆，不识事机，岂敢以苟且雷同，昧心误国。臣闻自古有天下者，安边御敌，未尝不欲计出万全，而实未有万全之策势不能也。然圣君贤相，卒能转败为功，百战百胜者，在知己知彼而已。以臣观之，敌谋虽狡敌情已见，臣窃为三策以决大计，伏候圣明俯赐采择。夫法之长在水战，我之长在陆战。今法人攻据鸡笼，舍舟而登陆，弃其所长，而用其所短，欲进则为我军所挫，欲退则为各国所轻，兵少则不足以守所占，兵多而势又不能分扰各口。且惧我闽浙战舰援兵大集，进退徘徊，观其照会，惟恐福州之开衅而不得议和，彼亦自知其力之有所不足矣。且彼所恃者，惟西贡东京之援耳。我若以三路之师，急攻越南，彼将自顾不暇。又安得有如许之兵，以阻吾漕运哉。臣料法人为台兵所迫，情逼势见，不出旬日之间，必将求成于我。然后我以重兵屯越南，使彼内有所忌，而我沿海之祸可纾，即沿海之防可减，此策之上也。其次分兵为守，敌来则战，敌退则不进，然备多力分，彼以数千之卒，缀吾十万之军，旷日持久，师老财费，利害与吾共之。此中策也。若夫以饷绌运阻为虞，不敢言战，使敌人得窥此意，以战胁我，以和饵我，使我坐输八十兆之巨款，彼得藉以经营越南，蚕食滇界，所谓养虎遗患，其祸可胜言哉。且一国得利，各国垂涎，英俄日普，又将环视而起，偿之无力，拒之不能，索偿不已，势必割地，割地不已，则其祸更有不忍言者。彼时虽欲食议者之肉，而噬脐何及，是谓下策。是谓无策。臣伏见朝廷未及指挥滇粤进兵，而闽浙之师船，又不敢阻其进口，任听法舰往来，而不敢问，是战已不能，守亦不可，今鸡笼已失，事已决裂，凡在臣民，无不痛心疾首，思得一战以报朝廷，而诸臣廷议，未闻发一谋，决一策，惟啧啧以饷竭运阻为忧。苟一时之暂安，昧无涯之后患，夫欧洲去中国数万里，法人不以饷竭为虞，中国之视法人，有主客劳逸之殊，而反为所制，谋国之无人可知矣。臣以疏逖孤踪，不应妄持异议，但以国家安危所系，事机一失，后患无穷，用敢不避狂渎之诛，伏乞皇太后、皇上俯察臣言，早决大计，速谕疆臣进兵，以杜奸谋而伸义愤，臣不胜悚惶待命之至。

　　严申军令并沥陈下忱疏（附筹划越南善后片）（光绪十年）彭玉麟

　　钦差办理广东防务太子少保、兵部尚书臣彭玉麟跪奏，为迭次钦奉谕旨，严申军令，恭折覆陈，并将今昔情形不同，时移事异，言易行难，沥陈下忱，仰祈圣鉴事。

　　窃臣前奉军机大臣密寄，光绪十年闰五月初七日奉上谕，本日阅张树声递到潘鼎新电报，法兵攻扑观音桥营盘，我兵枪炮互击，于本月初三日获胜，杀毙法人千余，生擒多名。此次衅自彼开，原非中国违约，惟洋人狡狠，若为滇粤各军所扼，不能得志，必将四出滋扰。广东与越南切近，首当其冲，见在张树声行将交卸，张之洞甫经到任，诸事生疏，该处一切防务，彭玉麟务当妥筹兼顾，以期严密。至该尚书密陈一节，仍遵初四日密谕，不动声色，豫为布置，一俟奉有电旨，即可应机办理。惟此事关系重大，须慎密图维，勿稍孟浪。将此由六百里密谕知之。钦此。闰五月十六日，又接总署转电，本日奉旨，彭玉麟在粤办防，忠勇奋发，布置周密，见在法国虽仍来讲解，和议尚未大定，防守更关紧要，该尚书仍令督饬各军，实力备御，勿稍松懈，钦此。伏读之余，莫名感奋。臣值此时艰，备防岭峤，与疆臣悉力筹划，虽濒海各要隘，粗有布置，何敢言尽臻周密，猥荷恩纶，怀惭何似，惟有实心实力，黾勉图维，以期无负皇上委任之至意。署督臣张之洞履任后，与臣熟议海防诸务，意见悉合。臣随与张之洞、张树声、倪文蔚乘坐小轮船，巡阅各海口数日，悉心商酌，察其险要兵单之处，添募勇营填扎，以为各炮台游击策应之用。沙角、大角，在虎门之外，为省城第一重门户，最关紧要，饬记名提督娄云庆添置两营；大角与沙角，对峙海中，情形吃重，原驻两营太单，饬记名提督王永章亦添两营；鱼珠为入省城陆路总要，与常洲沙路，唇齿相依，饬署广州副将记名总兵邓安邦亦添两营。又于虎门内署水师提督方耀所守威远炮台后山，亦添三营，以为威远防军接应。至省城河南，向本空虚，饬署陆路提督郑绍忠新添两营，随机策应。查虎门西，有崖门、横门、蕉门、虎跳、磨刀等门，其水虽浅，而小轮船可直达佛山镇，以拊省城之背。张之洞商之方耀，派员雇募拖船二十号，配足水勇，分守陈头、五斗口一带河面，以顾省垣后路。又调集各差遣小轮船十号，红单船十号，驻泊横档左右，以为沙角、虎门各炮台应援。又派小轮船十号，并红单船四号，驻泊黄埔一带，以为常洲、沙路、鱼珠各炮台应援。如此节节水陆设防，较前稍为严密，万一有警，尚可无虞。闰五月二十五日，接北洋大臣转寄总署电音，二十四日奉旨，法国巴使逗遛上海，不来天津议约，并据各处电报，孤拔有集兵船他驶，占据中国地方为质，以为索赔兵费之地。无理要求，万难迁就。海疆防务吃紧，着沿海各省将军督抚统兵大臣等，密饬各军，严防以待。如果扑犯我营，或登岸肆扰，务须并力迎击，并设法断其接济，期于有战必胜，如退缩不前者，立即军前正法。钦此。本日奉懿旨，各营士卒奋勇有功者，除破格施恩外，并发给内帑奖赏，将士炎暑从军，已先赏给江南、福建、广东各营平安丹各十五匣，其余各省，以次给赏，即传知各军知悉。钦此。仰见圣明洞烛万里，妙协机宜，莫名钦服，粤东地处炎方，军士荷戟长征，时值疠疫流行，十常四五，颇多死亡，仰荷圣慈，许将士以破格之恩施，轸将士暑雨之疾苦。臣当即宣示各军，莫不踊跃欢呼，感戴懿德，回生起死，感激涕零。至沿海一带，巳严饬设法断其接济，倘法人称兵犯顺，务必奋战直前，不容稍有退缩。若彼按兵不动，臣亦断不敢轻举，以起他衅。六月十五日，接总署电音，十四日奉旨，见在闽防日紧，沿海防务，亦均吃重，彭玉麟素有远略，着于广东应留防军外，豫备二万人，听候调遣，或就原统之营整练，或招募壮勇足数，悉由该尚书酌办。钦此。六月十九日，接到总署电音，十八日奉旨彭玉麟等派营援闽，力顾大局，殊堪嘉尚。见在沪议未就，法情叵测，万一决裂，必宜出奇制胜，潘鼎新、岑毓英，务将见驻关内各军，切实训练，听候调遣。彼此联络声势，庶足迅赴戎机，牵制敌势，广东能否别出奇兵，由钦廉小路前进，着彭玉麟等豫为筹划，或别有制胜之策，均着电奏覆旨，并着潘鼎新迅即知照岑毓英，一体遵办。钦此。臣闻命自天，悚惶无地，钦奉之下，除督臣张之洞、前督臣张树声、抚臣倪文蔚会同臣由电音覆奏外，而微臣区区愚忱，尚有不容已于缕陈者。自关外各军奉闰五月二十二日上谕，尽行撒退入关后，该法人无复后顾之虑，肆行猖獗，以致横行东南洋面，探琼州、驶上海、窥福州，欲逞其志，昨接两江督臣曾国荃电报，该敌复夺据鸡笼炮台，恣睢凭陵，要挟巨款。凡有血气，莫不愤切同仇，咸思一战以翦此凶顽。蒙圣训必宜出奇制胜，仰见庙谟广运，宵旰忧勤，钦服无量。臣伏思今昔事势，既大不同，军情亦因之而异。若谅山、兴化各军，未退入关以前，可密行诡道，表里夹击，臣率全部十四营，由钦、廉度十万大山，过五峒，出越南，密约岑毓英、潘鼎新，会刘永福分三路前进，再以海外兵船，载二万人，暗驶大洋，水陆两面夹攻，奇兵四合，可期一股扫荡，收复山西北宁，直捣西贡，倾其老巢，制法死命。无如此时滇、桂各军，尽行撤回内地，全越皆归法有，彼必布置周密，即刘永福素称善战，胆略自雄，计此时进退无据，亦栗栗自危。我纵冒险出奇，由钦、廉小路，间关入越，越中已无我军一骑，岑毓英、潘鼎新，东西悬隔数千里，声势梗塞，援应无从，孤军深入，自蹈危地，兵法所忌，是我所谋以制人者，转为敌谋以制我矣。此理甚明，人人知之。臣非敢苟且偷安，取巧推诿，自干罪戾。盖今昔情形迥异，势不能也。非不为也。至奉旨豫筹二万人，听候调遣。臣于粤中人地生疏，一时营哨官拣择不易，且军装饷项，一无所出，曾密商督抚臣张之洞、倪文蔚，亦苦无力接济。时势急迫，不能迅速为计，焦灼万分。臣愚戆成性，诚实自矢，不敢为欺，屡蒙显皇帝温旨嘉奖，自顾愚劣，抱愧五中，今则辜负天恩，实属罪戾滋重，咎无可辞。为今之计，惟有谨遵闰五月初七日上谕，事体关系重大，总须谨慎，不敢稍涉孟浪，致偾大事，并仰遵屡次上谕，会合督抚臣并张树声，密饬各军，严防以待，倘法兵前来扑犯，躬亲前敌，督率各营将士，并力迎击，务期有战必胜，不敢畏葸以取愆尤。谨将迭奉谕旨，并今昔情形迥异，所谋言易行难各情由，恭折披沥具奏，不胜惶恐待罪之至，伏乞圣鉴。

　　再，密陈正封折间，适道员郑官应自暹罗返粤，据称到彼晤该国君臣，相待甚恭，在彼华民，亦欢跃相从，慨许密备相助。惟彼国素不准豫蓄军械，枪炮须购于英法，而秘谋辗转，必延至五六月之久，方能成军，约计口粮经费所需，不过数十万两。该道正与彼国亲王参赞军机大臣及领事陈金钟等，密为筹办，倏闻谅山、保胜，我华军尽撤入关，全越皆为法有。彼都人士，皆为短气，咸谓此举可作罢论。缘彼国兵出，须假道金边国，始达越境，越国以袭人，本为险事，我若以重兵向越，彼倚我声威，自可出偏师相助。今见滇、桂各军，一律调回内地，谓我已无保护越南之意，安能为彼声援。倘轻率举事，兵单势孤，不惟立见败衄，而国且危矣。因悉劝该道速归，毋致召祸。查道员郑官应，此次孑身冒暑，远涉重洋，奔波七十余日，往返一万余里，出入于惊涛骇浪、蛮烟毒瘴之中，可云不避艰险，勤奋从公，乃事竟无成，惜哉。窃维越南，为我朝二百余年之藩服，屏蔽炎荒，尚称恭顺，今以岛族凭陵，一旦弃同化外，似非所以字小之道。臣再四图维，欲求补救之策，似莫如仿照朝鲜近事，藉通商以资御侮。查越南榖米丰穰，土产饶裕，欧洲诸国，素所垂涎，徒以越南闭关谢客，向不与诸国往来，是以未通互市。同治庚午、辛未间，普法交战，普人已蓄意于西贡，将取之为东道主，无如法已捷足先登，西贡遂为所独占。今复力索谅山、保胜，势已尽吞越南，以窥中华。然法果尽得越南，实欧洲诸国所大忌也。为今之计，欲杜法人之吞噬，似宜仿照朝鲜章程，使越南尽与泰西诸国通商。盖欧洲诸国，素以不灭人国为美谈，越诚与各国通商，则法人举动，有大悖乎公法者，诸国必起而议之，投鼠忌器，法终不能噬越南矣。此时和战未决，豫为之计，倘终归款议，可否求敕下总理衙门，照会各国公使，告以法越构兵，兵连祸结，初止为通商而起，一国通商，不若合诸国通商之公而且溥。除俄国向不在南洋贸易外，若英国、美国、瑞国、德国、丹国、日国、荷兰国、比国、义国、奥国、日本国，均约同赴越之西贡北圻，各立本埠，一律通商，越境仍归该国王自理，则法必有顾忌，而越或可与图存矣。盖越为我属国，义当为之解纷，即以泰西之事论之，英国以并境而争比利时，以印度而争阿富汗。即揆诸万国公法，势亦不能坐视也。昔年美国攻日本，索通商埠头，当时仅美利坚一国耳，而日本则谓当与泰西诸国，一概通商，不必以一国为限，而美遂不能独擅其利。英人之始来中国也，诸国继之，英人颇有德色，而我国家一视同仁，来者不拒，卒至互相牵制，受我范围，合之朝鲜近事，皆其明效大验也。诸国志在贸易，未必皆以法人为然。又不免互相忌嫉，一闻此议，或当踊跃奉行，即或不能全至，但有数国肯来，法之狡谋，亦当不能逞矣。臣为越南筹划善后，隐相维持起见，谨附片具陈，是否有当，伏乞圣鉴。

　　战计已决请毋惑浮言疏（光绪十年）黄体芳

　　江苏学政臣黄体芳跪奏，为战计已决，勿惑浮言，万一议和，撤防赔费两端，永不可许，并请迅先戮奸旌义，以申国典而寒敌心，恭折沥陈，仰祈圣鉴事。

　　自来主和之道，未办和先办战，和乃可成，主战之道，未算胜先算败，战乃必胜；其沾沾于中外利钝之成说者，不足与语今日之大势也。臣伏读闰五月二十四日上谕，所有第二款北圻各防营回边疆一节，应即如约照行。着岑毓英、潘鼎新将保胜、谅山各处防营，撤回滇粤关内驻扎，并于月内全数撤竣，以昭大信。钦此。仰见圣朝大度如天，贷负嵎之诛，示避舍之义，寰海内外，谁不怀仁；顾臣窃有虑焉。自古戎狄无信，然未有如今日法人之甚者。越南非我属藩，信乎？我卒无辞以夺之。谅山非彼首祸，信乎？我又无术以折之。节节欺陵，种种横逆，噬越几尽，贪残不悛，胁我退兵，乘机豕突，幸其太骤，我犹及防。自奉此谕以后，彼得弛东京之备，起倾国之兵，分扰我要害之处，如各处一无所获，安保不回兵北圻，敬关肆恶，我若力与之抗，彼将以贸然授兵，奔诘译署，自知失信已极，穷无复之，遂悍然以中国之大信为无信，而数百兆马克之说，又安保其不恫喝如前。是撤防无以箝黩货之口，讲信转以启反唇之稽也。豺犬之不如，而尚可以理喻乎？臣愚以为中国曩日情形，理赢而势绌，近则有备无患，理势兼长，闻使臣曾纪泽电致总署，备言法国饟绌兵单，怨咨交作，议院拟集巨资，无有应者。旋阅侦探续报，述及法兵死于水毒，死于苗兵毒箭，计北宁、旧府、山西三处，存者仅千余人，强驱乡民以充兵数，军饟久悬，官民震骇，乘此机会，必复北宁云云。足见天夺其魄，不戢自焚，即议和期，随限随展，至再至三，岂非进退维谷之明证。为今之计，不与论是非，但与论利害，直暴其议院穷蹙之情，谅江败亡之状，并示以我朝足兵足食，措置裕如。彼激则战，顺则和，和约可商，战备必不能弛，更祈严饬滇省督抚臣、粤西抚臣及王德榜等，磨厉以须，观衅而动，不必牵制于大信之成言，务使滇军粤军，人人存跃跃欲试之心，庶与江防海防，在在有遥遥相应之势，非但为御法计，亦藉以震慑其余也。臣又闻曾国荃、陈宝琛等，为擅许法国抚恤银，奉旨申饬，仰见日月之明，雷霆之威遐迩之互相播传者，无不激昂踊跃。窃谓赔费原属不经，然持之亦必有故，理亏者以费补理，犹可说也。势亏者以费赎势，亦犹可说也。两无所居，乃美其名曰抚恤。自欺乎？欺敌人乎？上年直隶、山东百万生灵，填委沟壑，我苍赤也，圣人抚之恤之，有加无已，此尧舜之仁也。彼蠢蠢者抗拒大兵，暴骨于山西、北宁等处，我苍赤乎哉？我仇雠也，分抚恤苍赤之资，以抚恤仇雠，使之重整船械，续招?么，复伺隙以攻我，无论或和或战，谁胜谁败，犒师之成例具存，复挟故态以讹我，是直以我为外府，辗转无虚日，然则建是议者，岂惟盗钟掩耳。毋乃借刀自戕乎！至如泰西各国，缓之则自相图，急之则并力，名为不与战事，法若失利，岂无孤兔之伤，越属中国，万国闻知，既不以公法绳之，鸡笼肇衅，亦岂公法所许，而犹刺刺焉代请兵费者。为法计，实自为计。

　　日后效尤，法必就中调停，称是以报，犬吠尧而蚁慕舜，中国以后，何堪此无厌之求。臣窃谓他议或可婉商，此款必须坚却。国体为重，惜费乃其末耳。由前两说，不撤防，不赔费，固蓄欲战之心矣，犹为就和之地也。若宣旨决战，则必有以海防难持之说，致劳圣虑者。臣窃有辞矣。夫中国师船，半多取法海外，谓无坚瑕之判，其谁信之，炮台虽据要地，高下左右，岂尽合宜，又大炮无多，其力不能尽及贼船，或及之而不中，或中之而未坏船身，似未若彼之船固炮巨，推算较精，此或法人差胜之处。然而水师与岸上合击可破也。炮台被轰无害也。两国师船，亦必互有损伤，彼非独胜也。胜不登陆，旷日糜饟，彼将何为，诱之陆战，而厚集劲旅以兜剿之，彼兵数有限，地势又疏，不亡何待。鸡笼一役，已小试其端矣。总之中外开仗，彼无必胜之道。我有取胜之方，败勿内怯，胜勿中阻，而今日之要务，尤在于痛除内线，优奖孤臣。方今粤东防务，经张之洞、彭玉麟和衷筹划，可保万全，闽省武备久弛，以刘铭传之威略，张佩纶之胆识，分道而振作之，必有明效。江阴为长江第一重门户，淮军统领张景春，屯扎有年，智勇两全，精神百倍，近得长江提督李成谋，驻军北关外，上自金山一带，下自白茆沙以至吴淞，时往巡阅，布置完善。臣与此两人，不时会晤，深服其忠义之气，不愧圣代干城。北洋大臣李鸿章，筹办洋务最久，似最得力，而公论皆诋其外向，且谓其信用候补道员马建忠，诸事受蒙，四月所定条约五款，多出其意。查马建忠系法国学院中考取文词秀才，感恩异族，鬼蜮交并，认英使威妥玛为干爹，大辱衣冠，万口唾骂，拟请颁下严旨，械系来京，穷治其含糊定约之罪，立寘重典。此内线之宜痛除者也。刘永福保障越南，壮心未已，臣前折中已详述之，闻有劾其党羽众多，后必滋乱。此必法人授意于马建忠，马建忠授意于言者，灼然无疑。刘永福亦何负于天朝哉？倘以谗臣一语，致堕狂寇之计，灰义士之心，臣仰揣圣明，必不出此。拟请量予虚衔，假之勇号，仍令其为越复雠，即以彼敢死之党，树敌于法人，断不至贻患于吾圉。恩命一下，报效随之矣。此孤臣之宜优奖者也。二事非徇私者所乐闻，所关甚巨，诛一马建忠，为轻言汉奸者杜其门，则将吏之心益固。赏一刘永福，为规复越土者张其帜，则虏庭之焰益衰。此实驭下大权，制敌之先着，所当迅速行之。而无复迟疑瞻顾者也。臣才绌无补于时艰，祇此一片血诚，不能自閟，所有关系和战大局，谨披沥陈之，伏乞圣鉴。 

　　宜令重臣统筹南洋全局疏（光绪十年）龙湛霖

　　日讲起居注官翰林院侍读臣龙湛霖跪奏，为重臣奉命视师，宜令统筹南洋全局，并恳豫养人材，以备任使，恭折密陈，仰祈圣鉴事。

　　窃臣于本月十九日伏读上谕，大学士左宗棠着授为钦差大臣，督办福建军务。钦此。仰见皇太后、皇上慎重海防，简贤任能之至意。莫名钦佩。然臣犹不无过虑者，历观古今来兵家致败之故，多由于事权不一，号令不专，心志不齐。唐时安史之乱，九节度之师，溃于相州，虽以郭李名将在中，莫能救止，其明征也。南洋沿海数千里，使省省各自为战，各自为守，势必败不相救，胜不相闻，纯在各直省畛域不分，左提右挈，当接济者接济，当应援者应援，方能万众一心，同仇敌忾，乃前此马尾之警，张佩纶向南洋调取师船，即以不敷分布辞覆。刻下福州军火乏缺，亦未闻各省有解往者，虽曰自顾不遑，然于缓急轻重之间，究未免此疆彼界之见。良由各督抚及督办会办诸臣，皆位均力敌，彼此有莫能相下之心，兼恐其中有意见龃龉，心怀猜忌者，虽屡蒙谕旨，勖以和衷共济，难保不阳奉阴违。见在左宗棠既奉命视师，虽督办闽疆，原未能身临前敌，曷若即令于江、浙、闽、广适中之地，择要驻扎，俾统筹南洋全局，联络沿海各省以为一气，庶足揽群策而专责成。论者或见左宗棠年过七十，精力已疲，似难胜此艰巨。臣意该大臣督兵三十年，转战十余省，应变将略，本其所长，膂力虽衰，规模未改，至其忠诚笃棐，办事实心，惟圣明洞鉴之。不惟外廷莫知，即枢廷亦莫知，无怪乎人言之未能满意也。抑臣更有请者，天下不患无材，而养之要不可不豫。况军旅之事，非可不学而能，忠勇固出自性生，谋略则资乎阅历，虽以曾国藩为中兴诸将之冠，犹一败于靖港，再败于岳州，三败于田家镇，乃能沈几观变，磨练以成其材，见在朝廷所倚为干城者，惟李、左数大臣，然皆值垂暮之年，后起诸贤，尚未有谙于兵事者，方今敌氛未靖，天讨方稽，可百年不用兵，不可一日而忘战。臣愚拟请乘此军兴之际，于京卿中拣其年力富强，留心时事者，不拘员数，敕赴左宗棠军营，为之参赞，在诸臣于识力未定之日，得左宗棠益增所未能，在左宗棠于耳目不及之中，得诸臣亦匡其不逮，目前既资其臂助，异日既可视为爪牙。其为益殆非浅鲜也。臣愚昧之见，是否有当，伏乞圣鉴。

　　敌计将穷结局宜善疏（光绪十年）志锐

　　翰林院侍读臣志锐跪奏，为敌计将穷，结局宜善，杜外侮而绝后患，恭折仰祈圣鉴事。

　　窃臣前于六月二十四日，由翰林院代奏一折，内言法人此次举动，彼国皆不以为然。但能严防海口，与之相持，数月之后，必致大窘等语。绝非臣臆度之词，实为情理必有之事。近闻该国与马大加斯岛构衅，大为该岛所败，复闻埃及兵事，亦将与英人有隙，候中法和战事竣，再与法人较论之语。二事并集，敌计将穷。于中国则势成骑虎，于各岛则患近切肤。顾此失彼，大有首尾不能相顾之势。臣揣度法人谋国权衡，二者之间，必有舍一并一之策，而缓急之情，远近之势，则必舍中土而并力该岛也。其舍去之辞，则必寻前约五条，不索兵费了事也。迩时当事诸臣，必以为莫大之幸而许之，不待其辞之毕矣。虽皇太后、皇上明见万里之外，必不以诸臣浅计，轻于结局，至堕法人猾谋，受外侮而滋后患，而臣献曝之忱，窥管之见，不能不熟筹审计，为我皇太后、皇上豫陈之。臣义则满洲世仆，官则新进少年，不在闻政之列，法越事定，乃得睹条约五款，反复观之，其措辞支蔓，用意骫骳，见轻外人，永诎税务，为之发指，未尝不痛恨马建忠之奸猾，与李鸿章之轻信，一则显然汉奸，一则过尔畏葸，二者明合，贻误国家。其一款曰：中国南界，毘连北圻。法国约明无论遇何机会，并或有他人侵犯情事，均应保全护助等语。未尝言及刘永福，而实则责我制永福也。永福一日不死，法商一日不安，试问能终年悬师以代其制永福乎。就曰能之，又忍出于此乎？若听其蛮触相争，不过而问，法国必执约来嬲，将何词以应之。此其贻误一也。第二款与第四款曰：中国南界，既经法国与以实在凭据，不虞有侵占滋扰之事。约明将所驻北圻各防营，即行调回边界，并于法越所有已定未定各条约，均置不理。法国约将来与越南议改条约之内，绝不插入伤碍中国威望体面字样等语。未尝言及越南归法，而实则越南归法也。夫外国之所以凭强，由于事事踏实，中国之所以积弱，由于事事务虚。然犹未直发其覆，公言于世，今越南实则暗以归法，而但要其不插入伤碍体面字样，一掌讵能遮日，掩耳而为盗铃，无裨事实，益形见轻，戏侮朝廷，莫此为甚。此其贻误二也。第三款曰：法国既感中国咨商之意，并敬李大臣力顾大局之诚，情愿不索赔兵费。中国亦宜许以毘连南北圻之边界，所有法越与内地货物，听其运销，并约明后日遣使来议条约税则，务须格外和衷，期于法国商务，极为有益等语，未尝言及通商云南。所谓内地，非云南而何？名言不索赔费，而实则甚于赔费万万也。越南为我属国，各国皆知，法人逞其饕餮之性，肆其犬羊之威，蹂躏其土地、糜烂其人民殆及二载，何理何名，而索偿兵费。故臣细观其税则极为有益等语。是殆欲以此为减轻税则地步也。一国若减，势必各国因之税之所轻，货之所集，将来洋货洋药，必萃于滇省口岸销行，各处海关，必大减色，暗耗既多，利源日少。此其贻误三也。且约内言中国字样，原指朝廷而言，乃与李大臣并列，显见此为马建忠之言，外输诚于法人，内献谀于权相，目无君父，罪在不赦。传曰：人臣无将，将则必诛。此之谓也。第五款曰：此约既经彼此签押，两国即派全权大臣，限三月后，悉照以上各节，会议详细条款等语。所谓详细条款，指上四款所包蕴者而言，凡四款之弊，臣已详陈于上，法人前者若无败盟之事，业已无可如何。臣惟有听之当事诸臣而已。今彼既已败盟矣，我皇太后、皇上又赫然震怒以拒之矣，又适值其有切近之灾，必将舍我而去，敌人谲计，深知前约五条，大可细绎引伸，势必含胡，求以前约了事，而以详细条款，俟之后日再议；内患既弭，然后与我引伸为难，迩时欲和则负痛而难忍，欲战则兵散而难聚，扼腕兴嗟，噬脐莫及。臣愚昧之见，法人若果出此，是彼之情急而我可故缓之，彼急于去而我可故留之。趁此彼衅方多，我兵厚集之时，毁去前之五款，再立适中恰好之约，此为上着，即不出此，亦宜要彼。即于此时将详细条约，勒限议定，税则万不可稍轻，越南万不可与彼，否则此机一失，虽有智者，无能为力矣。前者琉球见灭于日本，朝廷以地隔重洋，未声义旅，切近者惟朝鲜、越南耳。今越南又为法所全有，则朝鲜必生外向之心，藩篱尽撤，既非立国之道。窃恐此日藩臣，变而为将来之盟主，则此羞何可忍也。臣见敌计将穷，为杜外侮绝后患起见，是否有当，伏乞圣鉴。 

　　妥筹补救以裨防务疏（光绪十年）陈宝琛
</div>
    <div class="pagination">
<a href="道咸同光四朝奏议选辑_page11.html">上一页</a><span>...</span><a href="道咸同光四朝奏议选辑_page7.html">7</a><a href="道咸同光四朝奏议选辑_page8.html">8</a><a href="道咸同光四朝奏议选辑_page9.html">9</a><a href="道咸同光四朝奏议选辑_page10.html">10</a><a href="道咸同光四朝奏议选辑_page11.html">11</a><span class="current-page">12</span><a href="道咸同光四朝奏议选辑_page13.html">13</a><a href="道咸同光四朝奏议选辑_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
