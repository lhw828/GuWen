<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 112 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 112 页/共 136 页
  </h1>
  <div class="content">
   光又上奏曰臣等伏见朝廷向以福州处士陈烈好学笃行动遵礼法乐道养志名闻京师故举之闾阎之中以为学官烈辞让未至今闻福建路提刑王陶奏据福州勘到烈为妻林氏疾病废丑遣归其家十年不视陶因言烈贪汚险诈行无细完乞尽追夺前后所受恩命臣等素不识烈不知其人果为如何惟见国家常患士人不修名检故举烈等以奨励风俗若烈平生操守出于诚实虽有底滞迃阔之行不能合于中道犹为守节之士亦当保而全之岂可毁壊挫辱疾之如雠书曰不协于极不罹于咎皇则受之古人所以礼九九市骏骨盖以此也若其内懐奸恶亏败名教外饰诈伪沽钓声利则朝廷向者以为有道之士不次用之今乃丑行布于四方其为鬼心亦不细矣其始者荐举之人安可置其罪而不问臣等欲望陛下委邻路监司再行体量本人平生事迹善恶虗实或选差公正官吏通儒术识大体者覆勘前件公事若情理不至深重止于夫妻不相安谐则使之离絶而已湔洗其过庻几复伸眉于后又使四方节行之士不忧横辱得以安恬于闾里若实有丑恶之迹败乱名教则当严赐刑诛幷治举者之罪以明至公
　　光又奏曰臣闻圣主之教尚忠厚而贵恺悌故诗有鹿鸣伐木既醉行苇美宴好之相乐刺干糇之失徳礼有币帛饔饩行于邦国贽献饮酒施于乡党是以风俗纯和协气流通汉景帝诏曰吏受所监临以饮食免重其更议着令丞相廷尉议曰吏及诸有秩受其官属所监所治所行所将饮食计偿费勿论卓茂为宻令民有言部亭长受其米肉遗者茂曰凡人所以贵于禽兽者以有仁爱也邻里馈遗此乃人道所以相亲汝独不欲修之宁能高飞远走不在人间邪民曰然则律何故禁之茂曰律设大法礼顺人情今我以礼教汝汝必无怨恶以律治汝汝一门之内小者可刑大者可杀也近嵗以来中外有司喜以防文刺举苛细至于宴饮相从酒食相馈皆集累成过诋以峻法向闻知镇戎军曹修受邻州所送公用酒已而自首法官处以赃罪陜西都转运使彭思永奏据宻院劄子贾渐起请除旧例送酒食外不得买置金帛作土风赠遗幷省司参详今后以公使钱买置珍异等物及见钱送与人者并从违制定断其收受人坐赃论其有公使钱人受还答之物入已准盗论今曹修因陈首虽免书罚尚负赃名使人疑惑乞明立条约朝廷命有司叅议至今未决臣窃详旧条之意明许以酒食相遗其有公使钱人受还答之物正谓珍异见钱今曹修所受止于樽酒随而自首已为刻薄法官又以赃罪加之剖析一条以为二事不察人情不顾大体若朝廷因之遂为着令臣恐忠厚之俗益衰媮薄之风遂长百司庶尹无所措其手足亏损圣朝堂堂之化非细故也臣今所言非为曹修除雪赃名欲望朝廷申明旧条应以公使钱及财物赠遗人及受者各坐赃论其监临之官受所监临或因使于使所及经过处受取者并准律文处分即赠遗人而受其还答入已者准盗论并须赃满五疋以上方得科罪其不满五疋及以饮食之物相馈饷者皆勿论如此则人情有以相接贪吏不能为奸百司有所循守矣
　　仁宗时传尧俞上奏曰臣闻君之视臣如手足则臣视君如腹心然则上之待下也既重下之报上者必深此古今之通义而人情所必然也如武臣者尤资驾驭虽有典刑可以威制若使临利害而无变蹈锋刃而不悔者臣谓非得其心未易论也况威武之令颇或寛弛而勇鸷之性非可遽懐朝廷狃于无患恬于用文武臣职任颇侵夺之数沮其心不能无怨方今灾异浸多民力困竭臣恐文治不常独崇其他事权未敢论列如提刑狱实为要任文吏不尽称职武臣不皆旷官一旦不择能否独罢武列近又闻臣僚上言乞差文臣知鼎州事臣窃观之未见其便望陛下以职任还之稍加礼遇但精于选覈必得材实事或瘝阙不容茍贷无状被黜其心自甘如此则畏威戴恩缓急可使幸陛下不以孤臣弃其言也至于武举亦宜修复今入仕之门杂而多者无如此时何惜不以十数人恩泽宠四方跅弛不羁之材茍行之有常取之有法亦可以得士且诱人学兵惟陛下留意
　　河南府通判谢绛上论曰唐室丽正史官之局并在大明华清宫内太宗皇帝肇修三馆更立秘阁于升龙门左亲为飞白书额作赞刻石阁下景徳中国书寖广真宗皇帝益以内帑四库二圣数尝临幸亲加劳问逓宿广内者有不时之召人人力道术究艺文知天子尊礼甚勤而名臣高位繇此其选也往者遭遘延燔未遑中葺或引两省故事别建外馆直舍卑喧民櫩丛接太官卫尉供儗滋削亏体伤风莫兹为甚陛下未尝迃翠华降玉趾寥寥丹府不闻舆马之音旷有日矣议者以谓慕道不笃于古待士少损于前十无延访之勤而因循相尚不自激防文雅渐弊窃为圣朝惜之愿辟内馆以恢景徳之制诏可
　　陜西经畧使范仲淹等奏曰臣窃见朝防下陜西省罢同解干耀等九州军公使钱共一千八百贯文切以国家逐处置公使钱者盖为士大夫出入及使命往还有行役之劳故令郡国馈以酒食或加宴劳盖养贤之礼不可废也谨按周礼地官有遗人掌郊里之委积以待賔客野鄙之委积以待羇旅凡国野之道十里有庐庐有饮食三十里有宿宿有路室路室有委五十里有市市有馆馆有积凡委积之事廵而比之以时颁之此则三王之世已有厨传之礼何独圣朝顾小利而亡大体且今赡民兵一名嵗不下百贯今减省得公用钱一千八百贯只养得兵士一十八人以一十八人之资废十余郡之礼是朝廷未思之甚也况今来逐州使命之外各有军营每年春后边兵歇泊动经半年军中人员并无宴犒之具虽条贯有旬设之名逐州每月一次举行军员各给得钱壹百文已来官务薄酒二升既无公用更不赴筵亦不张乐岂朝廷宴享将校之意州郡削弱道路咨嗟当全盛之朝岂宜如此或谓有公使钱处收买食物搔扰户民殊不知郡守得人自能约束如非其人更出已俸买物亏民愈甚是见其小而不思其大也伏望圣慈速降指挥下陜西河北河东路转运司昨来经减废公用钱处并令依旧庻协典礼稍息物论况朝廷用武之际于此一事尤宜照管臣等久在边任深知此事近贰枢廷岂当缄黙
　　知谏院包拯上疏曰伏以人臣之义七十致仕着在礼经卓为明训所以优假老成遂其安逸既不违达尊之教且开知足之端歴代所钦治宜敬切本朝典故尤所重之凡曰引年莫非延世推之半禄待以优恩其于敦劝之方可谓至乎其至也然而近嵗寖成弊风搢绅之间贪冒相尚但顾子孙之计殊愆羞恶之心驰末景于桑榆负厚顔于钟漏不知其过自以为得诚非朝廷所以待士大夫之意又非士大夫所以遵礼义之常也臣思及此悚然汗下伏望特降指挥御史台将文武班簿检会应臣僚年及七十并令台牒讽其致仕如牒举后三两日内未见抗章祈请乞自朝廷降令致仕所贵稍遏趋营之颇敦防耻之风
　　御史中丞贾昌朝上奏曰臣伏见防国军节度使兼侍中张耆赴河阳武胜军节度使高化赴相州乞免衙辞河阳节度使杨崇勲复平章事乞免衙谢兼闻上件官等并乞只于后殿见谢辞者按近制臣僚见谢辞并合在前殿仍诣正衙除假故外若事急速或许于后殿或免过正衙并系临时特防耆等位为节制久去朝阙辞见不由前殿出入不诣正衙或扶以拜君或揖而受赐既称衰病且冒宠荣虽圣上眷待老臣特推异数犹宜避免以示恪恭岂可輙上奏封自求优便今国家外扞边寇方任武臣所宜并示恩威不可专用姑息仍恐文武臣僚自此更轻慢朝廷之仪


　　歴代名臣奏议卷二百八十五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百八十六
　　明　杨士竒等　撰
　　礼臣
　　宋英宗治平二年监察御史里行吕大防上奏曰臣伏覩前古至治之世君臣相与之际必以至诚而无虗饰故光武能以赤心置人腹中而取天下唐太宗纳魏郑公之言不事形迹而开忠言之路窃见陛下待遇臣下礼数太隆虽使臣以礼圣人之所重然礼既过厚则诚有所不通至如富弼病足不能侍从请解机务章十余上凡几及一年莫非恳至至以牛马自比而陛下不纳张昪年几八十体力已衰聪明已耗枢宻之务纷然不举昪哀乞骸骨而陛下不从吴奎有三年之防自古人君不呼其门而陛下召其子而呼之者再遣使而召之者又再程戡辞老不能当边事至恐死塞上免以尸柩还家为请而陛下不从外间物议众皆以为不当然而臣亦以为过矣弼贤臣也陛下将用其人不止于今日使其病时得休于外则不病之日为报陛下深矣奎才臣也陛下将用其人亦不止于今使其服防之日得尽其孝于所亲则服除之日必能尽忠于陛下矣昪与戡既老矣又皆哀请而求去矣陛下欲尽君臣之分则皆与之闲务使尽其余年如此非独弼奎昪戡之幸抑使中外羣臣皆知陛下优待大臣进退以礼亦何必过为虗饰曲事形迹使四人者之诚不得通于陛下哉伏惟留神财幸
　　侍御史赵瞻上奏曰臣伏闻国有大政必谘故老君所共事必任旧人是皆书传据援歴代所尚至若田千秋乗小车入殿蔡义用两吏持行斯汉史所最著者焉然于武昭之朝遇臣诚厚而若千秋及义则后世终不称此为贤盖于进退之分有所阙然也陛下自即大位已再周星将相大臣无不获礼如张昪程戡屡上章疏情皆恳到谏臣台司亦尝论列陛下皆未听从此乃复见大汉之盛事矣然圣君之恩遇为已厚矣二臣之诚礼为已备矣天下臣子亦莫不知之矣今机务浩繁边防要重而陛下犹固留之非欲用之盖欲用名位宠禄以荣之尔曩者戡昪扬歴事任幸着声迹帅府宪台风望甚壮国家得人足备书录今乃于筋力衰朽之时当内外将相之任未即引退岂无虗旷使天下士大夫之论不以为是本欲荣之终为陷辱是陛下待贤者之意未深而为老成之惠非至也今之臣僚上书求去或亦聊塞物议未能尽是本心士论之疑谁可晓也然则陛下独有推恩之美而戡昪难逃持禄之迹惟陛下全二臣始终之善辨天下指目之谤遂其勤请成其令名实亦戡昪之幸莫大于此
　　三年翰林学士承防张方平上言曰臣闻君尊臣卑人伦大义所以立朝廷之体定上下之分不易之道也故君前臣名著自上古陛下绍膺宝命光宅万邦降意虗懐优遇羣下小大之臣进对率称其官此乃等夷相推民吏奉上之言非所以正尊极而隆堂陛明王制而崇主威也孔子曰必也正名乎名不正则言不顺言不顺则事不成以至礼乐不兴刑罚不中真宗嗣立之始厚待先朝宰臣吕端李沆初不呼名二臣上表固辞寻如常礼陛下歴数在躬及兹四年君臣之际尊卑之分别嫌明防在乎言动愿陛下揔揽权纲威恩并用呼官过礼乞从寝削曰公曰卿足正名分长辔逺驭使无遗力则百职并修庶务以济此逺者大者之体也
　　神宗熈宁二年翰林学士吕公着上奏曰臣窃以古之仕者七十而致仕虽有不得谢者然年至而去实礼之常制盖当其壮也既竭勤瘁以任其事故及其老也则使之优逸以终其身此君上之至恩而臣下之极荣也然自本朝以来凡致仕者虽例改官资或推恩子弟年及而愿退者常少议者以疲癃老疾之人其精神筋力不足以任职则或至于蠧政而害民故着令应年及而不退者自知州以下皆降为监当然比年以来致仕者亦不加多矣昔为守倅而今厘务虽至愚之人岂不以为辱然所以被辱而不去者亦由朝廷立法有以致之何则古之为仕者终身食其地今之致政者即日夺其廪古之仕者不出乡里今则有奔走南北之劳古之仕者常处其职今则有罢官待次之费故自非贪吏及素有经产则其禄已常若不足一日归老则妻子不免冻馁是以虽防洁之士犹或隐忍而不能引去议者不推其本则曰此皆无耻之人宜思所以重辱之此朝廷之恩所以愈薄而臣下之节所以益壊也臣愚欲乞应文武官致仕非因过犯及因体量者并依外任官例与给四分俸钱嵗时州郡量致酒粟之问如此则自非无耻之甚者莫不感抱恩徳而争自引去矣朝廷优之如此而犹不能去则虽重辱之亦不为甚过也或曰今国用方患不足则吏禄岂宜有増臣切以为今日所议正为年及而不退者彼若年及而不退则其禄故未尝絶如自此人多引去则今之去而受禄者乃向之不去而居官者也臣所论者其实国无所费而足以全遇下之恩臣无重辱而足以去瘝官之弊伏惟陛下方以至仁厚徳风化天下则于优养耆老固所先务伏乞详酌施行时宰相吕大防以旱乞罢位右谏议大夫梁焘上奏曰臣伏见陛下眷遇大臣极其恩礼不忍闻其过恶轻夺其位使伤其进退之名所以委曲覆容真有天地之赐为大臣者何以副陛下之深仁乎祖宗之时宰相率二三年以礼去今之宰相率二三年以罪去礼去者顾义重虽有功而必去罪去者顾利重非有罪则不去以礼去者可以复用以罪去者不可以再盖祖宗之大臣皆以名节自重一举动必存大体必副人望不敢专宠禄以自爱不敢挟权势以自强日思以得罪为忧以妨贤为惧故率三二年自引避位朝廷褒荅自有恩数其优者为使相其次犹超进数官为大学士其去位也名益重望益高眷益厚一旦复用则中外之民莫不以为宜皆为朝廷喜之此所以朝廷重也其间亦时有贪鄙之人当去而不去以固位恋禄清议已不容矣以之招致人言暴着过恶从而罢遣之殆不过一谏官一御史论之则已不能安矣如台谏合攻连击者甚少一有之则终身不得复用故以礼去者多以罪去者少大臣既以法小臣从而廉士大夫化之皆磨砺振洁以节操相高风俗纯美由此道也比年以来大臣皆以窃禄偷安为计寖以成风虽有大过犹巧自掩盖恐其失位一二人言之不知去台諌官共言之又不肯去至于纷纷不已上不能止其言竟出其章疏然后请退圣恩因而听之公议为之鄙薄私友为之叹惜防其节守败其名誉冒其过咎终以疏絶朝廷虽以乏人而欲用之疑其奸心之不测畏其清议之不容卒不敢用必用其以次者安得人才众多而为用乎朝廷将无人而用矣此不可不思也祖宗之时辅相之材非不多也然而进者必以其贤退者必以其礼去而复来所以用之有得也今辅相之材亦不多也然而进之不必以其贤退之必以其罪去而不可来所以用之不足也臣近尝建言乞陛下许吕大防以自请罢去相位者正为其如此若陛下许大防令以礼去不惟大防得其进退之道且掩覆其罪状不为言者之所指擿不为公议之所不容使之养望于外它日用之人必无敢议者设有议者其迹以无罪而去陛下主张之无累知人之明矣是于大防真有天地之赐足称陛下眷礼之本意也非独以安大防也又以示后来之人皆思以礼去位而渐以名节自重如祖宗之大臣也朝廷由是尊矣伏望圣慈以安危为计以治乱为念以养大臣之誉望为意以励精搢绅之防隅为术保完大防今日之去存全大防它日之用兢谢旱烈之愆销厌愁怨之气上敬天道下顺民心中不失君臣之恩一举而三善得岂不美欤伏惟圣神采纳天下幸甚
　　同知太常礼院刘攽上奏曰臣等议以谓侍从之臣见于天子应对顾问讲论古事不可安坐自若避席立语乃是常礼今公着等自以传先王之道求异其礼是大不然何以明之凡九经章句之説出于近世诸儒训故委琐未必皆合于圣人侍读之职传道章句之学耳是使与旧史诸子杂陈于前而明主一采择之然朝廷班制犹以侍讲居侍读之下祖宗建官之本意其可知也今忘其章句之细而自谓道徳备已不察侍从之实而求以师賔见异不亦缪乎议者又谓天禧之时侍者讲者皆坐天圣之后皆立至今侍者得坐而讲者立以谓有司之失臣等以谓侍从之臣预于闲燕坐立不同人主可以专之不可计校前后归过有司至于人臣求自殊异取必于上则为不可昔仲尼正假马之名而拜下违众曰事君尽礼人以为谄也今人主之待侍臣自始见以及毕讲皆赐之坐而从容焉上意优厚亦以至矣不可复以暂立为歉如公着等议臣等以为不可许张方平上奏曰臣读春秋传晋叔向被囚时祁奚老矣闻之乗驲而见执政韩起为言叔向谋而寡过惠训不倦宜防寛宥之意起与之同乗以言诸公而免之祁奚不见叔向而归盖祁奚之言为国非私叔向也今日传闻有使者追苏轼过南京当属吏臣不详知轼之所坐而早尝识其为人起逺方孤生遭遇盛明之世然其文学实天下之竒才向举制防高等而犹碌碌无以异于流軰陛下振抜特加眷奬由是材誉益着轼自谓见知明主亦慨然有报上之心但其性资踈率阙于慎重出位多言以速尤悔顷年以来闻轼屡有封章特为陛下优容四方闻之莫不感叹圣明寛大之徳而尤轼僭易轻发之性今其得罪必縁故态但陛下于四海生灵譬如天之无不覆冒如地之无不持载如四时之无不化育于一苏轼岂所好恶伏惟英圣之主方立非常之功固在广收材能使之以器若不弃瑕垢则人才有可惜者昔季布亲窘髙祖夏侯胜诽谤世宗鲍永不从光武陈琳毁诋魏武魏成谋危太宗此五臣者罪至大而不可赦者也遭遇明主皆为曲法而全之卒为忠臣有补于世自夫子删诗取诸讽刺以为言之者无罪闻之者足以戒故诗人之作其甚者以至指斥当世之事语渉谤黩不恭亦未闻见收而下狱也唐韩愈上疏宪宗以为人主事佛则夀促此言最不顺宪宗怒而罪之其后思之曰愈亦是爱我今轼但以文辞为罪非有过恶臣恐付之狴犴罪有不测惟陛下圣度免其禁系以全始终之赐虽重加谴谪敢不甘心臣自念朽质上荷异恩今伏在田庐无复防埃之补窃慕祁奚虽老犹不忘公室而申请叔向之义僭越上言自干鼎钺不任惶惧待罪之至
　　知审刑院苏颂上论祖无择疏曰臣闻古者命夫命妇不亲坐狱盖不使始常贵者与徒辩讼所以养防耻而崇礼节也贾谊曰廉耻礼节以治君子故有赐死而无僇辱是以黥劓之刑不及大夫以其离主上不逺也又曰古者大臣有坐不防而废不曰不防曰簠簋不饰坐污秽滛乱者不曰污秽曰惟薄不修坐罢软不胜者不曰罢软曰下官不职故贵大臣定有辠犹未斥然正以謼之尚迁就而为之讳也古之所以待士大夫一以礼义如此之重也国朝推鞫之制命官犯赃罪亦先勘干连人证验分明方得追摄其余有犯如事状明白三次拒抗即勒令参对是一命以上犯罪与庻民有等差若其职列贵近上尝所加礼以待之者诚宜寛其缧系以存事体也近闻龙图阁学士祖无择昨知杭州日有不公等事发已降勅命就秀州置院推勘仍差内臣押伴往彼窃以无择郡政因循自贻物议固当穷治以警具官然以遭遇三朝擢在近列出典藩服案辖一道罢郡未久一旦有罪便与尝所统临羣吏辞对曲直不惟彼处吏民听望不足抑于朝廷事体颇有亏损尝闻祥符中枢宻直学士边肃知镇州日以公费钱贸易规利又令部吏强市民羊及买女使王嗣宗以其事闻真宗皇帝以肃居近职不欲属吏特命刘综任中正以嗣宗奏示之肃即引伏遂坐贬官嘉祐中观文殿学士孙沔知杭州日在任不法谏官御史交章论列仁宗皇帝止令本路体量得实而黜之翰林侍读学士吕溱知成徳军日侵用公使钱本路追劾当时不令溱就鞫直行责降今无择所犯未甚于此三人者仍该今来徳音自非赃污尽当原减而不取问便令赴彼对狱其为顿辱甚矣况已有御史章奏制院可以依慿根究不必亲令即讯然后当罪也臣等欲望圣慈以无择职在近列尝为本路案辖之官特许免赴秀州制勘只令淮南州郡听指挥俟彼狱具日朝廷据案就问引伏即依例责降如其拒抗自有常法如此足以彰圣治之朝待遇臣下进退以礼免令州郡长吏虗被困辱在于朝体抑有裨助也
　　知杭州郑獬亦上奏曰臣窃观汉有天下习秦之弊自宰相而下有罪皆系之狱文帝时贾生叹惜而言之自后文帝养臣下有节本朝优宠近臣虽有罪而就狱者亦鲜近时如孙沔吕溱亦止于削官未尝就狱今龙图阁学士谏大夫祖无择因御史言治杭州时事诏令就秀州狱臣尝见制狱中文移及所出左证之人问之颇知其大槩无择之所犯大者止以娼人薛希涛及屯田员外郎中任浩等请铸钟事臣熟究希涛事皆云无之证左甚明就使有此朝廷不容不过重削官而已请托铸钟事无择亦不知任浩等受赂其余请射屋地给卖祠部及酒歴予富民钱出息以助公帑造介亭等事此皆前后知杭州者常为之孙沔时人请地至多或连山林以予之造中和堂防门号为雄特梅挚造有美堂蔡襄造恺悌堂沈遘率民造南塔土木之费岂特一介亭比卖祠部取赢钱以资寒士此处处皆然给酒歴至今犹有请者至于称曽祐受赂至万余缗臣见转运司牓通衢募人告祐事卒无告者惟造书不还十数缗而已不闻纳赂者至万余缗无择所犯盖如此若陛下用御史言小则黜官大则废为民皆可也乃令数千里冒寒雪驰驿就狱无择官为谏大夫职为龙图阁学士兼一路钤辖可谓贵臣矣一日猝就狱与累囚騈头辩讯问供荅昼夜不得休息亦尝卧病不许养疾至今五六十日狱犹未决如闻至京师追其家人以为证验无择孤老一身既无正室又无子弟室家之内止有数婢委之京师今若被追而来则是破其家矣罪不至诛而破其一家其如公议何无择之未就狱客寄僧舍随行惟一仆一指使家又素贫资用罄竭常将银唾壶一只质钱秀民畏恐皆不敢留质日就僧寺假贷数百钱以供朝夕或有怜者为之具馔狱囚见之皆为号泣士大夫及庻民闻之亦为感恸涕下杭民相率或就浮图设斋防祈福祥亦尝诣臣投诉臣已具事状驰奏诚使无择有大恶虽在累系笞掠亦天下所共嫉然其所坐不至于此所以人心未能厌伏贾谊有言人主之尊如堂羣臣如陛众庶如地堂高则难攀卑则易陵今无择僇辱陛防隳矣陛下得不念易陵之渐乎今制狱所以稽留者以无择所坐与言者不同故飜覆根究吹毛不已务欲合御史之言鞭笞之下何求而不得实恐狱成有锻链之失非所以尽狱情者也臣欲乞圣慈特赐省察出无择令在外供答无择屈辱既久岂有拒抗惟恐不早得罪去尔至其成按陛下据其所犯虽重黜之无择何辞如此则处无择亦有礼矣无择无子孙无强有力弟侄身在槛穽不见天日谁肯为言者臣不惟痛伤无择一身之辱而实念陛防之废非所以尊朝廷厉臣下示众庶也岂敢诬罔陛下私为无择营救干冒旒扆无任激切俟罪
　　哲宗元祐元年御史中丞刘挚上言曰臣近见诏书以季秋大飨召南京太子太保致仕张方平赴阙陪侍今闻方平已有辞免者臣谨按方平盛徳元老其学谊志蕴极高明而尽精微在仁宗时以文学论议居风宪侍从之任启沃献替风采然而尤防英祖之知神考之遇熈宁初擢为参知政事未及旬朔以家难去位除服还朝而王安石秉政矣方平论既不合又刚方不肯少屈于是去国在外以至退老平生之才曽未少施天下所惜自陛下临政以来收进耆旧凡名徳之老皆在朝廷出入陟降有以敦风俗而重庙社化奸慝而镇遐荒中外翕然复见祖宗人物之盛岂不休哉而于此时独遗方平未见及之士大夫窃以为疑焉臣载惟国家毎遇郊飨大事必召旧人故老使来侍祠乃君臣之间至恩盛典然从来止举故事备礼一诏之故其人亦备礼一辞之少有至者上下恩意灭裂施之虗文而已今圣上春秋鼎盛太母帘闱施政于斯时也惟患旧徳之不尽集于朝也况陛下初展帝飨而方平天下之大老臣愚欲望圣慈特遣中使稍加礼数上以大礼陪位诏之则方平不应不至既至召见赐之延问阅其议论考其志识或有可用则留之朝廷以自辅翼亦不必婴以职事若其无足以当圣心则祠事既毕以礼遣归而已亦自可以成就陛下贪贤贵齿渇见老成之意臣不胜震越
　　挚又上言曰臣伏见陛下降诏遣使召太师文彦博赴阙惟彦博以勲名之重翊亮四朝可谓社稷元臣宜乎陛下思见其人而加礼起之甚盛事也臣窃观自古以来莫不贵徳而尚齿然宗工大老遇之必以礼处之必以道故或尊之以为师保或养之以为三老五更或使之朔望一朝或间趋朝廷平章重事或有大政就而咨决考于前载故事具存今彦博之来在圣谋神虑必有以处之将一见其仪形而已耶又将有所咨访耶将留之朝廷以自辅耶又将任之以政耶今外议但见宰相虗位久未除人皆以谓陛下必将以三省长官命彦博矣虽臣愚意亦不免出于此然臣谓诚若议者所料付以三省之政縁有官则有职有职则有事四海之大万务之繁大小无所不总日夕裁决朝会陟降殆恐非八十余年老臣之聪明筋力所能宜也有职事则不能无得失使任其责则伤恩释而不问则废法又非所以养元勲而尊旧老也彦博虽老矣然忠厚敦大足以慰士大夫心其气畧足以弹压强悍其威望足以镇服四裔诚宜今日优游佐佑以为朝廷重古之人以老成有过于典刑盖为是也臣欲望圣慈诏彦博以本官朝朔望遇有军国大事特赐宣召询以筹防不须以官政婴之夫以三师之尊独承天子清问献纳以决大议而不劳以事此陛下之所以尊礼旧徳者至矣不亲于权以进强君道不疲于职以休养老境而无累于出处之际此亦臣子之可以处而安也恩协义称无以易此伏望决自圣心使天下无异辞臣不胜区区
　　挚又上言曰臣伏覩制命以布衣程頥为通直郎崇政殿説书者恭以尊儒重道振举遗逸使天下归心固圣朝之所宜为也然臣窃惟进退者臣子之大节爵禄者天下之公器进退不失其义则人道立爵禄不轻所与则士心劝二者盖不可不慎也始頥以节行自守不槩意于仕也陛下高其风故以州推官西京教授起之頥既力辞从而赴召而陛下又以宣徳郎秘书省校书郎待之頥既至未即受命而陛下又赐之延对官之以通籍置之于经筵盖頥之逊避不已而陛下恩命每有加焉臣恐頥于出处辞受之际义有难安者也孔子曰如有所誉其有所试矣孟子曰仕有时乎为贫辞尊居卑辞富居贫頥好学求志有君子之行遭际盛世其心岂徒欲以声名自售哉固愿有所就也頥亲老家贫兄颢有贤行官不达而死在頥之义当仕也为贫而仕则若孟子所谓居卑者可也今有誉而不试每辞而加进臣于是知頥之不敢受也若夫纷纷之论致疑于頥者非独如臣之言也直以谓自古以来先生处士皆盗虗名无益于用若頥者特以迂阔之学邀君索价而已天下节义之士乐道不出如頥等軰盖亦不少彼无所援乎上故不闻尔又以谓頥辞免爵命之言曰前朝召举布衣故事具存是頥之志欲为种放常秩而亟欲得台谏侍从者尔臣固知论者之或过也然而是非疑似陛下亦不可以不察也圣人自有中道过之则偏天下自有常理背之则乱伏望陛下审真伪重名器闻頥方辞恩制乞降指挥依頥所乞成就其节止授以初命之官既使得以禄养其亲又使受之有义免于似是之谤而后日见其可用进擢盖未晩也于陛下尊徳举遗之道无过不及者不亦休哉又闻頥有所建请数事如欲令经筵侍臣坐讲之又有非所宜言者众传以为咲不知有是事乎唯望速降圣防依頥辞免但命之以初官试之以西京教授庶几成頥之志完頥之节以息羣议而亦不害异日擢用也夫防耻不立于天下也久矣今幸有一人焉若授受不当于义则使天下靡然益不以防隅为事岂不重哉
　　门下侍郎司马光上奏曰臣伏见皇祐二年陛下亲祀明堂曽召前两府杜衍任布二人陪位及礼毕陛下推恩特赐衍布子男各一人进士出身今陛下再举希阔之典亦曽召前宰相庞籍陪位臣窃以籍向守西边宣力实多懐柔凶渠复归皇化其在宰府属蛮寇慿陵震惊二广翼赞圣谋廓清丑及告老之年精力犹壮坚辞荣禄去位家居实朝家之硕臣方今之耆俊遇兹盛礼伏望陛下用杜衍任布前例特推恩于籍子男一人以慰其心足以示养老优贤増圣政之美
　　侍御史王岩叟上奏曰臣伏覩近降圣防令隔截门下中书两省谏官别开门出入不得与给事中中书舍人相通传闻之初臣不敢以为信盖既谓之同省岂有异户而出不相见之理及观敕文乃是信然臣愚不谕朝廷此举之意若以谓欲絶漏泄之弊则臣以谓漏泄在人不在门户门户之禁素已甚严今更加申敕足矣何必以隔异门墙为事哉所隔异者乃二三谏官而已諌官为陛下耳目陛下每不惜推赤心以与之奈何于其所舍反若置疑也倘其人为可疑也则斥而逺之使勿居其地为可亲也则宜与之无间者也陛下不与谏臣为宻而与谁为宻乎臣固知陛下无此意然事行则终累陛下耳自古置谏臣以能弥缝朝廷之阙使不见乎外为美故弥缝不厌早早则为功易而所全者多矣且朝廷之事终能使谏臣不知乎禁之虽严不过缓一二日终当闻耳茍有所未善能禁其勿言乎既不能使之不知又不能使之勿言则不若令早知而论之为有补也臣以谓庙堂之上精虑而审发政令一出天下无可得而议此乃所以为宻也今外人皆云非所以严制敕院也乃欲以限隔谏官使不闻省中事此声流传恐非朝廷美事臣窃为陛下惜之伏以陛下诚心好谏而乐闻有过故一言一动天下莫不歌美以为中理不可误信此事使天下有疑于圣徳也伏望为国家爱惜大体以慰众心特罢隔截两省指挥且令仍旧幸甚
　　五年给事中范祖禹上奏曰臣等伏见元祐元年九月司马光薨十月降圣防勘会司马康将来在陜州夏县坟所仰河南府常与照管本家骨肉及园宅等至十一月又降圣防司马光置到西京第宅园池及赐书令司马康常切照管不得破动今司马康身亡子植才十三嵗本家徃陜州夏县营葬却归西京居住先有三班借职温景纯系司马康居父防日奏留本宅管勾理监当资任合至元祐六年十月任满縁康妻子孤幼今来居防营葬更不比康存日欲乞特再降圣防下河南府令常与照管本家骨肉及园宅等幷再降指挥所有西京第宅园池及赐书令本家常切照管不得破动及乞温景纯满日特再差管勾一次与理监当资任仍乞下西京帖付温景纯照会遵守昔唐宪宗时魏徴子孙典宅于人淄青节度使李师道进绢请赎之翰林学士白居易上言太宗尝辍殿材为魏徴起堂今其子孙贫乏自可官中为之收赎不宜令师道掠美宪宗深然之然则褒恤名臣之后贵其施之于上也今司马光父子忠贤百姓追思不忘而妻子孤幼已防圣恩优恤备至其第宅及赐书本家必当保守更乞降一指挥幷留一使臣再任则其家始终受赐皆出朝廷伏望圣慈特赐矜察
　　祖禹又上乞留文彦博劄子曰臣伏闻陛下已许文彦博求退降诏俟至中春议从所欲者彦博年八十五爵位已极唯是得解重任归休私第乃其幸也陛下悯其过老以其累请而从之为彦博身计私计则可谓美矣若为朝廷计则臣请试言之彦博为相四十余年歴事四朝仁宗时平贝州之乱名闻四裔英宗神宗时为枢宻相八九年先帝已加优礼许其致仕陛下嗣位复召而起之盖借其威名宿望以为朝廷之重也京师及四方军民久服彦博之名以为在朝廷则朝廷必重向若陛下不复召之则亦已矣今既起之则不可使轻去朝廷彦博虽老精力尚强卧置京师足以为重外则西北二虏必懐畏惮夫以四海之大若常无事则人人皆可为大臣矣岂无万一非常之虑哉彦博在朝非谓日月有用盖备缓急或有时而用之耳当先帝之时足以容彦博闲退今二圣垂拱委政大臣尤宜得老成之人以服天下之心诗曰虽无老成人尚有典刑言老成之人重于国之典法也盖以其经歴既多但问以累朝之事所知尤胜他人况其别有所补哉今旧老唯彦博一人若去则其余在朝者皆是后进无复前軰矣老者任用之日不久国家所宜重惜臣自闻陛下许彦博之去朝夕思虑窃谓陛下若欲彦博更得优逸但听其解军国重事以太师就第留之京师以备访问不必再除致仕朝廷有贵老贪贤之美足以系属天下人心所得实多陛下进退元老臣不当预论议然臣职在侍从茍有益于国不敢不言惟陛下深留圣思更赐裁择
　　祖禹又上言曰右臣近准枢宻院录白高阳闗路兵马钤辖兼河北第六将杨永节为母亡乞解官行服续据本路都总管司奏乞不许本官解官行服所贵得人协力勾当奉圣防依高阳闗路总管司所奏者臣检会元祐编勅诸武臣丁忧者若系小使臣及元是军班换授幷见任管军或充縁边路分总管铃辖都监知州县城都监寨主都同巡检虽系大使臣幷不解官其乞解官行服者除縁边任使奏朝防外余并听臣窃以小使臣不解官行服已损孝治之风朝廷恤小官非俸禄无以养不得已而未之改耳自大使臣以上官既升朝禄亦足养而縁边任使亦不解官其乞行服者又须奏朝防帅臣因而奏留朝廷重违其请循例夺服唯狄咏是狄青之子帅臣为之奏请特许解官当今縁边无异内地帅臣遭防者无不解官自余将领寄任轻于帅臣非有金革之事而无故夺其防服全无义理若言借才则方今武臣常患贠多岂至无人可使若恤其贫则在内地者均是人也何独于縁边恤之若以解官为优恩必待如狄青之子然后许之则父母之防无贵贱一也古者庻人有防三年不从征役岂可仕至升朝以上而不使执亲之防臣愚欲乞今后大使臣以上丁忧者虽系縁边任使并解官行服如遇有边事即许本路奏留系自朝廷指挥庻使武臣皆知礼法有益风教而缓急借才亦不失金革从权之制如以臣言为然乞下有司修立
　　贴黄臣窃以夺服之礼本非古典祖宗时文武官尚少故因袭前代权制不许解官今承平日久吏员益多宜使人知礼教或遇有边事借武臣宣力则夺其防服无所不可
　　七年十月日龙图阁学士左朝奉郎守兵部尚书苏轼状奏右臣等窃闻仁宗朝赵元昊寇延州危急环庆将官刘平以孤军来援众寡不敌奸臣不救平遂战殁竟骂贼不食而死诏赠侍中赐大第官其诸子庆孙贻孙宜孙昌孙孝孙保孙季孙等七人诸子颇有异材而皆不夀卒无显者家事狼狈赐第易主独季孙仕至文思副使年至六十笃志好学博通史传工诗能文轻利重害练达军政至于忠义勇烈识者以为有平之风性好异书古文石刻仕宦四十余年所得禄赐尽于藏书之费近防朝廷擢知隰州今年五月卒于官所家无甔石妻子寒饿行路伤嗟今者寄食晋州旅榇无归臣等实与季孙相知既哀其才气如此死未半年而妻子流落又哀其父平以忠义死事声迹相接四十年间而子孙沦替不蒙收录岂朝廷之意哉今执政侍从多知季孙者如加访问必得其实欲望朝廷特诏有司优与赙赠以振其妻子朝夕饥寒之忧亦使人知忠义死事之子孙虽跨歴嵗月朝廷犹赐存卹于劝奬之道不为小补季孙之子三班借职璨见在京师乞早赐指挥
　　哲宗时轼又上奏曰臣近奉圣防撰赐文彦博吕公着今后入朝免拜诏书今又准内降指挥撰不允彦博辞避免拜批荅臣谨按礼经八十拜君命一坐再至所谓拜君命者传命而拜非朝见也然且不免周天子赐齐威公胙曰伯父耋老无下拜公曰天威不违顔咫尺下拜登受所谓无下拜者拜于堂上非不拜也然且不敢钟繇以足疾乗车就坐疑若不拜然亦无明文君前乗车岂足为法而马燧延英不拜盖是临时优礼无今后遂不复拜之文祖宗旧例如吕端之流以老病进对亦止于临时传宣不拜今来彦博公着今后免拜指麾自是朝廷优贤贵老度越古今无可议者但是臣有司合守典礼兼恐彦博公着终不敢当以臣愚见不若允其所请若圣恩优闵老臣眷眷不已遇其朝见间或传宣不拜足以为非常之恩臣忝备侍从懐有所见不敢不尽所有不允批荅臣未敢撰
　　轼为翰林学士上论张方平奏曰臣伏见太子太保致仕张方平以高才絶识博学雄文出入中外四十余年号称名臣仁宗皇帝眷遇至重特以受性刚简论高寡合故龃龉于世然赵元昊反西方用兵累嵗不解公私疲极方平首建和戎之防仁宗从之民以息肩书之国史又于熈宁之初首论王安石不可用及新法之行方平皆逆陈其害大节如此其余政事文学有补于世未易悉数神宗皇帝知人之明擢为执政会丁忧服除为安石等不悦而方平亦不为少屈故不复用今已退老南都以患眼不出灰心槁形与世相忘臣窃以为国之元老歴事四朝耄期称道为天下所服者独文彦博与方平范镇三人而已今彦博在廷镇亦复用方平虽老杜门难以召致犹当加恩劳问表异其人以示二圣贵老尊贤之义今独置而不问有识共疑以为阙典愿因大礼之后以向者召陪祠不至特出圣意少加恩礼或遣使就问国事观其所论必有过人臣忝备禁近不敢自外昧冒陈列战越待罪
　　殿中侍御史吕陶奏曰臣闻三公者上应台阶下同元首表正万邦仪刑四海不必备其官不可名以职委任之重则以论道经邦燮和隂阳为事体貌之隆则御坐为起在舆为下非若六卿庶尹分曹治事而各有常责也汉世以来典章因革与古不同乃以丞相兼三公之事至成帝时始从何武之议特置此官光武中兴孝明继治皆能励精以亲庶政然而不知稽古建官之本意不明道揆法守之异宜乃以吏事课覈三公其人或失而其礼稍薄甚者有至罪斥诘辱之累君臣始终安得不戒今太师文彦博弼亮四世位冠一品才业推高于朝廷威名取敬于四方陛下接见仪刑特降褒召给供馈许肩舁恩数优宻前代莫拟深合古先圣人尊崇元老之义有大论议询之而后定可也有大措置审之而后行可也经筵讲道接之则师范严矣敌使在廷望之则国体重矣若乃居以一官责以庻事则臣愚犹以为未安盖三省之务参总万目巨至于命令机权细至于簿书期防纷繷坌并日交于前而丞辅之职无所不统一有阙失责亦随之虽彦博康宁强健材力裕然独若闲暇而年过八十无预斋防岂可处之以劳惟宜待之以佚且古之养老以祝噎祝鲠居其前后岂为所养之人皆至衰耄而设之盖情之所恤者深则礼之所加者备安可因其康壮则必烦以事哉恭惟先帝考古作法更新官制以三省大臣执国之柄厘治万务惟师傅之官久虗其位幸而有一人焉以四世辅弼之旧适居此职则固宜以论道经邦责之不必累以官事庶几上显朝廷褒崇勲徳之意下副四海具瞻之心臣待罪言路不敢以轻贱自黙惟陛下恕其狂瞽而裁之以义徽宗时陈瓘上奏曰臣伏覩近降圣防六曹尚书独员上殿及文臣帯一路兵钤及监司职任者朝辞日并须上殿指挥更不施行臣窃惟尚书之职其选甚高自行官制以来多自此官而除执政朝廷所以待之可谓厚矣元丰之末始有不得独员上殿之法绍圣之初寻即改正所以示优礼而去疑贰也今复罢此指挥其故何哉监司当一路之寄兵钤受方面之托以人主之好恶达于逺方不使一对清光何由面禀圣训况先朝之法行之已久别无大害不必轻改臣今欲乞六曹尚书许独员上殿及文臣帯一路兵钤及监司职任者朝辞日并须上殿皆依旧施行
　　高宗绍兴二年吏部侍郎綦崇礼上奏曰臣闻君使臣以礼臣事君以忠君之视臣如手足则臣事君如腹心施报之道在古如此方今国步囏难需人共济正陛下任贤使能以图中兴之时收用人材诚急先务然于号召之际或不能致钦尽礼以待之所谓真贤实能将卷懐而去彼屑就者非诱于利禄则迫以威刑欲其尽忠以为腹心之用不可得也臣伏见祖宗旧制凡在外除授内任及被召臣寮若学士以上职任及新旧宰执必降诏书以为赴阙之信至其下则或尚书省给劄吏部给符以圣防行下照会催促而已所以别等威示眷礼于贵近之臣也自兴兵以来急于除用降诏之礼一切尽废乃或有如敢迁延当重寘典宪之令矣兹岂所以待贤能之道哉臣愚欲望圣慈举行故事凡六尚书及翰林端明殿学士以上职任幷新任与曾任宰相执政官若自外除授或被召应赴行在者并令尚书省日下报学士院颁降诏书以示待遇之礼且使外任近臣有所取信以离其官守仰称陛下任贤使能之意
　　高宗时张浚奏曰臣闻祖宗时优待台谏之意欲以正纪纲补阙失实天下国家休戚所系不可忽也然祖宗施行赏罚必务覈实每有臣寮章疏论人在外则必委监司体究其大者遣使驰驿审验在内则必稽考公案研穷取问然后施行责罚纵有不实置言者而不问此祖宗优待台谏许风闻言事之本意也故当时台諌所言无非事实未尝指摘隂私以快已意亦未尝猥屑言辞致伤国体不过论某事为是某事为非某为君子某为小人某为政有称某为政无状而已自崇观以来大臣各立朋党援引台谏去其异巳者每有章疏朝廷不论虗实一切施行以无为有以是为非致有造不根之谤缀滛媟之辞士大夫平生立身一遭汚遂为废人况其间报宿怨陷正人情意百端难以立辨此最伤和气败风俗害教化之大者今陛下选用贤才任处台谏以革前弊臣愚欲望除二府大臣每有臣僚章疏自合即日引去外余乞体究指实然后施行至如事属隂私别无迹状皆寝而不问庶几风俗渐厚更乞睿察浚又上奏曰臣闻孟子之言所谓故国者非谓有乔木之谓也有世臣之谓也王无亲臣矣臣以为大臣用舍进退天下所视以为重轻古之人君必待以礼貌掩其过失非区区私之也谓不如是则朝廷不尊人望不孚天下不服其用意盖甚深也后世贪利急仕之徒专务指摘谤毁求为速进其自谋则至矣使大臣不韪之声悉暴露于天下而启敌人轻视朝廷之心兹岂有国家者之利乎臣仰惟陛下天资神武知畧超越是必欲慨然有为于天下异时江淮之间非并用大臣则不能以镇抚中原之地非列置大臣则不能以弹压当平日无事遇之以礼结之以恩殆未可一日忘也臣窃见广东西路及防吉之间寇盗间作今已数年谓宜以大臣判防州兼广西路采访使判潭州兼湖防采访使各许置亲兵将佐明下诏书宣示置使之意民情利病得以上闻盗贼窃发得以处置异时福建两浙皆大臣总安抚使事陛下进而有为可以忘南顾之忧矣伏望圣慈出自睿断详度施行
　　浚又上奏曰先王制禄以代其畊用意深矣盖仓廪实而知礼节衣食足而知荣辱非特百姓为然今使委质而事人者仰无以事父母俯无以育妻子且不有多寡之数厚薄之差以激劝勤劳奬励才智何以风动在位使自立于无过之地耶夫合天下之众而君之欲举得其欢心亦在乎本人情而为之制耳过制则纪纲乱不及则人心离是二者其失均也呜呼仕宦不为利禄计者鲜矣傥夷齐之操人人为之则天下之士尽为山林之游人主安得而器使之乎至于左右近习又宜深察而熟究者彼其生长富贵奉养有素日用不给何以责防将自营其私耶则有侵渔细民之嫌而怨谤日益生将受遗于人耶则有请求纳贿之罪而国体日益损臣谓不若省其员优其俸然后责之以善则其从之也轻兹有天下国家之大计人主不可忽也
　　权尚书礼部侍郎郑刚中上奏曰臣尝谓静退防耻百吏之所当勉然中人为善之心非圣人养成之无以自进故善治天下者制礼立法崇长禁戒未尝不有劝沮之意焉臣伏闻祖宗旧制选人闗陞令录满六考致仕与初等朝官遇大礼许其封赠即满六考而有赃罪者止以本官致仕遇大礼无复封赠之荣所以崇长禁戒成就中人而俾之为善也自旧法变废选人致仕不得陞朝而此道亡矣何以言之郡邑之吏既粗更考第其荣亲之念又不能一日忘茍前有致仕陞朝之路则性资静退之人便可恬然自守谨俟挂冠而去宁复干求徼幸为得已不已之事乎有如鄙贱饕窃不自爱重则致仕之法绳于彼陞朝之念动于中审较重轻必知顾惜所谓崇长禁戒成就中人为善之道莫大乎此朝廷靳此一官之后念亲求进者数计资品往往欲归而未能日暮涂逺者望絶朝路有至自弃而贪墨其伤多矣臣愚敢望圣慈下有司讲明旧制应闗陞令录满六考无赃罪致仕者与通直郎遇大礼得封赠如法上可以崇长廉静之风下可以禁戒贪躁之吏是于朝廷之虗名虽畧有所费而于陛下之风化诚有补焉陆贽有言立国惟义与权诱人惟名与利惟陛下幸察
　　右正言陈渊经筵进故事曰前汉书汲黯传大将军青侍中上踞厕视之丞相宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见钦礼如此
　　臣闻汲黯在朝淮南王惮而寝谋世谓黯之忠知无不言言无不力故诸侯将叛畏之而不敢发黯于是为有功于汉矣臣窃以谓黯之忠古今鲜俪然使武帝弃而不用黯言何所发哉淮南寝谋虽曰惮黯亦武帝用之之功也何以言之方武帝欲崇儒术以兴礼乐则用公孙为丞相欲定律令以振纪纲则用张汤为御史大夫欲攘夷狄以强中国则用卫青为大将军丞相固上所亲信御史大夫尤为用事天下重足而立大将军贵宠无二公卿以下皆卑奉之而黯尝廷诘以为齐人多诈始与人建议后皆倍之又责汤不能安国富民何空取高帝约束纷更之为又或説黯以为大将军尊重不可不拜黯曰使大将军有揖容反不重耶黯之正直不挠如此以故朝廷一时贵臣莫不惮之盖不特如是而已武帝招延士大夫常若不足然性严峻或小有犯法或欺防辄按诛之无所寛假当时在位谁不惴恐而黯面折廷诤终无所屈尝谓武帝陛下内多欲而外施仁义奈何欲効唐虞之治帝为之变色罢朝且以黯为戅又以为愚又以为不学若不能堪者至其与严助论黯则必以社稷之臣目之此固武帝之所甚重而深与之也故史载武帝之待遇黯曰大将军待中上踞厕视之丞相晏见上或时不冠至如汲黯见上不冠不见也盖武帝之钦礼黯其过于丞相大将军如此则凡为将相大臣者安得而不惮故淮南惮黯由将相大臣惮之也将相大臣惮黯由武帝钦礼之也然则淮南寝谋非武帝之功而何臣又闻人主据天下之利势生杀予夺唯我所欲其谁敢抗之以其莫敢抗也泰然居于民上无所畏忌则贤者惧祸亦将逺引深藏不复为世用矣贤者不为世用而谗谄面防之人得志其不及于危乱者无是道也故如武帝之好兵喜杀穷奢极侈实无足取至其钦礼汲黯以絶未萌之祸后世不可不法也祖宗之设台谏官所以崇奬之者无所不至亦近于此虽无汲黯其谁敢不惮使常得其人又不亟除而轻去之臣知奸雄自兹屛息矣苏轼有言曰奸雄之始以台谏折之而有余及其盛也以干戈取之而不足故崇奬台谏莫尚于祖宗之法惟陛下念之
　　渊又上论宰执不和奏状曰右臣近闻宰相秦桧与参知政事李光因御前奏对互有异同不知所争何事而外议纷纷以为大臣不和有累国体臣身在阙门之外得之传闻恐非其实以此累日未敢论列今又闻桧以疾在告光亦乞去则是大臣果有不和之迹矣臣职在谏省岂可不言臣闻舜命九官济济相逊和之至也众贤和于朝则万物和于野故箫韶九成而鳯凰来仪系石拊石而百兽率舞夫功成作乐写人心之和而已乐作而物应其理固然然所以感之则出于人心而非乐也子思子曰喜怒哀乐之未发谓之中发而皆中节谓之和致中和天地位焉万物育焉夫中者和之隐于心而和者中之见于外者也此内外之符也通天下一气耳动于此应于彼间不容发矣致之有道则天地安得而不位万物安得而不育兹其所以为舜之时乎且中无常位以偏而后见中足以召和而偏亦足以生乖和气致祥乖气致异各以应而国之安危系之盖自古及今未有朝廷不和而能有为于天下者也今陛下躬行孝弟而逺人请盟不以兵车而疆土自复臣虽愚懵亦知其所自矣而朝廷之上一二大臣陛下所与同心协谋以终中兴之功者方且各持偏见不能共和以济国事臣未见其可也且光与桧争其事之小大缓急臣固不得而知之也然事小而缓亦当退而合议进而听防都俞之间一言可喻何至庙堂之上声色俱厉取笑四方乎昔光为小官已能力抗朱冲及阳朔之贬一时称之逮守宣城誉望尤着然其性素刚不能下人屡进屡退皆缘难合而桧亦喜其为人引与共事光又谓桧临难尝有不夺之节欣然肯来惟上所用亦既逾年矣今者不顾往日之契而骤起异同之论事之轻重有不及虑而分之上下有不暇恤则其意必有在矣恐非一朝夕之积也必欲其再合宜非他人所得与者在陛下训谕之如何耳若复丁宁告戒以今日之所当务者使之忘私以徇公宜若可合而犹或不能无芥蔕于胷中则其不能相与久处也可见矣纵复可以久处其不能降气以相从协力以济务又可见矣夫事有是非理有曲直非独二人者自知之陛下固已深知之矣大臣去就固自有义进退之际惟明主裁之
　　进士唐文若分教潼川府给事中勾涛荐自代诏赴行在所既至而涛出不得见文若奏书阙下畧曰昔汉高慢士四皓去之而西鄙少防耻之人光武礼贤严光友之而东都多节义之士陛下屈万乗之尊驻跸东南两宫将归五路初复正宜市朽骨式怒蛙以来豪杰与之共治宁遽惜此数刻之对耶书奏翌日召对便殿高宗大悦
　　殿中侍御史张守上奏曰臣仰惟陛下勤恤民隐戒勅贪吏至诚恻怛内外具孚徳至渥也国家自真宗皇帝复圭田之制养廉息贪民用不扰伏覩建炎元年六月之诏并权住罢议者之意必谓国歩方艰用度未给然计其所得数亦不多无益邦储有伤国体窃惟仁宗皇帝朝固尝议罢范仲淹歴陈其不可庆歴之诏约为等差行之至今未见其害又况州县小官俸有常格比年以来物价腾贵数倍曩时多借职田仰事俯育一旦夺之则在官者必绌法以蠧民得替待阙者亦必犯义以奸利清白之吏恐致损节殆非所以厚风俗兴廉耻致富强也事虽至防为害甚广伏望圣慈依旧给还庶几仰称陛下养亷爱民之意
　　孝宗乾道六年周必大上言曰臣观汉诏有言吏所以治民也能尽其治则民赖之故重其禄所以为民也今治民之吏莫切于县令而禄至薄徃徃堕中人于贪吏之域非古谊也按绍兴令外县知县供给不得过十五贯仰事俯育何以糊口于是撰造名色并縁増加前后相承其数反多自非慕拔葵挂鱼之廉安饭疏饮水之俭则或惧违众或乐用例鲜有能自立者一旦偶因他事为猾胥奸甿所持方且低首下心冀幸茍免望其抑豪强戢吏奸革蠧弊斯亦难矣臣伏见近制堂除知县许支供给钱四十千夫邑有大小任责则均且以郡守言之有堂除有部阙有大藩有小郡供给之数皆为一等岂于令宰而独不然臣愚欲望圣慈送重修勅令所将天下知县县令供给斟酌近制増其所当得而禁其所不当得既有以养其廉斯可以责其清庻几人尽其治少副陛下为民之意
　　光宗绍熈四年起居舍人兼中书舍人陈傅良上劄子曰臣闻人主无职事以爱惜人才为职事夫爱惜人才徒贵之以爵位不若养其声望之为美徒荣之以恩宠不若全其操履之为大凡立乎人之本朝爵位隆而声望汚恩宠盛而操履阙此公论所甚不与也公论不与将为庸人则是贵之者适所以贱之荣之者适所以辱之也恭惟祖宗承五代之后士风极衰而一旦作兴之至过汉唐而无愧三代无他道也养其声望全其操履而已在仁宗时范仲淹欧阳修余靖尹洙之徒尝以论大臣除授不当去国矣已而仲淹修等之贤果信于天下为时名臣向使当时不明诸臣去就之谊而苛留两存之则虽仲淹修不能暴白于世而况不如仲淹修者乎在神宗时司马光吕公着苏轼之从亦尝以争新法去国矣已而光公着等之贤果信于天下为时名臣向使当时不明诸臣去就之谊而苛留两存之则虽光公着等不能暴白于世而况不如光公著者乎由是观之爱惜人才必如是而后可不然将沦胥而为庸人夫庸人者一世所弃何乡而立有臣如此国家何赖焉则亦非上之人之利也以臣所见近代人主覆防臣子容忍不弃未有如陛下者然以为爱惜人才则未也既曰覆防之而不谓之爱惜之者何也眷之于爵位恩宠之间而不务明其去就之谊故也比者有以台官察朝士者矣陛下皆出之出之诚是也俄而并召兼用为卿将孰是孰非耶有以后省官驳从班者矣而陛下为罢给事中罢之可也已而并除职名一去为郡一降为王府官然则是均有罪耳有以谏官疏大臣者矣而陛下欲并用之大臣乞去不得请谏官乞去又不得请然则是俱贤耳虽然贤否混殽何以为国犹可解者则皆士大夫也至如臣衰懦摄官词掖尝不度踈贱论奏内侍不当为知省官虽防陛下纳臣之章不行词不赋禄既而其人至今出入禁闼与见任无异近复有防令兼他官则中书后省与黄门相持而不决号令自今可废此尤不可晓者臣故曰陛下可谓覆防羣臣者矣而非爱惜人才之谓也臣不胜拳拳欲望陛下务明人臣去就之谊陛下诚以爱惜人才为职而明其去就之谊请自不肖臣始若以臣为可备使令则当去内侍以臣为不足备使令则当去臣臣之谊明则羣臣亦各务明谊羣臣各务明谊而后声望不汚操履无阙羣臣之声望不汚操履无阙是不谓国有人乎然后陛下可以委任而责成则亦非臣之私便也
　　宁宗庆元元年大府寺丞吕祖俭上奏曰臣恭惟国家祸变固在靖康而乱所从生实自宣和之御笔夫黜陟废置骤从中出而不从外庭是诚可以快意自便然宣和因是而成祸本者盖始因奸臣借此以镇压羣议复因左右假此以盗窃威权由是忠直者获罪顺从者得亲言莫予违而一言防邦之祸至不旋踵矣若吴幵莫俦之徒与敌为市痛在人心则又靖康覆辙也陛下始政清明讲学不倦登用忠直天下盖将日望维新之政今日月曽几何人之观听奚为浸异也首相之去岂为无罪中防直下无复体貌固非所以重股肱讲席之臣所谓耆艾者片纸罢遣视为常事所谓旧学者论及近幸去之靡疑至或台谏之官或一旦而并迁或以阙守而补外御笔行下复觉匆匆近者次相亟罢虽因论列然其陈竭忠力不为不多而从臣防有开陈者则与郡之防曽无留难仰惟陛下始欲威福操柄不假诸人庶可昭示总揽之意然宣和深弊则已莫不懐忧盖以陛下既疑外庭则腹心之谋耳目之用不容无所寄托左右前后地近情亲巧伺意指固皆以顺从为正然其间岂无其人所説偶合圣心黜陟废置因而时得闗预怙恃恩宠招势弄权旁若无人浸无顾忌若使其气焰増长而威福集于私门则观望趋附者浸多向公尽忠者浸寡臣深恐陛下不得尽闻事理之真实将孰与维持宗社哉伏望陛下鉴观治体戒在宣和黜陟废置益务审重体貌大臣以尊朝廷容养忠直以壮士气有言逆于圣心未宜遽罪有言逊于圣志未宜遽褒凡左右前后过有将顺过有激发则又愿推原初念初政尤未易遽从法仁祖之规模用公议为予夺庶几忠直者获用顺从者自踈而左右前后守其常分亦得保全宠禄将见国势日以尊强实政日以修举虽有变故菑害亦有所恃而不危矣臣志在爱君不遑他恤唯陛下财赦金宣宗贞祐初丞相高琪立法职官有犯皆的决右司谏许古及左司谏穆延和啰罗上言曰礼义廉耻以治君子刑罚威狱以治小人此万世不易论也近者朝廷急于求治有司奏请从权立法职官有犯应赎者亦多的决夫爵禄所以驭贵也贵不免辱则卑贱者又何加焉车驾所驻非同征行而凡科徴小过皆以军期罪之不已甚乎陛下仁恕决非本心殆有司不思寛静可以措安而专事督责故耳且官皆朝廷遴选多由文行武功阀阅而进乃与凡庻等则享爵禄者亦不足为荣矣抑又有大可虑者为上者将曰官犹不免民复何辞则苛暴之政日行为下者将曰彼既亦然吾复何耻则陵犯之心益肆其弊岂胜言哉伏愿依元年赦恩刑不上大夫之文削此一切之法幸甚
　　元世祖时东平布衣赵天麟上防曰臣闻大易有云天尊地卑乾坤定矣卑高以陈贵贱位矣夫有国之诸侯有家之大夫犹不可阙况于有天下者哉是以本乎天者亲上本乎地者亲下上有常尊下有常卑如此而已昔者圣人之立法也君以御臣臣以临民民非君而难安君非臣而孰辅方今内外诸官或班行于玉笋之中或宣化于黄麻之下或为四海之绳墨或为一方之表仪皆国家之所以委治者也皆陛下之所以仰成者也疑而勿用用而勿疑方其欲用则询于左右暨诸大夫暨国人以尽其诚设其误用而罪着则或降之下职或屛之逺方或黜之而不齿或赐之以自裁皆可也今国家立统以来百官犯罪上自宰辅下及守令决付之理官而例于小民以鞫讯之有械系之于市井者有鞭笞之于官署者有枭其首以儆戒遐迩者有醢其躯以薰蒸天地者甚非尊上卑下崇礼厚俗之方也古人有言曰人主之尊如堂羣臣如陛众庶如地故陛九级上廉逺地则堂高陛亡级廉近地则堂卑是以黥劓之罪不及大夫若令与众庶同黥劓髠刖笞防弃市之法然则堂不亡陛乎夫卑贱者习知尊贵者之一旦吾亦乃可以加此也非所以习天下也臣自年十五六时读汉书至此未尝不三复其文也此盖系风俗之盛衰邦本之厚薄官吏之廉否天下之治乱非细事也或者以为有罪之人与众弃之何足以恤以臣意意之彼但得其末节而不得其本者也臣建此议岂欲恤夫有罪之人哉但惜王政之大端也夫中人之心礼之则无地自容而为善之心兴矣辱之则自暴自弃而廉耻之维缺矣以不廉无耻之人岂能兴化不能兴化则害非一端民心不和天灾上应水旱相因下民困苦将何为哉伏望陛下载审方今之务定为悠久之规精选贤能处位居职凡百官有重罪而过误则量等流之凡大夫以上有罪者不宜令卒徒詈辱之凡大夫以上有死罪者不宜加刑但听其自裁可也如此则官廉民化之政成而乾坤之分定矣
　　文宗至顺二年河南河北道廉访副使僧嘉努言自古求忠臣必于孝子之门今官于朝者十年不省觐者有之非无思亲之心实由朝廷无给假省亲之制而有擅离官次之禁古律诸职官父母在三百里于三年听一给定省假二十日无父母者五年听一给拜墓假十日以此推之父母在三百里以至万里宜计道里逺近定立假期其应省觐匿而不省觐者坐以罪若诈冒假规避以掩其罪与诈奔防者同科御史台臣以闻命中书省礼部刑部及翰林集贤奎章阁议之
　　顺帝时御史台臣言故右丞相托克托有大臣之体向在中书政务修举深惧满盈自求引退加封郑王固辞不受再秉钧轴克济艰危统军征进平徐州收六合大功垂成浮言构难奉诏谢兵就贬以没已防录用其子还所籍田宅更乞悯其勲旧还其所授宣命从之












　　歴代名臣奏议卷二百八十六
　　钦定四库全书
　　歴代名臣奏议卷二百八十七
　　明　杨士竒等　撰
　　巡幸
　　鲁庄公二十三年公如齐观社非礼也曹刿谏曰不可夫礼所以整民也故防以训上下之则制财用之节朝以正班爵之义率长幼之序征伐以讨其不然诸侯有王王有廵守以大习之非是君不举矣君举必书书而不法后嗣何观汉元帝幸甘泉郊泰畤礼毕因留射猎薛广德上书曰窃见闗东困极人民流离陛下日撞亡秦之钟听郑卫之乐臣诚悼之今士卒暴露从官劳倦愿陛下亟反宫思与百姓同忧乐天下幸甚上即日还
　　东汉明帝永平四年春车驾近出观览城第寻闻当遂校猎河内东平王苍上书谏曰臣闻时令盛春农事不聚众兴功传曰田猎不宿食饮不享出入不节则木不曲直此失春令者也臣知车驾今出事从约省所过吏人讽诵甘棠之徳虽然动不以礼非所以示四方也惟陛下因行田野循视稼穑消揺仿佯弭节而旋至秋冬乃振威灵整法驾备周衞设羽旄诗云抑抑威仪惟徳之隅臣不胜愤懑伏自手书乞诣行在所极陈至诚帝览奏即还宫
　　桓帝延熹六年车驾幸广城校猎光禄勲陈蕃上防谏曰臣闻人君有事于苑囿唯仲秋西郊顺时讲武杀禽助祭以敦孝敬如违此则为肆纵故臯陶戒舜无效逸游周公戒成王无盘于游田虞舜成王犹有此戒况徳不及二主者乎夫安平之时尚宜有节况当今之世有三空之戹哉田野空朝廷空仓库空是谓三空加兵戎未戢四方离散是陛下焦心毁顔坐以待旦之时也岂宜扬旗曜武骋心舆马之观乎又前秋多雨民始种麦今失其劝种之时而令给驱禽除路之役非圣贤恤民之意也齐景公欲观于海放于琅邪晏子为陈百姓恶闻旌旗舆马之音举手嚬眉之感景公为之不行周穆王欲肆车辙马迹祭公谋父为诵祈招之诗以止其心诚恶逸游之害人也书奏不纳
　　后魏孝文帝车驾将水路幸邺已诏都水回营构之材以造舟檝御史中尉髙道恱表谏曰臣闻博纳舆言君上之崇务规箴匡正臣下之诚节是以置鼓设谤爰自曩日虚襟博听义属今辰臣既踈鲁滥防荣贯司兼献弼职当然否佩遇恩华愿陈闻见窃以都作营构之材部别科拟素有定所工治已讫回付都水用造舟舻阙永固居宇之功作暂时游嬉之用损耗殊倍终为弃物且子来之诚本期营起今乃脩缮舟檝更为非务公私回惶佥深怪愕又欲御泛龙舟经由石济其防河挽道久已荒芜舟檝之人素不便习若欲委棹正流深薄之危古今共慎若欲挽牵取进授衣之月躶形水陆恐乖视人若子之义且邺洛相望陆路平直时乘沃若徃来匪难更乃舍周道之安即渉川之殆此乃愚智等虑朝野俱惑进退伏思不见其可又従驾羣寮听将妻累舟檝之间更无限隔士女杂乱内外不分当今景御休明惟新式度裁礼调风轨物寰宇窃惟斯举或损洪猷失溥天顺则之望又氐羌犯顺未恭西道偏戎旗胄仍袭南冦对接近畿蛮民踈戾毎造不轨闚觎闲隙或生虑外愚谓应妙选懿亲抚宁后事令奸回息觊觎之望邉冦絶闚疆之心臣禀性愚直知而无隠区区丹志冒昧以闻
　　宣武帝时车驾将幸邺司徒左长史李平上表谏曰伏见已丑诏书云轩銮辂行幸有期凤服龙骖克驾近日将欲讲武淇阳大习邺魏驰骕騻于緑竹之区骋驎骥于漳滏之壤此诚幽显同忻人灵共恱臣之愚管窃有惑焉何者嵩京创构洛邑俶营虽年跨十稔根基未就代民至洛始欲向尽资产罄于迁移牛畜毙于辇运陵太行之险越长津之难辛勤备经得达京富者犹损大半贫者可以意知兼歴歳従戎不遑启防自景明已来差得休息事农者未积二年之储筑室者裁有数间之屋莫不肆力伊瀍人急其务寔宜安静新人劝其稼穑令国有九年之粮家有水旱之备若乗之以羁绁则所废多矣一夫从役举家失业今复秋稼盈田禾菽遍野銮驾所幸腾践必殷未若端拱中天坐招四海耀武嵩原礼射伊洛士马无跋涉之劳兆民有康哉之咏岂不美欤
　　唐太宗贞观七年上将幸九成宫散骑常侍姚思亷进谏曰陛下髙居紫极宁济苍生应须以欲従人不可以人从欲然则离宫逰幸此秦皇汉武之事故非尧舜禹汤之所为也言甚切至太宗谕之曰朕有气疾热便顿剧故非情好逰幸甚嘉卿意因赐帛五十段
　　十一年太宗东廵狩将入洛次于显仁宫宫苑官司多被责罚侍中魏征进曰陛下今幸洛州为是旧征行防庻其安定故欲加恩故老城郭之民未防徳恵官司苑监多及罪辜或以供奉之物不精又以不为献食此则不思止足志在奢靡既乖行幸本心何以副百姓所望隋主先命在下多作献食献食不多则有威罚上之所好下必有甚竞为无限遂至灭亡此非载籍所闻陛下目所亲见为其无道故天命陛下代之当战战栗栗毎事省约参踪盛列昭训子孙奈何今日欲在人之下陛下若以为足今日不啻足矣若以为不足万倍于此亦不足也太宗大惊曰非公朕不闻此言自今已后庶防无如此事
　　太宗幸洛阳宫泛舟于积翠池顾谓侍臣曰此宫苑台沼是炀帝所为驱役生人穷此雕丽复不能守此一都以万人为虑好行幸不息人所不堪昔诗人云何日不行何草不黄大东小东杼轴其空正谓此也遂使天下怨叛身死国灭今其宫苑尽为我有隋氏倾覆者岂惟其君无道亦由股肱无良如宇文述虞世基裴蕴之徒居髙官食厚禄受人委任惟行谄佞蔽塞聪明欲令其国无危亡理不可得也司空长孙无忌奏言隋氏之亡其君则杜塞忠谠之言臣则茍欲自全有过初不纠举冦盗滋蔓亦不实陈据此即不惟天道寔由君臣不相匡弼太宗曰朕与卿等承其余惟须道移风使万代永頼矣
　　十四年上幸同州沙苑亲格猛兽复晨出夜还特进魏徴奏曰臣闻书美文王不敢盘于逰畋传述虞箴称夷羿以为戒昔汉文临霸坂驰下袁盎揽辔曰圣主不乗危不徼幸今陛下骋六飞驰不测之山如有马惊车覆陛下縦欲自轻奈髙庙何孝武好格猛兽相如进谏曰力称乌获防言庆忌人诚有之兽亦宜然卒遇逸材之兽骇不存之地虽乌获逄防之技不得用而枯木朽株尽为难矣虽万全而无患然本非天子所宜近也孝元郊泰畤因留射猎薛广徳奏称窃见闗东困极百姓罹灾今日撞亡秦之钟歌郑衞之乐士卒暴露従官劳倦如安宗庙社稷何冯河暴虎未之比也臣窃思此数帝心岂木石独不好驰骋之乐而剖情屈已従臣下之言者志存为国不为身也臣伏闻车驾近出亲格猛兽晨出夜还以万乘之尊闇行荒野践深林渉丰草甚非万全之计愿陛下割私情之娱罢格兽之乐上为宗庙社稷下慰羣寮兆庶太宗曰昨日之事偶属尘昏非故然也自今深用为戒
　　太宗尝校猎同州时秋敛未讫咸阳丞刘仁轨谏曰今兹澍泽霑足百谷炽茂収才十二常日赘调已有所妨又供猎事缮桥治道役虽简省犹不损数万少延一旬使场圃毕劳陛下六飞徐驱公私交泰玺书褒纳宗开元五年帝幸东都国子祭酒禇无量上言昔虞舜之狩秩山川徧羣神汉孝景祠黄帝桥山孝武祠舜九疑髙祖过魏祭信陵君墓过赵封乐毅后孝章祠桓谭冢愿陛下所过名山大川邱陵坟衍古帝王贤臣在祀典者并诏致祭自古受命之君必兴灭继絶崇徳报功故存人之国大于救人之灾立人之后重于封人之墓愿到东都収叙唐初逮今功臣世絶者虽在支庶咸得承袭帝纳其言
　　十三年帝东封泰山道中数驰射为乐太子左庶子吴竞谏曰方登岱告成不当逐狡兽使有垂堂之危朽株之殆帝纳之
　　宗将西幸已复有旨与宰相云西幸有日般运已去仍闻京畿百姓犹有未安傥来歳非熟下人无向朕虽至彼复有何情欲延期至来冬待看谷麦卿等商度以为何似时张九龄等具奏曰洛阳城阙虽曰皇都至于宫苑之间制度本狭然风土气不甚宜人陛下以万姓为心万姓以陛下为命亿兆所系诚在圣躬圣躬若安何顾小小陛下遂当宁动色再降徳音茍利于人朕何顾惜发言恻隠感动神祗臣等幸闻至言不觉承睫圣恩爱育遂及于此又勅臣等商量进来者湛恩至徳焉可使朝臣不知圣君鸿名不可令史官无述臣望宣圣防改用来年十月幸西京仍望具将本状徧示朝列并宣付史官
　　宗将幸东都而太庙屋自壊帝问宰相宋璟苏颋同对曰三年之丧未终不可以行幸壊压之变天所以示教戒陛下宜停东廵脩徳以答至谴帝以问姚崇对曰臣闻隋取苻坚故殿以营庙而唐因之且山有朽壊乃崩况木积年而本自当蠧乎但壊与行防不縁行而壊且陛下以闗中无年输饷告劳因以幸东都所以为人不为己也百司已戒供拟既具请车驾如行期旧庙难复完盍奉神主舍太极殿更作新庙申奉诚大孝之徳也帝曰卿言正契朕意赐绢二百匹诏所司如崇言天子遂东
　　宗自东都还李林甫牛仙客知上厌廵幸乃増近道粟赋及和籴以实闗中数年蓄积稍丰上谓髙力士曰朕不出长安近十年天下无事朕欲悉以政事委林甫何如对曰天子廵守古之制也且天下大柄不可假人彼威势既成谁复敢议之者上不恱力士顿首谢罪上意乃解力士自是亦不敢深言天下事矣
　　肃宗时史思明陷洛阳有诏幸东京将亲征考功郎中知制诰苏源明上防曰淫雨积时道路方梗甚不可一也自春大旱秋苗耗半敛获未毕先之以清道之役申之以供顿之苦甚不可二也毎立殿廊见旌旗之下饿夫执殳仆于行间日见二三市井馁殍求食死于路旁日见四五甚不可三也奸夫盗儿连墙接栋磨砺以须陛下之出御史大夫必不能澄清禁止甚不可四也圣皇廵蜀之初都内财货吏民资产縻散于道路之手至有乘马駃驴入宣政紫宸者况陛下初有四海威制不及曩时逺矣今兹东行殆贼臣诱掖陛下而已诗曰三星在霤谓危亡在于须臾臣不胜呜咽为陛下痛之愿速罢幸不然穷甿乐祸已扼腕于下甚不可五也方今河洛绎骚江湖叛涣诗曰中原有菽庶民采之彼思明椘元皆采菽之人也陛下何遽轻万乗而速成之邪甚不可六也大河南北举为寇盗王公以下廪稍匮絶将士粮赐仅支日月而中官冗食不减徃年棃园杂伎愈盛今日陛下未得穆然髙枕殆繇此也自非中书指使太常正乐外愿一切放归给长牒勿事须五六年后随事蠲省今聚而仰给甚不可七也李光弼防河阳王思礼下晋原衞伯玉拂焉耆过析支不日可至御史大夫王志压巫闾临幽都汝州刺史田南金逾口遏二室邓景山淩淮泗忾然而西狂贼失势蹙于缑山之下北不敢逾孟津东不敢过甖子计日反接而至矣陛下不坐而受之乃欲亲征徇一朝之怒甚不可八也王者之于天地神祗享之以牲币而已记曰不祈方士彼淫巫愚祝妄有关説甚不可九也天子顺动人皆幸之之谓幸人皆病之之谓不幸臣等屡拂视听聨伏赤墀之下顿颡流涕而出虽陛下优容贷罪凡百之臣必昌言于朝万口谤于外甚不可十也臣闻子不诤于父不孝也臣不诤于君不忠也不孝不忠为茍荣冒禄圈牢之物不若也臣虽至贱不能委身圈牢之中将使樵夫指而笑之帝嘉其切直遂罢东幸
　　徳宗时翰林学士陆贽奏言右先颁勅防已定行期所司供承亦闻粗备但以霖潦方甚道路阻艰众情同忧莫敢论奏今发日渐逼隂云尚繁小大嗷嗷愁惧转甚臣虽闇钝亦窃揣量岂不知元恶初平余氛未殄乃是逆顺将分之际吉凶多变之时须速镇安理宜促驾向使霖潦为害人功可施其备御由于智能其役用止于烦费其所患不及于性命其可忧但在于人臣则当公私罄财上下竭力务宁大业奚恤暂劳各应叶奉圣规安敢复忤成命良以褒斜峻阻素号畏途縁侧迳于巅岩缀危栈于絶壁或百里之内歴险且千或一程之中渉水数四若遇积雨滞浸羣峯澍流巨石崩奔訇殷相继深谷弥漫徃来不通悉非功力之所支筹畧之所遏斯须之顷跬歩之间仓黄遘殃皆不可测匹夫单骑尚且过防况万乘时行千官景従而可以蹈不存之险冒无御之灾乎如或磴路潨崩阁道淹圮环衞之仪少阙属车之马防惊縦有亿徒何所为用陛下欲无骇虑其可得乎又或霪滞更深谿涧皆溢迳路既絶传送无由连山万重进退不可一日乏食将如之何陛下欲无轸忧固亦难矣人主举措宜图万全必先事以防危不临危而求幸幸而获济贻媿已深不幸罹灾追悔何及孔子曰欲速则不达诚哉是言臣今非敢阻陛下欲速之情但颇以不达为虑耳傥回睿防少俟开晴则发期虽延渉路无滞不疾而速允叶干行知机其神是谓天鉴窃闻羣议輙以上陈慺慺恳诚寔冀昭纳
　　敬宗欲幸东都谏者甚众上皆不听已使按脩宫阙裴度从容言曰国家本设两都以备廵幸然自多难以来宫阙营垒百司廨舍率已荒弛陛下傥欲行幸宜命有司徐加完葺然后可徃上曰从来言事者皆谓不当徃如卿所言不徃亦可乃勅罢脩
　　宋真宗大中祥符四年将祀汾隂是时大旱京师近郡谷价踊贵龙图阁待制孙奭上防谏曰先王卜征五年嵗习其祥祥习则行不习则增脩徳而改卜陛下始毕东封更议西幸殆非先王卜征五年慎重之意其不可一也夫汾隂后土事不经见昔汉武帝将封禅故先封中岳祠汾隂始廵幸郡县遂有事于泰山今陛下既已登封复欲幸汾隂其不可二也古者圎丘方泽所以郊祀天地今南北郊是也汉初承秦唯立五畤以祀天而后土无祀故武帝立祠于汾隂自元成以来従公卿之议遂徙汾隂后土于北郊后之王者多不祀汾隂今陛下已建北郊乃舍之而逺祀汾隂其不可三也西汉都雍去汾隂至近今陛下经重闗越险阻轻弃京师根本而慕西汉之虚名其不可四也河东唐王业之所起也唐又都雍故明皇间幸河东因祠后土圣朝之兴事与唐异而陛下无故欲祀汾隂其不可五也昔者周宣王遇灾而惧故诗人美其中兴以为贤主比年以来水旱相继陛下宜侧身脩徳以荅天谴岂宜下徇奸回逺劳民庶盘逰不已忘社稷之大计其不可六也夫雷以二月启蛰八月収声育养万物失时则为异今震雷在冬为异尤甚此天意丁宁以戒陛下而反未悟殆失天意其不可七也夫民神之主也是以圣王先成民而后致力于神今国家土木之功累年未息水旱洊沴饥馑居多乃欲劳民事神神其享之乎此其不可八也陛下必欲为此者不过效汉武帝唐明皇廵幸所至刻石颂功以崇虚名夸示后世尔陛下天资圣明当慕二帝三王何为下袭汉唐之虚名其不可九也唐明皇以嬖宠奸邪内外交害身播国屯兵交阙下亡乱之迹如此由狃于承平肆行非义稔致祸败今议者引开元故事以为盛烈乃欲倡导陛下而为之臣切为陛下不取此其不可十也臣言不逮意陛下以臣言为可取愿少赐清闲以毕臣説帝遣内侍皇甫继明就问又上防曰陛下将幸汾隂而京师民心弗宁江淮之众困于调发理须镇安而矜存之且土木之功未息而夺攘之盗公行外国治兵不逺邉境使者虽至宁可保其心乎昔陈胜起于徭戍黄巢出于凶饥隋炀帝勤逺畧而唐髙祖兴于晋阳晋少主惑小人而耶律徳光长驱中国陛下俯从奸佞逺弃京师渉仍嵗洊饥之墟脩违经久废之祠不念民疲不恤邉患安知今日戍卒无陈胜饥民无黄巢英雄将无窥伺于肘腋外敌将无观衅于邉陲乎先帝尝议封禅寅畏天灾寻诏停寝今奸臣乃賛陛下力行东封以为继成先志先帝尝欲北平幽朔西取继迁大勲未集用付陛下则羣臣未尝献一谋画一策以佐陛下继先帝之志者反务卑辞重币求和扵契丹蹙国縻爵姑息于继迁曽不思主辱臣死为可戒诬下防上为可羞撰造祥瑞假托鬼神才毕东封便议西幸轻劳车驾虐害饥民冀其无事徃还便谓成大勲绩是陛下以祖宗艰难之业为奸邪侥幸之资臣所以长叹而痛哭也夫天地神只聪明正直作善降之百祥作不善降之百殃未闻専事笾豆簠簋可邀福祥春秋传曰国之将兴聴于民将亡聴扵神愚臣非敢妄议惟陛下终赐裁择六年奭又上防曰陛下封泰山祀汾隂躬谒陵寝今又将祠于太清宫外议籍籍以为陛下事事慕效唐明皇岂以明皇为令徳之主耶甚不然也明皇祸败之迹有足为深戒者非独臣能知之近臣不言者此懐奸以事陛下也明皇之无道亦无敢言者及奔至马嵬军士已诛杨国忠请矫诏之罪乃始谕以识理不明寄任失所当时虽有罪己之言觉寤已晚何所及也臣愿陛下早自觉寤抑损虚华斥逺邪佞罢兴土木不袭危乱之迹无为明皇不及之悔此天下之幸社稷之福也
　　真宗时翰林学士李廸上言陛下东封时勅所过毋伐木除道即驿舍或州治为行宫裁令加涂塈而已及幸汾亳土木之役过徃时防百倍今蝗旱之灾殆天意所以儆陛下也帝深然之
　　哲宗时监察御史陈次升奏曰臣伏闻有防今月二十日幸金明池者臣窃观孟子之言曰吾王不逰吾何以休吾王不豫吾何以助一逰一豫为诸侯度则知天子逰幸与民同乐乃天下无事之时也今闻圣驾幸金明池有防不过御桥是以主器至重社稷所系其出入起居兢慎如此寔天下之福也臣窃观舆议以所造龙舟穷极工巧华丽尤甚陛下必须乗御以臣愚见乗船危乗桥安陛下尚不乗桥岂肯乘船耶虽然陛下若不乗船臣先事而言亦无所害万一有之可为未然之戒臣安可以缄黙传有之曰千金之子不垂堂百金之子不倚衡圣主不乗危不徼幸又曰乘船危圣主不乗危伏愿陛下念之哉
　　徽宗政和后多防行曹辅时为秘书省正字上防曰陛下厌居法宫时乗小舆出入廛陌之中郊坰之外极逰乐而后反道涂之言始犹有忌今乃谈以为常某日由某路适某所某时而归又云舆饰可辨而避臣不意陛下当宗庙社稷付托之重玩安忽危一至于此夫君与民本以人合合则为腹心离则为椘越畔服之际在于斯须甚可畏也昔者仁祖视民如子悯然惟恐其或伤一旦宫闱不禁卫士輙逾禁城防触寳瑟荷天之休帝躬保佑俚语有之盗憎主人主人何负于盗哉况今革冗贠斥滥奉去浮屠诛胥吏蚩愚之民岂能一一引咎安分万一当乗舆不戒之初一夫不逞包藏祸心发蠭虿之毒奋兽穷之计虽神灵垂防然亦损威伤重矣又况有臣子不忍言者可不戒哉臣愿陛下深居髙拱渊黙雷声临之以穹昊至髙之势行之以日月有常之度及其出也太史择日有司除道三卫百官以前以后若曰省烦约费以便公私则临时降防存所不可阙损所未尝用虽非祖宗旧制比诸防服晦迹下同臣庶堂陛陵夷民生奸望不犹愈乎
　　髙宗建炎初将驻跸建康车驾诣神主船烧香毕次幸普照寺尚书右丞许景衡上奏曰臣窃惟陛下廵幸恭迎太祖太宗神主载之前舟有司严奉如在太庙而陛下未敢升舟烧香者诚以非时渎神恐失礼也意者当俟驻跸恭行奉安之仪然后礼文为称今来道出淮泗方谒神主枉驾佛祠臣深恐天下议者以陛下縁致恭于僧伽欵神灵于宗庙不独诚意有所未専而于礼文亦未为得也若以为行幸祈福耶则天子之行风伯清尘雨师洒道天地神明所共扶持岂若商旅细民毎过淮泗则徼福塔庙耶又况祖宗廵幸并无临佛祠欵浮屠故事唯章圣皇帝东封道过睢阳见张廵许逺庙为之叹赏表其忠义之节以为臣下之劝而已于此有以见帝王一嚬一笑岂无谓而发哉臣愚欲望圣明一意奉先之孝谨守祖宗之制无惑乎议者之谓而为有识者之所非也臣不胜拳拳竭忠爱君之至所有临幸普照寺塔下烧香指挥伏乞特赐寝罢
　　绍兴三十一年权吏部侍郎汪应辰上言曰臣伏见汉章帝幸河内诏曰精骑轻行无他辎重不得輙脩道桥逺离城郭遣吏逢迎刺探起居出入前后以为烦扰动务省约但患不能脱粟瓢饮耳又南幸诏曰所经道上郡县无得设储跱命司空自将徒支柱桥梁有遣使奉迎探知起居二千石当坐又见唐太宗脩洛阳宫以傋廵幸张元素极谏太宗谓房龄曰元素所言有理宜即罢役后日或以事至虽露居亦无伤也夫以章帝太宗当安平无事之时而行幸之际务从简啬至于如此恭惟陛下清心约已无所嗜好仁民爱物惟恐伤之比以敌人败盟将士冒犯矢石之故寝不安席食不甘味为之避殿减膳今将亲御戎辂大廵六师而臣窃闻沿路州县自诏令下即已预为之备供办之物名色猥众其未必他日所当用者十居七八徃徃裒敛賖贷于民而胥吏又得寅縁以济其贪至于填塞田畆毁撤庐舍以开广道路甚非所以仰称圣徳欲望明降诏防严行禁约有不奉承者坐之以示陛下恭俭仁厚与夫今日行幸之本意天下幸甚
　　孝宗时罗愿奏曰臣闻帝王之出必严扈从故有大驾法驾千乘万骑烦而不可省所以示尊严致兢惧也陛下留心典礼出入有节自郊祀孟享之外惟徳夀宫温凊之奉一月屡出两宫相距不逺既不欲数跸烦民徃徃驾兴行者未止而扈从之人积习生常恬然不戒至于己事还宫左右禁旅喘汗而相见小黄门諠笑于马上此何为者也天下乂安君臣简易不过于观美为不足今北有强敌方窥伺人诚不可以不戒又毎春逰豫与民同乐虽亦颇陈禁旅然銮舆不御以万乘之尊幅巾匹马杂于扈骑之中绕出湖山数十里夹道观者宻近天威臣子之心不能不惧又毬马之设虽以闲习武事然皆昧爽期入宫掖奔突驰骤挥霍纷纭虽武将邉人素精此技有如万分一马不受鞚手不应节跬歩之间何以相及愿明诏有司出入之际申严扈从奏其尤不肃者谨游豫之防省毬马之防陛下安则九庙安矣理宗时牟子才上奏曰臣恭覩防挥车驾以十月三日诣西太乙行欵谒恭谢之礼臣切谓自汉武帝始祠太乙其后或随太乙所在筑室迎祠大率皆因方士杂引道经星歴之学而为之比者国家以五福太乙临蜀分乃建西太乙于西湖之濵以为禬祈之地虽厥有故事然是役也土木钜丽一时囊封匦奏已交言其非而或者又切议陛下他日必因欵谒而为湖山防幸之举今宗祀礼成亲行恭谢陛下盖将敬体神天禔福庶民夫岂以观防为意然道涂之言皆谓有司饬桥梁除道路办供给过为劳扰又传是日欲张水嬉陈乐伎万一果出于此岂不实或者防幸之説而有失陛下敬天爱民之初意乎逢迎者之论不过谓祖宗尝屡诣西太乙而南渡以来亦有湖山之幸臣以为此承平时事今邉警未清事大单屈为何如时岂可尽循承平之盛观以启丰亨豫大之心乎恭惟陛下践阼之始一欵圜丘其后未尝轻出郊也三十年间严恭寅畏动无过举则今日之出臣尤以为不可不谨况乗舆出郊非他时比臣之隠忧又有在于言之外者陛下其可不为宗庙社稷深长思乎臣非不知圣意已定未易挽回触忤威顔必取诛斥而区区忠爱不能自已用敢亲书此奏昧死以闻伏惟陛下察臣愚衷深入宸虑自以其意特召大臣详议其事明诏有司亟止此行庶防举动合宜青史书之可为万世法而疑虑潜消宗庙社稷幸甚
　　子才又上奏曰臣比者西太乙防挥初下之时尝宻告陛下乞自以圣意明诏有司亟止此行盖区区忠爱之志欲救正于未然力量浅薄未能感动继闻诸臣陆续亦有奏防是公议不谋而同非臣一人之私言也二十四日伏覩内批陛下非不敬悟此意而欵谒之行终未即止是犹以臣等之言为未然也其曰为国祈祥初无其他临幸去防此意固甚明白但湖山嬉防歌舞之地民庶荡产于此士夫溺志于此堂堂人主存一敬心随寓皆福初无分于东西也又何必亲出郊以劳千乘万骑而启诸人防幸之疑乎其曰应干排办礼文务从简约此意固亦甚善但乘舆出郊十里而逺所至除道斫木毁室宁免劳民与其省约于道涂之间曷若动循礼义谨重一出之为安且适乎陛下之意不过曰畿辅之盗近已肃清及今一出亦未为过不思淮哨未定蜀围未解并邉赤子殒命锋镝者不知防千万亿陛下茍念及此切念圣心未尝不凄然蹙頞也又不过曰百谷顺成在在丰稔及今一出亦未为过抑不思湖湘襄蜀皆以旱苦赤地千里民无宿储公私之积良可哀痛陛下茍念及此切料圣意未尝不慨然动心也又不过曰祼享太宫隂云阁雨宗祀世室皓魄当空天地祖宗眷佑昭垂也今以冬享行恭谢欵谒之礼亦未为过抑不思景星庆云非福我者也凄风苦雨殆儆予者也敬肆之念一分治忽之防攸系前日畏威夙夜不敢荒宁是以有佑顺之眷今以一晴霁之故遂谓之得天而肆以继之庸讵知眷顾可长保乎陛下识见超迈逺览古今其亦知临幸之为害乎车辙亡周骊山覆秦此逺幸也华林卑晋梨园衰唐此近幸也今陛下鸣銮警跸于湖山间亦隣乎近幸矣安知近幸不已它日不转而为逺幸耶又有一説扵圣躬颇有闗系宣和间车驾时出正字曹辅谏曰万一乗舆既驾之初一夫不逞发防虿之防逞穷兽之计虽皇天后土宗庙灵神并垂防佑然亦伤威损重又况有臣子不忍言者此所谓不测起于轸下也可不戒哉臣读史至此未尝不痛恨于当时而深哀辅之忠也今陛下仁慈立国君民一心万无如辅所言亦有不容不虑者四郊多垒时多艰危贼臣之孽嗣窟于旧海弄兵之余党伏于近畿禁卫何所而伪符得入宫闱何地而妖讹相恐重以连嵗土木民怨载涂则曹辅之言臣以为未宜忽之也此一身之虑也又当为子孙万世之虑作法于凉其犹贪作法于贪其弊若何今陛下临幸西宫乘舆一出遂为故事传之后世久则习为常矣以陛下圣明阅歴既久艰难备知逰幸之乐犹不能自制忠谠之论犹不能尽容后世子孙岂能皆贤臣恐必有以今日借口而穷靡丽极盘游于湖山之间而又有甚焉者矣方是之时国力困于供亿民力疲于土木忠臣义士死于谏诤未必非陛下今日之举有以启之古之人君抑情制欲以为子孙贻谋之虑陛下不此之意独奈何开而縦之乎陛下一幸西宫而开子孙奢縦之祸亦岂忍其至此也陛下试于燕闲之际超然逺览穆然深思自一身之虑及子孙之虑以及天下国家之虑筹惟利害亟罢此行所抑者甚防而所存者甚大茍狃于左右逢迎之説玩细娱而忘大虑臣未知其可也臣又按汉史武帝元鼎五年立泰畤于甘泉亲祠太乙武帝即位至此防三十年而有此举措盖其学不足以明理理不足以制欲无足恠者陛下讲学于今三十余年此乃圣徳成就之日所当同符尧舜而方欲效武帝亲祠太乙之举臣寔惜之始武帝既祠太乙遂下诏称扬以为望见太乙若景光十有二乃心侈然其后益封泰山祠后土幸建章廵海上作甘泉通天蜚亷殆无虚嵗盖其侈心一萌不能自止可不惧哉且祠太乙所以致福而臣以汉史考之其初祠太乙之年日有食之自是旱蝗河决蛇鬬无嵗无有而南越之叛匈奴之宼亦在是年至于东方盗起巫蛊祸作干戈相寻所谓福者乃如此武帝晚年始悟下诏以为平生所为狂悖呜呼亦已晚矣武帝自谓其所为狂悖陛下试观其所为岂不真狂悖可笑而奈何欲效之乎武帝犹知所悔而陛下岂甘在武帝下乎岂必晚而后悔乎晚而悔之岂有及乎故臣愿陛下以三十年讲学之功同符尧舜而不愿陛下与汉武比也臣既效宻启之忠敢忘廷争之议用敢直前缴奏以闻欲望陛下痛察臣衷改降指挥特寝前命以弭人言夫从谏者帝王之盛徳陛下欲驾幸西宫而止以人言屈己从人之美度越古今其愈于执迷不复使后之执笔而议者皆得以归尤于今日逺矣惟陛下亟图之
　　贴黄祥符间王钦若等建议封泰山祠汾隂是时王旦方相真宗心惮之曰王旦得无不可钦若曰臣得以圣意谕旦宜无不可旦既黾而从之其后天书之事不复异议议者非之今日之事臣窃料陛下必无畏相之心而二三大臣相与逄迎亦必不待谕而后从也然则亦何頼焉孟子曰逢君之恶其罪大二三大臣尚可以王旦借口乎臣以为非陛下锐然以理制欲自止此行则二三大臣决不能力陈正义以回圣意也
　　太学生刘黻上谏游幸防曰天下有道人主以忧勤而忘逸乐天下无道人主以逸乐而忘忧勤自昔国家乂安四夷賔服享国日久侈心渐生若汉武帝之单于震詟而有千门万户之观唐明皇之北邉无事而有骊山温泉之幸至于隋之炀帝陈之后主危亡日迫游观无度不足效也尧舜禹汤文武之兢业祗惧终始忧勤无逸言逰畋则不敢日是则不暇食曷尝借祈禳之説以事逰观之适比年以来以幸为利以玩为常未免有轻视世故眇忽天下之心单于未尝震詟而有武帝多欲之费耗北邉未尝无事而有明皇晏安之鸩毒陛下春秋尚少贻谋垂宪之机悉在陛下作而不法后嗣何观自十数年间创龙翔创集庆创西太乙而又示之以逰幸导之以祷祠蛊之以虚诞不经之説孔子曰少成若天性习惯如自然积久惯熟牢不可破谁得而正之且西太乙之役佞者进曰太乙所临分野则为福近嵗自吴移蜀信如祈禳之説西北坤维按堵可也今五六十州安全者不能十数败降者相继福何在耶武帝祠太乙于长安至晚年以虚耗受祸而后悔方士之缪虽其悔之弗早犹愈于终不知悔者也大凡人主不能无过脱有过言过行宰执侍从当言之给舍台谏当言之搢绅士大夫当言之皆所以纳君于当道者也今陛下未为不知道未为不受人言宰执以下希宠而不言与夫言之而不力皆非所以爱陛下也其心岂以此为当而不必言哉直以陛下为不足以望尧舜禹汤文武之主而以汉武明皇待陛下也
　　金熈宗时翰林待制兼右谏议大夫程寀上奏曰古者天子皆有廵狩无非事者或省察风俗或审理寃狱或问民疾苦以布宣徳泽皆廵狩之名也国家肇兴诚恐郡国新民逐末弃本习旧染之污奢侈诈伪或有不明之狱僭滥之刑或役无时四民失业今銮辂省方将宪古行事臣愿天心洞照委之长贰厘正风俗或置匦匣以伸寃枉或遣使郡国问民无告如古廵狩之事昔汉昭帝问疾苦求民瘼如此则和气宣通天下丕平可坐而待也
　　世宗将幸金莲川有司具办薛王府掾梁襄上防极谏曰金莲川在重山之北地积隂泠五谷不殖郡县难建盖自古极邉荒弃之壤也气殊异中夏降霜一日之间寒暑交至特与上京中都不同尤非圣躬将摄之所凡奉养之具无不逺劳飞挽越山逾崄其费数倍至于顿舍之防军骑阗塞主客不分马牛风逸以难収臧获逋逃而莫得夺攘蹂躏未易禁止公卿百官卫士富者车帐仅容贫者穴居露防舆台皁不免困踣饥不得食寒不得衣一夫致疾染及众人夭伤无辜何异刃杀此特细故耳更有大于此者臣闻髙城峻池深居邃禁帝王之藩篱也壮士健马坚甲利兵帝王之爪牙也今行宫之所非有髙殿广宇城池之固是废其藩篱也挂甲常坐之马日暴雨蚀臣知其必羸瘠矣御侮待用之军穴居野防泠啖寒眠臣知其必疲瘵矣卫宫周庐才容数人一旦霖潦积旬衣甲弓刀霑湿柔脆岂堪为用是失其爪牙也秋杪将归人已疲矣马已弱矣裹粮已空楮衣已弊犹且逺幸松林以从畋猎行于不测之地往来之间动逾旬月转输移徙之劳更倍于前矣以陛下神武善骑射举世莫及若夫衔橜之变猛挚之虞姑置勿论设扵行猎之际烈风暴至尘埃涨天宿雾四塞跬歩不辨以致翠华有崤陵之避襄城之迷百官狼狈于道途卫士参错于队伍当此宸衷宁无戒悔夫神龙不可以失所人主不可以轻行良谓此也所次之宫草畧尤甚殿宇周垣唯用氊布押宿之官上畨之士终日驱驰加之饥渇已不胜倦更使彻曙廵警露坐不眠精神有限何以克堪虽陛下恱以使人劳而不怨岂若不劳之为愈也故君人者不可恃人无异谋要在防已于无忧患之域也燕都地防雄要北倚山崄南压区夏若坐堂隍俯视庭宇本地所生人马勇劲亡辽虽小止以得燕故能控制南北坐致宋币燕盖京都之选首也况今又有宫阙井邑之繁丽仓府武库之充实百官家属皆防其内非同曩日之陪京也居庸古北松亭榆林等关东西千里山峻相连近在都畿易于据守皇天本以限中外开大金万世之基而设也奈何无事之日越居草莱轻不赀之圣躬爱沙碛之防凉忽祖宗之大业此臣所惜也又行幸所过山径阻脩林谷晻霭上有悬崖下多深壑垂堂之戒不可不思臣闻汉唐离宫去长安才百许里然武帝幸甘泉遂中江充之奸太宗居九成防致结社之变太康畋于洛汭后羿拒河而失邦魏帝拜陵近郊司马懿窃权而簒国隋炀海陵虽恶徳贯盈人谁敢议止以离弃宫阙逺事巡征其祸遂速皆可为殷鉴也臣尝论之安民济众唐虞犹难之而今日之民赖陛下之英武无兵革之忧赖陛下之圣明无官吏之虐赖陛下之寛仁无刑罚之枉赖陛下之节俭无赋敛之繁可谓能安济矣而游畋纳凉之乐出于富贵之余静而思动非如衣食切身有不可去者罢之至易耳唐太宗将行闗南畏魏徴而停汉文帝欲驰霸陵袁盎谏而遽止是陛下能行唐虞之难行而未能罢中主之易罢臣所未谕也且燕京之凉非济南之比陛下牧济南日毎遇炎蒸不离府署今九重之内台榭髙明晏安穆清何暑得到议者谓陛下北幸久矣毎嵗随驾大小前歌后舞而归今兹再出宁有遽不可乎臣愚以为患生于不戒者多矣西汉崇用外戚而有王莽之祸梁武好纳叛降而有侯景之变今者累嵗北幸狃于无虞往而不止臣甚惧焉夫事知其不可犹冒为之则有后难必矣议者又谓往年辽国之君春水秋山冬夏巴纳旧人犹喜谈之以为真得快乐之趣陛下效之耳臣愚以谓三代之政令有不可行者况辽之过举哉且本朝与辽室异辽之基业根本在山北之临潢臣知其所逰不过临潢之旁亦无重山之隔冬犹防于燕京契丹之人以逐水草牧畜为业穹庐为居迁徙无常又壤地褊小仪物殊简辎重不多然隔三五嵗方能一行非嵗嵗皆如此也我本朝皇业根本在山南之燕岂可舍燕而之山北乎上京之人栋宇是居不便迁徙方今幅贠万里惟奉一君承平日久制度殊异文物増广辎重浩穰随驾生聚殆逾于百万如何嵗嵗而行以一身之乐嵗使百万之人困于役伤于财不得其所陛下其忍之欤臣又闻陛下于合围之际麋鹿充牣围中大而壮者才取数十以奉宗庙余皆縦之不欲多杀是陛下恩及于禽兽未及于随驾众多之臣庶也议者谓前世守文之主生长深宫畏见风日弯弧上马皆所不能志气销懦筋力拘柔临难战惧束手就亡陛下监其如此不惮勤身逺幸金莲至于松漠名为坐夏打围实欲服劳讲武臣愚以为战不可忘畋猎不可废宴安鸩毒亦不可懐然事贵适中不可过当今过防骄惰之患先趋万有一危之途何异无病而服药也况欲习武不必度关涿易雄保顺蓟之境地广又平且在邦域之中猎田以时谁曰不可伏乞陛下发如纶之防回北辕之车塞鸡鸣之路安防中都不复北幸则宗社无疆之休天下莫大之愿也方今海内安治朝廷尊严圣人作事固臣下将顺之时而臣以蝼蚁之命进危切之言仰犯雷霆之威陷于吏议小则名位削除大则身首分磔其为身计岂不愚谬惟陛下深思博虑不以人废言以宗庙天下为心俯垂听纳则小臣素愿遂获虽死犹生他非所觊望也世宗纳之遂为罢行
　　章宗明昌四年将幸景明宫御史中丞董师中及侍御史贾治书侍御史钮祜禄遵古谏以谓劳人费财盖其小者变生不虞所系非轻圣人法天地以顺动故万举万全今邉鄙不驯反侧无定颇勒格巴斡贪暴强悍深可为虑陛下若问诸左右必有容悦而言者谓堂堂大国何彼之恤蠭虿有毒患起所忽今都邑壮丽内外苑囿足以优佚皇情近畿山川飞走充牣足以阅习武事何必千车万骑草居霜宿逼介邉陲逺烦侦以冒不测之悔哉上不纳师中等又上疏曰近年水旱为沴明诏罪已求言罢不急之役省无名之费天下欣幸今方春东作而亟遣有司脩建行宫揆之于事似为不急况西北二京临潢诸路比嵗不登加以民有养马签军挑壕之役财力大困流移未复米价甚贵若扈从至彼又必増价日籴升合者口以万数旧籍北京等路商贩给之倘以物贵或不时至则饥饿之徒将复有如曩嵗杀太尉马毁太府菓出忿怨言起而为乱者矣书曰民情大可见小人难保况南北两属部数十年捍邉者今为颇勒格巴斡诱脇倾族随去邉境荡揺如此可虞若忽之而往岂圣人万举万全之道哉廼者太白昼见京师地震又北方有赤色迟明始散天之示象冀有以警悟圣意脩徳销变矧夫逸逰古人所戒逺自周秦近逮隋唐与辽皆以是生衅可不慎哉可不畏哉
　　泰和二年将幸长乐川刑部尚书李愈切谏曰方今戍卒贫弱百姓骚然三叉尤近北陲恒防外患兼闻泰和宫在两山间地形狭隘雨潦遄集固不若北宫池台之胜优防闲适也上不从夏四月愈复谏曰北部侵我旧疆千有余里不谋雪耻复欲北幸一旦有警臣恐丞相襄枢宻副使实黙等不足恃也况皇嗣未立羣心未定岂可逺事逸防哉上异其言
　　元世祖时赵天麟上策曰臣闻先王之临制也马上得之而不以马上治之顺天取之而又以顺天守之当其四邉有警中夏未宁方方兴傒后之心在在冀更生之日有天吏之济世不得已而用兵事在合宜心非自豫迨乎荆榛絶柢烽火沈光安不忘危因时讲武故春夏秋冬之事有搜苗狝狩之名辕置旃以为门褐纒质以为前禽遂失即鹿由虞不韦陈厉饰之文气严三鼓戴圣纪合围之戒礼用三驱且振旅茇舍治兵大阅于以顺少长而习威仪于以辨号名而读书契表田莱而是务防战事之不虞岂耽嗜云乎哉亦举仪而已矣今国家起统于防之域习俗于弓矢之中在潜龙之时而派天潢之尊驰志于斯犹为未可况飞龙之后而承大器之重存情于此云何自轻国家毎春日载阳乗舆北迈金风荐爽大驾南回因田事以选车徒采珍异以供食膳臣疑太甚敢罄愚衷庶陛下之思之顾刍荛而不弃夫弥旬延月出伏从禽并细栁之龙台接长杨之熊馆霓旌蔽日靁鼓震天九重之兵衞森森万乗之仪銮澟澟驰驱迅速回互腾骧天马纷飞斜冲横骛加之以崇岗峻阜积薮长林路不但于千盘坂或同于九折窃以千金之子坐不垂堂今陛下富无伦贵无敌岂宜频冒此险哉夫敦弓楛矢长防利戈穷山泽以设罝罘合周围而縦鹰犬云霄杳漠无可避之捷禽陵谷交杂无得逃之鸷兽莫不摧翎卸羽絓角羁蹄溅血满于荒芜号声恸于人耳窃以君子见其生而不忍见其死诸侯哀觳觫而行仁术今陛下禀圣人之资居圣人之位贵洽好生之徳用推不忍之心岂宜屡为此事哉文王不敢盘于逰畋周公美之汉文日射狐兔贾山悼之至于俎豆之实固当亲射庖厨之奉则有司存伏望陛下游神太素端虑施仁常存爱物之心简夫游畋之事革延日弥旬之例戒光武夜归之失虞徳被动植之物汤罗寛鸟兽之生如此则承恩聿致于告祥闻乐因之而率舞使有知之民倾心感戴未服之国向化来賔且如广厦之下细旃之上公卿在后师保居前访治道以调化机计公论以和玉烛周旋揖让不其乐哉又何须亲劳耎脆逞雄心于兵马之间屈犯尘埃取防乐于衔橜之上故曰好动不及好静有为不若无为斯天下之想闻乃圣王之大道也
　　御史大夫托克托扈从上都还至鸡鸣山之浑河帝将畋于保安州马蹶托克托谏曰古者帝王端居九重之上日与大臣宿儒讲求治道至于飞鹰走狗非其事也帝纳其言
  </div>
  <div class="pagination">
   <a href="历代名臣奏议_page111.html">
    上一页
   </a>
   <span>
    ...
   </span>
   <a href="历代名臣奏议_page107.html">
    107
   </a>
   <a href="历代名臣奏议_page108.html">
    108
   </a>
   <a href="历代名臣奏议_page109.html">
    109
   </a>
   <a href="历代名臣奏议_page110.html">
    110
   </a>
   <a href="历代名臣奏议_page111.html">
    111
   </a>
   <span class="current-page">
    112
   </span>
   <a href="历代名臣奏议_page113.html">
    113
   </a>
   <a href="历代名臣奏议_page114.html">
    114
   </a>
   <a href="历代名臣奏议_page115.html">
    115
   </a>
   <a href="历代名臣奏议_page116.html">
    116
   </a>
   <a href="历代名臣奏议_page117.html">
    117
   </a>
   <span>
    ...
   </span>
   <a href="历代名臣奏议_page113.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
