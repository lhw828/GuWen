<!DOCTYPE html>
<html>
<head>
    <meta charset="UTF-8">
    <title>潘司空奏疏 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>潘司空奏疏 - 第 1 页/共 5 页</h1>
    <div class="content">
《四库全书　潘司空奏疏》　　（明）潘季驯 撰

　　钦定四库全书

　　史部六

　　潘司空奏疏

　　诏令奏议类二

　　奏议之属

　　提要

　　臣等谨案潘司空奏疏七巻明潘季驯撰季驯字时良乌程人嘉靖庚戌进士官至总督河道工部尚书兼右都御史事迹具明史本传此集凡巡按广东奏疏一巻督抚江西奏议四巻兵部奏疏二巻季驯巡按广东在嘉靖三十八年奏疏后有其子大复附记称原稿几三寸许散佚不存仅从掖垣觅之故所録止此其督抚江西在万厯四年奏疏之前有李迁万恭二序其为南京尚书则在万厯九年旧本列在兵部之后编次误也季驯虽以治河显而所治皆有治迹集中如查议弓兵工食及损益南京兵政诸疏皆足补明会典所未备又查解兵卫存留粮饷济邉诸奏亦深切当时弊政足与史志相叅考云

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　潘司空奏疏巻一

　　（明）潘季驯 撰

　　○巡按广东奏疏

　　慎选民牧疏

　　题为恳乞天恩俯念逺方慎选民牧以弭盗安民事臣本以庸懦之资叨司风纪之任钦承重命出按雄藩日夕忧惶勉图称使何入境之初即值冦警潮阳海丰惠来等处倭冦充斥南雄和平程乡等处山贼纵横闾阎哀苦之声州县烽火之报无日无闻臣目击其变食不下咽寝不安枕虽尝督行司道卫府州县等官严加剿捕而将不足恃兵不可用徒尔支吾终难宁谧臣尝闻之民穷而后盗起弭盗必先安民安民之道无他惟在择贤守令而已臣敢为皇上陈之昔渤海歳饥盗贼并起汉宣帝拜龚遂为守遂曰海滨遐逺不沾圣化其民困于饥寒而吏不惜故弄兵潢池耳遂单车至府开仓廪假贫民选用良吏慰安牧养盗贼悉平又昔交址刺史多无清行吏民怨叛选贾琮为刺史讯其反状咸言赋敛太重百姓空单京师遥逺告寃无所故聚为盗贼琮即移书告示招抚荒散蠲复徭役百姓以安夫今之广东即如昔之渤海交址也今广东之盗未必如渤海交址之盗也而致盗之由未必不起于海滨遐逺民困于赋敛而无所控诉也倘今之守令者果有龚贾之徒出而抚之未必不投干毁戈安土乐业如渤海交址之盗也然则即今弭盗之术其有过于择贤守令如龚贾者乎臣昨覩今歳考察邸报广东所去府佐与州县正官共三十八人较之他省独多大半其故何哉盖由岭南之地土产累多珍竒载之出境其利百倍人情于此已为易动而处此者又多日暮途穷之人宁能责其廉乎且去京万里纵使盗跖为之郡守梼杌饕餮为之县令民日百千辈羣嘲而聚谤之朝廷之上未之知也不得已而诉之上司上司不知偶从而抑之则死且无告矣欲走京称寃而费以百计富者难之而况于贫乎此官之易以肆民之日以蹙相率而趋于盗也臣闻之先臣丘浚曰逺方之民易动者非民之情习然也治之者不得其人也盖逺方州县得一良令如得胜兵三千人得一良守令如得胜兵三万人方其相安无事之时一方数千里之地得二三十辈之贤守长则足以安之矣不幸而民穷起而为盗为乱非得数十万人马钱粮未易平之也呜呼明用数十万于有事之时人之所知而潜省数十万于无事之中人特未之知耳此民牧之所以为重而择贤牧于逺方尤为重也然州守县令之选大率皆筮仕之人铨司者未经试用岂能遂知其贤不肖乎臣窃谓我国家官人之法虽曰三途并用而特重进士之科是以歴朝建功立业者进士十居八九盖士子既蒙进士之选莫不有砥砺上进之心纵有识趣卑污不自爱惜者亦十之一二也举贡之人每以资格自限而况歴试多年方行就选精力为之减损意气为之折磨报国之心轻营家之念重矣其豪迈之才坚贞之操难保尽无殆亦十之一二也我皇上试以今歳考察观之甲科之与举贡多寡相去果大相悬絶否乎况蠢兹下民贵耳贱目一闻举贡便生轻易之心茍遇甲科即起惊惮之意而为之甲科者少知爱民颂声遂作诚所谓事半而功倍者也昔唐玄宗诏新除县令试理人策而以韦济词理第一者为醴泉令意者其在斯乎然司铨者岂不欲尽以甲科之人分布天下州县特以应选之人甲科恒少举贡恒多而州县者又举贡之正选也广东向称乐土虽以庸才处之茍不至于极敝大壊亦可支吾但今之广东非昔日之广东则今日之治广东者亦不当以昔日所治之人治之耳伏望皇上俯念逺方之民久罹盗贼之惨勅下该部备查广东见在州县员缺摘将紧要处所如广州府之东莞连州南雄府之始兴惠州府之和平潮州府之掲阳惠来等处俱将新中甲科除授勒限赴任其清逺海丰程乡四会等县虽亦系盗贼渊薮但有见任官员遽难更易候各去任之后仍乞补选甲科倘甲科之中有不自爱者容臣等细访参治比举贡之人更加严峻则倭夷充斥之地必多捍御之方山贼纵横之乡必多招徕之术良民有所恃而不恐顽民有所畏而不为且使海滨之民咸知我皇上留心逺地加意穷民其鼓舞震慑之机又有不可言者百姓安乐冦盗消弭而可以保圣治亿万年无疆之休矣
　　嘉靖三十八年八月二十六日奉旨吏部知道

　　添设县治疏

　　题为添设县治移置所司保障地方弭盗安民事据广东布政司经歴司呈为议及时勘处积叛地方以絶后患以图久安事奉本司札付准本司等衙门掌印左布政使等官魏良贵等咨关各准本司咨关准分守岭西道右参政吴桂芳咨据肇庆府通判吕天恩呈称遵到本府四会县督同知县张文光拘集通县里排乡老欧阳应奎等审据众称剿平诸巢万山联络地方旷逺应立县治等情随带地师亲诣经剿地方拘集熟知地利人役徧歴诸巢看得各处山势险峻溪流湍急止有地名潭圃地宇平衍山水环抱民居稠聚为四方道路适中之所询之舆情皆称堪立县治其地南去四会县一百三十里系逺僻地方今立县治居中控制内可以据险要防遏夷酋外可以复膏腴抚绥良善将附近太平柑榄大圃三都地方分剖太平一图九图十图柑榄一图三图四图五图十图十二图十四图大圃三图共一十一图查据黄册通计大小人户一千一百有竒官米二千四百九十九石八斗三升四合八勺民米二千一百三十九石一斗六升四合八勺后有清山贼田开荒余地或敷貱无征或升科增税俱附入新县其潭圃逺近等处田地虽坐落太平柑榄大圃三都地方亦有先年卖出别圃户内相应清查拨正盖田地既在此方税粮合归新县拨正所以增户口便粮差清查所以息争讼防影射庶事体归一其清逺懐集二县都图查系别省别府地方不必分割恐道傍筑舍徒费周章潭圃既立县治若前后左右无藩篱之固恐悬孤城于万山似撄螳臂于虎口难保将来宁谧如今日也又看得地名龙口水在潭圃之北五十五里内扼三塘径下等处最为要害应立屯田千户所移四会后千户所在彼守御及查得肇庆卫前所中所原有屯田细粮五百余石在彼合将屯军二百名尽拨前去依屯耕守免其差调龙口一军专令居中策应保障地方以护耕种其有空余田地听从乡民开耕入彼居住以助兵威此一举而军民两便也及照潭圃之东八十里有地名双车圃界连清逺切照葵梅诸洞合移金溪巡检司建立在彼掣青草大径大坑三营之兵共二百六十六名协同守把及有南绥一营在龙口水东五里双车圃西五十里乃盗贼出入之冲照旧存留在彼掣黄沙古灶二营共兵二百九十一名凑入戍守使西应龙口东援双车声势既张虽南绥有急亦有所恃而自固矣龙口之西三十里地名扶落口乃白茫鹅叫扶黎顾水诸巢之咽喉合移扶溪巡检司建于彼处保其岩阻以系人心居业又有地名鹭鹭坪在扶落口西三十里接近莲花■〈石带〉心螺殻山及广西懐集等处恶峒地方险逺屏蔽空疎若欲扶溪安枕先于此处设立一营招回附近原被逼出惯战乡兵二百名在彼垦田居住月给行粮四斗五升以资耕守候田亩成熟住支行粮即将黄桐峡径鹤爪三营兵壮一百八十五名移出彼处合营并势以壮军威而扶落一带地方耕守可无虞矣凡此乃形依唇齿势成掎角潭圃之地昔为边鄙今居腹心龙口双车南绥鹭鸶等处皆为藩篱屏限城池峙立营垒错居血脉贯通声势聨络可以扼贼喉吭奠丽生民以后公署建而道路自开墟市立而商贾自聚开垦盛而流移自复盗贼息而村落自充声教达而人材自出惟在上者倡导鼓舞之而已矣其于筑建城池衙门儒学营堡等项工费及丈勘开垦贼遗田地查处遗累粮米等项事宜俱候请立县建官之日次第举行改州建县重务再加审处等因画图贴说呈详到道该本道会同带管分巡佥事殷从俭议照四会地方绵亘三百余里考之前代唐宋间设有一州四县其后并为四会一邑以致山多地旷声教不行遂为各贼据盘敢称抄掠乡村荼毒为患有年今当大兵平剿之余正属经营更始之际所据增立县治控制要冲以杜遗孽潜滋阴据之谋以贻生灵久安长治之利揆之理势诚不可已今该原任通判吕天恩督同该县正官亲歴荡平巢穴沿乡相度欲于地名潭圃人烟稠密风气攸锺之所建立县治将附近太平柑榄大圃三都内分割共凑一十一图大小人户一千一百有竒官民米共四千六百三十八石九斗九升五合五勺属其统辖后有清出贼田开荒余地俱附入并管所虑县治孤悬贼易窥伺迤北则于龙口水地方掣四会千户所官军并肇庆卫中前二所屯军且耕且守以示控扼复掣金溪巡司并青草大径大坑三营之兵于双车圃以卫其东移扶溪巡司于扶落口设乡兵营于鹭鸶坪以捍其西藩篱巩固经度周详职等反复参酌似在可行但该府初议四会升州以相掎角揆今事势甚定可不必更为之图矣及照前项县治设在岩险之中地僻事简所有官属合照依裁减衙门事例县设知县典史学设教谕训导各一员仍隶肇庆府统辖吏典亦照裁减设置庶官无冗滥之嫌民免供亿之累等因备咨到司案查先奉提督两广军务兼巡抚兵部右侍郎兼都察院右佥都御史谈恺会同镇守两广地方总兵官征蛮将军太子太保靖逺伯王瑾批据肇庆府申前事准本府知府卢璘关称四会地方万山联络诸猺盘据近年连结出没刼掠占夺官民田地掳掠子女财帛幸遇抚按悯念生灵奏奉钦依征兵选将揆畧授竒不浃旬之间而首从贼徒冯天恩等相继授首俘斩数千各贼败亡之余虽尚结巢拒守而势孤食尽行当不战而自毙矣自古莫敢谁何之冦一旦殄灭此诚千古之快希世之功也时士狃近利大人懐逺猷故久安长治之计今日士民于抚按不能无厚望焉盖竭泽而渔泽盈则鱼复生焚林而狩林茂则兽仍往前贼所据土地寛饶形势险恶固盗贼之林泽也若不及时处置窃恐数年之后复如昔日之患查得郡志四会县前代为南绥州今在柑榄都石涧村领县四一化蒙县在今太平都东乡村一新招县在柑榄都新招村一化注县在今柑榄都绿水村一化穆县在今大圃都康谷村厥后并为四会县国朝因之为里九十二缘山多地广政令不及遂为猺据里数渐促今仅存四十二里以此观之为今之计必增立县治方为久安之策合无乗此兵威振扬之际诸贼殄灭之期定委识明才练官员带领晓知地利及合用员役亲诣巢穴逐一踏勘某处地土平衍适中定为县治某处险恶咽喉拟为巡司中间料理事宜夷险隘通道路治城池营衙门募流亡实厢落分都图设里甲定民居析田亩设营寨议戍守立墟市通商贾建儒学育人材东则割清逺县西则割懐集县各一十里凑成一县使四面开达各县声势相连迨勘处巳周规式俱定然后奏请立县治设官即以四会县升为四会州以统之仍隶本府则残猺当变为良民各贼莫为之渊薮久安长治之道或在是矣等因奉批仰布按二司会同守巡道议报并蒙巡按广东监察御史徐仲楫批据肇庆府经歴司呈同前因蒙批布政司会议详报依蒙已经会行该道委官亲诣地方勘议去后今准前因行间又蒙本院批据该府通判吕天恩呈前事蒙批布政司会议报夺并奉提督两广军务兼理巡抚兵部右侍郎兼都察院右佥都御史王钫会同镇守两广地方总兵官征蛮将军太子太保靖逺伯王瑾批据本府申同前事奉批仰布按二司会同该道议处详夺依奉各备咨关到职该布政司掌印左布政使魏良贵会同按察司掌印按察使汪柏岭西道分守右参政吴桂芳带管分巡佥事殷从俭议照四会县太平柑榄等都地方僻在万山之中盘亘不下百里东北则直抵连阳郴桂迤西则密迩开建懐集实羣盗出没之冲二省犬牙之地其间山箐险隘径路﨑岖土田膏腴林木畅茂据而守之足以杜奸宄之潜滋弃而不守未免为逃逋之渊薮况前此本为州县之旧区县全则民赖之为保障县废则贼据之以陆梁今当大兵振荡之余正属与民更始之会若不及时城其险要扼其咽喉犹恐数年之后遗孽复滋将来之患不可胜言所据建立新县以控要害移置屯军以便戍守迁改巡司以固藩屏清查税粮以正经界裁减官吏以省浮费一应应行事宜既经委官勘处停妥又经该道会议相同俱应准议施行但府原议以四会县改升为州统辖新县一节事出更张似难准议合无候题请允日备行该道将添设县治移军屯守迁改巡司清查税粮裁减官吏等项事宜一一取次举行庶夷险为易化盗为良遐迩蒙安静之休生灵免荼毒之苦此诚万世无疆之利也备札呈详等因到臣查得先据肇庆府经歴司呈为议及时勘处积叛地方以絶后患以图久安事并据该府通判吕天恩呈同前事俱该前巡按监察御史徐仲楫批行布政司会议详报去后今据前因臣会同提督两广军务兼理巡抚兵部右侍郎兼都察院右佥都御史王钫镇守两广地方总兵官征蛮将军丰润伯曹松议照大盗虽经征剿后患犹当预防臣等查得四会县所辖太平柑榄大圃三都共计一十一图地土附近潭圃与龙口水双车圃扶落口南绥营鹭鸶坪等处地方俱系四会清逺并广西懐集贼寨咽喉先因山场僻逺人迹罕到号令不通所以无藉亡命之徒皆居之日久党与渐多负固险阻肆行流刼毒苦生民今葵梅白芒鹅呌扶黎顾水莲花■〈石带〉心螺殻诸巢既已破荡及时城其险要据而守之足以杜奸宄之潜滋而为生民之保障失今不处恐无藉之徒仍据旧巢不过数年必将复聚其时再动两广之兵又糜数万之费图之已无及矣臣等窃以为开设县治于潭圃移置千户所于龙口水以控制羣巢于势为便移金溪巡司于双车圃扶溪巡司于扶落口存留南绥营添设鹭鸶坪营掣并青草黄桐等营兵壮并势防守亦于事势有不容巳盖潭圃者当诸巢之咽喉双车圃扶落口南绥鹭鹭坪者俱潭圃之屏障势必相须其巡司营堡事体已有成规不过迁移之劳所费无几且询之父老众口一词莫不举手愿望惟恐或阻究其所以皆缘地方之民积苦盗贼设县控御之议民间私议已久人心冀望甚渇皆以为必须如此而后百年之盗可散数邑之民可安盖以县治既设则官民相近法令自无阻挠所司移守则藩篱慎固奸宄不敢窥伺是诚弭盗安民久安长治之策也伏望皇上垂念一方荼毒之苦俯从百姓永逺之图乞勅该部查议如果于事体无碍地方有益准将四会县分析太平柑榄大圃三都共计一十一图地方于附近地方潭圃增设一县定拟县名官员量行裁减与儒学职官印信乞赐铨选铸给仍乞将守御四会后千户所官军并肇庆卫中前二所屯军移置龙口水依屯耕守立为屯田千户所免其差调铸换印信及移掣金溪扶溪二巡司俱改属新县其筑砌城垣起盖衙门等项候命下之日容臣等督令该道守巡官逐一处置渐次举行事完通将支用过钱粮数目造册奏缴如此庶二省残孽有控制之所一方生灵免刼夺之虞豺狼之窟变为乐郊而陆梁之辈化为良善久安长治无出于此实为地方官民至幸
　　嘉靖三十八年八月二十六日奉旨该部知道

　　贪酷有司纒讼未结疏

　　题为贪酷有司纒讼未结乞恩俯念沿海地方久遭兵火先行铨替贤能官员以弭盗安民事据广东按察司经歴司呈奉本司帖文蒙臣牌行提吊犯人蔡明复等一干人巻究问具招解审仍查本官缘事日久未结该县倭患紧迫应否先行作缺速议详报依蒙查得先奉提督两广军务兼理巡抚兵部右侍郎兼都察院右佥都御史王钫批据潮州府潮阳县儒学生员萧与衡状令义男萧徳抱诉为非法坑儒兴兵燹刼乞救无辜事潮阳县申为豪恶生员侵占城池马道聚众殴伤公差事潮州府申为城池事俱奉批仰本司并究解依奉行据该府呈称先蒙分巡岭东道信牌行府提得知县蔡明复犯人陈逢举等连巻解道审发广州府同知曹司贤问理呈报前来催据本官呈称前项事情蒙委会同潮州府通判翁梦鲤究问缘蔡明复给假未回除呈称前项事情蒙委会同潮州府通判翁鲲分巡道请发会问完日另报本司看得蔡明复赃迹败露秽声彰闻既经行提即应收问岂有放回省假之理明是各官推奸纵容理法何在凡鞫问干证即同狱成公事稽程责有攸归名节所系不可不慎若再迟延当从重叅究又行催勘未报今蒙行司究议复行同知曹司贤查报随据回称叅照知县蔡明复赃私数以累万告讦人连百家据其情词各有指实淫刑以逞不惟孤人子寡人妻而且至有一户连尸一代絶嗣者极欲以饕不惟破人产荡人家而且至十室九空十村半窜者积害盈庭流毒徧邑酷声昭著秽迹彰闻词出库里怨结士民闻事固已寒心读词不觉流涕似应不待听问之毕而即当追夺者也缘以该县时值兵戈一切干审俱归保守且人命等项重情与违法事等项众犯俱干律例重典必候审证公明不无延待月日即今地方兵事扰攘诚难久缺正官况本犯讼证既众律有即同狱成之条且其告假不销法有惧罪在逃之例即其规避亦应罢斥合无将蔡明复知县职名先行作缺具题铨补其所犯赃暴事情一面拘证问解庶地方紧急之际免致久缺正官且衣冠不齿之流免致妄意延缓具呈到司议照知县蔡明复缘事日久未结被告赃私数多所犯事情颇有实据且干连人众该县地方逼近海洋倭患紧迫若候问结作缺铨补委果延久废事合无准照所议将蔡明复知县职名先行作缺本院具题铨补本司一面催齐人巻委官会问明白具招解审等因备帖呈详到官臣查得先据潮州府潮阳县儒学生员萧与衡状令萧徳抱诉为赃官纵兵刼财烧屋焚尸害命事开欵告讦知县蔡明复赃私事情已批分巡岭东道究招解夺续据该县申为流贼打刼掳掠男妇耕牛事又为豪恶生员侵占城池马道聚众殴伤公差事及为城池事并据本县生员萧与叙民人萧徳陈训赵正林瑞时范阿郑姚将等各状告称蔡明复贪酷情由俱经批行该道并究及节次督催俱未问报随该臣看得该道向因地方多冦兵务方殷未及究理词讼况查原屯掲阳倭冦与海贼许老合伙移营突至该县隆井都屯住刼杀离县止隔一江该县向无正官经理事务责成随即改行广东按察司究问仍查蔡明复缘事日久该县倭患紧迫应否先行作缺题请铨补速议详报去后今据前因臣为照潮阳县治西北万山盘据东南大海滨临实为水陆冦盗充斥之所自去年十月内倭夷突登海口至今尚未解散近又据潮州府申称该县山贼兴发屠戮人民燹荡庐舍民不聊生至此极矣备御抚绥要非贤守令不可今自去年四月内蔡明复缘事被题该府属正值缺官向令县丞范楠署理虽亦勉强支吾终难倚恃该县之民望贤令而安辑之真如赤子之望慈母及查蔡明复被讦事情俱系赃私人命细加采访实迹颇多原情据法似无复任之理况干连证犯百余俱因被冦四散一时难以拘齐若候结正之日方行铨补不无久缺正官地方深为可虑伏乞勑下该部查议合无先于甲科中择有才望者铨补给凭严限前来供职或于邻省地方择贤能素著者调补其蔡明复所犯事情容臣查照原案究问归结如此则地方不致乏人而庶官知所警畏矣缘系贪酷有司【云云】事理臣未敢擅便谨题请旨
　　嘉靖三十九年六月十二日奉旨该部知道

　　地方紧急疏

　　题为飞报地方紧急事嘉靖三十九年三月十一日据惠州府呈前事据考试生员王大化等禀称二月初五日有海丰县县丞朱杰带领兵壮八十余人前到碣石卫拏贼奸党知觉流言本官要徧索城中各心疑畏于初七日早忽有三百余徒呐喊哨聚将本官带去皁壮尽行捆缚今尚团聚陈公祠不知何为等因又据碣石卫呈为边军缺粮激变事内称本月初七日有海丰县县丞朱杰到卫督催查盘文册追征屯粮擅受词状多差民壮打手拘拏勒取纸价逼攀为盗又因久缺月粮致使众军出郭聚集教场等情各报前来臣即督行该道守巡并该府卫掌印等官作速区处解散无致延久酿成大患仍查朱杰招尤启衅事由与为首倡祸人犯拏究去后随据广东布政司分守岭东左叅政冯皋谟掲帖禀称访得该卫旗军委果缺粮五年彼因县丞朱杰先署县印之事据福建张元荣具告卫军范子言等窝盗事情止获范子言到县监候节次行卫捕拏余党未获后本官奉府差委往卫督催查盘文册时有刑房吏王志尹禀称前贼歴案难拏朱杰就便多带兵壮押带范子言到卫作眼认拏得赖汝善王仕荣李阿僧刘信峯金志兴宋礼成李双溪戴真李璋等不期范子言又称系积年拖欠屯粮刁头仍虑查盘问罪却就倡同一般欠粮首恶数十人遂以五年缺粮为词乗机鼓众激变已将范子言连倡首姓名访实姑俟各军解散另行拿究等因又行据该府查访得县丞朱杰带领民壮前到该卫追捕贼犯指挥张廷佐不与公馆安歇本官拘得贼犯范銮供出同徒范元质等彼各知觉率领骁勇舍余二百余人围卫开旗呐喊将本官并吏书门皁民壮共六十余人捆缚痛打一场送在监内就到教场写起激变旗一面宰牛一头祭旗推立范元质为首分作四哨将城门锁闭等因各到臣看得碣石之军素称骄悍兼以久缺月粮向懐忿怨县丞朱杰轻举躁动假公营私纵使缉捕强盗亦当申奉明文多方设法却乃妄作威福挟带多人沿门骚动希图索诈以致奸徒倡祸羣党鼔噪相从指挥张廷佐系该卫署印之官使其平时持正有以压服众心临事执词有以禁抑奸党则亦未便至此乃幸灾乐祸坐视旁观即其不与朱杰公馆安歇其欲挫辱之意可想见矣所据各官情罪俱难轻贷通候查明之日另行叅究外为照碣石系海滨卫分海贼停泊之区所视以为外援者良不浅也今少不如意即便竖旗称变捆缚职官此其渐不可长也易曰履霜坚氷至似此形状殆不止履霜而已若于此竟从姑息则广东卫所如碣石者亦多矣宁保其不闻风效尤乎况今山冦屯札海丰地方相离颇近各军持久不散自度事不可解必内连山冦外引海贼流害地方此又不可不虑也伏望皇上勑下该部转行督抚总兵官等从长计议作速解散仍将首祸胁从之人分别处治其各该有罪官员容臣备查明实叅提究问庶几人心知觉而地方得宁矣缘系飞报地方紧急事理臣未敢擅便谨题请旨
　　嘉靖三十九年六月十三日奉旨吏部知道

　　强盗打刼县衙疏

　　题为强盗打刧县衙杀死人命恳乞天恩查究地方官员以警人心事据惠州府经歴司呈承准本府照会抄蒙臣牌仰查刼杀知县舒颛贼徒曾否损失库银与该地方失事人员职名呈报依蒙查得嘉靖三十八年十一月初二日据博罗县主簿汪乐手本呈称本月初一日夜二更时分被强盗一阵徃县背冲入后衙次及库纵火烧毁后栋并库中盗贼强盛官兵抵敌不住知县舒颛被伤身死一家伤死四命门子一命等情到府行据本府照磨曾尚仁呈称会同主簿汪乐教官孔弘俊等当堂吊取库簿查得新旧存在库银一千零二十七两三钱六分二厘入库眼同验看库外排栅库门锁钮并无损壊又验得知县舒颛被伤身死并一子一壻家人一名门子一名俱被伤死烧毁后堂衙宇一座七间理合呈报随该本府署印通判黄若海诣县覆验相同又该知府顾言前往梧州禀议地方事宜回还经过本县亲验无异及查该县巡捕典史余珏主簿汪乐巡风该吏黄若琼并一应守城巡更兵壮人等俱属有罪相应提究等因到臣案查先奉都察院勘合札付准吏部咨为举劾方面官员以肃政体事该本部题覆前巡按监察御史徐仲楫论劾知县舒颛才力不及所当改调题奉钦依移咨备札仰臣依奉案行广东布政司行令本官解任起送聴调及行该府委官照磨曾尚仁交代接管去后续据惠州卫呈该博罗县主簿汪乐手本报同前因臣随牌行守巡兵备该道并该府卫访捕真贼解报仍将失事人员查叅呈夺续据广东布政司分守岭东道左叅议冯皋谟按察司专理盐法兼管屯田水利带管岭东兵备分巡道佥事殷从俭会掲开称各职依蒙星夜兼程驰至该县会查得知县舒颛因为调任收拾起程于十一月初二日打发女壻徐■〈王邦〉先回不料初一夜二更被贼徒一十八人密从北城越进窃入衙内先拏女壻徐■〈王邦〉勒银不得徐■〈王邦〉喊呌随即戳死又拏本官次男舒惟备在于后园空地拷打要银比有舒颛并家人舒盛三门子叶潮近救一槩被戳身死将本官衙金银首饰衣服财物刧去一空及开欵查议防捕事宜前来又经批行及行广东按察司并惠州府备查该地方失事官员从重叅呈未报续于嘉靖三十九年二月初七日据该府捕盗通判洪章呈并和平县申俱为缉获打刧县官强盗事内称拏获刧杀知县舒颛贼犯李老仔刘汝秀等审据供称原系该县不识姓名民壮数人探知本官多有财物纠同刧杀等情复经批行分巡道究问招详并催司府查报去后今据前因臣复行查得比因带管岭东兵备分巡道佥事殷从俭分守岭东道左叅议冯皋谟各为潮州倭贼生发惠州府知府顾言亦以该府地方事宜俱赴梧州军门议处广海卫指挥陈学翦已于去年九月二十五日奉到勘合推升惠潮守备尚未赴任以致地方空虚各贼乗机窃发逐一查明前来为照博罗县聴调知县舒颛居官不检积有余资既奉改调又复延住慢藏诲盗自取杀身诚不足惜但越城杀官渐不可长而贼止一十八人追捕甚易所据地方官员既不能弭盗于平时致令窃发又不能擒灭于临事纵使遯逃相应通行查究以警将来者也叅照惠州府署印通判黄若海博罗县署印本府照磨曽尚仁均承视篆之责全无任事之艰惠州府捕盗通判洪章惠州卫巡捕指挥任元相博罗县巡捕典史余珏专司防捕之职均乏捍御之方以上各官俱当惩究者也守备惠潮地方以都指挥体统行事指挥同知陈学翦延缓不行赴任以致备御乏人博罗县主簿汪乐既为协理之官难逃坐视之罪以上二臣亦当均治者也再照广东按察司专理盐法兼管屯田水利管岭东兵备分巡道佥事殷从俭广东布政司分守岭东道左叅议冯皋谟惠州府知府顾言虽俱以公事逺涉他郡势难遥制情若可原但均受地方之重寄乃致冦盗之入城亦难辞责者也伏乞勑下该部再加查议将殷从俭冯皋谟顾言量加罚治惟原其逺离地方姑从轻贷其黄若海等容臣提问巡风守城吏壮黄若琼等一并究治仍勒限捕获赃犯明正典刑庶几人心知警而地方允赖矣缘系【云云】谨题请旨
　　嘉靖三十九年五月十五日奉旨该部知道

　　频遭倭患荒旱疏

　　题为地方频遭倭患荒旱相仍人心骚动恳乞天恩俯从寛恤以安边方事据广东布政司分守岭东道左叅议冯皋谟掲帖禀称潮州府属海饶潮掲惠来五县地方自旧年十一月以来倭冦侵境迄今五月余各乡居民俱被残伤复据潮惠来等五县节次报山贼五千余徒屯聚洋委■〈氵戎〉水贵山黄坑等处流刧多系被倭残害之民今当兵燹之余又值天时亢旱谷价腾贵以致鼓众投合为乱大埔又有木窖之贼千余突刧饶平职看得人心思乱羣盗蠭起若不早为区处致效尤者众愈难为力已经督令饶潮掲惠大埔五县巡捕典史万邦邑等兼同各都千长多起乡夫协同各该应捕官兵加谨截遏一面给示招抚谕令作速解散节据各县被害军民纷纭赴愬咸谓兵荒饥困一切钱粮望乞停征以安人心等情伏望轸念地方被害万姓遭残乞行本道酌量赈恤仍行本司议将海饶潮掲惠来沿海五县应征嘉靖三十八年分粮银暂行停征如应解京库之数亦即那借别项官银代解其派拨各仓军士月粮或军饷银米间有急当支应势无容缓者聴该县掌印管粮官查尽殷实排年渐次征解毋及贫民地方平宁百姓安妥聴本道督行各掌印官严限带征追补等因到臣案查先据岭东守巡兵备巡海叅将等官呈称倭贼三百余徒由潮阳县海口又有千余徒从福建招安突入饶平县黄岗镇外放火烧屋并据惠州府海丰县申称山贼五百余徒突刧本县杨安金锡兴县石塘吉康等都坊杀掳人畜潮州府呈称山贼五千余名屯聚潮阳县贵山■〈氵戎〉水洋乌等都攻寨杀掠又有千余住札饶平县大埔木窖为巢穴刧柏嵩岭上饶地方等因各报前来俱经具题讫续又据巡视海道副使郑维城分守岭东道左叅议冯皋谟分守高肇韶广左叅将锺坤秀呈称嘉靖三十九年三月十九日有洪老倭船三只约贼一百五十余徒使至惠来县下涌港登岸突刧荆龚村二十五日要往甲子门所地方寻船下海本月二十六日又有大白艚船四只突入潮阳县河渡门海口被兵把截三只在海一只登岸约贼一百余名屯聚江头二十七日突至本县南门外城下官兵拒敌斩获倭级三颗各贼退遯深浦村屯札并据潮州府呈据防守饶平县黄岗镇武举镇抚余盛报称四月初五日有原在上垄倭贼已到下饶又有四百余跟前倭踪犯到竹林堡初六日突至东门外率兵御撃遯往土名刘厝埭住札该臣看得旧倭未去新冦复来又经严督各该官兵上紧剿捕及具题间随据副使郑维城左叅议冯皋谟左叅将锺坤秀合呈为官兵夹剿败遯倭贼再报大捷事内称贼从潮阳县地方登岸与突越黄岗镇二起大势倭贼凑同新倭合伙流刧官兵追逐擒斩功次数多各贼知惧已于本年四月十九日遯海开洋去讫其潮阳土贼凑合洪老海贼亦于十九日奔遯招收都海边寻船将从海遯等因连将获过功次并查叅各该失事官员呈详到臣除抄行按察司会核去后随该臣看得倭冦虽遯但地方残破荒旱相仍米价腾贵人情汹汹必须多方计处庶无他虞牌行该道勘议间今据前因臣为照潮州自嘉靖三十七年正月至今倭奴凡三犯其地闾阎焚杀之惨道路悲号之声殆可为寒心矣今虽仰仗天威逺震诸臣効力陆续擒斩颇多余孽悉遯而各处山冦蠭起警报日闻况传闻福建新到倭冦甚多彼处抢掠既尽势必复越潮州而再过数月又当风汛之后其将来者或未可量也以我极疲之民而膺彼无厌之冦其何以支且广东耕作之期俱在二三月间自冬徂春沿海一带地方尽为冦盗蹂躏之场民失农业即今米价腾贵秋冬又当何如失今不为计处复加催苛欲民之不为盗不可得矣臣尝思之假令以广东盗贼之害移诸浙直之间则议蠲议贷当不知何如矣今广东之民皆赤子也而二三年间曾无齿及抚恤之者岂以其逺而遂弃之乎臣近接邸报兵部一本倭冦猖獗恳乞圣明申饬督抚诸臣速加剿防以靖地方事欵开一件何以安民议得东南自倭患以来兵荒相继十室九空征敛百出不止提编之苦剥削万状诚为激变之由皮尽而毛无附良可痛心合无备行总督抚按官督同司府州县等官务将残民多方抚字一切无名之征以次停罢被灾地方应该何以赈贷蠲免具实奏闻听户部处分等因题奉钦依臣伏读再三不觉涕下有以仰见我皇上好生之德如天之仁欲使天下无一夫一妇不被尧舜之泽也今臣待罪地方目撃民困我皇上勅令奏请而臣又不以请可乎除将赈恤事宜催行该道议处外所据应解京库银两臣查得海阳县该银三千五百四十三两七钱四分一厘潮阳县该银三千八百九十九两八钱八分六厘饶平县该银三千三百二十五两九钱九分五厘掲阳县该银一万四百七十两六钱九分惠来县该银二千三百四十二两三分又查得惠州府海丰县该银五百二十三两一钱二分七厘亦应一体议处通共该银二万四千一百零五两四钱六分九厘今边饷甚急内帑空虚揆时与势似难蠲贷合无俯从该道所请前起运京银那借别项银两先行抵解但布政司苦于钱粮缺乏歳派繁多行令借贷未免迁延则既不能释百姓延望之苦而又反误京库起解之期徒费文移终为无益臣随查得该司广丰库贮一项先该提督两广都御史谈恺奏留海防之用事例银五万九千零五十五两水脚银一千一百八十一两一钱似可那解伏望皇上勑下该部查将前项银两于内定议二万四千一百零五两四钱六分九厘补足各县京库起解之数其各县一应存留银两除十分紧要者行令该县查将殷实排年量行追办不得槩及贫民势可缓者暂行停征通候事宁年丰次第追补其赈济一节容臣等从长议处庶几天恩覃布寒谷生春民命得以少延人心因之大定而地方永保无虞矣缘系【云云】谨题请旨
　　嘉靖三十九年八月二十三日奉旨吏部知道

　　举刺官员疏

　　题为举刺方面官员以昭劝惩事臣窃闻之昔人有云天下之本在于郡县而郡县之责付之监司则监司者固郡县之本源也本正而后末治源洁而后流清监司之有关于庶官也亦甚重矣所关既重则任之不可不慎所任当慎则察之不可不精臣本樗材谬膺明命自入广以来首尾二十余月其于藩臬之官究心久矣或因文以稽其政或循名而责其实臧否情伪颇得其概今当事竣敢冐昧陈之除按察司按察使刘廷诰副使宋大武佥事李伸今丁忧沈淮贤能任浅佥事王学已经保留俱不敢槩举外访得布政司右布政使雷贺悃愊之姿无所装饰端凝之度不事依回非孑孑以为行而律己之严自无纎毫之可议非察察以为明而驭吏之肃自无关节之可通专理清戎而闾阎鲜勾扰之虞掌理司事而钱粮罔出纳之弊分守岭西道右叅政刘悫雅抱清心惟金惟玉谠言正论以准以绳尺度衷藏事熟于扬歴之久聪明内藴识定于闻见之多忧民忧真如已忧而凡所区裁到手便能身任事国事不啻家事而诸所兴革随施辄与民宜分守岭东道左叅议冯皋谟明作足以集事而惇大常存廉静征于持身而圭角不露担当之量恒见于人所共避而干理不事虚文处分之宜毎妙于势所难为而盘错益占利器搏空拳以当数万之冦而鼓舞众庶累策竒勲秉赤心以理积弊之邦而惕励官寮顿回恶习粮储道左叅政袁应枢精明弼治而应物则和平易近民而防己则密砥砺有同乎筮仕一毫不茍施为迅发乎壮猷随事有条抚字寓于催科之中而十郡诛求之苦若洗防闲先于官吏之弊而百年输挽之政一新分守海北道右叅议田杨文可饰治学足润身恬雅之资不事表暴而政日见其修举简静之体无所更张而民自乐其安平允矣温恭之人可当督学之职按察司南韶兵备副使贺镂冲谦之度可即可亲庄慎之资匪随匪激任久而地势民情若驾轻车于熟路才通而投艰遗大若游利刃于全牛居四面受敌之乡而抚捕咸宜兀然为岭南之保障处一省冲疲之地而恩威并济晏然成海外之藩屏原任提学副使今丁忧杨载鸣文章可以载道学术足以经时直方之操正己率物而士人有不戒之孚刚大之气自始至终而寮属起可象之敬校阅生徒则藻鉴常空而兴行之机更溢于絺章之外署理司事则纲维独振而钦恤之意尤寓于用法之中清军副使张子弘器度恢宏风猷振发昔居琼牧尚遗何武之思今擢宪司益励范滂之志才能达乎时变歴管诸道而举动咸得其宜守可质诸鬼神赍捧入京而赆馈一无所染岭西兵备佥事皇甫涣外朴而中则通政平而法自肃处剧繁之道而废坠俱举每征讼狱之攸归当冦盗之区而缉抚得宜已见民猺之共戴实心实政有守有为以上诸臣职任不同器局亦异然皆声望昭著才守俱优所当荐扬者也又访得原任分守岭南道左叅政今升河南按察司按察使徐南金西台风采素重于士林南海声名更腾于往昔修洁之行可式可矜坚白之操不淄不磷羣吏望风而思治庶民懐徳而倾心之一臣者虽经升任但资望已深志行超特实为公辅之器仍当待以殊擢者也原任盐法道佥事今致仕殷从俭心实才雄识明行洁兼管诸道而应剧有余专理盐法而夙垢不染剿新阳之冦赞襄之力居多殱潮州之倭筹算之功为最之一臣者虽因疾乞归但年当强仕才可大施遽捐田野深为可惜仍宜起用者也如蒙皇上勑下吏部再加查访如果臣言不谬将雷贺等并徐南金俯赐擢用杨载鸣俟其服阕之日擢用殷从俭起用则黜陟明而人心知所奋励藩臬当而庶官有所依归其于治道或有补矣缘系举刺【云云】请旨
　　嘉靖三十九年十一月二十一日具题四十年正月二十一日奉旨吏部知道

　　荐举境内人材疏

　　题为荐举境内人材以备录用事臣窃惟帝王图治之机毎求人于旧而人臣报国之义当以人事君况当明盛之世固宜野无遗贤而偶值多事之时尤宜老成是用臣本昬庸谬承明命所至之地辄効咨诹其于地方俊乂知之颇真知而不以告是蔽贤也臣之罪大矣敢敬陈之原任詹事府少詹事今致仕黄佐少负竒瑰之才已蜚声于翰苑晚贞幽隐之操乃寄迹于山林博极旁通乎子史而独窥夫性命之原文采毎发为词章而尤精于删述之笔白首传经盈生徒于几杖清心守己讵俯仰于公门原任巡抚贵州都御史今回籍聴用李义壮通练之才素称于仕籍直方之器益重于乡评抱济世之弘猷而絶无希进之心惟闭门而教子当暮年之闲适而犹懐进徳之意每阖户而亲书择行择言一见便知君子必诚必信举乡目为正人原任福建布政司左布政使今致仕锺卿氷蘗之操自筮仕不渝于晚节金玉之徳真赤子不失于大人赴任闽中随半肩之行李放归故里驾一叶之扁舟茅屋数椽而叔侄弟兄共栖其内山田半顷而菜羮蔬食不厌其贫且廉者易于近名而彼独圭角不露或贞者流于絶俗而彼独坦夷可亲原任江西布政司右叅政今侍养守制服满郑廷鹄宏才妙选华名素重于明时雅志清修硕德更隆于南粤因亲弃仕庭帏曲尽其诚捐俸筑城乡邦咸倚为重当此壮猷之日正其効用之秋况值亲终之余犹宜召用之速原任广西布政司左叅政今致仕谭大初风裁独持所至有廉明之誉孤贞自许随在着表正之功崇雅黜浮辨毎严于义利杜门谢客志久絶于纷华处以纲纪之司必多培植之力之五臣者年虽各异精力俱堪才虽不同裨治则一况稽其放归之故原无罪愆而因其静养之余更多淬砺若以有用之才置之无用之地诚有大可惜者伏望皇上勑下吏部再加查访如果臣言不谬即将黄佐等及时起用则因才授任之下必各罄其未究之施而感恩图报之余当益奋其余年之力矣缘系【云云】谨题请旨
　　嘉靖三十九年十一月二十一日具题四十年正月二十日奉旨吏部知道

　　举学职疏

　　题为举学职以励士风事臣窃闻之周礼以太宰繋邦国之九两以司徒安万民之六俗而皆以师儒行乎其中者诚以九两无师儒之繋则无以淑人心六俗无师儒之聨则无以厚民俗甚矣天下不可一日无师儒之功也况广东僻处山海之间素多朴野之习其有赖于学校以移风易俗者尤不浅也夫何师道不立正学日微日暮途穷者比肩而绩文敦行者罕覩臣于巡歴之处徧加考询毎得一二于十百之中诚不敢黙也谨循例荐举以备采择访得广州府从化县儒学教谕陈其箴青年妙质雅志竒才试其文则铿然有金石之声而意趣悠扬迥出尘凡之表稽其行则轩然懐鸿鹄之志而操持端洁自拔等第之中南海县儒学教谕刘裁志行不羣廉隅自砺严于待士而条教为之一新慎于持身而词章尤其独擅仕虽迫于为贫志犹切于谋道新会县儒学教谕康日章气度恂恂尚如处子襟期磊磊真是淑人少年即负华名偶羁足于枥下入仕尚能苦学终脱颖于囊中况占羣弟之归心尤见为师之得体韶州府仁化县儒学教谕张鸣凤器识老成丰神秀拔摛词俊雅殆非章句之流立教端方克正尘嚣之习志不屑于小就才可期于大成肇庆府高明县儒学教谕管惟干博雅之才庶几硕士端凝之度克称师模立课会以作儒生已见文风之丕变捐俸资以济寒士因兹善类之景从之五臣者就官未深贤声俱着巍科可望妙选亦宜伏望皇上勑下吏部再加查访如果臣言不谬俯赐作养或缓于民牧之擢以需其成或待以清曹之选以展其学则贤才录而儒官思奋师道立而善人自多其于风化或亦有小补矣缘系【云云】谨题请旨
　　嘉靖三十九年十一月二十一日具题四十年正月二十二日奉旨吏部知道

　　举刺有司官员疏

　　题为举刺有司官员以饬吏治事臣窃惟致治莫要于得民而得民莫先于守令是以古昔帝王必以重民为首务重乎民必重治民之官而于其所亲近者尤重焉守令是已矧广东素为易肆之地而频年又当多事之秋守令之不可不重又有甚于他省者然臣又闻之左雄曰安民之道惟在用贤用贤之道必存考黜则甄别贤否以为黜陟之本者又重守令之要务也迩者累奉纶音申严守令之选臣有以仰见我皇上重民致治之盛心矣臣本樗材谬膺重命其于守令之贤否广询博访者几两年矣今当事竣敢敬陈之除广州府知府陶大有南雄府知府章接贤能以经升任琼州府知府李慎韶州府知府张景达潮州府推官郑仕廉州府推官郭嵒化州知州毕竟立饶平县知县林丛槐高要县知县尹鸣商三水县知县陶守训乐昌县知县程大经贤能以经礼待高州府同知李渭崖州知州盛赉汝电白县知县戴甫贤能准送给由俱不敢槩举外访得惠州府知府顾言操持若美玉真金心事如青天白日时多烽火而弭盗安民之略百事有条地属冲疲而供应馈遗之常一尘不染风清而弊自絶吏畏而民则懐廉州府知府熊琦氷操素坚而四知之金无人敢赠风猷茂着而三尺之法惟彼独持严于扬歴而庶事必亲吏皆敛手寛于养民而诸费俱约人已倾心岂惟郡牧之循良实作边关之锁钥雷州府知府魏文焲才虽通而不事表白守固定而无所矜持敷政则寛猛得中法不弛而吏自肃居身则礼义是守己不失而人自和奉均平以节民财戴之有如父母严保甲以弭冦盗倚之无异干城肇庆府知府徐鹢文采内涵真诚外见克勤克慎废坠举而寮属絶供馈之需不激不随治行平而民謡兴遐迩之感表里如一庶几悃愊之良吏毫发不缁允矣清修之吉人广州府同知曹司贤清苦之节可以质诸鬼神坚确之行可以要诸金石视府篆而弊蠧悉除豪右亦皆屏气当委任而怨仇不避奸宄自无遯形肇庆府同知吕天恩宦久而操益坚志广而才克济智能料敌竒勲树于他年心切爱民惠政孚于今日承委而惟公惟谨所至即有遗思佐郡而不刚不柔随施辄有实效韶州府同知萧元征精明雅能任事廉洁征于持身剔弊发奸而法不挠于豪右疏壅决滞而权不移于吏胥稽查则才猷茂着而事皆有条监舶则苦节益贞而饷因倍额潮州府通判翁梦鲤言讷才通外和中劲署篆值兵荒之日而劳徕多方民视之真如慈母督巡当水陆之侵而调度有术人倚之不啻长城殱倭冦于南阳功收不朽解山贼于潮邑事起不虞绩固难湮超当不次广州府推官俞咨益性温若玉行洁如氷识明而达叩其中不愧鸿儒才练而详观其政真如老吏奉委而廉明独着事无遗奸理刑而情法并行民无寃狱惠州府推官贺泾扬歴深而才猷自达拂抑久而造诣更纯谳狱则人莫敢欺而行之以恕所在称平稽查则法固不废而秉之以公随委辄当才堪遗大而圭角浑融志切匡时而锋铓藴藉番禺县知县汤应科器度谦冲真如处子操持清白无愧天君不炫赫赫之名而饬躬励行之诚上下咸信不为皦皦之状而洁己勤民之政终始不渝恺悌已见于宜民才华可膺乎妙选南海县知县陈思忠才捷而性则温政通而志则定随处能加节爱下民欢若更生遇事辄励精勤上官赖以分理处最繁之邑而不激不随器识自别当筮仕之年而有为有守逺大可期掲阳县知县彭文质志洁行修识明才练民遇流离之后而悉意招徕独着抚摩之政己当军旅之繁而多方经画聿成保障之功惠徳旁敷口碑若一以上诸臣官职虽有崇卑歴仕虽有久近要之皆为守令之良所当荐扬者也伏望皇上勑下该部再加查访如果臣言不谬将顾言等循资取擢则臧否明而羣工自尔知奋黜陟当而蒸民因之得所矣缘系【云云】谨题请旨
　　嘉靖三十九年十一月二十一日具题四十年正月二十一日奉旨吏部知道

　　上广东均平里甲议

　　其法先计州县之冲僻以为用之繁简令民各随丁力输银于官每遇供应过客及一切公费官为发银使吏胥老人承买其里长止在官勾摄公务甲首悉放归农广人便之某自以报代在迩恐后至者不能守乃上疏言岭表去京师絶逺比来牧民者视为利薮屠剥万状而小民仰九重在霄汉之上愁苦之声无路自达故相聚为盗臣为是痛心疾首已将里甲弊政更张一新顾天下之事立法不难守法为难守之于畿辅之地固难而守之于岭海之外为尤难宋苏洵有言逺方之民虽使盗跖为之郡守梼杌为之县令民羣嘲而聚骂者虽百千万辈朝廷不知也故其民常多怨而易动今广东之民既怨而动矣若非仰仗明旨叮咛虽有周公之法谁与守之疏入户部请以其言行通省如法遵守年终籍记用银数目以闻报可
　　不孝大复窃览先大夫东粤疏而抱终天憾且澘焉不忍读云曩先大夫按东粤值倭夷外獗民盗内讧攻城殒师警报狎至先大夫蒿目焦思所为创艾其不逞而拊辑其流亡一切重巨不易便宜擘画者奏报重趼无宁日事竣有柏台甘露之异粤士大夫竞为诗若文侈其事而及瓜期有山谷罙阻之老百余歳以上者入堂皇愿一识面先大夫行咸奔集挽留百里间为之塞衢罢市已而知王程不可稽乃肖像以祠祠多灵异先大夫之得粤心若此其疏多硕画可知也不孝犹追忆粤疏巻帙几三寸许方不孝入都待补而先大夫即世竟不知入何人手化为乌有及还以奏议付劂工独粤疏莫可迹勉从掖垣觅之仅寥寥数首如右云耳嗟乎不孝于先大夫之含殓数千里莫闻而尤并其生平手泽而失之没先烈徽猷弗述泯枌榆世诵弗彰毕世无涯之憾将奚赎哉特于疏末聊罄哀悰以表先大夫之于粤事注措独勤不孝陟岵之思于粤疏独切而海内名公之知先大夫者第以弗克荷薪责不孝而聊以数首见先大夫于羮墙可也其必求核实于当年则有粤中之诸碑记在男大复百拜跋

　　潘司空奏疏巻一

　　●钦定四库全书

　　潘司空奏疏巻二

　　（明）潘季驯 撰

　　○兵部奏疏

　　谢赏金帛疏

　　为恭谢天恩事臣于万歴九年九月初四日接到邸报该工部题为恭报大工未尽事宜今巳完工并叙効劳官员事节奉圣旨凌云翼升俸一级还与潘季驯各赏银五十两纻丝二表里钦此随于十月十□日据百户刘舜元赍捧到臣当即焚香望阙叩头祗领外臣不胜感激不胜惶悚伏念臣以朴■〈木敕〉庸材谬肩巨役曾无涓埃之效屡沐旷荡之恩方惭报塞之未能岂意宠颁之洊及矧兹湖堤未尽之工皆出庙堂先忧之志两河既已顺轨旋复虑及诸湖大工方尔告成犹欲求其全美爰是尚书凌云翼当受事之始即自虚心讲求而臣于将行之时犹得与闻谋议此实庙谟成算非臣等之所能及也且计湖工之举在臣离任之余焦心苦思董率于羣寮之上者乃云翼一人之力栉风沐雨胼胝于水土之间者实司道诸臣之功臣无纎毫之劳亦蒙稠渥之典精镠出之御府锡重百朋文绮颁之尚方荣分华衮内自循省实为滥竽覆载难名惭报酬之罔极分涯已过惧颠陨以非遥惟捐犬马之余龄用答生成之大徳誓坚精白敢忘在冶之心矢竭衷丹祗奉垂裳之治臣无任瞻天仰圣激切感戴之至

</div>
    <div class="pagination">
<span class="current-page">1</span><a href="潘司空奏疏_page2.html">2</a><a href="潘司空奏疏_page3.html">3</a><a href="潘司空奏疏_page4.html">4</a><a href="潘司空奏疏_page5.html">5</a><a href="潘司空奏疏_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
