<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 23 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 23 页/共 71 页</h1>
    <div class="content">　　古称厘降惟属王姬比闻县主适人皆云出降娶王女者亦云尚主滥假名噐甚乖礼经其县主出嫁宜称适取王女者称娶仍改令文【显庆二年九月】
　　新都郡主适杨泚诏
　　鸾台皇太子长女新都郡主资灵玉裕比价瑶台发艶天庭仰俪星辰之像徽诸禁内夙禀河洲之德惠心明婉柔范端庄始逾待年之期甫及有行之歳通事舎人杨泚门擅槐庭地连姻戚箕裘克降才质兼茂可以膺合姓之典奉御轮之躅摽梅兴咏方邀六礼之欢在楚言归宜迨三星之夕郡主可出适杨泚
　　安乐郡主适杨守文制
　　鸾台皇太子第八女安乐郡主承规银牓毓彩铜楼寳婺连晖琼娥比艶贞明发于阃训窈窕齐于国风固巳仪范不僭柔闲有裕苹蘩入荐既成四教之德桃李方春宜用三周之礼可出适符节农杨承烈男守文
　　新都郡主适卢咸制
　　鸾台皇太子第二女新都郡主相王长女寿昌县主第二女安兴县主等并毓灵天汉禀训皇门惠性早成芳规克茂粉泽四教针缕七篇笄年在时令月有典宜穆三从之礼式光百两之迓新都郡主可出适左卫翊卢成寿昌县主可出适太子右奉御杨尚一安兴县主可出适梁王府参军薛琳所司准式
　　义安郡主适裴巽制
　　鸾台皇太子第二女义安郡主重月降辉发春扬彩四德淳茂六行防脩歳在结缨时方纳币均州司仓裴巽门胄清显风范昭明既谐委雁之祥宜缛盘螭之礼郡主可出适巽仍以今月十四日成礼所司准式
　　封安定郡主制　　　　　　　　孙逖
　　门下故惠宣太子第三十女肃雍成性柔婉为容禀训女师克娴嫔则爰占近日用叶初笄申锡美名受封良邑可封安定郡主主者施行
　　封新平郡主制　　　　　　　　孙逖
　　门下惠宣太子第三十一女柔姿婉训淑德闲和早习组紃备详图史移天有礼撰日于归宜增列郡之封允叶睦亲之计可封新平郡主主者施行
　　东光县主事迹编入国史诏
　　故纪王女东光县主忠性纯孝雅操贞烈感兴运之方启痛亡灵之不追休戚是同悲喜交集发言鲠塞因致殂谢闻之伤惋震于予怀忠孝之情深可嘉尚宜命史官编入国史【神龙元年三月】
　　封寿昌县主制
　　鸾台相王旦长女第三女第四女等毓灵河汉禀训天人蕙问清淑兰仪婉顺徽章所披抑有□之封式开汤沐之邑长女可封寿昌县主第二女可封淮县主第四女可封夀光县主
　　寿昌县主适崔珍制
　　鸾台相王长女寿昌县主第五女仙源县主并禀灵天汉渐训王门质耀桃李性分兰蕙帝孙将降甫及笄年国人所承允归时望清庙斋崔珍太子左奉御薛伯阳并地袭衣冠躬履名教风猷美茂才艺纷纶飞鳯之占既合其吉乗龙之背宜膺双举夀昌县主可出适珍仙源县主可出适伯阳仍令所司准式例
　　封仙源县主制
　　鸾台相王第五女资灵桂魄禀训兰宫六行昭宣四德淳备夭桃秾李既挺淑令之姿红绶青緺宜开汤沐之邑可封仙源县主
　　封永年县主制
　　鸾台某王某第几女毓芳桂苑发艶淑庭绣袵初笄巳观于婉淑瑶筐载弄更表于柔闲韶容将寳分晖恵质与琼蛾比秀承规蹈礼既渐训于河洲延賔推恩宜加荣于汤沐可封永年县主
　　封华亭县主制
　　黄门司空兼虢州刺史邠王守礼第二女王门诞秀师氏尚柔婉嫕凝芳闲和顺则伫仪膏族俾锡脂田可封华亭县主【开元二年九月七日】
　　封安吉县主制　　　　　　　　蘓颋
　　黄门宋王长女流芳桂邸禀训梧宫体自闲和成其婉娩玉笄始茂金燧方严爰宠锡于脂粉俾开荣于汤沐可封安吉县主主者施行【开元二年十二月二十八日】
　　加襄乐县主等实封勅　　　　　孙逖
　　勅故惠宣太子女襄乐县主等德禀贤王名髙淑女资其婉顺遘此偏孤念逺之德惟恩是属宜受赐于汤沐俾承荣于敦叙可各赐实封一百户
　　封恩王等女为县主制
　　王者教化本于婚姻由亲以及踈自内而形外故诗称好合所以成子姓也礼有待年明其必及时也防惟累圣之后子孙众多教于公宫巳知妇顺而从人之义重择配之才难以兹兢慎久旷嘉礼言念及此惕然兴怀思厚恩用叶敦叙恩王等女六人并封县主仍委中书门下与宗正卿及吏部尚书侍郎计防于诸亲之内及常选之中精求人门副我诚意【元和六年十二月】








　　唐大诏令集巻四十三
　　钦定四库全书
　　唐大诏令集巻四十四
　　宋　宋敏求　编
　　大臣
　　宰相
　　命相一
　　裴寂萧瑀左右仆射制
　　裴寂司空制
　　长孙无忌右仆射制
　　房龄杜如晦左右仆射制
　　李靖右仆射制
　　长孙无忌司空制
　　温彦博右仆射制
　　髙士防右仆射制
　　长孙无忌司徒制
　　房龄司空制
　　狄仁杰内史制
　　韦嗣立平章事制
　　崔日用参知机务制
　　姚元之同三品制
　　张説检校中书制
　　刘幽求知军国大事制
　　刘幽求同三品制
　　张説中书令制
　　姚崇兼紫防令制
　　卢怀慎平章事制
　　卢怀慎检校黄门监制
　　源干耀平章事制
　　宋璟兼黄门监蘓颋平章事制
　　张説同三品制
　　张説兼中书令制
　　命相一
　　裴寂萧瑀左右仆射制
　　端揆之职综理百司任望斯重勲贤攸寄尚书左仆射魏国公寂风格淹粹局量雅早预经纶元功特着爕谐治本茂绩以宣中书令宋国公萧瑀志怀贞确业履冲素歴居显要砺精治术献纳惟允周顺有闻宜穆彞章允厘庶政寂可尚书左仆射瑀可尚书右仆射【武德六年四月】
　　裴寂司空制
　　槐路清肃台阶重峻经邦论道爕谐是属然而表德优贤昔王令典庸勲纪绩列代通规尚书左仆射魏国公寂地胄清华风神闲悟立志温裕局量雅爰自义旗早参缔搆宜契所感实资同德譬兹梁栋有若盐梅翊赞绸缪庶政惟允歴居端揆彞章缉穆元功德宠秩未臻宜处鼎司膺兹重望可司空【武德九年九月】
　　长孙无忌右仆射制
　　望隆朝右任重国钧尚想风徽义惟贤戚吏部尚书齐国公长孙无忌识量宏逺神情警发道昭搢绅才资文武罇俎之防电断风驰干戈所指云销露澈机深之理弥着忠义之节以彰斯固立德佐时降灵辅阙宜期以翼赞授之端揆可尚书右仆射【贞观元年七月】
　　房龄杜如晦左右仆射制
　　尚书政本端揆任隆自非经国大材莫或斯举中书令兼太子詹事邢国公房龄器宇沉邃风度宏逺誉彰遐迩道冠簪缨兵部尚书检校侍中蔡国公杜如晦识量清举神彩凝映德宣内外声溢庙堂朕自克平宇县缔构资始叶赞经纶厥功甚茂深谋秘畧动合规矩忠义谠言事多启沃及典司枢要绸缪宸扆开物成务知无不为可谓神降英灵天资人杰并宜总司衡轴光阐大猷龄可尚书左仆射余如故如晦可尚书右仆射【贞观三年二月】
　　李靖右仆射制
　　端右望隆寄任尤重实资勲德朝难其选左光禄大夫行兵部尚书代国公李靖识度宏逺才畧优赡博综机务兼资文武诚着夷险效彰吐纳便蕃省闼详谨有闻宜缉彞伦允兹名器可尚书左仆射【贞观四年八月】
　　长孙无忌司空制
　　论道台阶寔赖明哲丹青神化寄深爕理自非盐梅是属栋干有归则旷职俟能罔或必备开府仪同三司齐国公无忌器宇凝正风度峻逺才包文武地兼贤戚诚着草昧之辰业预艰难之始功侔十乱声髙三杰亮采铨衡庶僚有序仪型端右彞章以穆自任参鼎司位班槐路防挹之美形于搢绅翼赞之规章于帷扆宜崇名器允副具瞻可司空所司具礼以时册命【贞观七年十一月】
　　温彦博右仆射制
　　文昌治本端副望隆朝纲所属选众斯在中书令虞国公温彦博体业贞固学艺该明器惟瑚琏材称栋干任总丝纶职居近宻廼心着于帷幄嘉谋表于樽俎寄深启沃义切盐梅宜升礼闱允兹彞序可尚书右仆射勲封如故【贞观十年三月】
　　髙士防左仆射制
　　司防政本执法任隆歴选攸难惟贤是属特进尚书申州刺史上柱国申国公髙士防器宇冲邈机神峻逺材称栋干望重缙绅地惟姻娅廼诚着于畴昔业预经纶嘉庸彰于夷险出总方岳入赞机衡献替之情誉光八舎铨总之美声洽九荒启沃是寄盐梅斯在宜贰端右允副式瞻可尚书左仆射特进刺史勲官封并如故【贞观十二年七月】
　　长孙无忌司徒制
　　古先哲后咸正庶官德优者爵髙功多者禄厚是以经邦纬国必俟萧曺之勲爕理隂阳允归钟华之望司徒赵国公无忌识量博风度峻逺地惟亲贤材称梁栋缔构霸业茂勲着于艰难弼成王道廼心竭于寅亮盐梅是寄丹青攸属德综机衡声猷具举自升槐铉歳月亟移固以勒美太常书忠甲令者矣宜陟中台式典邦教可司徒【贞观十六年七月】
　　房龄司空制
　　惟天为大资四序以成功惟王建国三台以化故隆汉受命吴邓飞声有晋勃兴荀何底绩开府仪同三司尚书左仆射太子少师上柱国梁国公房龄器范忠肃识具明允才称王佐望乃时英霸图爰始预经纶之业鼎命惟新赞隆平之化诚固金石勲勒钟鼎自任总庶尹职重朝端心力尽于翼亮忧劳积于歳序而志在冲退有怀止足固陈衰疴屡上表疏然则爕揆礼阁职务实繁论道槐庭望实攸属宜加宠命平兹水土可司空【贞观十六年七月】
　　狄仁杰内史制
　　鸾台賛谋帷幄秉钧之任为重典综丝纶挥翰之才是属银青光禄大夫守纳言上柱国汝阳县开国男狄仁杰地华簪组材标栋干城府凝深宫墙峻邈有八龙之艺术兼三冬之文史雅逹政方早膺朝寄出移节传播良守之风入践台阁得名臣之体岂惟怀道佐明见期于管乐故以竭诚匡主思致于尧舜九重肃侍则深陈可否百辟在庭则显言得失虽从容顾问礼被于皇闱而斟酌轻重事隆于紫诰宜迁掌阃之秩式専车之宠可守内史防官勲封如故主者施行【圣歴三年十二月十八日】
　　韦嗣立平章事制
　　鸾台鳯池清切鸾渚便繁讽纳两闱允资一德中防大夫守天官侍郎韦嗣立当朝人望奕代相门道周性全才髙识逺诚以待物寛而容众往自纶翰五字见推洎处提衡九流式序怀宗庙之掌有社稷之能宜竭忠贤翊宣化政可守鳯阁侍郎同鳯阁鸾台平章事防官如故主者施行
　　崔日用参知机务制　　　　　　蘓颋
　　门下才为于时以宣可大之业精贯于日以定非常之勋古称王佐今乃人杰大中大夫守兵部侍郎兼知雍州长史脩文馆学士骑都尉安平县开国子崔日用果行育德脩辞立诚孝则扬亲忠于事主堂堂乎貎畅君子之风谔谔其言蕴大臣之节故能书读万巻文穷四始髙步登朝平心待物日者丑孽未殄嘉谋潜断临危不顾见义而作是用底绩实所繄赖师兵戢矣京兆晏如宜缉台阶之政式拜掖垣之宠可银青光禄大夫行黄门侍参知机务学士勲封如故主者施行【唐隆元年七月四日】
　　姚元之同三品制
　　门下王佐之重师兵之任旁求栋干膺此具瞻同州刺史姚元之宏畧冠时伟才生代识精鉴逺正词强学有忠臣之操得贤相之风累践台衡匡益斯在顷居藩郡循良是属载怀一德分命六官訏谟允归文武兼济式凭帷幄之筭宜副韬钤之委可兵部尚书同中书门下三品【先天二年六月】
</div>
    <div class="pagination">
<a href="唐大诏令集_page22.html">上一页</a><span>...</span><a href="唐大诏令集_page18.html">18</a><a href="唐大诏令集_page19.html">19</a><a href="唐大诏令集_page20.html">20</a><a href="唐大诏令集_page21.html">21</a><a href="唐大诏令集_page22.html">22</a><span class="current-page">23</span><a href="唐大诏令集_page24.html">24</a><a href="唐大诏令集_page25.html">25</a><a href="唐大诏令集_page26.html">26</a><a href="唐大诏令集_page27.html">27</a><a href="唐大诏令集_page28.html">28</a><span>...</span><a href="唐大诏令集_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
