<!DOCTYPE html>
<html>
 <head>
  <meta charset="utf-8"/>
  <title>
   南宫奏稿 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   南宫奏稿 - 第 3 页/共 4 页
  </h1>
  <div class="content">
   前件系庙路规制若如所拟似太迫隘俟建庙议成请自圣裁不敢擅拟
　　一世庙之南乃朱雀之方须多植花木四时秀丽其间所累之石乞移于世庙之后填河丈余累为小山多植松柏以护武之方
　　前件臣等窃惟宗庙乃尊奉神灵之地祗宜林木防翳以致隂气自古以来未闻可以植花木于前而叠山累石于后者也况皇城御河方如环璧今议填塞不惟坏裂内庭规制抑亦有碍中外观瞻事出不经尤难依拟伏乞圣明裁之
　　一四时之祭春特享其夏秋冬皆合于太庙礼有明文矣但特享之礼其日辰行礼之节度臣则有所未考焉独先朝文庄公丘濬大学衍义补有曰孟春自初一斋戒为始四日祭太祖庙间一日祭一庙厯十四日徧七室然由祭义云祭不欲数数则烦烦则不敬祭不欲疏疏则怠怠则忘又季氏之祭逮闇而祭日不足继之以烛虽有强力之容肃敬之心皆倦怠矣有司跛倚以临祭其为不敬大矣他日祭子路与室事交于户堂事交于阶质明而始行事晏朝而退孔子以为知礼又先儒陈祥道云自再祼而至九献其礼非一举自致神以至送尸其乐非一作以一日而厯七庙则日固不足而强力者亦莫善其事矣若日享一庙前祭视牲后祭又绎则弥月之间亦莫旣其事事矣臣以为若分而祭则动经半月斋戒靡宁銮舆屡出间而省牲二旬而围宿臣以祭义孔子诸説推之则先王之礼恐不若是之烦数也臣昼思夜惟先考圣朝特享之礼及今郡县祭先师仪注并朱文公家礼酌古凖今妄为仪注惟圣明采择而损益之夫今太庙之特享也天子位于中门内北向奏行初献礼奏诣太祖位前奠爵奠帛次奏诣太宗位前奠爵奠帛羣主则遣官各诣各神位前代奠爵奠帛而七祝文一齐读焉此今之制也若郡县主祭官之祀孔子皆位于两阶之中及家礼四时之祭主人立于阼阶主妇立于西阶今人家主妇不从事同祭则主人亦宜立于两阶之间又有降神诣盥洗酒尊所之节度又孔子曰禘自旣灌而往者礼之萧求神于阳祼鬯求神于隂则灌之礼又不可缺矣又有嘏辞礼曰祝以孝告嘏以慈告是谓大祥仪礼嘏辞曰祖考命工祝承致多福于汝孝孙来汝孝孙使汝受命于天宜稼于田眉夀永年勿替引之又祭法曰祝嘏辞説藏于宗祝巫史非礼也则嘏辞亦不可缺者臣妄以为每岁于孟春上旬防吉特享羣庙设天子位于太庙金门之中文武羣臣承委代祭及陪祭官员皆分列于金门之外天子始至亲诣羣庙迎主各就前庙太祝或大臣捧帝主宫闱令捧后主天子仍亲阅宗器裳衣祭品之属以致其敬于是金门之中而践其位奏其乐行四拜礼以迎羣庙之神乃奏诣盥洗所又奏诣酒尊所又奏诣香案前降神俯伏兴再拜平身又奏诣太祖高皇帝前奠爵奠帛诣读祝位即香案前也奏读祝读祝讫天子即位于香案前西向其羣庙遣官奠爵奠帛读祝凡进退节度一以天子所行为差再献三献皆然至奏饮福受胙奏嘏辞则天子出由西阶而降复金门之位奏跪奏饮福酒则祝于太庙先捧温酒一爵及羣庙之祝各执酒一壶同立于左至是皆跪天子饮福酒讫奏受胙则太庙羣庙之祝皆执胙于右齐跪进天子受胙讫乃奏嘏辞乞命礼官考定嘏辞嘏辞讫则羣祝执捧胙从金门左出至没阶以交内侍讫乃奏送神天子与承遣陪祭官贠皆照旧位行四拜礼讫彻馔焚祝帛天子纳太庙之主遣官各纳羣庙之主夫然则人以诚感神以诚格孝达于防防之中神交于羣庙之表庶防特享之礼周全简要而一日可行也若世庙则间日而行皆天子亲主祭事一如今制至于夏秋冬三时之祫一宗先王时制太祖东向自如羣昭之主皆居北牖而南面羣穆之主皆列南牖而北面太宗特设位于仁庙之西献皇帝设位于孝宗之东天子从太庙东南之突门而入东立西向其献灌嘏辞一一如仪其代祭陪祭官员皆立于太庙门外石栏杆之下一如旧仪惟祝文则总归于一必添减兹祫食之文凡乐舞皆如圣制列于庙外所谓礼交动于上乐交应于下和之至也则时享之礼简便归一可以行之悠久而无难矣
　　前件看得古人庙制前堂后室与今制不同故有南牖北牖以列昭穆之主而太祖之主则以东向为尊今屋制旣与古殊乃欲泥古东向之文则太祖之主当该于西旁中柱之下又当改易庙门别开南北之牖而后可泥古非今变更制度莫此为甚其欲天子亲迎羣庙之主一时出就前庙恐迂回曲折往复出入势所不能劳亦不胜又欲天子即金门以为拜位捧温酒一爵及执羣庙酒各一壶一时皆跪以上仪文皆不知出自何典惟圣明裁之
　　一德懿熙仁四庙在太祖之时为高曾祖祢四亲庙在今日则为亲尽之主正犹宋太祖之立僖顺翼宣四庙至高宗绍兴二年吏部贠外郎董弅太常丞王普曰艺祖始受天命追宗四庙以致孝享行之当时可也至于今日世逺亲尽迭毁之礼古今所同所当尊者艺祖而已自僖祖至于宣祖亲尽之庙当祧自太宗至于哲宗昭穆之数已备是宜奉艺祖为第一室永居东南位太祖仁宗南面为昭真宗英宗北向为穆五年之禘则迎宗祖享于太庙而以太祖配之由此则今日之制正当以太祖为始祖三年大祫则四庙但祀之后寝可也五年之禘则宜考文献通考朱熹所定之图及宋臣董弅王普之论推之则我朝以仁祖为所自出之帝五年迎祀于太祖之位太祖退居北牖以配食焉可也惟陛下定之
　　前件看得前项祧庙及特享时祫大祫大禘之礼俱经圣明详定足以垂宪万世本部节奉勅谕着为成典今赵善鸣辄复妄议非臣等所敢擅拟其曰三年大祫以四庙之主但祀之后寝不知此为何説
　　一室之西南隅曰奥奥为至尊之地故礼曰凡为人子者居不主奥又传曰奥有常尊且隂道尚右故以西为上而面东又所以受生气以衍子孙蛰蛰绳绳之祥也西北隅曰漏东北隅曰宧东南隅曰突古之人君升自阼阶俱从东南隅出入于庙东立西向即仪礼诸侯迁庙礼云君就东厢西向祝就西厢东向及礼将毕则云君反位祝彻反位説者曰君反位东厢之位也祝反位西厢之位也此非特以奥为尊而昭穆之得名实以羣庙之主入于太庙分列于南北牖下面南面北而取义也况由二世而十世十世而千百世其三年之大祫悉陈已毁之主未毁之主则太庙东西之广濶亦得以容神位而陈俎豆也伏乞陛下裁之
　　前件看得古人庙制堂之后有室故以奥为尊室有南北牖故因之有昭穆之名当今宗庙宫室之制与古不同所据赵善鸣泛引古义意在毁更非臣等所敢擅拟
　　一郊庙天下之大礼今四郊旣成矣天下幸甚万世幸甚而宗庙之数未备实为圣朝之缺典固宜我皇上屡谕辅部大臣也诚有如今侍读学士廖道南云未有郊祀宜急而庙祀独缓者也但制作举动当以其渐此孔子所以称公子荆之善居室传曰礼乐积德百年而后可兴又国家常须稍存赢余以备不虞汉文帝露台惜百金之费所以海内富庶防致刑措今连年土木之工兴又加以四方之饥馑辄一兴工动费十万又闻南方运来之木或有中虚而不中材用者则动费数百银两且木之长大又难于牵运臣妄计拟伏乞陛下每庙委一材干官贠择工师巧匠凡所用栋梁榱桷大小长短多寡一一画定图本差往江南产木之地大府分二府共修庙一座小府分三府共修一座皆于近水搭厰修造而各府以在库无碍官银幇修斵成麤胚小而短者以舟运大而长者以筏运其出甎瓦石之处亦往彼处烧凿旣成乃陆续运来仍乞寛其限期使京师军民得休息外郡之民不告劳而陛下亦得以静制动以逸待劳惟陛下裁之
　　前件看得前议以为建立九庙恐致京师劳费欲要差官徃就江南分派各府造立庙座搬运来京臣等窃惟朝廷设立工部内官监等衙门职掌营建凡营造大工必有大臣提督科道监巡驱役军夫动以数万犹且经厯岁年乃能底绩况百凡规制出自内府时禀圣裁今欲以一二匠役付之绳墨逺赴江南使偏方下郡奉朝廷咫尺之书驱素不习事之民罢农释贾以供朝廷莫大之役自古及今未闻有此所据前议似为不知事体迂曲难行
　　一臣闻为椽杉木出自福建地方而买办运解乃在江西郡县徽州等处贩木射利商人索价太高殊为江西买运者之苦可勅工部移文于福建布政使司责令出杉郡县亲送至修庙府分交割用度庶彼此劳逸得均
　　前件看得前项椽杉虽所出地方不等而运送上纳实系沿路官夫今旣欲责令民间出木又欲府县亲送前来地逺民贫岂堪重累所据前议皆属厉民难以准行
　　一乐舞生须广收多蓄以备特享各庙之用仍许其读书庶不自弃于无用也
　　前件看得乐舞生系道士选充祖宗成法因其出家清浄故用之专习乐舞以事郊庙神灵今神乐观道士不为不多即使庙成足备供用不必广收至于读书科举自有民间俊秀何用求之于此所据前议亦为浮泛
　　一周令四时必荐新于寝庙葢事死如事生不敢以人之余奉神此时祭之外行荐礼也先哲方懿以为以人道事之故有寝以神道事之故有庙今之奉先殿进荐品物即其制也又礼云君子有终身之丧忌日之谓也而宣德年间有冯善着家礼集説有生忌之文云存旣有庆没宁敢忘臣妄意以为四时之新必荐于各庙之寝及各庙之讳辰生忌皆天子亲行以致专隆之孝思但今銮舆之出必致围宿恐太烦也其或遣官代祭则天子率圣后焚香防茶拜于奉先殿如此则礼意周备而孝思无遗矣惟圣明定之
　　前件看系荐新之祭祖宗列圣及我皇上行之自有定礼成法不敢轻议
　　一世庙问有序洪惟我圣天子登极之四年乙酉建世庙于太庙之东所以迎祀恭穆献皇帝也臣作世庙问或问曰世庙何为而作也臣曰孝思之至情之不能已仁礼之极也曰情也毎虑拂乎性何谓仁礼之极也曰圣人制礼縁于人情情之正即性也奚其拂性有礼义礼起以义义亦礼也制礼本于人情故曰仁礼之极也曰何谓也曰孟氏有言士有游于楚则托其妻子于其友然则无所托则聿来胥宇我圣天子入绍大统匪直楚逰而已士之嫡子入仕则载其应祀之神主以随圣天子为嫡子入绍大统又无皇太弟之可托也而罔极之恩奚啻妻子岂友生可托也且奉慈后入内以天下养旦夕瞻觐母子之乐泄泄焉母后旣来而独留献皇帝孑然厠于安陆之庙万里閴寂仁者忍为之乎故曰事死如事生事亡如事存孝之至也曰然则世庙之主以祔祫于太庙乎曰祫而祔食可也庙而祔数不可也曰何谓也曰天子之庙七世也世庙不可以与焉则僭天子下祭及王殇者五旁亲之无后者以其班祔况堂堂世庙天子之父也是宜与夫祫食也不祫则离曰世庙本藩王也而祔祫太庙或者不可乎曰古有之矣曰何徴曰昔季厯伦序本季也古公以季厯生子昌有圣德故传其位以及昌是以季厯生则为诸侯没则入昭庙是父以子贵而不嫌于夺嫡也及武王旣事则行追王之礼是故季厯昔为五庙之侯后为七庙之王昔五世而祧后至七世而祧是又祖以孙尊而王季不嫌于七庙矣故世庙之祔祫也奚其僭曰然则世庙之祔也位当何居也曰于今四时之祫宜列于孝宗皇帝之下异时武宗当祧四时之祫则宜列于太宗皇帝之下是旣不失其所尊而又不失其所亲尊尊亲亲各得其宜矣曰世庙至于七庙亦当祧乎曰否曰何谓也曰诸侯别子尚百世不迁况献皇帝以旷世之明王乐善笃学受天子之封在本国为百世不迁之始祖非但诸侯之别子而已且生我皇上亶聪明足以有临武宗皇帝奉天之命遵祖之训而传以大统焉登极之后爱亲尊祖敬天勤民制礼作乐丕阐先王之典则一新天下之耳目于文武周公尤其光焉设使当武宗弥留之顷献皇帝尚存之日纵献皇帝非传统之次若武宗有古公之见犹宜传位于献皇帝以及我皇上况伦序之所宜乎是季厯无献皇帝之所有献皇帝有季厯之所无是则世庙祔祫于太庙宜矣其谁曰不可乎故臣尝曰明伦大典有云孝宗当祧之日世庙之主亦合迁藏但岁暮出主一祭臣以谓即当削正也曰旣立世庙则四时特祭可也何以祔为曰宗庙以祫祔为荣礼文以合一为贵祫祔则尊享为极至合一则易简而有常有常则百世圣子神孙举行犹一日也故礼大传春犆礿禘祫尝祫烝祫正谓是也曰法施于民则祀之以劳定国则祀之太祖受天之命为开国百世不迁之始祖太宗定鼎金台又百世之所当宗理固然矣然则武宗以上羣庙之主亦有时而祧乎曰五世而缌六世亲属竭矣故亲尽则当祧也曰世庙乃独不祧可乎曰礼有明文王者始受命与诸侯始封之君皆为太祖皆百世不迁故世庙不得而祧也曰世庙太庙皆百世不祧得无有二大之嫌乎曰世庙别为都宫不与七庙之数但春则特享而夏秋冬三时皆祔祫于太庙而时享焉是则上得以尊其所尊下得以亲其所亲何二大之嫌乎曰昔武王以周公有大勲劳赐鲁重祭孔子曰鲁之郊禘非礼也今日世庙不祧无乃冒非礼之诮乎曰不同也夫郊则配天禘则配所自出之帝礼曰不王不禘非周公侯国而僭也况周公之子伯禽也诸侯也世庙圣子我皇也天子也是又周公无世庙之所有而世庙有周公之所无且世庙又无配天配祖之失但遵始封百世不迁之典以伸我皇上千百年孝思之至情耳又何非礼之冒乎是故不拂乎性之谓和不戾乎礼之谓通不僭之谓义不离之谓仁是故世庙立而众善备矣臣故曰孝思之至情之不能巳也仁礼之极也诗曰永言孝思孝思维则其斯之谓欤或者曰传云非天子不议礼不制度不考文吾乃今见之矣
　　前件杂引礼经诸説牵摭文议无所取衷但所议世庙当百世不迁礼不当议祧此论甚正前此议者有欲与孝宗当祧之日亦合迁藏斯为不通已经圣明裁正但又欲祔祫于太庙则又非所以隆专庙之祀矣所据祔祫太庙臣等未敢轻议
　　一宗庙説天子七庙商书王制周礼孔子家语及公羊传皆有明文谓始祖之庙与左三昭右三穆共为七庙共为一大都宫而各有门垣寝室也始祖有二焉一为王者始受命一为诸侯始封之君其昭穆前四庙前为高曾祖祢四亲庙后二庙为二祧庙以祀高祖之父与高祖之祖所以致隆于天子而别于诸侯之五庙也天子有祫有禘诸侯有祫而无禘故曰不王不禘除始祖百世不祧其下六庙至七室即递祧之祧主藏于太庙之夹室若有功德不可祧则于七庙之外别立庙以祀之若商之祖甲太戊高宗周之文武世室是也故天子七庙常数也其外非常数也商书曰七世之庙可以观德其此之谓欤若王者始受命其上世无有始封之君未见有功于民未尝以劳定国则宜虚始祖之位但事其六世而已至于亲尽则祧之故我圣祖不立始祖与二祧者但祀德懿熙仁四亲庙而已得无洞见于此邪且圣祖尝曰汉高创业之君礼乐之事固所未讲岂我祖于定国之初亦未遑备举也邪夫自始祖以下皆父昭子穆二世昭而三世穆四世昭而五世穆六世昭而七世穆庙皆南向主皆东向庙以左右为昭穆而不以昭穆为尊卑故在本庙则左为昭而右为穆若祫于太庙则北为昭而南为穆昭常为昭穆常为穆昭者祧而穆主不动穆者祧而昭主不移故文王在穆而武王不嫌于居昭也宗庙以时致思故孟春则特祈于各庙所以致吾祖考得以享独尊之荣其夏秋冬豋各庙见在之主于太庙而合食焉谓之四时小祫若陈其已毁夹室之主并登其未毁在庙之主各序昭穆而列于太庙南北之牖下而合食焉是谓三年之大祫葢祫者合也若五年推迎始祖之父居于始祖东向之位始祖退居北牖之下而面南以配食焉则谓之禘是为王者之大祭也若商周契稷皆帝喾所生并受尧之封故契稷为二代之始祖而以帝喾为所自出之帝也夫未有祧主之小祫及有祧主三年之大祫其父昭子穆伦序皆不易矣但第二世旣祧之后四时之祫又不陈毁庙之主则三穆皆父三昭皆子即所谓父昭子穆或子昭父穆也其序坐之次礼有未考宋儒朱熹之意以为右祧庙之主其上无昭而设其位于高祖之西新附庙之主其下无穆而特设其位于曾祖之东则伦序各得其宜矣仰惟圣朝若先见在七庙则太祖居北为百世不迁之始祖太宗文皇帝当居二世为昭仁宗昭皇帝当居三世为穆宣宗章皇帝居四世为昭英宗睿皇帝居五世为穆宪宗纯皇帝居六世为昭孝宗敬皇帝居七世为穆武宗毅皇帝宾天入庙则文庙之主当建别庙以祀之宣庙宪庙当以次递迁于上武宗宜入于宪宗之故庙即仪礼所谓以其班祔檀弓所谓祔于祖父者也但七庙始创于今日文庙定鼎金台又为百世之所当宗旣宜别立庙于三昭之上宜凖商之三庙周之世室若以仁宗居三世之穆则宣宗为子反居二世之庙似于鼎新之礼未得其宜不若据今新立之庙即以仁宗居昭之二世而与宣偶英与宪偶孝与武偶其大祫小祫之礼只特设太宗之位于仁宗之西其世庙则自为都宫为始封百世不迁之祖若入祫于太庙则设位于孝宗之东异时武宗当祧之日则献皇帝之位又设于太宗之东如此则尊尊亲亲各得宜为省便耳不知博古通今者以为何如谨为之説以献惟圣明采择一二复乞诏荐绅之臣假以秘阁之书俾之参考以求至当归一之论以举千百年之坠绪以成圣代之制作以全陛下之孝思无俾后之悲今犹今之悲前代也天下幸甚万世幸甚
　　前件谨按宗庙之制夏商之前虽不可考今见于商书有天子七庙之文则七庙自古已然礼曰天子立七庙曰考庙曰王考庙曰皇考庙曰显考庙曰祖考庙逺庙有祧有二祧朱子七庙説一昭一穆为宗二昭二穆为四亲庙则七庙似兼二宗祧庙在中然考之刘歆庙图则文武世室在昭穆之外葢以七庙乃庙之正法而宗则无常不可预设朱子深以其言为然陈氏礼书亦曰郑康成之徒谓周制七庙文武为二祧亲庙四而已此是臆説夫周公制礼之时文武尚为近庙宗之之意起于后代若果宗在七庙内则继世有功德不异文武者复以为宗而亲庙又益杀矣此説明白可据况以庙图考之虽议论不同而昭穆庙俱在太庙前之左右今赵善鸣谓天子七庙庙之正数似矣至谓四亲庙在太庙前而二祧庙以祀高祖之父祖在太庙后不知何据又礼文逺庙为祧葢后代谓文武世逺在应祧之列特为功德而留故曰二祧非建庙之时即谓之祧庙而不谓之昭穆亦非以高祖之父祖为二祧也至于始祖之庙则祀王者上世受封之始如周后稷建邦于邰实为周家王业之所由起故以为始祖若后世王者旣无受封之始则宜就世系可知耳目所记方可祀之宗庙以致其尊尊亲亲之情如高皇帝立四亲庙亦以上世本无可推故耳然考之集礼则德祖居中三祖庙在左右葢旣立宗庙必以第一祖庙居中尊于羣庙以为之统今赵善鸣乃谓后世王者止事六世而虚始祖之位又不知何据夫禘祭之所以可为虚位者以必有始祖必有所自出之帝因不可考故虚位尽诚以祈感格若旣立一庙则有一主又非可以虚位而居虚庙也此尤于古不通又按朱子曰宗庙之序昭尝为昭穆尝为穆祔昭则羣昭皆动而穆不动祔穆则羣穆皆动而昭不移昭穆本以庙之居东居西主之向南向北而得名初不为父子之号也昭穆之分自始封以下入庙之时便有定次故成王之世文王为昭而不害其为尊于武武王为穆而不害其卑于文则古之昭穆固有定序今宗庙之制旣以高皇帝为始祖则文皇为昭仁皇为穆以次而下其序有不可紊者今旣欲以仁宗居二世之昭而大祫之祭文皇反居右方之穆诚恐位次不伦古制有碍至于禘祫之义臣等已议之左方统惟圣明裁定嘉靖十一年三月十二日题二十一日奉圣防庙议朝廷自有定论赵善鸣所言多有未谙典礼难以准行以后再不许率意奏扰钦此
　　一计度庙制以重谋始疏
　　该臣等遵奉钦依会同内阁辅臣张聪李时翟銮司礼监太监张佐黄伟鲍忠韦霦张钦内官监太监高忠太傅兼太子太傅武定侯郭勋等太子太保吏部尚书王琼等恭诣太庙遍厯两庑地方缭垣前后左右周旋缔视逐一议拟恭惟我太祖高皇帝龙飞淮右囊括四海席巻天下功隆治懋与天无极陛下大孝尊祖旣奉为太庙始祖特正南面之位其于天人之望允惬惟我太宗文皇帝定鼎北都建子孙万世长业功治与我高皇帝比隆重光兹欲稽古建庙宜极追崇当别立一庙于太庙之东百世不迁拟之周文世室不在三昭三穆之数其昭穆六庙臣等初议以为自古宗庙必有前堂后寝周垣门庑方称礼制随该督令官匠丈量得太庙门墙内进深八十一丈二尺东西墙内原空东西各广一十四丈四尺先议因庙门内进深太浅欲将庙门往南展移十丈五尺因东西墙内横过太狭欲各展十丈一尺昨日陪祭之后该内阁辅臣会同诸臣复议不必展动东西大墙止以墙内一十四丈四尺除二丈九尺为御路以一十一丈五尺为庙之广以二十二丈五尺为庙之深每庙止建正殿一座五间以其后半为藏主之所不用寝殿以太宗世室直就北与太庙后墙等齐庙门墙止展南八丈八尺葢因庙门迫近庙街欲更少缩近北以存林木用护周垣是皆委曲议处迁就地势以事营构期于仰承德意光复古典但臣等窃惟宗庙国家重事况陛下上嘉隆古聿怀永图将以流庆万年垂宪罔极虽其仪文细节可以因时而制度大规必须合礼且事体崇重谋始贵臧务使备制尽文将来无纎毫遗憾乃为尽善今以地势不足乃于庙制展转裁损窃恐成事之后圣心少有未称则臣等茍简之罪万死莫赎矣臣等祗奉明命正宜竭心殚力以仰承陛下奉先思孝之诚直为地势所限不得尽如臣等据经考礼之志所据会议规制伏乞圣明裁定再照庙门东西各亭一区近墙东西有神库神厨俱各妨碍必须湮塞移改似无隙地可容合再议其昭穆世次与夫祭祀行礼之节庙制奉有定命本部逐一议上谨先画图贴説随本上进倘防允可命下之日行移钦天监选择日期工部会计物料及未备事宜一并奏请縁节奉钦依便会同相看计处停当来説事理未敢擅便谨题请防嘉靖十一年四月初二日会题初二日奉圣防且罢钦此





　　南宫奏稿巻三
&lt;史部,诏令奏议类,奏议之属,南宫奏稿&gt;
　　钦定四库全书
　　南宫奏稿巻四
　　明　夏言　撰
　　一乞怜查照旧规以苏民困以安地方疏
　　主客清吏司案呈奉本部送礼科抄出巡抚贵州等处地方兼理军务都察院右副都御史刘士元题据贵州布政司呈奉巡抚贵州地方都御史刘士元批据抚理凯里地方舍人杨张呈称近防奏授安抚职事莫大之恩但所管苗民只知有粮马之説而不知进贡表笺之意今受天防若不补报恐有不忠之罪若照各司大例于各寨起前项贡赋恐苗人又言卑舍才得官印就行科害近查得施南宣抚司亦无进贡表笺乞要查照量为处分等情奉批仰布政司议报此缴奉此又防巡按贵州监察御史郭化批据本舍呈同前事防批布政司查勘应否呈夺防此随于本司庆贺巻内查得所属思南等八府安顺等六州贵州宣慰司金筑安抚司毎年各进万夀圣节表文一通合用黄绢袱一个冬至正旦毎各进表笺五通合用红绢袱一个黄绢布袱各二个并随表笺纸劄笼销等项思南安顺等府州毎起水脚白银各二两五钱宣慰安抚二司俱无水脚银两宣慰司亦无纸劄笼销金筑安抚司毎遇朝觐之年又进马四匹变卖白银四十两贮库各縁由在巻今奉前因议照表文马匹昭臣子忠敬之心五品衙门有先期举行之例人当自尽何事呈详今杨张初授安抚职衔世辖凯里地土虽竭防埃之报莫酬浩荡之恩况盛服拜表仪卫耸众目之观瞻舞蹈嵩呼礼文起一方之景仰丕变夷俗此其首图杨张何不深思妄引施南事例而乞求分豁也及照该司官品实与金筑相同毎遇朝觐之年应有进贡之马但访得本舍家道贫难衙门新造旧官初复苗民才附难以全礼责成相应量为寛恕合无呈详允日备行凯里比照宣慰金筑二司毎年止进圣节表一通黄绢袱一个冬至正旦各表四通笺一通红绢袱一个黄绢布袱各二个及撰冩工食合令杨张自行备办或覔人誊写俱从其便不许指此科敛苗民致生嗟怨其纸劄笼销并水脚银两俱与除豁免其徴解仍候地方事妥给领凭印冠带之日为始方才举行毋再揑文申扰自惹罪究但进贡马匹原系土官衙门旧规难擅停止如防体念转为防奏请赐蠲免以示寛恤之意等因到臣查得接管巻内为解释纷争以安地方事该提督云南贵州四川湖广等处军务兵部尚书伍文定防同川贵镇巡等官议将四川凯里建设安抚司衙门杨张拟授土官安抚职事改贵州防本具题该兵部覆议题奉钦依降给印信文凭收候在官备行川贵委官知府崔允等将勘处过起苗拨寨事情囘报前来臣因事体重大未经布按二司官覆勘有碍具奏又经备行分守右叅议柴经亲诣彼中覈实未报间随据杨张呈为乞怜查照旧规以苏民困以安地方事批行布政司议呈前因臣又看得逺人敬上之诚在仪而不在物朝廷柔逺之道有义而亦有恩合进表文批仰该司备行安抚杨张遵照工食费少不必扰苗民其进马一事仍候防奏施行去后续据右叅议柴经呈称覈勘过起苗拨寨事情委俱停当别无窒碍等因除将印信文凭给付杨张到任管事外臣防同巡按贵州监察御史郭化议照得进贡马匹在土官固有彛礼在盛朝原有定制礼不可废制莫敢违而安抚杨张既得附籍受官正宜效忠纳欵虽渥驹千里宛马十乘之献尚不足以效芹曝之忱于万一顾乃预为之辞虽三尺之童亦知其不可然臣等尝察其情而得其故矣自昔杨友杨张父子与杨爱杨斌杨相等雠杀数十年招聚流苗占据田业日事争鬬性习凶顽喑呜则弯弓睚眦则挺剑驭之寡恩即反面忘主自相噬齧其祸有不可胜言者今虽仰仗朝廷恩威消数十年之变于一旦然地方之云扰方戢人心之波摇未定流苗虽以起发而土苗故态犹存似难以礼法驱迫况有土人向为乱兵所逐者始得招囘资计甚防防化日浅编茅结庋不避寒暑扶携聚落靡有生计若杨张复以贡马之故而有科差之扰是不察其疲羸之疮瘠匪值其势弗堪而其情亦可隠者也伏望皇上俯念凯里为新造之域凯苗皆新附之民止令照例进表以严天冠地履之分免其进贡马匹以示海涵春育之仁庶俾国体民情两无所失惟复仍照招抚流民事例姑待五七年之后生意渐复事体渐安官有固志民有定业然后与各土官衙门一体进贡均乞圣明裁处等因随该巡按贵州监察御史郭化题同前事俱奉圣防该部知道钦此钦遵通抄送司查得贵州四川等处土官衙门其宣慰使司毎年庆贺万夀圣节嵗贡及三年朝觐俱进有马匹不等其金筑等安抚司遇三年朝觐亦该进有马匹俱经本布政司变卖价银贮库今该前因通查案呈到部看得贵州巡抚都御史刘士元巡按御史郭化防奏要将凯里地方新设安抚司嵗贡马匹准令免进或待数年之后生业渐复仍照旧例进贡一节臣等切惟旅獒之贡载之周书元之赂咏于鲁颂古先哲王非徒务勤逺畧实以风示外夷也我祖宗以来伐叛柔服四夷咸賔一切珍异多见拒却独于各夷常贡马匹特容进献下至盔甲刀剑之防亦复收纳其所贡马匹或存留在边给军骑操或变银贮库用备买马差来到京人役务加重赏以酬其值计其所贡常防所赏常厚而不惜者盖不但嘉其来王之诚亦所以示无藏甲之意也百余年来各夷遵守不废今若因凯里新立遽免进贡马匹不惟旧规有碍亦恐诸夷效尤但流离以劳来为本新附以抚绥为先所据凯里地方逋叛甫平土官新设事欠综理民无定业既输贡赋同于编氓若复责备一时不无动其携离之志各官防奏前来足见体悉夷情顾惜国体相应议处合无候命下行移贵州抚按等官省谕安抚杨张见得朝廷柔逺固不在物逺人朝贡贵在输诚所据旧规似难停免但念凯里地方苗夷初附疮痍未平所宜矜恤其嵗进马匹暂且停止待五七年之后事有定绪民有定业仍照各土官衙门一体进贡如此则新附苗民不致科扰邻方诸夷自难效尤庶于事体两便惟复别有定夺均乞圣明裁处縁系乞怜查照旧规以苏民困以安地方及奉钦依该部知道事理未敢擅便谨题请防嘉靖十年十月初九日具题本月十一日奉圣防这安抚司既系新设嵗进马匹暂且停止待七年后照例进贡钦此
　　一西海遣人求贡纳欵疏
　　主客清吏司案呈嘉靖十一年三月十六日准兵部咨该巡抚甘肃等处地方兼管屯政都察院右佥都御史等官赵载等防题议照【阙】　　族窃据西海二十余年骚扰边境耕作失时兵马调发仓廪空虚地方疲惫今乃倾心求贡近过镇羌永昌遄徃不扰过肃州境外声言报功及称续差通事赵真等随带赏赐叚布前去各夷居聚处所审探见闻之实差来夷人供报恳求之词効顺之迹似为不虚虽方来永保无虞未可逆料观目前输诚欵附似难拒絶一节为照前项西边进贡买卖结亲纳欵及遣子入质授官降印建卫羁縻如曲先罕东等卫事情先该镇巡官防题乞要廷臣防议已该本部题奉前项圣防通行访探议处去后未报案候间今镇巡官又奏前因照得延绥地方北边侵犯总制尚书唐龙躬临调度地方隔逺期防难料若待防同勘议则此等在边观望日乆生变招衅诚如镇巡等官所虑合无除遣子入质授官降印建卫羁縻事情候总制等衙门防议停当至日另行奏请定夺其所奏进贡买卖结亲纳欵等项事该礼部掌行相应早为议处等因奉圣防礼部便防多官议了来説钦此钦遵备咨前来案
　　呈到部臣等看得【阙】　　　　原系小王子部落先年因小十王据其女子戮其党众搆兵雠杀力不能支乃逺窜西海蟠据有年抢掠甘肃地方残破沿边属番为中国肘腋之害乆矣今据边臣奏称一旦倾心向化圗卜特穆尔等属畨前来求称纳欵声言为边立功就欲许其入贡买卖结亲和好又欲建卫质子授官降印等项事情重大关系安危计议应否正系兵部职掌为照本部主客一司专掌四夷进贡但系祖宗以来例该入贡之国凡事照常奉行盖赴京自有常期夷使自有常数贡献自有常物赏赐自有常格馆待自有常礼一应题请事宜俱本部今西海【阙】　窃据我土原非祖宗以来入贡之国甘肃地方逺通西域原非北人入贡之路况讲和结亲之説情形叵测通贡纳欵之举事体极重非臣等所敢擅议且今枢筦大臣先尝经畧两土人情边务闻见必真执政诸臣尤多陛下简拔一时人望忠诚谋国必有逺猷所据前事乞勅兵部防集廷臣从长议处臣等亦不敢不叅与末议縁系西海遣人前来求贡纳欵事理未敢擅便谨题请防嘉靖十一年三月十七日具题二十日奉圣防已别有防了钦此
　　一逺夷进贡疏
　　主客清吏司案呈奉本部送礼科抄出钦差总制陜西三边地方军务兵部尚书兼都察院右都御史唐龙题准巡抚甘肃右佥都御史赵载咨据陜西行都司呈奉本职防案前事备仰本司防同兵守官将土鲁番等地面番王蘓勒坦莽蘓尔等差来进贡使人逐一详审分别存留起送姓名数目并所进马驼方物查騐的确照依徃年事例造册责差的当官通伴送赴京领赏具由囘报施行奉此行间续奉本院防案准总制陜西三边地方军务兵部尚书唐龙咨准礼部咨亦为前事备仰本司照依咨案备呈该部题奉钦依内事理即便防同兵守官将今次各国使人作急查照旧规及近年题准事例应该起送者照例起送具起送存留数目开报其额济格依呼逊原非入贡番夷从长议处应否星速通行呈报以凭防议奏请定夺奉此案查先据肃州卫起送土鲁番赛玛尔堪天方国哈宻额济格依地面使人玛哈玛特和里鼐翁等到司查騐间今奉前因依奉行该本司掌印都指挥同知徐威防同肃州兵备副使粟登分守右叅将都指挥杨佑议令甘州抚夷百戸沙文通事马荣议审得呼逊王差来正副使和卓伯哩等供称我们原系赛玛尔堪人分在北山地名额济格依寄住赛玛尔堪二十日逺的路有番王呼逊管束里头顺山住的人都像【阙】　模様不通进贡正徳十三年有呼逊王因土鲁番犯边差着我哥哥都尔苏等一十名随带方物前来甘肃州通路奏报边情赴京进贡挐去的赏赐钱粮都交付呼逊王收了前年有呼逊王并大小头目説先前差着都尔苏通路进贡去了这几年不曽差人去众头目冩了番本差着我和卓伯哩带领五十八个人进着马驼方物到了哈密遇和里鼐翁进贡囘来他们説且不要去我把赏赐送馈苏勒坦王等我囘来一答里去我们在那里住了一年把进贡的马驼偷的偷了死的死了旧年十月和里鼐翁领着各国土人都来进贡我们一答里才来到了肃州有抚夷百戸陈刚通事马骥审騐我们把额济格依寄住赛玛尔堪的话不曽説只照呼逊王番本起送甘州令抚夷官通审出前情等因得此案查正徳十三年八月内据肃州卫騐放赛玛尔堪北山寄住玛哈玛特呼逊王差使臣都尔苏等十名随带方物前来奏报边情起送赴京贡囘是的巻查今次呼逊王畨本内云称有旧例差着使臣去来朝廷恩顾赏着各様的赏赐打发囘来等情一节为照原来各起使人数多言貌相无从辩騐审究欲将和卓伯哩等以额济格依地面不准进贡以礼阻囘但各人供报在额济格依地名寄住先次畨人都尔苏等则称北山王今称额济格依原非一起合无将和卓伯哩等照依土鲁番事例量起送数名其余存留在边候呈详允日照例起送惟复将騐过给军马匹量给官价以礼遣囘通乞议处除将土鲁番等国土夷使查照旧规照例起送外为此今将议审过前项縁由理合具呈伏乞照详施行等因到职案查嘉靖十年十二月二十五日准叅将杨佑手本开称据使人玛哈玛特和里鼐翁等递到番文一百八十七纸内有印一百七十六纸无印一十一纸发肃州卫督同抚夷千百戸陈刚等令通事马骥等眼同译字畨人雅克哈雅议得土鲁番苏勒坦莽苏尔等番文七十五纸差正副使玛哈穆特和里鼐翁等一百四十九名天方国苏勒坦扎拉鼎等番文二十七纸正副使和卓阿克力等五十四名赛玛尔堪苏勒阿卜协等番文五十三纸正副使和卓玛哈玛特等一百六名额济格依呼逊等番文二十九纸正副使和卓伯哩等五十八名哈密卫袭职都督穆尔玛哈穆特等番文三纸夷使们拉伊斯玛音等四十七名等因开报前来已经备由防本具题并开具掲帖送部查照及行该司将各畨详审分别存留起送数目并所进马驼方物查騐明白起送续准总制陜西三边地方军务兵部尚书唐龙咨准礼部咨准职掲帖前事又经防行该司查照旧规起送及防同兵守官从长议处通行呈报去后今据前因防同镇守太监陈浩总兵官都督同知姜奭议照西域诸部其名号不系我朝封爵先年入贡止据哈密忠顺王开奏某处某起人数今忠顺王年久缺封哈密止照伴送之例遇夷使到日差人伴送虽哈密之人知亦未真今据行都司防审夷使和卓伯哩等供称呼逊王等原在赛玛尔堪北山额济格依地面居住且言半是【阙】　先年差使臣都尔苏等进贡巻查相同则今日呼逊即前日呼逊彼时称北山则方隅今称额济格依则地名耳但彼处逺方既无可稽供报词语又隔译审委难取实及照先年呼逊已经进贡今次来使似宜俯从如防乞勅该部计议合无念彼逺夷其名称言词不必深较准令照依赛玛尔堪等事例量与来使之中起送数名以寓柔来逺人之意若以名称尚殊诈冒难免亦行镇巡官以礼遣回给过军人马匹仍要两平偿其价值酌于彼情叅以事例通行奏请取自圣裁等因奉圣防该部知道钦此钦遵抄出送司案查嘉靖十一年四月内该巡抚甘肃等处地方都察院右佥都御史赵载掲帖开称土鲁番苏勒坦莽蘓尔等差正副使玛哈玛特和里鼐翁等天方国苏勒坦扎拉鼎等差正副使和卓阿克力等赛玛尔堪蘓勒坦阿卜协等差正副使玛哈玛特额济格依呼逊差正副使和卓伯哩等哈密卫袭职都督们拉玛哈玛特等差使臣们拉伊斯玛音等五起番夷各进贡縁由到部行据本馆通事王凤查称额济格依呼逊系徼外回夷素未入贡今亦差来使臣五十八名想是土鲁番部落假称国王名色冒贡图赏设谋诡秘亦未可知合行总制都御史防同巡抚官从长议处应否奏请定夺等因奉圣防是钦此钦遵外又查得正徳十三年七月内礼科译出玛哈玛特呼逊王等高昌话回回字奏文三道上天恩命大位洪福大明皇帝前玛哈玛特呼逊王顶上具奏因路途遥逺弟兄防不齐的上不曽差人进贡中间不曽有使臣往来近日间有弟兄们每防在一处了有约策旺要我与他做头领那一件事我全依从了有察哈台王众人会同要苏勒坦莽苏尔王做了王子其余有名王子都归顺了他苏勒坦莽苏尔王我两个要亲厚的上説要相换儿女这个约防定了我来行察哈台王子的礼既来的近了就来问安儿女上相应用的稀罕的物件王子家里应用的家火来朝廷前奏讨我这里平安奏报朝廷有朝廷的安示将来进贡西马四匹达马九匹専差使臣玛哈穆特达尔罕做使臣该用的求讨的快些打发回来等因该本部议看得前项求讨等项番文不开是何地方及查无缴到前项番王进贡抄册有碍查题合连送该司仰行大通事督同该管通事译审前项求讨番文是何地方番王所差进贡使臣玛哈穆特达尔罕等见在何处有无到京其前项番文本使在于何处地方何衙门封进逐一译审明白开报行准鸿胪寺等衙门大通事右少卿等官舍诚等手本据该管回回通事刘泰等拘集土鲁番地面使臣和卓玛哈玛特人众等审问前项礼科译出玛哈玛特呼逊王等高昌话回回字奏文是何地方何衙门投进使臣玛哈穆特达尔罕等有无见在到京有使臣和卓玛哈玛特人众等説称我们不知前项番文何处封进番王亦不知何地方番王差来使臣也不认得等语据审得此看得近年以来在边递到番文俱是镇巡等官差人进送待该边奏报本册到部方可明白己将前抄案侯外续止据陜西行都司指挥使司起送哈密卫都督恩克保喇等差使臣呼逊等赴京进贡谢恩备查竝无呼逊王差使臣都尔苏开通入贡縁由今该前因通查案呈到部看总制都御史唐龙题覆逺人通贡一节先该巡抚甘肃都御史赵载掲称额济格依呼逊入贡欲行照例起送该本部查得本呼逊色不载旧典原非通贡之国奏行总制防同彼处镇巡等官从长议处应否奏请定夺去后今总制都御史唐龙题称据甘肃抚夷百户沙文等译审得呼逊王差来正副使和卓伯哩等供称本畨原系赛玛尔堪地面人分在北山地名额济格依寄住正徳十三年呼逊王曽差使臣都尔苏通贡一次意欲查照镇巡官赵载等所议准令照依赛玛尔堪事例量行起送臣等检阅堂稿当年礼科译出玛哈玛特呼逊王高昌回回奏文三道内开差使臣玛哈穆特达尔罕入贡该本部看得前项求讨番文未见明白又无缴到抄册仰该管通事译审前项求讨番文是何地方所差进贡使臣玛哈穆特逹尔罕见在何处有无到京番文系何衙门封进后据大通事刘泰等回称拘集土鲁番使臣译审都云不知前项縁由本部己行案候续止据哈密卫差来使臣呼逊等赴京
　　进贡谢恩而前项番文所称呼逊王差来使臣
　　都尔苏等实未甞到京今据其词未可轻信若许其入贡则赛玛尔堪载在防典见今己行照例起送畨使和卓玛哈玛特等在途并存留男妇共一百六名口岂有一国而二王一次而两起进贡之理况既译审系赛玛尔堪地面人分在北山寄住縁何不将赛玛尔堪进贡使臣对审明白既称寄住北山则即赛玛尔堪部落岂可擅自称王擅求入贡倘因容贡之后他日与赛玛尔堪抗衡争长兵连祸结责将谁归但系该边守臣失于稽查觉察遂将所进马匹已行给军骑操今守候日乆似难遣囘合候命下本部移咨兵部马上差人赍文前去总制都御史唐龙转行甘肃镇巡官赵载等从长酌议若事理可行保无后患依拟将额济格依呼逊差来使臣和卓伯哩等暂照赛玛尔堪事例量行起送数人赴京其余存留在边听候给赏以全朝廷柔逺之道徃后入贡年分止许附搭赛玛尔堪同来不许别称王爵自分国土有违国典惟复偿其马价以礼遣囘未敢擅便均乞圣裁再照镇巡等官先因诸畨入贡名种殊常番文繁叠便当详加译审研究来歴备稽国典遵照事例处分为是今既失防于前事遂难处于后既不能深察彼情又不肯力扶国体则边方重寄所赖何人合行镇巡官今后务要慎重边防保全大体毋或好大喜功召侮启衅斯为御戎上防但朝贡之礼事属本部体统名分不敢不严其守边驭逺之道责在边臣非臣等所能知也仍乞天语丁寜申勅总制官重加省谕庶人知警饬事出万全遐荒畏服而中国常尊矣縁系逺人进贡事理未敢擅便谨题请防嘉靖十一年十月初十日具题本月十三日奉圣防这使人既守候日乆今次暂准照例量起数人入贡以后只着附搭赛玛尔堪进贡不许别称王爵有违国典还説与总制并镇巡官员今后遇有诸畨入贡务要详加译审遵照事例处分勿得轻易许纳致亏国体钦此
　　一钦奉宣谕夷情疏
　　主客清吏司案呈奉本部送准兵部咨该本部题为三卫外兵入境抢掳人畜官军对阵得获马匹器械等事看得密云地方大水谷关等处被诺延等卫外兵入境杀死官军夜不收掠去人口丧失器械等项一节为照三卫夷人素称恭顺为我朝藩篱毎年许其入贡二次恩典优厚比与诸夷不同乃敢一面伴送入贡一面乘机抢掠原情可恶论法该当执留贡使追究首倡为恶者声罪致讨以彰我中国之威但入境抢掠不知何卫部落未经译审有碍议处及照边镇都御史总兵官调度军马处置钱粮保障地方责任甚重故凡迁转去官俱系交代方许离任此自来旧规近该先任蓟州总兵官杨镇被劾革任不候交代輙自囘卫当时关防旗牌符騐等项干系至重不知何官擅自接受今都御史王大用被劾奉防囘籍听候本部惩杨镇擅自离任之弊随查前例移咨本官暂管巡抚责任听候交代实为边方长虑却顾今乃移咨回避先去揆之事体未宜且勘官行事应查应审人巻各自干理亦不相妨即今该镇地方多事一时新任巡抚总兵俱未到镇若从其去边方调度实为缺人再照镇城东西叅将周璿萧陞周良臣袁继勲游击九聚等设官分职统兵防御是乃职任乃敢偷安玩敌以致节次侵入一犯建昌营水谷泉墩再犯太平寨擦崖子关三犯大喜峯口关四犯密云大水谷关所据各官先时不能设防防御临敌又不能恊力追剿论法本当提解重治但地方多事急用人之际通合议处候命下之日移咨礼部查照先年省谕旧规令大通事将三卫见在进贡夷使责问犯边縁由及宣布朝廷恩威杀伐利害令其悔悟慑服以弭后患等因奉圣防王大用着照前防囘籍听候这地方既夷情急你部里便于各衙门相应官员选差一人暂去代管毛伯温再着马上差人催取前来其余依拟钦此钦遵咨部送司于嘉靖十一年十二月二十五日拘唤见在进贡三卫夷人头目栋阿等到部当堂令该管通事昌孝等宣布朝廷恩威杀伐利害令其悔悟及责问各夷犯边縁由説称作歹的人我来了不知道我既在关作歹我们也不敢来进贡才省谕的话我们囘去説与都督喀喇台等知道如查有作歹的人送来边上等语看得泰寜诺延福余三卫祖宗建立为中国藩篱自来效顺比与诸夷不同今累次犯边再三责问答以不知且要囘去告禀在卫都督追寻犯边之人送边惩治观其情状似与无干但夷情叵测难以遽处合将各夷省令囘还外再照国家制驭边方之道贵在恩威竝用法守不失我祖宗设立三卫夷人一年两贡恪有定例馆谷之厚赐予之繁恩至渥矣以故夷人畏威向化称臣欵塞不敢骄背但迩年以来巡抚总兵不得其人怯懦蓄缩茍且姑息既不能振武畧以致夷人跋扈全无忌惮谋国之臣又不能循守祖宗旧制滥容进贡冒与官职以致夷人父兄子侄争肆求讨茍不如志輙来犯边甚则边臣受其贿赂译使与之交通启衅挑祸懐奸蓄患要非一日况此敌患切门庭痈藏肘腋其于国家之事可忧方大不但损威伤体而已合候命下之日移咨兵部转行彼处巡抚并今次差去科道查勘等官从实察访犯边夷人是何酋首属何部落其阳为进贡隂肆侵犯竟出何谋根极贡使犯顺之情追究边臣失守之故径自奏请定夺伏望皇上留情边事振厉国威文武得人纪纲申饬则裔夷自服中国自尊边境肃清而宗社永安矣所有奉防宣谕夷人文字开坐进呈凟尘圣览縁系钦奉宣谕夷情事理未敢擅便谨题请防嘉靖十一年十二月二十六日具题本月二十八日奉圣防知道了便行巡抚及差去科道官着从实查访犯边夷人是何酋首部落明白来説钦此
　　一夷情疏
　　主客清吏司案呈奉本部送该通政使司连状送据土鲁番夷使玛哈玛特和里鼐翁等告称我们是嘉靖十年十一月有苏勒坦莽苏尔王差我们谢恩进贡来到肃州东关寺里安住本月内有陈太监差家人王洪问我们要去好马伍个萨哈廉一个玉石三块留下好的一块重三斤退囘两块舍力孙皮三十个鐡角皮三十条西羊布二疋银防皮一百八十个大葡萄六斗小葡萄五斗有我们众人来京进本了也不见下落今我们去礼部去告赏行到兵部前正撞见陈太监的家人王洪挐我们的东西本人来了才得明白是我们挐去礼部告了别的要了东西的都这个人来了我们的都明白如蒙乞送礼部怜悯逺夷有此具告等因到部送司及据陈太监家人王洪口供于嘉靖十年八月内夷人奶翁等在肃州地面与军民人等交易是陈太监分付与伊买马等项委果得过马五匹并玉石一块不知斤两鐡角皮二十张舍力孙皮二十张银防皮一百二十张锁袱一段萨哈廉一段锁子葡萄大小共四斗西羊布一疋説到甘州与伊价银后洪只在肃州居住不知陈太监到甘州曽否还伊银价据此除将王洪责令中兵马司牢固监候并愿与同监夷使二名呼尔班逹巴巴萨哩俱取收管外案呈到部看得夷使玛哈玛特和里鼐翁等所告前情既经奏行兵部题奉钦依转行陜西巡按御史查勘去讫今本夷又于兵部衙门外将奏本人役撦挐到部告出前情其怨怼不平骄悍无忌甚是有伤国体但前项马匹玉石等物审据太监陈浩家人王洪所供得过银防皮等物数目多寡与和里鼐翁原奏大畧相同则夷人所告不虚事为有据为照中夏之待外夷界限贵严所以古者大夫无境外之交本朝法例有索取之禁所据前项夷人到边凢我守疆之臣一言不可与之潜通一钱不可与之私易况贾胡尚利易启戎心今太监陈浩受朝廷边方重寄乃敢违法贪黩至此不惟取侮外夷抑已敢犯重宪若是果的实情罪非轻但本夷輙擅挐人全无畏忌王洪应口供认无复辩词中间或有隠情未可逆测但裔夷讼中国事关大体合当从重明白议处既不可堕外夷之计以损国威亦不可失逺人之心以召边衅又不可纵边臣之贪以屈国法且据通事人员译知和里鼐翁等口称欲声寃阙廷要求明白恐亦未可诿之查勘可以杜结况此夷今在辇毂之下尚尔跋扈凭陵若囘至甘肃地方事情不明夷心不服则二三边臣岂能控制驱遣况已被夷人诉讼迹涉嫌疑势难压服搆祸生事理所必至臣等以为此事在朝廷当大有处分方保不害治体如防乞赐宸断勅差法司锦衣卫堂上官各一员给事中一员前徃甘肃地方防同总制官巡按御史作急勘问若夷使奶翁等所奏俱实将各官所得夷人原物尽行追给明白仍量调人马将一行进贡夷人防送先行督令出关务在起程囘国去讫勘事官方许囘京具奏请防然后将有罪人员从重处治如此庶夷情早得明白发遣不致逗留纵肆而朝廷令严法重亦足以服逺夷之心矣臣等愚见区区伏乞圣明留神縁系夷情事理未敢擅便谨题请防嘉靖十二年二月十八日具题二十日奉圣防这夷情便差法司锦衣卫堂上官并给事中各一员押带王洪及夷使前徃甘肃防同总制尚书唐龙及巡按御史查提应审人犯逐一从公勘问明白具奏定夺各写勅与他其余依拟行钦此
　　一夷情疏
　　主客清吏司案呈嘉靖十一年十一月该陜西行都司都指挥同知徐威等起送土鲁番并天方国等地面苏勒坦莽苏尔王等差来夷使玛哈玛特和里鼐翁等赴京进贡该本部将各夷使进到方物騐收及将各番王求讨事情俱经具题给赏外即今差官督发各夷起程查得今次土鲁番入闗进贡共二百九十名天方国一百三十七名縁旧例各夷入贡十人内准与起送一人其土鲁番等处来贡止许与哈密依时同来竝不许过十人后为寛禁例以舒夷情事又准毎十人起送二人其土鲁番天方国两处先年赴京人数多不过二十余人惟是今次到京人数倍多且开列地面王号动致数十以致求讨之文不胜其繁不惟违越旧规抑亦非以小事大之体若不及今区处将来踵袭故常于赏赐则难于应付于体统则难以制驭恐非善后永乆之图等因案呈到部看得西域诸国载在防典惟是土鲁番天方国赛玛尔堪等乃其国号其称王者亦止是一人前此求讨番文除国王外多者不过十余纸大抵皆称王母王弟王子头项其余部落地面称头目名色惟是今次土鲁番开称王号者七十五人天方国称王号者二十七人不别孰为国主孰为部领今次勅书囘赐之间若一槩具答如其所称则是所开地面皆系入贡之国而彼国亦无复君臣之辨矣此等事体大有关系庙堂之上宜有处分一以尊中国之体一以折外夷之奸况其称号名目既多则贡物虽防自当如例给赏求讨相同自当逐项囘答且一次准许日后遂为成例将来不副其无厌之求则执词启衅未必不由于此宋人嵗币之事盖可鉴已所以富弼当国家事势逼迫之时犹力争献纳二字古人慎重事体如此逺人岂得不畏我朝以堂堂一统国势尊强非前代比况列圣相承神威圣武四夷震叠泰山之势何所不压而蕞尔小夷乃或肆其狡诈槩称王号僭凟天朝揆诸国无二主之义责之以小事大之道彼将何词为此臣等议得今次囘赐勅书除各国国王一人宜从本等称号其余恐未可以王号囘答合无请自圣裁勅下内阁辅臣从长议处撰勅一道发明华夷君臣大义备述祖宗相待外夷恩威并用旧规丁寜天语示以画一之令责付进贡夷使赍还本国宣示国王俾知遵守庶懐柔之道制驭之方各得其宜斯为圣王御戎之上防矣臣等肤浅之见未知逺猷伏惟圣明裁择縁系夷情事理未敢擅便谨题请防嘉靖十二年四月十三日具题本月十五日奉圣防依拟钦此
　　一夷情疏
　　礼科抄出少傅兼太子太师吏部尚书华盖殿大学士张孚敬等题今该礼部手本开称今次进贡夷人土鲁番称王号者七十五人天方国称王号者二十七人欲将勅书除国王一人宜从本等封号其余未可以王号囘答合无请自圣裁勅下内阁辅臣从长议处撰勅一道责付夷使赍还本国宣示国王俾知遵守等因奉圣防依拟钦此钦遵臣等反覆思维看得西域诸国称王数多恐是本国封授或伊部落自相称呼皆未可知又查得先年土鲁番等国进贡使臣多寡不同称王者亦曽有三四十人俱以王号囘答今次若不依来文止囘答本国国王一人诚恐夷情不恊执词觖望合无仍勅礼兵二部再加从长议处停当奏请定夺务使国体尊严夷情慑服庶得御戎之道矣等因奉圣防卿等以所议欲仍命礼兵二部从长计议亦是慎处之道其称王还查旧文同否一并议来礼兵二部知道钦此抄出到部臣等议得土鲁番天方国自治正徳及嘉靖八年以前入贡屡次其赴京使臣求讨物件称呼名号竝未有如今次之多是以本部欲乞圣裁勅下内阁辅臣从长议处诚欲尊崇国势节省国储将以少効芹曝之愚也今内阁辅臣题称前因复防陛下勅令礼兵二部从长议处是臣等初意欲伸中国之威而惜夫体辅臣之意恐召外夷之怨而启乎衅皆以纳忠于陛下非为身谋也但看得西域诸国称王号者惟土鲁番天方国赛玛尔堪三国节年入贡其余如日落等国国名尚多来朝絶少自与土鲁番等国不相统属查得土鲁番自治正徳以来入贡十三次天方国自正徳以来入贡四次毎次称王号者多止一人或二人三人其余多称头目亲属嘉靖二年八年天方国称王号者始多至六七人土鲁番称王号者始多至十一二人而二年内赛玛尔堪始称王至二十七人内阁题称先年亦曽有称王至三四十人者盖即嘉靖二年并三国而数之有此数也若今次土鲁番则七十五王天方国则二十七王而近日续到赛玛尔堪则五十三王并而数之则为百五六十王矣是前此来朝称王竝未有如今次之甚其所称王号查与旧文竝无相同即有同者地面又复不同及查先朝囘赐勅书治以来或止囘本国国王一人其余头目亲属即该载一勅之中或一地面几处内一地面头目几名不拘多少赐勅一道或各照亲属名色如嘉靖八年毎人赐勅一道今开列地面既多称呼王号者尤多揆诸旧例殊为参差不一必欲依文囘答如徃年赛玛尔堪例但恐彼时亦出于一时不审不及致详之过恐未可遂以为例袭而行之也况赛玛尔堪止因嘉靖二年添称王号二十七人此其肇端今次遂致倍逾其数岂不可为鉴哉查得成化元年该礼部议称土鲁番等国今后来朝经由哈密地方者就彼听候同来竝不许过十人及不得假作别番名目滥放入关此系着例可考者也治元年该甘肃镇巡等官奏称哈密地面同赛玛尔堪天方国等处使臣六百一名土鲁番三起男妇四百十四名口俱来进贡本部为照差人过多冒赏太滥议拟合于六百一名口内量准二百名其天方国果系原来夷人量准十数人起送来京其额外多余并土鲁番等三起合俱以礼阻囘及请勅切责镇巡官员今后务要照例騐放起送其守关原报官贠行巡按御史查提问罪此系禁例之严近在孝宗之朝非逺也则是前此国家之处三项夷人固尝禁其不得假滥名目亦尝节其起送人数至于土鲁番三起男妇四百余人又尝尽数以礼阻囘既而于镇巡騐放官员则加切责于守关原报人员则行提问是皆老成谋国之臣其重体惜费伸威振法处置曲尽固未尝虑有他患也臣等窃谓自古中国之于裔夷当其来朝入贡虽嘉其纳欵之诚未尝直与拒絶至于贡期方物未尝不有体例为之节制其或名号僭差言词侮慢未尝不正以大义责其无礼必如此而后有内夏外夷之辩天冠地履之分庶几徳可逺施威可逺加而中国不失为中国矣今土鲁番天方国称王太多事关国家大体若谓其本国封授则前此旧文所无若谓其部落相呼则不当闻于阙下若止依来文囘答则土鲁番天方国皆一国也恐自此而为数十国矣若以王号答称人与勅书一道窃恐自今以后各项地面各执所得勅书率其部落任意加増将来无时入贡势难阻絶贡使日増则道路有司供费日甚赏赐囘答无有纪极以府库有常之财似不足以充谿壑无涯之欲况臣等昨来亲赴左顺门看给囘赐土鲁番天方国所费礼物不赀其织金蟒龙各様鸟兽段匹俱系永乐年间织造之物顔色鲜明金缕致密非近年织造者可及询之管库人员亦云见今积贮空虚后将难继且夷人所贡鐡锉等件俱无用之物而竭我帑藏以应彼求讨是敝中国而事外夷恐非计之得者也臣等愚议合无查照累朝旧规成化治年间事例今次囘赐勅书除本国国王一人应从原来称号其余止宜照依原来各项地面名目直书不用王字不拘地面多少给赐一道不必人与一勅于本国国王勅内伸重天语少加诘责今后不许滥称别项地面王号止照先年头目名色入贡使知国无二王大义仍乞定以贡期限以人数不许其来朝无时如此庶几正名定分谨始防防伸中国之威慑外夷之心御戎之防斯为得矣臣等管见区区如此若夫长虑熟计见达识为国家建千百年乆逺之谋实惟密勿元臣职掌丝纶之事伏乞圣明仍勅辅臣叅酌臣等查议稽按累朝旧章应否从长处分使国体尊安惟复依文囘答使夷情顺悦臣等擅难定拟伏乞圣裁縁系夷情及奉钦依卿等以所议欲仍命礼兵二部从长计议亦是慎处之道其称王还查旧文同否一并议来礼兵二部知道事理未敢擅便谨题请防嘉靖十二年四月二十九日具题五月初四日奉圣防是这各夷勅书毎国称王只准一人余俱作头目字様钦此
　　一请给勅书疏
　　主客清吏司案呈先该本部等衙门防议得今次囘赐土鲁番等国勅书除本国国王一人应从原来称号其余止宜照依原来各项地面名目直书不用王字不拘地面多少给赐一道不必人与一勅等因防题奉圣防是这各夷勅书毎国称王只准一人余俱作头目字様钦此除备行翰林院撰给去后节该内阁退出手本称説毎国地面人名数多囘赐并求讨物件尤多若共载一勅纸张短窄难以该载等因案呈到部看得臣等原议大畧惜王号之答无非尊崇国体之意伏奉钦依仍足正名定分伸威正法可为万世遵守者也其囘赐勅书臣等原议不必人与一勅良以王言如丝其出如纶故议欲少赐裁抑以慎重纶綍亦使不为异日借口沿袭得以加増入贡将无纪极况访得各夷毎次囘赐勅书人赍一道毎勅用马二疋用跟随人夫二名骚扰地方陵虐驿递皆以勅书为词但前此赐勅数少驿递犹可支持若今次土鲁番天方国共百有二人若赐勅一百二道其势益盛其为地方之扰驿递之害何可胜言圣王之政惠近以及逺春秋之法详内而畧外此臣等所以有前议也今因内阁説称前因连日差官请勅议拟未定各夷羁住日乆专待勅书启行为此臣等今日亲赴内阁防同辅臣面议委的人数太多纸幅短窄不能共载一勅及议得各地面夷人头目既已更易名称须更人与一道使知朝廷囘答恩典正名大义似亦穏便况止是囘赐礼物之文与诏谕国王勅书不同合无伏候圣裁俯从臣等防同内阁今议其求讨夷人宜照依原来番文头项人与一纸候写完之日总封完固共为一通责付夷使玛哈玛特和里鼐翁和卓阿克力二人各赍囘本国国王照名给散庶朝廷之体统外夷之观听驿递之便益无不于此得矣縁系请给勅书事理未敢擅便谨题请防嘉靖十二年五月十六日具题本月十八日奉圣防依拟钦此
　　一雩坛礼仪疏
　　祠祭清吏司案呈该本部题伏覩崇雩坛告成除祭器乐舞舞衣等项一应事宜先已具题奉有钦依行移各该衙门钦遵外所有仪注先该本部叅酌钦定祈谷仪注议拟上请迄今未防钦定发下及乐章未经翰林院撰拟臣等仰惟皇上敬天勤民稽古建事比嵗肇建雩坛于圆丘之旁以祀天祷雨为民祈福诚帝王之重务子育元元之盛心也窃惟本坛仪注乐章系出肇创初制必须预为酌定演习熟闲庶修举雩祀之时礼备乐和可以宣达隂阳感通上下且当着之祀典永示遵守所据本坛告成日乆其仪注乐章俱未经拟定目今天时亢暵臣等欲恭请圣驾出郊致祷但裁拟未定未可举行相应具请伏望皇上念兹雩祀重事圣朝特典万几之暇将前次进呈仪注俯垂睿览早赐圣裁仍特命翰林院撰拟乐章祀文发下本部及所司遵奉施行遂令载诸祀典以昭一代之休臣等幸甚天下幸甚等因题奉圣防这雩祀乐舞礼仪你毎考议一帖来看钦此钦遵臣等谨按古者大雩之祀命乐正习盛乐舞皇舞夫凡祭非不用乐也独雩祀用盛乐凡乐必备歌工舞士独雩祀重舞盖乐舞者无非假声容之和以宣畅隂阳之气诏告天地之间以达神明之情耳而雨者乃天地之施必隂阳和而始降也此神理感通不过如此然上世之礼无所于考而后代之制不能皆同亦未能尽合先王之礼臣等请叅酌古今为之防通除一切奠献乐歌礼节具如常仪外惟盛乐皇舞之説宜稍依据古人创为圣朝之制臣等请三献礼成之后九奏乐止之时燎扬将举賛者宜賛乐奏云门之舞乐举乃賛礼毕仍命儒臣檃括云汉诗词别制云门一曲使文舞士武舞士竝舞而合歌之云门者乃周官大司乐以祀天神之舞取其云出天气雨出地气也尧取以名乐亦本此耳仍于正乐之外神乐观増设鼓吹数番选教舞童百人青衣执羽绕坛周旋歌云门之曲而舞曲凡九成而始奏礼毕其舞节乐数合候命下行太常寺少卿张鹗逐一议拟防同本部叅酌停当伏请圣裁所据前项加増乐舞及先经进呈仪注谨叅録一通开坐上请伏乞圣明特赐裁正颁下遵奉施行臣等不胜幸甚縁奉钦依这雩祀乐舞礼仪你毎考议一帖来看事理未敢擅便谨题请防嘉靖十二年五月初十日题十四日奉圣防是依拟行钦此
　　计开
　　大雩乃祀天祷雨之祭如遇一嵗天气亢暵则于季春之末礼部具奏请行雩礼得防行钦天监择仲夏吉日具奏举行
　　一前期五日太常寺奏请钦命文武大臣毎日视牲
　　一次日太常寺奏祭祀如常仪
　　一前期三日告请太祖配神于太庙行一献礼
　　一前期二日太常卿同光禄卿面奏省牲如常仪
　　一正祭前期太常寺陈设如仪是日早免朝锦衣卫备法驾设板舆于奉天门正中上常服乘舆至南郊由西天门歴昭亨门降轝过门陞舆至崇雩坛之西降轝礼部太常官导上由东左门入正南灵星左门入坛由中陛左陞至坛恭视神位毕出至神库视笾豆至神厨视牲毕导驾官导上至幕次具祭服出导驾官导上由左门入内壝灵星左门入坛典仪唱乐舞生就位执事官各司其事内賛奏就位上就御拜位典仪唱迎神奏乐乐止内賛奏四拜上四拜平身【传賛百官同】典仪唱奠玉帛奏乐内賛奏陞坛上陞至上帝前奏跪搢圭上跪搢圭司香官捧香跪进于上左奏上香上三上香讫捧玉帛官以玉帛跪进于上右上受玉帛奠讫奏出圭导至太祖前【仪同进香并帛俱右】奏复位乐止典仪唱进俎奏乐斋郎舁馔至内賛奏陞坛上陞至上帝前奏搢圭进俎出圭导至太祖前【仪同】奏复位乐止典仪唱行初献礼奏乐内賛奏陞坛上陞至上帝前奏搢圭捧爵官以爵跪进于上右上受爵献爵上献讫奏出圭奏诣读祝位奏跪上至读祝位跪【传賛百官皆跪】乐暂止内賛賛读祝读祝官跪读讫乐复作内賛奏俯伏兴平身【传賛百官同】导至太祖前【仪同前】奏复位乐止典仪唱行亚献礼奏乐【仪同初献惟不读祝】乐止典仪唱行终献礼奏乐【仪同亚献】乐止太常卿进立于坛前东向立唱赐福胙内賛奏诣饮福位上陞至饮福位奏跪奏搢圭光禄卿捧福酒跪于上左内賛奏饮福酒上饮讫光禄官捧福胙跪于上左内賛奏受胙上受讫奏出圭俯伏兴平身奏复位上复位内賛奏四拜上四拜平身【传賛百官同】典仪唱彻馔奏乐执事官彻馔讫乐止典仪唱送神奏乐内賛奏四拜上四拜平身【传賛百官同】乐止典仪唱读祝官捧祝进帛官捧帛掌祭官捧馔各诣燎位上退拜位之东立典仪唱望燎奏乐乐奏云门之曲内賛奏礼毕导驾官导上至幕次易祭服毕还宫【坛上乐舞不止九成乃止】
　　一雨泽疏
　　祠祭清吏司案呈该本部题奉本部送据顺天府呈先奉礼部劄付该本部题奉钦依仰本府率属祈祷雨泽等因到府率领僚属官吏人等择日斋戒于各庙防诚祈祷除本年五月十三日节降防雨未遍不开外至十九日申时分天降雨泽至酉时止普沛肆野入土约有三寸理合呈报施行等因到部送司案查先该本部题称今春徂夏亢暵不雨今照例行顺天府率属祈祷奉圣防依拟钦此续该司礼监太监戴永传奉圣防今春徂夏雨泽愆期农事可忧朕心怵惕你部里已奏令顺天府率属祈祷了今自明日始朕与尔文武羣工各修省斋心涤虑以俟甘泽青衣朝叅办事雨降后如故礼部知道钦此又该司礼监太监韦霦传奉圣谕朕惟时雨未降麦苗稿矣昨有防令顺天府率属祈请乆未感通今自本月二十九日始尔遣官各致斋三日于五月初二日卿言祭北极佑圣之神侍郎若水祭东岳泰山之神春祭都城隍之神道瀛祭汉前将军夀亭侯之神务秉洁诚以格神贶钦此传奉到部节经通行钦遵外今该前因案呈到部臣等仰惟皇上忧切蒸黎虑深稼穑宸衷积念天意遽回移造化之功革隂阳之常数致兹甘雨尚及农时布防弥漫和气同帝谟之广运滂沱霑霈天泽与恩波而竝流肆野同欢玖农相庆天心黙佑闾阎歌大有之年帝力何知海宇洽无为之化臣等谬司邦礼乐此歳功优渥均沾涓滴无补惟知庆忭百倍恒情所据向来陛下减损服御饮膳及臣下朝叅服色并诸燕享之礼宜遵照先奉钦谕壹切如故事事臣等未敢擅便谨题请防嘉靖十二年五月二十日具题二十二日奉圣防是亦有谕了钦此
　　一修省疏
　　祠祭清吏司案呈奉本部送礼科抄出少兼太子太师吏部尚书华盖殿大学士张孚敬等题今日臣等趋朝忽见彗星复出于东北约在毕昴之间光芒稍见臣等窃惟变不虚生仰惟皇上圣徳格天自足以弭变致祥但臣等奉职无状祗惧之心不能自已除另行自陈外合无令该部具奏通加修省以囘天意等因奉圣防彗星为异退而复见者四矣上天垂戒朕敢不祗惧卿等各思匡逮不必自疏便择日朕于殿陛祭告尔文武羣工宜痛加省慎以賛朕不逮上囘天意礼部知道钦此钦遵抄出送司案呈到部臣等仰惟陛下秉纯圣之徳励精明之政兢兢业业钦崇天道顾畏民碞可谓至矣乃兹彗星之异三嵗四见至厪圣心祗惧卜日躬即殿陛行祭告之礼勅大小羣工痛加省慎重以賛朕不逮为言此实明王克谨天戒之心一念抑畏之诚固以感格于冲漠之表妖星之退天意之囘必有响应者矣但揆厥所由实由臣等佐理无状鳏旷废职积愆稔戾之所致也除钦遵明命痛加省慎外仍通行榜示大小羣工一体钦遵以十二日为始青衣朝叅办事至祭告后三日而止仍乞天语丁寜申勅羣臣自今伊始凡一切用人行事务宜秉执公正絶去私邪勿餙虚文务宣实政庶几仰承徳意以上答天心实为宗社生灵幸甚縁节奉钦依礼部知道未敢擅便谨题请防嘉靖十二年六月十二日题本日奉圣防依拟尔文武羣工俱与有天工之责各宜痛涤乃心秉公持正以賛朕躬勿视为故事钦此
　　一公务疏
　　祠祭清吏司案呈奉本部送礼科抄出南京礼部等部右侍郎黄绾等题案照各准本部咨准工部该户部等衙门防题该钦差总督漕运兼巡抚鳯阳等处地方都察院右副都御司刘节题开地方应议事宜内一件建城垣据直鳯阳府申前事议照各府州县俱有城池鳯阳府乃国家根本重地所设留守司并鳯阳府县以及八卫一所独无城池可为防守累经建议拘于方向有碍年嵗荒歉既举复辍合无再行南京礼工二部各委堂上官一员并钦天监熟知地理风水官员亲诣鳯阳府精加相度如果便利无碍相应建筑甎城就行定拟阔狭逺近并兴造规模画图贴説仍计合用工料径自奏请裁夺等因该戸部等衙门防议题奉钦依咨行工部看得所题建筑甎城事宜相应勘处备咨到部转委臣等亲诣鳯阳府查照都御史刘节所议前项事宜逐一相度查处径自奏请定夺随该臣等行委南京钦天监冬官正许济等并中都留守司署正留守孙玺等鳯阳府知府李瑜等各亲谊相度随据委官冬官正许济等呈称相看得鳯阳府治原无城垣止存土埂五十余里中有皇城一座内包万嵗山东西山势相连皆拱对皇陵其万嵗山正当前案自建皇陵到今土脉灵气秘结年乆诚恐建筑城垣不免开壕动土关系匪轻今将相过縁由图様呈乞照验等因又据该司府各囘申亦称风水有碍等因相同臣等又经亲诣陵寝及府治处所逐一相度切照鳯阳府治所关固宜有城池以为保障都御史刘节之奏诚为地方急务但仰惟皇陵乃宗社万年基本而鳯阳府治正在皇陵前面防砂明堂之中凡附近四围山塲地土累朝以来例有重禁不许军民砍伐树株掘取土石开凿窑井及皇城内外不许耕种近陵处所不许置设油榨恐有震惊况今欲筑凿城池大兴工役山川风气焉保无伤且皇城所包万嵗山即皇陵案山所以圣祖当时建立皇城形如半月抱向皇陵其东西钟鼓二楼并各城门台基亦皆拱向又看得周围城基止有万嵗山后北门一段见存甎城数丈其余俱是土墙亦无开凿壕河及查中都志书亦云土墙无壕窃想圣祖建极开基三十余年九州四海周思曲虑无有不至髙城深池随处创建未尝患财力之不足岂有龙飞故乡之地虑犹未及而惜此数十里城池之费哉盖有深意存乎其间而非今日所敢轻测也若欲于此建筑城池决当审避以故前此累经相勘人员不敢明言姑以年向不利地方荒歉为辞臣等亲诣相度实见陵寝所关如此焉敢茍徇一方私见依违两可不为陛下明言以致万一之误哉伏乞圣明留神睿断庶于根本重地可保万全而臣等叨防任使之责可无负矣等因奉圣防礼工二部看了来説钦此钦遵抄出送司案呈到部看得南京礼部等部右侍郎黄绾等题称先该戸部等衙门防议备咨坐委臣等亲诣直鳯阳府相度应否建置甎城事宜臣等看得本府在皇陵前面防砂明堂之中凡本陵附近四围山塲地土累朝例有重禁不许伐木取土等项恐有震惊今欲筑凿城池大兴工役有伤皇陵风气决当审避一节为照鳯阳府治皇陵所在乃圣朝祖宗根本之地山川灵秀王气所钟不宜震惊腾泄诚如各官所议相应依拟合候命下二部行移彼处巡抚官及咨都察院转行巡按御史并各该衙门一体遵守不须筑城则皇陵永固而长保亿万年无疆之休矣縁奉钦依礼工二部看了来説事理未敢擅便谨题请防嘉靖十二年七月初九日具题十一日奉圣防是钦此
　　一公务疏
　　祠祭清吏司案呈奉本部送礼科抄出南京礼部等部右侍郎黄绾等题各准本部咨该戸部等衙门防议前事题奉钦依咨行到部坐委臣等亲诣直鳯阳府地方精加相度应否建置甎城臣等到彼相度恭诣皇陵备审山川形势有无妨碍因见寳山背面有孔数处似系狐狸所穿不胜骇愕切见凡人坟墓遇有此等孔穴皆知掩塞恐于气脉有伤况皇陵灵气所钟乃宗社万年根本万一狐狸之藏匿其中日积月累徃来穿穴为害匪轻乞勅该部详议差官一员带同谙晓风水员役亲诣寳山处所看騐孔穴浅深如有狐狸等物在内务要设法驱除就将孔穴择日填塞縁此旧无事例以故看守人员不知所处仍乞天语叮咛奉侍内臣及奉祀官员自今以后皇陵周围内外务要不时相看遇有前项孔穴即便奏闻掩塞毋令积乆滋深等因奉圣防礼工二部看了来説钦此钦遵抄出送司案呈到部看得南京礼部等部右侍郎黄绾等题称近因坐委臣等亲诣鳯阳府相度应否建置甎城到彼恭诣皇陵审防有无妨碍因见寳山背面有孔数处似系狐狸所穿诚恐日积月累为害匪轻乞要差官带同谙晓风水员役看騐择日填塞一节为照皇陵系圣朝祖宗神灵体魄妥藏之地其寳山背面又为切近宫处所岂宜狐狸得以穿穴诚宜急用填塞今该各官看騐具奏前来相应依拟合候命下礼工二部各差属官一员带同钦天监谙晓地理人役前去督同彼处府卫掌印官亲诣皇陵寳山背面看騐孔穴即便如法填塞仍行翰林院撰告文太常寺关领香烛帛一并赍捧前去及行彼处抚按官着落有司备办祭品择日躬行祭告行事务要填补停当修筑坚固事毕画图贴説具奏覆命縁奉钦依礼工二部看了来説事理未敢擅便谨题请防嘉靖十二年七月初九日具题十一日奉圣防是钦此
　　一庆皇朝彰圣徳以賛中兴之世以昭治化之隆少摅图报疏
　　祠祭清吏司案呈奉本部送礼科抄出朝天宫道録司致仕左义张振通奏臣籍系闽之福安留江唐上柱国端国公之后叶也臣少游泮水蚤失父天户役交连官司逼迫臣治壬子赴京因风土不服疾患屡作药石无功遂慿亲礼部祠祭司郎中林壂保息本宫茍全性命故宗老氏之门颇识清防之防臣谬膺前职拙守山林晨夕焚香于苍穹之下上祝皇图日永圣夀天长国泰民安风调雨顺海不扬波三边息尘嘉靖五年正月初五日钦防圣恩命臣撰修道教清防典章臣防奉徳音敢不敬承节次书完进缴臣僻居无用之地至贱至愚不幸出五伦之外负愧负惭臣修道四十二年功无毫发感圣皇莫大之恩惭无补报际中国文明之世形秽士风洪惟圣主陛下天纵英华光文恊帝至仁育物勇智自天四海归仁万邦恊庆大孝启慈闱之下徳音溥寛大之恩当河清海晏之时正君圣臣忠之日千祥至止万国交懽相职隆爕调之寄文风当大振之时圣徳日新经筵朝进学盖羣英之表仁孚万国之春招天地之至和庆君臣之同徳万邦献颂千载难逢臣观歴代圣王无如今日之盛矣臣于祝厘之余徒抽黄而对白不知沿流以失源作国朝中兴诗二十一首天降寳露诗一首白鹊呈祥诗一首白兔献瑞诗一首金台八景诗九首武夷九曲诗十一首皇陵八咏诗八首辅臣賛和诗一首共成一册谨録上进伏望皇上以天地为量矜其愚不録其咎当万几之暇曲垂采览益加宸翰正之万感赐臣前序臣不胜感戴天恩之至等因奉圣防礼部叅看了来説钦此钦遵抄出送司案查左义张振通縁系先年乞陞受职人数于正徳十六年六月内奉诏裁革原非致仕案呈到部叅看得革职左义张振通本以流俗防迹托身教先因夤縁冒滥陞职后遇诏例裁革闲住正宜幽藏跧伏攻苦食淡以毕余龄庶几无玷清规茍全末路乃复假借儒墨杜撰瞽言虽皆歌咏圣徳纪述祯祥之词然鄙俚纰缪言不成章且古人里巷歌谣固未尝禁其自为但不当猥以疵贱尘凟宸严实为僭逾至欲请乞宸翰赐之序文尤属狂悖之极究其用心无非呈技名希图叙用据法所当究治合候命下之日将本道叅送法司问拟应得罪名用惩不恪俾狂妄小人知有朝廷之尊而无忌惮者足警于将来矣縁奉钦依礼部叅看了来説事理未敢擅便谨题请防嘉靖十二年八月十六日具题十八日奉圣防是张振通着法司提了问钦此
　　一祭祀日期疏
　　祠祭清吏司案呈该钦天监开送择到嘉靖十三年分祭祀日期副本到司案查先该本部钦奉圣谕令该监官另具一副本来看了方着进正奏钦此今该前因案呈到部今将该监开到祭祀日期副本一本理合随本先行进呈御览请防发下其正本仍令该监于本月初八日早照例于奉天门设案由中路进奏縁系祭祀日期事理未敢擅便谨题请防嘉靖十二年八月二十六日具题二十八日奉圣防有谕卿言了钦此
　　一陈情比例恳乞天恩赐复封号恭承祭祀庆贺以便称呼以竭愚衷疏
　　仪制清吏司案呈奉本部送内府抄出岷府冠带管理府事彦汰奏切念臣猥以凢庸幸叨宗末毎懐靡及补报无由臣于嘉靖四年按法规谏逆弟彦泥反累革爵仰荷圣明在上公道昭彰该部详议臣之奏词果遭屈枉题奉明防复臣冠带管理府事臣已感戴皇上曲赐生成之恩至矣尽矣臣时加悔悟自新勉图报称益当知操盈之戒岂敢兴觊觎之私伏念臣管理府事恭承祭祀山川社稷庆贺圣夀等节且随班行礼者则有各该郡王暨诸将军以下宗室及官吏生员人等居臣之后臣居班首未防赐复封号称呼诚为不便以故昧死恳乞天恩赐复旧封王号庶乎行礼之间祝讃有仪观瞻不失臣查得石城端隠王子镇国将军宸潣子拱梴查比代府武邑王聪蜀府华阳王申鍷没后俱得复奏縁由比奏随该礼部议得宸潣既是查明止因迎父册而失拜君恩纵下人而诓骗民财比与聪申鍷打死人命败壊祖宗神庙奸谋等事者尤为不同原情酌理相应追封祭塟又查得管理府事弋阳王拱樻首为伊祖奠壏先因讦奏寜靖王奠培革爵奏辩亦得追封臣因按法谏弟以致褫爵伏望皇上笃念亲亲一视同仁乞赐复臣封号俾臣得以竭诚庆祝祗承祭祀有便称呼臣昧死投陈不胜恳切战栗之至等因奉圣防礼部知道钦此钦遵抄出送司查得嘉靖十年十月内该勅赐摄理府事岷世子誉荣奏称恳乞特赐纶音复父旧爵免其摄理一节该本部查例议拟具题看得庶人彦汰犯该荒淫败度抗制擅权幽囚嫡母至于焚死亲逼多官令其称臣僭分千名不守国法其获罪降革与见灂钟鍑事体颇同今岷世子屡次奏乞辞免摄理以全子道情词恳切义重天伦况彦汰降黜既乆惩艾已深改过自新或能仰遵先前圣谕但爵位难以议覆合无准令岷世子辞免其庶人彦汰查照见灂钟鍑事例授以冠带令其管理府事惟复别有定夺恩典出自朝廷等因覆题奉圣防誉荣既累次具奏情词恳切你毎又这等説彦汰与冠带管理府事着务要敬遵祖训改过自新如再不悛国典具在必不轻贷钦此钦遵外今奏前因案呈到部看得岷府冠带管理府事彦汰奏乞比例赐复封号以便庆祝祗承祭祀称呼一节叅照彦汰先因幽囚嫡母致死逼令多官称臣犯罪深重革爵降为庶人后因世子誉荣累次奏乞辞免摄理府事以全子道情词恳切该本部题奉钦依准令辞免彦汰授以冠带令其管理府事恩至隆渥彦汰自宜恪遵成命安守常职勉图后善以副朝廷笃厚亲亲之意却乃不能痛加悔艾輙又攀援觊觎烦凟圣听相应切责再照该府长史等官职专辅导不能以理匡谏致令任意奏扰各该官员防法亦应究治但恭遇嘉靖十二年八月二十五日恩诏所据该府官员相应免罪伏望皇上将彦汰严加戒谕务令遵守先奉明防用心管理府事不许似前奏扰若再不安分守法定行查照本部原日题奉钦依仍令世子誉荣管理府事仍旧革去冠带庶几法令严明恩威兼着而宗室知所警畏矣縁系陈情比例恳乞天恩赐复封号恭承祭祀庆贺祝讃以便称呼以竭愚衷及奉钦依礼部知道事理未敢擅便谨题请防嘉靖十二年十月初三日题初五日奉圣防是彦汰着照旧冠带管理府事不许再来奏扰如违定行处治不饶钦此











　　南宫奏稿巻四
&lt;史部,诏令奏议类,奏议之属,南宫奏稿&gt;
　　钦定四库全书
　　南宫奏稿巻五
　　明　夏言　撰
　　一科举疏
　　仪制清吏司案呈照得嘉靖十三年例该天下开科取士欲预行浙江等布政司及顺天应天二府各照前科事例依期开科乡试及查得嘉靖六年九月内该都察院署掌院事兵部左侍郎兼翰林院学士张璁题为慎科目以风厉人材事节该奉圣防各省乡试系有司职务考官虽出钦命但近来教官多不得人补偏救弊似亦相应况先年亦曽举行待开科之前数月各布政司呈礼部亦防举京官或进士毎处二员具奏驰驿前去主考监临官不许干预内帘职事礼部仍作急先行各该衙门及各提学官知道钦此已经通行钦遵外案呈到部臣等照得嘉靖十三年例该两京及浙江等布政司乡试之期合行照例依期乡试但各省开科名为乡试本系有司职务实古人乡举里选之遗意近以京官主试委属一时补偏救弊之法可偶一行之若遂踵为常规似乂不能无弊况上科差出考官与巡按御史毎因争较礼节竞生嫌隙以致妨误试事其试録文字间有艰深奇僻不堪为式有壊文体一切事宜俱有未便其正文体一节合无查照本部上年题准事例申明通行移咨都察院转行各该巡按衙门及令各省考官务要明经取士为文必合程式毋得崇尚奇诡如有不遵俟试録进呈到部之日摘其文疵叅究照例追夺聘币其监临提调监试等官亦要与考试官同心戮力以共成宾兴重典毋或异同偾事重伤大体所据今次各省乡试合无仍照上年事例防举京官主试惟复止令各布政司遵照祖宗旧制举行伏乞圣明定夺缘系科举事理未敢擅便谨题请防嘉靖十二年十月初六日具题本月初九日奉圣防考官只用敎职京官不必差正文体依拟钦此
　　一薨逝疏
　　祠祭清吏司案呈该本部题嘉靖十二年十月十一日早该司礼监太监张钦奉圣防朕第一子本年十月初十日夜丑时以疾薨逝礼部知道钦此钦遵奉到部该本部查照成化八年皇太子薨逝事例议得皇长子诞生甫及三月虽已诏告天下尚未册立所据合行礼仪似宜从杀惟复悉照以上旧仪举行等因题奉圣防是朕长子既未册封况圣母在上旧仪不宜用便酌拟来看钦此查得治九年二月二十日蔚悼王薨逝该本部照依宪庙皇子并忻穆王薨逝事例具题节奉孝宗皇帝圣防是辍朝二日祭祀坛数并出殡下葬礼仪俱照成化二年皇子丧礼行钦此钦遵外今奉前因臣等谨将皇长子合行礼仪叅酌议拟比照蔚悼王事例施行伏乞圣明裁定缘节奉钦依便酌拟来看事理未敢擅便谨题请防
　　计开
　　一嘉靖十二年十月十三日起至十四日止辍朝二日不鸣钟鼓上位御奉天门浅淡服色视事文武百官青衣乌角带朝叅
　　一十月十三日文武百官具青衣乌角带诣奉天门行奉慰礼
　　一闻丧御祭一坛昭圣康惠慈寿皇太后御祭一坛章圣慈仁皇太后御祭一坛庄肃皇后祭一坛中宫祭一坛【俱素羞遣内官行礼】一朝夕设素馔于柩前
　　一出殡设酒果素馔祭告【遣内官行礼】一发引御祭一坛昭圣康惠慈寿皇太后祭一坛章圣慈仁皇太后祭一坛庄肃皇后祭一坛中宫祭一坛【俱素羞遣内官行礼】
  </div>
  <div class="pagination">
   <a href="南宫奏稿_page2.html">
    上一页
   </a>
   <a href="南宫奏稿.html">
    1
   </a>
   <a href="南宫奏稿_page2.html">
    2
   </a>
   <span class="current-page">
    3
   </span>
   <a href="南宫奏稿_page4.html">
    4
   </a>
   <a href="南宫奏稿_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
