<!DOCTYPE html>
<html>
<head>
    <meta charset="UTF-8">
    <title>世宗宪皇帝圣训 - 第 9 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝圣训 - 第 9 页/共 37 页</h1>
    <div class="content">








　　大清世宗敬天昌运建中表正文武英明寛仁信毅大孝至诚宪皇帝圣训卷三
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷四
　　圣学
　　雍正三年乙巳七月丁巳
　　上谕礼部自古修己治人之道载在经书帝王御宇膺圗咸资典学我
　　圣祖仁皇帝天亶聪明而好古敏求六十余年孜孜不倦朕幼承
　　庭训时习简编自即位以来更欲以研经味道之功为敷政宁人之本顾以谅隂之际未举经筵今八月二十三日为释服之期尔部可择日举行经筵典礼并详查定例以闻
　　雍正五年丁未六月壬寅
　　上谕内阁近因考试新科进士以宋儒所云士人当有礼义廉耻句为论题诸进士试卷进呈朕躬自披览见其
　　文艺之工拙优劣固有不同然大槩皆词章记诵之常谈未能真知题中之理蕴而实有发明盖所言止于仪文末节而已非礼义廉耻之大者也朕则谓古人言礼义廉耻国之四维者盖以天下之大四海之众皆范围其中而不可须臾离而士人贵有礼义廉耻之説所指甚逺所包甚宏上之为人君下之为人臣皆当求其大者以为务而不可局于仪文末节间也以礼言之如化民成俗立教明伦使天下之人为臣皆知忠为子皆知孝此礼之大者也进退周旋俯仰揖让此礼之小者也以义言之如开诚布公荡平正直使天下之人无党无偏和衷共济此义之大者也然诺不欺出入必谨此义之小者也以廉言之理财制用崇俭务本使天下之人家给人足路不拾遗盗贼不生争讼不作贪官汚吏无以自容此廉之大者也箪食豆羮一介不取此廉之小者也至于以耻言之为人君者宪天出治諴和万民则当以一夫不获其所为耻为人臣者行义达道兼善天下则当以其君之不为尧舜为耻若夫乡党自好不失言于人不失色于人此乃耻之小者耳欲为君尽君道欲为臣尽臣道而其道不外礼义廉耻之四端士人者以天下为己任其身既为臣之身而有致君之责者岂可徒知其小节而不知其大者乎夫礼义廉耻由一端之小者扩而充之皆可以保四海然必知其大者而务之自可不遗于其小若或徒窥小节而不知其大则迂拘曲谨祗圗检束一身而不敢任天下之重此皆细民之行而非士人之道也孔子曰人能道非道人其可不勉自奋立乎朕引见新科进士时即欲面加训谕因天气炎热恐伊等暂时跪听不能悉心领会今特详为宣示朕愿与大小诸臣交相儆勉详思礼义廉耻之大者身体力行则人心风俗蒸蒸日上而唐虞三代之治庶防其可复见也
　　七月癸酉
　　上谕礼部朕惟
　　孔子以天纵之至徳集羣圣之大成尧舜禹汤文武相传之道具于经籍者頼
　　孔子纂述修明之而鲁论一书尤切于人生日用之实使万世之伦纪以明万世之名分以辨万世之人心以正风俗以端若无
　　孔子之教则人将忽于天秩天叙之经昧于民物则之理势必以小加大以少陵长以贱妨贵尊卑倒置上下无等干名犯分越礼悖义所谓君不君臣不臣父不父子不子虽有粟吾得而食诸其为世道人心之害尚可胜言哉惟有
　　孔子之教而人道之大经彞伦之至理昭然如日月之丽天江河之行地歴世愈久其道弥彰统智愚贤不肖之俦无有能越其范围者纲维既立而人无逾闲荡检之事在君上尤受其益易曰君子以辨上下定民志礼运曰礼达而分定使非
　　孔子立教垂训则上下何以辨礼制何以达
　　孔子所以治万世之天下而为生民以来所未有也使为君者不知尊崇
　　孔子亦何以建极于上而表正万邦乎人第知孔子之教在明伦纪辨名分正人心端风俗亦知伦纪既明名分既辨人心既正风俗既端而受其益者之尤在君上也哉朕故表而出之以见
　　孔子之道之大而
　　孔子之功之隆也
　　十一月壬戌
　　上谕内阁朕览明太祖所着洪武寳训一书词义周详诰诫谆切所以教其子孙臣庶者亦费苦心但明太祖起自布衣奄有天下虽姿性过人而其识见尚局于卑隘其规模未臻于广大盖縁文过其实言行多不能相符而议论自相矛盾者有之朕观尧舜授受心法惟有一中治世之道必事事合乎时中始为至善我
　　太祖
　　太宗
　　世祖
　　圣祖相承之神谟圣烈合于大中至正之道者已经敬辑圣训垂为世法而从前史册所载歴代帝王之举动言论毎于中道之权衡或未能悉协大抵由于时势之所值不同故政治训辞亦因之而有偏向后之论者遂不能无疑议于其间朕意欲将经史所载歴代帝王之嘉言懿行可以绍执中建极之心传者采录成书为后世子孙之法鉴着派翰林官分任纂修陆续进呈朕亲加酌定
　　十二月甲申刋刻孝经小学清汉文告成
　　御制孝经序文曰孝经者圣人所以彰明彞训觉悟生民溯天地之性则知人为万物之灵叙家国之伦则知孝为百行之始人能孝于其亲处称惇实之士出成忠顺之臣下以此为立身之要上以此为立教之原故谓之至徳要道自昔圣帝哲王宰世经物未有不以孝治为先务者也恭惟
　　圣祖仁皇帝缵述
　　世祖章皇帝遗绪
　　诏命儒臣编辑孝经衍义一百卷刋行海内垂示永久顾以篇帙繁多虑读者未能周徧朕乃命专译经文以便诵习夫孝经一书词简义畅可不烦注解而自明诚使内外臣庶父以教其子师以教其徒口讽其文心知其理身践其事为士大夫者能资孝作忠名显亲为庶人者能谨身节用竭力致养家庭务敦于本行闾里胥向于淳风如此则亲逊成化和气薰蒸跻比户可封之俗是朕之所厚望也夫
　　御制小学序文曰古者八歳而入小学教之以洒扫应对进退之节爱亲敬长之义俾童而习之以养其徳性其説散见经传朱子采集为小学一书所以示人教学之方而有以为正心修身之本其言约其理该盖六经四子性理诸书之阶梯也
　　皇考圣祖仁皇帝尝
　　特颁谕旨令有司兼以命题课士海内士子固已咸知诵法矣又
　　命尚书顾八代一人繙译清文日进呈
　　览钦定三年而后成嘉惠后学之心至深且厚当日未经刋刻颁行朕敬承
　　皇考遗志特命校对授梓以资肄习读者宜知纲常伦纪之当崇视听言动之当谨与夫嘉言懿行之当遵循慕效修其职自在家庭日用之常经而充其量可以成圣贤忠孝之大节子弟之习于是而淳教化之原于是而备诗曰成人有徳小子有造朕盖深有望焉
　　雍正七年己酉闰七月癸酉
　　上谕内阁九卿等易经云立天之道曰隂与阳立地之道曰柔与刚立人之道曰仁与义仁义虽分而其理则一天下之人但知仁主于慈义主于断仁主于寛义主于严以为仁义各有其用而不知其相资相济而不可须臾离也盖有仁而无义则姑息之爱不合于事理当然之则矣孔子曰惟仁者能好人能恶人盖其所好恶必合于事理之宜而后天下享仁人之福所谓杀一人以安千万人义之至正所以为仁之至也即如翦除盗贼义也盗贼既除则良善得宁岂非仁乎惩创凶顽义也凶顽既惩善者益勉于善而不善者且相率而迁于善岂非仁乎其余互相为用之处皆可以此推其分仁与义为二而不能融防贯通者则见理不透故也
　　八月丁巳
　　上谕大学士九卿等朕于用人行政是非赏罚总视乎理之至公而未尝稍存成见大学云心有所忿懥则不得其正有所恐惧则不得其正有所好乐则不得其正有所忧患则不得其正夫心不正则是非可否皆不得其当其弊有不可胜言者矣周子通书云无欲则静虚动直静虚则明明则通动直则公公则溥可见人之心必静虚动直而后应事接物可得其平若一有所偏向则静不能虚动不能直又安望其明通公溥哉夫有所者不过流于一偏而已足为心之累至于有我则全是自私自利之心萦绕固结于中但知有已而不知有人其心之不正更甚矣古称溺爱者不明凡人溺爱他人则于是非可否己不能辨而不免于惑况溺爱己身则但见其是而不见其非但见其可而不见其否沈惑迷谬以至过咎日丛愆尤日积而全不知醒悟改悔其为害尚可言哉又如人臣以忠言规谏其君则望君之虚怀采纳而人君以正言训勉其臣亦望臣之实心听从君不用臣言则加以拒諌之名若臣奉君之训聼之藐藐清夜自思能安于心乎惟是君不聼臣言人人皆得而见之而臣之不能洗心易虑以从君之训则在隐微之间人所难知是在为臣者之扪心省察而已
　　雍正十年壬子五月甲申
　　御制重修阙里
　　圣庙碑文其文曰朕惟
　　上天垂佑蒸民笃生
　　至圣先师孔子以仁义道徳启廸万世之人心而三纲以正五伦以明后之继天御宇兼君师之任者有所则效以敷政立教企及乎唐虞三代之隆大矣哉圣人之道其为福于羣黎也甚溥而为益于帝王也甚宏宜乎尊崇之典与天地共悠乆也曲阜庙庭为
　　孔子里宅毓圣钟灵之地神爽式凭明禋祗肃庙貌崇闳由周而来乆且加盛我
　　皇考圣祖仁皇帝徳符元化悟彻性天自羲农尧舜禹汤文武周公之道集成于孔子者一一体于身心宣为政治圣统在上应运而承康熙甲子东廵狩临幸阙里谒奠庙林殷礼隆仪汉唐莫及朕躬膺丕绪志切羮墙即位之初加封
　　先师五代王爵诣雍释菜题额歌诗佩徳报功之愿夙夜防释于怀雍正二年阙里
　　圣庙不戒于火有司奏告朕悚惕靡宁诣庙致祭旋发帑兴修命大臣专董厥役殿庑规模悉准宫阙制器备物亦令绘圗呈式裁酌协宜数年内谆谕执事臣僚经营周至纤毫无憾始惬朕衷七年冬有司具奏大成殿上梁前二日庆云见于曲阜合词称瑞朕以天人感应理固不爽而诚敬微忱讵能邀
　　上帝
　　先师之垂鉴用是祗将祀事倍増试额俾普天率土被圣人之徳化者同心感庆庶足以广教泽而答嘉庥而抚躬警勉恒朝夕凛凛焉朕尝谓帝王之尊圣尊其道也尊其道贵行其道居行道之位而能扩充光大达之政令修齐治平得其要纪纲法度合其宜礼乐文章备其盛凡圣道之未行于当时者悉行于后世虽去圣乆逺而心源相接不啻亲授于一堂之上黙证于千载之前如是而钦崇褒显悉由于中心诚服而治化日盛圣道斯尊且夫圣人之道一天道也天以牖民之责属之圣人删定赞修代天宣教彞伦敦叙礼法彰明后之帝王奉其道以治世师承防斁资益良多然则尊天尊圣理原合一今兹崇礼至圣正所以钦若
　　昊天而于修建庙庭之重典有不至诚至敬者哉朕勤求上理宵旰孜孜冀以仰述
　　皇考之鸿谟丕
　　先师之厚泽爰敬推上天笃生圣人与圣人承天立教垂宪奕世之意勒文碑石以昭示臣民于无极而系以辞曰天心觉世圣治承天治法道法圣圣相传三五之隆以道致治峻徳宏昭丰功逺被闻知续统
　　至圣挺生中天复旦文教昌明经纬三才陶融万象体具中和功侔参两表扬六籍程式五常如防沧海若揭秋阳惟我
　　皇考聪明睿知苞蕴圗书滙宗洙泗徳与圣合礼为道崇升堂容肃过里恩隆绪缵朕躬勤图绍述至训煌煌箴铭宥密惟皇建极惟圣时中古今虽邈心理攸同作帝王师与天地配开辟一人神灵如在奕奕新庙辉映尼防金丝在御车服盈堂焕乎天文五云示庆锡佑者天承庥者圣敢云瑞应鉴厥微诚普祈洪贶永福编氓文治光华日星晶丽木铎扬声垂亿万世
　　雍正十二年甲寅十月己酉
　　上谕大学士等鬼神之道实是体物不遗古圣贤云无愧衾影盖实见得随处有神明所以如此戒谨耳惟信以为有而时时诚敬厥后必然受福若以为无而事事欺慢厥后必然受祸理有一定毫发不爽也






　　大清世宗敬天昌运建中表正文武英明寛仁信毅大孝至诚宪皇帝圣训卷四
<史部,诏令奏议类,诏令之属,世宗宪皇帝圣训>
　　钦定四库全书
　　大清世宗敬天昌运建中表正文武英明寛仁信毅大孝至诚宪皇帝圣训卷五
　　圣治一
　　雍正元年癸夘正月辛巳
　　上谕总督自古帝王疆理天下必有岳牧之臣以分猷佐治而后四方宁谧共臻上理此封疆大臣以总督为最重也总督地控两省权兼文武必使将吏恊和军民绥辑乃为称职但统辖辽远职务殷繁较廵抚之所属更大是在遴选属僚之贤能者委任得宜则振纲饬纪可无废弛之虞而以人报国亦得大臣之体特是澄清吏治必本大公之心虚懐察访果系清节素着才具练逹者任以要剧即行保荐则举一可以风百今或以逢迎意指为能以沽名市誉为贤甚至暗通贿赂私受请托不肖官吏滥列荐章而朴素无华敦尚实治者反抑而不伸是岂风励属员之道乎朕视天下如一家视臣隣如一体尔等亦宜深体此意以一家之心视两省以一体之心视属吏本之至公用之至当则上司之任使下僚如身之使臂臂之使指凡有才有守之人皆乐爲效用矣至于所在管辖地方有作奸犯科之豪猾倚势剥民之缙绅理应重加惩治因巧于结纳反得侥幸自全而家居之大臣官员皆经
　　皇考任用之人致政投闲安静自好爲大吏者竝不加以礼貎或反被土豪侵欺者有之亦非所以表率属僚彰善瘅恶之道也总督与巡抚将军提督谊属同寅凡地方军民事务宜互相商各本虚公勿茍且雷同勿偏执意见方于国计民生有所裨益总督叅劾知府例由司道掲报叅劾州县例由两司道府掲报众论佥同所以示公也近有叅劾之后始行补掲夫果其当劾司道府不能掲报于前旣有徇庇之愆而令其补掲于后又欲宽其失察之罪彼此巧饰以欺朝廷尚得谓之至公乎朕观古之纯臣载在史册者兴利除弊以实心行实政实至而名亦归之故曰名者实之华也今之居官者钓誉以爲名肥家以爲实而云名实兼收不知所谓名实者果何谓也尔督臣膺兹简畀固宜笃矢忠诚尤当戒谕属员痛改陋习更有仕宦之初颇着亷名及身跻大位则顿易其操者古人谓之巧宦其心事岂可问乎且职居制阃亦非徒以清操自善也若但谨身节用而遇地方大事一筹莫展虽免贪冒之名究鲜屛翰之实国家又何所倚毗邪尔督臣皆
　　皇考擢用之大臣朕嗣绍丕基一切遵循成法惟冀尔等察吏安民练兵核饷崇实行而不事虚名秉公衷而不持偏见故谆谆告诫竝两司道府州县各有谕防尔等亦宜细心体察与尔属吏共励官箴交相儆惕朕自优加恩礼始终保全若尔等恣意徇私不能竭忠尽职则深负
　　皇考简用之恩其罪甚大国法森严朕虽欲宽贷尔等不可得矣
　　是日
　　上谕巡抚国家任官守土绥辑兆民封疆之责惟抚臣爲重今之巡抚即古者保厘夹辅之臣也一省之事凡察吏安民转漕裕饷皆统摄于巡抚茍非正己率属振饬励精则一切政刑钱谷必致隳堕拊循保障之功何赖乎夫吏治不清民何由安从来大法则小廉自两司以至郡县平时叅见接谈即可畧知其才品优劣迨试以委任访之舆情贤否清浊自难淆混惟上官偏私好谀属僚善于逢迎者即推爲才能其朴直自好洁已爱民之员反无见知之地及至计典黜陟并遇选择保题之缺或先纳贿赂或责报异时始爲之荐引亦有寄耳目于监司等官听毁誉于幕宾僚友之口以致举劾不公潜滋奔竞劝赏黜陟既失其当地方安得良有司乎藩库钱粮亏空近来或多至数十万盖因巡抚之赀用皆取给于藩司或以柔和交好互相侵那或先钩致藩司短长继以威制勒索分肥入己徒供一身夤缘自奉之
　　费罔顾朝廷帑藏财用之虚及事发难掩惟思加派补库辗转累民负国营私莫此爲甚州县积谷本爲备荒之计水旱歉收之岁待此拯济于民生最有闗系今皆视爲正供之余项借出陈易新之名半爲胥吏中饱半爲州县补空一遇灾荒茫无赈贷皆由巡抚平时疎畧包容玩愒所致也属员缺出委署虽由两司详请其实巡抚操其权下属钻营嘱托以缺之美恶定酬赂之重轻摄篆之人乆则年余近亦数月往往视爲传舍情同行劫不防小民之脂膏但饱谿壑于无厌务偿得署之餽遗而止试思此一年数月之间穷黎何罪而可纵贪暴以剥削之乎此等积弊尤爲国法所不容者巡抚叅劾知府应由司道揭报叅劾州县应由司道府揭报所以示公愼无私之义也近有先行叅劾而令其补揭若所劾不公则其补揭未免以势陵之使不得不从果其当劾则司道府既不能公揭于前而复巧饰于后以宽其徇庇失察之咎上下容隐视功令爲具文公愼无私之谓何抚标兵丁多者二千余名少亦千余名境内设有匪窃发借以捍御搜捕今抚臣自谓无行军进之职置标兵强弱于度外不加训练器械朽钝营伍废弛裁汰老弱之兵空粮悉归私槖大非国家设兵卫民之意矣云贵川广猺獞杂处其奉公输赋之土司皆当与内地人民一体休养俾得遂生乐业乃不虚朕怀保柔远之心嗣后毋得生事扰累致令峒氓失所至于土豪巨猾结交官吏武断乡曲逞奸干纪之徒每或弥缝漏网而告休归田之大臣官员安分杜门反徇私吹索借端陵践此皆大失好恶之公尤损保全耆旧之义非鎭抚者所当留意乎尔诸抚臣皆荷
　　皇考任用之恩受全省抚绥之寄朕缵承大统祗遵成宪优礼大臣保全终始惟冀尔等各抒忠悃安靖封疆朕所谕者有则悔悟速改无则省躬加勉两司道府州县各有谕防尔亦宜详细体察与诸属吏共相勉朂同心协力以尽职守若不念
　　皇考简畀之致贻地方黎庶之害负恩旷职自取罪戾朕又安能废法以宥尔乎
　　是日
　　上谕布政司朕惟国家官制分省开藩尔职居方伯任寄旬宣所以绥辑羣黎布昭徳意实庶邦之喉舌列服之纲维任既重矣责亦大矣府州县官之贤不肖最闗民生休戚当不时察核治行务知其实分别臧否以吿督抚尔以无私自信督抚自不以私心致疑协和尽力以劝贤惩不肖则除害兴利一方安矣今计典之黜陟特疏之荐弹朝廷凭督抚之奏章督抚凭布按之详揭尔布政爲官吏表式自当益矢公忠若爱憎任情是非倒置以謟事上官通行请托爲贤以不善逢迎耻投暮夜爲不肖其何以称之屏之翰百辟爲宪者哉夫官至监司敭歴有年当服官之初廉洁自守渐登高位顿改初心更有矫饰虚声潜纳贿赂陋习相沿谓之名实兼收其罔上行私爲尤甚孔子谓事君勿欺宁不闻乎赋役防计皆尔专司调剂均平乃爲称职今钱粮火耗日渐加增重者每两加至四五钱民脂民膏朘剥何堪至州县差徭巧立名色恣其苛派竭小民衣食之资供官司奴隶之用尔试思户版税籍谁爲职掌私派横征谁任其咎顾可失于觉察乎各省库项亏空动盈千万是侵是那总无完补耗蠧公帑视爲泛常尤爲不法宜严革前弊永杜侵那如司库盘查之责在巡抚亏空之根亦由巡抚巡抚借支而布政不应者少矣然职在监守果能廉正自持则巡抚挟势借支断不能行但谨身节用量入爲出司库必无亏空矣州县库盘查之责在知府觉察虚实之责独在布政尔但洁己率属不容徇庇州县库必不亏空矣朕深悉弊源所以反覆谆切言之冀尔等悔且改也
　　皇考德洽区宇六十余年朕嗣守丕基惟成法是式尔等皆防
　　皇考简拔职任藩宣果能各効忠诚凛遵功令朕自始终保全加以擢用若营私黩货旷职累民尔既负
　　皇考之深恩朕又安能弛国家之令典三尺莫逭尔其愼之
　　是日
　　上谕按察司朕惟直省大小狱讼民命所闗国家各设按察司以专掌之一切州县申详至两司而狱成凡督抚逹部题奏事件皆由尔司定案任岂不重欤
　　皇考仁覆如天每覧西曹奏牍反覆推详惟宽惟愼逮情实罪当犹施缓决之恩好生之德洽于民心六十余年于兹朕嗣守大训思四海之内有匹夫匹妇罚非其辜者即非所以继
　　皇考之志夙夜凛凛焉何道而能不滥不寃实尔司是赖朕惟国家考定律例所以弼教非以厉民是故严立刑书防其或罹于法及至断狱又条分缕析思以曲全其生书曰钦哉钦哉惟刑之恤哉又曰与其杀不辜宁失不经此律例之本意也今或情例相违牵合文法以纳民于网或有两例竝见輙上下其手以自遂其私安得无寃狱哉
</div>
    <div class="pagination">
<a href="世宗宪皇帝圣训_page8.html">上一页</a><span>...</span><a href="世宗宪皇帝圣训_page4.html">4</a><a href="世宗宪皇帝圣训_page5.html">5</a><a href="世宗宪皇帝圣训_page6.html">6</a><a href="世宗宪皇帝圣训_page7.html">7</a><a href="世宗宪皇帝圣训_page8.html">8</a><span class="current-page">9</span><a href="世宗宪皇帝圣训_page10.html">10</a><a href="世宗宪皇帝圣训_page11.html">11</a><a href="世宗宪皇帝圣训_page12.html">12</a><a href="世宗宪皇帝圣训_page13.html">13</a><a href="世宗宪皇帝圣训_page14.html">14</a><span>...</span><a href="世宗宪皇帝圣训_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
