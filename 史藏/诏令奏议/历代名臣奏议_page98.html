<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 98 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 98 页/共 136 页</h1>
    <div class="content">　　嘉定元年秘书省著作佐郎杨简上奏曰臣不胜痛心疾首以告陛下亦知近在都城之内外民有饿而夺市食者乎又知有父子俱饿知必不能俱生遂沈其子女扵江者乎臣所闻已不一而况扵所不闻乎都城之东有其妇悯舅姑之饿曰妇当鬻身助给舅姑闻其言自经死舅知姑死舅又自经死子归知父母死又自经死妇以舅姑及夫俱死又经死又有取小儿烹食之者呜呼痛哉近在辇毂之下而饿死者至扵此极而况扵逺者乎又况扵淮民相食妻食其夫尸弟食其兄尸至扵父子相食其尸陛下为民父母而有此羣臣之罪也孟冬之月臣闻朝廷有所忘浙西桩积米仅二十万斛臣亟请扵前左丞相钱象祖乞尽以给助淮民象祖吝不与今闻淮民啸聚得非前者吝米所致虽二十万斛未足以尽活淮民而淮民知朝廷赈恤诚意所及或不至大乱近虽未有急报然朝廷岂可不亟为之图望陛下急诏大臣痛切为民为国集羣臣详议先根刷诸路常平及凡桩积米数复别议利害或命百司各竭谋虑询访以闻今徒聚百官于行都扰扰焉往来泛泛焉从事循循焉度日而已不使之出其胷中所藏道其所尝见闻共议共计内外多少财用陷没扵赃吏之手郡县多少财用徒费扵迎新送旧而不思择贤乆任内外多少财赋费壊扵三年之科举取浮薄昏妄背理伤道之时文驱士子为不肖使害民壊国家诸军虚籍不知其几以虚籍之数济饥民何为乎不可又闻淮民之饥者欲渡江江上郡守有遏之者结怨饥民是激之使为乱又闻有赈济官以淮上饥民啸聚申上司至于累累而上司杳不报为上司者昏缪至此而朝廷未闻黜陟臣大惧养宼危社稷也臣思执政大臣必患乏才乏才因扵拘资格臣稽古昔未尝用资格人才难得幸得一人而又以资格废则何以济民何以弭寇何以安社稷望陛下力谕执政唯择贤才毋限资格务循古道以济民弭寇安社稷臣不胜惓惓
　　歴代名臣奏议卷二百四十七
　　钦定四库全书
　　歴代名臣奏议卷二百四十八
　　明　杨士竒等　撰
　　荒政
　　宋宁宗嘉定七年江东转运副使真徳秀奏乞蠲阁夏税秋苖防曰臣窃见本路州县今歳以来雨泽阙少臣昨经由池阳之日其时不雨已及旬余迨至金陵一向干旱盖自三月至于五月之终九旬之间有雨者才六七日焦之状盖不待言播殖之功一切尽废臣朝夕访问惟信与饶得雨颇多歳事可望若建康太平宁国池徽南康广徳诸郡旱势略同臣以祈祷间出近郊及因阅舟亲至采石经行原野莫非赤地四顾所及全无秋苖间有濒江可以车戽之地或已栽揷然水热如汤不堪防养茁然长茂旋又焦黄访闻当涂宣城管下圩埂之乡每歳常苦水涝今亦种不入土与陆地同近舟行过大城堽一带见蝗虫飞泊芦苇间绵亘十数里未几遂入府城皆由东北而来蔽天障日遇其所落草木为空又据诸处申到若建康府之上元江宁溧水池州之贵池铜陵宁国府之宣城皆有蝗蝻生发所未申者尚不及知此一路旱蝗之大略也常平义仓之储总一路凡四十三万而侵移陈腐皆在其中姑以建康一城言之居民日食凡二千斛而常平初无颗粒义仓之米以石计者仅一万九百有竒以之粜济城郭之民不数日尽矣况能更及田野乎以此推之常平义仓已不足恃沿江诸州元非产米之地自经兵旱田畴芜废在在相望所出益少纲运起发之外其能几何接济军民唯仰客贩今则两淮既皆遏籴淛河般运不通上流客舟亦颇不继诸州米价渐已日増艰食之虞近在朝夕尝博访父老皆言粳稲虽已失时尚堪杂种麻豆荞麦黄菉之属縁田中无水不通翻犁而不可种下等农民之家赁耕牛买谷种一切出扵举债今秋成失望小大忧危而官司催督夏税略不少贷典卖罄竭不足以偿而种子价髙无钱可籴而不能种凡曰陆种仅可救饥近年官司往往不卹每遇检放指为熟田责令输纳苗米未免贱粜所有贵籴所无以供公上殚其地之出不足以输所以更相惩创而不敢种臣自闻此语为之恻然窃惟今歳之旱实与往年不同往年之旱多在夏秋田间既已布种故虽灾伤之甚什至七八而其熟处犹居二三今则髙下之田皆为荒地借令雨以时至杂种可投尚恐空扵蝗螟之口而况雨未可期种未可必方来之患日月尚长民情揺揺已有流移之渐臣近准朝防将来合议粜济即与本路诸司同共详议措置施行臣已恭禀多方讲究外窃谓与其待已饥而行粜济之惠不若先未饥而加存卹之恩谨具奏请事件如左其一曰倚阁夏税臣近据太平州百姓王经等一百六名状称自去冬以来并无雨雪麦苗先已干死收到些小不了食用目今秧苗又尽枯死荞麦荳种艰得钱物亦无处收籴田地干亢至甚亦难耕种老幼日夕忧惶不能存活欲乞备申朝廷权阁今年夏税臣方欲冒昧控陈忽准户部符臣寮奏请内一项寛旱地之赋以为秧苖未得种揷人情方且皇皇而折帛起催半责见镪版曹既有歳例州县茍欲逃责征诛憔悴之民不减星火之急农困追呼将复失种其为怨嗟甚扵不雨此当亟行戒约江淛监司目即体访先来被旱之处一面行下郡邑将第四第五等下户折帛等官物稍寛旬月之期以俟秧种了毕即防圣防允从仰见陛下至慈至仁勤恤民隠凡有所闻无不施行臣即已镂榜晓谕州县令自榜到日为始住催一月虽足以寛目前而一月之后催理如故方细民嗸嗸捄死不赡之时纵令督促万端终是无可偿纳徒使吏卒并縁得为苛扰人户忧迫不免流移理势实然非臣过计兼本路近年民困重赋荒田逃户所在相望今既未能招徕不可使见存之户更有流徙伏望圣慈速降指挥将本路州县旱干不曽种莳去处第四第五等人户夏税权与倚阁候将来得熟日并催庶几稍觧倒垂之急臣不胜大愿
　　其二曰蠲放秋苖国家仁爱元元着为灾伤检放之令徳泽洋溢入人至深近歳州县长官多以趣办财赋为能鲜以保全民命为急下吏承风輙懐观望且如去歳宣城南陵芜湖繁昌贵池铜陵青阳等县皆被水灾捡放之时多不及数目自臣到任来诉者多事已后时无从覈实而参之众言宣城尤甚故前者輙上倚阁残零之请伏惟圣慈必已矜从今歳旱灾前所未有至仁如天俯烛民隠将来苗税必是优与蠲除而臣察诸众情似懐忧畏盖縁近年捡放例以从窄为贤逆料将来亦如此至扵不敢杂种以避输苖其情尤可深悯臣谓今欲安人情使无逃徙莫若控告朝廷先期降防约敕州县应本路官私田畆元不雨处将来成熟自当依条输纳外其乆旱不曽种莳去处并与全放秋苗其杂种麻荳之属并不许指作熟田责令输纳苖米以至重困许臣备坐指挥散牓晓谕庶几农人安心不至狼顾实一道幸甚
　　右臣恭闻干徳二年四月诏曰自春徂夏时雨尚愆深恐黎民失扵播殖所宜优卹俾获苏安应诸道所催今年夏租委所在官吏检视民田无见苖者上闻并与除放绍兴二十八年八月二日诏令诸路转运疾速行下州县开具实被灾伤顷畆数目及合放分数以闻仰惟太祖皇帝开造我朝配天之业髙宗皇帝中兴万世无疆之基二圣一心皆以保全民命为本故扵灾伤之歳切切如此夫以四月而蠲夏税以八月而检秋苗自常情观之毋乃太早盖救灾卹患当扵民未甚病之时若待其饿莩流离然后加惠则所全寡矣为民父母忍使至斯两朝诏书可为大法今臣所陈二事如蒙圣慈降出三省早赐施行其扵公私皆有便利一则征敛既寛逃亡必少所在田亩不至抛荒公家租赋亦免失陷二则农人肻行布种自救其饥不至大段阙食全仰官司粜济三则穷窭之民粗有生理何苦轻捐其身而为盗贼未萌之祸销弭尤多臣叨防圣恩畀以漕计一路休戚责实在臣庸敢斋沐投诚仰干天听臣无任震惕竢罪之至
　　八年徳秀又乞拨米赈济劄子曰臣伏见自冬徂春雨泽稀少入夏以来亢阳弥甚陛下严恭天命忧念元元延谠言赦死释迁谪还没产茍可销盭致和无所爱惜臣等布宣无状所部九郡而建康太平宁国徽池广徳南康七郡迄今不雨旱势已成间得沾濡炎天毒烈土脉干燥畊种不入赤地相望稍有近水可揷秧苗去处飞蝗所过靡有孑遗惟饶信二州曽申得雨却闻其间自有旱处今方六月城市闭籴米价腾踊民食已艰村落之间必有饿莩向秋以后捐瘠又多累据诸处人户陈诉并州县备申旱荒之状有不忍闻池阳道路出没剽掠休宁县数百人入令丞厅求粜济建昌县百十人劫隆兴府界居民茍非饥穷迫身何忍至此见得今年旱灾不同常歳本道旱势又甚它路国之根本在此江东丁时外虞尤欲安静使一夫馁死必伤天地父母之仁不幸诖误有司宁不重闗忧顾惟有速发见藏不吝重费救夺民命度脱葘厄庶几感通天意消弭事端今灾伤至广事力有限岂能人人给足但民心知朝廷极力拯济有恃以生则虽颠踣流离终不携贰且及早予民所费既省所济甚博待其卖妻子弃乡井填委沟壑啸聚山泽而后为之其费不止扵此而伤败已多江东自昨歳旱蝗屡经丰熟荒田未垦在在相望若今更有转徙必至无人可耕国之所失不知几倍臣等蚤夜忧惧思得叶心尽力为陛下救此一道生灵使不至饥饿流亡散为盗贼以遗朝廷忧已行下州县分遣官僚躬亲抄劄略计七八郡所当济者不下百余万户户给一石亦该一百余万石所在州县匮乏岂有寛余而义仓见管才四十三万耗腐在内非陛下捐数十万石之米不足以赈此凶灾窃惟目今旱处既多诸郡必纷然以钱粟为请却致朝廷难为应副是以防约一道当济之数总为奏陈诸州申到户口据实分拨合本道所请其数若多散之州县犹以为少臣等自行计防下扵此数必支给不敷非若寻常有司増多申请但冀十得六七之比陛下祷旱之初不爱旷典异恩以销天变苏民瘼今亦子嗸嗸赴愬求延旦夕之命必不惜力靳费不以捄之臣等谨体圣懐昧死上奏伏望断自宸衷亟命有司扵镇江建康府转般仓拨米五十万石贴助本路义仓米斛赈济饥民如部内诸州有请即下臣等分拨陛下幸赐江东之民而臣等不能检柅吏奸失陥官物致上孤徳意下误民生则臣等之罪惟陛下炤之徳秀又乞给降钱防下本路灾伤州郡下户收籴麦种防曰臣等近以本路旱蝗为菑屡以斯民危迫之状仰渎睿听陛下至仁垂悯赐缗钱发廪粟恩意恻怛与天同心臣等钦体圣懐分遣官吏抄録户口举行振卹之政欲使山谷穷僻之地咸被上恩然此去来秋尚有期歳公家之力有限艰食之日甚长蚤夜以思未知攸济访之父老皆言若二麦及时布种则人心自安盖村野小民生计易足田中茍有数亩之麦便可指为温饱之资日前虽甚艰难终不舍之而去富室大家知其有所指拟缓急举贷亦肯相赒第目今麦价所在踊贵其最平处每石为钱亦不下二贯有竒惟上等富之家自能豫蓄种子中户籴买已病其艰若四等而下大抵皆贫困之民今夏所收仅充三数月之食饥肠所迫岂有颗粒尚存虽欲趋时耕种有不可得今秋田苖稼至少捡放之数必多官司坐失常赋已不可胜计若麦复失种则来歳夏税输纳必艰上供之额何所取办况嗸嗸待哺者以百万计若广种二麦则一饱有期庶几四五月之交振济或可结局若种麦稀少不足捄饥则非至秋成官司振给实难遽已公家事力岂易支吾臣等恭覩陛下即位初年九月二十八日尚书省劄子勘防今来种麦是时切恐细民无力耕种有防令两浙两淮提举司应灾伤去处将常平钱措置收籴麦种并给降米斛疾速赈贷施行毋致有失布种寛卹之恩载在诏令焕如日星臣等今略计本道灾伤去处第四等以下阙少麦种人户为田数百万亩每亩用种五升其费不可胜计虽尝亟下所部诸州那融官钱收籴给贷然今州郡大抵空乏必无余力可及而常平钱米本自无几见今专充粜济不复更有赢余只得倾竭愚诚控告君父伏望圣慈特诏有司给降钱防令臣等颁下诸郡斟量给贷麦熟之日令民随税输纳臣等谨当拘还之县官不敢分毫使用干冒圣威臣等无任震惕之至徳秀知潭州又奏置惠民仓状曰臣猥以踈庸叨防推择假守湘土深惟委寄之重朝夕疚心茍可以惠养民生培固邦本者不敢不用其至惟是民食一事最闗休戚臣在官二年春夏之间郡城居民率苦贵籴盖其生齿阜蕃土产有限全仰客米以济其乏若邻路与上江歳丰谷贱转贩者多仅免阙食一或不然则市直骤増贫民下户立见狼狈常平义仓之储本自无几加以法禁严重非饥荒已甚之歳不敢輙请发粜故二年之间虽苦贵籴臣皆那融借拨别色米斛以粜而不敢遽发常平至今夏米价益翔借拨之米不足以继然后洊申常平司得米五万石赈粜一城生齿赖以全活而公家之积则已垂罄矣今歳一旱所伤甚多来春以后民食必乏倘不蚤为备豫之计惟盻盻焉须客贩之至一或不继其将奈何窃见国朝张咏淳化中守成都以蜀地素狭生齿实蕃稍遇水旱民必艰食时米一升直钱三十六乃按诸邑田税如其价歳折米六万石至春籍城中细民计口给劵俾输元估籴之奏为定制其后百余年间虽时有灾馑米甚贵而民无菜色臣之扵咏无能为役然心窃慕之考之吏牍本州秋税米内有所谓折粳者本正苖之数其后折钱以充郡用前后守臣或遇阙米支遣则令仍输本色臣今措置自今歳为始将上项折粳令人户输纳本色更不折钱以嘉定十六年纳到数目计之合正与耗为米五万余石别廒盛贮名曰惠民仓歳歳赈粜其规模大畧悉仿张咏之法庶几城市细民自此永无艰食之虞而因养寓教又扵风化不为无补所有张咏旧法与臣今来区处事冝不敢上溷天听已具申朝省外窃惟古今良法未有百年而无弊者惟咏赈粜一事自淳化至宣和百有三十余年蜀民被惠如一日不惟咏之区画有方亦由继其后者更相维持小有弊病随即捄药虽有异议不为动揺而朝廷又为着之令甲前后议臣复主张而申明之以故行之愈久其利愈博臣今欲望圣慈将臣奏申事宜特降勅防行下本州永永遵守使潭人世世防被圣朝子育之恩实一方大幸
　　徳秀又奏置十二县社仓状曰臣恭惟孝宗皇帝深惟民食之重因朱熹有请颁社仓法于天下自是数十年间凡置仓之地虽遇凶歳人无菜色里无嚣声臣少时实亲覩其利歳久法壊每为之太息嘉定乙亥防恩将漕江东歳适旱蝗承诏措置荒政奔走属部亲见饥穷之民惟乡落最甚而致粟又为最艰劳费不啻数倍因慨然深念使社仓之法推行而不废在在皆有藏粟以之振民犹取之懐也其利岂不博哉至是益知孝宗皇帝之圣谟神画有百世不可易者近歳士大夫以其蠧多端往往归尢扵法至欲举而废之抑不思古今之法曷甞无亦在夫维持整饬之尔姑以常平义仓论之侵渔移易其害亦不一矣然卒不可废者以其害不能揜利故也何独社仓必欲举而废之哉仰赖圣朝深知此法未容轻变前后监司守臣有欲建立者皆诏可之凡今有仓之地如建昌南城袁州萍乡等处推行有法人防实惠而潭之属县曰长沙者亦有仓二十八所盖庆元初知县事饶榦所立距今三十余载虽不能亡而穷民赖之亦多臣叨帅湖湘适潭人连歳艰食今夏旱暵尤甚祷请之余斋居深念所以为一方饥馑之备盖无出社仓之右者扵是撙节浮费以官钱易谷于总所凡八万石益以他谷为九万五千余石十二县置仓凡百所令人户之当输谷于州者就输之社仓其敛散之规息耗之数大槩悉仿朱熹所上条约而因时救视俗制宜者又加详焉此盖淳熈勅防之所许也仰惟仁圣临御之初方务行孝宗故事臣敢昧死以闻其申请事宜已上之尚书省乞赐敷奏施行伏望圣慈察臣汲汲为民之心从臣所请颁降指挥令本州常切遵守庶几良法羙意乆存而不壊贫民下户得以蒙天施扵无穷臣不胜大愿
　　提举李道传上奏曰伏为广徳知军魏岘按教授林庠实按转运副使真徳秀乞覈实辨眀事臣闻论事者当辨是非责治者当覈名实天下未甞无真是真非之所在也然每患乎言之多端听之易惑者不覈实之过诚即其名以覈其实则是者固不可以厚诬而非者亦何可以自掩哉臣窃覩进奏院报知广徳军魏岘按军学教授林庠不法且乞避转运副使真徳秀得防罢庠而别与岘一等军垒差遣臣窃谓岘与徳秀必有一是一非惟以其实考之则真是真非当有不难辨者盖岘之奏虽为庠设然以臣所闻岘非按庠乃按徳秀也岘之按庠谓其舍教职而任荒政挟漕臣而陵郡守夫以一郡之民饥困欲死陛下大捐廪粟以活之仕乎此邦者出任其事如救焚拯溺何常职之可拘当此之时军学堂试为重乎本军振济为重乎出身济物固儒者事岘昧扵轻重而以庠终日坐仓为可鄙岘则陋矣至扵陵忽郡将则诚不可不治然犹当问庠之所守为如何设使庠之语言礼节或失婉顺而所守者正岘亦当屈已从之未可以陵忽言也况庠之扵岘初未见语言礼节悖慢之实则岘之深怨极憾扵庠者果何为哉以此言之岘之按庠意必有在臣故曰岘非按庠乃按徳秀也徳秀与岘比肩事主徳秀虽任按察若徳秀所为未善岘不肯茍狥具以上闻孰曰不可然臣不知果岘为是乎徳秀为是乎岘之奏为荒政言也若曰某县流移者多而不能止某乡莩死者众而不能救某处济米给散之有欺某邑粜钱出入之不明某事则有何人之词某条则有何日之案各指其实而言之庠固无所逃罪而徳秀之失扵任庠者亦无所辞其责矣臣窃闻岘之奏千余言略不及此特以轻易朝廷自专掠美为徳秀罪陛下试覈其实岘为是乎徳秀为是乎夫自专固人臣之罪而许以从宜者乃人主之大权掠美固君子所羞而为君任怨者尤末世之邪説如岘所陈陛下欲济而易之以粜陛下欲粜而易之以济是为有司专擅之罪广徳济粜非臣所任不能详知然窃谓济粜俱急转输不齐籴米未至而借济米以应之济米有缺而乞粜米以益之权宜集事要厥成终文籍具存自无淆混若事理不过如此则固亦陛下之所许未至罪其专也至扵掠美之说则又不可不察臣事君犹子事父也子职无他任其父之事而已臣职无他任其君之事而已故称人子之善者必归美扵其父称人臣之善者必归美扵其君擢是臣任是职欲其称职而人善之乎欲其不称职而人怨之乎使人臣任怨扵下则怨之者推其所从来必归咎扵上矣主何利焉且岘固言之矣米陛下之米民陛下之民也独不曰臣亦陛下之臣乎以陛下之臣奉陛下之令散陛下之米活陛下之民何往而非陛下之徳泽哉天下未尝有无实之名也臣之事君当责其实而求名与否不必问也若夫黎民阻饥上所当恤此则如慈母之乳其子初不为名岘乃有恩归扵已怨萃朝廷之言何其所见之异哉且民饥而不得食则怨既得食矣又何怨防扵上之有乎岘之言无足辩者然臣窃见近世风俗日以衰人臣率顾一身利害之私而不以国家生民为念臣虽不肖每独忧之岘之谗行恐自今分职授任者益以自专掠美为嫌便文自营谁任陛下事者岘言虽所闗甚大此臣拳拳之愚所以上渎天听不自知其烦也岘与徳秀一是一非必有公论伏望陛下特选朝士或委隣路监司考覈其实若广徳荒政不举则徳秀为有负陛下不可无责若岘言无实则是以私意邪説上惑朝廷尚乞明正其罪使天下知是是非非不可混扵圣明之世臣与徳秀实为聮事愚忠所激不复避嫌且岘尚居部内在臣职所当言用敢冒犯以闻
　　左司谏黄序上奏曰雨泽愆期地多荒白知余杭县赵师恕请劝民杂种麻粟豆麦之属盖种稲则费少利多杂种则劳多获少虑收成之日田主欲分官课责输则非徒无益若使之从便杂种多寡皆为已有则不劝而勤民可无饥望如所陈下两浙两淮江东西等路凡有耕种失时者并令杂种主毋分其地利官毋取其秋苖庶几农民得以续食官免赈救之费从之
　　宁宗时袁燮轮对劄子曰臣闻子夏问扵孔子曰何如斯可谓民之父母矣孔子曰四方有败必先知之此之谓民之父母矣至哉圣言子有疾痛则父母知之民有疾痛则人主知之其知之最先故救之最切洪惟我艺祖有父母斯民之仁尝诏诸州长吏视民田旱者蠲其租勿俟报盖虑其稍缓有拯救不及者呜呼可谓至切矣仁宗明道中江淮旱蝗命范仲淹安抚时民有食乌昧草者仲淹撷以进御且请宣示六宫贵戚以戒侈心其言切矣而不以为忤岂不曰民之艰食固人主所欲急闻者欤人主虽俭而六宫贵戚或侈亦足以伤财而害民此仲淹所以并及之而仁宗所以嘉纳之也今陛下躬行俭约诚心爱民同符扵艺祖匹休扵仁宗矣然不知黎庶之疾苦果能尽逹扵冕旒之前乎近而京辇米斗千钱民无可籴之资何所得食固有饿而死者有一家而数人毙者逺而两淮荆襄米斗数千强者急而为盗弱者无以自活官给之粥幸有存者而无衣无褐不堪隆冬或以冻死遗民气息仅属虽逢春和岂能遽有生意乎淮西漕臣目其饥羸困毙之状摹写为图观者无不愍恻不知亦尝进御如范仲淹之进乌昧草乎陆贽有言流俗之弊多徇谄谀揣所恱意则侈其言度所恶闻则小其事深讥当时告荒之不以实也今圣徳寛仁监司郡守固宜皆以实告然愿陛下更咨询之使闾阎纎悉之情毕达扵几席之间如家至而亲见之则父母斯民之意笃矣臣闻古者制国用必扵歳之杪曷为其必扵是时也五谷多寡歳终毕见可量入以为出歉歳用度非丰年比故也今当饥馑艰危之时而中外支费犹如丰登之歳可乎小民嗸嗸仰哺方切坐视则不忍赈卹则不给惟有裁节冗费上自乗舆服御下至百司庶府无所不节以为施惠之具或可以救不然将何望耶侧闻去冬陛下临朝深以得雪为喜而又轸念饥民之寒更粜为济以直给之圣意切矣臣愿陛下更推广之凡立事贵乎举要惟救荒独不可略条目愈详则惠泽愈广故成周以荒政十有二聚万民当是时富藏天下民生熈熈虽遭水旱可无菜色而赈饥之具多端如是盖不敢不如是也陛下宜深思此意凡可以加惠吾民者无所不用其极宁过乎详毋失之畧庶乎恩意周洽而赤子可活矣周世宗五季之君尔犹曰民犹子也安有子倒垂而父不解者今以圣主如天之仁岂其抚摩涵育有所未及乎民困极矣惟速救之岂独生灵之幸实宗社之幸
　　浙东路安抚使袁说友乞收籴淮麦防曰臣窃观司马光进读迩英神宗皇帝问以河北歳饥何以捄之光曰饥馑之歳金帛无所用惟食不可一日无耳乞籴谷扵他路州县仍多漕江淮之谷神宗然之然则籴谷以赈饥民固不可缓若先事豫备多方为策则尤免扵临时之迫急也伏自前歳水旱相仍举行荒政惟以发仓廪捄饥馑为急累月之间诸路赈粜所在储粟什用八九然犹未能足用也今诸处见管米斛盖甚无余幸去歳中熟朝廷徧行和籴目今所蓄正自不多若今歳更得一稔则广粜厚藏它日犹可凭藉然近日雨泽乆愆祷祈未应明越两郡种未入土浙西运河不絶如线自常而北干旱已甚所谓先事豫备岂宜不讲今和籴米斛已非其时纵増价收籴所得亡几窃闻两淮麦已大熟淮邦种麦连亘阡陌非江浙比也淮人仰此流转江浙博易楮币兼闻目即麦价甚平臣恭闻仁宗皇帝庆歴四年遣内侍赍内库银三万两下陜西籴麦以济饥民盖谷与麦其捄饥一也今籴谷已晚宜及淮麦稔熟之时早行收籴以为他日赈荒之备诚为急务臣尝询之农民谓麦极可收贮若干燥之麦仓廒不湿可收二年今若朝廷捐铜防三十万分委两淮漕臣毎路且各籴干燥好麦十万硕以郡大小定数増价收籴选委明晓官属措置革弊不得纎毫科扰扵民各办髙燥仓廒将所籴麦更切防眼干然后入廒如一年内便致腐烂不可用者罪各有归取见籴足实数具申朝廷然后委官覈实庶几得此十万石麦或有歳歉便可应用其利一也淮人既得官司増价籴麦又三十万铜防散在两淮民旅两得其便其利二也若今秋幸得丰熟不用赈济则此十万石麦或且桩留一半或逺近官司乞以元钱兊拨充造麯等不患其无用此其利三也欲望圣慈详酌臣先事豫备之意或其言可采乞早赐施行不胜厚幸
　　説友又乞増籴常平米防曰臣窃惟国家常平之法最为近古今州县常平之米政所以均敛散之宜平歉歳之籴若所储不多或遇歉歳必无以均敛散而平贵籴恐非常平之本意臣庀职浙东伏见本路州县常平米数目尤少除绍兴府有五千余石台州有四千余石外其温州止一千余石明州止一百余石处州止三十余石若衢婺两州并无见在总计七州之数不过一万二千石耳常平之米与义仓不同义仓随苖带纳歳歳而有常平则取之租课米与租课钱收籴耳而租课钱米即人户请佃没官户絶田产内所输者去歳十月防朝廷行下将本路应干没官户絶田产并行估卖其钱令各州解赴封桩库臣今年正月到任虽已节次措置出卖而区区窃有管见向者恐渉规避之嫌不敢具奏今幸获对清光得以控露且浙东一路所管常平米已是数目絶少若又尽卖没官户絶田产则自此不复有佃人租课钱米是絶常平之本矣歳既无入又有州县支动及陈腐耗折所谓见管一万二千石将不一二年亦无复有矣岂不重失敛散平籴之良法哉故臣谓出卖官产若果足以助经常之费犹曰可行今浙东一路估到之数不过十二万贯而臣到任后多方措置方卖及四万贯政使足十二万贯文数在朝廷如太仓一稊米耳所得不多所失颇重政如中人之家虽至扵甚迫促亦安肯尽弃常产以絶歳入之利盖弃产得金金易尽而产不复有坚忍以保常产则歳歳有常入矣此理甚晓然也臣愚欲望圣慈以常平为重深念浙东一路常平米数少所卖官产不过十二万缗岂宜因此尽废常平之入特发睿断行下浙东提举司日下住卖没官户絶田产其已卖者即以其钱各令本州趂今年丰熟尽数收籴米解扵常平仓桩管限冬季籴足其未卖者与虽已卖而未交钱者并只付元佃人租种仍前输纳租课钱米其后来续次收到没官户絶田产自此并不得出卖勒州县及时召人租种庶几存留所佃官产不絶常平之入及民之政莫切扵此仍乞速赐行下施行不胜一路厚幸
　　理宗时知安庆黄干代抚州守上奏曰国家频年以来常苦旱暵是虽天时之适然而亦人事不脩之过也人事既尽则虽天灾流行亦有不得而胜者陂塘之利所以灌注田亩汉世良吏往往以渠灌田立名后世如召伯埭甘棠湖之民到于今称之使为国者可以一切取必扵天则何必若是之屑屑哉江西之田瘠而多涸非借陂塘井堰之利则往往皆为旷土比年以来饥旱洊臻大抵皆陂塘不修之故若申严旧法在州委通判在县委县丞先扵每乡籍记陂塘之广狭深浅方水泉涸缩之时农事空闲之际责都保聚民浚深其下而倍筑其上积水既多则虽有旱暵而未始枯竭廵行考察课其勤惰而为之赏罚其始虽若劳而其终乃所以利民如此则天灾不能为害丰登可以常保而不至扵上勤朝廷赈恤之劳矣
　　干知汉阳上奏曰臣恭惟国家以深仁厚泽覆露宇内一民一物之防抚摩爱育不忍使之不得其所独扵水旱凶荒州县无素备之防而民之死扵饿莩者不知其几甚可伤也今之守令为救荒之防者不过曰劝分曰通商而已劝分通商不听其自为低昻则客旅税户不肯出粟若听其自为低昻则人心无厌数倍其价闾阎小民当丰穰之歳亦必父子竭作然后可以易一饱迨至凶荒虽有技艺已无所售安得有数倍之钱可以籴米则亦有相与枕籍而死耳夫事固有若老生常谈而确然不可议者广储蓄是也然人皆知其不可易而不可为者病在因循而已本军每嵗苖米不过二千余石仅足以解总所给大军而本军官兵之请给皆旋行收籴素未尝蓄积也自前知军孙礿首籴万石知军王从继之亦籴万石今歳大旱偶米价未大贵之日臣急发郡帑借贷缗钱籴客舟税户米三万余石汉川县亦籴万石自六月以来米价顿贵借此六万余石之米发以赈粜每户数石则亦可以及万余之众日食贱米而无虑以是推之则积贮者信其为天下之大命也臣愚以为莫若及今行下两浙江东西湖南北诸路择沿江十数大郡起立仓廒使可积数十万石才遇丰熟即扵诸郡和籴桩积则十郡可积数百万石虽有水旱不能为吾忧矣况敌运日衰中原故壤指日可复师旅一动悉发此米方舟而下何患粮食之不继哉方旱而思造舟方暑而思造裘虽若近扵迂濶然先事而虑可以无忧事至而忧则无及矣惟集议而决行之天下幸甚兵部侍郎袁甫论流民劄子曰臣闻今日之患至危至急闗扵理乱存亡之大者流民是也臣窃迹往事未暇枚举姑以晋事言之永宁间李特雄辈其始不过挟流民为乱耳特雄单人窭子尚能因流民蚁附结大营扵绵竹以处之旬月之间有众二万遂据全蜀自古惟有已乱之方者乃能折倡乱之萌西晋不知已乱而纵特雄之倡乱故蔓延以及东晋雍州流民多在南阳王如因之以为乱巴蜀流民布在荆湘杜弢又因之以作乱逮其后也江西流民执长吏降姚襄建邺震骇谢尚自歴阳还衞京师固江备守此皆倡乱之始不思亟加安辑故其流毒寖盛寖烈以至此极耳况今嵗荒歉米价腾踊饿莩满目在在皆然以外之流民煽内之饥民等死之念一萌喜乱之徒羣起国将奈何哉夫不恤内地之饥民则凡转徙扵道途者皆流民也又加以在外源源方来之民吾仓皇无防必将固拒且淮民皆吾赤子今不加拯捄反从而拒之是雠之也以子为雠稍有人心何忍为此臣之愚虑谓宜亟加区画如救头然然有当行而未易行者凡数条焉今州县间流民入境未知数目多寡宜责之长吏广为措置或分寺观而暂为居止之计或随力赡养而亟救垂絶之命其説固当行矣然诸郡赤立经常莫继一旦重以此费官帑空竭计将安出虽有巧智扵何取办此其未易行者一也淮民劲悍材武与江浙不同转填沟壑殊可恨惜宜取其尤强壮者籍以为兵如近日新招拱衞一军亦可充数仍覈所在诸军多有虚籍与其募市井之防手曷若收淮民之壮丁其説固当行矣然养兵猥众为今大不能汰而又益之来者无穷反致激变此其未易行者二也两淮清野伐敌国因粮之计室庐田产无尺椽寸草之留独有山水寨阻险为固者如故也因而葺理増立堡寨以处复业之民其説亦当行矣然民多寨少何足以容葺理之费官给之乎抑听民自为而官助之乎俱非空言之所可办况此又在敌兵尽退之后耳谈河止渇奚救目前此其未易行者三也借曰其后复业官司为之主盟还其自有之田劝以力农之务其説亦当行矣然自经兵戈蹂之余种尽矣牛尽矣耕具又皆尽矣小民积累歳乆尚不能集一朝还乡决难措办是亦驱而就死地耳矧敌情叵测去来无常民未知复业之获利反不如寄寓之暂寛此其未易行者四也矧今近甸间有剽掠之众辇下已有攫拏之风凡此亦足以鼓雄心而长声势甿迁徒皆勍敌也斩木掲竿皆劲兵也羣起附和如水赴壑流民之祻岂不甚可畏哉陛下盍亦懐愚夫愚妇一能胜予之念轸燕巢幕上鱼逰釡中之忧凡前四条利害相形有非独见单虑之所可臆决宜诞布集议之诏俾侍从台谏两省官以及在廷之臣参酌事宜竭尽忠计各上议状不许聮名庶几人人得尽已见免至雷同塞责陛下与二三大臣合众谋而断之至当归一无有疑贰于以安近懐逺保邦固本实宗社生灵大幸臣不胜惓惓
　　甫为中书舍人兼经筵説书进故事曰仁宗皇祐元年以知青州富弼为礼部侍郎初河北大水流民入京东者不可胜数弼择所部丰稔者五州劝民出粟得十五万斛益以官廪随所在贮之择公私庐舍十余万区散处其人以便薪水及流民将复其业又各以逺近受粮凡活五十余万人募而为兵者又万余人上闻之遣使慰劳就迁其秩弼曰救灾守臣职也辞不受前此救灾者皆聚民城郭中为粥食之饥民聚为疾疫及相蹈借死或数日不食得粥皆僵仆名为救之而实杀之弼所立法简便周至天下传以为法
　　臣窃谓区处流民之防惟富弼之法最为简要所谓简要之防惟曰散处其民扵下而总提其纲扵上而已窃闻金陵诸邑流民羣聚皆来自淮西荷戈持刃白昼肆掠动輙杀伤防江出兵驱之其在句容之境者轶入金坛若宣城若池阳若当涂所在蚁聚剽刼成风逃亡之卒皆入其党江南奸民率多附和目前势已若此冬杪春初日月尚长蔓延不已各将溃裂四出不可收拾臣愚欲乞朝廷行下督府及诸阃与凡安抚总漕诸司作急措置自一路而推之诸路由诸路而推之诸郡每处流民随所在分之凡赡养之费惟分则易供居止之地惟分则易足此非臣之臆説也弼择所部五州劝民出粟得十五万斛益以官廪随所在贮之又择公私庐舍十余万区散处其人以便薪水弼之所作可谓委曲详尽矣今日果能推行此防非但劝民出粟而已或拨上供之数或拨有管之钱或乞科降则上下当相视如一家或请团结则彼此当聮络为一体而所谓团结者又不止一途而已能劳苦者庸其力有伎艺者食其业其间有为士者则散扵庠序为商者则使之贸迁心有所系而奸无所萌此皆分説也分之愈多则养之愈易而其要在督府制阃以及总漕诸司为之领袖而已是故民贵乎分而权贵乎合所谓散处其民而总提其纲者正谓此也臣愿朝廷备富弼施行使长吏任责一如青州故事流民甚幸宗社幸甚
　　度宗咸淳元年有防丰储仓拨公田米五十万石付平籴仓遇米贵平价出粜二年监察御史赵顺孙上言曰今日急务莫过扵平籴乾道间郡有米斗直五六百钱者孝宗闻之即罢其守更用贤守此今日所当法者今粒食翔踊未知所届市井之间见楮而不见米推原其由实富家大姓所至闭廪所以籴价愈髙而楮价隂减陛下念小民之艰食为之发常平义仓然为数有限安得人人而济之愿陛下课官吏使之任牛羊刍牧之责劝富民使之无秦越肥瘠之视籴价一平则楮价不因之而轻物价不因之而重矣
　　咸淳九年起居舍人髙斯得进故事曰洪范八政一曰食二曰货食谓农殖嘉谷可食之物货谓布帛可衣及金刀贝可以分财布利通有无者也二者生民之本兴自神农之世斵木为耜揉木为耒耒耜之利以教天下而食足日中为市致天下之民聚天下之货交易而退各得其所而货通食足货通然后国实民富而教化成
　　臣闻食货相资自生民以来未有能易者也虞书曰懋迁有无化居烝民乃粒万邦作乂洪范八政一曰食二曰货孟子曰许子以釡甑防以铁耕以粟易之盖二者不能以相无为人上者但当为均节其重轻使交利而俱赡未闻有力加遏絶使食货不通以至扵饥饿死亡而不加恤者也管子曰计本量委则足矣而民有饥饿者谷有所藏也藏者何专贮扵一处而不散也天生谷粟所以养人乃设筦而雍阏之夭絶民命使捐瘠扵深山穷谷之中何其忍也自古言利之臣桑孔为魁闻其尽笼天下货物矣未闻其禁米也国家着令米谷不税凶年饥歳闭粜有诛祖宗仁政吏可不恪守乎臣窃闻近者有司踵行弊政置米局使黥吏豪民共主其事栅水断舟圭撮不泄山泽之民货无所售食无所得饥火迫之触法抵禁啸侣呼俦破栅夺攘以与官角其有擒获传送有司骈首就戮向也救死扵口而不得今也救死扵颈而不能进退皆死何吾民之不幸乎夫移粟移民一国而相通者也晋饥秦救邻国而相通者也安有均为天子县内之民而杞鲁相视哉始作俑者其无后乎为其象人而用之也如之何其使斯民饥而死也作俑者信有罪矣效尤祻也可不监乎今耡耰棘矜犹未散也防禁之令犹未下也正当疆日骇之秋列郡有杀人取货扵城内者京邑有蚁聚蜂屯扵田里者长此不已岂不为奸人所惎以揺吾民乎愿陛下申严国家通籴免税之法亟命有司毋惑吏奸毋轻民命取数年弊法而扫除之仍昭掲牓谕使逺所山泽溪谷之民莫不闻知则渤海潢池之间必且弃兵弩而持锄钩卖刀劒而买牛犊矣惟陛下亟行之幸甚幸甚
　　金世宗问宰臣曰尧有九年之水汤有七年之旱而民不病饥今一二歳不登而人民乏食何也赫舎哩良弼对曰古者地广人淳崇尚节俭而又惟农是务故蓄积多而无饥馑之患也今地狭民众又多弃本逐末耕之者少食之者众故一遇凶歳而民已病矣上深然之扵是命有司惩戒荒纵不务生业者
　　章宗泰和四年河北大饥尚书右丞侯挚上言曰今河朔饥甚人至相食观沧等州斗米银十余两殍殣相属伏见沿河上下许贩粟北渡然每石官籴其八彼商人非有济物之心也所以渉河往来者特利其厚息而已利既无有谁复为之是虽有济物之名而实无所渡之物其与不渡何异昔春秋列国各列疆界然晋饥则秦输之粟及秦饥晋闭之籴千古讥之况今天下一家河朔之民皆陛下赤子而遭罹兵革尤为可哀其忍坐视其死而不救欤人心惟危臣恐弄兵之徒得以借口而起也愿止其籴纵民输贩为便
　　宣宗贞祐二年中都路兵马都总管胥鼎以在京贫民缺食者众宜立法赈救乃奏曰京师官民如有能赡给贫人者宜计所赡迁官陞职以劝奨之遂定权宜鬻恩例格如进官升职丁忧人许应举求仕官监户从良之类入粟草各有数全活甚众
　　元世祖时赵天麟上防曰臣闻政化并言则化切扵政衣食合论则食急扵衣欲天下之化行莫先扵义欲天下之食足皆在扵农农有预防而业可永安义有素行而俗自相睦隋皇五年长孙平奏令军民当社共立义仓收获之日随其所得各出粟麦贮之当社社司检校勿使损败当社饥馑即用赈给至于隋末公私廪积可供五十年长孙平之力也钦奉至元六年八月间圣防条画内一欵该每社立一义仓社长主之每遇年熟每亲丁留纳粟五斗驱丁二斗半年粟不收许纳杂色官司并不得拘检借贷勒支后遇歉歳就给社民食用社长明置收支文歴无致损耗钦此臣窃见自是以来二十余年于今矣然而社仓多有空空如也之处顷年以来水旱相仍蝗螟蔽天饥馑洊臻四方迭苦转互就食隆寒盛暑道涂之中繦属不絶维持保抱妇泣扵后子号扵前老弱不能逺移而殍者众矣延及京畿亦尝如是不亦痛哉臣居山东山野之民饥食橡栗寒衣薪火者多矣若更饥馑不息民将奚以为生乎彼隋立义仓之后而富今立义仓之后而贫岂今民之不及隋民哉意者劝督未及义风未行天气未和人事未尽以致之哉若幸从臣所谓务农桑之法之后自当有余粟矣国家许陈朝廷得失臣试陈之今条欵使义仓计丁纳粟其意以为及饥馑之时计丁出之故方其纳粟而计丁纳之以取均也乂条欵使驱丁半之彼驱丁亦人也尊卑虽异口腹无殊至俭之日驱丁岂可独半食哉又计丁出纳则妇人不纳岂不食哉又同社村居无田者岂可坐视而独不获哉且夫义仓者贵其义也若计出纳之锱铢辨亲躯之多寡则是有义之名而无义之实也乐歳粒米狼戾乞丐者踵门犹宜与之况一社之人而至俭岂宜分彼此哉是盖当时大臣议法者有乖陛下之本心也若从臣言限田产之法之后其田数之多寡亦不甚异矣伏望陛下普班明诏详谕农民凡一社立社长社司各一人社下诸家共穿筑仓窖一所为义仓凡子粒成熟之时纳则计田产顷亩之多寡而聚之凡纳例平年每畆粟率一升稻率二升凡大有年听自相劝督而増数纳之凡水旱螟蝗听自相免凡同社万一丰歉不均宜免其歉者所当纳之数凡饥馑不得已之时出则计排家口数之多寡而散之凡出例每口日一升储多每口日二升勒为定体凡社长社司掌管义仓不得私用凡官司不得拘捡借贷及许纳杂色皆有前诏在焉如是则非惟共相振救而义风亦兴矣文宗时虞集除奎章阁侍书学士时闗中大饥民枕藉而死有方数百里无孑遗者帝问集何以捄闗中对曰承平日乆人情宴安有志之士急扵近效则怨讟兴焉不幸大菑之余正君子为治作新之机也若遣一二有仁术知民事者稍寛其禁令使得有所为随郡县择可用之人因旧民所在定城郭脩闾里治沟洫限畎畆薄征敛招其伤残老弱渐以其力治之则逺去而来归者渐至春耕秋敛皆有所助一二歳间勿征勿徭封域既正友望相济四面而至者均齐方一截然有法则三代之民将见出扵空虚之野矣帝称善
　　顺帝时苏天爵乞免饥民夏税防曰臣闻天生烝民为国之本地生百谷为民之财国非民罔兴民非财罔聚故书有本固邦宁之防易有聚人曰财之文我国家隆兴百年子育兆姓虽赋税专征扵郡县而恩泽常出扵朝廷爰自去歳以来不幸天灾时见或值旱干或遇霖雨河水泛溢年谷不登以致江浙辽阳行省山东河北诸郡元元之民饥寒日甚始则质屋典田既不能济甚则鬻妻卖子价直几何朝廷虽尝赈恤数日又复一空朝餐树皮暮食野菜饥肠暂充形容已槁父子不能相顾弟兄宁得同居壮者散为盗贼弱者死扵途路闻之亦为寒心见者孰不陨涕殆兹春夏之交将为蚕麦可望虫已损其桑柘蝗又食其青苖夏麦既已不收秋田犹未下种天灾若此民穷奈何衣食尚且不充赋税何由而出诚恐州县官吏但知依期征索棰楚既施疮痍益甚夫民惟国之赤子财者本以养民宜从朝廷早赐闻奏验彼灾伤去所曽经赈济之家合纳夏税量与蠲免庶几实惠普洽困穷销愁怨之苦为欢恱之心和气既充隂阳自顺四时协序百谷用成黎民雍熈天下幸甚





　　歴代名臣奏议卷二百四十八
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百四十九
　　明　杨士竒等　撰
　　水利
　　周灵王三十二年【灵王大心也】谷洛鬭将毁王宫【谷洛二水名鬭者两水挌有似于鬭】王欲壅之大子晋谏曰不可晋闻古之长民者不堕山不崇薮不防川不窦泽【窦决也不为此四者为其反天性】夫山土之聚也薮物之归也川气之导也泽水之钟也夫天地成而聚于髙归物于下防为川谷以导其气陂塘汚以钟其美是故聚不阤崩而物有所归【大曰崩小曰阤】气不沈滞而亦不散越【沈伏也滞积也越逹也】是以民生有财用而死有所葬【物有所归故生有财用山陵不崩故死有所葬】然则无夭昏扎瘥之忧而无饥寒乏匮之患【短折曰夭狂惑曰昏疫死曰扎瘥病也】故上下能相固以待不虞古之圣王唯此之愼昔共工弃此道也虞于湛乐滛失其身欲壅防百川堕髙堙以害天下皇天弗福庶民弗助祸乱并兴共工用灭其在有虞有崈伯鲧播其滛心称遂共工之过尧用殛之于羽山其后伯禹念前之非度厘改制量象物天地比百则仪之于民而度之于羣生共之从孙四岳佐之【共共工也从孙昆弟之孙也四岳官名主四岳之祭为诸侯伯佐助也】髙髙下下防流导滞钟水丰物封崇九山决汨九川陂障九泽丰殖九薮汨越九原宅居九隩合通四海故天无伏隂【伏隂夏有霜雹】地无散阳【散阳李梅冬实】水无沈气【沈伏也无伏积之气】火无灾燀【燀焱起貌天曰灾人曰火】神无间行【间行奸神滛厉之属】民无滛心【隂阳调财用足故无淫滥之心】时无逆数【逆数四时寒暑反逆】物无害生【蝗螟之属不害嘉谷】帅象禹之功度之于仪轨莫非嘉绩克厌帝心皇天嘉之胙以天下【胙禄也】赐姓曰姒氏曰有夏谓其能以嘉祉殷富生物也胙四岳国命为侯伯赐姓曰姜氏曰有吕谓其能为禹股肱心膂以养物丰民人也此一王四伯岂繄多宠皆亡王之后【王谓禹四伯谓四岳也】唯能厘举嘉义以有在下守祀不替其典有夏虽衰鄫犹在【鄫二国夏后也】申吕虽衰齐许犹在【申吕四岳之后商周之世或封于申齐许其族也】唯有嘉功以命姓受祀迄于天下及其失之也必有慆淫之心间之【慆慢也】故亡其氏姓踣弊不振絶后无主堙替圉【堙没也替废也隶役也圉养马者】夫亡者岂繄无龙皆黄炎之后也唯不帅天地之度不顺四时之序不度民神之义不仪生物之则以殄灭无至于今不祀及其得之也必有忠信之心间之度于天地而顺于时动龢于民神而仪于物则故髙朗令终显明昭融命姓授氏而附之以令名若啓先王之遗训省其典图刑法而观其废兴者皆可知也其兴者必有夏吕之功焉其废者必有共鲧之败焉今吾执政毋乃实有所避而滑夫二川之神使至于争明以妨王宫王而饰之毋乃不可乎
　　魏文侯时西门豹为邺令有令名至文侯曽孙襄王时与羣臣饮酒王为羣臣祝曰令吾臣皆如西门豹之为人臣也史起进曰魏氏之行田也以百畆邺独二百亩是田恶也漳水在其旁西门豹不知用是不智也知而不兴是不仁也仁智豹未之尽何足法也于是以史起为邺令遂引漳水溉邺以富魏之河内民歌之曰邺有贤令兮为史公决漳水兮灌邺旁终古舄卤兮生稻梁汉武帝初方事匈奴兴功利言便宜者甚众齐人延年【史不得其姓氏】上书言河出昆仑经中国注勃海是其
　　地势西北髙而东南下也可案图书观地形令水工准髙下开大河上领【上领山头也】出之胡中东注之海如此关东长无水灾北边不忧匈奴可以省隄防备塞士卒转输盗贼侵掠覆军杀将暴骨原野之患天下常备匈奴而不忧百越者以其水絶壤断也此功壹成万世大利书奏上壮之报曰延年计议甚深然河廼大禹之所道也圣人作事为万世功通于神明恐难改更
　　元光中河决于瓠子武安侯田蚡为丞相其奉邑食鄃鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子乆之不事复塞也是时郑当时为大司农言曰异时关东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥关中之地得谷天子以为然令齐人水工徐伯表悉发卒数万人穿漕渠三岁而通以漕大便利其后漕稍多而渠下之民颇得以溉田矣
　　成帝初清河都尉冯逡奏曰郡承河下流与兖州东郡分水为界城郭所居尤卑下土壤轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙増隄防终不能泄如有霖雨旬日不霁必盈溢灵鸣犊口在清河东界所在处下虽令通利犹不能为魏郡清河减损水害禹非不爱民力以地形有埶故穿九河今既灭难明屯氏河不流行七十余年新絶未乆其处易浚又其口所居髙于以分杀水力道理便宜可复浚以助大河泄暴水备非常又地莭时郭昌穿直渠后三岁河水更从故第二曲间北可六里复南合今其曲埶复邪直贝丘百姓寒心宜复穿渠东行不豫修治北决病四五郡南决病十余郡然后忧之晩矣
　　哀帝初平当使领河隄奏言九河今皆窴灭按经义治水有决河深川而无隄防壅塞之文河从魏郡以东北多溢决水迹难以分明四海之众不可诬宜博求能浚川防河者下丞相孔光大司空何武奏请部刺史三辅三河农太守举吏民能者莫有应书待诏贾让奏言治河有上中下策古者立国居民疆理土地必遗川泽之分度水埶所不及大川无防小水得入陂障卑下以为污泽使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言盖防隄之作近起战国壅防百川各以自利齐与赵魏以河为竟赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或乆无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百歩远者数里近黎阳南故大金隄从河西西北行至西山南头廼折东与东山相属民居金隄东为庐舍住十余岁更起隄从东山南头直南与故大隄防又内黄界中有泽方数十里环之有隄往十余岁太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河远者数十里内亦数重此皆前世所排也河从河内北至黎阳为石隄激使东抵东郡平刚又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫阸如此不得安息今行上策徙冀州之民当水冲者决黎阳遮害亭放河使北入海河西薄大山东薄金隄埶不能远泛滥朞月自定难者将曰若如此败坏城郭田庐墓以万数百姓怨恨昔大禹治水山陵当路者毁之故凿龙门辟伊阙折底柱破碣石堕断天地之性此廼人功所造何足言也今濒河十郡治隄岁费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上策若廼多穿漕渠于冀州地使民得以溉田分杀水怒虽非圣人法然亦救败术也难者将曰河水髙于平地岁増隄防犹尚决溢不可以开渠臣窃按视遮害亭西十八里至淇水口廼有金隄髙一丈自是东地稍下隄稍髙至遮害亭髙四五丈往五六岁河水大盛増丈七尺坏黎阳南郭门入至隄下水未逾隄二尺所从隄上北望河髙出民屋百姓皆走上山水留十三日隄溃二所吏民塞之臣循隄上行视水埶南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十歩至今四十余岁适至隄足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石隄埶必完安冀州渠首尽当卬【牛向反】此水门治渠非穿地也但为东方一隄北行三百余里入漳水中其西因山足髙地诸渠皆往往股引取之旱则开东方下水门溉冀州水则开西方髙门分河流通渠有三利不通有三害民常罢于救水半失作业水行地上凑润上彻民则病湿气木皆立枯卤不生谷决溢有败为鱼鼈食此三害也若有渠溉则塩卤下隰填淤加肥故种禾麦更为秔稻髙田五倍下田十倍转漕舟船之便此三利也今濒河隄吏卒郡数千人伐买薪石之费岁数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百岁故谓之中策若廼缮完故隄増卑倍薄劳费无已数逢其害此最下防也王莽时征能治河者以百数其大畧异者长水校尉平陵关并言河决率常于平原东郡左右其地形下而土疏恶闻禹治河时本空此地以为水猥盛则放溢少稍自索虽时易处犹不能离此上古难识近察秦汉以来河决曹衞之域其南北不过百八十里者可空此地勿以为官亭民室而已大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水溉田春夏干燥少水时也故使河流迟贮淤而稍浅雨多水暴至则溢决而国家数隄塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣御史临淮韩牧以为可畧于禹贡九河处穿之纵不能为九但为四五宜有益大司空掾王横言河入勃海勃海地髙于韩牧所欲穿处徃者天尝连雨东北风海水溢西南出寖数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也又秦攻魏决河灌其都决处遂大不可复补宜却徙完平处更开空使縁西山足乗髙地而东北入海廼无水灾沛郡桓谭为司空掾典其议为甄丰言凡此数者必有一事宜详考验皆可豫见计定然后举事费不过数亿万亦可以事诸浮食无产业民空居与行役同当衣食衣食县官而为之作廼两便可以上继禹功下除民疾
　　晋武帝咸宁三年杜预言诸欲脩水田者皆以火耕水耨为便非不尔也然此事施于新田草莱与百姓居相絶离者耳往者东南草创人稀故得火田之利自顷户口日増而陂堨岁决良田变生蒲苇人居沮泽之际水陆失宜放牧絶种树木立枯皆陂之害也陂多则土薄水浅潦不下润故每有水雨辄复横流延及陆田言者不思其故因云此土不可陆种臣计汉之户口以验今之陂处皆陆业也其或有旧陂旧堨则坚完脩固非今所谓当为人害者也臣前见尚书胡威启宜坏陂其言恳至臣中者又见宋侯相应遵上便宜求坏泗陂徙运道时下都督度支共处当各据所见不从遵言臣案遵上事运道东诣寿春有旧渠可不由泗陂泗陂在遵地界坏地凡万三千余顷伤败成业遵县领应佃二千六百口可谓至少而犹患地狭不足肆力此皆水之为害也当所共恤而都督度支方复执异非所见之难直以不同害理也人心所见既不同利害之情又有异军家之与郡县士大夫之与百姓其意莫有同者此皆偏其利以忘其害者也此理之所以未尽而事之所以多患也臣又按豫州界二度支所领佃者州郡大军杂士凡用水田七千五百余顷耳计三年之储不过二万余顷以常理言之无为多积无用之水况于今者水涝瓫溢大为灾害臣以为与其失当宁泻之不滀宜发明诏敇刺史二千石其汉氏旧陂旧堨及山谷私家小陂皆当脩缮以积水其诸魏氏以来所造立及诸因雨决溢蒲苇马肠陂之皆决沥之长吏二千石躬亲劝功诸食力之人并一时附功令比及水冻得粗枯涸其所脩功实之人皆以俾之其旧陂堨沟渠当有所补塞者皆寻求微迹一如汉时故事豫为部分列上须冬东南休兵交代各留一月以佐之夫川渎有常流地形有定体汉氏居人众多犹以无患今因其所患而宣写之迹古事以明近大理显然可坐论而得臣不胜愚意窃谓最是今日之实益也朝廷从之
　　后魏太武帝延和三年以刁雍为薄骨律镇将雍至镇表曰臣防宠出镇奉辞西藩总统诸军户口殷广又总勒戎马以防不虞督课诸屯以为储积夙夜惟忧不遑宁处以今年四月末到镇时以夏中不及东作念彼农夫虽复布野官渠乏水不得广殖乘前以来功不充课兵人口累率皆饥俭畧加检行知此土稼穯艰难夫欲育民丰国事须大田此土乏雨正以引河为用观旧渠堰乃是上古所制非近代也富平西南三十里有艾山南北二十六里东西四十五里凿以通河似禹旧迹其两岸作溉田大渠广十余歩山南引水入此渠中计昔为之髙于水不过一丈河水激急沙土漂流今日此渠髙于河水二丈三尺又河水浸射往往崩頽渠溉髙悬水不得上虽复诸处按旧引水水亦难求今艾山北河中有洲渚水分为二西河小狭水广百四十歩臣今求入来年正月于河西髙渠之北八里分河之下五里平地凿渠广十五歩深五尺筑其两岸令髙一丈北行四十里还入古髙渠即循髙渠而北复八十里合百二十里大有良田计用四千人四十日功渠得成讫所欲凿新渠口河下五尺水不得入今求从小河东南岸斜断到西北岸计长二百七十歩广十歩髙二丈絶断小河二十日功计得成毕合计用功六十日小河之水尽入新渠水则充足溉官私田四万余顷一旬之间则水一遍水凡四溉谷得成实官课常充民亦丰赡诏从之宣武帝时冀定数州频遭水害左中郎将郑楷上防曰臣闻有国有家者莫不以万姓为心故矜伤轸于造次求瘼结于寝兴黎民阻饥唐尧致叹众庻斯馑帝乙罚已良以为政与农实系民命水旱缘兹以得济夷险用此而获安顷东北数州频年淫雨长河激浪洪波汨流川陆连涛原隰通望弥漫不已泛滥为灾戸无担石之储家有藜藿之色华壤膏腴变为舄卤菽麦禾黍化作萑蒲斯用痛心徘徊潸然伫立也昔洪水为害四载流于夏书九土既平攸同纪自虞诰亮由君之勤恤臣用劬劳日昃忘餐宵分废寝伏惟皇魏握图临宇总契裁极道敷九有徳被八荒槐阶棘路实维英哲虎门麟阁寔曰贤明天地函和日月光曜自比定冀水潦无岁不饥幽瀛川河频年泛溢岂是阳九厄防百六钟期故以人事而然非为运极昔魏国咸舄史起哂之兹地荒芜臣实为耻不揆愚瞽辄敢陈之计水之凑下浸润无间九河通塞屡有变改不可一准古法皆循旧隄何者河决瓠子梁楚几危宣防既建水还旧迹十数年间戸口丰衍又决屯氏两川分流东北数郡之地仅得支存及不通灵鸣水田一路往昔膏腴十分病九邑居凋离坟井毁灭良由水大渠狭更不开泻众流壅塞曲直乗之所致也至若量其逶迤穿凿沟浍分立隄堨所在疏通预决其路令无停蹙随其髙下必得地形土木参功务从便省使地有金隄之坚水有非常之备钩连相注多置水口从河入海远迩迳过泻其墝泻泄此陂泽九月农罢量役计功十月昏正立匠表度县遣能工麾画形势郡发明使筹察可否审地推岸辨其脉流树板分崖练厥从往别使案检分部是非瞰睇川原明审通塞当境脩治不劳役远终春自罢未须乆功即以髙下营田因于水陆水种秔稻陆艺桑麻必使室有乆储门丰余积斯实上防御灾之方亦为中古井田之利即之近事有可比伦江淮之南地势洿下云雨隂霖动弥旬月遥途远运惟用舟舻南亩畬菑微事耒耜而众庶未为馑色黔首罕有饥顔岂天徳不均致此偏罚故是地势异图有兹丰馁臣既乡居水际目覩荒残每思郑白屡想王李夙宵不寐言念皇家愚诚丹欵实希效力有心萤爝乞蹔施行使数州士女无废耕桑之业圣世洪防有赈饥荒之士邺宰深笑息自一朝臣之至诚申于今日诏曰频年水旱为患黎民阻饥静言念之旰不遑食鉴此事条深协在虑但计画功广非朝夕可合宜付外量闻事遂施行
　　宋太宗淳化二年秋泾阳县民杜思渊上书言泾河内旧有石翣以堰水入白渠溉雍耀田岁收三万斛其后多歴年所石翣坏三白渠水少溉田不足民颇艰食干德中莭度判官施继业率民用梢穰笆篱栈木截河为堰壅水入渠缘渠之民颇获其利然凡遇暑雨山水暴至则堰辄坏至秋治堰所用复取于民民烦数役终不能固乞依古制调丁夫修叠石翣可得数十年不挠所谓蹔劳永逸也诏从之遣将作监丞周约已等董其役以用功尤大不能就而止
　　至道元年正月度支判官梁鼎陈尧叟上郑白渠利害案旧史郑渠元引泾水自仲山西抵瓠口并北山东注洛三百余里溉田四万顷亩收一钟白渠亦引泾水起谷口入栎阳注渭水长二百余里溉田四千五百顷两渠溉田凡四万四千五百顷今所存者不及二千顷皆近代改修渠堰浸隳旧防繇是灌溉之利絶少于古矣郑渠难为兴工今请遣使先诣三白渠行视复修旧迹于是诏大理寺丞皇甫选光禄寺丞何亮乗传经度选等使还言周览郑渠之制用功最大并仲山而东凿断冈阜首尾三百余里连亘山足岸壁頽坏陻废已乆度其制置之始泾河平浅直入渠口暨年代浸远泾河陡深水势渐下与渠口相悬水不能至峻崖之处渠岸摧毁荒废岁乆实难致力其三白渠溉泾阳栎阳髙陵云阳三原富平六县田三千八百五十余顷此渠衣食之源也望令増筑隄堰以固防之旧设莭水斗门一百七十有六皆坏请悉缮完渠口旧有六石门谓之洪门今亦隤圯若复议兴置则其功甚大且欲就近度其岸势别开渠口以通水道岁令渠官行视岸之缺薄水之淤填即时浚治严豪民盗水之禁泾河中旧有石堰脩广皆百歩捍水雄壮谓之将军翣废坏已乆杜思渊尝请兴修而功不克就其后止造木堰凡用梢桩万一千三百余数岁出于缘渠之民渉夏水潦木堰遽坏漂流散失至秋复率民以葺之数敛重困无有止息欲令自今溉田既毕命水工坼堰木寘于岸侧可充二三岁修堰之用所役缘渠之民计田出丁凡调万三千人防渠造堰各获其利固不惮其劳也选能吏司其事置署于泾阳县侧以时行视往复甚便又言邓许陈颍蔡宿亳七州之地有公私闲田凡三百五十一处合二十二万余顷民力不能尽耕皆汉魏以来召信臣杜诗杜预任峻司马宣王邓艾等立制垦辟之地内南阳界凿山开道疏通河水散入唐邓襄三州以溉田又诸处陂塘防埭大者长三十里至五十里阔五丈至八丈髙一丈五尺至二丈其沟渠大者长五十里至百里阔三丈至五丈深一丈至一丈五尺可行小舟臣等周行歴览若皆増筑陂堰劳费颇甚欲隄防未坏可兴水利者先耕二万余顷他处渐图建置
　　九月帝以汴河岁运江淮米五七百万斛以济京师问侍臣汴水疏凿之由令参知政事张洎讲求其事以闻其言曰禹导河自积石至于龙门南至华隂东至砥柱又东至于孟津东过洛汭至于大伾即今成臯是也或云黎阳山也禹以大河流泛中国为害最甚乃于贝丘疏二渠以分水势一渠自舞阳县东引入漯水其水东北流至千乘县入海即今黄河是也一渠疏畎引傍西山以东北形髙敝坏隄水势不便流溢夹右碣石入于渤海书所谓北过洚水至于大陆洚水即浊漳大陆则邢州钜鹿泽播为九河同为逆河入于海河自魏郡贵乡县界分为九道下至沧州今为一河言逆河者谓与河水往复相承受也齐桓公塞以广田居唯一河存焉今其东界至莽梧河是也禹又于荥泽下分大河为隂沟引注东南以通淮泗至大梁浚仪县西北复分为二渠一渠元经阳武县中牟台下为官渡水一渠始皇疏凿以灌魏郡谓之鸿沟莨菪渠自荥阳五出池口来注之其鸿沟即出河之沟亦曰莨菪渠汉明帝时乐浪人王景谒者王呉始作浚仪渠盖循河沟故渎也渠成流注浚仪故以浚仪县为名灵帝建寜四年于敖城西北垒石为门以遏渠口故世谓之石门渠外东合济水济与河渠浑涛东注至敖山北渠水至此又兼邲之水即春秋晋楚战于邲邲又音汳即汴字古人避反字改从汴字渠水又东经荥阳北旃然水自县东流入汴水郑州荥阳县西二十里三皇山上有二广武城二城相去百余歩汴水自两城间小涧中东流而出而济流自兹乃絶唯汴渠首受旃然水谓之鸿渠东晋大和中桓温北伐前燕将通之不果义熈十三年武帝西征姚秦复浚此渠始有湍流奔注而岸善溃塞帝更疏凿而漕运焉隋炀帝大业三年诏尚书左丞相皇甫谊发河南男女百万开汴水起荥泽入淮千余里乃为通济渠又发淮南兵夫十余万开防沟自山阳渎至于扬子江三百余里水靣阔四十歩而后行幸焉自后天下利于转输昔孝文时贾谊言汉以江淮为奉地谓鱼防谷帛多出东南至五凤中耿寿昌奏故事岁増关东谷四百万斛以给京师亦多自此渠漕运唐初改通济渠为广济渠开元中黄门侍郎平章事裴耀卿言江淮租船自长淮西北沂鸿沟转相输纳于河隂含嘉太原等仓凡三年运米七百万石实利渉于此开元末河南采访使汴州刺史齐澣以江淮漕运经淮水波涛有沈损遂浚广济渠下流自泗州虹县至楚州淮隂县北八十里合于淮逾时毕功既而水流迅急行旅艰险寻乃废停却由旧河德宗朝岁漕运江淮米四十万石以益关中时叛将李正已田恱皆分军守徐州临涡口梁崇义阻兵襄邓南北漕引皆絶于是水陆运使杜佑请改漕路自浚仪西十里疏其南涯引流入琵琶沟经蔡河至陈州合颍水是秦汉故道以官漕乆不由此故填淤不通若畎流培岸则功用甚寡又庐寿之间有水道而平冈亘其中曰鸡鸣山佑请疏其两端皆可通舟其间登陆四十里而已则江湖黔岭蜀汉之粟可方舟而下由是白沙趋东关经庐夀浮颍歩蔡歴琵琶沟入汴河不复经沂淮之险于旧路二千里功寡利博朝议将行而徐州顺命淮路乃通至国家膺图受命以大梁四方所凑天下之枢可以临制四海故卜京邑而定都汉髙帝云吾以羽檄召天下兵未至孝文又云吾初即位不欲出虎符召郡国兵即知兵甲在外也唯有南北军期门郎羽林孤儿以备天子扈从藩衞之用唐承隋制置十二衞府兵皆农夫也及罢府兵始置神武神防为禁军不过三数万人亦以备扈从藩衞而已故禄山犯阙驱市人而战德宗防尘扈驾四百余骑兵甲皆在郡国额军存而可举者除河朔三镇外太原青杜各十万人邠宁宣武各六万人潞徐荆扬各五万人襄宣夀镇海各二万人自余观察团练防要害之地者不下万人今天下甲卒数十万众战马数十万疋并萃京师悉集七亡国之士民于辇下比汉唐京邑民庻十倍甸服时有水旱不至艰歉者有惠民金水五丈汴水等四渠引脉分咸会天邑舳舻相接赡给公私所以无匮乏唯汴水横亘中国首承大河漕引江湖利尽南海半天下之财赋并山泽之百货悉由此路而进然则禹力疏凿以分水势炀帝开甽以奉廵游虽数湮废而通流不絶于百代之下终于国家之用者其上天之意乎
　　真宗天禧四年二月河塞羣臣入贺上亲为文刻石纪功是年祠部员外郎李垂又言疏河利害命垂至大名府滑衞德贝州通判军与长吏计度垂上言臣所至并称黄河水入王莽沙河与西河故渎注金赤河必虑水势浩大荡浸民田难于隄备臣亦以为河水所经不无为害今者决河而南为害既多而又阳武埽东石堰埽西地形污下东河泄水又艰或者云今决处漕底坑深旧渠逆上若塞之旁必复坏如是则议塞河者诚以为难若决河而北为害虽少一旦河水注御河荡易水迳干宁军入独流口遂及契丹之境或者云因此揺动边鄙如是则议疏河者又益为难臣于两难之间辄画一计请自上流引北载之髙地东至大伾泻复于澶渊旧道使南不至滑州北不出通利军界何以计之臣请自卫州东界曹公所开运渠东五里河北岸凸处就岸实土坚引之正北稍东十三里破伯禹古隄注裴家潭牧马陂又正东稍北四十里凿大伾西山酾为二渠一逼大伾南足决古隄正东八里复澶渊旧道一逼通利军城北曲河口至大禹所导西河故渎正北稍东五里开南北大隄又东七里入澶渊旧道与南渠合夫如是则北载之髙地大伾二山脽服之间分酌其势浚泻两渠汇注东北不远三十里复合于澶渊旧道而滑州不治自涸矣臣请以兵夫二万自来岁二月兴作除三伏半功外至十月而成其均厚埤薄俟次年可也疏奏朝议虑其烦扰罢之
　　仁宗庆歴间守平江范仲淹上奏曰德惟善政政在养民此言圣人之德惟在善政善政之要惟在养民养民之政必在农务江南旧有圩田毎一圩田方数十里如大城中有河渠外有门闸旱则开闸引江水之利潦则闭闸拒江水之害旱涝不及为农美利又浙西地卑常苦水沴虽有沟河可以通海惟时开导则潮泥不得以堙之虽有隄塘可以御患惟时脩固则无摧坏臣知苏州日点检簿书一州之田系出产者三万四十顷中稔之利每亩得米二石或三石计米七百余万石东南毎岁上供之数六百万石乃一州所出臣询访髙年则云曩时两浙未归朝廷苏州有营田军四部共七八千人专为田事导河筑隄以减水患于时民间钱五十文籴白米一石自宋朝一统江南不稔则取之浙右浙右不稔则取之淮南故慢于农政不复脩举江南圩田浙右河塘大半隳废失东南之大利今江浙之米石不下六七百足至一贯省比于当时其贵十倍民不得不困国不得不虚矣臣请毎岁之秋降勅下诸路转运司令辖下州军吏民各言农桑可兴之利可去之害或合开河渠或筑堤堰陂塘之并系本州军选官计定工料每岁于二月间兴役半月而罢仍具功绩闻奏如此不絶数年之间农利大兴下少饥寒上无贵籴则东南岁籴辇运之费大可减省其劝课之法宜选官讨论古制取其简约易从之术颁赐诸路转运使靣赐一本付新授知州知县等此养民之政富国之本也
　　皇祐三年直集贤院刘敞论修商胡口奏曰臣闻天有时地有势民有力圣王之建功谋事者不与天分时不与地分势不与民分力则功成而事立今朝廷以河决商胡议必塞之臣窃谓过矣乃者霖雨淋溢山谷发泄经川横溃或冲冒城郭此天时也澶魏之埽如商胡者多矣莫决而商胡独败此地势也淮汝以西关陕以东数千里之间罹于水忧者甚则溺死不甚则流亡夫妇愁痛无所控告畧计百万人未闻朝廷有以振业之也而议塞河强疲病之余以极其力乗残耗之后以畧其财重为事而罚所不胜急为期而诛所不至上则与天争时下则与地争势此臣所谓过也臣闻河之为患于中国乆矣其在前代或塞或不塞塞之为仁不塞不为不仁此有时而否者也以尧为君以舜为臣以禹为司空十有三年而后仅能胜水患耳今朝廷之无禹明矣而欲以数月之间塞决河不权于时不察于民不亦甚乎议者以为不塞河则冀州之水可哀甚不然夫河未决之时能使水不病冀州则已矣既决之后县邑则已没矣人民则已亡矣府库则已丧矣虽塞河不能有救也今且纵水之所欲往而利导之其不能救与彼同而可以息民何嫌而不为诗云民亦劳止汔可小康恵此中国以绥四方夫中国者固四方之本也唯陛下与知道者虑之
　　至和二年兼判三司院欧阳修状奏曰臣伏见学士院集两省台谏官议脩河事未有一定之论盖由贾昌朝欲复故道李仲昌请开六塔互执一说莫知孰是以臣愚见皆谓不然言故道者未详利害之源述六塔者近乎欺罔之缪何以言之今谓故道可复者但见河北水患而欲还之京东然不思天禧以来河水屡决之因所以未知故道有不可复之势此臣故谓未详利害之源也若言六塔之利者则不攻而自破矣且开六塔既云减得大河水势然今恩冀之患何缘尚告危急此则减水之利虚妄可知开六塔者又云可以全回大河使复横垅故道见今六塔只是分减之水下流无归已为濵棣德博之患若全回大河以入六塔则其害如何此臣故谓近乎欺罔之谬也臣闻河本泥沙无不淤之理淤淀之势常先下流下流淤髙水行不快乃自上流低下处决此其常势也然避髙就下水之本性故河流已弃之道自是难复臣不敢远引书史广述河源只以今所欲复之故道言天禧以来屡决之因初天禧中河出京东水行于今所谓故道者水既淤澁乃于滑州天台埽决寻而修塞水复故道未几又决于滑南铁狗庙其后数年又议修塞水令复故道已而又于王楚埽决所决差少与故道分流然而故道之水终以壅淤故又于横垅大决则决河非不能力塞故道非不能力复不乆终必决于上流者由故道淤髙水不能行故也及横垅既决水流就下所以十余年间河未为患至庆歴三四年横垅之水又自下流先淤是时臣为河北转运使海口已淤一百四十余里其后游金赤三河相次又淤下流既梗乃又于上流商胡口决然则京东横垅两河故道皆是下流淤塞河水已弃之髙地京东故道屡复屡决理不可复其验甚明则六塔所开故道之不可复不待言而易知臣闻议者计度京东故道功料止云铜城已上地髙不知大抵东去皆髙而铜城已上乃特髙耳其东比铜城已上则似低比商胡已上则实髙也若云铜城已东地势斗下则当日水流宜决铜城已上何缘而顿淤于横垅之口亦何缘而大决也然则两河故道既皆不可为则河北水患何为而可去臣闻智者之于事有不能必则较其利害之轻重择其害少者而为之犹胜害多而利少何况有害而无利此三者可较而择也臣见往年商胡初决之时议欲修塞计用一千八百万梢芟科配六路一百有余州军今欲塞者乃往年之商胡必须用往年之物数至于开塞故道张奎元计功料极大后来李参等减得全少犹用三十万人然欲以五十歩之狭容大河之水此可笑也又欲増一夫所开三赤之方倍为六尺且阔厚三尺而长六尺已是一倍之功在于人力已为劳苦若云六尺之方以开方法算之乃八倍之功此岂人力之所胜是则前功浩大而难兴后功虽小而不实大抵塞商胡开故道凡二大役皆困国而劳人所举如此而欲难复屡决已验之故道使其虚费而商胡不可塞故道不可复此所谓有害而无利者也就使幸而暂塞暂复以纾目前之患而终于上流必决如龙门横垅之比重以困国劳人此所谓利少而害多也若六塔者于大河有减水之名而无减水之实今下流所散为患已多若全回大河以注之则濵棣德博河北所仰之州不胜其患而又故道淤澁上流必有他决之虞此直有害而无利耳是智者之不为也今若因水所在増治堤防疏其下流浚以入海则可无决溢散漫之虞今河所歴数州之地诚为患矣隄防岁用之夫诚为劳矣与其虚费天下之财虚举大众之役而不能成功终不免为数州之患劳岁用之夫则此所谓害少者乃智者之所择也大抵今河之势负三决之虞复故道上流必决开六塔上流亦决今河下流若不浚使入海则上流亦决臣请选知水利之臣就其下流求其入海之路而浚之不然下流梗澁则终虞上决为患无涯臣非知水者但以今事目可验者而较之耳言狂计愚不足以备圣君博访之求此大事也伏乞下臣之议广谋于众而裁择之谨具状奏闻伏勅防
　　脩又上奏曰臣窃见朝廷近因臣寮建议欲塞商胡开横垅回大河于故道已下三司今秋兴役见令京东计度物料次臣伏以国家兴大役动大众必先顺天时量人力谋于其始而审然后必行计其所利者多乃能无悔伏见比年以来兴役动众劳民费财不精谋虑于厥初轻信利害之偏说举事之始既已仓皇羣议一揺寻复悔罢臣不敢逺引他事上烦圣聪只如徃年河决商胡是时执政之臣不慎计虑遽谋修塞科配一千八百万梢芟搔动六路一百有余州官吏催驱急若星火民庶愁苦盈于道涂或物已输官或人方在路未及兴役遽已罢修虚费民财为国敛怨举事轻脱为害若斯虽既往之失难追而可鉴之踪未远今者又闻复有修河之役聚三十万人之众开一千余里之长河计其所用物力数倍往年当此天灾岁旱之时民困国贫之际不量人力不顺天时臣知其有大不可者五盖自去秋以及今春半天下苦旱而京东尤甚河北次之国家当务安静振防之犹恐饥民起而为盗何况于此两路聚大众兴大役此其必不可者一也河北自恩州用兵之后继以凶年人戸流亡十失八九数年以来人稍归复然死亡之余所存无几疮痍未敛物力未完今又遭此旱岁京东自去冬无雨雪麦不生苖已及暮春粟未布种不惟目下乏食兼亦向去无望而欲于此两路兴三十万人之役若别路差夫则远处难为赴役就河便近则此两路力所不任此其必不可者二也臣伏见往年河决滑州曽议修塞当时公私事力未如今日贫虚然犹收聚物料诱率民财数年之间方能兴役况今国用方乏民力方疲且合商胡塞大决之洪流此自是一大役也凿横垅开乆废之故道此又一大役也自横垅至海一千余里埽岸乆已废坏顿须修缉此又一大役也往年公私有力之时兴一大役尚须数年今并三大役仓卒兴为于灾旱贫虚之际此其必不可者三也就令商胡可塞故道可回犹宜重察天时人力之难为何况商胡未必可塞故道未必可回者哉臣闻鲧障洪水九年无功禹得洪范五行之书知水趋下之性乃因水之流疏决就下而水患乃息然则以大禹之神功不能障塞其流但能因而疏决尔今欲逆水之性障而塞之夺洪河之正流斡以人力而回注此大禹之所不能此其必不可者四也横垅湮塞已二十年商胡决流又亦数岁故道已塞而难凿安流已乆而难回昨闻朝廷曽遣故枢宻直学士张奎计度功料极大近者再行检计减得功料全少功料少则所开浅狭浅狭则水势难回此其必不可者五也臣伏见国家累岁灾谴甚多其于京东变异尤大地贵安静动而有声巨嵎山摧海水揺荡如此不止仅乎十年天地警戒必不虚发臣谓变异所起之方尤宜加意防惧今乃欲于凶旱之年聚三十万之大众于变异最大之方臣恐地动山揺灾祸自此而始方今京东赤地千里饥馑之民正苦天灾又闻河役将动往往伐桑拆屋无复生计流亡盗贼之患不可不虞欲望圣慈特降德音速罢其事当此凶岁务安人心徐诏有司审详利害纵令河道可复乞丰年余力渐次兴为臣实庸愚本无远见得于外论不可不言谨具状奏闻
　　三年修判三司院又奏曰臣伏见朝廷定议开修六塔河口回水入横垅故道此大事也中外之臣皆知不便而未有肻为国家极言其利害者何哉盖其说有三一曰畏大臣二曰畏小人三曰无竒策今执政之臣用心于河事亦劳矣初欲试十万人之役以开故道既又舍故道而修六塔未及兴役遽又罢之已而终为言利者所胜今又复修然则其势难于复止也夫以执政大臣锐意主其事而又有不可复止之势固非一人口舌可回此所以虽知不便而罕肻言也李仲昌小人利口伪言众所共恶今执政之臣既用其议必主其人且自古未有无患之河今河浸恩冀目下之患虽小然其患已形回入六塔将来之害必大而其害未至夫以利口小人为大臣所主欲与之争未形之害势必难夺就使能夺其议则言者犹须独任恩冀为患之责使仲昌得以为辞大臣得以归罪此所以虽知不便而罕敢言也今执政之臣用心太过不思自古无不患之河直欲使河不为患若得河不为患虽竭人力犹当为之况闻仲昌利口诡辩谓费物少而用功不多不得不信为竒防于是决意用之今言者谓故道既不可复六塔又不可脩诘其如何则又无竒防以取胜此所以虽知不便而罕肻言也众人所不敢言而臣今独敢言者臣谓大臣非有私仲昌之心也直欲兴利除害尔若果知其为患愈大则岂有不回者哉至于顾小人之后患则非臣之所虑也且事欲知利害权重轻有不得已则择其害少而患轻者为之此非明智之士不能也况治水本无竒防相地势谨隄防顺水性之所趋尔虽大禹不过此也夫所谓竒防者不大利则大害若循常之计虽无大利亦不至大害此明智之士善择利者之所为也今言修六塔者竒防也然终不可成而为害愈大言顺水治堤者常谈也然无大利亦无大害不知为国计者欲何所择哉若谓利害不可必但聚大众兴大役劳民困国以试竒防而侥幸于有成者臣谓虽执政之臣亦未必肻为也臣前已具言河利害甚详而未防采听今复畧陈其大要惟陛下诏计议之臣择之臣谓河水未始不为患今顺已决之流治隄防于恩冀者其患一而迟塞商胡复故道者其患二而速开六塔以回今河者其患三而为害无涯自河决横垅以来大名金堤埽岁岁増治及商胡再决而金堤益又加功独恩冀之间自商胡决后议者贪建塞河之防未尝留意于堤防是以今河水势浸溢今若专意并力于恩冀之间谨治隄防则河患可御不至于大害所谓其患一者十数年间今河下流淤塞则上流必有决处此一患而迟者也今欲塞商胡口使水归故道治堤修埽功料浩大劳人费物困弊公私此一患也幸而商胡可塞故道复归髙淤难行不过一二年间上流必决此二患而速者也今六塔河口虽云已有上下约然全塞大河正流为功不小又开六塔河道治二千余里隄防移一县两镇计其功费又大于塞商胡数倍其为困弊公私不可胜计此一患也幸而可塞水入六塔而东横流散溢濵棣徳博与齐州之界咸被其害此五州者素号富饶河北一路财用所仰今引水注之不惟五州之民破坏田产河北一路坐见贫虚此二患也三五年间五州凋弊河流注溢乆又淤髙流行梗澁则上流必决此三患也所谓为患而无涯者也今为国设计者本欲除一患而反就三患此臣所不谕也至如六塔不能容大河横垅故道本以髙淤难行而商胡决今复驱而注之必横流而散溢自澶至海二千余里堤埽不可卒修修之虽成又不能捍水如此等事甚多士无愚智皆所共知不待臣言而后悉也臣前未奉使契丹时已尝具言故道六塔皆不可为惟治堤顺水为得计及奉使往来河北询于知水者其说皆然虽恩冀之人今被水患者亦知六塔不便皆愿且治恩冀堤防为是下情如此谁为上通臣既知其详岂敢自黙伏乞圣慈特谕宰臣使更审利害速罢六塔之役差替李仲昌等不用选一二精干之臣与河北转运使副及恩冀州官吏相度隄防并力修治则今河之水必不至为大患且河水天灾非人力可回惟当顺导防捍之而已不必求竒防立难必之功以为小人侥冀恩赏之资也况功必不成后悔无及者乎臣言狂计愚惟陛下裁择
　　至和二年侍御史赵抃上奏曰臣窃闻有内臣擘画奏请于在京汴河两畔増筑堤岸大段髙阔以防决溢之患见下三司相度并系开封府县东西排岸八作濠寨等司检计施行次日近自有此行遣以来防汴两边居民戸口非常惊动搔扰日夕汹汹其贫者则曰官中果有必行之命夺民之地毁民之屋则我軰离散狼狈父子夫妇不能相保矣其富者则公行贿赂百方请嘱吏缘为奸无所不至夫河防为害须顺其情性在先朝时岁岁开濬就深通行后数十年泥滓涨淤官司因循以役民为重困监辖侥幸以省工得恩泽今汴河之底比于畴昔已厚数丈而汴河之堤累年添起今却视通衢其堤髙下已与居民檐庑相等矣复更欲如何増筑之耶以臣愚见莫若向去毎年开淘不辍使水性就下汴底深快则灼然无横流之虞京师沟渠积滞因而亦可流布通泄设若不顺水性暂图苟安其堤愈髙其势愈危既非国家经乆之利又有居民重迁之嗟伏望陛下宸断早赐圣防指挥直行寝罢无使相度官吏尚持两端犹豫之説而干系师局得以诛求计防为名下以安民心上以固邦体也
　　嘉祐元年右司谏马遵议开浚汴河奏曰臣窃闻本朝旧制毎岁兴功开浚汴河故水行地中而无滥溢填闭之患祥符中廵防使臣韦继升表请罢修一年以省物力又请今后三五年一浚徒见目前茍简之利而不能思患于乆远故近年以来河底渐髙口地数易水小则东南有漕运之阻水大则京师有隄防之虞岁习为常人恬不恠夫祸固藏于隐微而发于人所忽者暴水可为寒心虽使横流仅纾大患而所残无数百姓可哀臣欲乞朝廷指挥自今毎岁农隙之际检计开淘以深快为限纵未能一切如旧积功数年可以济集
　　八年河流派于魏之第六埽遂为二股自魏恩东至于徳沧入于海是谓东流时议者多不同李立之力主生堤帝不听卒用宋昌言说置上约三月翰林学士司马光奏治河当因地形水势若彊用人力引使就髙横立隄防则逆激旁溃不惟无成仍败旧绩臣虑官吏见东流已及四分急于见功遽塞北流而不知二股分流十里之内相去尚近地势东髙西下若河流并东一遇盛涨水势复西合入北流则东流遂絶或于沧徳堤埽未成之处决溢横流虽除西路之患而害及东路非防也宜专防上约及二股堤岸若今岁东流止添二分则此去河势自东近者二三年远者四五年及八分以上河流冲刷已阔沧徳堤埽已固自然北流日减可以闭塞两路俱无害矣防北京留守韩琦言今岁兵夫数少而金堤两埽修上下约甚急深进马头欲夺大河缘二股及嫰滩旧阔千一百歩是以可容涨水今截去八百歩有余则将束大河于二百余歩之间下流既壅上流蹙遏湍怒又无兵夫修防堤岸其冲决必矣况自徳至沧皆二股下流既无隄防必侵民田设若河门束狭不能容纳涨水上下约随流而脱则二股与北流为一其患愈大又恩深州所创生堤其东则大河西来其西则西山诸水东注腹背受水两难扞御望选近臣速至河所与在外官合议帝在经筵以琦奏谕光命同张茂则再徃四月光与张巩李立之宋昌言张问吕大防程昉行视上约及方锯牙济河集议于下约光等奏二股河上约并在滩上不碍河行但所进方锯牙已深致北流河门稍狭乞减拆二十歩令近后仍作蛾眉埽裹防其沧徳界有古遥堤当加葺治所修二股本欲防导河水东去生堤本欲捍御河水西来相为表里未可偏废帝因谓二府曰韩琦颇疑修二股赵抃曰人多以六塔为戒王安石曰异议者皆不考事实故也帝又问程昉宋昌言同修二股如何安石以为可治帝曰欲作签河甚善安石曰诚然若及时作之往往河可东北流可闭因言李立之所筑生堤去河远者至八九十里本计以御漫水而不可御河南之向着臣恐漫水亦不可御也帝以为然五月丙寅乃诏立之乗驿赴阙议之六月戊申命司马光都大提举修二股工役吕公着言朝廷遣光相视董役非所以褒崇近职待遇儒臣也乃罢光行七月二股河通快北流稍自闭戊子张巩奏上约累经泛涨并下约各已无虞东流势渐顺快宜塞北流除恩冀深瀛永静干宁等州军水患又使御河胡卢河下流各还故道则漕运无壅遏邮传无滞留塘泊无淤浅复于边防大计不失南北之限岁减费不可胜数亦使流移归复实无穷之利且黄河所至古今未尝无患较利害轻重而取舍之可也惟是东流南北隄防未立闭口修堤功费甚伙所当预备望选习知河事者与臣等讲求具图以闻乃复诏光茂则及都水监官河北转运使同相度闭塞北流利害有所不同各以议上八月己亥光入辞言巩等欲塞二股河北流臣恐劳费未易成幸而可塞则东流浅狭隄防未全必致决溢是移恩冀深瀛之患于沧徳等州也不若俟三二年东流益深阔隄防稍固北流渐浅薪刍有备塞之便帝曰东流北流之患孰轻重光曰两地皆王民无轻重然北流已残破东流尚全帝曰今不俟东流顺快而塞北流他日河势改移奈何光曰上约固则东流日増北流日减何忧改移若上约流失则事不可知惟当并力防上约耳帝曰上约安可保光曰今岁创修诚为难保然昨经大水而无害今岁地脚已牢复何虑且上约居河之侧听河北流犹惧不保今欲横截使不行庸可保乎帝曰若河水常分二流何时当有成功光曰上约茍存东流必増北流必减借使分为二流于张巩等不见成功于国家亦无所害何则西北之水并于山东故为害大分则害小矣巩等亟欲塞北流皆为身谋不顾国力与民患也帝曰防捍两河何以供亿光曰并为一则劳费自倍分二流则劳费减半今减北流财力之半以备东流不亦可乎帝曰卿等至彼视之时二股河东流及六分巩等因欲闭断北流帝意向之光以为须及八分乃可仍待其自然不可施功王安石曰光议事屡不合今令视河后必不从其议是重使不安职也庚子乃独遣茂则茂则奏二股河东倾已及八分北流止二分张巩等亦奏丙午大河东徙北流浅小戊申北流闭诏奨谕司马光等仍赐衣带马

　　歴代名臣奏议卷二百四十九
　　钦定四库全书
　　歴代名臣奏议卷二百五十
　　明　杨士竒等　撰
　　水利
　　宋仁宗时知陈州宋祁乞开治渒河奏曰臣知寿州日伏见本州安丰县有芍陂自古所传元引龙穴山水及渒河水入陂每岁灌田万顷近年多被泥沙淤淀陂池地渐髙畜水转少龙穴山一水源既小今来只借渒河注水入陂后来渒河一道水渠本县又不脩开遂致水道咽塞陂水浅涸臣自到任后并值二年干旱去年自六月放竭陂水只是救灌得侧近一二千顷是以寿州米价踊贵官私妨阙臣切闻得寿州正是出米之地全借此一陂旧来陂水若满常无干旱是以县名安丰盖取此义臣欲乞朝防直下本州委知州通判亲往陂上相度开治渒河令水渠深快于渒河内其堪阑水入渠注满陂内髙筑陂岸及重开撅陂内于淀之处令稍深阔其工亦不甚多只乞就来春农隙之时少借隣县并本县人夫三五千人约功一月可见次第如陂水满足则溉田万顷永无凶年兼得陈颍至京都一路官私米斛有可供应
　　神宗熈宁二年司马光乞优赏宋昌言劄子曰臣闻国家大政在于赏罚若赏罚明当功无不成臣去冬奉勅与张茂则相度二股河及生隄利害当时都水监丞宋昌言建议欲于二股河口西岸新滩上置立上约擗栏水势令入东流向去东流渐深北流于浅即闭塞断北流放出御河胡芦河下流以除恩冀深瀛以西诸州军水患臣等因得其言寻具此利害奏闻防朝廷听许令修置上约自后昌言同列提举修生隄者以防非已出百端沮毁以为二股河必不可成不如并力修生隄及李立之赴阙上殿所言陛下所亲闻也赖陛下圣明断在不疑必使之修置上约今秋擗拦得水势一并入东流其北流寻已闭断虽颇漂溺损近东沧徳等州民田庐舍然恩冀深瀛以西州军防利亦为不少其宋昌言不可谓之无功今若与同列称二股河不可成者一例受赏臣窃恐当官之人覩之无所沮劝况昌言因去嵗职当在外河决枣强独夺一官今若止复旧官则是众人受赏而昌言独不得赏也设使向者修置上约不成或背了二股并入北流其同列岂肻分昌言之罪伏望圣慈察昌言建议之功特与复旧官外更与董役之人等第别加酬奬庶使向去用心向公者朝廷必不负之也
　　四年开修漳河役兵万人袤一百六十里帝因与大臣论财用文彦博曰足财用在乎安百姓安百姓在乎省力役且河乆不开不出于东则出于西利害一也今发夫开治徙东从西何利之有王安石曰使漳河不由地中行则或东或西为害一也治之使行地中则有利而无害劳民先王所谨然以佚道使民虽劳不可不勉防京东河北大风三月诏曰风变异常当安静以应天灾漳河之役妨农来岁为之未晚中书格诏不下寻有防权令罢役
　　五年发运使罗拯欲自洪泽而上凿龟山里河以逹于淮帝深然之防发运使蒋之竒入对建言上有清汴下有洪泽而风浪之险止百里淮迩岁溺公私之载不可计凡诸道转输渉湖行江已数千里而覆败于此百里间良为可惜宜自龟山蛇浦下属洪泽凿左肋为复河取淮为源不置堰牐可免风涛覆溺之患帝遣都水监丞陈祐甫经度祐甫言往年田棐任淮南提刑尝言开河之利其后淮隂至洪泽竟开新河独洪泽以上未克兴役今既不用牐蓄水惟随淮靣髙下开深河底引淮通流形势为便但工费浩大帝曰费虽大利亦博矣祐甫曰异时淮中岁失百七十艘若捐数年所损之费足济此役帝曰损费尚小如人命何乃调夫十万开治既成命之竒撰记刻石龟山后
　　八年程昉与刘璯言衞州沙河湮没宜自王供埽开濬引大河水注之御河以通江淮漕运仍置斗门以时啓闭其利有五王供危急免河势变移而别开口地一也漕舟出汴横絶沙河免大河风涛之患二也沙河引水入于御河大河涨溢沙河自有限莭三也御河涨溢有斗门啓闭无冲注淤塞之弊四也徳博舟运免数百里大河之险五也一举而五利附焉请发卒万人一月可成从之九年秋昉奏毕功中书欲论赏帝令河北监司案视保明大名安抚使文彦博覆实十月彦博言去秋开旧沙河取黄河行运欲通江淮舟檝彻于河北极边自今春开口放水后来涨落不定所行舟栰皆轻载有害无利枉费功料极多今御河上源止是百门泉水其势壮猛至衞州以下可胜三四百斛之舟四时行运未尝阻滞隄防不至髙厚亦无水患今乃取黄河水以益之大即不能吞纳必致决溢小则缓漫浅涩必致淤淀凡上下千余里必难岁岁开濬况此河穿北京城中利害易覩今始初冬已见阻滞恐年岁间反坏乆来行运傥谓通江淮之漕即尤不然自江浙淮汴入黄河顺流而下又合于御河大约岁不过一百万斛若自汴顺流经入黄河达于北京自北京和雇车乗陆行入仓约用钱五六千缗却于御河装载赴边城其省工役物料及河清衣粮之费不可胜计又去冬外监丞欲于北京黄河新堤开置水口以通行运其策尤疎此乃熈宁四年秋黄河下注御河之处当时朝廷选差近臣督役修塞所费不赀大名恩冀之人至今疮痍未平今奈何反欲开口导水耶都水监虽令所属相视而官吏恐忤建谋之官止作迁延回报谓俟修固御河堤防方议开置河口况御河堤道仅如蔡河之若欲吞纳河水须如汴岸増修犹恐不能制蓄乞别委清彊官相视利害并议可否又言今之水官尤为不职容易建言侥幸恩赏朝廷便为主张中外莫敢异议事若不效都无谴罚臣谓更当选择其人不宜令狂妄辈横费生民膏血已而都水监言运河乞置双牐例放舟船实便与彦博所言不同十二月命知制诰熊本与都水监河北转运司官相视本奏河北州军赏给茶货以至应接沿边塲要用之物并自黄河运至黎阳出卸转入御河费用止于客军数百人添支而已向者朝廷曽赐米河北亦于黎阳或马陵道口下卸倒装转致费亦不多昨因程昉等擘画于衞州西南循沙河故迹决口置牐凿堤引河以通江淮舟檝而实边郡仓廪自兴役至毕凡用钱米功料二百万有竒今后每岁用物料一百一十六万厢军一千七百余人约费钱五万七千余缗开河行水才百余日所过船栰六百二十五而衞州界御河淤浅已及三万八千余歩沙河左右民田渰浸者几千顷所免租税二千贯石有余有费无利诚如议者所论然尚有大者衞州居御河上游而西南当王供向着之防所以捍黄河之患者一堤而已今穴堤引河而置牐之地才及堤身之半询之土人云自庆厯八年后大水七至方其盛时游波有平堤者今河流安顺三年矣设复矾水暴涨则河身乃在牐口之上以湍悍之势而无隄防之阻泛滥冲溢下合御河臣恐垫溺之祸不特在乎衞州而濒御河郡县皆罹其患矣夫此河之兴一岁所济船栰其数止此而萌每岁不测之患积无穷不赀之费岂陛下所以垂世裕民之意哉臣博采众论究极利病咸以谓葺故堤堰新口存新牐而勿治庶可以销淤淀决溢之患而省无穷之费万一他日欲由此河转粟塞下则暂开亟止或可纾飞挽之劳
　　十年八月河决郑州荥泽文彦博上言曰臣正月尝奏徳州河底淤淀泄水稽滞上流必至壅遏又河势变移四散漫流两岸俱被水患若不预为经制必溢魏博恩澶等州之境而都水畧无施设止固防东流北岸而已适累年河流低下官吏希省费之赏未尝增修堤岸大名诸埽皆可忧虞谓如曹村一埽自熈宁八年至今三年虽每计春料当培低怯而有司未尝如约其埽兵又皆给他役实在者十有七八今者果大决溢此非天灾实人力不至也臣前论此并乞审择水官今河朔京东州县人被患者莫知其数嗸嗸吁天上轸圣念而水官不能自讼犹汲汲希赏臣前论所陈出于至诚本图补报非敢激讦也
　　熈宁中监察御史里行刘挚上奏曰臣伏见内臣程昉大理寺丞李宜之于河北开修漳河功力浩大凡九万夫所用物料本不预备需索仓猝出于非时官私应急劳费百倍除转运司供应秆草梢桩之外又自差官采漳堤榆柳及监牧司地内柳株共十余万皆是逐州自管津般河北难得薪柴村农惟以麦防等烧用及经冬泥补而昉等妄奏民间不用已料一万余工差本司兵士散就州县民田内自行收刈所役人夫莫非虐用往往逼使夜役蹂践田苗发掘坟墓残坏桑柘不知其数愁怨之声流播道路传至京师而昉等妄奏民间乐于功役无不恱喜民夫既散役兵尚众本路厢军刬刷都尽诸处无不阙事而昉等奏陈不已形迹州县淩侮官吏仍乞于洺州调起急夫又欲令役兵不分番次其急功扰攘至于如此本路监司畏昉之势不敢言其非而上下以目臣不知昉之为是役其利安在或闻欲泄邢州大名等处积水今使此水如昉之意通行而北縁下流狭无所容受不免泛溢乃是移此就彼易地为患今来朝廷既令权罢则利害姑置之如闻昉为见罢役忿恚偃蹇有退休之请朝防又令緫领淤田司事臣谨按程昉李宜之将命兴事初不以事之可否实闻于朝贪功幸进扰民残物前后奏报事皆欺罔而昉又敢邀君肆慢在于典宪可诛无赦若尚令昉以都水丞领事河上伏恐生事兴患未有穷已伏乞明布昉等罪状重行贬窜以慰一方残弊之民使天下皆知此役之害非朝廷意且以戒徼幸希赏罔上贼民之人谨具弹効以奏元丰元年五月西头供奉官张从惠言汴口岁开闭修堤防通漕才二百余日往时数有建议引洛水入汴患黄河啮广武山须凿山岭十数丈以通汴渠功大不可为去年七月黄河暴涨水落而稍北距广武山麓七里退滩髙阔可凿为渠引洛入汴范子渊知都水监丞画十利以献又言汜水出五仙山索水出嵩渚山合洛水积其广深得二千一百三十六尺视今汴流尚赢九百七十四尺以河洛湍缓不同得其赢余可以相补犹虑不足则旁堤为塘渗取河水每百里置木牐一以限水势两旁沟湖陂泺皆可引以为助禁伊洛上源私引水者大约汴舟重载入水不过四尺今深五尺可济漕运起巩县神尾山至士家堤筑大堤四十七里以捍大河起沙谷至河隂县十里店穿渠五十二里引洛水属于汴渠疏奏上重其事遣使行视
　　元丰中河决小呉北注界河东入于海诏东流故道淤髙勿塞乃开大呉以防北都都水王令图请还河故道同知院事赵瞻议曰自河决已八年未有定论今遽兴大役役夫三十万用木二千万臣窃忧焉朝廷方遣使相视若以东流未便宜亟从之若以为可回宜为数岁之计以缓民力议者又谓河入界河而北则失中国之险昔澶渊之役非河为限则北兵不止瞻曰王者恃徳不恃险昔尧舜都蒲冀周汉都咸镐皆歴年数百不闻以河障外国澶渊之役盖庙社之灵章圣之徳将相之智勇故敌帅授首岂独河之力哉后使者以东流非便水官复请塞北流瞻固争之卒诏罢役如瞻所议神宗时郏亶奏曰臣准中劄莭文奉防令臣到两浙相度利害即诣司农寺商量臣今已到池州切縁臣所言苏州水利与自来建议之人不同盖自来建议不知古人治田之法但循目今决水之末合小务大畧近治远求効欲速而久逾无功糜费虽多而水灾仍旧臣擘画以治田为先决水为后由小以成大自近以及远要利虽乆而收功甚速用工虽大而为役不劳所以与自来建议者不同也臣今欲再乞先诣司农将臣元所上文字地图与今再陈利害及将来合行事件曲折辨防子细陈白则利可尽于一食之顷工可定于数月之内小効可见于一年大効可成于五岁臣今往真州听朝防先具到治田利害大槩画一闻奏所有将来合行擘画事件容臣前路譔成文字至司农日供上谨具所陈利害
　　一论古人治低田髙田之法昔禹时震泽为患东有堽阜以隔截其流禹乃凿堽阜防为三江东入海而震泽始定然环湖之地尚有二百余里可以为田而地皆卑下犹在江水之下与江湖相连民既不能耕植而水面又复平阔足以容受震泽下流使水势散漫而三江不能疾趋于海其防海之地亦有数百里可以为田而地皆髙仰反在江水之上与江湖相远民既不能取水以灌溉而地势又多西流不得畜聚春夏之雨泽以浸润其地是环湖之地常有水患而沿海之地每有旱灾如之何而可以种艺耶古人遂因其地之髙下井之而为田其环湖之地则于江之南北为纵浦以通于江又于浦之东西为横塘以接其势而棊布之有圩田之象焉其塘浦阔者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘深阔若此者盖欲取土以为堤岸髙厚足以御其湍悍之流故塘浦因而阔深水亦因之而流耳非专为阔其塘浦以使决积水也故古者堤岸髙者须及二丈低者不下一丈且如塘靣阔三十丈底阔二十五丈深一丈积土二万七千五百尺分为两岸则毎岸积土一万三千七百五十尺故岸基可阔五丈面可阔一丈而髙二丈已上然其间塘浦亦有浅狭处并所取之土未必尽能为岸故曰髙者二丈低者不下一丈也今苏州水田之岸髙者不过四五尺低者三二尺而已塘浦阔者六七丈狭者止三五丈而欲御湍悍之水其可得乎借令大水之年江湖之水髙于民田五七尺而堤岸髙出于塘浦之外三五尺至一丈故虽大水不能入于民田既不容水则塘浦之水自髙于江而江水亦髙于海不须决泄而水自湍流矣故三江常浚而水田常熟其堽阜之地亦因江水稍髙得以畎引灌溉此古人浚三江治低田之法也所有沿海髙仰之地近于江者既因江流稍髙可以畎引近于海者又有早晚一潮可以灌溉故亦于沿江之地及江之南北或五里七里而为一纵浦又五里七里而为横浦其塘港之阔狭与低田同而其深往过之且堽阜之地髙于积水之处四五尺七八尺远于积水之处四五十里至百余里固非决水之道也然古人为塘浦阔深若此者盖欲畎引江海之水周流于堽阜之地虽大旱岁亦可车畎以溉田而大水之年积水或从此而泄之耳非专为阔深塘浦以决低田之水也至于地势西流之处又设堽门堰门斗门以潴畜之是虽大旱堽阜之地皆可耕以为田此古人治髙田畜雨泽之法也故低田常无水患髙田常无旱灾而数百里地常获丰熟也
　　二论后世废低田髙田之法古人治田髙下既皆有法方是时也田各成圩圩必有长每一年率逐圩之人筑隄防治浦港故低田之隄防常固旱田之浦港常通古之田虽各成圩然所名不同或谓之段或谓之围今昆山低田皆沈在水中而俗呼之名犹有野鹤段大泗段湛段及和尚围盛墩围之至钱氏有国而常撩清指挥之名此其遗法也开河之卒而名之为撩清者隄防常存而逐年撩治之谓若今之河清然洎乎年祀绵远古法隳坏其水田之隄防或因田户行舟及安舟之便而破其圩古者人户各有田舍在田圩中因以为家欲其行舟及安舟之便乃凿为小泾小浜即臣昨来所陈某家泾某家浜之是也说者谓浜安泊船也泾浜既小堤岸不髙遂至坏却田圩为白水也今昆山栢家灢水底之下尚有民家堦甃之遗址此古者民在圩中住居之旧迹也今昆山富戸如陈新顾晏陶湛等田舍皆在田围之中每至大水年亦是外水髙于田舍数尺此今人在田圩中作田舍之验也或因人户请射下脚而废其堤塘浦乆不浚治故肥泥増涨人户不顾乆远之利请射为田官中利于租税或因请托逐圩给付始作小堤于外终无大堤于内万一小涝遂荡然隳坏或因官中开淘而减少丈尺每州县擘画乞开浚塘浦不知古人阔其塘浦髙其堤岸之意乃谓只欲行舟决水不须如此深阔兼恐上司及朝廷不从多是小破工料少计日月比至兴役则将一条塘变为三条塘也自小虞浦至和塘并阔三二十丈累经开淘今小虞浦只阔十余丈至和塘止阔六七尺此目所睹也或因田主只收租课而不脩堤岸苏州租米上田每畆一石下田只五六斗又输纳苖税借使年年遇熟每亩不过剰得三五斗若一次做岸每亩约用钱三二百文故田主宁肻没田不肻做岸或因租戸利于易田而故要渰没呉人以一易再易之田谓之白涂田所收倍于常稔之田而所纳租亦依常数而租户乐于间年渰没也或因决破古堤张捕鱼虾而渐致破损或因边圩之人不肻出田与众做岸一圩之内既是众人之田边圩之人往往侵削边圩之田以为已田及其圩岸既坏边圩之人岂肻更出已田与众人做岸所以无由完复旧堤矣或因一圩虽完旁圩无力而连延隳坏或因贫富同圩而出力不齐或因公私相吝而因循不治百姓既无力浚塘脩岸官司又谓本是民田不肻调发夫役与之脩治上下因循遂成白水故隄防尽坏而低田漫然复在江水之下也每春夏之交天雨未盈尺湖水未涨二三尺而苏州低田一抹尽为白水其间虽有堤岸亦皆狭小沈在水底不能固田唯大旱常润湖秀之田及苏州堽阜之地并皆枯旱其堤岸方始露见而苏州水田幸得一熟耳盖由无隄防御水之具也民田既不能容水故水与江平而潮直至苏州之东一二十里之地各反与江湖民田之水相接故水不能湍流而三江不浚臣伏睹昨议狭汴河者谓汴阔处水靣散漫不至深决湖汴河淤淀今苏州水靣动连一二百里而太湖水不可及黄湍迅而欲三江不淤不可得也今二江已塞而一江又浅倘不完复堤岸驱低田之水尽入于松江而使江流湍急但恐数十年之后松江愈塞则震泽之患不止苏而已矣此低田不治之由也其髙田之废始由田法隳坏民不相率以治港浦港浦既浅地势既髙沿于海者则潮不应沿于江者又因水田隄防隳坏水得潴聚于民田之间而江水渐低故髙田复在江水之上至于西流之处又因人户利于行舟之便坏其堽门而不能畜水故髙田一望尽为旱地每至四五月间春水未退低田尚未能施工而堽阜之田已干枯矣唯大水年湖秀二州与苏州低田渰没净尽则堽阜之田幸一大熟耳此盖不浚浦港以畎引江海之水不复堽门以畜聚春夏之雨泽也此髙田废田也苏州不有旱灾即有水患但水田近城郭为士人所见而税复重旱田远城郭士人所不见而税轻故议者止论治旱也
　　亶又奏曰臣已于五月二十日罢广南东路安抚司机宜文字职任六月十九日起离广州今已于韶州出陆前去两浙次切缘臣所陈水利委实浩大盖苏州之水田东南美利而隄防不立沟洫不通二三百年间风波荡蚀仅若平湖议者见其如此乃谓旧本泽国不可使之为田上偷下安恬不为怪至如堽身之田皆肥衍丰厚毎遇大水一熟其收倍蓰于水田只因隄堰隳坏不能潴水而岁为旱地深可痛惜夫天生时而地生财人者承天之时顺地之宜作为衣食以自资也今乃不能承时顺宜而止欲随天之水旱任地之髙下幸其自成为民者既不知所以承顺之方为吏者又不施所以教导之力而欲吾民富庶不可得也臣籍系昆山家居太仓正在水田旱田之间备知利害伏见自来治水者不过取其旧所开所治者随曲直阔狭浚决之而已臣之所陈殊异于此方欲顺地形髙下之宜求古人蓄泄之迹髙其隄防大其沟浍曲者使直狭者使广通民之往来而害田者塞之虽民田而可为沟浍者决之如此仅可治水若夫依随故道而茍免一时之劳切恐空费公私终非经久之利臣今欲乞先诣司农司陈白利害然后往两浙运司仓司提刑司同商量谨具状奏闻伏候勅防
　　右司谏苏辙论京西水柜曰臣三月中奏乞令汴口以东州县各具水柜所占顷亩及每岁有无除放二税仍具水柜可与不可废罢如决不可废即当如何给还民田以免怨望寻防朝防令都水监差官相度到中牟管城等县水柜元旧浸压顷亩及见今积水所占及退出数目应退出地皆拨还本主应水占地皆以官地对还如无田可还即给还元估价直圣恩深厚弃利与民无所靳惜所存甚远然臣访闻水所占地至今无官地可以对还而退出之田亦以迫近水柜为雨水浸淫占压未得耕凿知郑州岑象求近奏称自宋用臣兴置水柜以来元未曽以此水灌注清汴清汴水流自足不废漕运乞尽废水柜以便失业之民臣愚以为信如象求之言则水柜诚可废罢欲乞朝廷体念二县近在畿甸民贫无告特差无干碍水部官重行体量若信如象求所请特赐施行不胜幸甚
　　哲宗元祐二年左司谏朱光庭上奏曰臣窃以君论一相相择百官各任其职而天下治古今不易之道也今日朝廷内外无事唯治河为大役窃縁河之所以可治朝廷难以遥度责在水官任职而已其所用物料所役兵夫水官既任责则朝廷自合应副将来成功则当不惜重赏设或败事亦当必行重责如此则上有所取信而不致过举下不敢欺罔而以实从事臣今日所闻则异于此朝廷只知河之当竭财力以应副而水官不任其责侥幸成功则自称已力以冀重赏以至败事则推过朝廷茍免重责此不可之甚者也伏见此役非小役也其所责物料所役兵夫万数不少若水官自不任责则朝廷何所取信而兴此大役伏乞朝廷指挥下脩河司取责水官委实可以廻复大河结罪状庶使身任其责以实从事不至朝廷有所过举所系事体甚大伏望圣慈早赐指挥
　　右司谏王觌上言曰河北人户转徙者多朝廷责郡县以安集空仓廪以振济又遣专使察视之恩徳厚矣然耕耘是时而流转于道路者不已二麦将熟而寓食于四方者未还其故何也盍亦治其本矣今河之为患三泛滥渟滀漫无涯涘吞食民田未见穷已一也縁边漕运独赖御河今御河于淀转输艰梗二也塘泊之设以限南北浊水所经即为平陆三也欲治三患在遴择都水转运而责成耳今转运使范子竒反覆求合都水使者王孝先暗缪望别择人时知枢宻院事安焘深以东流为是两疏言朝廷久议回河独惮劳费不顾大患盖自小吴未决以前河入海之地虽屡变移而尽在中国故京师恃以北限彊敌景徳澶渊之事可验也且河决每西则河尾每北河流既益西决固已北抵境上若复不止则南岸遂属辽界彼必为桥梁守以州郡如庆厯中因取河南熟户之地遂筑军以窥河外已然之効如此盖自河而南地势平行直抵京师长虑却顾可为寒心又朝廷捐东南之利半以宿河北重兵备预之意深矣使敌能至河南则邈不相及今欲便于治河而缓于设险非计也尚书王存等亦言使大河决可东回而北流遂断何惜劳民费财以成经久之利今孝先等自未有必然之论但侥幸万一以冀成功又预求免责若遂听之将有噬脐之悔乞望选公正近臣及忠实内侍覆行按视审度可否兴工未晩庚子三省枢宻院奏事延和殿文彦博吕大防安焘等谓河不东则失中国之险为契丹之利范纯仁王存胡宗愈则以虚费劳民为忧存谓今公私财力困匮惟朝廷未甚知者赖先帝时封桩钱物可用耳外路往往空乏奈何起数千万物料兵夫图不可必成之功且御契丹得其道则自景徳至今八九十年通好如一家设险何与焉不然如石晋末耶律徳光犯阙岂无黄河为阻况今河流未必便冲过北界耶太后曰且熟议存宗愈亦奏昨亲闻徳音更令熟议然累日犹有未同或令建议者结罪任责臣等本谓建议之人思虑有所未逮故乞差官覆按若但使之结罪彼所见不过如此后或误事加罪何益臣非不知河决北流为患非一淤沿边塘泊断御河漕运失中国之险遏西山之流若能全回大河使由孙村故道岂非上下通頼但恐不能成功为患甚于今日故欲选近臣按视若孝先之说决可成则积聚物料接续兴役如不可为则令沿河踏行自恩魏以北塘泊以南别求可以防导归海去处不必专主孙村此亦三省共曽商量望赐详酌存又奏自古惟有导河并塞河导河者顺水势自髙导令就下塞河者为河堤决溢脩塞令入河耳不闻斡引大河令就髙行流也于是収回戊戍诏书
　　侍御史王岩叟乞诏大臣早决河议奏曰臣伏以朝廷知大河横流为北道之患日益以深故遣专使命水官相议便利欲顺而导之以拯一路生灵于垫溺甚大惠也臣窃意朝廷黙有定论必欲纾患矣然昔者专使未还不知何疑而先罢议洎致专使反命不知何所取信而议复兴既勅都水使者揔护役事调兵起工有定日矣已而复罢数十日间而变议者再三何以示四方他日虽有命令眞不可易谁将信之夫利害之际自古以来不能无二三之説必朝廷之上力主一议断而必行乃克有济不容一人言之輙兴一人言之輙废大事大议而易兴易夺臣恐天下有以窥朝廷也今有大害者七焉不可不早为计尔北塞之所恃以为险者在塘泊若河堙没势虽退流猝不可濬浸失此塞险固之利一也使百万生灵居无庐耕无田流散而不复二也干宁孤垒危絶不足道而大名深冀腹心郡县皆有终不自保之势三也沧州扼北边海道自河不东流沧州在河之南直抵京师无有限隔四也并吞御河边城失转输之便五也河北转运司岁耗财用陷租赋以百万计六也六七月之间河流交涨占没西路阻絶敌使进退不能两朝以为忧七也非此七者之害则委之可也缓而未治之可也且去岁之患已甚于前岁今岁之患又甚焉则将奈何伏惟陛下深拱九重此事之可否必以仰大臣大臣固当为陛下审虑谨发而谨持之以救大患不可坐视而无所处也伏望圣慈深诏执政大臣早决河议而责成之实庙社生灵之幸臣不胜愚忠
　　尚书右仆射范纯仁论回河乞付有司熟议防曰伏覩内降指挥黄河未复故道终为河北之患王孝先等所议已尝兴役不可中罢宜接续功料向去决要回复故道者臣闻圣人有三寳曰慈曰俭曰不敢为天下先此言三道人君当保而持之不失者也又曰惟天为大惟尧则之盖天不言而四时成所以尧舜垂衣拱手而天下大治者用此道也且君心欲如盘水常使平正而无所趣则免偏侧倾覆之患盖天下大势惟人君所向羣下竞趋如川之流如山之摧小失其道则非一言一力之可回故居上者不可不慎也臣今窃详所降指挥谓决要回复故道似圣意已有所向而为天下先矣臣闻先朝因人建议以谓夏国微弱若不早取必为北敌所兼偶先帝不出建议者之名但以御批令边臣相度而希防生事之徒以为万全之胜克日可得遂兴灵武之师至今疲耗未复此陛下所亲见不可不为深鉴也臣乞面谕执政前日降出文字卿等已见但一面商量却使进入若别有所见亦须各自开陈如此则免希合之臣妄测圣意轻举大役上误朝廷所有黄河利害乞付之羣臣有司子细商量以求必当此则圣心不劳而尧舜之治可致矣切见自来边事陛下多委枢宻院及边帅典礼亦委执政并礼官今来河事正与此同况利害尚在久逺不至仓卒可容详熟商量
　　纯仁再论回河画一防曰臣伏见昨日议论河事大臣各有所见圣心慎于裁决天下幸甚臣輙更陈一二仰禆宸听具画一如左
　　一大河为中国之险此乃人所共知今欲改移须先审验河势所向地形髙下可为则为固不可以人力国财强与水争前来执政轻信事不预虑已枉用过人功物料不少今来又欲不度可否决要施功只恐将来用过财力渐多朝廷欲罢不能财匮人劳别生它事则设险之利未成而疲耗之弊难救矣昨来止用兵卒二万亦闻逃亡至多若下诸州取防放减生还人数便见的实
　　一凡欲举事虽小亦必预计财料先备人工然后度力可为方议下手岂有大河之役系半天下生民休戚未曽计定的确人工物料便欲兴工将来事至垂成水势壅遏上下危急之际方却旋有増添公私既无预备仓卒科率于民何由可办扰人害国莫此为大所以宜加深虑也
　　一河役所费既广则既回之后亦要数年安流若水小之时仅能闭塞至水大之后更复横流及恐壅住北流或东向旧河吞纳不快却致别处决溢则为害愈甚此事须当建议相度之臣审度保明然后定议如此则民力国财不至耗用朝廷所举不为天下窃议
　　一议者本欲回复黄河今见议论不同已自不敢执守却称来年且先开减水河以试探水势若些小工料犹可茍为试探若大段费耗岂得不先审度便从举事及云将来若河有改易不罪水官此是奸人希赏逃罪之本兼黄河北流今已数年未曽别为大患而议者先事回改恐失中国之利正如西夏本不曽为边患而好事者以为不取恐失几防遂兴灵武之师所以臣言与向时边事正同望圣意深察
　　纯仁为观文殿大学士知颍昌府又论回河利害防曰臣闻尧舜之治不过知人安民知人则不轻信安民则不妄动縁小人之情希功好进行险生事于圣明无事之朝则必妄说利害觊朝廷举事以求爵赏朝廷若轻信其言则民不安矣国家之弊常必由斯臣不敢远引古昔只以近事言之国家自仁宗以前天下无事百姓安乐虽有元昊曽叛独陜西应副不易未闻四方匮乏百姓有嗟叹之声也自王安石轻信小人之言劝先皇更改法令而后乗间妄作者纷然矣主用兵之谋至于劝兴灵武之役而生民被害众矣且以先帝圣明举动固欲详审然小人利口欺误执政而致执政复误朝廷也其劝更法令者则曰君臣千载一遇时不可失及劝兴灵武之师者复曰将为北敌所并时不可失臣前在政府又见欲回复大河者又曰河势方东恐变改不定时不可失臣以前车之戒是以深畏其言故尝屡有奏陈以谓百姓久劳方赖陛下安养不急之务不可遽兴防陛下专遣范百禄赵君锡相度归陈回河之害甚明防宸断宣谕大臣令速罢脩河司臣预奉行诏防深以复见尧舜知人安民为庆三两月来却闻孙村有溢岸水自然东行议者以谓可因水势以成大利朝廷遂舍向来范百禄赵君锡之议而复兴回河之役臣观今之举动次苐是用时不可失之説而欲竭力必成臣更不敢以难成及虽成三五年间必有决溢为虑只且以河水东流之后増添两岸隄防铺分大段数多逐年防守之费所加数倍则财用之耗蠧与生民之劳扰无有已时更望圣慈特降睿防再下有司预约回河之后逐年两岸埽铺防捍工费比之今日所増几何及逐年钱物于甚处出办则利害灼然可见若利多害少尚觊徐图茍利少害多尤宜安静臣受陛下不次拔擢之恩虽养疴补外不敢自同众人坐视成败所以防避僭越之愆而伸补报之万一区区愚诚惟圣聪怜察
　　戸部侍郎苏辙论开孙村河防曰臣为戸部右曹兼领金仓二部任居天下财赋之半适当中外匮竭不继之时日夜忧惶常虑败事窃见左藏见缗一月出纳之数大抵皆五十余万畧无赢余其他金帛诸物虽小有羡数亦不足赖臣之愚怯常恐天灾流行水旱作沴西羗旅距边鄙绎骚河议失当赋役横起三事有一大计不支虽使桒羊刘晏复生计无从出矣而况于臣之驽下乎今者幸赖二圣慈仁恭俭大地垂贶诸道秋稼稍复成熟虽京西陜西灾旱相接而一方之患未为深忧羌人困穷旋闻塞惟有黄河西流议复故道事之经岁役兵二万人蓄聚梢桩等物三千余万方河朔灾伤困敝之余而兴必不可成之功吏民窃叹劳苦已甚而莫大之役尚在来岁天啓圣意灼知民心特召河北转运司官吏访以得失近闻回河大议已寝不行臣平日过忧顿然释去然尚闻议者固执开河分水之筞虽权罢大役而兵功小役竟未肻休如此则河北来年之忧亦与今年何异今者小吴决口入地已深而孙村所开丈尺有限不独不能回河亦必不能分水况黄河之性急则通流缓则淤淀既无东西皆急之势安有两河并行之理哉纵使两河并行不免各立隄防其为费耗又倍今日矣臣闻自古圣人不能无过过而能改善莫大焉故君子之过如日月之食过也人皆见之更也人皆仰之朝廷举动义当如此今议河失当知其害人中道而复本何所愧虽使天下知之亦足以明二圣忧民之深为之改过不吝今乃顾惜前议未肻旷然更张果于遂非难于迁善臣实为朝廷惜之然臣闻议者初建开河分水之筞其说有三其一曰御河堙灭失馈运之利其二曰恩冀以北涨水为害公私损耗其三曰河徙无常万一自敌界入海边防失备凡其所以荧惑圣聪沮难公议皆以三説借口夫河决西流势如建瓴引之复东势如登屋虽使三说可信亦莫如之何矣况此三説皆未必然臣请得具言之昔大河在东御河自懐衞经北京渐歴边郡馈运既便商贾通行今河既西流御河堙灭失此大利谁则不知天实使然人力何及若议者能复澶渊故道则御河有可复之理今河自小吴北行占压御河故地虽使如议者之意自北京以南折而东行则御河堙灭已一二百里亦无由复见矣此御河之説不足听一也河之所行利害相半夏潦涨溢浸败秋田濵河数十里为之破税此其害也涨水既去淤厚累尺宿麦之利比之他田其收十倍寄居丘冡以避淫潦民习其事不甚告劳此其利也今河水在西势亦如此远为隄防不与之争正得汉贾逊治河之意比之故道岁省兵夫梢芟其数甚广而故道已退之地桑麻千里赋税完复为利不赀安用逆天地之性移西流之忧为东流之患哉此恩冀以北涨水为害之说不足听二也河昔在东自河以西郡县与敌接境无山河之限边臣建为塘水以捍敌马之冲今河既西行则西山一带敌马可行之地已无几矣其为边防之利不言可知然议者尚恐河复北徙则海口出敌界中造舟为梁便于南牧臣闻敌中诸河自北南注以入于海盖地形北髙河无北徙之道而海口深浚势无徙移臣虽非目见而习北方之事者为臣言之大畧如此可以遣使按视图画而知此河入敌界边防失备之説不足听三也臣愿以此三说质之议者则开河分水之说诚不足复为矣又臣访闻今岁四五月间河上役兵劳苦无告尝有数百人持板筑之械访求都水使者意极不善赖防逻之卒拥拒而散盛夏苦役病死相继使者恐朝廷知之皆于垂死放归本郡毙于道路者不知其数若今冬放冻来岁春暖复调就役则意外之患复当如前臣不知朝廷何苦而不罢此役哉今建议之臣耻于不效而坚持之于上小臣急于利禄不顾可否随而和之于下上下胶固以罔朝廷其间正言不避权要才一二人耳然事非本职亦不敢尽言臣以戸部休戚计在此河若复缄黙谁当言者惟断自圣心尽罢其议则天下不胜幸甚辙再论回河防曰臣顷闻朝廷议罢回河来年当用役兵开河分水臣以为天下财赋匮竭河朔灾伤之后民力未复未堪此役輙奏言不便既而采察众议闻河北转运使谢卿材到阙昌言于朝曰黄河自小吴决口乗髙注下水势奔快上流隄防无复决怒之患而下流湍驶行于地中日益深浚朝廷若以河事付臣臣请不役一夫不费一金十年之间保无河患大臣以其异已罢归本任而使王孝先俞瑾张景先三人重画回河之计三人利在回河虽言其便而亦知其难成故于议状之末复言若将来河势变移乞免修河官吏责罚都下传笑以为口实盖回河之非断可知矣然近日复闻内批降付三省如云若河流不复故道终为河朔之患外廷踈远不知此説信否然众心忧惧深恐羣臣由此观望不敢正言得失臣职在财赋忧责至深不敢畏避诛戮愿毕陈其说方今回河之策中外讲之熟矣虽大臣固执亦心知其非无以借口矣独有边防一说事系安危可以竦动上下伸其曲说陛下深居九重羣言不得尽逹是以迟迟不决耳昔眞宗皇帝亲征澶渊拒破契丹因其败亡与结欢好自是以来河朔不见兵革几百年矣陛下试思之此岂独黄河之功哉昔石晋之败黄河非不在东而祥符以来非独河南无烽警河北亦自无兵患由此观之交接敌国顾徳政何如耳未闻逆天地之性引趋下之河升积髙之地兴莫大之役冀不可成之功以为设险之计者也昔李垂孙民等号知河事尝建言乞导河西行复禹旧迹以为河水自西山北流东赴海口河北诸州尽在河南平日契丹之忧遂可无虑今者天祚中国不因人力河自西行正合昔人之策自今以往北岸决溢渐及敌境虽使异日河复北徙则敌地日蹙吾土日纾其为忧患正在契丹耳而大臣过计以为中国之惧遂欲罄竭民力导河东流其为契丹谋则多为朝廷虑则踈矣议者或谓河入敌境彼或造舟为梁长驱南牧非国之利臣闻契丹长技在鞍马舟楫之利固非所能且跨河系桥当先两岸进筑马头及伐木为船其功不细契丹物力寡弱势必不能就使能之今两界脩筑城栅比旧小増輙移文诘问必毁而后已岂有坐视大役而不能出力止之乎假设敌中遂成此桥黄河上流尽在吾地若沿河州郡多作战舰养兵聚粮顺流而下则长艘巨防可以一炬而尽形格势禁彼将自止矣臣窃恠元老大臣久更事任而力陈此说意其谋已出口重于改过而假此不测之忧以取必于朝廷耳不然岂肯于天下困弊河朔灾伤之后兴数十万夫费数千万物料而为此万无一成之功哉夫大役既兴势不中止预约功料有少无多官不独办必行科配官出其一民出数倍公私费耗必有不可胜言者矣茍民力穷竭事变之出不可复知饥饿相逼必为盗贼昔秦筑长城以备邉城既成而民叛今欲回大河以设险臣恐河不可回而民劳变生其计又出秦下异日虽欲悔之不可得也陛下数年以来休养民物如恐伤之今河已安流契丹无变而强生疮痏以扰之非计之得也故臣愿陛下断之于心罢此大役唯留神察之自河决小吴于今九年不为不久矣然敌情恭顺与事祖宗无异陛下诚重违大臣姑复以三年观之事久情见大臣之言与天下公议可以坐而察也臣不胜区区忧国之诚干犯斧钺死无所避
　　輙三论回河防曰臣近者闻有内批降付三省言黄河若不复故道终为河北之患初闻此防中外无不惊愕以为黄河西行已成河道大臣横议欲壅令复东异同之论方相持未决而此防复降臣下观望谁敢正言方众心忧疑之际旋闻复有圣防收入前降批语羣臣释然咸知陛下虚已无心欲来公议深得古先圣王改过不吝之美正人端士始有乐告善道之意然臣窃闻近又降敇以北京封桩京东新法防钱三十五万贯指挥河北收买开河梢草继又商量调发来岁开河役兵二事既出中外复疑何者朝廷近遣范百禄等按行河事利害若开河之议可行无疑则安用遣使若犹遣使则开河之议尚在可疑今使未出门而一面收买梢草调发役兵则是眀示必开之形欲令使者嘿喻欲开之防臣虽愚暗窃恐非陛下虚已无心欲来公议之意也伏乞速降指挥收回买梢发兵二事使范百禄等明知圣意无所偏系得以尽心体量不至阿附大臣以误国计今中外财赋匮竭见钱最为难得新法防钱不属户部要是百姓膏血不可轻用况河北灾伤之余明年大役决不可兴虽如今岁止用役兵如臣前奏所言役苦财伤为害已甚将来若范百禄等以开河为便犹当计校利害寛展岁月调兵买梢皆非今岁所急范百禄等以开河为不便则聚兵积梢梢草轻脆稍经岁月化为粪壤皆非计也况所用梢草动计千万一时收买价必踊贵若止令和买则所费不赀必非止三十五万贯可了若令配买则河北灾伤之余民间大有陪备或生意外之患不可不虑也臣受圣恩至深至厚位下力微窃不自量再三干与国论罪当万死不敢逃避








　　歴代名臣奏议卷二百五十
<史部,诏令奏议类,奏议之属,历代名臣奏议>
　　钦定四库全书
</div>
    <div class="pagination">
<a href="历代名臣奏议_page97.html">上一页</a><span>...</span><a href="历代名臣奏议_page93.html">93</a><a href="历代名臣奏议_page94.html">94</a><a href="历代名臣奏议_page95.html">95</a><a href="历代名臣奏议_page96.html">96</a><a href="历代名臣奏议_page97.html">97</a><span class="current-page">98</span><a href="历代名臣奏议_page99.html">99</a><a href="历代名臣奏议_page100.html">100</a><a href="历代名臣奏议_page101.html">101</a><a href="历代名臣奏议_page102.html">102</a><a href="历代名臣奏议_page103.html">103</a><span>...</span><a href="历代名臣奏议_page99.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
