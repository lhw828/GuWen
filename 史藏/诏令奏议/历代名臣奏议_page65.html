<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 65 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 65 页/共 136 页</h1>
    <div class="content">　　南齐髙帝建元四年太祖崩掌吏部江谧称疾不入众颇疑其怨不豫顾命也及世祖即位谧又不迁官以此怨望时世祖不豫谧诣豫章王嶷请间曰至尊非起疾东宫又非才公今欲作何计世祖知之出谧为征虏将军镇北长史南东海太守未发上使御史中丞沈冲奏谧前后罪状曰谧少懐轻躁长习谄薄交无义合行必利动特以奕世更局见擢宋朝而阿谀内外货赂公行咎盈宪简戾彰朝听舆金辇寳取容近习以沈攸之地胜兵强终当得志委心托身嵗暮相结以刘景素亲属望重物应乐推献诚荐子窥窬非望时艰网漏得全首领太祖匡饬天地方知逺图薄其艰洗之瑕许其革音之效加以非分之宠推以不次之荣列迹勲良比肩朝徳以徃者防勤刀笔小用赏厕河山任忝出入轻险之性在贵弥彰贪昧之情虽富无满重莅湘部显行断盗及居铨衡肆意受纳连席同乘皆诐黩旧侣宻筵闲防必货贿常客理合升进者以为己恵事宜贬退者并称中防谓贩鬻威权奸自不露欺主罔上奸议可掩先帝寝疾弥留人神忧震谧病私舍曽无变容国讳经旬甫蹔入殿参访遗诏觇忖时防以身列朝流宜兼帯先顾不逮旧位无加遂崇饰恶言肆丑纵悖讥诽朝政讪毁皇猷遍嗤忠贤厯诋台相至于蕃岳入授列代恒规勲戚出抚前王彛则而谧妄发枢机坐构嚻论复敢贬谤储后不顾辞端毁折宗王每穷舌杪皆云诰誓乖礼崇树失宜仰指天俯画地希幸灾故以申积愤犯上之迹既彰反噬之情已着请免官削爵土收送廷尉狱治罪诏赐死
　　武帝疾笃暂絶竟陵王子良在殿内太孙未入丹阳令中书郎王融戎服绛衫于中书省閤口断东宫仗不得进欲立子良上既苏太孙入殿朝事委髙宗融知子良不得立乃释服还省叹曰公误我欝林深忿疾融即位十余日收下廷尉狱然后使中丞孔稚珪等为奏曰融姿性刚险立身浮竞动即惊羣抗言异近塞外防尘若求将领遂招纳不逞扇诱荒伧狡弄声势专行权利反覆唇齿之间倾动颊舌之内威福自已无所忌惮诽谤朝政厯毁王公谓已才流无所推下事曝逺近使融依源据荅诏赐死
　　梁武帝天监四年防于华光殿谓羣臣曰朕日昃听政思闻得失卿幸可谓多士宜各尽献替尚书左丞范缜曰司徒谢朏本有虚名陛下擢之如此前尚书令王亮颇有治实陛下弃之如彼是愚臣所不知髙祖变色曰卿可更余言缜固执不已髙祖不恱御史中丞任昉因奏曰臣闻息夫厯诋汉有正刑白褒一奏晋以明罚况乎附下讪上毁誉自口者哉风闻尚书左丞臣范缜自晋安还语人云我不诣余人惟诣王亮不饷余人惟饷王亮辄收缜白从左右万休到台辨问与风闻符同又今月十日御饯梁州刺史臣珍国宴私既洽羣臣并已谒退时诏留侍中臣昻等十人访以政道缜不荅所问而横议沸腾遂贬裁司徒臣胐襃举庶人王亮臣于时预奉恩留肩随并立耳目所接差非风闻窃寻王有逰豫亲御轩陛义深推毂情均湛露酒阑宴罢当扆正立记事在前记言在后轸早朝之念深求瘼之情而缜言不逊妄陈襃贬伤济济之风缺侧席之望不有严裁宪准将頽缜即主臣谨案尚书左丞臣范缜衣冠绪余言行舛駮夸谐里落喧诟周行曲学謏闻未知去代弄口鸣舌祗足饰非乃者义师近次缜丁罹艰曽不呼门墨缞景附颇同先觉实奉龙顔而今党协亹余飜为矛楯人而无恒成兹奸诐日者饮至策勲功防赏厚出守名邦入司管辖苞篚罔遗而假称折辕衣裙所襒谗激失所许与疵废廷辱民宗自居枢宪纠奏寂寞顾望纵容无至公之议恶直丑正有私讦之谈宜寘之徽纆肃正国典臣等参议请以见事免缜所居官辄勒外收付廷尉法狱治罪应诸连逮委之狱官以法制从事太清二年东魏慕容绍宗击矦景景众溃走袭据夀春梁以为南豫州牧光禄大夫萧介諌曰臣闻凶人之性不移天下之恶一也矦景以凶狡之才荷髙欢卵翼之遇欢坟未干即还反噬逆力不逮乃复迯死关西宇文不容故复投身于我陛下前者受之正欲比属国降胡冀获一战之效耳今既亡师失地直是境上之匹夫陛下爱匹夫而失与国臣窃不取若犹待其嵗暮之效则彼弃乡国如脱屣背君亲如遗芥岂知逺慕圣徳为江淮之纯臣乎梁主不能用
　　后魏宣武帝时侍中甄琛以朋党被召诣尚书司徒公録尚书北海王详等奏曰臣闻党人为患自古所疾政之所忌虽宠必诛皆所以存天下之至公保灵基于永业者也伏惟陛下纂圣前晖渊鉴幽慝恩断近习宪轨唯新大政蔚以增光鸿猷于焉永泰谨案侍中领御史中尉甄琛身居直法糺擿是司风邪响黩犹宜劾纠况赵奢暴声着内外侵公害私朝野切齿而琛尝不陈奏方更往来绸缪结纳以为朋党中外影响致其谈誉令布衣之父超登正四之官七品之弟越陟三阶之禄亏先皇之选典尘圣明之官人又与武卫将军黄门郎李慿相为表里凭兄叨封知而不言及衅彰方加弹奏生则附其形死则就地排之窃天之功以为己力仰欺明廷俯罔百司其为鄙诈于兹甚矣不实不忠实合贬黜谨依律科徒请以职除其父中散实为叨越虽皇族帝孙未有此例既得不以伦请下收夺李慿朋附赵是亲是仗交逰之道不依恒度或晨昏从就或吉凶往来至乃身拜其亲妻见其子毎有家事必先请托缁皇风尘鄙正化此而不纠将何以肃整阿防奬厉忠槩请免所居官以肃风轨奏可
　　孝明帝正光四年萧衍弟子西丰侯正徳来降尚书左仆射萧寳夤表曰伏见扬州表萧正徳自云避祸逺投宸掖背父叛君骇议众口深心指趣厥情难测臣闻立身行道始于事亲终于事君故君亲尽之以恒敬严父兼之以博爱斯人伦之所先王教之盛典三千之罪莫大于不孝毁则藏奸常刑靡赦所以晋恭获谤无所迯死卫汲受诬二子继没亲命匪弃国孰无父况今封豕尚存长蛇未灭偷生江表自安毒酖而正悳居犹子之亲窃通侯之贵父荣于国子爵于家履霜弗闻去就先结隔絶山淮温凊永尽定省长违报复何日以此为心心可知矣皇朝绵基累业恩均四海自北徂南要荒仰泽能言革化无思不韪贲玉帛于邱园标忠孝以纳赏筑藁街于伊洛集华裔其归心被发鐻身之酋屈膝而请吏交趾文身之渠欵关而效质至如正徳宜甄义以致贬昔越栖会稽赖宰嚭以获立汉困彭宋实丁公而获免吴项已平二臣即法岂不录其情哉欲明责以示后况遗君忽父狼子是心既不亲亲安能亲人中间变诈或有万等伏惟陛下圣敬自天钦光纂厯昭徳塞违以临羣后脱苞此凶丑寘之列位百官是象其何诛焉臣衅结祸深痛缠肝髓日暮途遥复报何日岂区区于一竖哉但才虽庸近职居献替愚衷寸抱敢不申陈伏愿圣慈少垂察览访议槐论其是非使秋霜春露施之有在相防攸刺遄死有归无令申伋受于茍存曽闵沦名于盛世
　　孝明帝时灵太后返政以元叉为尚书令觧其领军韩子熈与清河王怿中大夫刘定兴学官令傅灵賔客张子慎伏阙上书曰窃惟故主太傅清河王职综枢衡位居论道尽忠贞以奉公竭心膂以事国自先皇崩殂陛下冲幼负扆当朝义同分陜宋维反常小子性若青蝇汗白黑谗佞是务以元叉皇姨之壻权势攸归遂相附托规求荣利共结图谋坐生眉眼诬告国王枉以大逆赖明明在上赫赫临下泥渍自消玉质还洁谨案律文诸告事不实以其罪罪之维遂无罪出为大郡刑赏僭差朝野恠若非宋维与叉为计岂得全其身命方抚千里王以权在宠家尘谤纭杂恭慎之心逾深逾厉去其本宅移住殿西阖门静守亲賔阻絶于时吏部谘禀刘腾奏其弟官郡戍兼补及经内呈为王駮退腾由此生嫌私深怨怒遂乃擅废太后离隔二宫栲掠胡定诬王行毒含齿戴髪莫不悲惋及防公卿议王之罪莫不俛眉饮气唯谘是从仆射防肇亢言厉气发愤成疾为王致死王之忠诚欵笃节义纯贞非但蕴藏胷襟实乃形于文翰捜括史传撰显忠录区目十篇分卷二十既欲彰忠心于万代岂可为逆乱于一朝乞追遗志足眀丹欵叉借宠姻戚恃握兵马无君之心实懐皂白擅废太后枉害国王生杀之柄不由陛下赏罚之诏一出于叉名藩重地皆其亲党京官要任必其心腹中山王熈本兴义兵不图神器戮其大逆合门灭尽遂令元略南奔为国巨患奚康生国之猛将尽忠弃市其余枉被屠戮者不可称数縁此普天防气匝地愤伤致使朔陇猖狂厯岁为乱荆徐蠢动职此之由昔赵髙秉秦令关东鼎沸今元叉执权使四海云扰自古及今竹帛所载贼子乱臣莫此为甚开逆之始起自宋维成祸之末良由腾矣而令凶徒奸党迭相树置髙官厚禄任情自取非但臣等痛恨终身抑为圣朝懐慙负愧以臣赤心慺慺之见宜枭诸两观洿其舍庐腾合斵棺斩骸沈其五族上谢天人幽隔之愤下报忠臣寃酷之痛方乃崇亚三事委以枢端所谓虎也更傅其翼朝野切齿遐迩扼腕蔓草难除去之宜尽臣厯观旷代缅追振古当断不断其祸更生况叉猜忍更居衡要臣中宵九叹窃以寒心实愿宸鉴早为之所臣等潜伏闾阎于兹六载旦号白日夕泣星辰叩地寂寥呼天无响卫野纳肝秦庭夜哭千古之痛何足相比今幸遇陛下叡圣亲览万防太后仁明更抚四海臣等敢诣阙披陈乞报寃毒书奏灵太后义之乃引子熈为中书舍人后遂剖腾棺赐叉死









　　厯代名臣奏议卷一百七十三
　　钦定四库全书
　　歴代名臣奏议卷一百七十四
　　明　杨士竒等　撰
　　去邪
　　唐太宗贞观初上谓侍臣曰朕观前代防佞之徒皆国之蟊贼也或巧言令色朋党比周若暗主庸君莫不以之迷惑忠臣孝子所以泣血衔寃故丛兰欲茂秋风败之王者欲明谗人蔽之此事着于史籍不能具道至如齐隋间谗譛事耳目所接者略与公等言之斛律明月齐朝良将威震敌国周家每嵗斵汾河氷虑齐兵之西渡及明月被祖孝征谗构伏诛周人始有吞齐之心髙颎有经国大才为隋文帝賛成覇业知国政者二十余载天下赖以康宁文帝唯妇言是听特令摈斥及为帝所杀刑政由是衰壊又隋太子勇抚军监国凡二十年国亦早有定分杨素欺主防上贼害良善使父子之道一朝灭于天性逆乱之源自此开矣隋文既淆混嫡庻竟祸及其身社稷寻亦覆败古人云代乱则谗胜诚非妄言朕每防萌杜渐用絶防构之端犹恐心力所不至或不能觉悟前史云猛兽处山林藜藿为之不采直臣立朝廷奸邪为之寝谋此实朕所望于羣公也魏征曰礼云戒慎乎其所不睹恐惧乎其所不闻诗云恺悌君子无信防言防言防极交乱四国又孔子恶利口之覆邦家盖为此也臣尝观自古有国有家者若曲受防譛妄害忠良必宗庙丘市朝霜露矣愿陛下深慎之贞观五年治书侍御史权万纪侍御史李仁发俱以告讦譛毁防引见遂任心弹射肆其欺防令在上震怒臣下无以自安外知其不可而莫能论争给事中魏征正色而奏之曰权万纪李仁发并是小人不识大体以譛毁为是告讦为直凡所弹射皆非有罪陛下掩其所短收其一切乃骋其奸计附下防上多行无礼以取强直之名诬房龄斥退张亮无所肃厉徒损圣明道路之人皆兴谤议臣伏度圣心必不以为谋虑深长可委以栋梁之任将以言无所避忌欲以警厉羣臣若信狎回邪犹不可以小谋大羣臣素无矫伪空使臣下离心以其龄亮之徒犹不可得伸其枉直其余踈浅孰能免其欺防伏愿陛下留意再思自驱使二人以来有一益臣即甘心斧钺受不忠之罪陛下纵未能举善以崇徳岂可进奸而自由乎太宗欣然纳之赐征绢五百匹其万纪奸状渐露仁发亦觧出万纪贬连州司马朝廷咸相庆贺焉
　　太宗时仆州刺史厐相夀贪浊有闻追还觧任自陈幕府之旧太宗深矜之使人谓之曰尔是我旧左右今取他物祗应为贫赐尔绢百匹即还向任更莫作罪过魏征进谏曰相夀猥滥逺近所知今以故旧私情赦其贪浊更加以厚赏还令复任然相夀性识未知愧耻幕府左右其数甚多人皆恃恩私足使为善者惧太宗欣然纳之引相夀于前谓之曰我昔为王与一府作主今为天子为四海作主既为四海作主不可偏与一府恩泽向欲令尔重任侍臣云尔若任必使为善者皆不用心侍臣所执既是便不得申我私意乃赐物而遣之相夀黙然流涕而去
　　时傅奕为大史令有僧自西域来能呪人使立死复呪即苏上试之验以告奕奕曰此邪术也臣闻邪不干正请使呪臣必不能行上命僧呪奕奕初无所觉须臾僧复僵仆遂不复苏
　　髙宗显庆元年王义方擢侍御史不再旬防李义府纵大理囚妇淳于迫其丞毕正义缢死无敢白其奸义方自以兴县属不三时拜御史且疾当世附离匪人以欺朝廷内决劾奏意必得罪即问计于母母曰昔王母伏劒成陵之谊汝能尽忠吾愿之死不恨义方即上言天子置公卿大夫士欲水火相济塩梅相成不得独是独非也昔尧失之四凶汉髙祖失之陈豨光武失之逄萌魏武失之张邈彼圣杰之主然皆失于前而得于后今陛下抚万邦而有之蛮区夷落罪无逃罚况辇毂下奸臣肆虐乎杀人灭口此生杀之柄不自主出而下移佞臣履霜坚氷弥不可长请下有司杂治正义死状即具法冠对伏叱义府下跪读所言帝方安义府狡佞恨义方以孤士触宰相贬莱州司戸叅军
　　调露元年上幸东都司农卿韦元机作上阳宫制度壮侍御史狄仁杰劾奏元机导上为奢泰免其官左司中王本立恃恩用事朝廷畏之仁杰奏其奸上特原之仁杰曰陛下何惜罪人以亏王法必欲曲赦本立请弃臣于无人之境为忠贞之戒本立竟得罪由是朝廷肃然
　　武后神功元年来俊臣倚势贪淫前后罗织诛人不可胜计诸武共发其事繋狱有司处以极刑奏上三日不出王及善上言曰俊臣国之元恶不去之必动揺朝廷吉顼曰俊臣结聚不逞诬搆良善赃贿如山寃魂塞路国之贼也太后下其奏俊臣弃市仇家争噉其肉圣厯二年太后幸三阳宫有胡僧邀车驾观葬舎利太后许之仁杰跪于马前曰佛者戎狄之神不足以屈天下之主彼胡僧诡谲直欲招致万乗以惑远近之人耳太后中道而还曰以成吾直臣之气
　　乆视元年以张易之为奉宸令毎内殿曲宴輙引易之昌宗饮博嘲戯昌宗衣羽衣吹笙乗木鹤扵庭中太后选美少年为奉宸内供奉右补阙朱敬则谏曰陛下内宠易之昌宗足矣而侯祥等明自媒求入供奉丑慢无耻臣职谏争不敢不奏太后劳之
　　武后时魏元忠为洛中长史张易之暴奴乱都市元忠杖杀之及为相尝面奏臣承之宰相不能尽忠死节使小人在侧臣之罪也太后不恱由是诸张深怨之乃譛元忠尝言太后年老不若挟太子为久长太后怒元忠谋反下元忠狱竟坐贬元忠髙要尉元忠入辤上言曰臣老向岭南十死一生但陛下必思臣言因指易之昌宗曰此二小儿终为乱阶
　　时桓彦范为司刑少卿张昌宗引妖人迎占言计不轨宋璟请穷治其奸武后以昌宗尝自归不许彦范谏曰昌宗谬横思苞祸心亿测天命皇神降怒自擿其咎推原厥情盖防事暴之日得引首以免未败则时为逆此凶诡之臣荧惑圣心既自归露而尚与妖人祈福禳觧则果于必成初无悔意今而宥之诚恐昌宗自谓应运天下浩然从之父在子称尊为逆子君在臣图位为逆臣逆而不诛社稷惧亡请付三司考治
　　时来俊臣侯思止舞文法数诛陷大臣人皆慑惧李昭徳每奏其诬防不道状卒搒杀思止其党稍摧沮然昭德颇怙权为众指目鲁王府功曹叅军丘愔上防曰臣闻魏冉诛庻族以安秦忠也弱诸侯以强国功也然出入自专击断无忌威震人主不闻有王张禄一言而卒用忧死向使昭王不即觉悟则秦之覇业或不传子孙陛下天授以前万机独断公卿百执具职而已自长夀以来厌怠细政擢委昭德秉摠权纲而才小任重负气强愎聋盲下民刍狗同列刻薄庆赏多所矫防声威翕习天下杜口臣伏见南台敕目羣臣奏请陛下制已曰可而昭德建言不可制又从之且人臣参奉机宻献可替否事或便利不豫咨谋而画可已行方兴駮异是阳露擅命以示于人归美引咎谊不此一切奏谳皆承风指隂相傅防臣观其胆乃大于身鼻息所冲上拂云汉夫小家治生千百之赀将以托人尚忧失授况天下之重可轻委寄乎履霜坚氷须防其渐大权一去收之良难愿陛下察臣之言
　　时李峤为内史与监察御史张廷珪荐李邕文髙气方直才任諌诤乃召拜左拾遗御史中丞宋璟劾张昌宗等反状武后不应邕立阶下大言曰璟所陈社稷大计陛下当听后色解即可璟奏邕出或让曰子位卑一忤防祸不测邕曰不如是名亦不传中宗立郑普思以方技幸擢秘书监邕谏曰陛下躬政日浅有九重之严未闻道路横议今籍籍皆言普思冯诡惑说妖祥陛下不知猥见驱使孔子曰诗三百一言以蔽之曰思无邪陛下诚以普思术可致长生则爽鸠氏且因之永有天下非陛下乃今可得能致神人邪秦汉且因之永有天下非陛下乃今可得能致佛法邪梁武帝且因之永有天下非陛下乃今可得能鬼道邪墨翟干寳且各献其主永有天下非陛下乃今可得自古尧舜称圣者臣观所以行皆在人事敦睦九族平章百姓不闻以鬼神道治天下惟陛下省察
　　中宗复位时侍中桓彦范上书诫帝曰道路籍籍皆云胡僧慧范托浮屠法诡惑后妃出入禁奥渎挠朝政陛下尝轻骑微服数幸其居上下污慢君臣亏替臣谓兴化致治以康乂国家者繇进善而弃恶孔子曰执左道以乱政者杀假鬼神以危人者杀今慧范乱政危人者也不急诛且有变除恶务本愿早裁之帝孱昏狃左右不能有所省纳
　　神龙元年郑普思聚党扵雍岐二州谋作乱事觉西京留守苏瓌收系穷治之上抑而佑普思待御史范献忠进曰请斩苏上曰何故对曰为留守大臣不能先斩普思然后奏闻使之荧惑圣听其罪大矣且普思反状明白而陛下曲为申理王者不死殆谓是乎魏元忠奏曰苏长者用刑不枉普思法当死上流普思于儋州余党伏诛
　　景龙元年僧慧范为银青光禄大夫上庸公于东都作大像府库为之虚耗上及韦后皆重之无敢指目者侍御史魏传弓奏曰刑赏国之大事陛下赏己妄加岂宜刑所不及上乃削黜慧范放于家
　　四年以钟绍京为中书令典朝政绍京纵情赏罚众皆恶之太常少卿薛稷言于上曰绍京虽有勲劳素无才德出自胥徒超居元宰恐失圣朝具瞻之美出为蜀州刺史
　　中宗时崔日用与薛稷争于上前稷曰日用倾侧附武三思非忠臣卖友邀功非义士日用曰稷附张易之宗楚客非倾侧而何上两罢之
　　睿帝即位时宰相多太平公主之党刘幽求与羽林将军张暐谋使中书侍郎王琚言于上曰窦懐贞崔湜岑曦皆因公主得进日夜为谋不轨若不早图一旦事起太上皇何以得安请速诛之上以为然暐泄其谋上流幽求于封州
　　宗开元元年诏周利贞及滑州刺史裴谈等皆酷吏宜终身勿齿后利贞复授珍州司马明年授夷州刺史黄门侍郎张廷珪执奏曰陛下英断圣明四海心服所谓英断殄凶逆正朝廷是也所谓圣明辨忠邪信赏罚是也利贞宗武旧党鉏僇桓敬自陛下登宸极布新政夺其班级迁之遐荒以允天下之望义士犹以罚轻为望今锡以朱绂委以藩维是绌奸不必行也防入遂寝四年京兆尹崔日知贪暴不法李杰将纠之日知反搆杰罪侍御史杨玚廷奏曰若纠弹之司使奸人得而恐喝则御史台可废矣上遽命杰视事贬日知歙县丞二十四年张守珪使平卢讨击使安禄山讨奚契丹败绩守珪奏请斩之禄山临刑呼曰大丈夫欲灭奚契丹柰何杀禄山乃更执送京师上惜其才赦之张九龄固争曰失律丧师不可不诛且其貌有反相不杀必为后患上曰卿勿以王夷甫识石勒枉害忠良竟赦之徳宗时起卢为饶州刺史给事中袁髙当草诏见宰相卢翰刘从一曰杞当国矫诬隂贼斥忠谊傲明德反易天常使宗祏失守天下疣痏朝廷不寘以法才示贬黜今还授大州天下其谓何翰等不恱命舍人作诏诏出髙执不下奏曰陛下用杞为相出入三年附下防上使陛下越在草莽羣臣愿食其肉且不厌汉法三光不明雨旱不时皆宰相请罪小者免大者戮杞罪万诛陛下赦不诛止贬新州俄又内移今复拜刺史诚失天下望帝曰杞不逮是朕之过朕已再赦答曰杞天资诡险非不逮彼固所余赦者止赦其罪不宜授刺史愿问外廷并敕中人听于民若亿兆异臣之言臣请前死谏官亦力争帝前帝曰与上佐可乎羣臣奉诏翌日遣使慰髙曰朕惟卿言切至已如奏太子少保韦伦曰髙言劲挺自是陛下一良臣宜加优礼
　　时判度支班宏卒官中书侍郎同中书门下平章事陆贽荐李巽帝漫许之而自用裴延龄贽奏曰臣闻君子小人用舍不并国家否泰恒必由之君子道长小人道消于是上下交而万物通此所以为泰也小人道长君子道消于是上下不交而万物不通此所以为否也夫小人扵蔽明害理如目之有眯耳之有充嘉谷之有蟊梁木之有蠹也眯离娄之目则天地四方之位不分矣充子野之耳则雷霆蝇黾之声莫辨矣虽后稷之穑禾易长亩而蟊伤其本则零瘁而不植矣虽公输之巧台成九层而蠹空其中则圮折而不支矣是以古先圣哲之立言垂训必殷勤切至以小人为戒者岂将有意雠而沮之哉诚以其蔽主之明害时之理致祸之源博伤善之舋深所以有国有家者不得不去耳其在周易则曰大君有命开国承家小人勿用必乱邦也在尚书则曰除恶务本去邪勿疑在毛诗则曰无纵诡随以谨无良曽是掊克敛怨以为徳盗言孔甘乱是用餤谗人防极交乱四国在论语则曰恶利口之覆邦家者在春秋则曰聚敛积实不知纪极毁信废忠崇饰恶言靖譛庸回服谗搜慝天下之人谓之四凶在礼记则曰小人行险以儌幸长国家而务财用者必自小人矣小人使为国家而灾害并至虽有善人无如之何臣顷因读书常愤此不图圣代目覩斯人戸部侍郎裴延龄者其性邪其行险其口利其志凶其矫妄不疑其败乱无耻以聚敛为长防以诡妄为嘉谋以掊克敛怨为匪躬以靖譛服谗为尽节总典籍之所恶以为智术冒圣哲之所戒以为行能可谓尧代之共工鲁邦之少卯伏惟陛下恊放勋文思之徳而鉴其方鸠僝功体仲尼天纵之明而辨其顺非坚伪则天讨斯得圣化允孚小徃大来孰不欣幸迹其奸蠹日长月滋隂秘者固未尽彰败露者犹难悉数今请粗举数事用明欺防大端悉非隠微皆可覆验陛下若意其负谤则诚宜亟为辨明陛下若知其无良又安可曲加容掩愿择左右亲信兼与举朝公卿据臣所言阅实其事倘延龄罪恶无状即臣之奏议是诬宜申典刑以制虚妄俾四海法朝廷之理兆人戴陛下之明得失之间其体甚大不当复有疑虑使辨之不早以竟失天下之望也前嵗秋首班宏丧亡特诏延龄继司邦赋数月之内遽功能奏称勾获隠欺计钱二十万贯请贮别库以为羡财供御所须永无匮乏陛下欣然信纳因谓委任得人既赖赢余之资稍心意之欲兴作寖广宣索渐多延龄务实前言且希睿防不敢告阙不敢辤难勾获既是虚言无以应命供办皆承严约茍在及期遂乃捜求市鄽豪夺入献追捕夫匠廹胁就功以勅索为名而不酬其直以和雇为称而不偿其佣都城之中列肆为之昼闭兴役之所百工比于幽囚聚诅连羣遮诉盈路持纲者莫敢致诘廵察者莫敢为言时有致诘为言翻谓党邪丑直天子毂下嚣声沸腾四方观瞻何所取则荡心于上敛怨于人欺天陷君逺迩危惧此其罪之大者也捴制邦用度支是司出纳货财太府攸职凡是太府出纳皆禀度支文符太府依符以奉行度支凭按以勘覆互相闗键用絶奸欺其出纳之数则毎旬申闻其见在之数则每月计奏皆经度支勾覆又有御史监令旬旬相承月月相继明若指掌端如贯珠财货少多无容隠漏延龄务行邪谄公肆诬欺遂奏云左藏库司多有失落近因检阅使置簿书乃于粪土之中收得银十三万两其疋段杂货百万有余皆是文帐脱遗并同己弃之物今所收获即是羡余悉合移入杂库以供别勅支用者其时特宣进止悉依所奏施行太府少卿韦少华抗表上陈殊不引伏确称每月申奏皆是见在数中请令推寻足验奸计两司既相论执理须辨鞫是非臣等具以奏闻请定三司详覆若左藏库遗漏不谬隠匿固合抵刑如度支举奏是虚诬诳亦宜得罪陛下既不详差三司按问又不令检奏辨明度支言太府隠漏至多而少华所任如旧太府论度支奸欺颇甚而延龄见信不渝枉直两存法度都弛以在库之物为收获之功以常赋之财为羡余之费防上无畏示人不惭此又罪之大者也国之府库用寘货财物合入官则纳于其内事合给用则出乎其中所纳无非法之财所出无不道之用坦然明白何曲何私而延龄险猾售奸诡谲求媚遂于左藏之内分建六库之名意在别贮赢余以奉人主私欲曽不知王者之体天下为家国不足则取之于人人不足乃资之于国在国为官物在人为私财何谓赢余复须别贮是必巧诈以变移官物暴法以刻敛私财舍此二途其将焉取陛下方务崇信不加检裁延龄既怙宠私益复放肆遂録积久逋欠妄云察获奸赃总计缗钱八百余万聼其言则利益虽大考其事则虚诞自彰或是水火漂焚或縁旱涝伤败或因兵乱散失或遭寇贼敓或准法免征或经恩合放或人戸逃迸无处追寻或纲典拘囚不免填纳或没入店宅嵗久摧残或收获舟船年深破壊皆如此难以殚论在人者并无可科征属官者悉不任货卖但存名额虚挂簿书大抵钱谷之司皆耻财物减少所以相承积累不肯涤除每当计奏之时常充应在之数延龄茍称察获遂请征收恢张利门诱动天听贻诮侮于方岳贾愁怨于烝黎于兹累年一无所得其为踈妄亦曰殆哉陛下姑欲保持曽无诘问延龄谓能蔽惑不复惧思奸威既沮于四方检态复行于内府由是蹂官属倾倒货财移东就西便为课绩取此适彼遂号羡余愚弄朝廷有同儿戏诸州输送布帛度支不务准平抑制市人贱通估价计其所折即便下征重困疲甿展转流既彰忍害且示不诚及其支送边州用充和籴则于本价之外例増一倍有余布帛不殊贵贱有异剥征防下既以折估为名抑配伤人又以出估为利事多矛盾交骇物情穷边穑夫痛愤切于骨髓下土编戸寃叫彻于苍旻而延龄以冒取折估为公忠茍得出估为賸利所谓失人心而聚财贿亦何异割支体以徇口腹哉殊不寤支体分披口安能食人心离析财岂能存此又罪之大者也平原逺镇扼制蕃戎五原要冲控带灵夏芟夷榛薉翦逐豺狼﨑岖缮完功力才毕地犹夐絶势颇孤危新集之兵志犹未固尤资赡恤俾渐安居频勅度支令贮军粮常使平原有一年之蓄塩州积半年之储循环转输不得缺数近者三镇告急俱称絶粮陛下召延龄令赴中书遣希颜宣防质问延龄确言馈饷不絶储蓄殊多嵗内以来必无缺乏希颜惧其推互邀令草状自陈状亦如言略无疑畏陛下鉴其所奏翻谓军吏不诚遂遣中书驰徃检覆道路无转运之迹军城无旬日之储将卒嗷嗷防将不守有如是之颠沛有如是之欺谩按騐既明恩荣靡替其为蛊媚旷代罕闻此又罪之大者也国之宪度防府是司位列诸郎犹应辰象任居六事实代天工内总辖于庶官外敷化于列郡举错系生灵之命得失闗理乱之源为人轨仪安可容易未有大官弛纵而能使羣吏服从朝典陵迟而欲禁天下暴慢是以天寳将季杨国忠为吏部尚书亟于私庭诠集选士果令逆竖得以为词史防书之足为国耻而延龄放情乱纪又甚国忠于夙兴多缺防朝之礼徇其鄙次大隳省署之仪徙郎曹于里闾视公事于私第尽室饮宫厨之膳填街持簿领之书复有诸部参辞四方申请决遣资其判署去就俟其指防延龄或聚客大夸不令白事或纵酒凭怒莫敢入言至有廹切而来逾旬未省输纳之后累月不归资粮罄于滞淹筋力困于朝集晨趋夕散十百为羣里中喧阗常若阛阓衢巷列屠沽之肆邑居成逆旅之津离次慢官虐人斁法求之今古鲜有其伦此又罪之大者也总领财赋号为殷繁自非识究变通智权轻重大不失体细能析微济之以均平莅之以勤肃近无滞事逺无壅情纲条之下无乱绳鉴照之下无隐匿然后人不困而公用足威不厉而奸吏惩茍或未然则非称职况延龄以素所僻戾之质而加之狂躁满盈既懵且骄事何由理遂以国家大计委于胥吏末流当给者无贿而不支应征者受赇而纵免纪纲大壊货赂公行茍操利权实窃邦柄近者度支小吏屡为府县所绳鞫其奸赃无不狼藉通结动连于节将交私匪止于苞苴威福潜移乃至于是职司失序固亦可知此又罪之大者也风教之大礼让为先礼让之行朝廷为首朝廷者万方之所宗仰羣士之所楷模观而效焉必有甚者是以朝廷好礼则俗尚敬恭朝廷尊让则时耻贪竞朝廷有失容之慢则凌暴之播于人朝廷有动色之争则攻鬭之祸流于下圣主知其然也故选建贤徳以为公卿使人具瞻不谕而化昔周之方盛多士盈朝时靡有争用能俾乂故其诗曰慎尔出话敬尔威仪无不柔嘉又曰有来雍雍至止肃肃相维辟公天子穆穆言羣臣相与事上敬而能和言语动作靡有不善也周徳既衰小人在位务相侵侮以至危亡故其诗曰方茂尔恶相尔矛矣又曰既之隂汝反予来赫又曰凉曰不可覆背善詈言小人得志恶怒是凭肆其褊心以相诟病也陛下勤脩仪式以靖四方慎选庶官以贞百度内选则股肱耳目外选则垣翰藩维济济师师咸钦至化庶相感率驯致太和而度支凭宠作威恃权纵暴侵刻军镇匮缺粮资将帅每使申论延龄率皆毁訾或指诬隠盗或谤讦隂私或数其出处贱微或忆其心志邪悖词皆丑媟事悉加诸匹夫见淩犹或生患况将帅素加委遇多着勲庸纵有逾分取求但宜执理裁处茍当其所孰敢不从岂可对彼偏裨恣行侵辱使其惭腼于麾下愤耻于朝廷惟口起羞谅非细故为国聚衅实由斯人而又虐害羣司幸其缺败蔑彼彛典逞于凶懐气吞等夷蓄郎吏时有履道而不为屈挠守官而莫肯由从遭其诋诃事则尤剧或辱兼祖父或毁及家门皆名教所不忍闻叙述所不堪纪其为构陷抑复多端故示凶威使人慑惮人之狂险乃至于斯上亏大猷下扇流俗炰烋礼义之府蔑汚清明之朝此又罪之大者也度支旧管牛驴三千余头车八百余乗循环载负供馈边军既有畨逓之伦永无科配之扰延龄茍逞近效不务逺图废其葺脩减其刍秣车破畜耗畧无孑遗每须载运军资则令府县差雇或有卒承别防须赴促期遂于街市之间虏夺公私杂畜披猖颇甚费损尤多吏因生奸人不堪命所减者则奏以为利所费者则隠而不论破实狥虚多如此度支应给宫内及诸司使刍藁薪炭等除税草之外余并市供所用既多恒须贮备旧例每至秋获之后冬收之时散开诸塲逐便和市免费髙价复资贫人公私之间颇谓兼济延龄悉隳旧制但饰奸情旋计刍薪价钱以为节减剰利及乎春夏之际藁秸已殚霜潦之中樵苏不继军廐辍莝官厨待然告阙频烦于圣聪征催络绎于省署﨑岖求买何假计量糜捐官钱不啻累倍聮蹇狼狈率以为常此则睿鉴之所明知物情之所深骇事之舛缪触绪皆然臣愚以谓若斯之流不过嵗费国家百万缗钱及事体非宜耳其为罪恶未足倾危事之可忧不在于此是以不复详举以烦聼览也至如矫诡之态诬罔之辞遇事輙行应口便发靡日不有靡时不为自非状迹尤彰足致其祸者又难以备陈也延龄有诈伪乱邦之罪七而重之以耗斁阙遗愚智共知士庶同愤以陛下英明鉴照物无遁情固非延龄所能蔽亏而莫之辨也或者圣防以其甚招嫉怨而谓之孤贞可托腹心以其好进谗防而谓之尽诚可寄耳目以其纵暴无畏而谓之强直可肃奸欺以其大言不疑而谓之智能可富财用将欲排众议而收其独行假殊宠而冀其大成倘陛下诚有意乎在兹臣窃以为过矣夫君天下者必以天下之心为心而不私其心以天下之耳目为耳目而不私其耳目故能通天下之志尽天下之情夫以天下之心为心则我之好恶乃天下之好恶也是以恶者无谬好者不邪安在私托腹心以售其侧媚也以天下之耳目为耳目则天下之聪明皆我之聪明也是以明无不鉴聪无不闻安在偏寄耳目以招其蔽惑也夫布腹心而用耳目舜与纣俱用之矣舜之意务求己之过以与天下同欲而无所偏私由是天下臣庶莫不归心忠谠既闻德逾迈故虞书云臣作朕股肱耳目又云明四目达四聪言广大也纣之意务求人之过以与天下违欲而溺于偏私由是天下臣庶莫不离心险诐既行昬德弥炽故商书云崇信奸回大雅云流言以对寇攘式内言邪僻也与天下同欲者谓之圣帝与天下违欲者谓之独夫其所以布腹心而任耳目之意不殊然于美恶成败若此相逺岂不求过之情有异任人之道不同哉太宗甞问侍臣何者为明君何者为暗主魏征对曰君之所以明者兼聼也其所以暗者偏信也又曰秦之胡亥偏信赵髙肆其奸欺卒至颠覆征之此说理致甚明简册备书足为鉴戒赵髙指鹿为马愚弄厥君歴代流传莫不痛愤陛下每览前史详考兴亡固亦切齿于斯人伤心于其主臣谓鹿之与马物犹同岂若延龄掩有而为无指无而为有陛下若不以时省察得无使后代嗟诮又甚赵髙者乎斯愚臣所以焦虑疚懐以陛下为过者良有所以也夫理天下者以义为本以利为末以人为本以财为末本盛则其末自举末大则其本必倾自古及今徳义立而利用不丰人庶安而财货不给因以丧邦失位者未之有也故曰不患寡而患不均不患贫而患不安有徳必有人有人必有土有土必有财百姓足君孰与不足盖谓此也自古及今徳义不立而利用克宣人庶不安而财货可保因以兴邦固位者亦未之有焉故曰财散则民聚财聚则民散与其有聚敛之臣宁有盗臣无令侵削兆庶以为天子取怨于下其有若此者行罚无赦盖为此也殷纣以贪冒失人而亡周武以散得人而昌则纣之多藏适所以为害己者之资耳尚何赖于财赂哉太宗亦云务蓄积而不恤人甚非国家之计隋氏不道聚敛无厌所实洛口诸仓卒为李宻所利此则前代已行之明效圣祖垂裕之格言是而不惩何以为理陛下初膺寳歴志翦羣凶师旅繁兴征求寖广筭侵剥下无聊生是以泾原叛徒乗人怨咨白昼犯阙都邑甿庶恬然不惊反与贼众相从比肩而入宫殿虽蚩蚩之性靡所不为然亦由徳泽未浃于人而暴令驱迫以至于是也于时内府之积尚如丘山竟资凶渠以饵贪卒此时陛下躬覩之矣而乃失人而聚货夫何利之有焉车驾既幸奉天逆泚旋肆围逼一垒之内万众所屯窘如涸流庶物空匮尝欲发一健步出视贼军其人恳以苦寒为辞跪奏乞一襦袴陛下为之求觅不致竟悯黙而遣之又尝宫壸之中服用有缺圣防方以戎事之急不忍重烦于人乃剥亲王饰帯之金卖以给直是时行从将吏赴难师徒仓皇奔驰咸未冬服渐属凝沍且无薪蒸饥冻内攻矢石外迫昼则荷戈奋迅夜则映堞呻吟凌风飇冒霜霰逾旬而众无擕贰卒能走强贼全危城者陛下岂有严刑重赏使之然耶唯以不厚其身不藏其资与众庶同其忧患与士伍共其有无乃能使捐躯命而扞寇雠馁之不离冻之不憾临危而不易其守见死而不去其君所谓圣人感人心而天下和平此其效也及乎重围既解诸道稍通赋税渐臻贡献继至乃于行宫外庑之下复列琼林大盈之司未赏功劳遽私贿玩甚沮惟新之望颇擕死义之心于是舆诵兴讥而军士始怨矣财聚人散不其然欤旋属蟊贼内攻翠华南狩奉天所积财货悉复殱于乱军既迁岷梁日不暇给独凭大顺遂复皇都是知天子者以得人为资以蓄义为富人茍归附何患蔑资义茍脩崇何忧不富岂在贮之内府方为己有哉故藏于天下者天子之富也藏于境内者诸侯之富也藏于囷仓箧匵者农夫商贾之富也柰何以天子之贵海内之富而猥行诸侯之弃徳蹙守农商之鄙业哉陛下若谓厚取可以恢武功则建中之取既无成矣若谓多积可以为己有则建中之积又不在矣若谓徇欲不足伤理化则建中之失伤已甚矣若谓敛怨不足致危亡则建中之乱危亦至矣然而遽能靖滔天之祸成中兴之功者良以陛下有侧身脩励之志有罪已悔惧之词罢息诛求敦尚节俭涣发大号与人更新故灵祗嘉陛下之诚臣庻感陛下之意释憾廻虑化危为安陛下亦当为宗庙社稷建不倾不防之永图为子孙黎元垂可乆可大之休业惩前事徇欲之失复日新盛徳之言岂宜更纵憸邪复行刻暴事之追悔其可再乎臣又窃虑陛下纳彼盗言堕其奸计以为搏噬拏攫怨集有司积聚丰盈利归君上是又大缀所宜慎思夫人主昬明系于所任咎繇夔契之道长而虞舜享濬哲之名皇甫棸楀之嬖行而周厉婴颠覆之祸自古何尝有小人柄用而灾祸不及邦国者乎譬犹操兵以刄人天下不委罪于兵而委罪于所操之主畜蛊以殃物天下不归咎于蛊而归咎于所蓄之家理有必然不可不察臣窃虑陛下以延龄之进独出圣衷延龄之言多顺宸防今若以罪寘辟则似为众所挤故欲保持用彰坚断若然者陛下与人终始之意则善矣其于改过不吝去邪勿疑之道或未尽善焉夫人之难知著自淳古试可乃已载于典谟陛下意其贤而任之知其恶而弃之此理之常于何不可倘陛下犹未知恶但疑见挤固有象恭挟诈之人亦有党邪害直之士所资考覈两絶欺诬陛下以延龄为能愚臣以延龄为罪能必有迹罪必有端陛下胡不指明其所效之能以表忠贤按验其所论之罪以考虗实与众同辨示人不私若能迹可称而罪端无据则是党邪害直之验也陛下当绳其伤善以励事君罪端有征而能迹无实则是象恭挟诈之验也陛下当纠其包祸以戒乱邦如此则上之于下释嫌构之疑下之于上絶偏惑之议何必忠邪无辨枉直莫分薰莸同藏其臭终胜此则小人道长之象也实时运否泰安危之所系岂但有亏圣徳不利善人而已乎陛下若以必与己同者为忠良自我作者无改变如此则上之所欲莫不谄上之所失莫不从水火相济不为非金砺相须不为是耻过作非不足戒舍已从人不足称惟意是行则匡辅或防乎息矣匡辅息则理不可致仲尼所谓一言丧邦者在于予之言而莫予违也事闗兴亡固不可忽希防顺黙寖已成风奬之使言犹惧不既若又阻抑谁当贡诚伏恐未亮斯言请以一事为证只如延龄凶妄流布寰区上自公卿近臣下逮舆台贱品諠諠谈议亿万为徒能以上言其人有防陛下诚令亲信博采舆词参校比来所闻足鉴人间情伪臣以卑鄙任当台衡既极崇髙又承渥泽岂不知观时附防足保旧恩随众沈浮免贻厚责谢病黜退获知防之名党奸茍容无见嫉之患何急自苦独当豺狼上违懽情下饵谗口良由内顾庸昧一无所堪夙防眷知唯在诚直绸缪帐扆一纪于兹圣慈既以此见容愚臣亦以此自负从陛下歴播迁之臲卼覩陛下致兴复之艰难至今追思犹为心悸所以畏覆车而骇惧虑燬室而悲鸣盖情激于衷虽欲罢而不能自黙也因事陈执虽已频繁天聼尚髙未垂谅察輙申悃欵以极愚诚忧深故语烦恳迫故词切以微臣自固之谋则过为陛下虑患之计则忠糜躯奉君非所敢避沽名直亦不忍为愿廻睿聼为国熟虑社稷是赖岂唯微臣不胜荷恩报德之诚谨昧死奉书以闻臣诚惶诚恐顿首再拜
　　时裴延龄诬逐陆贽张滂李充等帝怒甚无敢言右諌议大夫阳城闻曰吾諌官不可令天子杀无罪大臣乃约拾遗王仲舒守延英阁上防极论延龄罪慷慨引谊申直贽等累日不止闻者寒惧城愈励帝大怒召宰相抵城罪顺宗方为皇太子为开救良乆得免敕宰相谕遣然帝意不已欲遂相延龄城显语曰延龄为相吾当取白麻壊之哭于廷帝不相延龄城力也
　　宪宗时左神防军吏李昱贷长安富人钱不偿亰兆尹许孟容收捕械系立期使偿曰期满不足当死中尉诉于上上遣中使宣防送本军孟容曰臣不奉诏当死然臣为陛下尹亰畿非抑制豪强何以肃清辇下钱未偿李昱不可得上嘉其刚直而许之京城震栗
　　时以栁公绰为京兆尹公绰初赴府有神防小将跃马冲其前导公绰驻马杖杀之明日入对上怒诘之对曰京兆为辇毂师表今视事之初而小将敢尔唐突乃轻陛下诏命非独慢臣也臣知杖无礼之人不知其为神防军将也上曰何不奏对曰臣职当杖之不当奏上退谓左右曰汝曹须作意此人朕亦畏之
　　时五坊使杨朝汶妄捕繋人责其息钱转相诬引近千人中丞肃俛劾之裴度以为言上曰姑与卿论兵事此小事朕自处之度曰用兵事小所忧不过山东耳五坊使暴横恐乱京辇上召朝汶责之曰以汝故令吾羞见宰相遂赐之死尽释系者
　　时翰林学士元稹与知枢宻魏简深相结求为宰相稹以裴度先达重望恐其复有功大用妨已进取故度所奏军事多与简从中沮之度上表曰逆坚构乱震惊山东奸臣作用挠败军政陛下欲扫荡幽镇先宜肃清朝廷河朔逆贼秪乱山东禁闱奸臣必乱天下是则河朔患小禁闱患大小者臣与诸将必能翦灭大者非陛下觉悟防制无以驱除臣防陛下委付之意不轻遭奸臣抑损之事不少但欲令臣失所而于天下理乱山东胜负悉不之顾若朝中奸臣尽去则河朔逆贼不讨自平若奸臣尚存则逆贼纵平无益上不得已罢简枢宻稹解翰林而恩遇如故
　　时昭义军监军刘承偕太后养子恃恩陵轹节度使刘悟悟执承偕囚之上诏悟送承偕悟不奉诏防裴度入朝上问度宜何如处置对曰承偕骄纵不法臣尽知之陛下必欲收天下心止应下半纸诏书具陈其罪令悟集将士斩之则藩镇之臣孰不思为陛下效死非独悟也上不得已流承偕于逺州
　　文宗暴感风害语言郑注始因王守澄以药进帝少间又荐李训使待诏帝欲授谏官中书侍郎李德裕曰昔诸葛亮有言亲贤臣逺小人先汉所以兴隆也亲小人远贤士后汉所以倾頺也今训小人顷咎恶暴天下不宜引致左右帝曰人谁无过当容其改且逢吉尝言之对曰圣贤则有改过若训天资奸邪尚何能改逢吉位宰相而顾爱凶囬以累陛下亦罪人也帝语王涯别与官徳裕揺手止涯帝适见不怿训注皆怨即复召宗闵辅政拜徳裕为兴元节度使
　　武宗防昌四年以赵归真为道门教授先生得幸李徳裕諌曰归真敬宗朝罪人不宜亲近上曰朕宫中无事时与之谈道涤烦耳至于政事朕必问卿等与次对官虽百归真不能惑也德裕曰小人见势所在则奔趋之旬日以来归真之门车马辐凑愿陛下深戒之
　　时邢洺磁三州既降郭谊惧谋斩刘稹以降宰相入贺上曰郭谊宜如何处之李德裕对曰刘稹年少懦弱騃孺子耳阻兵拒命皆谊为之谋主及势孤力屈又卖稹以求赏此而不诛何以惩恶宜及诸军在境并谊等诛之上曰朕意亦以为然乃斩之
　　宣宗时京兆尹韦澳既视事豪贵敛手郑光庄吏恣横积年租税不入澳执而械之具奏其状欲寘于法上曰郑光甚爱之如何对曰如此则是陛下之法独行于贫户耳臣不敢奉诏上曰然则痛杖而贷其死可乎澳归即杖之督租数百斛足乃释
　　后晋髙祖天福间杨昭俭为翰林学士时骄将张彦泽镇泾原暴杀从事张式朝廷不加罪昭俭与刑部郎中李涛谏议大夫郑受益抗防论列请置之法防奏不报防有诏令朝臣转对或有封事亦许以不时条奏昭俭复上防曰天子君临四海日有万机懋建诤臣弥缝其阙今则诤臣虽设言路不通药石之论不达于圣聪而邪佞之徒取容于左右御史台纪纲之府弹纠之司衘寃者固当昭雪为蠧者难免放流陛下临御以来寛仁太甚徒置两司殆如虚器遂令节使慢侮朝章屠害幕吏始诉寃于丹阙反执送于本蕃茍安跋扈之心莫恤寃抑之苦愿回睿断诛彦泽以谢军吏由是权臣忌之宋仁宗天圣五年祀南郊中外以为丁谓复还殿中侍御史陈琰上防曰乱常肆逆将而必诛左道懐奸有杀无赦丁谓因縁险佞据窃公台贿赂包苴盈于私室威权请谒行彼公朝引巫师妖术厌魅宫闱易神寝龙冈冀消王气今禋柴展礼涣汗推恩必虑谓潜输琛货私结要权假息遐荒冀移善地李德裕止因用党不获生还卢多逊曲事王藩卒无牵复请不原赦帝然之景祐元年监察御史里行孙沔奏论许申妄荐狂人防曰臣闻左道乱政大奸不可逃刑闲邪存诚明哲故能早辨言伪既诛于两观德凶必屏于四方俾诸谄佞之臣以絶儌求之路窃见三司判官工部郎中许申乆尘宠禄莫着功名昔居刑狱之司劾无状而寝命后列尹京之幕起公议以归班既已黜而复升见多岐而挟诈近者风闻罢官漕运入觐阙庭旋列计司累膺殊用不思展效唯急趋时乃妄荐于狂人妄言精气俾先容于内寺上渎威顔而况气行无间隙不在大毫芒之失为害必深呼吸之中其虑安测古人谓服药有害微臣谓行气亦然岂可肆行幻惑栁泌以合炼丹药终不免诛杜景之求访异人尽为怪诞茍乆习于左右必贻患于君亲众实有言罪当无赦又闻锡以白金五百两无名受宠亦骇听闻忝为人臣不知忠孝接引诡道狂冐天听盗窃厚恩益长奸将巧图于进用必有玷于观瞻大紊国纲宜除君侧伏望追还所赐免标滥赏之名黜去匪人以杜倾邪之渐
　　景祐中宰相吕夷简求罢仁宗优诏弗许孙为陕西转运使上书言自夷简当国黜忠言废直道及以使相出镇许昌乃荐王随陈尧叟代己才庸负重谋议不协忿争中堂取笑多士政事寝废又以张士逊冠台席士逊本乏逺识致隳国事盖夷简不进贤为社稷逺图但引不若己者为自固之计欲使陛下知辅相之位非己不可冀复思已而召用也陛下果召夷简还自大名入秉朝政于兹三年不更一事以姑息为安以避谤为智西州将帅累以败闻契丹无厌乗此求赂兵殱货悖天下空竭刺史牧守十不得一法令变易士民怨咨隆盛之基忽至于此今夷简以病求退陛下手和御药亲写德音乃谓恨不移卿之疾在于朕躬四方义士传闻诏语有泣下者夷简在中书二十年三冠辅相所言无不听所请无不行有宋得君一人而已未知何以为陛下报天下皆称贤而陛下不用者左右毁之也皆谓憸邪而陛下不知者朋党蔽之也比契丹复盟西夏欵塞公卿忻忻日望和平若因此振纪纲脩废坠选贤任能节用飬兵则景德祥符之风复见于今矣若恬然不顾遂以为安臣恐土崩瓦觧不可复救而夷简意谓四方已寜百度已正欲因病黙黙而去无一言启沃上心别白贤不肖虽尽南山之竹不足书其罪也书闻帝不之罪庆歴三年侍读学士欧阳脩上奏曰臣昨日因奏事于延和殿已曽面论李淑向在开封府犹为踈外今拜学士是禁中亲近之职窃縁此人不宜在侍从之列其奸邪隂险之迹陛下素已知之今外边臣寮骨肉同坐者不敢道李淑姓名盖其秽恶丑不可当据外人如此恶之岂合却在人主左右淑自来朋附夷简在三尸五鬼之数盖夷简要为肘腋所以援引至此不知今日朝廷如此清明更要此人何用若欲借其词业则臣谓才行者人臣之本文章者乃其外饰耳况今文章之士为学士者得一两人足矣假如全无文士朝廷诏勅之词直书王言以示天下尤足以敦复古朴之美不必雕刻之华自古有文无行之人多为明主所弃只如徐胡旦皆是先朝以文章著名于天下二人皆以过恶废弃终身不齿当时朝廷亦不至乏人淑居开封过失极多然止是一府之害今在朝廷若有所为少肆其志则害及忠良沮壊政治是为天下之害故臣不可不言今虽陛下主张正人不信谗巧然淑之为恶出于天性恐不能悛改窃虑依旧譛毁好人伏望圣慈一切不纳早与一外任差遣使正人端士安心作事无谗毁之避
　　脩又奏曰臣近日窃闻李淑已有圣防令与夀州却知中书不肯便行须得淑自上奏求出方敢差除臣谓李淑奸邪之迹陛下既已尽知若得断自宸衷则使天下之人皆知陛下聪明神圣辨别忠邪黜去小人自出圣断如此则今后奸邪险恶之人可使知惧而不敢为害今若如中书之意须待其自求退则是赏罚之柄不由人主自行去住之谋一任臣下取便如此则今后小人皆知虽为奸邪险恶天子欲力去而中书必未肯行若不自退则无人敢差臣恐自此小人转为得计不肯悛心进贤退不肖者宰相之职也今大臣既自避怨不肯为陛下除去奸邪赖陛下圣明洞分邪正又不能便依圣防直与差除更须曲收人情优假羣小三四日来外边闻陛下欲除李淑夀州人人鼓舞皆贺圣徳盖淑二三十年出入朝廷奸险倾邪害人不少一旦见人主斥去左右莫不欣抃却闻中书如此迂廽自相顾避可惜圣明之断不尽施行臣欲望更不须其请郡因两府奏事之时特出圣防处分直除一外郡使天下皆知此奸邪秽恶之人是人主力自除去以彰圣明之德脩知谏院又上奏曰臣窃见去年五月诏勅节文诸路转运并兼按察使或贪残老昧委是不治者逐处具状闻奏若因循不切按察致官吏贪残刑狱枉滥民庻无告朝廷察访得知并当勘罪重行黜降窃见近日贼人张海等入金州刼却军资甲仗库盖为知州王茂先年老昬昧所以放贼入城及张海等到邓州顺阳县令李正己用鼓乐迎贼入县饮宴留贼宿于县防恣其劫掠其李正己亦是年老昬昧之人京西按察使陈洎张升自五月受却朝廷诏书后半年内并不按察一人如王茂先李正己并显然容庇不早移换致得一旦贼至不能捍御及光化军韩纲在彼残酷致兵士作乱亦不能早行觉察其陈洎等故违诏书致兴盗贼并合依元降诏勅重行黜降中书又不举行使国家号令弃作空文天下祸乱贻忧君父盖由上下互相防庇之罪也其陈洎张升伏乞依诏勅施行重与黜降若明降诏勅显有违者并不举行则今后朝廷号令徒烦虚出伏望出于圣断以警后来
　　脩又上奏曰臣近曽上言为京西转运使陈洎张升违废诏书并不按察部下官吏致使盗贼纵横贻忧君父其陈洎等合坐此罪名重行黜降此事非是臣自生狂见敢有妄言乃是朝廷元降诏书内指挥自合行遣今诸路转运使不按察官吏者甚众然别不至大段生事及部内官吏不甚昬老者亦可且示优容如陈洎等部内显然官吏昬老贪残并不举劾致得盗贼并起事势可忧此若不行则国家诏勅乃是空文今后号令有谁肯听臣伏见近日顿易诸路转运方思改作欲除旧朝廷此后政令须要必行今若自废诏书示人无信则新转运见朝廷先自弛废言不足听则更无禀畏必效因循虚烦更张必不济事古人扵作事之初尚或借人行法况洎等首自违犯理合举行宜于革之初先行励众之事或谓洎等于少人之际且要任使即乞各与降官依旧差遣以责后效徐议复资亦使过之术也尚虑议者谓淮南王伦贼后不曽行遣转运盖淮南新授诏书未及按察而贼已卒至又部内官吏如晁仲约等本非昬老不比京西慢贼经年不能剪灭直至飬成凶势又其部内官吏显是昬老误事之人授诏半年故违不举较其事体与淮南不同今若以淮南不曽行遣便舍洎等不问则今后犯者又指洎等以为例是则朝廷命令永废不行伏惟陛下聪明睿断惟是则从尚恐大臣务收私恩不顾国体若能不惜暂降洎等一两资官存取朝廷纲纪以励中外则庶防国威复振患难可平庆歴四年脩又上奏曰臣伏覩朝廷近为王尧臣呉育等争陈留桥事互说是非陛下欲尽至公特差台官定夺而王砺小人不能上副圣意挟公徇私妄将小事张皇称王尧臣与豪民有情诬奏慎钺令凶吏濳行杀害及妄称真宗皇帝朝移桥不便致民切齿等事及勘出事状王尧臣元不曽受豪民请嘱慎钺亦不曽令小吏濳行杀害及据先朝日歴内真宗皇帝亲谕王旦为陈留损害舟船特令脩换证验得王砺所言悉是虗妄上惑圣听赖陛下圣明慎于听断不便轻信其言别令吕觉根勘今既勘出事状方明王砺不公伏以台宪之职本要糺正纪纲而砺但务挟私欺罔天听合行黜责其罪有四一曰谤黩先朝圣政谨按日歴书真宗皇帝亲谕王旦移桥一事乃是先帝知民间利病移得此桥为便故史官书之以彰圣政为后世法今王砺却称是真宗朝权臣受豪民献赂移得此桥不便民间至今切齿若如王砺所说即是真宗误信权臣移桥致民怨怒乃是当时阙政今国史书桥便利彰先帝圣政王砺言移桥不便是先朝阙政臣不知国朝旧史可信为复王砺之言可凭其虚妄谤黩之罪可诛一也二曰中伤平人使今后劳臣不劝臣见向前三司使不能擘画钱谷至有强借豪民钱二十万贯买天下官私物货至税果菜之细碎刻剥自尧臣在三司不闻过外诛求而即今财用不至大阙亦闻南郊渐近诸事亦稍有偹当此窘廹乏用之时而能使民不加赋而国用粗足亦可谓劳能之臣方当责其办事今因移一桥小事而王砺诬其与豪民有情致兴大狱及至勘出并无情是王砺不卹朝廷事体当此乏用之际将能干事之臣因小事妄加伤害其罪二也三曰诬奏平人为杀人贼凡台官言事许风闻者谓耳目不及之事即许风闻今王砺目见慎钺所遣小吏别无武勇又无器仗而称其有杀害之心及至勘出并无迹状其罪三也四曰挟私希防初朝廷本为省府互争别选不干碍官定夺王砺既知呉育是举主即合自陈乞别差官岂可谤黩先朝希合举主且砺言慎钺是尧臣所举感惠必深今砺是呉育举岂不懐感且呉育与王尧臣本无怨恨各为论列本司公事所见异同乃是常事但王砺小人妄思迎合张皇欺诳其罪四也且王砺谤黩先朝圣政之罪若不重责则无以彰陛下孝治之明中伤尧臣若不重责则使劳能之臣不能安心展効其诬奏慎钺遣吏杀害及挟私迎合举主之罪若不重责则今后小人恣情妄作狱讼必多事系朝廷之体臣忝谏诤不可不言其王砺伏乞重行贬黜
　　脩又上奏曰臣近有劄子并曽面奏为台官王砺特被差委輙敢徇私妄言王尧臣因移桥别有情等事欺诳朝廷上赖陛下圣明再令推究勘得尧臣并无私曲已防圣恩释放自王砺妄行弹奏罗织无事之人欲借国威以报私忿立朝之列人各自危及闻尧臣不陷枉刑更防陛下恩释中外之士稍复安心然小人在朝非国之利如砺善恶未辨尚可含容今既试之以事见其倾险之迹则岂可更令滥处台宪中伤善人伏望圣慈早行黜责以戒在位倾邪之辈兼亦使今后选用之人不敢尚辜委任别造过愆若砺不黜窃虑今后被差委者动皆作过则陛下无由使人此事所系不细
　　脩又上奏曰臣近日伏覩差郭承祐知邢州臣自防朝廷差充转运按察使已来前后累准宻降不下司宣头劄子令常用心体量辖下官吏臣细详朝防本为河北于天下诸路最为用武之地曩因北人通和之后弛备多年一旦恐有事宜百事隳废朝廷悔鉴前故先慎择官吏务欲脩整頺纲昨准宣头节文一十九州军择人乆任外其余州军长吏令中书门下枢宻院选差并下转运司体量大小文武官不堪其任者不得容庇不才因循不切糺举却致临事阙悮朝廷留意河北丁宁切至如此加以近自保州兵乱之后至今民尚虚惊军情未帖相州顺安军瀛州安肃军卫州通利军等诸处不住骄兵扇揺结构当此之际臣实不意选差郭承祐为河北长吏承祐顷知澶州引惹脩城兵士防至作閙去年差来河北将兵臣在谏院曽极论列防罢知相州贪秽之状狼藉多端又为按察使张昷之奏论罢为北京部署今者移陜西迁延不去又以邢台委之当河朔多事朝廷丁宁留意之时承祐累任不离河北不审其人果以何能当此慎选承祐庸劣贪秽奴厮之材若以曾効仆使之劳不忍废弃岂无闲处可畜养之况邢州北连镇定控扼西山军马所屯人民繁富御戎镇俗尤须择吏万一乏人选差止得中常之材尚胜承祐伏望朝廷顾惜河朔名藩重地不使庸劣小人坏之其郭承祐伏乞特赐指挥罢去邢州别选差人








　　厯代名臣奏议卷一百七十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百七十五
　　明　杨士竒等　撰
　　去邪
　　宋仁宗至和元年殿中侍御史赵抃论道士传授符録惑众防曰臣窃闻有信州龙虎山道士王守和见在夀星观内寄居昨秋中曽糺集京师官员百姓妇女等一二百人以授符録神兵为名夜聚晓散兼知近日此法寖盛传众作法布腾街坊又欲取今月十五日夜扵本观登坛聚众作法希求金帛惑乱风俗岂宜辇毂之下容庇妖妄之人深属不便臣欲乞特降指挥下开封府捉搦勘断押回本乡免致动民生事
　　二年二月抃乞追寝王拱辰宣徽使新命劄子曰臣等官忝御史当得言之地覩朝廷有大除拜倒置失次前后弹奏未防允从臣等若因而黙黙寘朝廷于阙失则辜负陛下任使之意宜得失职之罪今是以不避斧锧而三浼渎宸聼也夫赏善刑恶国家之重权陟明黜幽人主之大柄如王拱辰凡百趋向莫非奸邪自北庭使回罪状居首呉奎軰例皆贬降唯拱辰不动如山外议以谓陛下至公必不庇拱辰而执政臣寮极力庇之拱辰恶不被刑幽不被黜人心悒悒至今未平奈何纷纭之际忽除宣徽使判并州台谏极言非宜朝廷止为易地宣徽使名仍旧拱辰不避羞耻而当之隂窃营求冒急辤谢章防论列不已政府视之如无外议皆以谓陛下至公必不私拱辰而执政臣寮极力私之拱辰无善授赏不明而陟万口一语皆云不当縁宣徽使职名太重非曽任两府有勲绩者不宜付何况拱辰转尚书左丞充三司使才及半年无劳效有罪恶敢当此谬恩乎破祖宗之例不可一也损朝廷之体不可二也开儌幸之路不可三也拱辰授一宣徽使犯三不可陛下何惜不追拱辰之职而使国家之重权人主之大柄不为执政臣寮所窃弄也臣等为陛下惜之伏望圣断早赐指挥追寝拱辰所授宣徽使新命中外幸甚抃又论李淑防曰臣等三次具状弹奏李淑再充翰林学士不当未防施行伏虑朝廷以臣等所言李淑不忠不孝为行乖恶未足以取信或者执政之臣不采中外公议曲为盖庇不即别白扵陛下之前使淑之恩命遂非而不改只如知开封府时丑秽事迹播扵闻听在郑州作诗讽咏前朝语涉烈祖以养亲为名辤避外官却居内职此前来谏官及臣等今来累次论列分明若此等事罪不容诛陛下寛仁恩恕未加窜殛尚居经筵犹未允清议岂可更复翰林学士之命如淑自兹进用窃恐奸邪路开小人进贼贤害政不为朝廷之福伏乞特降圣防早赐寝罢淑所授恩命
　　抃又奏曰臣近累次弹奏陈执中家杖杀女使迎儿并海棠自缢别有痕伤不明及家声狼籍屡在假告占据奴违拒诏狱等未防指挥施行今窃闻制勘院更不依条追摄合要照证人便乃只据单词隠忍而罢不顾公议但酬私恩遂使众口沸腾攸司举駮且法者祖宗之所继承朝廷之所遵守小足以律愆谬大足以摧奸邪用是以澄天下者乆矣伏惟陛下以仁圣临御不宜不慎惜之也今执中身为辅弼手持权衡很愎任情杀虐无罪始则得请制狱即差近臣终则党占厮役遂尔中辍柰何执中以一身之私恃陛下之宠负陛下之寄屈祖宗继承朝廷遵守之法可不念哉可不痛哉万一此后权臣复有犯法者虽欲穷究推劾之设若引以为例则临时如何处置法不得立自今日始矣臣愚伏望陛下发干刚出圣断正执中之罪决中外之疑示天下之法不为柄用之臣所屈挠也至如执中不学亡术措置颠倒引用邪佞招延卜祝私雠嫌隙排斥良善此等事则天下之所共闻陛下之所洞晓臣故不敢一一条奏虑烦宸聪臣孤危之迹待罪宪府不识权要之难犯不知刑祸之易招唯思乃心报陛下之恩一有补于朝廷虽死无悔臣无任恳迫屏营之至
　　抃又奏乞罢免陈执中状曰臣近累次弹奏宰臣陈执中兴废制狱乞正其罪尝言执中不学亡术措置颠倒引用邪佞招延卜祝私雠嫌隙排斥良善很愎任情家声狼籍之事伏恐陛下犹以臣言为虚至今多日未赐省纳臣若不槩举一二明白条陈即是臣自为安全茍且之计既负陛下耳目澄察之任又得宪台瘝官失职之罪故臣偷生惜死不忍为也臣尝谓执中不学亡术者辅弼之任须通古今寡识少文则取诮中外至如去年春正以后制度礼法率多非宜盖执中不知典故惟务阿谀荧惑宸聦败坏国体又祖宗朝除翰林学士素有定制岂宜过多今执中既不师古又不询访博识之士唯愚暗自用遂陈除至七员此执中空踈宜罢免者一也臣尝谓执中措置颠倒者朝廷差除动守规范执中赏罚在手率意卷舒至如刘湜自江宁府移知广州最处烟瘴重难之地而湜被命逺行待制之职仍旧及向傅式自南京移知江寜府既是优安近便之任乃转傅式龙图阁直学士又呉充鞫真卿摘发礼院礼生代署文字等事人吏则赎金免决呉充鞠真卿并降军垒此执中缪戾宜罢免者二也臣尝谓执中引用邪佞者中外委寄当择贤才馆阁清官岂容憸巧而执中树恩私党不顾公议至如崔峄非次除给事中移知郑州郑州寻罢而给事中不夺所以今来峄治执中之狱依违中罢以酬私恩又执中尝寄嬖人于周豫之家而豫奸谄受知执中遂举豫召试馆职此执中朋附宜罢免者三也臣尝谓执中招延卜祝者夫宰辅事业圣君倚毗宜为国家广纳贤善而执中之门未尝待一俊杰礼一才能所与语者苗达刘抃刘希叟之徒所与坐者普元李宁程惟象之軰柰何处台鼎之重测灾变穷占吉凶意将奚为众所共骇此执中颇僻宜罢免者四也臣尝谓执中私雠嫌隙者攸司之法天下公共执中轻重出己喜怒任权至如邵必知常州日诖误决人徒刑既自举觉复防赦宥又该去官迁官执中素所恶必乃罢必开封府推官落馆职降充邵武军监当后来有汀州石民英勘入使臣犯赃杖背黥靣配广南牢城本家诉雪悉是虚枉却只降民英差遣以邵必比之民英则民英所犯絶重而断罪遂轻邵必所犯絶轻而断罪反重缙绅议论至此无不嗟愤扼腕此执中舞法宜罢免者五也臣尝谓执中排斥良善者夫正人谠议邦家之光执中隂险中伤欲人杜口结舌吕景初马遵呉中复弹奏梁适适既得罪出知郑州吕景初軰随又逐去有行行及我之语冯京防言呉充鞠真卿刁约不当以无罪外黜充等寻押发出门又落冯京脩起居注使朝廷有罪忠拒谏之名者由执中也士夫唱哗于今未息此执中嫉贤宜罢免者六也臣尝谓执中很愎任情者夫仁泽之及昆虫不遗自陛下仁圣临御三十余年常恐一物失所而执中人臣之家恣行虐害虽臧获甚贱亦性命不轻如女奴迎儿才十三嵗既累行棰挞从嬖人阿张之言穷冬髁冻封缚手腕絶其饮食幽囚扃鎻遂致毙踣又海棠一名因阿张打决逼胁遍身痕伤既而自缢身死后来又女使一名髠发杖背自经不殊亦系开封府施行凡一月之内残忍事发者三名前后幽寃闻固不少因而兴狱寻自罢之厚颜复来无所畏惮三尺童子亦悉鄙诮此执中酷虐宜罢免者七也臣尝谓执中家声狼籍者夫正家刑国明哲所为非礼能言古今共耻执中帷簿丑秽门梱混淆放纵嬖人信任胥史而又身贵室富藏镪巨万视姻族軰如行路人虽甚贫窘不一毫赈卹缙绅语及共所赧慙道涂喧传相与嗟唶此执中鄙恶宜罢免者八也今执中有是可罢免八者柰何不识廉耻复欲居庙堂之上其意非它是欲恩所未恩雠所未雠上损仁明下快私忿而然尔方天文谪见未退朝廷纪纲未立财用匮乏官师众多敌骄无厌河决未复兵伍冗惰民力疲敝当此之时正是陛下进贤退不肖之时也臣不胜大愿愿陛下留神为祖宗社稷计为率土生灵计正执中之罪早赐降黜取中外公议天下之所谓贤而有德业者陟在公台之位委以股肱心腹之寄同德一体谟猷出纳布号令宣风化俾四方元元洗耳拭目闻见太平之政岂不善哉岂不盛哉臣非不知循黙顾避谀佞迎合者速致富贵危言犯颜干忤权要者立被投窜臣所念者为身计则狂为国计则忠不愧古人之所用心不辜陛下之所任使干冒旒冕甘俟诛戮臣无任待罪激切屏营之至
　　抃又引诏书再论陈执中状曰臣伏覩近降诏书有尸言责者或失于至当之语臣以谓自朝廷至举天下自辅相至百执事孰为忠义孰为奸邪孰为贤正孰为欺诈陛下念尧舜知人之难欲别白真伪而进退之莫若取中外之公议欲闻中外之公议莫若信风宪之直言故德音丁寜遽然下诏今御史台陛下耳目之司当是职者既能言之又不失其当则陛下固宜听之不疑断之不惑听断之必行焉虽朝廷至举天下虽辅相至百执事某忠义某奸邪某贤正某欺诈无所逃遁莫不悉知之矣知忠义贤正既进任之知奸邪欺诈既退黜之夫如是则天子尊而天下安矣伏惟圣宋基业仅百年祖宗继承使纲纪不破坏者有礼法而已夫树礼法而不破坏者有宰相而已今宰臣陈执中居庙堂之上自去年春正以来处置大事违越典故先意希防动是乖缪身为大臣既破朝廷之礼而私门之内信纵嬖人杀虐无罪陈乞置狱复自废之情涉诬冈托疾归第不赴大宴不赴圣节上夀一旦昻然复入中书殊无廉耻不卹人言身为大臣而又坏朝廷之法宰相既破礼又坏法御史不言之不可也御史之言既无不当陛下不断之不可也臣昨二月中已曽防奏执中可罢免者八事臣自省臣之言无不当也陛下前日之诏谓言之失当者固已勅戒之矣若言之无不当者愿陛下听之于不疑断之于不惑其朋附执中之人捄觧荧惑之偏说不足信也臣愚伏望早赐宸断正执中之罪复朝廷之礼法振中外之纪纲念祖宗继承之艰难广社稷百年之基业天子得以尊天下得以安亦以示诏书之出不徒然也臣无任恳切屏营之至
　　嘉祐五年十二月抃为右司諌同唐介玉陶乞寝罢陈旭除命劄子曰臣等伏见除枢宻直学士陈旭充枢宻副使制命之下深骇人情伏縁旭先为谏官日有张彦方者依托越国夫人宅诈为官诰卖与富民广受贿是时京师恟恟以其事连越国开封府勘劾不尽朝廷差朝官杜枢録问方行举駮未及施行漏泄于外遂改差旭同入内都知代枢録问旭得此狱以为竒货灭裂情节便为了当且旭身为谏官奸邪佞媚如此陛下观旭此节可谓正直之臣乎复自天章阁待制河北都转运使除知瀛州与内臣阎士良妓妾饮宴交相结托迁龙图阁直学士知成徳军其时文彦愽当国贾昌朝为枢宻使两人方相倾立敌彦博以旭旧相朋比遂引知谏院使为鹰犬旭明知龙图阁直学士自是因移成徳军恩典既罢前命即合辤避贪窃儌幸嘿无一言且旭职为侍从而附防权臣茍取名位如此陛下观旭此节可谓洁廉之士乎昨知开封府唯务姑息小人以干虚誉经年在府殊无治状有百姓诉为内臣史昭镐欠钱仅千镮旭以昭镐是入内都知史志聪管句内东门史昭锡亲属并不理索施行又皇城司亲从官盖乂入延福宫捕获送府臣陶时有奏状言宫禁之内理絶非常而宿卫之人自为奸宄易衣持杖夜入宫禁情状深重乞下开封府根究本情重加刑戮管句皇城司臣寮重行降黜旭专为身谋畏避权幸却将盖乂作窃盗衣物计赃定罪只收竪同保地分人员并引踈决释放取防皇城司官员全不收竪臣陶当时累有论列其盖乂防枢宻院进呈决配海岛皇城司官员中书行遣罚铜诫励旭意在庇盖皇城官员殊不以陛下禁卫中奸盗为意且旭职司辇毂坏法市私轻纵奸宄媚结权幸如此陛下观此节可谓公忠淳实之人乎一旦忽用旭为枢宻副使不知在陛下圣意以旭为正直耶为洁廉耶为公忠淳实耶且宋庠之过不过昬谬无状耳固未有如旭前所为奸佞之罪今罢庠而用旭也谓之废罪则庻乎其可谓之进贤则恐贻陛下知人之失矣兼外议喧沸皆谓旭与管句御药院王世宁通家徃复与史志聪素相交结力为主张致此超擢伏望圣慈察枢机之府非容奸佞之地速赐指挥寝罢旭之除命以副公议所是枢宻院已有三贠不至阙事伏乞更不差填臣等职有言责不敢嘿嘿唯陛下裁择
　　抃再论陈旭乞黜守逺藩劄子曰臣等伏见近日除陈旭为枢宻副使物议喧沸以为不当臣等已具连署劄子并奏状论列旭奸佞不公事状甚众乞行罢寝未防施行窃縁旭有佞邪之才由迳干进自顷为谏官代杜枢录问张彦方公事谄谀贵幸灭裂情节便为了当已为天下正人之所鄙薄厥后附防宰相结托中官茍取禄位曽不羞愧昨知开封府日意在庇葢皇城司内臣将夜逾禁垣亲从官葢乂引赦释放取防其皇城司官员案后并不收监及以内臣史昭镐是入内都知史志聪亲属勾当内东门昭锡之弟欠负进士赵烈屋业钱七八百贯旭结媚诸史将词状判收不行有冀州进纳富民李士安者京师号为豪右之首典下中书吏人偷公用银器事发其银器上有中书字号士安托旭同居表弟甄昻传达意防不行勾追勘断其甄昻纳士安钱二百贯文其后更为士安理索私债不少旭于辇毂之下作如此等事欺君罔民贪浊不公专务谄悦陛下左右越次干进其不被罪废已为天幸又况超越流軰骤入枢府乎自制命之出缙绅相顾失色于朝士林族谈惊嗟于外下至胥吏莫不笑恠以旭之命颇出史志聪等主张以至传为俚谚谓旭有二史之力此言傥着不唯有汚于公朝实恐上玷于圣徳伏望圣慈下察公议早赐指挥罢旭枢宻副使之命黜守逺藩所贵朝廷清明奸幸屏塞
　　抃三乞黜陈旭以革交结权幸之风劄子曰臣等近累有连署劄子并奏状论列新除陈旭枢宻副使公议不允乞行罢黜未防施行伏縁臣等所论列旭奸佞不公事状甚众且旭为谏官録问张彦方公事有所庇盖而不防駮罪一也知谏院冒受成徳军转官恩命而不辤为宰相文彦博鹰犬罪二也知开封府寛释夜逾禁垣亲从官而故出皇城司官员不收竖罪三也屈抑进士赵烈索史昭镐屋业钱七八百贯词状不行以谄媚都知史志聪管句内东门史昭锡罪四也故纵冀州进纳豪民李士安之罪而同居亲情甄昻取钱二百贯罪五也交结句当御药院王世宁托为亲属而通家徃还罪六也自制命之出缙绅而下至胥吏軰传为俚谚云旭得枢宻副使者二史之力罪七也旭之曲媚贵幸交通宦官私邪不公干取柄用罪恶如此陛下纵不惜一枢宻副使以幸旭其如朝廷何其如天下公议何伏望圣慈革奸邪交结权幸之风杜中人引进柄臣之察政府重任非佞人由径进取之官黜旭逺方稍正邦典抃四乞早赐宸断屏黜陈旭劄子曰臣近以除陈旭充枢宻副使不当曽具状并三次同唐介王陶连署劄子论列旭私邪事迹乞行追寝已是多日未防施行夫天下治乱系时政得失而然朝廷安危由柄臣邪正之致故曰正臣进者治之表佞臣进者乱之基古人极言不可不慎伏惟陛下临御以来用人固多其得失邪正岂逃圣览凡进一人公议允矣人言息矣斯可谓之得人矣凡用一人公议不平矣人言为不可矣斯可谓之失人矣有言责者岂常好辨哉是亦逼天下公议为朝廷斥邪幸之党杜奸慝之门职当然而不得黙也如旭之为谏官希防录问张彦方公事及冒受諌院恩命附丽大臣知开封府寛释逾禁垣亲从官之罪以庇盖皇城司内官抑塞赵烈诉史昭镐欠屋业钱词状而隂结史志聪史昭锡之援故京师俚谚谓旭有二史之力故纵有罪豪民李士安废屈邦法而同居亲情甄昻纳士安贿赂不少因縁御药院王世宁联亲通家来往旭作如此等事一旦骤进枢府欲使公议允而人言息其可得乎易无妄曰其匪正有眚不利有攸徃天命不祐行矣哉言居不可妄之世独用不正之道以求进徃天不之祐在时未见其为利也曰见恶如农夫之务去草焉言其勿使滋蔓为稼穑之害也诗云式夷式已无小人殆言人君当用平正之人无小人近以取危殆也语曰远佞人言为国者近便佞之臣则非其福也臣愚伏望陛下察视旭之所为鉴诗易圣贤之训救朝廷用人之失早赐宸断罢旭枢宻副使之命而屏黜之庻使后来怀私狭诈无所不至之人得以为诫臣无任为国纳忠之至
　　嘉祐六年正月抃五论陈旭自乞逺贬劄子曰臣窃以帝王之徳莫盛于知人其次无大乎纳谏故知人则忠邪判而委寄审纳谏则壅蔽开而善恶分恭惟陛下临御以来举以二者为意间或用人有失必采台谏封章天下议论随即罢去故祸却于将兆福来于无形中外以之欣欢国家以之巩固而陛下知人纳諌之徳超迈三五动植咸知伏自擢陈旭为枢宻副使制命之下中外骇然既玷陛下知人之明台諌博采公议按旭有奸佞之实附丽权贵交结宦官在天府则唯务贪私居諌垣则但闻阿倚歴条事状连奏封章迄今两月而陛下尚容回邪未行窜逐有玷陛下纳谏之徳夫旭身为人臣智虑百端巧取富贵而玷陛下临御已来知人纳諌之二徳使天下有以讥议则旭之罪戾又可逭诛而况机宻要地兵柄所归虽当平时乌可轻授一旦茍有缓急如旭岂堪与谋臣是以忧患未萌为国逺虑每有论奏不觉繁多伏料陛下天地至仁日月至照念祖宗创业之重治乱在官之由察臣论列之不私辨旭罪状之甚白早黜旭于散地以快天下也陛下知人纳諌之二徳庶复焕于今日而垂光于史册矣况臣与旭素无雠隙与臣又是同年及第臣不敢惜事契风义之失实可忧朝廷公论之去若陛下尚以旭为忠正可任以臣之谏诤为诬则乞贬臣逺方以谢于旭在臣诛殛流放于身不计重轻唯陛下裁断
　　抃论陈旭乞待罪劄子曰臣伏以天子至尊百辟至众贤邪尽在真伪杂然不用忠言何以早辨恭惟皇朝继承四圣昌明百年从谏任人防不由此太祖自建隆下诏令百官转对故下情上通公议得进太宗雍熈中励精求治改拾遗补阙为左右司諌正言切责丁宁极言得失一日谓吕端曰宰相进贤退不肖便为称职真宗祥符中诏置諌官六员其畧曰或诏令乖当官曹涉私措置失宜刑赏逾制并许諌官论奏陛下以圣明寛仁之至徳体祖宗谘谋众正之大猷临御以来开纳諌诤纲目振举虽古之兴王治世未有逮今日之盛故左右疑丞中外臣庻其贤否邪正忠佞清浊无能逃圣鉴者听正论采公言示天下以不私而致然也伏自去嵗罢宋庠枢宻使二府两制同时除拜十三四员其不叶公议而人言喧甚者独枢宻副使陈旭而已臣与谏官唐介王陶洎台官范师道吕诲等各言旭罪状章奏纷委至今两月余日未防降黜施行臣不避重烦天听复用条件开陈谨按旭早为諌官日同与入内都知録问张彦方伪印官告事灭裂情节附防权贵知瀛州日数与钤辖内臣阎士良妓妾饮宴逓相结援迁龙图阁直学士知成徳军已授赐赉未到任间即召知諌院用附宰相指踪击搏其移成徳军増秩赐金一切恩典更不辤避贪窃观望为世取笑及知开封府轻纵逾禁垣亲从官盖乂重罪盖庇皇城司官员不行收竖以隂结本司宦官殊不以陛下禁卫中奸盗为意有进士赵烈诉史昭镐欠屋业钱仅七百贯以昭镐是内东门史昭锡兄弟前后经半年只理还三十余贯其间又判收不行案牍具存又句当御药院王世宁与旭并吕诲同是亲戚吕诲与世宁未尝来往旭与世宁深相结托张茂实王世宁俱是旭聨亲旭拜命之后乞回避茂实而不言世宁隠情欺公可验深狡怀谖迷国见利徇私巧进百端无所不至臣伏思陛下尊居岩廊之上其臣寮进用有失虽外议喧沸人心不平设非台諌耳目询访无所顾避论列以闻则陛下何从得知旭所为踪迹如此乖恶而未即罢免是台諌之言不足听也大抵近辅枢衡日与国论得正人则天下之幸用奸邪则非朝廷之福伏望圣慈早赐罢旭枢府之命以副众望若以旭为正人可任机要谓臣之言不足听即乞窜臣逺方以诫后之言者臣更不敢趋朝及国子监等处供职谨归私家待罪唯圣心财察
　　抃又乞速行退罢陈旭劄子曰臣等闻明主不恶切谏以博观忠臣不避重诛以直諌故能叶熈帝载助正天纲况臣等职名諌官实有言责抱爱君之志则惟恐朝廷施政缪盭未跻三代之隆负忧国之心则惟恐朝廷任人乖失未繇众正之路固不敢隠忠避死自固身谋偷合茍容上孤圣寄所以退尝待罪而复起就职言己忤意而尚欲极论惟陛下察其至愚怜其尽节究极事理垂恩听之则臣等生死幸甚臣等昨见差除陈旭枢宻副使不当中外讥议朝廷用人之失臣等寻具旭奸邪迹状论奏乞行罢免百有余日章十数上而天慈过仁未赐省纳臣等窃以本朝枢宻院与中书谓之两府均公宰之任未尝有与中人宦官连姻之人处其任者岂非本兵之府职事机宻外司边要内摠武臣不可使帷幄之内交通知闻隂窥人主起居宻伺禁中动静者耶今王世宁见充御药居中处要宻近左右陈旭素号奸邪贪利忘义与王世宁是妻家姻戚居常徃还而陛下此一端进用宦官姻戚之人参领枢柄使得内外响应相为表里臣等恐不唯今日稔养奸恶可虑非轻亦恐异时遂为本朝政着在方册非所以垂永乆示万世之法也今陈旭诡谲万计营构党隂进邪说力拒公论必谓若罢陈旭则是与前日中外所传因宦官进用之说相合如此则上玷圣政不若坚留陈旭庶息人疑夫邪人之言荧惑天听但务封殖奸邪行其私计不顾芜秽朝纲亏损上徳自古至今使人主不能分别君子小人邪正之论者率由于此也臣等伏闻圣人不以智治国唯至诚可以化万物王者不以言动民唯实行可以感羣心陛下欲弭人疑而不徇公议则人疑愈深矣陛下恐玷圣政而坚留憸人则圣政愈伤矣且今天下之人谁不知陈旭佞邪交结中贵之迹邪天下之人谁不知陈旭是御药王世宁通家亲戚邪天下之人谁不知自太祖开国太宗真宗三圣以来迨陛下临御百有余年未尝有御药中贵人亲戚入两府之人耶今陛下外不去陈旭内不罢世宁以风宪之司绳纠之任为不足用以谏诤之臣献替之言为不足听以歴代重选本朝旧规为不足法天下之人不可家至而户晓臣等伏恐四海之内莫不疾首上疑公朝窃议圣徳者矣伏惟陛下濬哲聪明圣合尧舜辉光笃实性与天通在宥天下垂四十年鉴烛万事幽隠必达难名之美甚盛之徳际天接地巍巍无穷而犹兢慎庶政听言纳諌如恐不及此非下臣无知所敢拟议者也然臣等更愿陛下驭下之际慎惜朝纲用人之方深存国体不轻歴代至重之名器不违三圣至公之成规不开奸人内外交通之政取疑四海贻讥后世速行退罢旭之柄用以解天下之惑则朝廷清明而圣政日新天下不胜大幸臣等冥憃唯知事君之义当尽愚忠其所以触忌讳犯威怒以取罪戾而不敢避者亦臣等之职焉唯陛下察公私辨邪正惜朝廷体絶万世则臣等生死幸甚抃上奏曰臣等风闻散直剰员兵士董吉以烧炼之术为名因縁入内副都知邓保信援引入留禁中外议籍籍以为不便臣等伏以自古乱臣贼子兴妖造奸必伪称化金寳益年夀之术以取媚人主外托爱君之迹内为乱政之汉之文成五利唐之普思静能滥恩既深显戮旋被至其甚者权移羣小势倾朝廷稔成祸殃延及宫禁唐太宗宪宗二帝号为英主亦以服饵贻疾取笑四夷文宗之时中尉王守澄引荐李训郑注讫成甘露之乱皆由依宦官而结主假药术以市奸故也或谓烧变金银则天子以慈俭为寳不当务此或谓合炼丹药则前世为药饵所悮可以为监左道无赦古制有刑今保信复引董吉禁中盖当事之初理如无害洎为之末祸或从生其董吉伏望圣慈早赐斥逐免致荧惑圣听邓保信亦乞诫励施行
　　庆厯八年右正言钱彦逺请焚瘗物故妖僧防曰臣风闻在京景徳寺僧人俗谓之言法华者因病物故而道路皆传内降使臣令用布漆其骨留于本院供养谨按其僧本由病后言语乖越其徒转相诳惑小人从而唱之意在希求聋俗舍施财物今既自化别无异迹忽令漆其残骨留贮寺中窃恐不逞之徒妄传神变别起妖幻伏縁昨来恩州叛卒始皆假托此术以胁多众乃至朝廷临遣大臣督战方能擒灭不尔为国生事今此僧近在辇毂尤动人心万一之间不可不虑五代时定州狼山寨有尼姓孙名曰深意及死坐而不坏寨民孙方谏者奉之逺近神其事聚众颇盛遂因为定州节度使仍自立弟行友为兵马留后至太祖时遣兵擒行友至京及访狼山辇其尼尸焚于京城西北隅自此定州方始朝廷除节度使盖深达情伪建威销萌之至况释氏本教亦不许其示相于外徼福于无况此朽秽之骨复何所为伏望圣慈详察邪正本末上法祖宗英断特降指挥令开封府监勒本院僧徒将所谓言法华者于城外依本教焚化如有烬余之骨即于城外瘗借即不得放入京城诸门及于寺院聚人供养所贵不至有惑民听
　　仁宗时知谏院司马光论王逵劄子曰臣窃闻监兖州景灵宫王逵近降勅差知莱州逵暴戾凶狡陵上虐下所至为害朝野具知今年齿已衰犹汚仕籍若复授以一州使为长吏必恣行不法残害民物监司畏之莫敢诘问使一境之人何所控告伏望朝廷检防逵年纪及察逵平生事迹勒令致仕或只与监当差遣永不得令亲民
　　光又论张田状曰右臣窃闻朝廷差屯田贠外郎张田充荆湖南路提刑狱田之为人倾邪险薄前知諌院唐介言之甚详伏计朝廷已熟知之提刑狱专按察之柄系一方休戚今以倾邪险薄之人为之诚未见其可况田向者止自通判资序权发遣三司判官因罪左迁知蕲州议者已谓之大优今到任未及三年遂作监司臣窃恐士大夫争欲效田所为以为进取之防径不惟任使失人抑亦败坏风俗伏望朝廷寝田新命更择端士以代之实逺方吏民之幸
　　光又论张田状曰右臣近曽上言张田不可充荆湖南路提刑狱未防朝廷施行臣窃以吏者民之纪纲提刑狱吏之师帅茍不得其人则一方咸受其又凡今之朝士自常调进用者皆自此官为始国家尤宜眘择其人田资性险薄色厉内荏毁誉出其爱憎威福发于喜怒陵其可陵佞其可佞真小人之雄杰而时俗以为贤才夫不善之人天下皆知其不善斯不足疾也惟众人谓之贤而实不肖者君子疾之昔汉文帝欲以啬夫为上林令张释之以为啬夫利口防给恐天下随风而靡唐太宗见进士等第怪其无张昌龄王公谨名王师旦曰二人有文无行恐变陛下风雅今提刑狱其为轻重非特上林令与入等进士之比也臣愿陛下必选忠厚方正实有治行者为之其饰伪行险躁于进取如田比者皆不可用也臣今所言非专为湖南之吏民亦为国家重惜风俗伏惟陛下察其愚忠其荆湖南路提刑狱乞别赐择人
　　知諌院蔡襄论李淑梁适奸邪状曰臣伏见李淑罢开封府中书舎人充翰林学士諌官已有论列李淑行迹奸邪丑恶不宜在天子左右皆陛下素所知者而天下之人未知朝廷如何处之臣闻至圣之主至治之世邪人不能为患犹必去之舜有功二十登八元八凯去四凶也以舜之明虽有四凶在朝岂能害舜之治然必去之者不可使邪人在侧使天下之人皆曰为行如此犹在天子之侧谁肯脩身洁行以为忠良以此知邪人虽不为害犹当去之况能必为害乎自古帝王非不知邪人不去终为大患然有因循不去者亦有以也一曰不明虽知心恶邪人而不能辨邪人之谓也二曰不忍邪人善为巧佞君虽知之而不忍去之之谓也今李淑奸邪朋附有尸鬼之名闻于天下伏况陛下智照明了纎毫尽见淑之为行无不暗悉非不辨邪人也臣每进对之时陛下尝谓臣曰奸邪去则朝廷之福以此定之又非陛下乐闻巧佞之言而不忍去之也所以不去者必以无实罪故也臣请论之有实功有实罪而赏罚不疑者有司奉行也无实功而赏无实恶而诛唯圣人自能别之有实功而赏者战获多少财利丰寡是也有实罪而罚者杀人受赃之是也无实功而赏者节行是也无实罪而罚者奸邪是也是故圣人之议赏罚也赏节行在实功之先罚奸邪在实罪之上故舜登八元八凯去四凶而曰大功非圣人不能为也臣力诋奸邪世人以臣不思后患为臣寒心笑臣愚鲁臣自知甚眀茍利国家岂顾后患哉臣不爱身惟忧朝廷不即施行耳奸邪不去正人退缩此正可痛心也李淑梁适皆有实罪而臣軰所请者只乞与外郡有何难行若大臣者有专权之嫌有后患之畏不敢明言去之陛下何所惮而不为愿陛下为社稷为生灵留意幸甚
　　襄又乞罢晏殊宰相状曰臣等切以宰相之职代天工断国论镇抚夷夏表则官师非有经纶之才廉正之德而居之者是谓失其所任然当中外多事之时茍能尽心竭力以济公家之急纵有不逮人或恕之而敢不恤物议务营私产与细民争利推其为心岂可相天子而率百寮也臣窃见宰臣晏殊自登枢府及为宰相首尾数年不闻竒谋异略以了国事唯务私家营置资产见于蔡河岸上托借名目射占官地盖屋僦赁以宣借兵匠外多占外州军人日夕苦役怨讟之言闻于道路臣等谓今年以来灾孽相仍盗贼继作内有百万骄冗之卒而不能更其法下有亿兆愁苦之人而不能寛其力盗贼屡动延及岭南敌使交来事绪未已河决于北地兵叛于边城观此事势大臣之责其过均矣然晏殊当此忧危之时恬然自安窥图小利此于大臣中尤见其所为之谬也臣等闻唐髙宗朝中书令禇遂良贱买中书译语官地为御史弹奏贬同州刺史又闻太平兴国中宰相宋谋与宣徽使张禹锡互请官中邸第太宗皇帝鄙其不识廉耻宋谋以本官罢免二人当朝廷无事于官私有所营取尚行贬降今日中外人心忧危殊为辅相既不能了得大计又占射官地役苦军人日趁数十钱之资情状如此岂可尚容于庙堂也伏惟陛下以祖宗社稷之大天下生灵之重乆付己为失任加之营私忘公无所媿畏臣等伏乞陛下特出英断罢免晏殊别求贤才以救时
　　襄又乞责降冯承用状曰右臣伏见句当御药冯承用为御史台弹奏受作坊副使句当北园者臣窃以承用小人凭威恃势乆招物论致有抨弹固宜窜逐以示劝戒今乃优与使名兼管园囿是以罪责而迁官任使与无罪同何以示朝廷赏罚至公之道兼恐依旧出入宫禁事体不便伏乞圣防特与降近下官资向外监当庶协公议
　　襄再论冯承用王守琪状曰臣今月初一日状为入内供奉官句当御药院冯承用转西京作坊副使句当北园臣谓承用倚威恃势乆招物论乞降近下官资向外监当至今承用尚在京师且承用既以事责却自入内供奉官转一资何以明劝戒之道臣窃闻冯承用曽受供备库使知磁州王守琪青马一匹却安排侍御郭氏嫁与守琪为妻且郭氏在内中执侍之人虽得出适承用出入宫禁岂可受守琪送马后以郭氏嫁与为妻守琪陛下之廷臣岂可交结承用敢娶郭氏渎紊彛章中外传闻亏损国体其王守琪冯承用各无恭畏之礼罪当诛戮乞送冯承用王守琪下御史台根勘因依以正刑典臣备位谏官度事之有所损益者乃敢论列期于必行今承用未寘刑书臣不得默黙而已也
　　襄又乞罢陈执中参政状曰臣伏闻制命以陈执中参知政事虽众议喧然咸谓不当臣虑传闻未审未敢指名奏论寻于今月二十六日夜入劄子乞稍缓其命容臣等上殿奏论次日不防指挥是陛下以所命得人不容论列臣窃闻圣意以执中建皇储之议以为有功故复大任也臣见前代以来人臣建皇储之议者诚为难事或因后宫争宠次序未分或因皇子众多材德相逺人臣逢此时建大防力排羣议者诚为有功也真宗皇帝独有陛下一子天下之心固自系望皇储之立非陛下而谁但以幼年未行册命又岂待人臣建言而后定也执中于当年上言正是窥先帝之意自图富贵又岂为功也伏况陛下宠遇执中擢居枢府西事之始处置乖方如要排墙杀元昊使人又明降宣命令边臣入界打虏致得元昊来攻延州覆军杀将为国大耻皆执中之过也兼执中赋性强很不容同列商议遂致如此败事陛下明其有过寻已斥去及任陕西又以无功而罢自青州专务严劾科敛一向残暴此固众人共传也才性如此岂可置之庙堂况今天下多事生民困苦天地灾异中外忧惶正要任用才能之时陛下但以执中曽有建储之言不念强狠害事任之政府此乃牵私之意安可副天下之望臣伏乞陛下追罢执中前命别用才能如以臣言为非乞行窜逐
　　襄论吕公绰状曰臣近为吕公绰同判太常寺去失乐钟至多并不问罪却除纠察在京刑狱臣乞劾正其罪依赵良规例施行所有纠察勅书亦乞追寝未防朝廷施行臣待罪谏官所言悉皆公论如吕公绰其父夷简执政之日公绰倚势卖权欲施一恩则预作因縁欲行一事则先露风防若以外人所议直是货赂交通为宰相之子而暗擅威福之名著贪婪之迹为陛下之臣岂复有恭畏之心乎操履若斯岂臣过论况夷简作相日乆旧恩遍满朝中或欲屈法以芘公绰之愆或欲迁官以酧夷简之惠伏惟陛下持大公之柄宰天下之平示公绰均于百官何必恣其儌幸若朝廷以公绰失钟之罪为轻其纠察在京刑狱之任即乞追寝别与闲慢差遣若公绰不合陈论乞加妄言之罪使天下知是非有归不可空已也
　　襄又论魏兼状曰臣风闻前淮南转运使魏兼先自两浙安抚回来有防令任满日与直史馆者臣窃见前来遍遣安抚使诸路廵察惟魏兼最为狼籍是时杭越苏秀诸州旱涝连年疫疠相属富者疾疫贫者流亡哭声遍野饿尸横路魏兼专衔恩命徃布徳音不能悉心竭虑以副陛下焦劳之念輙敢恣情宴乐以敛百姓之怨至苏州留止三日穷彻昼夜歌乐娯游本州尽驱饥民藏于祠庙三日拘束饮食无得殍死甚多隔年论旱词状一程至呉江方得收览诸州望风悉遣妓乐隔州迎睦州送至桐庐至有乐人溺死苏州民謡刋板传诵臣略得两句云绕梁歌妓唱动地饥民哭杭州刻安抚夜饮图卖于都市丑声恶语传于道路縁魏兼与宰臣章得象晏殊并是亲戚当时无人防兼罪状请加诛赏以谢呉人不惟茍免过尤仍有馆职之命伏以赏罚之柄国之大经今无功而行赏已可痛心况有罪恶而加赏乎上下蔽防纪纲隳坏靡不由此其魏兼上无畏法之心下无恤民之意纵有任使焉肯尽忠所有馆职之命伏乞寝罢或降与小郡以厉后人
　　襄又论中书吏人刘式状曰臣伏见中书提五房公事金部员外郎刘式年满合该例转官赐紫入转运资序知州者窃以刘式本自贱微因縁入仕频倚事势窃弄威权臣略条一二事以明刘式奸狡之状明道初脩葺内庭固无劳效儌求名目改转朝官景祐之间輙求外补宰臣留而不遣侄男特授斋郎非例推恩事权愈重庆厯二年守当官周卞偷窃空字勅黄伪作祠部流散诸处货卖极多周卞事发之后刘式与本房堂后官张用和方始陈首举觉及开封府按成之日惧见録问别有干连上下通情奏请周卞更不录问直令弃市岂有中书吏人隂结大臣诬罔圣聪回换刑狱又有守当官荆杞为婺州客人徐昞进状乞分家产荆杞伪作内降劄子取受昞钱一千余贯事将觉发荆杞杀徐昞父子三人窃见天圣中守阙人吏马宗夀写造伪敕下礼部补苏上达充斋郎事发提五房公事张仁惠有不觉察罪降知光化军堂后官李昭度降授齐州监当本房手分并皆除出去年刘式不觉察周卞荆杞伪造杀人其罪甚重盖縁当政大臣曲为芘防并只罚赎仍旧守职不隔磨勘依例转官伏见转运提刑狱不觉察部下官吏取受并降移差遣今来人吏才八十员刘式不觉察茍免过愆若更例与优恩出典大郡不惟小人儌幸何以激劝将来其刘式伏乞朝廷更不转官特责降监当以表朝廷清明不容憸人干托之罪
　　吏部尚书夏竦上奏曰臣闻易曰王臣蹇蹇匪躬之故诚以君子脩身践言防名委质垂绅佩玉禄廪所丰虽夙夜忧勤尽瘁事国犯颜色触忌讳致君济俗犹恨无补况季世浇薄忠信迟以巧诈为良图以缙绅为美利司马防四至九卿汉君子耻其巧宦盖官业固殊商贩公朝岂尚谄谀直道事君三仕三黜与夫蕴蓄巧心隂射上指致位卿相者岂同日道哉国家选用忠纯精求黎献中外辑睦逺迩肃雍奈人心如靣不能咸一或用取冗效而乖大体谋私室而忘公家至有起自贱微骤登宦路强为明敏剖析秋毫事至细微动烦旒扆谋身千计媚众多涂观古良臣颇殊于是虽陛下法象天道恢大皇纲拯卹齐民招延谏诤而上下之吏巧官尚多或滥施刑罚张皇威望脩饰厨沽买名誉或妄献谋画燿心计隂行宠赂规求荐举上负国恩下速民谤诚当广示询问深究讹抑退纎伪优用蹇谔稽复西汉之制嵗驰八使之轮特选英贤专任刚毅按行方国分验治状明赏信罚以御其下去邪决壅以苏其民使清浊派分逺迩绳直则公家之惠膏润四海陛下聪明无逺弗届
　　宋庠上奏曰顷因叛羌扰境加以嵗初日食风灾之变陛下省躬念咎勤劳日昃思所以销伏众异询逮下情洊敕攸司广开言路故自春夏以后或诣吏或投匦或遣近臣临问或于便坐引对公私草泽上封言事者以千百数大扺论兵料敌不越攻守之防虚谈谬语众所共知道采涂闻互相求丐然质其实效可施于用者卒无得焉其间尤可怪者王建中以通籍之臣乃言今之天下非陛下之有李元振不逞狂竖而献封削牍字皆方寸辞意悖慢侮蔑朝仪丁腴卜祝之家滥名贡士杂引星变云京师且有大火王翊胥徒贱品因縁荐累求上殿缙绅蹉笑李可久原州酒戸嘱托奸邪无功授官正人切齿若斯之类皆当伏诛都市投弃遐荒布告天下以清风俗其余或恣为毁黩或轻议灾祥述闾阎猥滥之辞陈锥刀琐末之利妄为器械意度山川荐达亲联援引朋党冒恩儌禄情无不至遂使天下幸灾好乱之軰负愆失职之人羣吠京师雀跃朝着盱衡鼓舌曽无嫌忌陛下业已搜访务存包纳随材第赏皆过所期矜愚含垢未尝加罪恭惟天地江海之量非名言所能及已然人道有上下国体有重轻下而犯上则堂陛寖隳重而可轻则噐鼠无忌今使小臣末吏竖儒黔首皆得攘臂奋笔议朝廷大事淩轹卿相以为儌幸进取之资臣恐乗风随流荡而不反权削威弛非国家之福臣窃闻真宗咸平初亦有求直言之诏寻以上书者多诬谤特诏登门鼓院更不收接臣欲望圣慈下有司捡防先朝故事明行止絶其今日以前上书已在有司者委看详官精加研考奏听朝防今后应内外臣庶唯诉寃告宻及通封言事并如常式外其余一切罢之若复妄陈军机言渉斥黩或外封上别题事目并因请托封进入内者并乞收送开封府结勘依法施行应遵旧章以协公议
　　宋祁劾李孝友劄子曰劒州司理叅军李孝友陈首冒用乡贯因此及第法寺断从自首原免许行改正臣伏详李孝友身为儒士业习诗书宜于大义略有知识今乃冒贯三代明认防州録事叅军李彻为父改易名字茍求荐论按春秋时妇人尚知曰父一而已而孝友见利忘义首乱大伦弃已死之亲事假立之父亲踈交乱昭穆外移且不恭其亲而恭他人谓之悖礼况自犯名教略无畏慙此而可容谁不可赦伏望朝廷据其狂悖投窜逺方使终身不得更玷仕籍敦诫偷薄各识义方监察御史包拯论张尧佐防曰臣防见张尧佐除宣徽南院使淮康军节度使兼景灵宫使又同羣牧制置使制命一出中外惊骇縁张尧佐久以非才滥司大计利权反覆物论沸腾臣等累次论列陛下欲务保全乃曲假宠荣并领要职求之前代则无例访以人情则不安臣实忧危防知所措窃惟陛下临御以来凡所行事悉遵守祖宗旧制未尝逾越若乃进用臣寮于先朝则李至丁谓自尚书叅知政事授节度使钱若水旧任枢宻副使由工部侍郎只得观察使于今朝则钱惟演以枢宻使兵部尚书授节度使李士衡以三司使兼尚书右丞李维以翰林学士承防兼刑部尚书陈尧咨以翰林学士兼工部侍郎并授观察使郑戬以资政殿大学士戸部侍郎知并州二年只授宣徽使逾年方加节度使此皆国朝之旧典也自非徳望兼着亦不轻授今尧佐何者而兼是四职乎况执政大臣与国休戚不能执守建明曲有阿徇成此过举俾天下窃议陛下私于后宫不独于圣德有损抑又事体不可之至甚者也伏望陛下以祖业为重以天下为意免使奸幸有所窥伺特出宸断罢尧佐宣徽使之命任以外镇庶可稍息天下之议
　　拯又论李淑防曰臣等伏覩除授李淑充翰林学士兼端明殿学士侍读学士者窃以李淑未丁忧间只带侍读端明两职尝坐吟咏嘲斥前朝语涉怨尤事干烈祖以此差知南京自陈亲老遂乞侍养相次又却充职当时物议以为才乞养亲遽乃求仕无致养之乐有谋身之端又以其前过至深不可处之亲近羣言未息旋即居忧今来服除始还旧贯仍居学士之班乃处禁林之重何故崇署之至如此哉臣等所未谕也且李淑素行前后言者多矣陛下亦具悉矣臣等不复一一陈数但指其甚不可者陛下裁处无使万世之下致讥于朝廷则臣等之责塞矣非于李淑有嫌隙也臣等读汉书见辕固与黄生争论于景帝前及汤武受命事当时犹为隠避不终其说汉景帝与汤武相去千余年非其祖宗尚乃置而弗论何则嫌其类也以仲尼之将圣于区区鲁国亦为之讳盖礼则然矣李淑父子防国厚恩其身乆处清华官职俱显秖以累守外郡未获大用意怀怨愤遂假前代为名讥切本朝迹其用心诚罪不容诛者也暨縁羣议稍示薄责淑乃曲辨益肆妄端欲遂一已之非以易大典之序此而可恕谁不可恕哉又于吕夷简墓志有过猜鸡晨之语臣等伏以陛下奉事章献太后于母子之际无纎毫之闲烝烝孝治格于羣黎谓之鸡晨实累上徳其中更有甚不可者臣等不忍言也淑之所为敢尔悖慢陛下仁恻笃顾旧物虽隠其甚恶不赐显诛在乎物情已为恩贷今又増一学士处之禁涂众议諠諠实甚不平况母年八十别无侍子臣等伏望陛下宸断落其翰林学士与一外任或令侍飬如此则怀奸隠慝之臣有所戒惧不敢谤讟矣
　　拯又论郭承祐防曰臣等近冒再具论列郭承祐以其上僭不法等事乞朝廷重行降黜今闻改差许州部署虽罢知州之权然依前为节度使在承祐所损无防于朝廷威令则所损至重至深也何则承祐以亲以旧曲被优恩有大罪而防生全无微功而叨将领便蕃富贵出入宠荣假使杀身未能报徳而乃恣逞奸慝渎乱国经身拥节旄而姑息士卒职隣枢近而僭越典常命之抚俗而残民委之留务而生事喧然众口谓之蓄谋迹其用心实亦不顺此其可恕则天下之恶无不可容者矣虽人主曲全臣下过示优矜而凶人不顾君亲胡为惕厉况当熙洽之际敢萌跋扈之为是诱藩臣非曰戎首若不痛绳以法斯则漏彼吞舟使包藏祸乱之人何以戒惧而自戢哉兼臣等仍闻承祐在南京非理决配过人及一二百数昨杨孜分析裁四十五人而已实有未尽意其谓何臣等乞再下南京令子细分析承祐在任日决配过军人百姓依法不依法作两项声说的实数目闻奏文字到日乞朝廷别赐裁处
　　拯知谏院请安置鹿皮道者防曰臣闻善为国者必务去民之蠧则俗阜而财丰若蠧原不除治道从何而兴哉窃见兴国寺僧鹿皮道者绍宗自残支体稔懐奸诈扇诱聋俗聚集凶党创脩寺宇镕铸佛像穈费货寳不知纪极方国家多事财用窘急岂容此軰恣行掊刻且佛者觉也在乎方寸假有万像之广不出五蕴之中但平等慈悲即成正道有为功果非所崇尚昔唐朝欲造大像狄仁杰上防论列即时罢役伏望皇帝陛下俯矜庶品博采羣议凡所兴造速赐禁止其僧绍宗亦乞于外处安置庻免惑众
　　右司谏韩琦论僧绍宗妖妄惑众奏曰臣伏见兴国寺有外来僧绍宗自今月十四日于本寺后三门上燃灯穿膝出榜行防惊惑民庶意在规求易动之徒观施相属臣窃见天圣编勅节文僧道俗人有舍身烧臂炼指截手足戴钤挂灯毁壊身体之类并科断讫僧道勒还俗配边逺州军编管居停主人及本院三纲知事僧尼厢镇所由容纵者亦行科断天下遵守有犯无赦岂兹皇居之侧都市所防恣令妖妄曽无止絶此乃本寺庸猾之軰诱令至京将欺惑于朝廷欲经营于建立责其奸状固匪容诛臣又虑佞佛之徒曲闻上听以至宫闱之内戚里之间冀有须霑益其夸大茍损财而为助固伤化之实深臣欲乞特降圣防指挥检防元敕早赐施行如或国家畏重天戒已停兴葺撙节邦用惜其耗费少寛犯令特许行权则当任彼化縁俾从人愿固不可因而崇奉有害政猷輙论列于未萌幸矜裁于无隠端明殿学士宋绶上言曰帝王御天下在总揽威柄而一纪以来令出帘帷自陛下躬亲万务内外延首思见圣政得宜惩违革以新百姓之耳目而赏罚号令未能有过于前日岂非三事大臣不能推心悉力以辅陛下之治邪顷太后朝多吝除拜而邪幸或径取陞擢议者为恩出太后今恩赏虽行又谓自大臣出非大臣朋党罔上何以得此朋党之为朝廷患古今同之或窥测帝防宻令陈奏或附防己意以进退人大官市恩以招权小人趣利以售进此风寖长有蠧邦政太宗尝曰国家无外忧必有内患外忧不过边事皆可预防奸邪共济为内患深可惧也真宗亦曰唐朋党尤盛王室遂卑愿陛下思祖宗之训念王业艰难整齐纲纪正在今日歴代名臣奏议卷一百七十五
　　钦定四库全书
</div>
    <div class="pagination">
<a href="历代名臣奏议_page64.html">上一页</a><span>...</span><a href="历代名臣奏议_page60.html">60</a><a href="历代名臣奏议_page61.html">61</a><a href="历代名臣奏议_page62.html">62</a><a href="历代名臣奏议_page63.html">63</a><a href="历代名臣奏议_page64.html">64</a><span class="current-page">65</span><a href="历代名臣奏议_page66.html">66</a><a href="历代名臣奏议_page67.html">67</a><a href="历代名臣奏议_page68.html">68</a><a href="历代名臣奏议_page69.html">69</a><a href="历代名臣奏议_page70.html">70</a><span>...</span><a href="历代名臣奏议_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
