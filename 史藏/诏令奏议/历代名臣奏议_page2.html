<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 2 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 2 页/共 136 页
  </h1>
  <div class="content">
   钦定四库全书
　　歴代名臣奏议巻三
　　明　杨士竒等　撰
　　君德
　　宋高宗建炎元年尚书右仆射李纲上奏曰臣闻昔有夏先后方懋厥德罔有天灾山川神亦莫不宁暨鸟兽鱼鼈咸若而伊尹之称商则曰非天私我有商惟天佑于一德非商求于下民惟民归于一德帝王之所以爲神民万物主者仰以动天俯以感民非德何以哉方今国家新罹敌人之祸百度多废四方未宁乃天意民心去就之际伏望陛下日新盛德以感动之体尧之仁以覆民躬舜之智以察物卑宫室菲饮食以法大禹之俭远声色遗货利以法成汤之明至于日昃不遑暇食如文王之忧勤一怒而安天下之民如武王之果毅豁逹大度同汉高祖之用人听言如流同唐太宗之纳谏勿以小善爲无益而弗爲勿以小累爲无伤而弗去日愼一日新而又新思宗社之危而不忘之于寤寐念父兄之辱而欲见之于羮墙出于至诚悠乆不息则天意民心自然感动以图中兴有不难也书曰皇天无亲惟德是辅又曰民防常怀怀于有仁传曰应天以实不以文动人以行不以言臣愿陛下特留圣意天下不胜幸甚
　　三年观文殿学士张浚上奏曰臣窃惟自昔大有爲之君莫不内刚以立事外柔以待下内刚所以坚在已之志外柔所以来天下之贤易曰天行健君子以自强不息其意以谓人君之徳要当抗以刚大持以至诚是以在干则以刚健中正纯粹精也以象人君之七徳在大畜则曰刚健笃实辉光日新其徳以言人君之自养古之圣人未尝不以此持身者是以文王拘于羑里而王徳日修少康有田一成有众一旅而夏后氏之基复振向使文王以被辱爲羞少康怀退缩之志则二王之业无自而兴矣岂独文王少康爲然哉汉髙祖先入闗中于怀王之约当王全秦之地项氏不义肆行威刼当是时鸿门之防仅以身免其后屡战屡败事几可笑太公吕后爲质敌人而高祖之气未尝少屈终能灭项氏而有天下此亦内刚以立志之效也陛下继祖宗积累之基承人心推戴之业上天昭格眷佑显然以陛下英断之资仁俭之徳何求而不得何爲而不成顾惟风俗之坏积有嵗年天其或者俾陛下一变旧风重致治效是以敌人侵突无嵗无之而生民转徙比昔尤甚天意亦欲以坚陛下有爲之志啓下民愿治之心也孟子曰天将降大任于是人也必先苦其心志劳其筋骨饿其体肤空乏其身所以动心忍性增益其所不能人常有过然后能改困于心衡于虑而后有作出则无敌国外患者国常亡然后知生于忧患而死于安乐也愿陛下勉之至于饮食之奉起居之养喜怒之节愿陛下以道宁志守以恬淡持以戒谨无使隂阳之冦或至伤和上念祖宗委寄之重下念生灵系望之深自然动静之间不至乖养臣言狂切几至犯分然区区具述至此其中心之所感激者已不觉涕泗交流矣愿陛下无忽于须臾臣与天下不胜幸甚
　　建炎间开封尹宗泽上奏曰臣昨奏乞脩宝箓宫爲渊圣皇帝他日涖止之所未防降防臣闻有子曰孝悌也者其爲仁之本欤知孝悌则不犯上不犯上则天下治矣防惟陛下孝于道君则天下莫不爱其亲陛下悌于渊圣则天下莫不钦其兄是知上有所好则下必有甚焉者矣此所谓以身教者也臣窃见隆徳宫面势翚飞孔安如旧将来迎奉道君皇帝自可临御愿陛下预勑有司洒扫严洁使天下知陛下孝于父渊圣将来还归未有涖止之处臣欲乞将宝箓宫改建以爲迎奉之地使天下知陛下悌于兄也推而行之薄海内外父父子子兄兄弟弟黎民不时雍而万国不咸宁者未之有也如防俞允伏望断自渊御前处分行下付臣施行枢宻院编修官胡铨上奏曰臣窃闻近日中外汹汹之议皆以外敌方强吾兵力不敌爲患臣窃以爲不然昔魏文侯恃山河之固吴起对以在徳不在险楚子问鼎之大小轻重王孙满对以在徳不在鼎今日之事臣亦以谓在徳不在兵夫诚能修徳以结民心以固吾圉兵虽弱未害也徳茍不修而惟兵是急惟民是残兵虽强未善也彼谓外敌方强而吾兵力不敌者非善觇国者也臣尝读春秋至鲁昭四年晋司马侯对平公之言未尝不反复太息叹其切于治体也方楚灵爲封豕长蛇荐食上国使椒举如晋求诸侯晋侯欲勿许司马侯曰不可楚王方侈天或者欲逞其心以厚其毒而降之罚未可知也其使能终亦未可知也晋楚唯天所相不可与争君其许之而修徳以待其归若归于徳吾犹将事之况诸侯乎若适淫虐楚将弃之吾又谁与争美哉斯言圣人复起无以加毫末于此矣臣于今日亦云区区管见如此惟陛下裁幸
　　铨又论持胜防曰臣闻有道之主能持胜自古贤君良臣更相敕戒未尝不以战爲危事然而居危思安之心则同而居安虑危之心则异陛下留神春秋臣请以春秋之事明之楚子之克庸重耳之城濮秦伯之王官晋悼之萧鱼此战而胜也然克庸之役楚人危之则曰祸至之无日又曰纣之百克而卒无后城濮之役重耳病之则曰得臣犹在忧未歇也王官之役秦伯畏之则曰同盟灭敢不矜乎吾自惧也萧鱼之役魏绛难之则曰愿君安其乐而思其终是何也胜而忧也晋厉之鄢陵子国之侵蔡子耳之围萧齐侯之伐晋此亦战而胜也然鄢陵之役士燮危之则曰君骄侈而克敌难将作矣侵蔡之役国侨忧之则曰小国无文徳而有武功祸莫大焉围萧之役仲孙蔑危之则曰郑其有灾乎师竞巳甚伐晋之役晏婴患之则曰不徳而有功忧必及君是何也胜而骄也胜而忧则其胜爲福故曰知惧如是斯不亡矣胜而骄则其胜爲祸故曰虢君骄而骤得胜必弃其民矣此治乱兴衰已然之明效也陛下以神武定四方相贤将良动则有功兵兴以来未有如今日之胜者然胜非难持之则难愿陛下以春秋爲鉴而谨持之则社稷之福也抑臣闻逢滑有言国之兴也视民如伤是其福也其亡也以民爲土芥是其祸也臣愚无识敢以此规惟陛下怜其区区之心而少赐容焉
　　绍兴二年进士张九成对策略曰祸乱之作天所以开圣人也愿陛下以刚大爲心无以惊忧自沮臣观金人有必亡之势中国有必兴之理夫好战必亡失其故俗必亡人心不服必亡金皆有焉刘豫背叛君亲委身夷狄黠雏经营有同儿戯何足虑哉前世中兴之主大抵以刚徳爲尚去防节欲逺佞防奸皆中兴之本也今闾巷之人皆知有父兄妻子之乐陛下贵爲天子冬不得温夏不得凊昏无所定晨无所省感时遇物凄惋于心可不思所以还二圣之车乎
　　九年右正言陈渊上奏曰臣闻孔子之言智仁勇曰知斯三者则知所以修身知所以修身则知所以治人知所以治人则知所以治天下国家矣夫自修身治人以至爲天下国家莫不以此故子思子曰智仁勇三者天下之逹徳也所以行之者一也无所不逹而行之不以一则于斯三者莫知所先后矣臣至愚甚陋陛下不知其不才处之谏省若将责以言者臣井蛙之智诚不足以测知沧溟之大亦何所言然臣尝读中庸之书窃窥三者之防求所以合乎圣徳者以谓陛下仁智则有余矣而独于勇未尝加意焉此臣所以不能无疑也何以明之陛下无所不知而能行其所无事智之至也无所不爱而能克已以消兵仁之至也乃若抑畏太甚而示人以弱则靳于勇矣夫勇非抚劔疾视曰彼乌敢当我之谓也如天之行健终古不息如水之攻坚强莫之能先操至权以黙运斡万化于不测夫是之谓真勇神器待之而后安四海依之以爲命其又可略耶昔者以大事小莫若汤之于葛文王之于昆夷以小事大莫若太王之于獯鬻勾践之于吴孟子盖尝以是爲仁且智矣彼其处心积虑岂有异于陛下乎如太王勾践固不足爲陛下道至于汤文之事乃陛下之所安行者然以臣观之汤事葛文王事昆夷虽曰无所不至及其十一征而无敌于天下命将帅遣戍役以守衞中国亦何有于葛与昆夷哉故忘巳以乐天者虽圣人之事而用兵以保民者亦王者之所不得巳焉此汤之勇所以表正万邦文王之勇所以一怒而安天下之民也由是言之汤之于葛文王之于昆夷方其事之也勇巳行乎其中矣第不露其威而巳今陛下之于邻国将不露其威乎亦将信之而不以爲备乎此臣所以通夕不寐求其说而不可得也或曰小役大弱役强天也顺天者存吾何容心哉臣则以谓欲知天道视民之去就而已民心归之天其有不从乎汤以七十里文王以百里其强大不足言矣而孔子以汤武之事爲顺乎天而应乎人得民故也得民斯得天矣曷不观今日河南陜右之民乎已叛者欲归方叛者随悔此岂人力之所能致哉天实使之也然则或以不校爲顺天或以征诛爲顺天其义一也陛下孝悌之至通于神明凡遐方异不可以言化而理谕者固将有以感之也则两宫之还宜有近日未还之间隠忍以致爱亲之诚既还之后释憾以睦邻国之好此固陛下巳定之意其谁曰不然然臣之所言盖非谓今日之所当行也以谓天下之大宗庙社稷之重祖宗开创之至勤累世持守之不易适当小雅尽废之后而陛下承之其可不爲后来虑乎天命靡常事变难测以天下之力过爲之备以待不虞非失计也记曰凡事豫则立不豫则废故臣愿陛下稍收异议以来天下敢言之士毋或轻弃厚积钱谷以爲他日糗粮之用毋或妄费宻饬诸将练兵秣马毋得轻动失信亦毋恃其不来以豫立事而养之以勇庶几万世根本于我乎定则天下幸甚
　　渊又奏曰臣闻古之圣贤不能无过虽周公孔子顔子皆有过也而万世所法焉茍知过而改之亦何足以累徳哉故曰过而不改是谓过矣过而能改善莫大焉夫圣贤之过二有形于事者周孔之过也有动于心者顔子之过也形之于事或不可悔则当改之于后来动之于心在所当克则当改之于方作故有心过有行过人主之所宜改者心过而已心过不作而行过亦无矣顔子之不贰过过于心不贰之于行也故孔子之称顔囘曰有不善未尝不知知之未尝复行也夫如是何过之可名哉祖宗之设谏官盖不自以爲无过使之进谏以补过也然形于事者可得而言而每患于难改动于心者宜若易改而每患于难言故心过非自知而改之不可也孔子之语顔回曰非礼勿视非礼勿听非礼勿言非礼勿动所防者心过而已盖操则存舎则亡出入无时莫知其乡者人心也而人君之在天下一日万几语黙动静之间所应多矣安能无过而居补过之职者亦何所致力哉然臣尝闻之师曰心有私焉过也仁而不私则无过矣心有偏焉过也公而不偏则无过矣心有利焉过也义而忘利则无过矣是三者正心也理义之心也过或生焉如太空之有云雾乍起乍灭而空之体常自若也如明鉴之有尘埃或去或留而鉴之体常自若也于此乎知之则偏私而利将无所容矣是之爲说见于论语之所谓仁子思之所谓诚孟子之所谓性尧舜之所以帝禹汤文武之所以王以心传心后之王者不可不知也故臣愿陛下所防者心过而行过自无者以此敢縁职事輙陈所学庶几防尘有补海岳区区僣言惟陛下赦之
　　高宗时御史中丞廖刚上奏曰臣闻人之言曰予无乐乎爲君惟其言而莫予违也仲尼以爲斯言或可以防邦故人君之患莫大乎好人从已若大臣惟一人之从百执事又惟大臣之从则小大之政必至于委靡烂熟不可爲而后慊是岂所以爲天下哉故君臣上下不贵于同而贵于和和者可否相济之谓也言有当愆事有逆顺一切惟理之从而相临之势不行于其间然而治道不兴者未之有也伏望圣慈谨察乎此舎已从人乐取诸人以爲善常不忘舜之所爲则大臣百执事自当效上之德阿谀顺防之风不复见于有道之朝矣天下幸甚
　　权中书舎人张孝祥上论曰汉文帝可谓知道也巳不以我之休戚易天下故约于防已而天下以尊荣归之诎于一时而万世以盛德称焉炎正传禩弥于四百文帝所以固结天下之心者在是也夫俭非难而出于诚之爲难民至愚而神不可以文具化也慎夫人不出房闼而天下知其衣不曵地文帝亦庶乎其诚矣其于富海内而兴礼义也何有昔者舜禹之世而苗民不格夷狄之患何世无之不曰舞干羽乎文德诞敷而后干羽可以怀远不然抑末也匃奴盗边文帝犹恐伤民不欲深入盖讳兵而不用也然当文帝之时疆埸无甚扰匃奴浸亦帖服文帝所以爲强在德而不在兵也夫强固不在兵而军政不可不修细栁之屯帝识其爲真将军当馈而叹然后又知文帝勤于修德犹不敢一日而忘兵也
　　殿中侍御史张守上劄子曰臣闻创业之艰难守文之不易古今以爲名言臣窃谓中兴之君则于守文之时而行创业之事盖爲尤难何以言之创业之君则崛起于干戈百战之余抚循于人心厌乱之后守文之君则当天下之升平无事而先王之法度可遵殆未爲甚难至于中兴之时则不然狃于治安上下茍玩祸难遽作不容枝梧敌国方强而未衰也寇盗方起而未息也兵骄而责之战财匮而费益广民力困天灾流行乃于是时扞外治内振纪纲修法度复先王之大业比之创业守文诚爲尤难自非人君侧身修行痛自贬损岂足以致治哉防惟陛下体斤斤之明纂承大统念元元之灾焦劳圣心逾年于玆矣然而二圣母后尚寓沙漠虽祈请之使项背相望而平安之问初未通也两河巩洛犹未收复则敌国未衰闽粤淮右尚困讨杀则寇盗未息军士所至輙纵暴略则兵骄而不可用也府库所出费倍前日则财窘而莫之继也流亡未复而民力困弊飞蝗徧野而天灾流行臣于是时诚知其难矣又复自念责难于君之义不敢不尽臣子之恭也臣闻传曰君以爲难易将至矣君以爲易难将至矣又曰动民以行不以言应天以实不以文书曰惟德动天言有德则爲天所佑也又曰至諴感神言至諴则爲神所依也有德而不能动至諴而无所感则圣人之言是欺后世矣伏愿陛下处宫室之安则思二圣母后穹庐毳幕之居也享膳羞之奉则思二圣母后羶肉酪浆之味也服轻暖之衣则思二圣母后穷边絶漠之寒苦也握予夺之柄则思二圣母后语言动作之受制于人也享嫔御之适则思二圣母后谁爲之使令也对臣下之朝则思二圣母后谁爲之尊礼也要如舜之兢兢业业如汤之栗栗危惧如大禹之菲恶如文武之忧勤圣心不倦盛德日隆而神天不爲之助顺者万万无此理也日者伏闻圣体小失调护罢朝两日臣下忧惧不知所云盖以宗庙社稷之重海宇亿兆之众托命于陛下一人而已更愿陛下于衞生之经少留神焉汉王吉有云俯仰屈伸以利形进退歩趋以实下吐故纳新以练藏专意积精以适神此言可以行也汉枚乗有云出舆入辇命曰蹷痿之几洞房清宫命曰寒热之媒皓齿蛾眉命曰伐性之斧甘脆肥醲命曰腐肠之药此言可戒也以陛下生知之圣必深明乎此而臣犹区区以爲言者出于爱君忧国之诚而不自知其进越惟陛下裁赦
　　守又上劄子曰臣仰惟祖宗基业垂二百年积累之乆图囘之劳忧勤防俭垂训万世陛下纂服适际艰难之时歳苦边鄙之暴而根本之地尽爲敌区今则属车驻于江南越在一隅而四方朝贡之职尚未修也二圣留于沙漠行及三歳而一介咫尺之问尚未通也九庙播迁而神主未尽奉安诸陵阻远而松槚失于保护财用窘竭而费出滋广将士惰骄而无所禀畏加以苗刘之变生于肘腋今虽宵遁而公肆剽掠浙东骚然爲患未艾政如虚羸之人病乆变生砭剂靡及中外臣子虽痛心疾首莫效敉宁之方朝廷大臣虽劳形怵心未闻经济之略今日所恃以茍存者大江之险而巳若防秋之策一有不善而一骑南渡则无可言者他日不幸至此不过迁谪大臣诛戮将帅亦何所益祸福利害陛下实任之伏望陛下念祖宗基业之重增修防俭之德益励忧勤之心勉其所难节其所欲至诚不倦则盛德日新而上下孚信神天佑助将何往而不克哉昔越王勾践爲吴所败食不加肉衣不重采卒能报吴衞文公爲狄所迁大布之衣大帛之冠晚年兵车致十倍之众况于陛下爲天之子动静语黙上与天通固非臣下所可拟伦傥修德不已则恢复大业亦岂甚难昔盘铭纪成汤之德曰茍日新日日新又日新言其修德有加而无已也更望训饬大臣日以禹惜寸阴之义汲汲措置仍诏行在职事官及沿江帅守监司条具守江之策以闻择其可者而亟行之臣言狂瞽惟陛下裁赦
　　守又上劄子曰臣近縁奏对论及金人深入陜右伏防圣谕谓自古人君要须有德岂有专事杀戮而能长乆者大哉帝王之言也臣退窃叹仰陛下深识远虑辈古帝王因敢复进修德之说伏以国家自金人犯顺凭陵中都残破郡邑兵不用命非败则溃自崇宁以来不独军政不修赏罚失当亦由大臣导谀近习蔽欺以败主德卒致祸乱宗社危于累卵赖陛下勃兴神器有属薄海内外延颈望治然自今春以来金人所破甚于前日唐邓均房陈蔡汝许青齐淄潍同华秦陇长安凤翔西京河阳郑州等处皆被焚掠虽熈河泾原仰凭天威连获胜防而敌巢河阳犹未退舎近者又闻韩世忠兵輙亦败衂夫以陛下留神军政信赏必罚而世忠名将统领精锐未能成尺寸之功主忧臣辱计无所出臣窃意其天未悔祸患毒未已而又去冬徂春雨雪过多入夏已半暑气未壮阳微阴盛灼见不疑灾变之频必有所自防惟陛下以聪明神武应天顺人宗庙社稷之所爲主四方万里之所托命者陛下一人而巳更愿上思宗社之重下念生灵之艰痛愤夷狄之耻修德以格天意庶几信顺获助天人书曰无怠无荒四夷来王又曰明王慎德四夷咸賔言德足以服四夷也昔舜之时苗民逆命帝号于旻天负罪引慝祗事瞽瞍诞敷文德舞干羽而有苖格文王伐崇三旬不降退修德教而复伐之因垒而降夫舞非伐叛之谋垒非决胜之计卒能服之者修德故也伏望陛下以虞舜文王尝试之効爲心寝食起居二圣是念屏声色逺佞人容直言恤民隐日慎一日至诚不倦自然德盛而日新率普虽远自然心悦而诚服传曰动民以行不以言应天以实不以文动民以行则人助之应天以实则天助之人助则用命天助则降康将何求而不得区区之愚念此至熟惟陛下采纳
　　刘行简进故事曰魏武侯谋事而当羣臣莫能逮朝而有喜色吴起进曰今者有以楚荘王之语闻者乎武侯曰未也荘王之语奈何起曰荘王谋事而当羣臣莫能逮朝而有忧色申公巫臣曰君朝而有忧色何也荘王曰吾闻之诸侯自择师者王自择友者霸足已而羣臣莫之若者亡今以不糓之不肖而议于朝羣臣莫能逮吾国其几于亡矣是以有忧色荘王之所以忧而君独有喜色何也武侯逡廵而谢曰天使夫子振寡人之过也
　　臣尝谓人主之忧莫大乎国无谋臣茍无谋臣不可以爲国矣故有爲之君不以独智先物爲能而以众智不足爲忧惧事变之鼎来而谋不胜应也今羣臣之谋反不逮君谓之无谋臣可也楚荘之所忧而魏武侯乃以爲喜是何见之相戾耶晁错谓五霸不及其臣故属之以国任之以事使其臣之谋乃不逮君则臣知其不能霸矣汉高帝尝曰运筹帷幄之中决胜千里之外吾不如子房盖不以不如爲耻此其所以能兼众智屈羣策而成大功也书曰能自得师者王谓人莫已若者亡谓人莫已若者好自矜大而已然犹惧焉况其臣真莫及之将谁与谋臣故以国无谋臣爲人主之大忧也
　　权吏部侍郎汪应辰上奏曰臣防惟陛下清心约巳仁民爱物比者洊下明诏废甲库罢教坊减逻卒出宫女盛德之事一皆出于圣意非羣臣所能预缙绅大夫交相告语以爲圣德日新天意可见惟是和戎以来讳兵不言几二十年中外之人习熟见闻以爲朝廷规模止于如此今乃一旦整饬奋厉修举兵政小民无知或疑其未必然以臣观之此亦无足恠者传曰天不爲人之恶寒而辍其冬地不爲人之恶险而辍其广君子不爲小人之匈匃而易其行况今日之事特出于民志之未信而陛下所以动天地通神明者亦岂有待于外哉臣尝窃考自昔兴衰拨乱之君非独其才术胜人也要必有修其在我之道焉汉高祖入闗中财物无所取妇女无所幸范增知其必有天下光武入河北冯异劝之曰当行人所不能爲者于是节俭饮食动遵法度邓禹吴汉寇恂邳丹耿纯刘植之徒望风慕德奔走踵至夫修之于此而敌我者惧慕我者劝则高光之所以卓然成功者此其本也臣愿陛下推今日之所以行者扩而充之凡无益之作其去之惟恐不尽凡利民之事其行之常若不及表里如一细大毕举至诚不息真积力乆发爲辉光流爲润泽则盛德大业皆在于陛下彼其一时纷纷之说复安在哉孟子曰古之人所以大过人者无他焉善推其所爲而已此亦防臣惓惓之志也
　　孝宗乾道三年十月汪应辰自成都召还上奏曰臣窃观汉宣帝厉精爲治其丞相魏相数上防反复恳切以天道民事爲言又勅掾史案事郡国及休告从家还至府輙白四方异闻或有逆贼风雨灾变郡不上相輙奏言之盖宣帝君臣之间更相儆戒未尝不在于畏天爱民而唯恐有所不知不闻其精神之防念虑之积政事所设施规模所成就终于使吏称其职民安其业非茍然也唐史亦称明皇厉精政事然姚崇爲相山东蝗起倪若水卢怀慎谓当修德崇皆彊辞以却之专以遣使捕蝗爲事其后明皇将幸东都而太室屋坏宋璟苏颋请勿行以荅天戒崇独賛其行使明皇忽略灾异而无恐惧修省之意治不克终以致天宝之乱崇实啓之夫欲治而不知以畏天爱民爲本其明必有所蔽其志必有所移治乱之几固已分于此矣防惟陛下日致孝道躬行俭德无宫室苑囿之娱无声色玩好之惑省览庶政不遗细防延见臣下不间踈贱至于雨旸或愆则焦劳渊衷减损常度絜严祷祠以导迎善气嵗或不登则除租赋发仓廪以赈救乏絶州县水旱而奏报不以实与夫检视不以时者皆正其罪戒惨刻之刑郤羡余之献诏书屡下德音甚厚所谓畏天爱民之实陛下固已见诸行事以幸天下矣然臣窃以天人之理无穷而圣人之心未尝以自足伊尹周公之言天曰难谌曰不可信曰我不敢知以尧舜之盛而以知人安民爲难以修已安百姓爲病夫在天者常有所不敢必在已者常有所不敢易非茍爲是谦退抑畏而已乃其理当然也伏愿陛下以圣心之所自得而圣政之所已行者扩之以广大持之以悠乆陟降不违防显如一凡言行之发刑赏之用大公至正无非顺天理而服人心则感应召致以爲天下福者将日新又新矣孟子曰古之人所以大过人者无他焉善推其所爲而已臣不胜惓惓
　　五年应辰爲敷文阁待制又进故事曰唐太宗问给事中孔頴逹云孔子称以能问于不能以多问于寡有若无实若虚何谓也頴逹对曰此圣人教谦耳巳虽能仍就不能之人以咨所未能巳虽多仍就寡少之人更资其多内有道外若无中虽实容若虚非特匹夫君德亦然故易称防以养正明夷以莅众若其据尊极之位炫燿聪明恃才以肆则上下不通君臣道乖自古灭亡莫不由此太宗称善
　　臣窃惟圣人聪明睿智首出庶物而不有其善不居其圣谦冲退托委曲周宻以通天下之情以兼天下之智此所以爲圣人也孔頴逹对太宗之言简直明白切于治道太宗能嘉纳之其致贞观之治宜矣
　　孝宗时权吏部尚书韩元吉进故事曰后汉书邓禹传光武自蓟至信都使禹发奔命得数千人令自将之别攻防乐阳从至广阿光武舎城楼上披舆地图指示禹曰天下郡国如是今始乃得其一子前言以吾虑天下不足定何也禹曰方今海内殽乱人思明君犹赤子之慕慈母古之兴者在德薄厚不以大小光武恱
　　臣观光武可谓知难者也语有之君以爲难易将至焉方其用兵河朔仅得一郡覩天下郡国之众怛然自畏虑巳之不能取也以问于禹爲禹者以他人论之当时更始据闗西赤眉青犊之属动以万数三辅假号往往群聚必劝其君以厉兵秣马务其事力以角一旦之胜而禹乃曰在德薄厚不以大小是料光武必足以定天下欲广其德以收天下之心尔嗟夫此三代王者之佐之言伊尹吕望所以思济斯民者也故光武至邯郸分遣官属徇行郡县理寃结布惠泽録囚徒存鳏寡其勅冯异有曰今之征伐非必略地屠城要在平定安集之耳皆禹有以发之也后世乃以禹不能径攻长安爲疑然禹以谓赤眉新防长安财富充实锋未可当盗贼群居无终日计财糓虽多变故万端盖姑欲假以歳月待其自毙也禹之谋固不尽用而师行有纪降者日以千数停车住节劳来父老以慰其讴吟思汉之心光武以元功赏之岂其谋识所先后者哉今以天下之半而虑夷狄则舆地固已逺过汉光而强敌凭陵肆扰逾五十年其势亦将自毙圣主盛德日新施者厚矣群臣宜亦有禹之谋而不计近功以图之则中兴爲日月可冀也
　　杨万里上奏曰臣闻人主之治天下必正其治之之主人臣之相其君必先正其人主之主而小人敌国之欲倾人之国也必先败其人主之主而已齐人惩于夹谷而谋鲁也不以齐谋鲁也以鲁谋鲁也鲁以女乐罢朝而孔子行则先败其用孔子之主也孰爲用孔子之主也非鲁君之心乎越人惩于防稽而谋吴也不以越谋吴也以吴谋吴也吴信宰嚭而子胥踈则先败其用子胥之主也孰爲用子胥之主也非吴王之心乎是故人主之有天下如富家之产也人主之有一心如富家之有家主也今也有千金之产而其家主者博奕焉酒色焉与不逞之奴客狎而不严焉则其千金之资人孰不视之爲外府耶而其友之忠焉者不先正其家之主而欲扶其主之家是故枝其东而西倾富其左而右贫世之君子之相其君也不过曰人材之未用也民力之未裕也国未富而兵未强也太平之未有期而敌国外患未有已也是皆知扶其主之家也而未知正其家之主也古之君继体守文不知艰难而败其国者臣未暇言也请言其创业之难而又自败者隋文帝取周取陈以混一百年四分五裂之天下开皇之治汉以来仅有此尔其贤明何如也唐庄宗与梁对垒于河上不觧甲者十五六年百战而气不折卒以灭梁其英雄何如也二君者创业之难如此然皆身不免于祸而国不免于亡夫兴隋者文帝也亡隋者亦文帝也灭梁者庄宗也自灭者亦庄宗也君一君也而兴亡成败之自异也盖前日之文帝前日之庄宗正其主也其主正则国从而兴后日之文帝后日之庄宗自败其主而已其主败则国有不败乎盖二君者天下之主也二君之心者二君之主也勤俭创业之心一变而爲逸欲乐成之心主已败矣当其惑于女子嬖于伶人二君自以爲无害也然女子伶人之祸一发则横溃决裂而不可救卒以杀二君之身而覆二国之祀则天下之所以治乱存亡者夫岂阶于外哉亦视其人主之主如何尔今以天子之圣明仁孝而加之以典学之缉兢业如舜勤俭如禹不迩声色如汤不盘于逰田如文王则所以正心诚意以立其致治之主者至矣臣犹首以爲言者盖圣人之防其心不恃其天而尽其人不儆于危而儆于安今日边事小息矣忧顾小纾矣外息而内纾此治乱安危之所伏而未测者也岂无以新声丽色而蛊上之心者岂无以伎巧玩好而荡上之心者岂无以弋猎逰幸宫室台榭而迎上之心者道涂相传万几之暇毬马稍进矣臣不敢信也而不能不惧也独不见髙渐离之筑耶事岂必大而后虑也汉文帝之贤与成康孰先孰后也敦朴勤俭一无嗜好顾独稍好射猎未损帝之贤也而贾谊諌之曰不猎猛敌而猎田彘翫细娱而不图大患可爲流涕贾山亦谏曰愿少衰射猎修先王之道不如此则行日坏而荣日灭二臣者所以责文帝备也非责之备也爱帝之全也臣愿圣天子罢毬马之细娱而求圣贤之至乐收召天下耆儒正学之臣与之探讨古今之圣经贤传深求尧舜三代汉唐所以兴亡之原而择其中以之正心修身日就月将圣德进矣则二帝三王之治涵养于圣心而周流于天地敌国虽强其强易弱也
　　提防江西刑狱公事朱熹上奏曰臣窃惟陛下以大有爲之资奋大有爲之志即位之初慷慨发愤防俭勤劳务以内修政事外攘边患汛扫陵庙恢复土疆爲已任如是者二十有七年于玆矣而因循荏苒日失嵗亡了无尺寸之效可以仰酬圣心下慰人望不审陛下亦尝中夜以思而求其所以然之说耶以爲所任者非其人则陛下之神明岂可谓所任尽非其人以爲所由者非其道则陛下之仁圣岂可谓所由尽非其道以爲规模不定则陛下之规模尝定矣以爲志气不立则陛下之志气尝立矣然且若是何耶臣诚愚贱窃爲陛下惑之故尝反覆而思之无乃燕闲蠖濩之中虚明应物之地所谓天理者有未纯所谓人欲者有未尽而然欤天理有未纯是以爲善常不能充其量人欲有未尽是以除恶常不能去其根爲善而不能充其量除恶而不能去其根是以虽以一念之顷而公私邪正是非得失之几未尝不朋分角立而交战于其中故所以体貌大臣者非不厚而便嬖侧媚之私顾得以深被腹心之寄所以寤寐豪英者非不切而柔邪庸缪之軰顾得以乆窃廊庙之权非不乐闻天下之公议正论而亦有时而不容非不欲堲天下之谗说殄行而亦未免于误听非不欲报复陵庙之讐耻而或不免于畏怯茍安之计非不欲爱养生灵之财力而或未免于叹息愁怨之声凡若此不一而足是以所用虽不至尽非其人而亦不能尽得其人所由虽不至尽非其道而亦不能尽合其道规模盖尝小定而卒至于不定志气盖尝小立而卒至于不立虚度嵗月以至于今非独不足以致治而或反足以召乱非独不可以谋人而实不足以自守非独天下之人爲陛下惜之臣知陛下之心亦不能不以此爲恨也问者天啓圣心日新盛德奋发英断整顿纲维盖有意乎天理之纯而人欲之尽矣然臣窃以其事观之则犹恐其未免乎交战之患也盖诘传写漏泄文字之罪则便嬖侧媚之流知所惧矣然而去者未逺而复还存者更进而愈盛则知陛下亲宠此曹之意未衰也罢累年窃位盗权之奸则柔邪庸缪之党知所惧矣然而希次补者袭其迹以侥幸而不诃当言责者怀其私以缄黙而不问则知陛下委任此軰之意犹在也增置谏员斥远邪佞则兼听之美固有以异乎前日矣然可谏之端无穷则其或继进而愈切未知陛下果能纳而用之否也辩明诬枉慰抚孤直则烛幽之明固有以异乎前日矣然造言之人无责则其或防出而益巧未知陛下果能逺而絶之否也谢却傲侠嘉奨壮图宜若可以励茍安之志矣而置将之权旁出奄寺军政败坏士卒愁怨则恐未有以待天下之变振廪蠲租重禁科扰宜若可以寛疲民之力矣而监司不择守令贪残政烦赋重元元失职则恐未有以固有邦之本即是数者而论之则是所谓天理者虽若小胜而所谓人欲者终未尽除也夫以陛下之神圣仁明莅政之乆图治之切宜其晏然髙拱以享功成治定之安乆矣而嵗月逾迈四顾茫然隂阳方争胜负未决不知将复何日何时而可以粗见圣治之成也耶闻之道路比来士大夫之进说者多矣然不探其本而徒指其末不先其难而姑就其易毛举天下之细故而不本于陛下之身营营驰骋乎事爲利害之末流臣恐其未足以端出治之本清应物之源以賛陛下正大宏逺之图而使天下之事悉如圣志之所欲也昔者舜禹孔顔之间盖尝病此而讲之矣舜之戒禹曰人心惟危道心惟防惟精惟一允执厥中而必继之曰无稽之言勿听弗询之谋勿庸谨乃有位敬修其可愿四海困穷天禄永终孔子之告顔渊既曰克已复礼爲仁一日克已复礼天下归仁焉爲仁由已而由人乎哉而又申之曰非礼勿视非礼勿听非礼勿言非礼勿动既告之以损益四代之礼乐而又申之曰放郑声逺佞人郑声滛佞人殆呜呼此千圣相传心法之要其所以极夫天理之全而察乎人欲之尽者可谓兼其本末巨细而举之矣两汉以来非无愿治之主而莫克有志于此是以虽或随世以就功名而终不得以与乎帝王之盛其或耻爲庸主而思用力于此道则又不免蔽于老子浮屠之说静则徒以虚无寂灭爲乐而不知有所谓实理之原动则徒以应縁无碍爲逹而不知有所谓善恶之机是以日用之间内外乖离不相爲用而反以害于政事盖所谓千圣相传心法之要者于是不复讲矣臣愚不肖窃愿陛下即今日之治效泝而上之以求其所以然之故而于舜禹孔顔所授受者少留意焉自今以往一念萌则必谨而察之此爲天理耶爲人欲耶果天理也则敬以扩之而不使其少有壅阏果人欲也则敬以克之而不使其少有凝滞推而至于言语动作之间用人处事之际无不以是裁之知其爲是而行之则行之惟恐其不力而不当忧其力之过也知其爲非而去之则去之惟恐其不果而不当忧其果之甚也知其爲贤而用之则任之惟恐其不专聚之惟恐其不众而不当忧其爲党也知其爲不肖而退之则退之惟恐其不速去之惟恐其不尽而不当忧其有偏也如此则圣心洞然中外融彻无一毫之私欲得以介乎其间而天下之事将惟陛下之所欲爲无不如志矣诗曰丰水有芑武王岂不仕贻厥孙谋以燕翼子武王烝哉矧今祖宗光明盛大之业付在陛下将以传之无穷四海之内所望于陛下者不但数世之仁而已书曰若药不瞑厥疾不瘳惟陛下深留圣志痛自刻励而力行之使万世之后犹可以爲后圣法程则宗社神灵永有依托万方黎献永有归在天下幸甚天下幸甚臣孤陋寡闻学无所就前此两防赐对所言大意与此略同辞不别白防不分明曾不足以上悟圣心而陛下哀怜不忍终弃使得复望清光环视其中无他所有輙绎旧闻复以此进僭妄狂率罪当万死伏惟陛下裁赦
　　孝宗方锐志肄武右谏议大夫黄洽因风谏言頥之大象君子以慎言语节饮食言语饮食犹谨节之况其他乎凡筋力喘息之间一有过差皆非所以养其身也上曰卿言无非仁义忠孝可爲万世臣子之法朕常念之衞博上奏曰臣闻君天也天以元气祖羣物君以神道制万方盎焉而春燠焉而夏洁焉而秋肃焉而冬盘薄乎太虚之中胚胎融液不可测知而萌者逹屈者信潜者奋生者遂人徒知确然在上若以不宰爲功而不知天之所以祖羣物者以元气之正也经之爲文纬之爲武威之爲刑庆之爲赏奔走乎四海之内动化鼓舞不可测知而大者畏小者怀乱者定肆者束人徒知巍然在上若以不劳而治而不知君之所以制万方者以神道之设也惟元气正则茫然运窅然化所以爲天之髙惟神道设则震动静专参侔开阖所以爲君之尊仰惟陛下躬大歴服于今六年赏庆刑威文昭武烈所以恢张天纪奠安区极宥天下以不测之神者固已与天侔大无间然矣然臣犹有是说者以臣之愚窃谓陛下有四三王之资一九州之志箫勺羣慝冠带百蛮之略而功之所加化之所被尚未酬圣神之心此臣区区所以益愿陛下体干之健秉夬之决而执神之机以运天下则何事之不成何征之不服何政之不治哉
　　虞允文上奏曰臣伏防圣恩颁赐御笔曲示腹心之眷臣下拜感藏之余窃惟陛下以天锡之智勇天授之规摹方略如臣至愚何敢望清光之万分然出入周行七年于此仰窥陛下营经四方之远图终始惟一臣有以卜知上天畀付大勲大业开亿万年无穷之基者固自黙定矣然天下之事有败有成而众人之谋有失有得得失之间而成败遂分甚可惧也臣尝观自古明良之防精神交感于一堂之上而言意相通于万里之表惟信与诚而已诚则不变信则不疑不疑则无间言之可入不变则无异论之可移勲业之集葢本于此载籍所传可考也陛下秉诚信一德方将以真情推布于下臣尝四顾其身惟有只影虽使之处至危之地而行至难之事亦何敢不坚其诚信倾尽肺腑勉图于一得觊事之或成以効后日之报乎感天荷圣不能自已并及其巻巻之忠伏乞睿照
　　衞泾上奏曰臣闻君天也易曰天行健君子以自强不息言天德主乎刚健君德贵乎自强故造化所以运用不穷而德业所以光辉日新也防惟陛下以不世出之资乘大有爲之防飞龙之始厉精图治愤勍敌之逆理讐版图之未复疆塲备御之畧不忘于念虑规恢广大之志尝载于咏歌以陛下英武神圣锐意事功中兴之图日月可冀然歴嵗滋乆一事未就仰知天机洞照庙谟宻运草茅书生固难窥识而臣所得窃闻者自陛下即位以来八策多士大抵曰兵曰财曰民曰风俗曰人才曰赏罚刑政曰纪纲法度孜孜讲求不外此十数端而二十六年之间凡所规画凡所施设凡所建立孰非所以兴利除害而课效无有捄过不暇行寛防之政而民困未苏作武勇之气而士弱未振取财已浚而常忧之用用人虽广而尚多遗才吏冗而未澄令行而数改举目前之事曾无足以少称陛下意者而何暇于规恢之大计事机易失时不再来陛下富于春秋圣子神孙本支日茂以一祖八宗之业太上皇付托之重子孙亿万年之基绪陛下一身任之可不图终虑逺诒谋燕翼爲宏远乆大之规摹仅可以茍安无事而遂已耶臣甲辰之春获偕诸生冒上愚对尝谓天下非治效不进之足忧而风俗安于茍且之可畏大略言陛下即位之始锐于爲治不次而用将相委任而责成功一时之臣徒肆大言诞谩亡补往往负责而去而陛下大有爲之志亦因是少弛故妄议陛下前日求治伤于太急而今日之事又失于太缓故庸常之流得以持禄保身成偷安之习上下茍且莫肯任事风俗日以坏士气日以陋民生日以困刑法日以滋天下之患将有出于意虑之外者臣尝以更化之说爲陛下献臣所谓更化非变法易令之谓也愿陛下体刚健之德坚自强之志振纪纲以尊国体明赏罚以厉偷堕起万事于积废图大业于日新顾岂在于纷纷多事耶诗曰周虽旧邦其命维新此之谓也陛下过听擢置首选兹縁故实误恩收召缀贠班行获因轮对瞻望天日臣窃伏惟念一介踈贱僣言朝廷大体则未信而谏圣人深戒若掇拾细故上渎渊听则又负夙心敢以奏篇之末议尝防陛下所采録者诵言之惟陛下贳其狂愚









　　歴代名臣奏议巻三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻四
　　明　杨士竒等　撰
　　君徳
　　宋光宗临御初方求谠论太保致仕史浩进封事曰臣恭读训词不胜威惧臣闻重华揖逊文命祗承面授之规不逾数语亲传之妙夫岂多岐惟精惟一以执中惟几惟康而弼直直乃人之主也中亦人皆有之然喜怒哀乐方泯乎未发之时怵惕恻隠不萌乎乍见之际岂可以言语得岂可以形象求操舍系于存亡休拙分于劳逸指其大要名之曰心是故谋国之言必以正心为主心是百行之本心为万化之原天地之灾祥阴阳之舒日星之明晦禾黍之丰凶纲纪之弛张风俗之薄厚人材之邪正外域之从违虽万变之差殊由一心之感召收之不外方寸用之弥满六虚胷中一不正焉天下不可为矣所以帝舜当倦勤之日神禹于嗣徳之初首发要言诚知急务勿谓书生之末学俗儒之常谈也洪惟夀皇久御万邦黎献之臣陛下夙正一人元良之位百祥并萃二纪有余燕翼诒谋龙濳蕴德过庭承诗礼之训至寝问晨暮之安金口所宣玉音不閟精防之理涵养之方既已悟于耳闻又复得之身教尹京之政民间尽服神明参决之机天下隂防福利此岂师资之善诱实由父子之宻传伏谅渊衷洞照灵府莹如止水之不挠皎如明鉴之无尘妍丑攸分须眉莫遁过此以往奚必他求由是而之莫非此道故大学曰心正而后身脩身脩而后家齐家齐而后国治国治而后天下平董仲舒曰正心以正朝廷正朝廷以正百官正百官以正万民正万民以正四方四方正逺近莫不一于正要其极挚义则昭然宜在睿明讲之熟矣而况夀皇拔尤取頴俱收英彦之流端为陛下遵制功丕阐治安之具朝廷之上台阁之间辅赞弥缝论思献纳一归之正以复于君宁有阙遗下问闲退犹且海岳不厌涓尘之助纶綍俯逮田野之臣遂使陈人亦承清问耄矣无能为也言之得无讱乎然念飞蜂走蚁之防尚识尊君之义食芹负暄之贱不忘享上之忠当圣主推诚纳谏之秋无昔人逆耳婴鳞之惧臣学诚浅陋材亦荒唐虽乏寸长愿殚一得是敢不量僣越上渎威严臣窃谓人之有心亦如弩之有栝发于此者不过毫厘之眇应于彼者奚啻胡粤之殊论人主之宅心与匹夫而异辙匹夫守之不正则祸止于一已人主守之不正则害及于万方夏癸商辛秦皇隋炀骄奢暴虐滛乱荒亡皆由一念朕兆于初萌不得其正及至百姓頞而相告虽悔何追是以舜受尧言禹承舜告必于歴数在躬之后始扬危微至妙之辞臣曩尘建邸之具僚叨辅隆兴之初政抱其所学得遂逢辰故非是道而不陈偶幸斯言之适契不图晚嵗获观德化之成又值真人出继离明之照敢以不移之论著为得效之方伏望聦明特垂采纳盖以心正则本立本立而道生推而行之末自遂矣践阼之始图治当先建官以辅储皇求贤而用吉士则万邦以正矣奬拔取乎静退抑黜及乎浮华则羣臣以宁矣精择守臣确许久任则江淮重地荆襄上游边防可修矣寛给楮币下纾版曹则大江东西重湖南北月舂可罢矣力求正谏深斥流言则正人安居邪党退听习俗可变矣博选谋臣次求勇将则车马必脩噐械必备恢复可图矣迎刃势如破竹善刀见无全牛兹乃土苴绪余自然桴鼓响应盖本既立矣末则随之当知万事虽繁专在一心所运一心既云克宅万事何忧不成自昔愿治之君率能明见此理崇高之势不敢恃富贵之资不能滛兢兢无旷庶官翼翼昭事上帝若驭六马若保赤子是心也如临深渊如履薄氷亦是心也是故不迩声色不殖货利惧其骄吾心而弗正也不营土木不衣绮绣惧其侈吾心而弗正也不寳珠玉不育禽兽惧其汨吾心而弗正也不亲近幸不昵佞人惧其蛊吾心而弗正也不贪游宴不务畋猎惧其荡吾心而弗正也不事穷诛不兴大狱惧其陷吾心而弗正也所守如是其应维何能使上而风雨时三光全下而草木茂五谷熟甘露屡降灵芝丛生麟鳯在郊龙在沼仁声洋溢和气充盈四海九州羣黎百姓如处化国如登春台百工师师多士济济六服承徳四夷向风极地际天储祥隤祉措皇基于不拔衍圣夀于无疆歴祚绵绵子孙蛰蛰邈乎亿载不足以为逺巍乎六合不足以为容也孰谓一心之正不可为即政之权舆乎惟我国家用为矩范夀皇得之烈祖陛下得之夀皇何所更张惟勤祖述盖兴衰拨乱观时乐天脩文徳以服逺人裕后昆而作家法此心之正不约而同陛下当念念不忘孜孜求策先自治以固本后继志而广声收效虞夏同符増光日月可冀如此则夀皇付托之意得陛下纂隆之勲成入躬重闱戏防之欢出享万国垂衣之治曰夀曰富两宫并受于繁禧以孝以功千古永彰于絶德乃知正心于始果可以平天下而正四方臣久在田间不知时务加之精神已惫言语无伦姑诵旧闻仰奉明诏退惟狂斐甘俟刑诛
　　绍熈元年给事中兼侍讲尤袤入对言愿上谨天戒下畏物情内正一心外正五事澄神寡欲保毓太和虚已任贤酬酢庶务不在于劳精神耗思虑屑屑事为之末也
　　三年起居舍人陈傅良上劄子曰臣待罪右史日侍清光恭覩陛下大昕视朝天顔肃穆垂衣拱手尊严若神凡所施行悉中机防凡所延见曲尽谦勤未尝有一话一言匆猝过差一趋一歩俄倾失错可谓动容周旋中礼盛德之至者矣近者车驾过宫日分与引班直换授之时百官有司伺移日竟成中辍各自引退臣切惑焉何者平居暇时曽无过举何独至于六飞戒严百辟就列却乃深处九重都不省记近在旬月顿违常度者哉而军民籍籍妄生谤议转相倡和无所不有臣虽至愚固知陛下之不如所云也反覆思维乃得其故盖自往嵗之冬圣意尝有不能释然者矣为之震怒至于愆和尝发威断痛有行遣由此宫掖之内人人自危宦官嫔御皆有归过君父之心往往故作縁由欲开间隙每至期防上挠冲襟所以或于临轩而爽兴居之节或于命驾而亏号令之信陛下天资仁厚不察其为误已臣所以深惜陛下无故而得怠荒之谤也臣闻人主之心当与天同今夫太虚清明天之体也将以润物则为雨露将以动物则为风雷将以成物则为霜雪俄而开霁天体湛然纎翳不留三光如故若夫人主喜则为赏怒则为刑刑赏既行更何疑滞心宇泰定即天徳也岂容欝有所不快自古帝王盖有处世故之难遭人伦之变者矣要以宗庙社稷付托为至隆天下苍生关繋为至重矣莫不先定其心期于克济是故父母未顺舜有南风之歌兄弟不咸周有棠棣之燕是皆转祸为福身致泰和不闻以此自累方寸今陛下上有重庆之亲以慈俭闻四海下有盛年之子以孝敬闻两宫三朝累世旷古所无歴观载籍之传最得圣人之幸而又边鄙不耸年谷屡丰一时贤才略在朝列只守成业已谓小康若懐逺图可以大治而又以九州之富无供养有阙之虞以万乗之尊无使令不足之恨志所欲为胡乡不可则陛下果何所不快于心欤况夫怨不在明患生所忽方其因循但曰细故寖以悠久遂成后忧则尤不可不虑何者一国之势譬如一身气血标本贵在贯通少有壅底便生疾恙若乃咫尺君门杳如万里今日迁延某事明日阻节某人日复一日莫以为恠人心益翫主势益轻脱有奸憸乗时为利则中外之情不接威福之柄可移虽是擅传指挥将亦无从觉察或放散仪卫或隔退臣寮或鬬谍宫闱或激怒军旅万一有此臣恐陛下孤立而外庭无以效区区矣然则陛下何不务自节宣以养气体务自寛大以怡精神出则从顺动之宜居则享燕闲之福而直为此悒怏徒无故之谤且贻万一之忧哉臣尝谓爱君之至莫如诗人见于南雅乐只君子之辞不一而足至于不能自乐则风之山有枢雅之鱼藻皆以为刺作诗之防岂是容悦诚以一人有庆兆民頼之非其已之私也臣不胜拳拳愿附于诗人之义惟陛下留神幸甚幸甚
　　四年傅良又上劄子曰臣闻天不可俄度也而示人易地不可俄测也而示人简是故天地之神而万物有所恃者以其易简也帝王之徳配于天地亦若是而已共惟陛下临御于今五年省刑薄敛天下皆知其为仁兼听广纳天下皆知其为恕而近日以来忽事独断寻常指挥动出意表天听甚高人言难入群臣惶惧莫知所为以臣愚昧熟虑而究观之则陛下本心端不如此何者台谏对班多是隔下间有论奏亦无施行人以为陛下怒台谏矣然经筵侍讲妙选法从而黄艾首预识擢陛下何尝怒台谏乎给舍封驳旋被改除虽防留中不即处分人以为陛下怒给舍矣然王府翊善付以元子而黄裳终见信用陛下何尝怒给舍乎留正无故乞解机政出郊数月犹未予决人以为陛下怒大臣矣然随班上夀之请朝奏而夕报可至欲使以左相为上公陛下何尝怒大臣乎甚者或以致仕而恤典不下则纷然窃议曰陛下恶人言死彼李端友备数馆客卒于邸中赙赠随至然则陛下岂恶人言死耶或以乞去而亟请不获则又纷然窃议曰陛下恶人言去彼辛弃疾召为大卿即去为帅至欲以次对宠其行然则陛下岂恶人言去耶臣故曰熟虑而究观之则陛下本心端不如此终归于仁恕而已臣闻天度有常而或寒暑乖错晦明反缪者必有干隂阳之和者矣而天度固自若也圣德罔愆而或喜怒失节举措过差者必有误聦明之治者矣而圣徳亦自若也以是言之则不怒台谏不怒给舍不怒大臣皆陛下本心也而况于恶人言死恶人言去岂陛下之心哉而又况自夏徂冬稍阙过宫之礼遂谓陛下以疑阻亏孝养又岂陛下之心哉夫不察圣心而见其形以苦谏而力争之是宜天听甚髙人言难入也虽然羣臣孰不希宠何苦自絶雨露之恩孰不畏罪何苦自干雷霆之谴而孜孜半年争此数事陛下亦盍反求而徐察之乎若陛下于此数事反求而徐察之曰吾心寛大本无所怒今若有所怒然何欤毋乃以某人尝言之故欤吾心和平本无所恶今若有所恶然何欤毋乃以某人尝言之故欤吾心孝敬本无所疑今若有所疑然何欤毋乃以某人尝言之故欤茍有其人茍言其事则是误陛下者也所以误陛下者将以孤陛下也夫不察陛下之心而以形迹谏争者羣臣之罪也陛下本心端不如此而不察人之误已以致于此或者亦圣人之过乎陛下诚以本心之所存而徐察之则知人之误已者矣知所以误已则外廷之党论可破外廷之党论可破则两宫之情意可通外廷之党论破两宫之情意通天下尚何事耶以此图大功可也不暇逺图以此为小康垂拱而责成可也垂拱而责成则钟鼓丝竹乐与今同尊爼袵席乐与今同台池鸟兽乐与今同无不可也然则陛下何直为此使天下徒日夜汹汹也臣最防贱最荷恩宠不胜忠爱之心为陛下白发其端而不敢尽言惟至明至圣为社稷大计为富贵崇高逺虑而加省焉则天下幸甚
　　傅良又上劄子曰臣顷因奏事妄意窥测以陛下之心务在无为而厌多事虽防矜纳不谓违忤然言之未悉不足感动今请申明之臣闻人主之德当与天同今天生成万物皆六子之职也而天不与其劳此之谓无为若夫一昼夜之运周天三百六十五度四分度之一者则必天徳也假如天德不健而一昼夜三百六十五度之间或差顷刻则其始也以早为晏其积也以春为秋由是而六子之功废六子之功废则万物不遂矣今夫平治天下皆羣臣之职也而君不与其劳此之谓无为若夫兢兢业业一日二日应万几之烦者则必君徳也假如君德不强而一日二日万几之际或废一二则其始也宜者迟其积也宜行者罢由是而羣臣之官旷羣臣之官旷则天下不理矣天徳不健而六子之功废则万物不遂君德不强而羣臣之官旷则天下不理谓之无为无乃反多事乎夫将以无为反以多事其故何也人主不自彊而谗间迎合之计中也是故因其厌省览也则有以好名之説中伤忠谠因其惮改作也则有以生事之説沮壊劳绩凡若此皆谗间也因其近声色也则有以勿问外人之説固结宫禁因其乐燕饮也则有以勿亲小事之説窃弄威福凡若此皆迎合也甚者讳恶灾异虽水旱螟蝗之变而不以告禁止张皇虽盗贼夷狄之警而不以闻且夫谗间之计中则君子日踈迎合之计中则小人日亲而其极至于天变不告边警不闻如是而天下不多事者未之有也由是言之不求于实而于无为之名特奸臣持禄保妻子者之利非有国家者之福也然则人主果何便于此而堕奸臣之计乎恭惟陛下天资英明学力刚健遇事即断罔或留难有言必中靡容荧惑君徳如此足以上当髙宗宏济艰难之志光绍夀皇緫揽权纲之业矣践阼以来其见于明效大验如不信近习而请托苞苴之息不采游言而察探罗织之狱衰不尚独断而宰相执政之启拟行不事繁文而百官有司之职守定则又汉唐以来君徳所不及也臣犹虑圣心务在无为而进自强之论诚欲陛下充此徳济此治効于其所已行达之于其所不行者而已恭以陛下天资英明学力刚健诚以其所已行达之于其所不行特反掌之易耳臣窃见间者擢用同姓为大臣有以故事争之者陛下勿疑也虽大臣自以绍兴圣训逡巡不敢就职而诏防丁宁不可回夺二三大珰解罢省事俄以片纸出禁中虽左右朝夕之人欲吁哀乞怜而不可得此则陛下之所已行者也至于蠢尔小臣白身补授被封驳者再矣而陛下久不忍决监司郡守差除不当台臣论列至于数四盖逾月而后付出此则陛下之所不行者也然则陛下非不能行直偶不行矣臣故曰诚以其所已行达之于其所不行特反掌之易耳此臣之所以拳拳也
　　傅良又上劄子曰臣闻人莫难于养其心而人主之养其心为尤难恭惟本朝列圣养心之道备矣臣不敢逺引亦不敢精深言之姑诵臣少壮时身所见闻髙宗夀皇两朝时事每自退朝于起居食息之暇无非以礼乐刑政之具务自检束一日之内每事有常以何时刻延见儒臣以何时刻省阅章奏以何时刻亲方册或游戯翰墨也然后以其余景燕衎尊爼娱嬉苑囿至于暮夜又必宣召宿直官从容晤语间以觞咏如是者皆三二十年寒暑不渝忽一日不如是即内侍以近医药为请而中外惶惑矣夫以尧父舜子稽古学道度越汉唐之君而克勤小物课为日程拘拘不废何也意者虽圣人不可以不持养之故也臣幸遭逢备员近侍每见陛下临朝之际庄敬肃穆俨然若神虽执礼名家无以窃议于以仰窥圣心持养必有道矣而比来传闻往往以为玉音所发或异寻常机务之间稍失次第廷臣震灼莫晓其故妄意窥度其説多端以臣愚见或者陛下言动偶有此差误耳共惟至圣至明动循法则而又春秋鼎盛刚健日新何繇言动有此差误无乃起居食息之暇所以自持养者愆其常度而延见儒臣之时少欤省阅章奏不屑加意欤或亲方册游戯翰墨等事暂置弗讲欤不然则燕衎尊爼娱嬉苑囿之乐惟意所适而无节欤又不然则是燥湿隂阳之冦或伤其和而忽忽不乐以得此也陛下幸因臣言试自省察万一有之不可不反求之也孔子以终日无所用心为难而孟子论心亦曰出入无时莫知其乡操存而舍亡则心之不可以无所系也如此伏愿陛下法髙宗夀皇之所行存孔孟之所戒以其日力定为常度非徒以亲政莅民亦所以尊生介夀惟赦其狂僣留神财察社稷幸甚臣不胜忠爱之情
　　光宗时彭年论刚断得失防曰臣恭惟陛下自即大阼五年于今广览兼听隆寛尽下自古愿治之主克已自励勉彊欲为而不能者陛下为之无难焉真所谓有能致之资者也然缙绅之间窃议圣徳犹以刚断不足为恨羣臣进对必有以是告陛下者臣不知其説为如何但见陛下期年以来施为稍异若示人以不可测者政事举措稍不循节奏进退臣下颇不事礼貌意所欲用虽给舍屡缴而不可回意所不欲虽台谏弹击而不可动宦寺涖职于中禁而不用诰命内廷取财于总司而特免録黄如此之类未易悉数其始羣臣争之而不能得其终陛下行之而不复疑一时操纵自我予夺自我仰窥圣意必自以为能驾御臣下而权纲在我矣然而纪纲隳废亷耻刓灭陛下虽快一时之意而不知实为异日之忧盖纪纲隳废则国制亡亷耻刓灭则士气夺国制亡则祸乱所由作士气夺则缓急不足恃此臣所甚惧也夫人君而无刚断诚不足以宰制万物统御万方然所谓刚断者岂以事自已出人不我违之谓哉司马光曰闻人之言而能别其是非故谓之聦见人之行而能辩其邪正故谓之明去是而舍非去邪而用正故谓之刚奸不能惑佞不能移故谓之断然则刚断者盖谓于是非邪正之中有所辩别而能执持者是也宁有是非不问邪正不分而独任已见以为刚断者乎不知谁为此説臣深恐其误陛下也臣窃观今日陛下所为不过以势屈羣下使之从已而已夫人主其威雷霆也其重万钧也震之以威压之以重夫谁敢不从然陛下无徒喜其从也从者未必非祸违者未必非福孔子曰如其善而莫之违也不亦善乎如不善而莫之违也不几乎一言而防邦乎此不可不察也陛下勿谓今日恬嬉无事可以肆意臣仰观天象则变异屡作俯察人情则轻浮易动官府无严重之势小人有陵慢之心无异驾腐舟泛沧海所幸风涛未作尔正纪纲以立国制励廉耻以作士气臣谓陛下朝夕在念犹恐不及而况可败之耶乃若陛下刚断不足臣亦忧之然此不可以彊作也臣愿陛下讲学以明理循理以攷事理既明于胷中而不可惑则断自明于事外而不可移此三代盛王所谓勇智而后世贤后所谓明断也唯陛下察焉
　　年又上爱身寡欲务学三事防曰臣闻古者史为书瞽为诗工诵箴谏大夫规诲士传言庶人谤凡天下之言无不可达于上近世唯宰相日得献替于天子侍从台谏之言其进已有限矣卿监而上虽有转对然嵗或不得再见也至于百官轮对大率近三嵗始一周尔言之得达于上如此其难而当言者又不切当焉称为人臣出入周行乎臣则不敢臣之欲有言于陛下者有三曰爱身曰寡欲曰务学然治国莫急于爱身爱身莫切于寡欲寡欲莫先于务学其实则一而已耳何谓治国莫急于爱身古者人君立三公之官师道之教训傅傅之徳义保保其身体后世宰相实兼三公之贵而不任三公之责道之教训傅之徳义仅委之经筵至于保身体之事虽世之贤者未尝留意也人君退朝之后不过女子小人以姑息之爱奉其君尔夫姑息之爱身体之贼也而可不虑乎恭惟国家大业未复大雠未雪夀皇圣帝坐薪尝胆未酬此志举神噐而付之陛下政欲亲见圣子身致太平陛下不办十分忧劳岂易克集此事自天下言之陛下诚不可不爱身也夀皇圣帝退处重华怡神养气有陛下任其付托之重虽无复一毫天下之忧然父母爱子至老犹切人之情也陛下朝夕起居之宜饮食防数之节夀皇能顷刻置念已乎自陛下言之尤不可不爱身也故曰治国莫急于爱身何谓爱身莫切于寡欲外作禽荒内作色荒甘酒嗜音峻宇雕墙有一于此未或不亡自古人君致乱之道非一然大要不出是数者而已陛下自登大位六飞时动后宫嫔御宠遇絶少宫禁兴造外亦罕闻不可谓欲不寡矣但道涂之言或谓宫掖之间宴饮爽节夫酒之伤性败徳固不待言臣窃读本草酒性大热是以凝寒则不氷沃火则益炎醖酒之地雪霜不积推是数者天下之热未有加于酒者也窃闻圣体尝苦疡疾此非其致之之由耶抑又有大可虑者酒之为害不特不嗜饮者病之嗜饮者亦病之何也自其既醒必悔所以知其饮之过度非其本性然也盖酒与女子小人相似近之则不可逺非不欲逺也既近之则逺之将不能也臣尝观不嗜饮酒之人每饮则昏嗜饮之人不饮则昏饮而昏者气为主也故有酒则气乱不饮而昏者酒为主也故无酒则气夺是一日不饮则荣卫脉络若不可支盖酒已胜气气不能自主其身故至于此因循陷溺不至沈湎不已圣之与凡虽曰不同而人之气体未尝有异陛下宫中无事小小宴饮固不至此然臣区区愚忠政恐其不已而或至于是则非陛下爱身之道也故曰爱身莫切于寡欲何谓寡欲莫先于务学臣闻善恶之理相为消长此盛彼衰不能两大所以禹恶防酒而好善言善言既亲防酒斯逺臣观祖宗亲近儒学之深意乃是消弭人欲之微权每以夜分之时率召经筵之士不独欲究义理之粹盖亦大为逸豫之防盖闻古今之祸乱则警惧自生闻闾阎之艰苦则忧虑必切退即闲宴必无过滛窃闻近日宣召经筵多在昼漏臣不知游息深宫之际何以为存养夜气之方欲护清明孰如义理臣故曰寡欲莫先于务学恭惟陛下圣性虗静义理昭明视臣所言何啻白黑汉儒所谓陛下圣性得之愿加圣心焉臣愚欲望陛下精择名儒寘之讲席日与之讲论经理夜与之商确古今自此圣学日以髙明圣徳日以光大既有义理之可乐自然物欲之难移复于宴饮之间渐为裁抑之限视寻常御酒之数十分中减一二渐减至三四如此数月必大有益不特身之能爱而徳亦无不懋矣保国宁家孰大于是唯陛下留神
　　年又上防曰臣闻书曰惟天聦明惟圣时宪圣宪天者也故天命有徳五服五章哉天讨有罪五刑五用哉无一事而不与天同也昊天曰明及尔出王昊天曰旦及尔游衍无一息而不与天通也洪范以五事次五行而验之以庶征要之以五福六极岂彊为是牵合哉犹人之一身气作于内则动于容貌形于顔色者皆是物也容有二乎恭惟陛下爱人如天之溥博临事如天之专直陟降左右与天为一和气致祥宜如影响然自去秋以来大异数见星变地震生毛雨土赤眚作于夜黑子见于日大率相去数日輙有一事当是时人皆皇皇然为陛下忧之而臣则不以为忧何也见天之不忘陛下者甚切也董仲舒曰国家将有失道之败天乃出灾害以谴告之不知自省又出恠异以警惧之尚不知变而伤败乃至此见天心仁爱人君欲止其乱也无异父兄之于子弟虽谴怒诃责若甚可畏其意但欲使之成人耳茍能因是以恐惧修省乃进徳之实地也此臣所以不以为忧也及至十一月望日车驾过宫人情欢豫其昼晴寒夜忽飞雪又两日而日中黑子顿消当是时人皆欣欣然为陛下喜而臣则不敢以为喜何也臣于此见天与陛下脗合无间陛下动静语嘿岂可少有不合于天乎神宗皇帝尝祷雨而应富弼奏曰脩徳致雨其应如此万一于徳有损其灾应岂有缓耶此臣所以不敢为陛下喜也臣懐此欲告陛下久矣兹防异恩擢寘右史脱略资格躐而进之荷天之龙无以为报唯念所居之官以记注人君言动为职陛下一言动之善臣皆得记之以为世法陛下一言动之不善臣亦得记之以为世戒作而不记臣固不敢辱其职然书而不法臣亦岂忍举其职而使陛下贻万世之辱哉记曰王前巫而后史卜筮瞽侑皆在左右王中心无为也以守至正夫正天道也古之王者能守天之正道政以巫史卜筮瞽侑诸臣寔左右之少有不正诸臣皆得警惧于王非诸臣固欲拘检于王也王实借之以自拘检其身也后之史官君举必书谓之善于其职则可谓之忠于其君则未可近世记注之官许以直前使得献替此意盖甚美也与其必书以惩其失于后孰若熟谏以救其失于先乎此臣区区之心也臣愚欲望陛下反躬自省动循天道欲如天之刚则无所牵制不屈于欲欲如天之健则兢兢业业不敢怠荒如天之中则每事循理不倚一偏如天之正则一出至公尽絶私意由是一而不二则为天之纯由是养之益和则为天之粹由是而无所不致其极则为精而与天浑然矣陛下端拱无为而守之于上臣等靖共厥职而钦承于下君臣之间雍雍熈熈岂不休哉万一陛下未能以道制欲则虽欲诸臣箝口结舌以茍取容亦有所不可盖人主天也人主有一毫不与天相似而其臣不谏则为不能以天事其主此乃不忠之大者臣不敢也唯陛下察焉
　　翊善罗防尝召对便殿上言近者中外相传或谓陛下内有所制不能遽出溺于酒色不恤政事果有之乎上曰无是防曰臣固知之窃意宫禁间或有撄拂之事姑以酒自遣耳夫闾阎匹夫处闺门逆境容有纵酒自放者人主宰制天下此心如青天白日当风雨雷电既霁之余湛然虗明岂容复有纎芥停留哉
　　刘光祖上奏曰臣幸以迂拙日侍清光凡人主一言一动职所当记而螭坳逺于黼座二府大臣常日奏事陛下曰俞曰咈事之可否形于玉音心之精微见诸宸训者既不得备闻退而直书以为信史所可记者犹有侍从台谏请对百官轮对监司守臣陛对凡上殿班次内引奏事各闗本省以所得圣语书之而比年以来一切闗申别无所得圣语习成定例使谟防郁而不彰心声无所着见只如臣初以司农少卿到阙引见首进五事箴读至思箴陛下俟臣读毕徐云要只从原头理防臣对云臣千百言不如陛下原头一语望陛下致力于此则貌言视听四者俱治矣退欲以所得圣语申省则曰近例不然于是例亦云无之臣今以记注为职若不申明则虽有似此王言亦无自而纪载自今欲望陛下于羣臣进退之际虽所踈逺如所亲近虽所严惮如所欵宻或以玉音褒嘉慰劳或以圣意戒谕训勉是曰是非曰非可曰可否曰否使天下耸然知人主好恶予夺之所在仍令奏事臣寮凡得圣语即以具申本省不得一例将有圣语亦申曰别无庶几主道昭明史笔传载以垂万世虽然外朝之言动皆可得而知也宫中之言动不可得而知也可得而知者固所当谨不可得而知者尤所当谨也谨于所不见不闻之地则所见所闻之地从容中道不待谨而自合谨于所见所闻之地而肆于所不见不闻之地人将窥而议之一以传十十以传百播之四方转相增餙吁可畏也臣因申明本职冒言及此惟陛下留神幸甚
　　宁宗即位初吏部侍郎彭年上人主当理情性防曰臣闻人主莫大于理情性理情性而王道毕天下可得而治矣昔汉元帝即位之初匡衡首以此为言曰治性之道必审已之所有余而彊其所不足盖聦明防通者戒于太察寡闻少见者戒于壅蔽勇猛刚彊者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进夫治性系于人主而衡乃及巧伪之徒者盖正直之人知君性之偏则以为惧从而救正之巧伪之人知君性之偏则以为喜从而逢迎之故欲治性者必知天欲知天者必知人若能知巧伪之人而不为其所惑则性可得而治矣如衡可谓知言者也臣仰惟陛下圣性质直至诚无伪此三代令王之所难得而汉唐以来贤主之所未有者唯是伤于太急臣侍潜邸讲读之暇每以为言亦防陛下和顔开纳不以为非今既践大寳则嚬笑之间治乱所系尤与昔日不同今日若急则所伤多矣易称君徳曰学以聚之问以辩之寛以居之仁以行之书称舜曰御众以寛称汤曰克寛克仁寛与急为对者也君徳尚寛则急非君徳矣舜汤称寛则急非舜汤所尚矣盖言急则难信行急则难久令急则难从政急则难继此安可不戒臣窃观陛下自临御以来每事从容唯近日进退人材之际微伤于急则人已不安矣及察其黜陟先后则若有成画操纵取舍则若有机数伤急之中又损陛下质直之性臣恐有巧伪之徒误陛下也臣尝敬读举官之诏曰不植党与此言何为有哉此必有所自矣自古小人欲空人之国者必进朋党之説陛下亦记潜邸所讲元祐绍圣之事乎夫能言人之党者此人必有党但欲黜君子之党而后其党始可进耳此语一出令人寒心陛下临政未两月而小人已能以此惑陛下则必是因圣性之急耳急则轻信轻信则易惑易惑则小人之计行矣臣愿陛下自此遇事母临之以急而寛以察之有如聦明必能照见情伪则知近日之举为是为非当不待辩而自判矣臣备员劝讲其职以养君徳为先偶有愚见不敢不尽其言狂率罪当万死臣下情不胜殒越俟命之至嘉定三年工部贠外郎杨简上奏曰臣不胜起敬起恭有请于陛下陛下已自信陛下已有大道乎臣窃恐陛下谦冲未必自信舜曰道心明心即道动乎意则为人心孔子曰心之精神是谓圣孟子曰仁人心也此心虚明无体广大无际日用云为无非变化故易曰变化云为虚明泛应如日月之光无思无为而万物毕照陛下巳自有此大道有此光明而昨者吴曦之变韩伌胄之变近又罗日愿之变又有江淮湖湘之寇何也臯陶曰兢兢业业一日二日万几谓心思微动不胜其多故曰万后儒谓之万事非也舜禹尚兢兢业业陛下宜法此兢兢业业非有所思为也平常日用无作好无作恶无怠无荒而融明无不照知微起乎意则昏蔽则放逸陛下圣性澹然无所嗜好宜清明无所不照举无失防而犹有祸变如前所云者臣妄意恐意防动如云气之兴故日月之光或有不照之处舜禹相戒犹以精一为难愿陛下兢兢业业无起意孔子曰毋意不起意则此心光明所照自然知柔知刚知贤知不肖洞见治乱之几似是而非之言不可得而惑隠微之情自无所不烛常清常明可以弭祸乱消天变祈天永命其几在此此非世儒所能知也惟陛下兢业毋忽
　　嘉定中都官郎官袁燮上奏曰臣恭惟仁圣在上涵育羣生无有遐迩同一覆载施恩务从其厚用刑宁过乎轻无愧于古圣人用心矣孟轲有言以不忍人之心行不忍人之政治天下可运于掌上明效大验何其速也今陛下求治不为不久而稽其效验尚尔迟迟何可不思其故欤臣闻古者大有为之君所以根源治道者一言以蔽之曰此心之精神而已心之精神洞彻无间九州四海靡所不烛故书曰光被四表格于上下又曰帝光天之下二帝之精神也曰明明我祖万邦之君徳日新宣重光三王之精神也二帝三王终日干干自强不息故能全此精神以照临天下明并日月不遗防小至于今仰之汉之宣帝唐之太宗虽未极纯懿而能勉强振作兴起治功烂然可观而史皆以厉精称之亦可谓英主矣陛下视今之治具已毕张乎未乎民生已举安乎未乎更化以来招延俊彦随才授职责其功效治具似已张矣而頽纲未至于尽举宿未免于犹在则难以谓之毕张都城之内财货流通米价至平闾阎熈熈逺过曩日民生似亦安矣而逺方之民凋乎财赋之烦愁苦乎刑戮之惨虽当丰嵗犹不聊生则难以谓之举安陛下尊居宸极临制万方惟所欲为其谁能御今也虽有仁心仁闻而大有为之效犹未至于昭明彰著嵗月蹉跎所就止此岂不深可惜欤臣愿陛下毋以寛裕温柔自安而必以发强刚毅相济朝夕警策不敢荒宁以磨厉其精神监观往古延访英髦以发挥其精神日进而不止常明而不昏则流行发见无非精神矣谨所从出出则必行宣布四方无不鼓舞号令之精神也褒一有徳而千万人恱戮一有罪而千万人悚赏罚之精神也有正直而无邪佞有恪恭而无媮堕有洁清而无贪浊布满中外炳乎相辉人才之精神也民间逋欠不可催者悉蠲之中外冗费凡可省者尽节之其源常浚其流不竭财用之精神也将尽威恩以驭其众士致死力以卫其长勇而知义一能当百军旅之精神也黎元乐其生业习俗兴于礼逊五谷屡丰百嘉咸遂民物之精神也明主精神在躬运乎一堂之上而普天之下事事物物靡不精神岂非帝王之盛烈欤昔我艺祖躬上圣之资当防县分裂之际整齐乾坤如再开辟端门轩豁无有壅闭谓左右曰此如我心小有邪曲人皆见之矣大哉圣谟此二帝三王所以日用其力者乎诗曰周虽旧邦其命维新新者精神之谓也陛下诚能以艺祖为法则我宋之维新亦当常如创业之初矣一元之气周流磅礴化成万物日新无已天地之精神也惟陛下省察
　　燮又上奏曰臣闻天下有大体人君有大德先其大者而众善从之则天下可以大治闇于大而明于小难乎其致治矣陛下尊居宸极余二十年无声色之奉无游畋之娱无耽乐饮酒之过不事奢靡不殖货利不行暴虐凡前代帝王失徳之事陛下皆无之可谓有圣君之资矣然影者形之符响者声之答君徳者形声也治效者影响也陛下视今之治效为如何哉以言乎财计则未裕以言乎兵力则未彊以言乎人才则忠实可仗者寡以言乎民生则愁苦无聊者众明圣在上而是数端者未满人意如此人皆疑之以臣管见或者君人之大节犹有可议者欤易曰大哉乾元万物资始又曰大哉干乎刚健中正纯粹精也语曰大哉尧之为君也惟天为大惟尧则之荡荡乎民无能名焉巍巍乎其有成功也干惟其大所以能首出庶物尧惟其大所以能光宅天下大则足以兼小小则乌能兼大是故君子大之为贵古人有言曰大节非也小节是也吾无观其余矣夫小节亦岂可略哉盖虑夫君人者安于小而不志于大故抑扬其辞以恢广人主之心云尔窃闻近者禁中银噐颇有遗失掌者不防加以责罚法当然尔而陛下恻然悯念易之以锡朴素如此可谓俭矣不忍以噐物累人俾贪者息心而掌者无责可谓仁矣臣愿陛下充而大之自一身之俭充而至于中外冗费靡所不节自一念之仁充而至于四海九州皆归吾仁岂不恢恢乎其大哉齐宣王不忍一牛之觳觫以羊易之孟子勉之曰古之人所以大过人者无他焉善推其所为而已故推恩足以保四海唐开成之主举衫袖以示近臣曰此衣三澣矣栁公权箴之曰贵为天子富有四海当进贤退不肖纳谏诤明赏罚则可以致雍熈服澣濯之衣乃末节尔由是观之人君于小大之辩可不严哉天下大噐也惟大君为能举之伏惟陛下恢洪志气无自菲薄笃信圣人之言力行先王之道立大规模成大功业以隆我宋不拔之基岂非大君之所为哉古人耻君不及尧舜中常之主犹欲引于当道况陛下天资粹美圣心渊静足以与古帝王匹休而犹有未及为者此臣所以发于忠愤不能自黙也孔子曰为仁由已而由人乎哉惟陛下自彊不息日进无疆宗社幸甚天下幸甚
　　宁宗时焕章阁侍讲朱熹上奏曰臣窃闻之天下之事有常有变而其所以处事之术有经有权君臣父子定位不易事之常也君令臣行父传子继道之经也事有不幸而至于不得尽如其常则谓之变而所以处之之术不得全出于经矣是则所谓权也当事之常而守其经虽圣贤不外乎此而众人亦可能焉至于遭事之变而处之以权则唯大圣大贤为能不失其正而非众人之所及也故孔子曰可与立未可与权盖言其难如此而夷齐季札之徒所以轻千乗之国以求即乎吾心之所安宁殒其身亡其国而不敢失其区区之节者亦为此也乃者天运艰难国有大咎天变为之见于上地变为之作于下人情为之哀恫怫而皆有离叛散乱之心方此之时宗庙社稷危于缀旒是则所谓天下之大变而不可以常理处焉者也是以太皇太后躬定大策皇帝陛下寅绍丕图未及号令之间不越须防之顷而乡之危者安离者合天下之势翕然而大定此亦可谓处之以权而庶几乎有以不失其正者矣然自顷至今亦既三月而天变未尽消地变未尽弭君亲之心未尽懽学士大夫羣黎百姓或反不能无疑于逆顺名实之际至于祸乱之本又已伏于防防之中特待时而发耳臣虽至愚亦知窃为陛下忧之而未知其计之所出故尝反覆以思而参以所闻则尚犹有可诿者亦曰陛下之心前日未尝有求位之计今日未尝忘思亲之懐而已尔呜呼此则所谓道心防妙之全体天理发用之本然而所以行权而不失其正之根本也诚即是心以充之则孔子所谓求仁得仁而无怨孟子所谓终身防然乐而忘天下者臣有以知陛下之不难矣借曰天命神噐不可以无传宗庙社稷不可以无奉则转祸为福易危为安亦岂可以舍此而他求哉充吾未尝求位之心则可以尽吾负罪引慝之诚充吾未尝忘亲之心则可以致吾温凊定省之礼始终不越乎此而大伦可正大本可立矣陛下诚能动心忍性深自抑损所以自处常如前日未尝有位之时内自宫掖燕私之奉服食噐用之须不敢一毫有所加于潜邸之旧外至百辟多仪之享恩泽匪颁之式不敢一旦而全享乎万乗之尊专务积其诚意期以格乎亲心然后濬发徳音痛自克责严饬羽卫益勤问安视膳之行十日一至而不得见则继以五日五日一至而不得见则继以三日三日而不得见则二日而一至以至于无一日而不一至焉俯伏寝门怨慕号泣虽劳且辱有所不惮然而亲心犹未底豫慈爱犹未复初逆顺名实之疑不涣然而氷释则臣不信也若夫灾异之变祸乱之几有未尽去则又在乎陛下凝神恭黙深监古先日与大臣讲求政理可否相济惟是之从必使发号施令无一不出乎朝廷进退人材无一不合乎公论不为偏听以启私门则圣徳日新圣治日起而天人之应不得违衅孽之萌不得作矣今日之计莫大于此惟陛下深留圣意而亟图之若复因循日复一日所以行权者遂失其正则臣恐祸变之来不但礼乐不兴刑罚不中而已也人心易离天命难保厥监不逺深可畏惧臣山野戆愚不识忌讳罪当万死惟陛下寛之
　　中书舍人陈傅良上请对劄子曰人主心术必有所尚何谓所尚先定其志而后力行之者是也臣不暇逺引前古且以髙宗徳业为陛下诵之方高宗艰难百战之初欲复大雠欲定中原欲还谒九庙则其志尚在恢复及大母已归徽庙之梓宫已还南北之势已成高宗之责少塞而天下亦倦于用兵矣则其志尚在和好方志在恢复则用赵鼎用张浚自退朝之后延见臣下省阅章奏游戏翰墨至于燕私皆恢复之谋也及志在和好则用秦桧自退朝之后延见臣下省阅章奏游戏翰墨至于燕私皆和好之事也高宗所以享国之久动无过举者以有定尚不杂不怠而已虽然此臣借以为喻之説而非劝陛下之説也今陛下春秋鼎盛锐意于学而又圣禀纯素絶无嗜好臣切以为陛下之心方如止水方如明鉴以此为尧舜以此为三王无不可者臣独未知陛下之心所尚者何事欲先定者何志耳不主一事则将并进人之言而无适从不先定一志则将泛泛然日复一日而无用力之地且夫人主天下之利势也富贵尊荣之所自出也傥陛下将听并进之言而无适从泛泛然日复一日而无用力之地臣恐有乗间而入陛下之心者矣陛下此心方如止水方如明鉴可以为尧舜可以为三王或万一有先入者得陛下之心而用之臣恐陛下圣明虽锐意于学无他嗜好而此心已有所偏着也故臣私忧过计欲劝陛下且以拯民穷为所尚此志先定则陛下始有用力之地自退朝之后以此意引见臣下以此意省阅章奏至于游戏翰墨至于燕私此忧此念造次不忘臣切以为是亦陛下养心之法不杂不怠充而大之尧舜三王之治可由是而致也何者以捄民穷为所尚即是仁心仁心即是尧舜三王之心孟子尝言之臣尝发明之陛下尝深信之矣
　　著作郎吴泳轮对言愿陛下养心以清明约已以恭俭进徳以刚毅发强毋以防酒违善言毋以嬖御嫉庄士毋以靡曼之色伐天性杜渐防微澄源正本使君身之所自立者先有其地夫然后移所留之聦明以经世务移所舍之精神以强国政移所用之心力以恤罢民移所当省之浮费以犒边上久戍之士则不惟可以消弭灾变攘除奸凶殄灭寇贼虽以是建久安长治之策可也
　　袁说友上言曰臣尝观夫子之言曰为君难又曰如知为君之难也不几乎一言而兴邦乎大哉圣人之言深切乎帝王用心至到之地也仰惟陛下以春秋方盛之年履九五崇髙之位固欲长享天下之奉而安守天下之尊也然则为君于上而所谓难者虽一嚬笑之细而无所不寓陛下盍亦知人君之所谓难者乎臣请为陛下略陈之夫贵为无敌富为无伦富贵之盛为君者独有也生杀自我予夺自我庆赏刑威为君者独专也有此富贵专此刑罚天下之事宜若无有难者呜呼是岂知为君之道哉人主以一念虑之间知吾之所谓难者无一而可忽是故不敢易其难而畏其难则富贵刑赏我可有而不敢恃不以为难而忽其难则富贵刑赏我可得而不能守盖知其难则畏畏则无一而不谨不知其难则忽忽则无一而不纵陛下试观自古贤君圣主凡守此大寳居此大位而可以忽而纵者为之耶君人者大则政刑号令而开于治乱安危之机防则言动趣向而系于教化表仪之本细则声音笑貌而达于视效观瞻之地小有不谨则悔吝随至浸以不善则灾害有作大而悖理伤道则乱亡不可御矣此必至之验也非如天下之人其善否得失独系于一身一家而已陛下亦尝思前日之在潜邸与今日之履大位其难易果如何方陛下潜龙之时养圣人之德储天下之望其一身之所形见而或有善否得失者未必尽闗于目前之安危治乱而天下之议论责望其属于王邸者亦未必如是之切且亟也今陛下上承祖宗社稷之付托下为四海生灵之宗主万目之所观瞻万务之所闗系万口之所责备其为甚艰举足皆是凡政刑号令言动趣向声音笑貌是三者一有过差小而议论责望大而利害休戚又大而安危治乱皆所由出也陛下当此之时其视潜邸之日一难一易固自判然矣试以尧舜观之其君臣都俞之间且曰后克艰厥后又曰惟帝其难之方且兢兢业业知其艰且难者而不敢自安盖以为君之难动有所闗系故尧则不敢以位为乐而舜则犹有已忧也由汉以下知此难者惟唐太宗其言曰创业之难既已往矣守成之难与诸公谨之又曰人主惟一心而攻之者众少懈而受其一则危亡随之此其所以难也太宗以聦明絶人之资其图回天下若不足道而念虑发言之间且知为君之难反覆忧惧如此此贞观之治后世所不可及本朝太祖皇帝尝谓近臣曰尔谓帝王可容易行事耶仁宗皇帝尝下诏曰当念守文之难敢忘置噐之重祖宗念为君之难其形诸诏诰者不敢一毫有易心故能垂裕于万世此又陛下之家法也虽然知其难而图其易顾岂无说于此乎臣愿陛下不以有位为乐而以保位为忧思其如是之难而图其为说之易一念之发则以为难曰是善乎否也一行之出则以为难曰是得乎否也居隠显则一其心不以隠而加忽处细大则一其行不以细而弗察小而声音笑貌推此难之之心而不以妄发防而言动趣向推此难之之心而不以轻举大而政刑号令推此难之之心而不以自用在闇室屋漏之中常若议者之在其后当积日累月之乆不敢一日安其心惟善是脩惟不善是去惟人言是畏惟过失是忧其难在事难之在心则有治无乱有安无危陛下享国万年而端命上帝譬如人之一身康强无疾而能惕焉难之饮食起居必畏必谨则疾疢何自而生彼恃其强者易其所难纵饮食恣起居不病则已病则虽欲救之何及哉臣防国恩职在献纳幸遇陛下始初清明之政虗心听纳之时用敢尽竭爱君之言仰裨圣听唯陛下勿以为迂阔而详察焉天下厚幸卫泾上奏曰臣闻天之爱人君甚欲扶持而安之人君之体天意者既至则天心之爱人君者无穷此自然不易之理也臣恭惟陛下顷繇初潜受天眷佑贤圣仁孝闻于天下祗若慈训丕承大寳二年于兹天意益彰感召弥速自初行大典每举常仪銮舆所临若有隂相至于雨旸顺序年糓荐登四方无虞边陲不耸自昔人君临政愿治慨想而未能致者髣髴见之岂惟中外臣庶冀观太平陛下覩此景象宁不自喜臣尝考之往古验之当今窃有所懐愿质之圣心焉大抵天之爱人君者至则所以望之者亦至唯此心对越每思副其所望则天人相与寖昌茍玩其所爱不自省循则天心之爱或有时不可恃而谴咎伤败之来未必不基于此由是观之则凡天意之顺从嘉祥之恊至人君未易晏然自处也今天心之爱陛下可谓甚至不识陛下所以体天意者其已至欤抑犹有未至欤臣窃谓此天俾陛下以大有为之时所以望陛下者任大守重固当精思熟虑实休咎祸福之所判也臣不敢逺引泛论请以仁祖及夀皇近事言之仁祖临御三数年间水旱仍臻天变数起可谓多事然在位四十二载深仁厚泽渗漉四海而丕烈懿范垂诏万世号称本朝全盛之时夀皇初受内禅变故尤多连嵗饥荒边疆犯顺若不能一朝居者然二十八年之久方内乂宁生民休息虽大志未就迄底小康有光髙宗中兴之治夫嘉祥之应不亟见于庆歴元祐之盛时而眚异之来适以厉乾道淳熈之志业则今日天意顺从如前所陈者殆未可测盖甚可畏而未暇自喜也陛下将何以处之乎昔楚庄王天不见妖地不出孽则祷于山川曰天其忘余欤兹在陛下省之于心反之于身揆之于行事而已臣不胜拳拳愿陈其愚泾又奏曰臣猥以庸愚承乏宰掾自惟空餐方祈外补忽防误恩俾司记注日侍清光在臣可谓侥逾而内视阙然念终无以补报敢忘冒昧布其愚忠幸陛下垂听臣窃惟自昔人主非不愿治而君徳未免有亏或失之猜忌或失之暴虐或纵声色或崇货利或事奢侈此心一有所溺臣下莫能捄正治乱之分实由于此今陛下寛仁天覆圣敬日跻清心而寡欲好贤而乐谏凡臣所谓前数者之患无毫发之累矣以如是之圣质而有意于治功帝王之盛要不难致而陛下践阼以来三年于此四海之内延颈跂踵以听维新之政而卒未有以大慰服天下之望何也毋乃圣心或未加乎臣闻人主一心固不可有所溺尤不可无所用也天位虽不可以为乐而尤不可不知天位之至重也天命虽繇其自至而尤当知天命之可畏也崇髙富贵虽不可恃而人主之利势不可以无所据也若曰吾既不以位为乐而视之若可轻吾安于天命之自然而不畏其难保崇髙富贵不足以动吾心而举天下臣民事物之众一切不以经意此非帝王所以出而抚世御俗之道也臣昨在逺外传之道涂咸谓陛下临朝渊嘿寡言于事少所可否臣始闻之而未敢信已而备数朝列两尝赐对臣虽不能无惑而犹不敢谓尽然也及待罪史官分立柱下今逾两月每覩陛下尊居黼座延见羣臣自宰执之敷陈侍从之献纳台谏之论奏以至中外庶官之进对奏篇无虑累牍前席或至移时陛下霁色温顔兼听广览虽靡闻厌倦而圣志谦虚深自退托未尝有所咨访有所质问多唯唯黙黙而容受之进言者不得极其说秉笔者无所载其美已事而退皆若有不自得之意臣实惧焉夫陛下所以未欲形于言者岂隂拱自晦徐观黙察有所待而后发耶则陛下临政在御不为不久机务之变可以槩见矣将深思熟虑抑畏谨重恐言之或未审耶则辅弼禁近之臣皆股肱耳目陛下所亲信委任而小大臣子孰无爱戴君父之心设有未当岂不竭诚効忠安敢懐情而不自尽庸何损于盛德耶苏轼有云人君之言与士庶不同言脱于口而四方传之防于风雨故太祖太宗之世天下皆讽诵其语言以为耸动之具陛下果何嫌何疑而惮于言耶臣是以妄议陛下之未加圣心也人徒曰天不言而四时行焉百物生焉不知天未尝不言也昔圣人作易六十四卦而独以干为首干天德也亦所以言君德也它卦皆隂阳相杂而干独纯阳成卦盖天之徳纯乎刚惟刚故能首出庶物宰制羣动焉而春夏吸焉而秋冬威焉而雷霆恩焉而雨露阖辟变化无不自我故曰天行健君子以自强不息人君法天不言必与天同徳而后可也傥泊然于天下一无所用其心而惟托于不言则是启頽堕之端乐因循之习忘逺大之虑忽经久之图以是而求治功之进犹适楚而北辕凿氷而取火也陛下承列圣二百四十年之基业膺太上皇付托之重臣诚愚戆窃揣陛下圣质有祖宗之风仁慈恭俭无失德过行真大有为之主时可为而不为优游俛黙偷安嵗月臣恐志士解体人将窥测陛下浅深其所闗系殆非细事此臣区区私忧过计懐不能已輙因史事为陛下极言之也臣伏愿陛下念宗社之甚重防祸乱于未形毋恃圣质之美必加圣心自今以始于听纳之间留神省察奋发徳音特出英断二三大臣相与都俞吁咈务归于至当凡百执事有所是非可否咸决以至公庶几下情毕通事几洞照行之以刚健积之以悠久将见志气之发如日星之昭明号令之行如雷风之震荡听断之勤如四时之不息德业日新令闻日彰何事之不可成何功之不可立保皇图于有永耀史册于无穷端本澄源特在陛下此心而已臣不胜惓惓爱君忧国之诚不自觉其狂僭惟陛下财幸
　　宗正少卿柴中行上奏曰陛下初政则以刚徳立治本更化则以刚徳除权奸今者顾乃垂拱仰成安于无成夫刚徳实人主之大权不可以久出而不收覆辙在前良可鍳也




　　歴代名臣奏议巻四
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻五
　　明　杨士竒等　撰
　　君徳
　　宋理宗寳庆元年礼部侍郎真徳秀上奏曰臣窃闻陛下乃者防选刚辰移御清燕非特恬养神明之观抑且稍正宫寝之仪臣子之心不胜慰幸然区区之愚有欲献于陛下者不敢自嘿恭惟髙宗皇帝受命中兴再造区夏六飞南渡驻跸钱塘其与前世之君筚路篮缕以启山林披攘荆棘以立朝廷者殆无以异其艰其勤可谓至矣孝宗皇帝嗣守丕绪志清中原二十八年之间搜揽贤材厉精聴断未尝一日少懈用能保固大业垂万世无疆之休今陛下所御之宫庭即二祖储神闲燕之地也仰瞻楹桷俯视轩墀当若二祖实临其上念昔者剏守之惟艰思今日继承之匪易则兢业祗惧其容少忽乎汉文帝有言朕奉先帝宫室常恐羞之惟其以是存心故能终身为恭俭之主两汉之贤君莫先焉此臣之所欲献者一陛下前所居处宻迩东朝唯思曲尽人子之恭其敢遽当人主之奉今宫閤暨乘舆服用之需頥指使令之便必将浸备于昔臣知圣性恬淡固非外物可移然以一心而受众攻非卓然刚明弗惑未有不浸滛而蠧蚀者然则将何道以处之曰惟学可以养此心惟敬可以存此心惟亲近君子可以维持此心盖理义之与物欲相为消长者也笃志于学则日与圣贤为徒而有自得之乐持身以敬则凛如神明在上而无非僻之侵亲贤人君子之时多则规儆日闻谄邪不得而惑三者交致其力则圣心湛然如日之明如水之清理义常为之主而物欲不能夺矣此臣之所欲献者二三年之防行于宫壸非独衰麻在躬而已哀慕之存于心者不可顷刻忘忧慼之形于色者不可斯须已古者卒哭而庐居小祥而垩室今虽未能如昔然居处之制不可不极其朴素也古者服防非有疾不饮酒食肉今虽未能如昔然饔人大官之供不可不极其菲俭也古者终防不处于内今虽未能如昔然防防谨独屏逺声色不可不极其严也食则见先帝于羮立则见先帝于庶几不负罔极之恩丕昭纯孝之实傥因移御之适凡所以自奉者少异于居防之仪则虽衰麻在躬犹不服也此臣之所欲献者三陛下前者日侍慈明两宫之情常欢然而无间今视膳问安之敬虽无改于昔而其见则有时矣此正陛下深留圣心之日也古之事亲者听于无声视于无形一举足一出言不敢忘父母也况皇太后亲举神噐以授陛下同听万几曽未数月褰裳去之如脱敝屣隆恩厚徳与天地无极陛下将何以报之乎然则恭勤之礼孝养之诚当有加于前日可也至于两宫侍御之臣恩意当使如一盖爱亲者及其犬马况左右使令者乎厥今羣臣万民之命系于两宫慈孝交隆于上则羣臣万民皆有所恃以为安而两宫侍御之臣亦得以保其富贵此臣所欲献者四臣猥以不材叨备劝读比者亲承圣训茍可禆益朕躬母或有隠陛下之虚懐求助如此臣其敢以浅陋自解乎用是輙陈其愚冀补万一惟圣明择焉
　　绍定六年德秀为戸部尚书又奏曰臣闻当天命已定之余而不忘戒惧者三代令王之所以长世也当天命未定之时而遽忘戒惧者后世人主之所以不克终也臣尝读书而得基命定命之说窃以谓周之文武基命者也若成王则命已定矣而周公作诗以戒王乃曰宜监于殷骏命不易又曰命之不易无遏尔躬召公作书以戒王亦曰王其徳之用祈天永命又曰欲王以小民受天永命夫周至成王再世耳而文武之功配天罔极天命乌乎而遽止亦岂待祈而后永耶及观太康之于夏太甲之于商仅一再传而一则以盘游失国一则以欲败度纵败礼而几失之天未尝以禹汤之烈而私其子孙也是以谓之难谌是以谓之靡常然后知二公惓惓之忠非过计也然则继体守成之主其可以天命已定而忽之哉厥今天下何时也臣以为天命未定之时也夫自艺祖基肇造之命而太宗定之髙宗基中兴之命而孝宗定之圣子神孙继继承承于千万年命之定也久矣而臣以为未定者盖观皇矣之诗而知文王受命之由方天厌商乱而求民之定也始则观之二国焉求之不获而又观之四国焉其徳皆莫若文王者于是睠焉西顾命之为中夏主夫岂茍然哉今中原俶扰天之简求民主兹惟厥时使吾之徳足以当天心天必不舍而他畀也茍吾之徳未足以当天心天必转而他之矣臣故曰此天命未定之时也嘉定中臣缪直禁林是时鞑日以兴金日以削尝中夜彷徨而起曰此吾国安危将判之秋君臣上下恐惧修省之日也于是进祈天永命之戒宁宗皇帝优容狂瞽嘉叹再三而权臣寡识懵不之省自是二十余年徳政未尝増修人心惟益咨怨所谓祈天永命之言直视以为迂阔而欺天罔人之事则益甚焉是以谴告频仍灾害酷烈钱塘巨浸莽为沙碛天台苕霅州化为湖而都城之灾则尤旷古所未有他如彗孛飞流之变无嵗无之盗贼兵烬之厄几半天下吾国之势盖岌岌然上赖九庙之灵权臣殒命陛下亲政英明果断薄海耸观而于外攘内修之政未及大有所为金遽以灭告矣羣雄虎争猛敌焱锐豫备深防所当汲汲内顾根本犹有可虞而边臣勿勿或假和以纾患或恃战以成功臣以为皆非至计也昔人有言凡举大事必顺天心夏秋以来积隂多雨阳泽弗竞而干文示异数见于清台之占因人事以推天心殆有甚可惧者臣是以复进祈天永命之説也然所谓祈者岂世俗禬禳小数谄渎神之谓也稽诸召诰曰敬徳曰小民而已传有之敬者德之聚能敬必有徳近世大儒皆谓敬者圣学之所以成始成终也陛下圣学高明固尝以毋不敬之言掲诸宥坐朝夕仰视如对神明然所以害吾敬者则不可不詧也仪狄之酒伐徳乱性此害吾敬者也南威之色荡心惑志此害吾敬者也陛下于此心惕然自省曰沈湎冒色妇言是用昔人之所以自絶也其可不戒乎侏儒之戏滑稽之谈此害吾敬者也陛下于此心肃然自持曰优笑在前贤才在后昔人所以取亡也其可不戒乎郑声之滛佞人之殆有一于此皆足害敬放而逺之不可以不严盘游之乐弋射之娱禽兽之珍狗马之玩有一于此皆足害敬屏而絶之不可以不力如此则陛下之心清明纯粹万善出焉则又反而思之曰朕自即位以来为权臣所误其失有几凡圣心之所未安者即天理所未安也改之其可以或吝则又稽于众曰朕言动之不中道政令之不合宜者其事有几凡人情之所未允者即天意所未允也更之其可以或后盖一念之愧不敢安此敬也一事之戾不敢忽亦敬也谨之于心术之微而发之于践履之实必如汤之日跻文王之缉熈中宗之严恭寅畏然后谓之无不敬此祈天永命之一也然召公既曰敬徳又必以小民参之何邪盖天之视听因民之视听民心之向背即天心之向背也权臣用事以来戕贼元元殆非一事盖其始也易楮币易盐钞颛用罔利之术而峻绳下之刑估没编滥及无辜而民怨其中也黜忠良而进贪刻举赤子以付豺狼逺近嗷嗷恬不之恤而民益怨其末也防耻道絶货赂公行以服食噐用为未足而责之以寳玉珠玑以寳玉珠玑为不足而责之以田宅契劵希指求进者虽杀人于货亦所忍为而民大怨矣江湖闽广三衢之盗相挻而起生灵荼毒几千万人户口减少殆什七八幸而无盗者又以官吏争自为盗田里荒寂州县萧条亦无异于緑林黒山之所躏轹也可胜叹哉仰赖陛下布端平之诏一洗而新之然狃于旧习者鲜为革心之图困于虐政者未被息肩之惠盖贿道虽窒而昔之贿进者尚存吏虽惩而多者或反漏网加以边事既兴江淮之间科调百出所至骚然民不堪命逺而襄蜀抑又可知臣恐非所以培本根夀命脉也陛下至仁宁忍闻此臣愿圣志恻然兴念申颁诏防凡郡邑掊刻之政边阃科调之扰悉从禁止敢违命者必罸无赦至于行都近甸为沐浴雨露之首而楮轻物贵为生孔囏愁叹之声在在而有书称文王惠鲜鳏寡盖穷悴之人奄奄就尽惠泽所及鲜然咸有生意此海内所望于仁圣之君也宜命近臣条举便民之画如魏相所上诏书二十三事者以次行之此祈天永命之二也易曰天之所助者顺人之所助者信是以自天祐之吉无不利陛下真能敬徳于上而使斯民懐生于下则人心恱而天意顺恢拓之本其在斯乎天心将转久矣鞑戎残暴所至为墟必非眷命之所属陛下春秋鼎盛圣徳日新惟益懋敬焉一陟一降在帝左右一游一衍若天与俱强勉力行悠久不息以迓续休命于无穷乃睠南顾当有其日中原故物终为吾有若徒以力求之而不反其本天意难测臣实忧之昔梁武欲取河南尝自语曰吾之基业有如金瓯脱致纷纭悔之何及徒以乙夘之梦羣臣之谀不能自克卒隳金瓯之业追迹梁武平生所为违天悖理何可胜数无得天之实而希不世之功其失宜哉臣区区所陈本于周召圣贤典训必不误人且前日尝以告先皇今敢不以告陛下臣之愚忠壮老一心惟圣明裁察
　　寳庆初魏了翁上奏曰臣不佞待罪史臣获际陛下龙飞御极命侍从言语之臣以次面对切惟澄源正本罔不在初臣不敢掇拾细微具文应诏臣闻心者人之太极而人心又为天地之太极以主两仪以命万物不越诸此故天之神明春秋冬夏风雨霜露地载神气为风霆流形庶物露生其于人也则清明在躬气志如神盖贯通上下表里民物自继善以及于成性皆一本而分也而人心之灵则所以奠人极人极立而天地位焉孔子曰事父孝故事天明事母孝故事地察子思曰君子之道造端乎夫妇及其至也察乎天地夫天髙地下人位乎其中判然三才若不相接也而五行二气自一而分故上下同流彼动此应使行乎宫庭屋漏之间炯然清明无少愧怍则仰观俯察光洁昭著前参后倚流布充塞无非此心之发见一有不慊则眎上帝而梦梦顾四方而蹙蹙虽日星草木亦若随人意而不舒者陛下谓此心之外别有所谓天地神明者乎抑天地神明不越乎此心也正月之朔风来自干丁丑既望月蚀于翼占者以为兵戈之应迫近之象而雷电先时而发雨雪继雷而降刘向亦以为阳不闭隂隂见间而胜阳之应然而此必有感而后为应既应则复为感不可以其变在外而忽之其事已应而幸焉侧闻陛下尝谓讲读之臣夜来雪作朕终夜为之不安当益恐惧脩徳大哉圣言此正求端用力之要也且陛下居深宫之中十手十目所不睹闻也而惕然终夜若有临乎其前者以此见天非苍苍之谓也陛下之心与亿兆人之心义理所安是之谓天不愧于人是不愧于天也不畏于人是不畏于天也臣愿陛下即此不安之心而益加推广其见天地也毋专以祷祠为事常使此心兢兢惕惕如与天陟降如在帝左右可以对越而无愧奉宗庙也毋专以备物为飨常使此心油油翼翼如见乎其位如闻乎其容声可以受终而无怍事太母也毋专以俨恪为恭常使此心洞洞属属如执玉奉盈如将弗胜可以感通而无间对公卿百执事毋徒以尊严为仪也常使此心寛虗平夷尽下而无所伏对经生学士母徒以诵説为功也常使此心缉熈光明日新而不可已播告于万方有众毋徒以言语为化也常使此心明白洞达观感而无所惑心有未喻必反覆问辩以求之毋厌烦以自画也心有未可必熟复思念以图之毋耻过以成非也夫如是息养瞬存朝习暮益无顷刻之间则大本既立何事不可为以证诸庶民以攷诸三王以建诸天地以质诸神以施诸后世何往而不可合也不然则庶民且弗信而况其他乎圣学浅深之气数屈伸之感世途理乱之变人物消长之几根于此心决于此时惟陛下速图之
　　了翁权礼部尚书又奏曰臣尝从师友讲学每谓治国之本始于正君尝储神蓄思将为陛下力陈修身齐家之要既至近畿则所闻日异恐或者指臣为阔于事情又不然谓臣为专攻上身故臣先为陛下据时事之迫切者而言之然而本原之论则何可以终无一言也臣每惟后世之治与古絶异古之人君以天位为至艰至危如履虎尾如蹈春氷如恫瘝乃身是故师氏司朝仆臣正位太史奉讳工师诵诗御瞽几声巫史后先卜筮左右人主无一时可纵弛也虞賔在位三恪助祭夏士在庭殷士在庙雠民在甸夷在门人主无一事不戒惧也虫飞而防盈日出而视朝朝退而路寝听政日中而考政夕而纠防天刑日入而洁奉粢盛然后即安人主无一刻可暇逸也后妃御见有度应门击柝鼓人上堂女史授环彤管记过人主无一息可肆欲也夫以贵为天子富有四海之内而自朝至昃兢兢业业居内之日常少居外之时常多盖所以养夀命之源保身以保民也岂惟可以保民虽子孙千亿亦自此始自秦人荡灭古制为人上者深居穆清而授事于妇寺出令于房闼四方文书非御之臣不得上闻千数百年以来相寻一辙于是宦官外戚女宠嬖幸代操政柄人主仅拥虚噐以寄于民上其接士大夫不过视朝数刻之外凡以伤生伐性者毕陈于前岂惟湮政事之原抑以伤夀命之本身不得康嗣不得蕃凡以是耳陛下以圣智之资而为权臣所操者十年几无以自白于斯世今幸居可为之时外而百官有司奔走效职内而妃嫔嫱御便嬖取怜自浅中者视之必曰今乃知为皇帝之贵也今天下太平宜及时为乐也而臣以古今祸乱之事观之则陛下虽曰势重形佚其实巍然孤立于至艰至危之地而不自觉也陛下试思夫独居深宫之中可托之以腹心者谁欤当此事变遝来之时可以系天下之望者谁欤诗曰价人维藩大师维垣大邦维屏大宗维翰懐徳维宁宗子维城此六者守邦之要道也而其要则又在于宗子宗子者传谓王之适子也无适子以为之城则王之独居何恃而不畏乎故继之曰无俾城壊而独斯畏陛下诚能长虑及此则今日孤立之势亦可以自觉矣传曰后妃有正淑之行则嗣续有贤圣之君制度有威仪之节则人君有夀考之福此言希御幸以啬精神则可以永夀命而蕃嗣续臣尝记魏史明帝耽于内宠廷尉高柔上疏以为嫔嫱过数圣嗣不昌宜妙选淑媛以备内宫之数其余尽遣还家且以育精养神专静为寳则螽斯之美可致如魏明者虽不足为圣时道而柔之言实保身蕃嗣之要故臣愿陛下念天命之不易思王业之惟艰必也居内之时常少居外之日常多亲贤而逺色则思虑精明清心而寡欲则体力坚实无奸声乱色则血气循轨无滛乐慝礼则精神内守岂惟保夀命之道是乃致嗣续之原臣之所忧甚于漆室之女故忘其愚僭者若此若夫韩琦言于仁祖所谓建学内中择宗室之谨厚好学者升入内学冀得亲贤以属大事是説也亦宜早入圣虑博访而豫定焉巻巻之忠退俟斧锧
　　端平中秘书少监袁甫上劄子曰臣仰惟陛下更化以来广开献言之路而羣臣交进互说大而朝廷之纲纪防而田里之纎悉逺而边鄙之变故近而宫闱之奥宻臣下言之可谓详陛下听之可谓熟矣而至于切陛下之身之心者间虽言及一二而未有恳恳恻恻竭尽忠爱不顾忌讳不避嫌疑为陛下尽言无隠者臣一介踈逺去国一纪兹叨误渥幸觐清光敢不一吐其愚以报陛下知遇哉臣尝读无逸一书盖周公晚嵗所作字字真实吐自肺肝非徒纸上空言而已观其论商周享国之脩短明示两途若曰由此则金玉厥躬而养夀命之原由彼则斵防戕贼而失性命之正故凡受病之根伏于隠防而萌蘖易生者周公皆一一先其未病而药之盖适情肆欲是之谓逸故此书戒以后王惟耽乐之从亦罔或克夀惧其心志内荒而纵伐徳之斧也劳民动众是之谓逸故此书戒以无滛于观于逸于游于田惧其穷极民力以骋耳目之娱也轻改旧章是之谓逸故此书戒以变乱先王之政刑至于小大惧其骤更数易而无坚凝之守也不恤众怨是之谓逸故此书戒以民否则厥心违怨否则厥口诅祝惧其怨怼繁兴隄决而川溃也滛刑穷兵是之谓逸故此书戒以乱罚无罪杀无辜惧其轻视人命路熟而手滑也老臣忠爱先事预防列此数条凛若金科茍犯其一害已可畏兼犯数者危乎殆哉呜呼周公受文王武王付属之任恐恐然惟惧成王不自爱重则于吾责为有负故其勤拳真切之意必欲始终保护成王全而归我文武庶几无慙于托孤云尔然则无逸一书固切于成王之身心尤万世帝王之药石也恭惟陛下勇智本乎天锡聦明冠乎羣伦犹且孜孜勉勉崇儒兴学其于帝王之道盖已脗合无间矣抑臣犹愿以无逸为陛下告者盖臣即此书以验今日之事如印劵符钥之相契殆若端为陛下而发者不可不精思而深省也且陛下固知节情欲之流以保天和持儆戒之念以弥徳性矣天下咸以是贺陛下臣则未敢以为庆也譬彼蔓草暂尔芟薙春阳一转芃然复生何则元有蔓草之根固与无宿根者不同也泛观天壤之间嘉禾与蔓草同受一气而不能两立嘉禾茂则蔓草不殖蔓草荣则嘉禾必枯反此理以观此身物欲之根不去则性命之基不牢性命之基欲牢则物欲之根当絶隂阳消长之理断断乎有不可诬者而况女徳无极易以溺人刚制于酒克终实难尤陛下所宜兢兢戒谨也陛下固知体恤民情而不至积怨讟之衅存心仁厚而未尝萌嗜杀之念矣天下咸以是贺陛下臣亦未敢以为庆也数年以来江湖闽浙寇乱交作吾民死于征敛死于徭戍死于兵革否则死于饥荒者何可数计重以楮令日变物价日增民生无聊怨讟并起昨者中原有可乗之会臣下献规恢之筞淮襄困于餽餫百姓踣于道涂偏师轻动弃甲而复然则陛下虽不疲民力以召怨而民力至今日而竭陛下虽无嗜杀人之念而民命至今日而残孟轲有言杀人以梃与刄有以异乎无以异也以刄与政有以异乎无以异也陛下心甚仁于百姓而百姓怨乃归于陛下凡无辜而死者虽非陛下杀之犹陛下杀之也无逸之终篇论哲王闻小人之怨詈则皇自敬徳大哉敬乎敬心常存必不溺于情欲必不移于玩好必不劳民必不佳兵天下欣然戴之为君而又何怨之有不然兢业一或少懈邪僻乗间而入侈心虐政防出无端其极也民咨胥怨怨之不已至于詈詈之不已至于诅诅腾于万口怨萃于一人故周公痛切而言曰怨有同是丛于厥身此怨不归于他人而身实当之然则人怨乃移为已怨祸人乃所以自祸也势一至此虽欲长享天禄以绵无疆之休其可得乎且夫逸欲之极至于轻杀而原其根本则始于一念盖一念喜功伏藏于中始若甚防炎炎不已易以滋炽及兵端一启小不如意则遽敛而藏之夫敛之固是也然卧薪尝胆果为何事敌国外患所以进徳又岂容信甘言而弛武备乎臣恐前日之轻举与今日之宴安其为逸一也抑臣又闻勤者逸之对也人皆知勤之为无逸而不知徒勤亦逸也秦皇之程书隋文之传餐乃丛脞非无逸也正使日御经帷亲近儒生若可以言勤矣然耳听经训而身不行焉则虽勤亦逸耳是故专心致志自彊不息是谓无逸听之必行行之必力是谓无逸出而与讲读相亲是心也入而与妃嫔相处亦是心也治朝听政之时是心也燕朝便坐之时亦是心也无作辍无暴寒是谓无逸斯道也在大易谓之生生在鲁论谓之仁夀斯须放逸则生理息一念间断则仁夀亏甚可畏也甚可惧也周公所以保护成王至于夀考者正以元老大臣其责切巳故耳陛下可不深念于此哉臣曩者将指江东因辛卯郁攸之后尝沥忱悃力言逸欲之害时朝廷以言为讳抱此孤忠无阶得达今公道开眀乐受忠言臣敢复以此説一悟圣聦惟陛下财幸甫又上直前劄子曰臣猥以庸虚叠膺误渥擢司记注直前奏事职也今事之当言者奚止一端陛下乐受尽言不以犯顔为罪臣其敢茍为缄黙以上负明天子知遇哉臣近者宻侍经帷因论圣人之刚徳尝启奏陛下刚之一字最切于陛下之身羣臣言刚徳者多矣而实未识所谓真刚也孔子曰吾未见刚者或以申枨为对子曰枨也欲焉得刚夫刚与欲似非对也而孔子必对言之者盖有欲则我为物役无欲则我能役物我能役物非真刚乎有欲则私意横生无欲则与天为徒与天为徒非真刚乎大易所谓刚健中正纯粹精者此也中庸所谓发强刚毅足以有执者此也有毫发之私喜私怒则防隙由此开有纎微之旁蹊曲径则蚁穴由此启是故惩忿窒欲谓之真刚克巳复礼谓之真刚汉高祖唐太宗非无英明雄武之略然君子不敢以真刚许之者正以其不知帝王宅心宻察之功而害吾之刚徳者多也元帝牵制文义优游不断而汉业以衰文宗虚懐听纳不能坚决而唐室不振呜呼惟辟作福作威何所拘牵而无断人主天下利势何事迟回而不决诚以为不断耶可恭显之奏而杀望之斥堪猛更生者又何其断欤不断于去佞而反断于去贤此汉之所以衰也诚以为不决耶摈李徳裕之党黜李石于逺外者又何其决欤不决于逐小人而反决于逐君子此唐之所以不振也夫元帝文宗天资仁厚之主也亲近儒生之主也刚徳不足卒至大而当时之臣又无以真刚之説启沃上心者二君自视吾之资禀决不足以望髙帝太宗则宁守吾之仁厚喜儒不至于失故歩耳特不知人主宰制四海运动六合岂区区仁厚喜儒所可办哉是必有真刚之徳而后可也仰惟陛下聦明天锡问学日新真刚之徳固已得之圣心矣夫蕴于中必发于外陛下果有真刚之徳则政事施设之间必有不可掩者何为乎闇焉而未彰也陛下岂以发号出令率意轻变以是为刚乎此似刚而非真刚也且今日至大至急之务有二曰楮也边事也陛下虽焉日夜以为忧而筭计见効迄无秋毫之功者臣以为皆由陛下刚徳之未充耳诚使刚徳见于节浮费则凡宫闱之用度近臣之锡赉冗官冗吏之蚕食自今以始痛加裁抑推此以行于州县则所省之费皆可以助收楮之用矣今乃以节用为老生之常谈悠悠嵗月茍且因循终不忍大有所损以示吾刻苦警励之意真刚固如是乎刚徳见于惩吏则取二三十年以来蠧国害民之人富藏于私者尽归之于公毁家纾国自古有之明白洞达务在必行则皆可以佐收楮之用矣今乃仅因人言略加发摘罪大罚轻舆论未快陛下方且回旋曲折依违掩覆已发之既如是而未发者厚积深鐍偃然安享陛下悉置之不问是前日纵其为国之贼而今日又教之不体国也真刚固如是乎刚徳见于核军政则边境之事所合大加捜校某处新疆失守某处戍兵损折某处招人填补兵粮元计若干减省若干新招赡给若干尽吐事实毫发无隠而不然者显寘之罚今乃讳败遂非不以实闻生劵利赢缺额不补陛下眀知其欺罔未尝一加黜责真刚固如是乎刚徳见于择帅权则堂堂中国岂无至公血诚沈几多智之士足以当阃外之寄今焉淮襄制垣不闻虗心无我收罗俊彦以资幕画又不闻深谋逺计保境安民以图后効精神困于挫衂之余智勇竭于耗散之后至于分阃防江者两淮事势不相统属下多矛盾之见上无调一之筞平居尚有违异缓急何以得力自古用人必先储代今未用者谓其局生而非老手巳试者虽云局熟而又罔功边遽日闻敌情叵测卧薪尝胆合智倂力犹惧不足陛下乃宴安暇裕如平时真刚固如是乎陛下自更大化动以汉宣总核名实为比臣窃观陛下徒有慕汉宣厉精为治之名而乃堕于元帝文宗柔弱不振之失是以择善固执未有坚定之力听言纳谏未有果决之操刚徳不竞意爱少偏潜窥于杳防之中旁睨于几防之际希求御札浸开窃弄之门慿恃宠恩将有履霜之渐陛下勿谓吾之聦明自足洞照而不必过虑也罅隙一开皆害刚之斧损徳之蠧也臣恐日积月累浸滛不已劝陛下以所当为者则蓄缩而有待賛陛下以非所当为者则果断而必行何则主宰不定意向易移其必至此耳古语曰不见其形愿察其景今陛下刚徳之未充是必有隂受其病者而陛下特未之觉耳因景知形防防杜渐勿使之彰著则善矣真刚在心不在力养刚以渐不以暴抚劒疾视匹夫之勇一鼓作气再则易衰夫惟奋以大勇而又有积习涵养之功则刚徳塞天地矣陛下有尧舜之资而甘与汉元帝唐文宗伍此臣所以愤懑不快而欲一吐其愚也狂僣妄言罪当万死惟陛下财赦甫为中书舍人又上内引劄子曰臣猥以踈庸误防收召宠光狎至感深涕零自惟蒲栁弱质早衰多病洊布忱悃竟閟俞音然而葵藿倾阳寸心炯炯傥终于辞避非陛下负臣而臣实负陛下矣是以勉策疲驽只服明命幸借玉阶方寸地輙摅管见少裨万分愿赐垂听臣仰惟陛下聪明天纵勇智天锡心源昭彻时防洞见亦尝深思而黙省乎夫莫尊乎天矣其喜説其威怒陛下所以知之者非心欤莫幽乎神矣其蠁其怨恫陛下所以知之者非心欤莫严乎祖庙矣其安乐其忧悲陛下所以知之者非心欤方此心之未与物交也湛然清明寂然静止及其既交于是喜怒哀乐生焉然而时值乎艰危事遭乎变故喜乐未见而哀怒先形继天为子而天心未契也主祭百神而神心未格也受列圣之付托而列圣之心未慰也则为之戚焉赧焉栗栗焉而加以羽檄交驰边尘暗矣士马物故防师闻矣孤人之子寡人之妇哭声震野矣仰吁苍穹邈焉弗闻祷尔于上下神只渺不可测率前人有指疆土又岌岌乎不可保也而法家拂士方且日以危急痛切之辞交进乎吾前则愈为之震惕震惕未已消沮继之当是之时此心之清明静止者乱矣于是乎柔媚之人乗其防而入之曰是适然尔且将安堵也否则曰天数有定非人力可与也又否则曰责在臣下不必过忧也夫以前日法家拂士之言如彼而今也柔媚之言乃如此于是乎疑虑顿释忧懐遽纾边尘若不见防师若不知哭声若不闻呜呼外境固迷也内心之炳炳者其可欺哉惟其不可欺乌知不飜然悔悟跃然奋发耶孔子曰操则存舎则亡出入无时莫知其乡惟心之谓欤噫是正操舎存亡之机也此念一囘宜深惩既往之咎亲鲠直而斥柔佞可也未防而处逆境为甚艰反思顺境之可喜而又适防夫敌骑暂退羽书暂稀果以为天助神佑也虽明知秋髙马肥指期非逺而敌去则舞偷安目前又将曰今者不乐日月其除矣于是震惕转而为喜幸消沮易而为纵肆何飜覆之甚耶夫始之震惕消沮今之喜幸纵肆不过随势急缓而为之变迁皆非本心之正也陛下何不奋干刚之勇充离照之明自觉悟于心曰嗜欲之娱何能解忧宴安之懐何足为乐徒使我获戾于天于神于宗庙而不得一日暂安今将清其天君尽更前辙则必屏嗜欲惩宴安而吾身始立于无过之地则必察民瘼决壅蔽而天下无异乎戸庭之间然后命股肱大臣曰国势蹙矣危机迫矣凡可以拯救生灵迓续天命者汝其开诚布公汲汲图之又命谏臣曰朕躬有过汝其尽规臣有佞邪汝其极言此何如时而尚可有所讳避乎又命将帅边臣曰凡兵之失利者汝其察夷伤劳呻吟慰安其父母妻子不幸而殁于陈者告于上而厚矜恤之其忠烈之章章者朝廷亟官其子若孙而旌异之大信昭布决不失言如此则天地宗庙必能察陛下之心岂不隂相嘿佑转灾为祥乎四方忠臣义士必能信陛下之心岂不感激奋厉捐躯报国乎理乱安危之机特在陛下方寸间耳臣不敢毛举庶事而独论心源者盖以陛下之心清明静止则必知疾痛痒疴必通闗节脉悼边甿之涂炭愤国歩之多艰自能恶防酒如大禹自能不迩声色如成汤自能衣大布大帛如兴卫之文公自能坐卧仰瞻饮食尝胆如报吴之勾践转危为安易亡为存有不难者不然中外之事可为痛哭流涕者岂易枚数哉诗云我瞻四方蹙蹙靡所骋陛下之忧臣之忧也陛下之辱臣之辱也主忧臣辱主辱臣死臣固不惜一死而惜不以一疏悟陛下乎臣学浅识闇所言朴直然区区忠赤粗得吐露陛下傥恕其狂斐而加采择焉岂惟防臣之幸实宗社生灵之幸
　　甫为兵部侍郎又上内引劄子曰臣迂疎朴野投迹山林自知无补于当世陛下洊加趣召臣前后控免屡矣而陛下迄不俞所请者岂以防忠粗有可采耶今兹勉防羸躯复觐清光亦愿一吐真忱图报陛下万分一耳臣闻激烈而言天下事固臣子爱君之忠涕泣而言天下事尤臣子忠爱之切何则居安而思危处存而惧亡慨然为激烈之论以耸动人主之听是固可以言忠矣乃若危中求安亡中图存当事势蹙迫之际而祈哀请命于君父惟有涕泣而道之耳又何止激烈言之而已哉厥今江潮暴涌荡陵我都邑旱魃遗虐勦絶我民命内则楮币蚀其心腹外则强鞑剥其四肢危亡之祸近在旦夕陛下何为不一省悟乎夫忧虑切而后戒惧深警策至而后悔艾力臣敢涕泣以二语为陛下献一曰秉一徳二曰塞邪径而究其所以行此二语者则在陛下真知省悟而已何谓秉一徳臣闻终始不变之谓一表里无二之谓一当昕朝临莅之时虽俨乎其齐庄及内庭邃宻之地或弛然而纵肆则不可以言一徳矣陛下静观黙察内隠诸心吾之徳一乎否乎听治朝而百辟耸瞻御经幄而儒生欵接当此之时求一言之误一动之愆无有也及退而自便其私敬心一懈纯徳或亏陛下曷为至于此哉盖所以潜移陛下之心者多矣何则燕处之际娱恱耳目者声色尔奔走后先者便嬖尔是皆顺我者也皆求媚乎我者也四方有败彼则掩覆天顔未怿彼则寛譬诱于易入动于可喜湛溺其中迷不自觉视治朝经幄夐然不侔矣陛下博览古昔洞见成败戒谨恐惧者国未有不治荒滛逸豫者国未有不乱独柰何不审所决择而反至于与乱同事乎陛下岂以禁严之地设有过言过行人莫予知耶潜虽伏矣亦孔之昭鼓钟于宫声闻于外是乌可欺哉陛下纵自欺奈苍苍在上林林在下者何臣所以涕泣妄言陛下未能消天变孚民听服逺夷者皆秉徳不一之所致也何谓塞邪径臣闻以义交者为正路以利合者为邪径正路迂而易壅邪径捷而易趋为人主者躬帅以正谁敢不正其有稍趋于邪者痛惩而力遏之天下悚然知邪径之不可由其背邪向正也决矣今陛下不谨几防邪正杂揉旁蹊曲径其隙渐开宫掖之秘近习之防稍有一隙则寡廉鲜耻者羣起而赴之纷纷多门不可悉数大凡公则必正私则必邪当今之时自上及下由中及外习以成风牢不可觧一言以蔽之曰私而已请托以私而行贿赂以私而成党与以私而固恩怨以私而报官爵以私而攫权势以私而倾私意之萌陛下既有以启之私意之极陛下又从而养成之臣来自草野侧闻迩日邪径之开难以枚举其甚不忍闻者且至于累陛下之圣徳矣夫私意胜则利心动利心炽则邪径多邪多而正少则导谀迎合者日至而忠言谠论落落乎难合矣其极也不止于难合将反为邪所胜而正论愈榛芜矣其何以为国乎将见寖防寖灭苍苍者愈怒林林者愈怨而陛下孤立于上其为忧惧又不止如今日矣臣所以涕泣妄言陛下未能消天变孚民听服逺夷者又皆邪径未塞之所致也夫此二説其实一原果能秉一徳则邪径有可窒之渐茍不窒邪径则反至于累吾之一徳故曰惟在陛下真知省悟而已臣曩侍经帷屡陈恳欵尝进心本不动之説而陛下欣然嘉纳且有学者之褒今复以省悟之说启陛下陛下试思省悟者谁欤不知省悟者又谁欤豁然明白了无凝滞此正陛下之本心也即此本心坐照是非的然知夫宴安之必为鸩毒美疢之不如药石凡以甘言蛊我以逸乐投我者彼皆自为富贵地耳一中其计于彼则利于我何益及夫危亡之迫乎其后自诒伊戚谁复分忧陛下省悟及此则知一徳果不可以不秉邪径果不可以不塞也昭昭矣虽然今当拯溺捄焚之时他无良策而独持省悟之説毋乃迂乎曰人之未省悟也犹醉之未醒夣之未觉虽有良策亦安所施一省悟则醒矣觉矣良策乃可得而施矣然则目前之事姑听其自败自壊必待省悟而后救之乎曰随事而救之不过一事而止耳今日众弊胶轕祸乱方兴何可以一事尽借使一害仅去一害又生源源方来夫岂智力之所能胜故莫若大正其本尽悟前非而今而后奋干刚之勇毅然不屈于物欲开众正之门确乎不牵于私意勿置其身于安平逸乐之地而常纳其身于忧危恐惧之中念祖宗凛凛在天之灵则为之长虑而却顾惧国家岌岌不可保之业则为之痛心而疾首覩万姓将有沦胥阽亡之忧则为之食不下咽寝不安席罪已有真切之意格天非虚伪之为薄海内外皆知陛下昭然此心对越上帝然后大势可回大业可固非独可以处暇也虽急而无以异乎暇之整非独可以履常也虽变而无以异乎常之安此岂非一日省悟之机乎不然天下之事殆未可知而臣之涕泣恐未有已也披沥忠肝不敢累牍惟陛下防神甫又进故事曰汉元帝永光五年太子少傅匡衡上疏曰臣闻治乱安危之机在乎审所用心传曰审好恶理情性而王道毕矣治性之道必审已之所有余而强其所不足盖聦明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘必审已之所当戒而齐之以义然后中和之化应而巧伪之徒不敢比周而望进惟陛下戒所以崇圣徳
　　臣观匡衡所陈其戒虽有六而切于汉元帝之身者二条而已一曰无断二曰后时盖元帝之天资仁爱温良者也湛静安舒者也仁爱温良者乏刚明果断之操湛静安舒者无奋迅振作之风遂使贤否混淆邪正杂揉汉业之衰端由于此衡不能挈此二戒恳切言之使元帝豁然感悟改过迁善而乃混于六条之中以听人主自择衡亦不善于格君矣当是时贡禹之徒不力救优柔之失而徒以甘言游辞求合主意此固不忠之甚者刘向上疏慷慨激切其言曰执狐疑之心者来谗贼之口持不断之意者开羣枉之门可谓深中膏肓之病矣然亦有遗憾焉孟轲曰人不足与适也政不足与间也惟大人为能格君心之非君仁莫不仁君义莫不义一正君而国定矣当元帝时筦中书典枢机者其人其政大略可覩然奚必屑屑然较胜负于此哉君心之本原未正而欲挽回于末流固宜忧乎其甚难也独匡衡能从其用心治性而箴之然所言驳而未纯泛而不力呜呼汉儒病在不学耳使果有孟轲之学何患不能正君而国定哉匡衡刘向号为名儒卒不能究格心之业使天下谓儒无益于人之国儒果无益于国耶读史至此为之掩巻三叹
　　嘉熈二年校书郎徐元杰上奏曰臣尝读易于否泰剥复而知天下之理无有终穷剥极则必复否极则必泰一阳兆于复此生生之基也进则可以为三阳之泰矣人主为天地立心观否剥巳极之象将以新世道复泰之生意在乎反诸一心体复之义而已故有一身之生意则一身泰有国家之生意则国家泰有天下之生意则天下泰反是则剥与否而已兹非交通为泰之难不逺而复之难也人主患不知复尔知复则随寓随觉有自新之功不知复则随觉随泯有自暴之累秦穆殽陵之归受责如流此过而能复者也汉武末年之诏深咎既往此迷而能复者也梁陈隋唐之君覩变异而不悟纵佚游而不悔终于迷复败亡而已然则处否剥之世有能自反而复则君徳生生日新之美即天地生生日新之功致泰之道其在是乎恭惟皇帝陛下以仁圣之姿抚艰难之运自其缉熈圣学玩易知几谓宜致天地之泰无难矣然端平新政初心清明不逺而复生意将新此一机也失之名更化而实未尝更化嘉熈以来容养善念端复无悔生意又新此一机也失之于始玩变而终未能消变激而为慓鞑之祸泄而为非时之雷溢而为水旱日星之咎民物以是而消圮上下以是而扞格天地剥否之象至此极矣然天下无终极之理君徳不可无自反之忱苞桑之戒不严不足以致休否之吉贯鱼之宠不察不足以逺剥近之灾陛下悔悟之机屡动而屡窒得非自反之未至复徳之生意犹有未新者乎壬午之风陛下之法家拂士也夫以恐惧修省方严于避殿求言之时而火星失度且有防气是天心仁爱之意其有加无已又如此则陛下夙夜畏威以祈天永命者当何时而可已哉天亦念斯世否剥之极开一线之生意者在陛下然则转一世之剥为一阳之复新一阳之复为三阳之泰其机在圣心而已今也人臣爱君请御正殿至再至三陛下勉而从之此正朝廷清明之机开世道以复泰之日也非徒曰复新御朝之礼而已陛下勿忧世道之泰为难当忧天理之复为难进濳阳之刚则阳明胜而徳性用者不可不充也消外隂之柔则隂浊胜而物欲行者不可不窒也以孔门之克已复礼者求之凡便安顺适意欲好乐皆已也必刚以克之而后欲尽而礼复矣以视听言动之勿非礼者求之则凡隠防之差形似之妄皆非也必明以辩之而后非禁而礼复矣由乎中而应乎外制于外所以养其中陛下以临朝之清明玩不逺而复之义持之以克已之勇自身而家自家而国自国而天下无往而不求为生意之充则世道复泰举无难矣何以言之恶防好善此一身之生意也臣窃覩陛下临朝之诏有曰惟知菲食何暇嗜音臣子耸闻莫不以谓自斯言充之清明在躬志气如神何往而不为修身之泰然賔筵惟戒媟近侍仆罔匪正人得无有所当检柅益为圣徳之谨者乎防防杜渐此一家之生意也臣尝侧闻陛下临朝之旦尝曰戚里予郡易启私恩中外驩传莫不谓自斯心充之纠禁内谨政无多门何往而不为齐家之泰然蠧冗每难尽窒狐社率多虚附得无有所当警饬益为命令之严者乎黜陟有序此一国之生意也陛下临朝而率作凡差除进拟职所当迁亦莫不曲致其谨小大耸闻以谓自此意充之上尽道揆下尽法守何往而不为治国之泰然用贤转石去佞拔山箴切上身诋及宫禁或有恚愤于导人使谏之后是岂容不以正论元气公道命脉益为之扶植者乎备御有经天下之生意也陛下临朝而忧顾以淮右封部尽督阃将以一其事任中外驩传以谓自此见充之举措得宜而人心服城守相接而敌骑擒又将何往而不为天下之泰然淮冦方掠忧重石城西蜀未平难置度外况乎东西犹有治水邻壑之疑是岂容不以同舟遇风叶力共济者益为之戒谕者乎夫以陛下复徳美意一旦发动其机如此则阳明之生骎骎不已转斯世否剥而复泰之此陛下所能为而不容不勉而为之者昔董仲舒论灾异警惧以为自非大无道之世天尽欲扶持而安全之必继之曰在勉强而已勉强行道则徳日起而大有功此陛下所当深体进夫克已复徳之诚求以无媿乎上天仁爱之本心则天下国家之泰未有不自勉强充之是又愚臣之所惓惓也虽然陛下反复为本固所以致泰也臣尝观剥复否泰之机其所以然者君子小人实为之陛下燕闲玩易之顷亦尝于君子小人消长之际而深长思乎曰泰曰否上下之志交与不交同与不同而已善处否者有倾否之喜不善处泰者有复隍之忧其机至可畏也处剥之势君子得舆尚为小人之剥庐而况于剥床以肤鱼肉生灵者哉至于处复之时圣人不言君子而言朋来无咎正以世道一线之生意在此故潜来君子之朋仅曰无咎而已盖有意君子之道长也然则人主因天理之复开世道之泰又非九二大臣叶賛不能也故自天子至于大臣壹是皆以克已复礼为本今陛下克已无我尊礼大臣盖亦闵世否剥求以为复泰之圗大臣包荒虑逺固无一日不为天下计抑冯河有勇朋亡得中相与叶賛陛下基泰之道者尤不容不重用其心也昔诸葛亮曰宫府当为一体罚不宜异同亲贤臣逺小人此先汉所以兴隆也继今陛下惟日与二三大臣致谨其所以兴隆之本自一差擢之谨等而上之凡一命令凡一黜陟无往而不以公天下为心于阳明必极其充于隂欲必严其窒则天地生生之意当亦无往而不普而况右揆久虚论相者陛下之职也曩者更化之初轻用此职开边之祸犹未歇也今不可以复轻矣世道存亡之决在此一举臣愿陛下宵衣旰食黙祈于上天之公非耆艾骨鲠足以负荷斯世者不以轻畀而又博参中外之情以决之一皆出于天命有徳而无私如是则天佑贤佐叶济中兴开之以朋来无咎进之于茅茹彚征基世道以复泰之运或者犹可及也常人之见见于已形识者之见见于未形自其见于已形言之上而天变之未弭下而边患之未平凡世道否剥之可为痛哭又有如贾谊所谓难徧以疏举者臣积忱竭虑思以转移机括感悟圣心惟自其未形者而图之故愿陛下静观否泰剥复之几益谨诸圣心而求所以为辅相裁成之道庶乎可以感悦人心迓续天命上以重一祖十二宗之付托下以系四海亿兆生灵之爱戴则天地复泰之象不在天地而在陛下方寸中矣臣狂瞽末学初对清光猥防缕陈冒犯天听罪当万死惟陛下裁赦之元杰又奏曰臣惓惓孤忠既以天理之复为世道之泰投忱君父矣臣又私切有感焉夫边患莫惨于今日故天变莫稠于今日陛下克谨天戒有感必通宜矣迩者太白经天流星陨昼质之占象皆非细故此必犹有应天以实而未尽举行者也昔伊尹耻其君不及尧舜孟子非尧舜之道不敢陈于王前臣戴陛下天地罔极之恩方待对也蚤夜斋栗如对上帝曷敢隠情惜已退有后言故兹沥忱略述帝道冀以感悟万分之一惟陛下力行好事无往不尽而后可以回天心之悔祸昔舜伐苗之师以禹誓众无不一乃心力三旬之逆犹不免焉盖书者记事之史也当时所载如此则苗之为害可知益之賛禹乃曰惟徳动天无逺弗届继之以谦益满损时乃天道之言至又推本于帝初歴山之号泣旻天瞽亦允若益岂为是缓而不切之言哉其意若曰格有苗易格旻天难格旻天易格傲象难象至不仁亲爱无已是于其所难格者格之矣当时诞敷文徳之实皆自其天理中发之此所以至諴感神天为之动苗亦以格也陛下聦明濬哲稽古如舜举天下仰之如父母今也覩天变之狎至怅边好之未通固欲以反求其躬行内修其政事此盖有所不容缓者然臣谓举繁缛不足以格天变之弭惟尽人事则不期而自弭殚计力不足以结边好之和惟回天意则有感而自和故言善则星舍有潜回之机家和则狄辈亦岂得而至为今之计莫若充姚虞亲爱之心宻加于已复爵之邸崇周家内睦之仁深寓乎无不尽之情酌典礼于迁瘗悯嫠之时施徳泽于昭天漏泉之域使存者有所慰荐往者有所凭依是亦尽人事之一端或者回天意之有所待也曩时儒生忠爱似失之激不惟不足以迎陛下无穷之意反有以惑陛下亲爱既往之心然而陛下髙明配天何所不察博厚配地何所不容以御朝清明之初此正复见天地之心之日也新阳生意幽壌如春防昧昭苏氤氲蟠塞天开泰道助者顺矣一顺举百顺备何忧乎天变何畏于鞑酋陛下其深绎之臣蝼螘防踪生平无他妄念惟知尽臣子之职为难今叨恩非据得对天日少殚畎亩之忠而后屏处穷阎臣之志愿塞矣惟陛下矜察景定四年礼部侍郎牟子才上奏曰臣违逺庭凡阅九载中防全度获保山林不自意圣明照知终赐收召遂得复望穆清之光自惟防恩至深所当竭忠以报而臣衰病废学莫效万分此臣之所愧惧也臣尝观先儒朱熹之于孝宗盖自癸未入对首以本然之天理为言辛丑再入又申言之至于戊申之对越八年矣而尤拳拳焉望以天理之纯而人欲之尽夫以孝宗圣明二十七年之间熹之效忠者终始不越乎天理之説然后知臣子之爱君惟于阅歴之人而验其本然之天理而已恭惟陛下圣性髙明圣学缉熈其所用力于天理者久矣臣曩侍经幄亲承睿训固知陛下可以为尧舜可以为汤武而一时诸臣之误陛下者乃日夜与陛下之理为仇圣心本寅畏也而彼则有逸豫之説圣徳本忠厚也而彼则有刻薄之説圣度本优容也而彼则有哗竞之説臣固知陛下本心必不出此而皆诸臣之误陛下也及一觉悟以之戡难更化定大本不劳余力皆陛下本心之天理实为之臣益有以騐陛下四十余年讲明之素持循之力惩艾感发之真而诸臣之説终不足以误陛下也臣忱不佞以为陛下之天理盖至是而始定矣天理人欲介乎毫芒体认难真操持易失而所谓人欲者非必声色货利也茍防有所系吝微有所壅滞皆足以为本心之累而三者之说每得以乗之此臣熹之所以告孝宗者犹恐其天理之未纯人欲之未尽而公私是非邪正咸得以交战于中也臣切观陛下自再造以来经理创残镇定危疑内而振赡畿辅之水潦外而应酬疆埸之事防君臣相与焦劳图惟者久之而后定其勤盖如此切度圣心固不忍以目前之庶定遽忘前时之克艰而臣愚过计则以为宿忧既弛顺境易移不知天将去其疾而俾遂无后忧邪抑顺适吾意而或为宴安之鸩毒也故臣愿陛下有以全敬畏之本心陛下即位以来恪守家法以礼待士大夫以仁爱百姓不幸小人误国始用一切以戕其脉夫以法毒天下未有不反中其身者也今既尽反其所为矣譬如人之一身寒邪既去元气尚虚非养之以粱肉调之以参术不可也谓宜悉取祖宗所以待士爱民祈天永命者循而行之而后可以辑四海安静和平之福而延洪亿万世子孙无疆之休故臣又愿陛下有以全忠厚之本心维我祖宗治尚寛厚而公议一脉极力扶持所以振起其頽堕不举之处而使之无壅底不通之患往者言议之臣指喻时有过当圣度犹见涵容中更积威之余风采消沮虽或求言之意形于诏防而人惩曩祸孰肯尽言言及乗舆尚见优假事闗廊庙忿怒斯形臣恐日往月来遂成风俗非所以养敢言之气而为国家之福臣益愿陛下有以全优容之本心凡是三者皆陛下本然之天理所以旋干转坤倾否致泰盖陛下之所尝实用其力而终頼其力者也故臣纳约自牖輙援是以忠益之义而不暇泛及于事物之末惟陛下毋以臣言为迂而幸听之不胜幸甚
　　理宗尝视朝谓将作监王应麟曰为学要灼见古人之心应麟对曰严恭寅畏不敢怠皇克勤克俭无自纵逸强以驭下制事以断此古人之心然操舍易忽于眇緜兢业毎忘于游衍帝嘉纳之
　　理宗时秘书郎许应龙上奏曰臣闻国于天地必有与立一曰君徳二曰人心夫天下至大也王业至重也所頼以凭藉而扶持者固亦多术矣而臣独以君徳人心为先者盖君徳厚薄乃安危之兆人心向背实理乱之基君徳茍正则朝廷清明治功振起于寛厚宏博之中而隠然有不可犯之势人心茍固则尊君亲上如手足之捍头目虽当危疑缓急之秋亦无觧散动揺之患故古先圣人不虑国势之不强惟虑已徳之不不虑外侮之难御惟虑人心之未附盖敌国外患何世无之虽虞朝之盛犹有弗率之苗民周治之隆犹有不服之崇国然舜文之心曷尝以是为患哉文徳之敷民心之洽既足以致风动之休则蠢兹有苗何虑其不格徽猷之徳懐保之恩足以格子来之众则崇墉言言亦因垒而自降矣汉唐之君虽非帝王比然七制能以公恕统天下而四百年之间举无二志唐以仁厚结人心虽屡更变故皆不旋踵而定是知君徳人心乃国家之元气而长治久安未有不本诸此请复以国朝之事明之共惟艺祖立极圣圣相承讲学行仁求贤纳谏下情通而无壅蔽之患公论伸而絶好恶之偏其正君徳有如此者戒藩侯以抚养厌将臣之杀降缓故纵之诛重误入之辟蠲河北之盐寛陜西之税其结民心有如此者是以朝廷尊安基业巩固虽澶渊西夏之警智髙章之黠皆随起随仆卒晏然而无患是果何以得此哉以兵而言则无大兵威以操制生人之命以刑而言则无深责重罚以禁遏奸宄之心疑若委靡而不振矣而二百余年之间主威国势隠如雷霆固若磐石亦惟君徳明于上人心固于下足以消奸邪之萌而杜祸乱之原也陛下纂承丕绪尊奉慈极亲近儒生开广言路听断访问未尝少懈出入起居罔有不钦皆所以正君徳也大风之变首议蠲免洪水之灾倍加赈防旌防抑贪欲宣徳意赦过宥罪务行寛大皆所以结人心也是宜天地和应雨旸时若年糓顺成民生丰裕将以建大政而兴太平而疆埸之防犹闗宸虑然大明当天魑魅自伏今圣徳昭明贤才萃聚岂无运筹帷幄以决千里之胜者乎人心爱戴中外和恊岂无贤于长城者为吾之捍御乎昔裴度言于宪宗之朝谓淮西荡定河北底宁岂朝廷之力能制其命直以区处得宜能服其心耳今日之事苟区处得宜随机而应变强本而弱支则进退伸缩无不如意尚何外患之足虑哉虽然君徳人心固所以为固国之本而君徳之脩又所以为固人心之本然人心不难固而君徳为易亏苟徳脩于上有加而无已则民戴于下无时而或释臣愿陛下法干之健体恒之久不以躬行为已至而或怠于力行不以日新为已盛而益期于又新则泽流而益深仁増而益高民之戴徳永永无穷将使外薄四海无思不服国势尊安犹太山而四维之矣臣不胜拳拳
　　应龙又进故事曰仁宗朝丁度等荅迩英圣门一巻其序曰自古求治之主靡不欲兴理道安邦国纳忠正退奸邪广聦明致功业然行此数事在明与刚断尔明则不惑刚则有执断则能行总是三者守而勿失非圣人孰能为之司马光言人君大徳有三曰仁曰明曰武武者非强亢暴戾之谓也惟道所在断之不疑奸不能惑佞不能移此人君之武也
　　臣闻﨣﨣雄断光武所以再造刚明果断宪宗所以中兴盖天下无不可为之事特患夫人主无独断之明所见苟明是则行之非则违之而不为羣议所惑用贤则勿贰去邪则勿疑有功则必赏有罪则必罚振厉奋发凛然有不可犯之势则令行而禁止利兴而害除顾何事之不可为哉柰何时君世主明不足以有临刚不足以有执非不用人而人之贤否莫能别非不立事而事之是非不能辩故防説者得以容其欺巧言者得以逞其辩悠悠嵗月竟无成绪天下之治将日趋于委靡而不复振矣吁此丁度所以有自古致治之主在明与断之论而司马光亦曰断之不疑则奸不能惑佞不能移者正谓此尔今日緫揽权纲作新政治切于用贤则旁捜而博采急于求言则广览而兼听然守边备塞岂无一定之画而和战之议角立建功立业当有敢为之勇而迟疑之意未决是以望治虽勤而成效愈夫执狐疑之心者来谗贼之口持不断之意者开羣枉之门故刘向献言于汉而欲其决断狐疑分别犹豫使是非炳然而后可以兴太平之基者真至当之论也夫所谓断者非强明自任之谓也参之以众论之公酌之以当然之理是非未明则反覆诘问必求其实若果合宜则守之以坚行之以果不以异议而揺不以小未如意而沮则事无不举功无不成而中兴可冀矣
　　洪舜俞进故事曰其席前左端之铭曰安乐必敬前右端之铭曰无行可悔后左端之铭曰一反一侧亦不可以忘后右端之铭曰所监不逺视迩所代　机之铭曰皇皇惟敬口生防口戕口　鉴之铭曰见尔前虑尔后盥盘之铭曰与其溺于人也宁溺于渊溺于渊犹可
　　游也溺于人不可救也　楹之铭曰毋曰胡残其祸将然毋曰胡害其祸将大毋曰胡伤其祸将长　杖之铭曰恶乎危于忿□恶乎失道于嗜欲恶乎相忘于富贵带之铭曰火灭修容慎戒必恭恭则夀　屦履之铭
　　曰慎之劳劳则富　觞豆之铭曰食自杖食自杖戒之防防则逃　戸之铭曰夫名难得而易失无懃弗志而曰我知之乎无懃弗及而曰我杖之乎扰阻以泥之若风将至必先揺揺虽有圣人不能为谋也　牖之铭曰随天时地之财敬祀皇天敬以先时　劔之铭曰带之以为服动必行徳行徳则兴背徳则崩　弓之铭曰屈伸之义废兴之行无忘自过　矛之铭曰造矛造矛少间弗忍终身之羞予一人所闻以戒后世子孙　衣之铭曰桑蚕苦女工难得新捐故后必寒　镜之铭曰以镜自照见形容以人自照见吉凶　觞之铭曰乐极则悲沈湎致非社稷为危　机之铭曰安无忘危存无忘亡孰惟二者必后无凶　杖之铭曰辅人无苟扶人无咎
　　此武王闻丹书于师尚父为铭以自警也维昔帝王之治天下莫不以敬为主敬则百虑澄不敬则百虑扰敬则万善集不敬则万善是敬非自外而入也上帝临女毋贰尔心知所畏然后知所敬也人主身都綦贵心受众攻非随物致戒以警勅之则畏心忘而敬心泯天理之存者几何武王惕惧而铭诸物不曰视迩所代则曰溺不可救不曰其祸将大则曰社稷为危何其辞之严也天真难保人欲易流出入起居之际鉴在目庶几常若危亡祸乱之压其前而起临深履薄之惧无一念之非敬也然以武王之圣岂待睹铭而知惧哉尧舜性之也汤武身之也身之则宁过于捡防求进乎性之之域也其或收敛于十手十目之地而纵肆于暗室屋漏之中修饰于亲儒生学士之时而玩狎于对宦官女子之顷虽有此铭如无此铭矣故中庸大学皆贵乎君子谨其独
　　度宗即位起居郎兼侍讲汤汉入奏言愿陛下持一敬心以正百度则追养继孝所以报先帝者必益致其隆先意承志所以事太母者必益致其谨其爱身也必不以物欲挠其和平其正家也必不以私昵其法度政事必出于朝廷而预防于多门人才必由于明扬而深杜于邪径
　　度宗时牟濴进故事曰臣闻孔子曰为君难为臣不易如知为君之难也不几乎一言而兴邦乎臣窃以君道之大无所不难苟得其要而持之则所难者少矣臣请略举其要陛下试垂听幸甚言无所隠之谓忠心无所欺之谓信忠于主者不避嫌信其已者不思谤所以忠信或至于获罪故人君以察忠信而主之为难巧于言之谓佞顺于事之谓柔巧言则易得顺事则易从所以佞柔常至于日亲故人君以辩佞柔而逺之为难广大业者存乎勤而人情常易于生倦以其业故人君以久而不倦为难成大谋者存乎断而人情常牵于小不忍以乱其谋故人君以弃小不忍为难臣以谓为国之要能察忠信而主之使得尽言辩佞柔而逺之使不害政行之以勤而无废弛之忧济之以断而无优游之患则治道成矣
　　臣日侍经筵荐防圣问以为君难之义臣尝敷陈其槩退而仰叹圣学高明深惟克艰厥后之防而不以易心临天下尧舜之用心也臣每思所以推广圣意者今观王岩叟所论为君难四事言言恳切真有益于君徳臣敢摭其説为陛下告盖正人之事君也主于忠忠则不欺不欺则至公至公则言有所拂事有所违人君主之不力则往往始亲而终疎之而忠信或至于受祸汉元帝之于萧望之是也佞人之事君也主于不忠不忠则欺罔欺罔则为私为私则言皆谀恱事皆柔从人君察之不至则往往始逺而终比之而佞柔终至于得志唐徳宗之于卢杞是也广大业者存乎勤不能兢业一心则或至倦惰唐宗开元天寳之治是也成大谋者存乎断不能以义制事则或失之优游汉元帝不能振孝宣之业是也为君之难虽不止是四者而四者乃其纲领也臣尝推本而论之惟见善明用心刚则主忠信必立逺佞柔必果无始勤终怠之忧无优游不断之虑矣昔太祖皇帝一日坐便殿俛首不语者久之左右请其故帝曰尔谓帝王可容易行事乎朕早来乗快指挥一事史官必书于简册故不乐也此深得为君难之义臣愿陛下以太祖之心为心而取岩叟所陈四事深加之意则治天下可运诸掌奚其难惟陛下幸听
　　辽兴宗问翰林都林牙兼国史萧罕嘉努曰我国家创业以来孰为贤主罕嘉努以穆宗对帝恠之曰穆宗嗜酒喜怒不常视人犹草芥卿何谓贤罕嘉努对曰穆宗虽暴虐省徭轻赋人乐其生终穆之世无罪被戮未有过今日秋山伤死者臣故以穆宗为贤帝黙然金太祖与高丽议和凡女真入髙丽者皆索之至十余年索之不已太宗时皇子朂上书谏曰臣闻徳莫大于乐天仁莫先于恵下所索户口皆前世奸宄叛亡乌春乌木罕阿海阿克顺之绪裔先世绥懐四境尚未賔服自先君与髙丽通闻我将大因谓本自同出稍稍欵附髙丽既不听许遂生边衅因致交兵久方连和盖三十年当时壮者今皆物故子孙安于土俗婚姻胶固征索不已彼固不敢稽防骨肉乖离诚非众愿人情怨甚可愍者而必欲求为已有特彼我之蔽非一视同仁之大也国家民物繁伙幅贠万里不知得此果何益耶今索之不还我以强兵劲卒取之无难然兵凶噐战危事不得已而后用髙丽称蕃职贡不国且臣属民亦非外圣人行义不责小过理之所在不俟终日臣愚以为宜施惠下之仁乐天之徳听免征索则彼不谓已有如自我得之矣从之
　　哀宗时礼部尚书兼侍读杨云翼尝患风痹至是稍愈上亲问愈之之方对曰但治心耳心和则邪气不干治国亦然人君先正其心则朝廷百官莫不一于正矣上矍然知其为医谏也
　　元世祖中统二年春内难平李昶上表贺因进讽谏曰患难所以存儆戒祸乱将以开圣明伏愿日新其徳虽休勿休战胜不矜功成不有和辑宗亲抚绥将士増修庶政选用百官俭以足用寛以养民安不忘危治不忘乱恒以北征宵旰之勤永为南面逸豫之戒世祖称善久之
　　世祖时赵天麟上防曰臣闻放之弥六合巻之退藏于宻者心之体也范围天地而不过曲成万物而不遗者心之用也此两者其实体用而已矣体以统用则神道设教而天下咸服用以达体则行其无事而真源自净含之若虗启之有余内外周圆上下如一三皇大之而道彻终古五帝性之而徳垂后世三王身之而仁流万邦五霸假之而功加一时何以言之盖四端如四时之相用五常符五行之不忒混而为一谓之太极畅而示微谓之无极非无极不足以知神人之圆灵非太极不足以见圣人之大致太极即无极也圣人即神人也性无不善人无不同虽凡愚不能无道心道心惟微故圣人贯天下之道气禀所拘物欲所移虽神圣不能无人心人心惟危故圣人崇天下之教道者名异而理同既非心而不圆教者下学而上达又非心而不立夫性者心之齐而具理也情者心之发而为事也仁者心之爱也义者心之宜也礼者心之节也智者心之觉也信者心之实也理以存妙事以应务爱以尽公宜以方外节以畅文觉以烛暗实以明诚此七者其实性情而已矣性定而情自检者心也情定而性自复者亦心也凡在下者心定则非分之望消凡在上者心定则化育之方备钦惟陛下父天母地寰海为家四三皇而六五帝仰三王而俯五霸以非常之资御非常之尊以不世之徳膺不世之运一言之出神横集一意之行风雷翕变夫动者静之末也静者动之本也审乎本末则心自定矣原乎动静则心自正矣精乎道教则心自诚矣昭乎体用则心自明矣定正以契天人之相通诚明以洞天人之无一又岂在察察以用神孜孜以致感哉五常包络于此四时调和于彼运天下于掌上炳天下于胷中无为而为不宰而宰斯皆陛下固有之当然已行之常事伏望慎终如始畴不頼焉
　　天麟又上防曰臣闻运元气之神以安五行而尽自然之健者天也协五行之位以定元形而备无疆之顺者地也据五行中五方法健以为动效顺以为静者帝王也帝王之徳参天两地贵于公而不私焉公者义也私者利也量义以动则忧以天下乐以天下而王道备矣放利而行则既失民望又失民心而王政怠矣是以圣人其临民也懔乎若朽索之驭六马其抚民也柔乎若慈母之视婴児所欲与之聚之所恶勿施尔也且下民皆国家之民也而民财皆国家之财也又何须泛取于下而轻用于上哉窃见郡县之中赋敛之时乡司里正定其贫富専加擅减营利于中富家之利优游有余贫家力不能及遂举债于他家其或失期稽限罪莫可逃齐之以号令威之以刑罚愁怨之气寃苦之声充塞天渊伊谁救者又或不办则官吏亦从而得罪矣及其防计上司纳于府库凶年不发其积贫民不防其赐乐工之流呈戏技而图之荷宠之人迎喜气以期之岂不伤于用财之至公哉且怒者圣人之所不免也一怒之中事存万理故中庸以中节为和顔子以不迁为徳窃见数年以来北征防墙之叛东伐浮海之国近又大举南征鞭策未尝停戎缰未尝觧谚曰天子怒起伏尸万里信乎其如是能不戒之哉臣窃以四逺未知礼乐之当然迁徙无常翺翔边徼胜之不足喜得之不足治今乃烦天威而怒之而讨之岂不伤于用力之至公哉伏望陛下下思地利之艰难上审天心之仁厚知民之欲富也则寡用其财而众生之知民之欲逸也则常爱其力而务存之知喜之太过而损其阳则节之知怒之太过而荡其隂则息之知王者之贵于无私则敷大公以御之知信之可示于天下则推赤心以治之财积而下富上足心固而下定上安喜怒有宜而内外无可悔之机公信既宣而上下无相疑之意如胶漆之固如壎篪之和君聿致于无为民不知其帝力然而兆人之不富四逺之不服未之有也
　　天麟又上防曰臣闻动植具于有物之先乾坤判于无名之始流通二气班布五行惟人也括万象以独灵执一中而不倚芒乎若醇醪之酩酊寂乎犹混沌之鸿蒙及其清浊遂分视听胥引智愚悬隔强弱难齐总总而生林林而羣太朴降焉良心放矣中人以下骋利欲之纷拏下愚之流梏痴迷而忘返以至剥牀交战暴戾相淩或顾影以无依或吁天而无告爰生大圣济风波肇启三皇继闻十纪维持造化把握隂阳三才定而天地位尊卑立而万物育由此观之盖天为民而立君也君道贵仁天道辅徳年丁五百命我皇家祖帝轩蔓衍之遗芳扫金宋区分之偏境东浮洋水西越昆仑南蕃于交广之南北限于虚之北虞夏之玉帛万国越可相同汉唐之宇宙一家犹难并议功已成矣徳已兴矣道已行矣政已平矣陛下能无思乎陛下能无戒乎思夫业之所立者祖也方其云兴虎噬神助功电激雷奔龙蛇起陆欲启处而不遑启处欲自暇而不获自暇栉风沐雨劳身于戈甲之秋冒棘披荆抗志于烟尘之际以至于有天下兹惟艰哉今天下已定守之非易能不思艰难乎戒夫业之所本者民也民之所恃者政也民可近不可下非民无以立统非众罔与守邦虑其啼饥也薄取其斛粟念其号寒也减征其织帛冀其知礼也申之以孝弟欲其知禁也示之以好恶劳之来之匡之直之辅之翼之又从而振徳之且政虽一理日有万机一事尚未形见而即防之一言虽无大害而即虑之堤溃于蚁孔气泄于鍼芒骨销于积毁轴折于丛薄可不戒哉而又据古今成败以为鉴参天人感应以察休咎冕旒前蔽不矜其明而视于至公黈纩旁塞不其聦而听于大同委贤以任之量能而用之敬以居之简以行之勤而不烦逸而不过清而不激黙而不窒披衮服端拱以向阳执镇圭宴坐而当宁寳位以之而克安祚以之而克固传诸子孙耀于罔极使史笔欣然而賛之曰大元天子之徳皇兮将兮莫之与京尚矣媺矣莫之或拟不亦光哉不亦快哉愚臣乱言罪当万死伏望陛下检身若不及为善惟不足稽伯禹之不自满假体成汤之圣敬日跻过听愚臣之言曲免狂妄之罪窃谓圣心同海防流不弃而浸浸増深故能大寳齐天亿万无疆而绵绵永镇矣
  </div>
  <div class="pagination">
   <a href="历代名臣奏议.html">
    上一页
   </a>
   <a href="历代名臣奏议.html">
    1
   </a>
   <span class="current-page">
    2
   </span>
   <a href="历代名臣奏议_page3.html">
    3
   </a>
   <a href="历代名臣奏议_page4.html">
    4
   </a>
   <a href="历代名臣奏议_page5.html">
    5
   </a>
   <a href="历代名臣奏议_page6.html">
    6
   </a>
   <a href="历代名臣奏议_page7.html">
    7
   </a>
   <span>
    ...
   </span>
   <a href="历代名臣奏议_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
