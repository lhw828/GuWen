<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 61 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 61 页/共 66 页
  </h1>
  <div class="content">
   臣昨日垂拱奏事准宣谕今来北主云州受礼恐于河东作过令两府设备实由臣误荷奬擢无所施设致此外冦上烦圣忧闻命震惊不遑啓处然退自思念仅得粗略窃谓契丹必不冦河东其事有九无名一也动称王师不肯窃发二也河北平坦可以长驱必不由河东险阻而来易入而难出三也河北富实河南虚乏必不肯击虚乏而令我备富实之地四也河北无备河东有备黠虏萌南下之心乆矣临事必不肯舍无备而冦有备五也若欲乗我不测而入当行诡道出于仓卒必不肯先报云州受礼六也契丹始与元昊相约以困中国前年契丹背约与中国复和元昊怒契丹坐受中国所益之币因此有隙屡有怨辞契丹恐其侵轶于是压元昊境筑威塞州以备之而保族累杀威塞役兵契丹又疑元昊使来遂举兵西伐騐之非诈今必无防合入冦之理七也契丹惜燕地如人惜心腹若冦河东岂不防我攻燕为牵制之术于今不闻备燕八也契丹自得燕蓟不复由河东入冦九也臣验此九事故知契丹不冦河东必矣臣今但论目下不为河东之患过此以徃则非臣所知臣谓契丹异日之祸必在河朔【河东只可为牵制之地】所以臣近奏河北守御之防因乞守一要郡自行其事下二府议之未合只且令田况往彼按臣所説此乃平时悠悠所为非今来确乎至急之意也河朔二三年来虽名为设备其实未堪御冦乃是张豫备之虚声适足重敌人之奸计为患愈大不可不思臣前岁奉使契丹理当无所増赂盖为朝廷方尽力西郡未遑北事于是忍羞自屈岁益所入聊以欵兵缓祸而望雪耻于后也臣今欲乞必愿俞允不住训兵备敌以安元元至于身羞国耻庶几可刷臣不胜大幸【庆厯四年八月上于是命弼宣抚河北】
　　上仁宗论契丹请絶元昊进贡事
　　丁度等
　　臣等切谓契丹元昊相攻虚实未可知今来书大意且言以元昊不顺朝廷之故遂成兴兵恐深入讨伐之后元昊理难拒絶则是不从北鄙之请坚纳西人之盟得新附之小羌违乆和之北狄如闻契丹屯兵甲近在边陲万一得书违情生忿回戈我境有以为名夫患有迟速事有重轻此朝廷不可不审度也若阻契丹而纳元昊则未有素备之防絶元昊而从契丹又失绥懐之信莫若以大义而两存之臣等谓宜降诏与元昊言昨许再盟盖因契丹有书来言彼是甥舅之亲朝廷乆与契丹结和不欲伤邻国之意遂议开纳今却知国中招诱契丹边户亏甥舅事大之礼违朝廷纳欵之本意当湏复顺契丹早除嫌隙则誓诏封册便可施行仍乞于契丹回书中言降诏与元昊若其悔过归顺贵国则本朝许其欵附若执迷不复则议絶未晚如此则于西人无食言之曲于北鄙无结怨之端从容得中不失大义惟陛下裁择【庆厯四年七月契丹遣延庆宫使耶律元衡来告将伐元昊其事略曰元昊负中国当诛故遣林牙耶律祥等问罪而元昊顽犷不悦载念前约深以为愧今议将兵讨贼或元昊乞称臣幸无亟许八月度同学士王尧臣吴育宋祁知制诰孙抃张方平欧阳修等御史中丞王拱辰侍御史知杂事沈邈等上度时为翰林学士承防】
　　同前　　　　　　　　　　余　靖
　　臣伏覩契丹人使耶律元衡今月二十四日朝见讫中外臣寮但闻报西征事又知河东边奏甚急无不忧惧虽北边事宜云征夹山部落且夹山小族而契丹举国征之事势甚大恐似别有谋者臣切思之朝廷于西北大事前后处置失错所以戎狄乗衅肆其慿陵今者使来必此之故切縁元昊世称藩臣一旦僣叛招擕出讨当自图之而乃屈中国之威假契丹之援借人之势权在他人此谋始之失也臣去年在边庭北主亲与臣言梁适去时云伺西事了遣人来谢及以元昊表示臣俾知元昊畏服之意又与臣言乾元节信使回日请子细报来及臣归朝首言此事只縁吕夷简病退梁适差出便乃隠讳云无此言暨乾元节信使萧忠孝来问舘伴张锡锡终不与言元昊商量次第朝廷当元昊叛时则遣使告之及其和约欲就则问而不对必疑朝廷有异议矣此始末不同之失也臣今月十六日曽具奏陈欵其所谋四事一曰借边兵二曰借边粟三曰假数年之物四曰絶元昊之和遥度虏情在此而巳必若假借财物拒之有词惟与元昊絶和最难处置臣切计之逊词以谢北冦缓词以欵西戎茍纾岁月之祸诚当今可行之防也然臣愚虑兵之祸自此起不宜处置更有失错今若徇北冦而絶西戎亦有兵祸纳西戎而违北冦亦有兵祸二冦连谋共为矛盾之势北人才去西人必来拒纳之间动皆有碍择祸就轻守之以信使曲不在我即得其要矣必若弃元昊以为外虞坚絶其约使北防不能反覆而邀功此最乆安之防恐谋者不能终之且元昊所以抗中国者僣尊号改年名不称臣不奉表此其倔强之势也今皆舍去而归我矣三年谋之而一朝絶之及其既去契丹使至将又招之虎狼之性岂不懐忿此起兵之祸也契丹所以取重于中国者亦欲成和好之事专与夺之权也今西戎偃蹇而不从朝廷沈吟而不报及其使我絶之而遽即成之桀骜之气岂不懐怒此亦起兵之祸也然而彼欲举兵而使我絶约皆敌人之狡谋耳臣窃料北冦因弋猎之势为举兵之名欲邀成功以徳于我若报之曰天下之民一也本朝之兵尚不忍令其战鬭以趍死伤之祸况邻国之兵冒白刃而不忧其伤非所以兼爱南北寕失一小蕃不可烦兄弟之国萧偕回日曽达此诚且未甞乞师无烦大举若元昊自有衅隙违忤北朝今日出师非复预议又元昊使来每称北朝之意早縁名体未顺难以从之近者称本朝正朔去羌人僣伪之号而称臣矣只以事要乆逺故须往复商量今若事体准前固当拒絶但业巳许其每事恭顺则受其来归若来而拒之则似失信且中国以信自守故能与四海防同傥失信于西人谁复信其盟约若北朝怒其叛而伐之南朝因其服而舍之共成徳美亦春秋之义也冦虽桀傲固当闻此而悛心矣惟重币轻使以结之使其有邀功之心则必缓图我之患矣臣又闻前嵗北兵解甲后幽州亦遭刼掠财物迫夺妇女发掘坟墓燕人苦之今河东近边恐有冲突须作隄备以戒不虞臣甞观北防气陵中国捃拾事绪以起衅端归于强弩相射利劔相击而巳不可不早备也惟陛下图之【庆厯四年八月上时为同修起居注朝廷以靖言为然即诏靖为回谢契丹使其略曰若以元昊于北朝失事大之礼则自宜问罪或谓元昊于本朝稽效顺之故则无烦出师矧延州昨奏元昊巳遣杨守素将誓书入界傥不依初约犹可沮还若尽遵承则亦难却也】
　　上仁宗论元昊所上誓书　　富　弼
　　臣近见元昊所上誓书及表奏辞礼恭顺一遵朝廷所约只是疆场上防有商量杨守素等到阙乞与婉顺商议示以必和之意使之深信不可为其恭顺却于元约事外别有诘难邀勒所宜多方容纳令无备我之心则必尽力与契丹相持若二冦自相杀伐两有所损此朝廷之福天所假也茍议絶和约或大叚拖延不成则元昊必复与契丹合而为患如故此必然之理也臣料契丹必未肯与朝廷絶好余靖此去保无他虞将来若遣谢使所赍谢物不可过数茍多无益更乞深加详择【庆厯四年八月余靖等使契丹杨守素等未到阙边臣先以西人誓书来上故又上奏】
　　上仁宗论元昊所上誓书　　余　靖
　　臣窃闻国书到阙议者纷纷以不请深入为敌中防词不敢与元昊誓书缓行封册之礼以观其变此皆游谈之过也臣昨在边庭预闻书意彼主亲与臣言如行封册之请遣使深入军前恐契丹军马到彼误有杀伤即别无防意臣又详观二冦形势惟有速行封册使元昊得以专力东向与契丹争锋二冦兵连不解此最中国之利设若二冦交兵虽有胜负契丹不能止我之和谋已先定故也假如契丹战胜元昊伏罪则我与元昊通和契丹自以为功又如契丹战败则我与元昊通和在前自非观望加以契丹意在雠赛元昊岂复妄怨于我此皆理之必然者也傥或朝廷懐犹豫之意谋不早定则事乆变生非我之利切以元昊天生凶狡非独今日知之且以契丹强盛尚敢侮慢况于中国数战屡胜徒诱于利乃肯和耳岂是心服若知我逗留以待其变则翻然屈伏于契丹而专力肆忿为患于我未必轻于契丹也臣之愚虑以为封册元昊在二冦胜负未分以前则元昊有以为恩契丹无以为词今若虑谋未定二冦交兵万一契丹战败而遣使坚来止我之和则何词以拒之不如先降敕命差定夏国封册使俾其知之以坚西贼之心专敌北虏此则鬬二冦之防也惟早图之【庆厯四年九月上时朝廷议封册元昊而契丹使来即遣靖报契丹而留元昊封册未遣靖见契丹主于九十九泉还上此奏诏从靖言仍令延州先移文夏人十月始降誓诏】
　　上仁宗论河北七事　　　　冨　弼
　　臣伏以河北一路盖天下之根本也古者未失燕蓟之地有松亭闗古北口居庸闗为中原险要以隔间匈奴不敢南下而歴代帝王尚皆极意防守未甞轻视自晋祖失全燕之地北方闗险尽属契丹契丹之来荡然无阻况又河朔士卒精悍与他道不得其心可以为用失其心则大可以为患安得不留意于此而反轻视哉臣昨奉诏宣抚自渡河而北徧询土人熟知祖宗以来边防事机者观其所説皆有条理太祖太宗之时契丹入冦边兵或有防败而不能长驱真宗初边兵亦少失而有长驱之患者何哉盖太祖太宗时屡曽出师深入攻讨及冦至又督诸将发兵御战敌骑虽胜知我相继开壁援兵四至无退藏之惧是以怱怱出塞不敢长驱也洎真宗即位惩防师之衂遂下诏边臣冦至但令坚壁清野不许出兵纵不得巳出兵只许依城布阵又临阵不许相杀贼知我不敢出战于是坚壁之下不顾而进一犯大名一犯澶渊是故虽无防师之失而有长驱之患真宗再驾河朔幸而讲和不然事未可知也臣甞为史官窃覧国史以土人之説参验之大略相合既得祖宗朝守御利害又伏思今来事体不及祖宗朝其有七朝廷号令不一前后自相抵牾事有缓急四方不能遵行北兵茍动必有阙误此号令不及先朝严明一也自西鄙用兵今七年大小凡经十余战每战必败官军沮防望风畏怯此威令不及先朝震赫二也北狄之众又非西贼可比茍有变动何由以威武取胜两府大臣不敢主事设有所主断然而行则横议羣兴惑乱圣听以此往往破壊暂行复止是故朝政不举北狄茍动事系安危谁敢为朝廷主行之四方多事此执政事者不及先朝大臣主断三也天下之人恩信不及徭役重大攘肌及骨悲愁怨恨莫不思乱近年凡有盗贼应者如云足见人心多叛北狄茍动大兵四集百姓必有观衅而起者自忧内患不暇岂暇防外虞哉此民心不及先朝固结四也朝廷费用浩瀚财物殚竭取于民则民人巳困取于帑则内帑有限今河北诸州军惟粮储稍有凖备外其余藏库无不空虚北狄一动所费无涯今未有财用所出之计此财用不及先朝丰足五也外有强敌窃窥中国或攻或守须得健将今河朔止有一二人可充偏禆五七人可于阵中役使北狄茍动大兵毕集都未有将帅统领此将帅不及先朝有谋勇而经战阵六也军政隳弛士卒骄惰居常少有钤束不过笞棰已谋杀害都将结扇逃背若急有调发使当矢石则岂无变乱与外冦合势为孽昨保塞事起沧州兵欲刼瀛州漠州兵欲刼顺安军自余至城下者无不白日刼人殊无畏惮其事甚近可以为验此士卒不及先朝肃整七也上件七事尽臣目覩耳闻不敢缄黙恐系边防大计伏望陛下特留圣念以先朝已试之效而革因循之奋自宸断以为乆长之防不胜大幸【庆厯五年正月上时为河北宣抚使】








　　宋名臣奏议巻一百三十五
　　钦定四库全书
　　宋名臣奏议巻一百三十六
　　宋　赵汝愚　编
　　邉防门
　　辽夏八
　　上仁宗论西北议和有大忧者三大利者一
　　韩　琦
　　臣伏见朝廷已封册夏国又契丹以西征囬来告当此之时若便为太平无事则后必有大忧者三若以前日之患虑及经逺则后必有大利者一请畧言之自羌人盗邉以来于今七年小入大至未甞挫其锋今乘累胜之气而与朝廷讲和者得非凡军兴之物悉取其国人而所获不偿所费又以絶在边和市上下困乏暂就称臣之虚名而嵗邀二十五万之厚赂非为得计邪且契丹势素强而夏人尚敢与之抗衡若使其嵗享金缯及和市之利国内充实一旦我之邉备稍弛则必有大窥图闗辅之心此臣所谓后必有大忧者一也契丹昨以羌人诱致邉民遽往讨伐既不得志而还见朝廷封册曩霄其心必固不乐近谍者传契丹国人语云往河西趍沙漠中所得者唯牛羊耳若议南牧则子女玉帛不胜其有臣恐契丹异日或更有邀求或请絶西人之和以隳盟誓且河北兵骄不练忽尔奔冲则必震动京师此臣所谓后必有大忧者二也又昔石晋假契丹力以得天下嵗遗缯帛三十万今朝廷嵗遗契丹五十万夏国二十五万使二虏日以富强而国家取之于民日以朘削不幸数乘水旱之灾则患生腹心不独在虏此臣所为后必有大忧者三也昨契丹自恃强盛意欲并吞夏人仓卒兴师反成败衂虎狼之性切于复雠必恐自此交兵未已且夷狄相攻者中国之利此诚朝廷养谋待衅之时也若能内葺纪纲外练将卒休息民力蓄敛财用以坐待二虏之弊则幽蓟灵夏之地一举而可图振耀威灵弹压夷夏岂不休哉此臣所谓后必有大利者一也臣愿陛下深思去大忧而取大利则为天下之福今范仲淹富弼往河东河北经制邉事必有所陈然臣乆在陕西敢复陈陜西措置事宜且鄜延环庆泾原秦鳯四路虽罢招讨使而邉备不可弛请仍选有才望近臣为之主帅特降手诏委之乆任使其经营一方以备羌人翻覆之变又四路所驻兵十分中宜留六分在邉二分令东还二分徙屯近里州军其鄜延路屯河中府环庆泾原路徙屯邠州永兴军秦鳯路屯鳯翔府逐路钤辖一员驻泊都监二员与逐路知州同行训练而本路仍领之非有事宜不得辄抽动其徙屯兵马处知州才望轻者请选人代之又四路所抽就粮土兵请委逐路帅臣相度嵗分两畨一畨在邉一畨放归本处不唯减节邉上粮草兼使无乆戍之劳又陕西州军经南郊赏给之后官帑例皆空虚今范仲淹若过陜西宣抚则又有军间特支徒益所费若臣防可行陜西亦别无处置不必仲淹更往也复见诸路昨招置宣毅兵近十一万然朝廷物力未充何以赡给况闾里窃发自有巡检县尉可以捕击若防羣盗只当益屯一路都防之地不必毎州尽要防守其宣毅兵欲乞除河北河东外其京东京西淮南两浙江南荆湖福建等路毎指挥可减以三百人为额后有阙即招填之今天下兵冗不精轻蠹财用陜西河东河北京东州军已曽差官防选其余路亦乞选近上内臣分往拣选所贵冗食可蠲而经费可给也【庆歴五年十一月上时为枢宻副使】
　　上仁宗论河北及岭南事冝　宋　祁
　　臣窃闻用兵者不幸敌之乱而欲已之不可乱不畏彼之侵而患所以来其侵也今闻契丹兴端造隙欲败和誓外倚虚骄揺脇近邉不顾曲直唯利是视是谓贪兵贪兵者乱此可乘而取之然陛下无良将邉陲之臣皆才下又甲胄不坚宻弓弩不射逺行无防幕出无营垒马乏精突士习骄惰外不能扞患内能为患此陛下未有可冀敌之不能乱也邕溪之蛮最脆弱者今乃离去巢窟畧地千里防兵安行无一能拒虫飞蝇营挐而不散此官滥吏庸招其所以侵也事弊及此不振而张之不可谓谋谋之不臧使得遗祸不可谓国臣伏见陛下诸臣急则念治缓则偷安天下无事时见利害之小者则鄙之以为不足事及大利害则惮曰安可卒行又曰防今日之安未及于危小者鄙之大者难之逺者蔑之于是天下之事日损一日嵗耗一嵗经制不立纲纪頽陵頼陛下盛徳四海晏然无事而治不可以恃今幸二邉少警朝廷上下留心士争献谋人意必向臣请先举二方言之今河北既分部管等路各有属州是唐诸节度兵也然而未有都统以节进退臣请因建大帅以一之使部分各得其人则金皷旗帜卒伍号令便当一禀于帅缀铠磨兵益养马阅师而讨之讲求法度朝廷宻诏以虏入某处以某部军当之某路以师援某所以济粮咨大帅而听命焉击首尾应击尾首应犄角屈伸包裹弥缝明立赏罸阃外之务不从中制此所谓不可乱也不乱则陛下可用而胜彼之乱也岭南外区瘴厉薫蒸北方戍人夏秋往者九死一生多发兵则粮乏少则事不集急责功则蛮遁逃不肯出缓则复来扰人是宜有以制之也今闻发北兵逾万人戍岭外下湿上蒸病死必多料羣蛮势不乆屯击之必散臣谓不如选一二健将嵗才留北兵五千人分屯要害处得善吏十数人分治诸州募土人为乡军复其租调视州大小户多少为之数统以部伍教以进退皆以彼所长技与相追逐率百人给北兵三十以劲弩利兵佐之冬春则使深入扰其居夏秋则使谨守防其畧彼虽能诱纳中国亡命要之食尽必出卤掠若其来也一大斩获则终身创矣我威已立然后可议招来与之盟则固许之臣则乆逺期五年近止三年南方无事矣臣切恐有司茍且复仍旧弊多留客兵自取死亡又不先以威而务招懐不为逺图而求近效故虽盟必违虽臣必叛夫前日之失已不可追自今之利便当审料恐诸将功成之后议者泰然遂便因循授吏卤莽设防不为陛下议长乆计虽一贼死百贼生故臣曰彼侵不足畏患所以来其侵也臣愚陋不识禁忌惟陛下裁赦用之【皇祐四年上时知成徳军】
　　上仁宗论河北根本在镇定　宋　祁
　　臣伏念行年五十有六素自衰怯不达时宜内治一郡习刀笔簿领计校米塩与俗吏争课最以报万分不意陛下过听乃使守邉居真定不半年徙定武任过所能早夜震惶然尝闻天下根本在河北河北根本在镇定以其犯贼冲为国门戸且契丹弭静五十年习不畏人贪餮之心不能无动今厉兵秼马欲慿陵者唯定与镇二军不战则进搏深赵邢洺笮脆撞虚血吻婪婪有其患矣臣所以日夜深计者以为欲兵之彊莫如多谷与财欲士训练莫如善择将欲人歆艳乐鬭莫若赏重而罸严欲贼顾望不敢前莫如使镇重而定彊夫耻怯尚勇好论事甘鬭而忘死河北之人殆天性然陛下少励之不忧不战以欲战之士不得善将虽鬭犹负无谷与财虽镇金城定汤壕势必轻今朝廷择将练卒制财与粮返以陜西河东为先河北为后非计也夫西戎兵鋭士寡能畧邉不能深入河东天险虏惮为宼唯河北不然失长城之防自蓟而南直视千里贼皷而前如席袵上行故曰谋契丹必先河北谋河北舍定与镇无可议矣故臣愿先入谷镇定镇定已充可入谷余州列将在陜西河东有功状者得迁镇定则镇定重天下乆平马益少臣请多用歩兵夫閧然聚忽然散云奔飚驰抄后掠前此马之长也彊弩巨梃长枪利刃什什相聫伍伍相缝大呼薄战此歩之长也臣料朝廷与敌相攻必不深入穷追殴而去之及境则止然则不待马而歩可用矣臣请损马而益歩故马少则骑精歩多则鬭健我能用歩所长虽契丹多马无所用之夫镇定一軆也势不可离今判为二恐谋之未详先帝以为一道帅専而师不分故定椹其胷则镇其胁势自然耳今其显显有害屯寨山川要险之地裂而有之平时号令文移不能一贼脱叩垒则彼此不相谋谁肯任责耶臣请合镇定为一路愿以将相大臣领之无事时以镇为治所有事则迁治定指授诸将权一而责有归士无茍且意防之上也惟陛下与中书枢宻院当安思危熟计所长必待事至而后图之殆矣河东马彊士习善驰突与镇定若表里然东下井陉不百里入镇定矣贼若深走以河东健马佐镇定兵掩契丹之惰而归者万出万全此一竒也臣闻事切于用者不可以文陈所论増歩兵及入谷分兵禆将等诸条件目繁碎要待刀笔吏委曲可晓臣已便俗言之輙别封上至择善将多蓄财乞委枢宻院三司条具以闻臣一诸生弗知军旅事偶有所见不敢隠特以受大恩思亟报也恐议渉迂暗有司疑诘更乞付臣令悉意条陈然后施行【皇祐五年上时知定州】
　　上仁宗论城古渭州有四不可　刘　敞
　　臣今月二十二日奏公事臣得预上殿亲闻徳音以谓古渭州存之则为害弃之则伤威两者未决询及左右指意恳恻臣诚独美陛下聪明谦逊好谋无穷也臣虽不闻公卿之议然臣之愚以为弃之便何者朝廷与羌戎约和乆矣今一旦夺其地而城之弃明信规小利使夷狄有以窥中国不可一也羌戎种落非一族也自见稍侵必人人懐疑交谋间谍以新城为比或能相率大为邉患不可二也自始筑城到今半年耳所费已钜万计秦州为之空竭而调给馈运不可胜纪设复屯兵守之日引月长财尽力竭则闗中皆可忧不可三也向者虏出争利多杀官军数千人后虽击破其众足以相当而虏怨益深其志复得故地而已兵若不解忧患方起不可四也假令新城足以蔽秦州长无羌胡之虞虽倾国守之可也不然地形便利贼能乗之以窥邉圉虽倾国争之可也今何所重轻而縻国财用困民力损士卒之命以贪此咫尺之地计功则可辱言利则可耻虑患则可忧昭昭甚明而谈者不忍决之谓为伤威臣所不谕也昔者舜伐三苖三苖不服益賛于禹班师振旅而有苖来格由此观之帝王之威在使物畏之不在使物恶之故动以义顺于理则物畏之矣动以利逆于理则物恶之矣畏之则服恶之则侮自然之道也武帝黜丞相御史之请而止不田车师轮台则天下复平元帝用贾捐之之防而罢珠崖则中国复安故以徳言之则不过舜禹以彊言之则不过汉武帝驭夷狄也患枉于义不患力不足也患逆于理不患威之损也惟陛下察于此两者以观利害之熟在谋之贵多断之贵独明鉴所以见容古事所以知今臣不胜狂直之至【皇祐五年上时为直集贤院】
　　上仁宗论邉备弛废　　　　吕　诲
　　臣切以戎敌讲好积有嵗月邉备乆隳兵威不振因循玩寇岂居安虑危之长计也臣非知兵者但累任陜西官稔闻四路之事方陛下厉精求治臣甞言兵防宜为之首务故畧举邉鄙数事以闻宸听臣以谓今邉备最可忧者陜西民财匮乏仍嵗不稔不比寳元康定间事力万一小有警急必无彊胜之势断可知矣自西戎通好以来儒臣乐为邉帅者特以寄任事权为意何甞经畧庶务为兵防乆逺之计哉臣伏见近年生户自入汉界居住者奄有土田如蹈无人之境所属堡寨都不禁止州县亦无由得知虽知亦不行遣虑恐生事风尘忽起为贼内应皆此也熟户自庆歴中经厯战闘消折人数甚多后来虽有折生增口未尝籍其姓名缓急要用如何防集兼自来威彊之族往往为西人利诱皆有背心藩篱不固将来御敌无所慿恃不可不忧也弓箭手自西事后来阙数不曾招填多为堡寨官贠私役百种侵渔人甚苦之以致教阅隳废今防邉堡寨使臣多不择人唯利在转官酬奬聚积俸禄乗时射利一切营私至有家不蓄马弓弩不牵挽者责其御敌之效其可得乎至如土兵最是得力寳元中籍民充弓手寻刺为保防等军当时公私损费不知纪极既而分配指挥训练已成伦序西事既平逃亡死损更不添填今所存无几少者皆五十余嵗即日防择殆尽则二十余年蓄养训练之功一旦废弃良可惜也至如四路帅臣且以泾原一路言之地最平衍贼马出入正当奔冲控守尤难康定中累战大败皆在此路施昌言昏老且病当此重寄如倚长城得为之安乎臣愚甞思之今邉鄙无事正是可为之际宜早擘画亦有以为待防之备臣欲乞朝廷选差谙边事朝臣一两员别作名目宻与转运使一员同共軆量四路如果有宿弊无惮更张应自来生户迁入汉界住者并依熟戸例摽拨田土明行给授置簿拘管分立头项俾人员领辖所有旧来熟户亦将元人防检内或有生戸溷杂乆居今来不以新旧人重编排等级増置人员立定帐籍所贵应急可以防集其弓箭手只防检元籍阙额人数令逐旋招収补填所有备邉堡寨使臣尽令阅试弓马相度人才不至怯懦可以被駈使者俾之乆任若不称职者委所差官于近里州军使臣内选防对换应是土兵只择其子弟骁勇有武艺者不以等级为限许壮者得以代其老弱其利相万也四路帅臣乞选拣才畧公忠之人或文或武不限官职如得其人使之乆任此数事臣愚自谓之便又非创新擘画并是祖宗旧规但痛惜其隳废敢觊陛下留神省察与大臣确论以臣言是当遂施行不宜稽缓以臣言非亦乞宸记録异日当验所以乞差官軆量者縁乆隳之事皆是邉臣茍安三二年间更替而去养成深上下固防不欲朝廷闻知若只降诏命令逐处修饬武备终无实事与不行均矣惟圣聪采纳【嘉祐五年上时为殿中侍御史】上英宗乞戒邉城濶畧细故　司马光
　　臣闻明主谋事于始而虑患于防是以用力不劳而収功甚大切见国家所以御戎狄之道似未尽其宜当其安靖附顺之时则好与之计校末节争竞细故及其桀傲暴横之后则又从而姑息不能深讨是使戎狄益有轻中国之心皆厌于柔服而乐为背叛近者西戎之祸生于髙宣北狄之隙起于赵滋而朝廷至今终未省悟尤以二人所为为是而以循理守分者为非是以邉鄙武臣皆鋭意而生事或以开展荒弃之地十数里为功劳或以杀畧老弱之虏三五人为勇敢朝廷称其才能骤加擢用既而虏心忿恨遂来报复屠翦熟户抄刼邉民所防失者动以千计而朝廷但知惊骇増兵聚粮其致防之人既不追究而守邉之臣亦无谴责如此而望戎狄宾伏疆场无虞是犹添薪扇火而求汤之不沸也臣愚切惟真宗皇帝亲与契丹约为兄弟仁宗皇帝赦赵元昊背叛之罪册为国主嵗损百万之财分遗二虏岂乐此而为之哉诚以屈已之愧小爱民之仁大故也今陛下嗣已成之业守已安之基而执事之臣数以争桑之忿心不思灌之大计使邉鄙之患纷纷不息切为陛下惜之近者闻契丹之民有于界河捕鱼及于白沟之南剪伐栁栽者此乃邉鄙小事何足介意而朝廷以前知雄州李中祐不能禁御为不才别选州将以代之臣恐新将之至必以中祐为戒而以赵滋为法妄杀虏民战鬭之端往来无穷矣况今民力凋仓库虚竭将帅乏人士卒不练夏国既有愤怨屡来侵宼祸胎已成若又加以契丹失欢臣恐国力未易支也伏望陛下严戒北邉将吏若契丹不循常例小小相侵如鱼船栁栽之止可以文谍整防道理晓谕使官司自行禁约不可轻以矢刃相加若再三晓谕不聴则闻于朝廷虽专遣使臣至其王廷与之辨论曲直亦无伤也若又不聴则莫若愽求贤才増修徳政俟公私冨足士马精强然后奉辞以讨之可以駈穹庐于漠北复汉唐之土宇与其争渔栁之胜负不亦逺哉【治平二年六月上时为天章阁待制知谏院】
　　上英宗乞留意边事　　　司马光
　　臣切见近年以来赵谅祚虽外遣使人称臣奉贡而内蓄奸谋窥伺邉境隂以官爵金帛招诱中国不逞之人熟户蕃部闻其亡命叛去及与潜交通者已为不少而朝廷不能一一尽知也其熟户蕃部有违拒不从者谅祚輙发兵马公行杀掠弓箭手有住在防邉者谅祚皆逼逐使入界将帅之臣但坐而视不能救援遂使其余熟户皆畏惮凶威怨愤中国人人各有离叛之心及朝廷遣使赍诏责问谅祚拒而不纳纵有所荅皆侮慢欺冒之辞朝廷亦隠忍含容不复致诘谅祚又数扬虚声以惊动邉鄙而将帅之臣率多懦怯别无才谋以折冲御侮只多聚兵马以自卫其身一路有警三路皆耸尽抽腹内州军下畨兵士置在麾下使之虚食粮草数月之后寂无影响然后遣还未及休息忽闻有警又复抽去如此往还疲于道路讫无一事曽有施为臣虽愚驽不习邉事切以私意料之谅祚所以依旧遣使称臣奉贡者一则利于毎嵗所赐金帛二十余万二则利于入京贩易三则欲朝廷不为之备也其所以招诱不逞之人者欲以采访中国虚实之事平居则用为谋主入防则用为乡导也其所诱胁熟戸廹逐弓箭手者其意以为东方客军皆不足畏唯熟户弓箭手生长极邉勇悍善鬬若先事剪去则邉人失其所恃入宼之时通行无碍也所以数扬虚声惊动邉鄙者欲使中国之兵疲于奔命耗散储蓄公私贫困既而邉吏习以为常不复设备然后乗虚入防也凡此事若不早为之虑使奸谋得成切恐其为国家之患不可量也臣谓朝廷宜宵衣旰食以为深忧而但见其遣使奉贡即以为臣节未亏得其侮玩之语以为防顺得其欺谩之语以为诚实盖朝廷非不知其本心欲其未发止求目前之暂安不顾异时之深患臣日夜思之不胜愤悒何戎狄为谋之深而中国虑事之浅也臣愚伏望陛下于邉鄙之事常留圣心特降诏书明谕中外应文武臣僚有乆厯邉任或曽经战阵知军中利害及戎狄情伪者并许上书自言陛下勿以其人官职之踈贱及文辞之鄙恶一一畧加省览择其道理稍长者皆赐召对从容访问以即日治兵御戎之防何得何失如何处置即得其宜若其言有可取者即为施行仍记録其姓名置于左右然后选其中勇略殊众者擢为将帅若能称职有功则劝之以爵赏昏懦败事则威之以刑诛加以选练士卒留精去冗申明阶级之法抑扬骄惰之气诚能如此行之不懈数年之后俟将帅得人士卒用命然后惟陛下之所为虽北取幽蓟西取银夏恢复汉唐之疆土亦不足为难况但守今日之封畧制戎狄之侵侮岂不沛然有余裕哉【治平二年十一月上时为龙图阁直学士】
　　上英宗论西边可攻四事　欧阳修
　　臣伏见谅祚狂僣衅隙已多不越嵗必为邉患臣本庸愚不达时机辄以外料敌情内量事势鉴往年已验之失思今日可用之谋虽兵不先言俟见形而应变然坐而制胜亦大计之可图谨具条陈庶禆万一臣所谓外料敌情者谅祚世有夏州自彛兴克叡以前止于一镇五州而已太宗皇帝时继捧继迁始为邉患其后遂防灵盐尽有朔方之地盖自淳化咸平用兵十五余年既不能剪灭遂务招懐适防继迁为潘罗支所杀其子徳明乃议归欵而我唯以恩信复其王封岁时俸赐极于优厚徳明既无南顾之忧而其子元昊亦壮遂并力西攻囬纥拓地千余里徳明既死地大兵强元昊遂复背叛国家自寳元庆歴以后一方用兵天下骚动国虚民弊如此数年元昊知我有厌兵之患遂复议和而国家待之恩礼又异于前矣号为国主仅得其称臣嵗予之物百倍徳明之时半于契丹之数今者谅祚虽曰狂童然而习见其家世所为盖继迁一叛而复王封元昊再叛而为国主今若又叛其志可知是其欲自比契丹抗衡中国以为鼎峙之势尔此臣切料敌情在此也夫所谓内量事势者盖以庆厯用兵之时视方今邉备较彼我之虚实强弱以见胜败之形也自真宗景徳二年盟北狄于澶渊明年始纳西夏之欵遂务休兵至寳元初元昊复叛盖三十余年上下安于无事武备废而不修庙堂无谋臣邉鄙无勇将将愚不识干戈兵骄不知战阵器械朽腐城郭隳頽而元昊勇鸷桀黠之虏也其包蓄奸谋欲窥中国者累年矣而我方恬然不以为虑待其谋成兵具一日反书来上然后茫然不知所措中外震骇举动苍惶所以用兵之初有败而无胜也旣而朝廷用韩琦范仲淹等付以西事竭力经营而勇夫鋭将亦因战阵稍稍而出数年之间人谋渐得武备渐修似可枝梧矣然天下已困所以屈意忍耻复与之和此庆厯之事尔今则不然方今甲兵虽未精利不若往年之腐朽也城垒粗甞修缉不若往年之堕頺也土兵藩落増添训练不若往年寡弱之骄军也大小将校曾经战阵者往往尚在不若往年魏昭炳夏随之徒膏梁子弟也一二执政之臣皆当时宣力者其留心西事熟矣不若往年大臣茫然不知所措者也盖往年以不知邉事之谋臣驭不识干戈之将用骄兵执朽器以当桀黠新兴之虏此所以败也方今谋臣武将城壁器械不往年而谅祚狂童不及元昊逺甚往年忽而不思今又已先觉可以早为之备茍其不叛则已若其果叛未必不为中国利也臣谓可因此时雪前耻収后功但顾人谋如何尔若上慿陛下神威睿筭系累谅祚君臣献于庙社此其上也其次逐狂虏于黄河之北以复朔方故地最下尽取山界夺其险而我守之以永絶邉患此臣内量事势谓或如此臣所谓鉴往年已验之失者其小失非一不可悉数臣请言其大者夫夷狄变诈兵交阵合彼佯败以为诱我我贪而追之或不虞横出而为其所邀或进防死地而困于束手此前日屡败之戒今明习兵战者亦能知之此虽小事也亦不可忽所谓大计之缪者攻守之策皆失尔臣视庆歴御邉之备东起麟府西尽秦陇地长二千余里分为路者五而分为州为军者二十有四而军州分为寨为堡为城者又几二百皆须列兵而守之故吾兵虽众不得不分所分既多不得不寡而贼之出也常举其国众合聚为一而来是吾兵虽多分而为寡彼众虽寡聚之为多以彼之多击吾之寡不得不败也此城寨之法既不足自守矣而五路大将军所谓战兵者分在二十四州军欲合而出则惧后空而无备欲各留守备而合其余则数少不足以出攻此当时所以用兵累年终不能一出者以此也夫进不能出攻退不能自守是谓攻守皆无策者往年已验之失也臣所谓可用之谋者在定出攻之计尔必用先起制人之术乃可以取胜也盖列兵分地而守敌得时出而挠于其间使我处处为备常如敌至师老粮匮我劳彼逸昔周世宗以此策困李景于淮南昨元昊亦用此策以困我之西鄙夫兵分备寡兵家之大害也其害常在我以逸代劳兵家之大利也其利常在彼所以往年贼常得志今诚能反其事而移我所害者予敌夺敌所利者在我则我当先为出攻之计使疲于守御则我亦得志凡出攻之兵勿为大举我毎一出彼必呼集而来拒彼集于东则别出其西我归彼散则我复出而又集我以五路之兵畨休出入使其一国之众聚散奔走无时暂停则无不困之虏矣此臣所谓方今可用之谋也盖往年之失在守方今之利在攻昔至道中亦尝五路出攻矣当时将相为谋不宻盖欲攻黠虏方强之国不先以谋困之而直为一战必取之计大举深入所以不能成功也夫用兵难事也故谋既审矣则其发也果故能动而有成功也凡用兵之形势有可先知者有不可先言者臣愿陛下遣一重臣出而廵抚徧见诸将与熟图之以定大计凡山川道路蕃汉歩骑出入所宜可先知者悉图上方畧其余不可先言付之将帅使其见形应变因敌制胜至于谅祚之所为宜先屈意含容而曲就之既以骄其心亦少缓其事以待吾之为备而且严戒五路训兵选将利器甲蓄资粮常具军行之计待其反书朝奏则王师暮出以骇其心而夺其气使其枝梧不暇则胜势在我矣往年议者亦欲招辑横山蕃部谋取山界之地然臣谓必欲招之亦须先借胜捷之威使其知中国之强则方肯来附也由是言之亦以出攻为利矣凡臣之言者大畧如此然臣足未甞践邉邮目未甞识战阵以一儒生偏见之言诚知未可必用直以方当陛下劳心西事广询众议之时思竭愚虑备蒭荛之一説耳【治平二年正月上时为知政事】
　　上神宗论纳横山非便　　　　司马光
　　臣闻王者之于夷狄或懐之以徳或震之以威要在使之不犯邉境中国获安则善矣不以逾葱岭诛大宛絶沙漠擒颉利然后为快也窃闻有邉臣言赵谅祚部将清诺尔和斯欲以横山之众攻取谅祚归命圣徳朝廷已有指挥许令招纳臣近者虽曾论列以为非宜尚惧语言踈畧未尽本末不敢不再为陛下陈之今进谋者但言其利不言其害臣请试言其害虽逆盛意愿陛下勿遽加弃置畧赐省览与进谋者参校其是非臣闻戎狄之俗自为児童则习骑射父子兄弟相与羣处未甞讲仁义礼乐之言也唯以诈谋攻战相尚而已故其民习于用兵善忍饥渇能受辛苦乐鬬死而耻病终此中国之民所不能为也是以圣王与之校徳则有天地之殊与之校力则未能保其必胜也以舜禹之明征三苖而三旬逆命商髙宗之贤伐方而三年乃克汉髙祖之雄杰为冒顿所围七日不火食国朝以太宗之英武北举河东南取闽浙若拾地芥加之猛将如云谋臣如雨天下新平民未忘战当是之时继迁背叛太宗以郑文寳为陜西转运使用其计防假之威权以讨之十有余年卒不能克发闗中之民飞刍挽粟以馈灵州及清逺军为敌所抄掠及经沙碛饥渇死者十七八白骨蔽野号哭满道长老至今言之犹歔欷酸鼻及真宗即位防继迁为潘罗支所杀真宗因洗涤其罪吊抚其孤赐节钺使长不毛之地讫于天圣明道四十余年为不侵不叛之臣闗中户口滋息农桑丰富由是观之征伐之与懐柔利害易见矣及元昊背恩国家发兵调赋以供邉役闗中旣竭延及四方东自海岱南逾江淮占籍之民无不萧然苦于科敛自其始叛以至纳欵才五年耳天下困弊至今未复仁宗屈己赐以誓诰册为国主嵗与之物凡二十五万岂以其罪不足诛而功可赏哉计不得已也向者谅祚虽时有偃蹇礼节不备或诱掠熟户惊扰邉民然犹称臣奉贡未敢显然自絶也今乃诱其叛臣以圗之纵使诚枭谅祚之首复灵夏之土以王者之兵言之犹可耻也况其成败未可知乎臣恐邉事之兴生民之苦由此而始也王者之于诸侯叛则讨之服则抚之是以诸侯懐徳畏讨莫不率从去嵗谅祚攻大顺城杀掠吏民今春朝贡之使不以时至当是时不能讨也今朝廷既赦其罪与其赐物受其使者纳其贡献又从而诱其叛臣激其忿心是常欲其叛而不欲其服也信义赏罸将安在乎议者或以为彼诱我民我诱彼臣何为不可是特闾阎小人之语非知国家大体者也彼僻陋小羌窃诱我民以益其众乃欲以天子亿兆之富而效其所为邪譬如邻人窃己之财己以正议责之可也岂可复窃彼之财以相报邪臣闻谅祚隂蓄奸谋为日固乆招纳不逞之人以为谋主诱胁熟戸以撤中国之藩篱常有据闗中窥河东之心虽未必能然若纵其毒蠚亦足以为亭鄣之患未可以小种之羌孱弱之人待之也国家不幸比遭大忧帑藏空虚闗中之民自经西事以来仍苦铁钱财力凋弊熟戸屡经杀掠亡失大半纵其在者亦懐二心非复得如景祐寳元之时也当此际陛下深诏邉吏崇信誓保分界严守备明斥堠以待之犹惧谅祚狼子野心不识恩义乘我衅隙侵噬疆场又况彼不动而扰之不求而召之乎臣又闻虏中间谍所在甚多中国动静毫髪皆知其和斯自程戡在鄜延时已有声闻云欲归降自是至今已经数年朝廷屡召邉臣与之谋议外人往往知之亦有邸吏传报四方安有虏中独不觉悟寂然无事曽无诛讨之意乎臣切疑其内挟诈谋未可信也或者谅祚乆懐逆计以朝廷待之恩礼优厚无因而发故遣其部将诈降以卜之若朝廷受之则将归曲而责直得以为背叛之名或者使其部将诈言势孤力防不能独制谅祚乞朝廷遣将出师为助而隂设伏兵以徼大利此二者皆未可知也若万一有之则今日受之正堕其计中矣纵使和斯实有降心盖亦私有忿恨或别负罪恶反侧不安欲倚大国之威以逼其上其所部之民未必肯尽从也虽其自言权势之彊甲兵之盛有谋善战为民所附盖欲自夸以求售耳未必然也借令实能举兵以与谅祚为敌战而胜之则是灭一谅祚生一谅祚也若其不胜必引其余众南奔中国谅祚悉其境内之兵以追之怒气直辞长駈入塞当是之时非口舌文移所能解也臣恐朝廷不惟失信于谅祚又将失信于和斯也若和斯余众无几犹可以缚而送之以缓谅祚之兵然形迹已露谅祚必叛无疑也若和斯余众尚多还北不可入南不受穷无所归必不肯如山遇束手就死将突据邉城以救其命更为中国之患未有涯也陛下不见侯景之事乎臣闻羽翼未成不可以髙飞近者未恱不可以来逺自尧舜禹汤文武之王下至齐桓晋文之覇未有不先治其内而能治于外者也故孔子曰善人教民七年亦可以即戎矣又曰以不教民战是谓弃之今陛下新即大位尚未逾年朝廷之政未尽修也封域之中未尽治也内郡无一年之蓄左帑无累月之财民间贫困十室九空小有水旱即化为流殍承平日乆戎事不讲将帅乏人士卒骄惰上下姑息有同儿戯教阅稍频则愠怼怨戾赐与不时则扬言不逊被甲行数十里则喘汗不进遇乡邑小盗则望尘奔溃此乃众人所共知非臣敢为欺罔兵法曰知彼知已百战不殆知彼不知已一胜一负不知彼不知已毎战必殆陛下视今天下如此而欲谋境外之事起兵革之端挑陆梁之虏冀难立之功此臣所为寒心者也为今日之计莫如收防贤俊随才受任以举百职有功必赏有罪必罸以修庶政谨择监司澄清守令以安百姓屏絶浮费沙汰冗食以实仓库询访智畧察验武勇以选将帅申明阶级剪戮桀黠以立军法料简骁鋭罢去羸老以练士卒修整犀利变更苦窳以精器械俟百职既举庶政既修百姓既安仓库既实将帅既选军法既立士卒既练器械既精然后惟陛下之所欲为复灵夏取沙平幽蓟収蔚朔无不可也今八者未有其一而欲纳邉吏之狂谋信黠防之诡辞臣恐不能得其降者数百而敌骑大至覆军杀将邉城昼闭朝廷乃为之宵衣旰食焦心劳思兴兵运财以救其急使天下愁困如康定庆厯之时已而卒无可奈何然后忍耻以招之卑辞以谕之尊其名以悦之増其赂以求之其为损也不亦多乎斯乃国之大事安危所系非特邉境之忧而已愿陛下深留圣思勿为后悔乃天下之福也彼进谋者皆非实为国家斩将搴旗拓土辟境建卫霍甘陈之功也但以利口长舌虚辞大言一时诳惑圣聪欲盗陛下之官职耳他日国家有患不预其忧是岂可哉凡邉境有事则将帅迁官士卒受赏无事则上下寂寂无因徼幸此乃人臣之利非国之利陛下不可不察也【冶平四年九月上时权御史中丞先是六月知青涧城种谔奏谅祚累年用兵人心擕贰横山首岭嵬名山结绥银州人数万共谋归顺乞朝廷早令向化陕西转运使薛向主之时髙遵裕使夏州还亦言招纳之利上召经畧司掌机宜文字张穆之问穆之为薛向所谍遂言谔谋必可成七月诏下谔奏付知延州陆诜及向谔宻议措置以闻诜等共画三防使名山直取谅祚不能取则守其地以拒之最下乃退保两界不耕地诏使髙遵裕宣宻防欲谔依诜等所上防未尝许其发兵深入谔于是遣谍者与名山约日防绥城不复告诜十月谔悉发所部兵与折继世会于保寜寨庚申谔入绥州遂兴版筑壬戌继世入银州嵬名山部其族帐悉降陆诜得谔状大惊即劾谔擅兴而薛向力主谔具奏云实遣谔为此绥州既城议者以为孤城深寄贼境难守不如弃之谔独谓此厄三大川口虏人号曰李主心古曰上郡言其地形髙下视诸郡也不可弃请乘势大举尽复河南陈五可取之防朝廷后用韩琦议卒存绥州也】
　　上神宗论种谔擅入西界　　郑　獬
　　臣伏见十月二十四日召两府大臣入议外言切皆传种谔已提兵入据绥州横山豪酋挈族内附审如是是岂朝廷之福耶聚谋累日防将安出事虽隠秘不漏针芒然趣贾逵窦舜卿就道以母沆为转运使发京师兵及银数十万两备刍饷出锦袍银帯赐降者观此则殆将两持首尾未有决然判安危之至防也臣前言不可纳横山及见手诏以谅祚顺向深戒邉臣无得生事臣以为信今乃知朝廷外示绥静内包隂计兹岂帝王之大畧哉尊用变诈之士务为掩袭之谋乃战国强暴之君所为也况陛下初履天位犹处谅闇宜念祖宗防成太平之业以渊静镇海内仁泽结民心不及虑此而过聴一二邪臣之説欲以竒谲幸邉功此天下尽知其不可而陛下独以为可冒而行之闻者莫不寒心然种谔之夺绥州若不奉陛下之风指安敢一日不俟上报径駈数千卒直虏境乎不然则擅兴有罪陛下何为而不行诛夫中国以信义抚四夷既约束邉臣无得生事诏墨未干而夺其地信义俱弃其曲在我彼将嫚辞以请罪则朝廷何以报之如彼懐不顺袵氊裘而犯邉我不得已而起应之则士卒虽肝脑涂野而不辞盖举天下之怨在彼也今无故而先扰之彼将率其犬羊之众而来争则士卒有旅拒踌躇而不行者矣盖举天下之怨在我也岂唯士卒之不乐哉府库之空乏此四海所共患千金之费不给则必赋诸民则将见隳产坏家弃父母鬻妻子供军饷者矣万一有奸雄之徒窥隙而乘之啸为盗贼小则剽屋庐大则跨郡县于此之时溃烂而不救则于社稷生灵得无有负乎事有谋小而妨大者正为此也而种谔不顾国家始末之大计乃欲以一蝼蚁之命以天下为儿戯茍贪防功以邀富贵此正天下之奸贼若不诛之则无以厉其余臣以为陛下必欲逆折祸乱之机牙使不为异日之悔则莫若下诏声谔之罪诛于塞下及薛向髙遵裕杨定张穆之等皆付有司次第以治其罪然后遣一介之使持手诏还谅祚以绥州及横山之降民遂明告以谔等生事已次第伏罪则彼又将何求于我如此则显示中国履信之美而复収夷狄向化之心无遗镞折防之费而事立解矣如有言者希望尤以为不然此皆非忠臣岂敢以犬马之余生而保天下之事乎臣以为太白经天四方地震皆为兵象切恐兵祸起于横山之议今见其端矣无使臣言之验则朝廷之福也伏望陛下上观天戒下察人事以宗庙社稷为念以四海生灵为意无令天下无罪之民为奸臣所误今诛一奸臣而天下定其利害较然可见陛下决意行之无疑臣不胜区区之恳【治平四年十一月上时为翰林学士】














　　宋名臣奏议巻一百三十六
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百三十七
　　宋　赵汝愚　编
　　边防门
　　辽夏九
　　上神宗论种谔擅入西界　　刘　述
　　臣昨以种谔不禀朝命擅兴兵马城西界绥州有违誓诏为国生事曽具奏闻乞并同谋人枷送下狱从朝廷差官制勘依军法施行续又奏薛向杨定张穆之髙遵裕王中正辈表里相结诳惑圣聪妄兴边事乞行根勘以正典宪未防朝廷尽理施行臣伏思之陛下新绍大统方在亮隂之中所頼者两府大臣协心毕力修辅庶政以安民心以固根本至于疆之事尤宜戒饬帅臣讲信修睦抚寜遐荒而乃轻用奸臣之言遽议用兵之防失信于外国结怨于邉民而况闗陜之西比年饥馑民力凋国帑空虚自寳元康定以来人间疮痍尚未全复今又使之奉期防之役供仓卒之求彼独何以胜其苦哉故臣虑有不堪其忧者也又风闻每于中书南防防议其间多顾避形迹不务昌言或各持巳见靡从正论至有累日不能决者夫军国之事常有缓急若机防一失则如奔川逸骥弗可捄止今两府大臣依违如是使之适变而应猝岂不殆哉昔唐太宗谓黄门侍郎王珪曰近日中书所行诏勅颇有意见不同互相是非或有茍避私隙相惜颜面知非不正遂即施行惜违一官之小情伪为万人之大此实亡国之道也隋内外庶官正以依违而致祸乱兹诚人主独见事机委任责成之先务也臣愚欲乞陛下面戒两府今后并须戮力一心坚守正道凡所议事皆当原始要终不可媮为一切以贻久逺之患诏防有所未便亦须据理执奏毋事循嘿仍乞宻加圣鉴辨其邪正其辨邪正之术如唐绛所言试取恶事假以上意为善而问之或取善事假以上意为恶而问之其人或不顾事实好恶便随圣心而言则忠信倾邪立可识矣此得其要也其间或有无所禆益唯务阿附之人宜加罢出以儆在位则贤否分而职业修矣臣以戆愚动触忌讳忠愤所激岂敢爱身惟陛下念之【治平四年十二月上时为知杂御史】
　　上神宗论种谔擅入西界　　杨　绘
　　臣闻帝王之道唯信为大仲尼以为兵食可去信不可去晋文霸国之君尔犹曰得原失信何以庇民今为国家患唯西北二虏然而数十年无烽燧之警生民不识战鬭之苦者岂专仗金帛而然乎亦恃乎信誓之言而巳矣比者西戎新纳信欵切闻髙遵裕诈传圣防与种谔等纳西夏叛人首领近三十人仍深入虏界地名绥州筑城以居之臣切谓朝廷若遂从其计则失信于戎狄生起边事无穷极矣为今计者莫若贬谪其矫制擅兴之罪以正典刑仍差使告谕西夏示非朝廷之命如此则大信不失兴功生事之徒少有惩矣臣又闻西戎有僣逆之状巳五七年擅置官司辄更年号而但倔强于巢穴中终不敢显然出兵为边鄙之患者何哉彼虽戎狄亦不敢无名而举矣今既纳其逃叛者则彼之作过有名矣以中国而失信于外夷一不可也既失信于西则北戎亦从而疑信誓之不实是一举而两失之二不可也兴师有曲直直者奋而曲者怠左传所称我怠彼奋是也今若生起边患则差徃战鬭者必曰彼邀功生事髙遵裕种谔实当其名而被坚执鋭出生入死则使吾徒为之有不伏之心而生懈怠焉则难以必胜三不可也有此三不可之大患则朝廷何恤于二子而不惜于边鄙大患乎方今公私帑藏近巳空竭粮运不继当取于民民将不堪则患起于内矣臣切料扶其议者必曰若贬二子归其逃者则西虏亦未必息兵不若因而成功臣切谓朝廷自不失信而虏作过则直在我矣我直彼曲虽兴军扰民军民何辞以怨乎外人议者咸曰兹事盖起于薛向盐马之法行之六七年今将矣薛向欲求脱去而使他人乗其故与杨定髙遵裕种谔等建为此谋欲求边任而罢转运使之职致陜西之民从夏秋以来倡言朝廷欲收复横山而不恤陜西之民甚有怨咨近外人又传惑陛下之听于外者杨定也惑陛下之听于内者王中正也致陛下锐于横山之议者职斯二人臣虽愚昩岂不知此事之非实但愿陛下早赐指挥则外人浮议自弭矣臣忝谏职敢不尽言【治平四年十二月上时知谏院熈宁元年二月种谔夺四官随州安置】
　　上神宗论种谔薛向　　　刘　述
　　臣切闻赵瞻勘到种谔诈称得宻防擅发兵马城绥州公案止断追官安置而已案内亦不一就勘到薛向张穆之髙遵裕王中正等人外议喧然皆谓未得公当夫矫制发兵人臣之罪无大懐奸罔上国家之法不容一则见不忠于主兹实叛乱之渐为天下者不可不深惩也昔汉冯奉世矫制斩莎车王传首京师威震西域宣帝欲加爵土萧望之以为不可恐后奉使者为国生事武帝时王恢用马邑豪聂壹计欲举兵攻匈奴与韩安国论难往复数四武帝从恢议后无成功下恢廷尉廷尉以为当斩太后以田蚡之言谓武帝曰恢为马邑事今无成而诛恢是为匈奴报仇也武帝曰首为马邑事者恢故发天下兵数十万今不诛恢无以谢天下恢闻乃自杀恢当时禀命于朝廷而举事不成武帝犹谓不诛无以谢天下盖虑后来狂易之人妄兴边事杀伤士卒疲中国故以为戒尔今种谔诈称宻防擅发兵马以致邉境骚然公私劳费此而不诛孰为可诛者所幸頼者陛下仁圣之心充格天地天地神灵拥佑圣徳故致谅祚死不然兵连祸结百姓受于今巳不浅矣伏望陛下深思宗社之计早絶祸乱之源发于圣防斩谔以谢边民以诫后来专辄兴事以遗国家之患者天下幸甚天下幸甚其次薛向臣采诸众论其人本为擘画用盐博马事今来盐钞布满中外卖之折钱而复不顾其法已矣向切欲摆脱未有縁由故于上前妄陈横山可取之议欲作边帅以邀巳利耳非忠于朝廷也洎过本路遂将公文并手书与诸将称得宻防图取横山以致种谔狂发贪功恐为他人所先辄作此事迹其所由首恶者乃向也今种谔既议追官安置而巳向乃犹不失为州臣恐用法未适轻重之宜纵使陛下当时曾许向经营此事乃为向以甘言厚利惑之故所谓怀奸罔上者非向而谁汉武帝所以不赦王恢者正为此尔中外皆谓向憸巧之人善结权贵致位至此悉用此道陛下既为此人面欺当须觉悟而怒之不当曲为主张掩盖其罪也臣恐今后奸邪之人窥见此意别生事端诳误陛下以为朝廷招天下之患陛下又将主张掩盖之邪将不然邪臣闻圣人无常心以百姓心为心言从众也仁宗皇帝未尝私意喜怒天下之人谓之善则用之天下之人谓之恶则弃之是以天下称其圣此陛下所宜法而行之者也今薛向之罪恶中外切齿闗陜之人恨不食其肉而寝其皮而陛下独未悟臣所未谕也其勘官赵瞻既勘得种谔辞连薛向等人便合追摄勘证岂得再取朝廷指挥显见党庇怀奸首恶之人伏请选差公正强明臣僚并赵瞻一处勘鞫以正邦宪以厌人心臣前已具奏乞不差赵瞻作勘官恐因与薛向乡里之旧曲为党庇今乃果然臣恐两府大臣中亦有党庇薛向如赵瞻者陛下不可不察也臣职在纠奸故敢触冒忌讳昧死陈诚惟陛下念之【熙寜元年二月上时为知杂御史】
　　上神宗论不可伐丧　　　　刘　述
　　臣伏覩夏国谅祚死亡遣使人来告哀朝议损其恩礼以其纳欵之后曾犯大顺城及擅杀伤杨定等所以贬之也今风闻欲遣使责问其国不修贺登极并正旦等事及闻边臣建议欲乗其丧祸饥困之际以重兵深入讨虏不知果然否以臣愚思之恐非所以哀丧恤灾绥怀夷狄之道也夫夷狄者岂可以礼义责之哉弱则畏服彊则侵叛从古以然也今谅祚既死将责何人不若因而抚之为得防也真庙景徳初继迁死其子徳明尚幼因边臣奏报即降诏慰谕由此徳眀遣使奉誓书归顺尔后边事寜敉垂三十年闗右之人无科率转饷之劳安耕织生养之业公私富实朝野欢娱当是时真宗皇帝非不知乗其丧祸防弱之际用兵穷讨盖以金革之事胜败不常匪唯耗蠹货财亦复杀伤士卒于是推天地父母之心务以徳懐不以力伏是以终徳眀之身不敢有负朝廷乃前事之眀验也以当时之事力视今日之虚实万相逺矣当时尤不欲为而今日复欲为之岂不誖哉臣伏愿陛下追鉴前世用兵和戎之利害深察今日兵威财力之彊弱爱惜生灵之命保固祖宗之业丁宁二府捡详景徳年赵徳眀故事仍先遣一介之使慰抚其国人存问其嗣子仍谕之云如朝廷推封爵之恩即须别纳誓欵方可乞行制命彼既孤弱且贪赐予则欣然闻命矣乃可以救前日种谔擅兴之失使知非朝廷之意则曲不在我矣若用边臣之言以重兵压境乃为权谋之事欲彼惧而速盟可也若作深入之计则为无防矣今谅祚之毙不在先后而适在今日乃上天之灵拥佑圣徳俾于斯时除去边患昭然可识矣陛下可不顺承天意抚柔夷狄以安中国乎事之机防正在此时一失其宜荡不可捄惟陛下留神省览天下幸甚【熙寜元年三月上时为知杂御史】
　　上神宗论自治以胜夷狄之患　孙　觉
　　臣切见陛下去年经营西事议不素定边臣二三至令偏禆轻易出师深入营建城垒转输馈运数道为之骚然终之杨定见诱丧元于敌今又或传交趾争立内相诛夷为更易广帅以至闽越诸州大抵改置牧守矣而北戎亦辄为誓约擅刺两地边民中国四陲而三方皆警此盖陛下新即大位夷狄未见威徳故敢或为侵侮以窥我边朝廷整饬戎备选置任使未为失计也然臣切闻之虞书曰柔逺能迩惇徳允元而难任人蛮夷率服夫以尧舜之时圣贤相防宜长防成筭以厌伏四夷然其言专以难任人为本盖任人处内则主听主听则任使不眀忠邪杂进虽有智勇安所设施或任人放逺则智者竭其智勇者献其力夫如是则何蛮夷之足患哉臣又闻六月诗之序曰小雅尽废则四夷交侵中国防矣盖小雅王道之序凡其所言皆纲纪人伦恵养万物君臣相遇以诚而知羣下之劳苦遣使劳还恩意愈笃反复以自治为先故能周道中兴夷狄逺迹臣愚切以夷狄之患虽盛王所不免唯知自治者为能胜之伏望陛下虽讲边备选帅臣而深以诗书为监日新盛徳使任人不能听而次序以兴小雅之废则臣将见四夷毕来陛下深拱以享太平之报【熙宁元年五月上时为右正言谏院供职】
　　上神宗论治边之略　　　　孙　觉
　　臣伏见陛下深以戎狄为念而治边防储军实临朝慨然思古之将帅至亲撰文以祭前朝大将之有功者垂老降虏赐之服章延见访逮以此见陛下之于夷狄懐不平之愤而欲上为列圣摅之于无穷也臣窃不自料谨上治边之略伏惟留神采择国家与虏和好六七十年虽时有邀求或小侵嫚然未尝敢顿隳信誓深入大扰边民白首不见兵革朝廷虽嵗捐金缯厚礼重币以结其懽心然吾之元元得父子相保以养其家不至于暴露流离肝脑涂地者列圣之赐也其贿益厚其势益骄其终至于用武何也与者倦而其取无厌约既久则其终必则其至于用武也岂得巳哉老子曰兵者不祥之器非君子之器圣人不得巳而用之茍不得巳则军储不可以不实边防不可以不修将不可以不择卒不可以不练吾之粮械既巳备足戎人守信誓谨疆则吾固待之如初若大有所求违约妄作或举重兵以临境上恃吾有以待之则以战以守惟上所令臣虽未尝至边州以臣之所闻见切恐今日之将卒器械粮廪未可以与虏角也臣闻李牧之为赵将居边军市之租皆自用享士赏赐决于外不从中覆委任而责成功故李牧乃得尽其智能选车千三百乗骑万二千匹百金之士十万是以北逐单于破东胡灭襜褴西抑强秦南支韩魏委任边将必若赵之于李牧可也太祖皇帝神武圣谟烛知边事故闗南用李汉超瀛州用马仁瑀常山用韩令坤易州用贺惟忠棣州用何继筠延州用赵賛庆州用姚内斌环州用董遵诲原州用王彦升灵州用冯继业逺者至二十年近者亦不减十余嵗其家留京师者抚恤之甚厚郡中筦防之利悉以与之恣其市易免所过征税令募骁勇以为爪牙每来朝必召对赐坐饮食之其还也厚加赐赉故边臣皆富于财得以养士用间通知蕃人情状敌将入冦我巳先知设伏掩击多能以寡胜众以至平蜀取荆下岭表收江南二十年间用兵四方而不以西北为虑者诸将守边之力也臣以谓才能防略若此十数人者不乏于世顾所以委任责成之道何如耳诚能讲求择将之方于诸州要处试而用之其才果可任也则付之一州以便宜从事地可垦辟听招土兵卒可选用听其废置财可聚散听其出入间谍徃来听其自便率嵗来朝燕见加礼使君臣之际洞见心腑则将输其忠士尽其力是被边诸州皆得李牧以守之也如此则冦之进退常在中国至于无厌之邀求无故之侵侮彼将望风而自沮矣孰敢赴汤蹈火以取糜烂者哉夫以衰周之诸侯唐室之藩镇皆以一国或数州之地外抗夷狄内拒天子盖用志不分者能以小敌大委任责成者能以寡胜众也今以天下之大四海之富而鳃鳃然尝有夷狄之患用人不专而间说者众不假人以权而朝廷自任责故也臣闻治天下者譬之飬身身之血气不可偏有所养养血以胜气养气以胜血皆以致疾而害其身文武之为用亦何以异此国家自西师讲和以来天下以兵为讳武事之不讲也乆矣陛下天锡勇智兼用文武方将大拯天下之以为宗庙无穷计虑则夫备边选将之方特其小小者耳伏望陛下日新盛徳听用贤俊收采众防以期成功天下幸甚【熙宁元年六月上】
　　上神宗论小人妄陈边事　　范纯仁
　　臣闻舜难任人而蛮夷率服诗谗人罔极交乱四国易曰小人勿用必乱邦也有以见小人用之则交乱邦国逺之则能伏蛮夷皆前世之眀效而圣人之深戒也伏见近日因陛下求治之初延访之勤时有小人之言上惑圣聦闻之似若可采行之必累至眀盖其天性憸邪智识浅狭効小忠而忘大体贪近利而昧逺图急于营身不思害国皆以巳之所好便为致主之谋行于其身尚为众人所恶采而治国岂能有补大猷如昨来薛向等起横山之谋西陲至今受及河北王临始奏边事亦多细不实自谓朝廷委信帅臣难为节制并诸路走马承受亦有不遵条约轻妄奏论揺动边臣过当生事朝廷每有升黜适足助其威势若不早加禁约实恐深蠹纪纲伏望陛下法宣尼逺佞之言体虞舜疾谗之道凡是憸人近习其言不可轻信及乞宣谕二府如有妄奏邉事及曽引惹生事之人不得令在边任有急难方得用之及委转运使提防刑狱等体量诸路走马承受不得于元降条约外妄陈边事及言人长短其所奏文字亦乞降枢密院公行如此则小人道消太平可致【熙宁二年三月上时同知谏院】
　　上神宗论中国当守信义不可轻议用兵
　　司马光
　　臣向任御史中丞日闻国家招纳夏国降民曽上言方今百职未举庶政未修百姓未安仓库未实将帅未选军法未立士卒未练器械未精八事不全不可兴兵智虑迂踈不合圣心俄而种谔等起绥州之役杨定为夏虏所杀陜西骚然困于餽戍朝廷悔前之失故谪降种谔以谢夏虏再三招抚方能得其称臣奉表复遵旧约朝廷特遣使者以誓诏防命及金帛杂物赐之尚未返命今切闻陛下复诏种谔等诣阙引对不知陛下欲何所为闻者无不寒心夫布衣不守信义尤见轻于乡党况王者临御四夷当叛则威之伏则懐之使信义之眀皎如日月若戎狄幸而臣服无故扰之及其背诞则从而忍之得其臣服又从而扰之其于信义威懐何如哉国家以信义臣畜戎狄百有余年前日种谔等举而弃之兴兵掩其不备以邀之仅能得不食之地百余里饥虏万余人耳今地则归之虏庭民则逃散略尽朝廷有何所得而发兵守卫转粟馈饷公私之费以巨万计其为失防岂不昭然今疮痍未复忧患未弭臣前所言八事一无所修敌疑忌中国警备已严怨毒之心蓄而未发谔等乃欲复为前日所为臣见其无复绥州之功而必有大败覆没之事兵连祸结不可救解公私困竭盗贼将生此乃社稷之忧非独边鄙之患也孔子曰过而不改是谓过矣伏望陛下留神深念至于再至于三当先修内政未可轻议用兵天下幸甚【熙宁二年六月上时为翰林学士兼侍读上批付枢宻院召蔡延庆等八人赴阙】
　　上神宗谏西师　　　　　　富　弼
　　臣切知陜西用武诸路入讨至今巳是数月调发输敛不无劳费陛下躬亲万务勤于访逮臣所恨未能一効死力少寛陛下西顾之忧且念灵夏数州自太宗割赐之后几百年所存者唯是空垒而巳今所得城壁切恐未偿所费既巳克下又须守御自此劳费卒无已时伏縁西夏与北狄常为犄角之势盖北狄山前后十八州每恐朝廷有复取之意庆歴初因元昊叛仁宗不免讨伐而北狄遂有嫚书兴割地之隙其书大意自谓我与西夏是甥舅之国南朝不合加兵臣不能尽记其辞惟记一句云殊无忌器之嫌此大可见其意也臣其时两使羌廷每见元昊遣人在彼宻令询问云来借兵此皆臣始末亲经目覩不是剽闻以昔校今不敢谓必无此事今北狄亦须疑朝廷既平西夏即移兵北伐必有借助西夏之谋不可不过虑及此也设或二虏相应两边起事即各用人力如何枝梧其间军情民心须常加防察不可使至于此极也况今天威巳振王师巳捷或且令退修边备讲守御之防更俟表里安集别图后举以为万全之计亦为未晚伏乞陛下特赐详择而审处之【熙宁三年十二月上时为武宁军节度使检校少师左仆射判亳州先是八月夏人侵顺安绥平绥徳黑水等寨判延州郭逵击却之壬申遂举国入冦攻围大顺城等环庆路都监髙敏等万人战殁陕右大震九月参知政事韩绛出宣抚陜西吕大防为判官自是西鄙用兵数年乃息】
　　上神宗諌西师　　　　　司马光
　　臣不才误承朝廷委用待罪长安兼领一路十州兵民大柄朝辞之日防陛下面谕以凡边防事机及朝廷得失有所闻见令一一奏闻臣受命以来且愧且惧所愧者圣恩深厚责任至重所惧者智识浅短无以堪称夙夜疚心不敢寜居臣入境以来见流移之民道路相望询访闾里皆云今夏大旱禾苖枯瘁河渭以北絶无所收独南山之下稍有所存而入秋霖雨经月不霁禾虽有穂往往无实虽有实而徃徃无米虽有米率皆细黒一斗之粟舂簸之后不过得米三四升谷价涌贵民间累年困于科调素无积蓄不能相赡以此须至分房减口就食西京襄邓商虢等州庸赁客作或烧炭采薪或乞丏剽窃以度朝夕当此之际国家惟宜镇之以静省息诸事减节用度则租税自轻徭役自少逋负自寛科率自止四患既除民力自足民财自饶闾里自安流亡自还固不待陛下忧勤于中宰相劬劳于外然后人人得其所也茍或不然国家虽欲轻租税寛逋负其所费之财何由可得虽欲少徭役止科率其所营之事何由可成四患不除虽日下恩泽之诏民犹不免于流移转死也盖欲止沸者莫若絶薪欲安民者莫若省事此目前之验也非难知也臣到官以来伏见朝廷及宣抚等司指挥分义勇作四畨欲令以次于防边戍守选诸军骁锐及募闾里恶少以为竒兵造干粮糗饭布囊力车以备餽运悉取嵗赐秉常之物散给防边诸路又竭内地府库甲兵财物以助之且以永兴一军言之所发人马甲八千副钱九万贯银二万三千两银盌六千枚其余细不可胜数动皆迫以军期上下相駈急于星火官吏狼狈下民惊疑皆云国家将今春大举六师长駈深入以讨秉常之罪臣以踈贱不得预闻庙堂之议未知兹事虚实昨者亲承徳音以为方今边计惟宜谨严守备俟其入防则坚壁清野使之来无所得兵疲食尽可以坐収其臣退而思念圣谋髙逺深得王者御戎狄之道实天下之福及到闗中乃见凡百处置皆为出征调度臣不知有司在外不谕圣意以至有此张皇将陛下黙运神筭不令愚贱之臣得闻其实也臣不胜皇恐昼则忘食夜则废寝心寒股栗切为陛下危之夫兵者凶器圣人不得已而用之自古以来国家富强将良卒精因人主好战以致危乱者多矣况今公私困竭将愚卒懦乃欲驱之塞外以捕狡悍之防其无功必矣岂惟无功兼后患甚多不可尽言也若朝廷初无出征之意则何为坐散府库之财疲生民之力讫无分毫之事万一将来敌骑入防府库巳竭民力巳困将何以御之臣先任御史中丞日朝廷将兴绥州之役臣曽上言国家先当举百职修庶政安百姓实府库选将帅立军法练士卒精器械八事皆备然后可以征伐四夷今此八事未有一者胜于曩时而况闗中饥馑十室九空为盗贼者纷纷巳多县官仓库之积所余无几乃欲轻动大众横挑猛敌此臣之所大惧也或者又云国家未讨秉常先欲试兵诛一小族若果如此尤为不可何则今者竭闗中之财力大兴师众乃舍有罪之强冦诛无辜之小种胜之不武不胜为笑将无以复号令夷狄矣此二防皆为不可伏望陛下深鉴安危之机消之于未萌救之于未形速下眀诏抚谕闗中之民以朝廷不为出征之计其义勇更不分畨于防边戍守亦不选募竒兵凡诸调发为餽运之具者悉令停罢爱惜内地库仓之储以备春深赒救饥穷之人如此岂惟生民之幸亦社禝之福也不胜忧迫直输赤诚惟陛下裁察【熙宁三年十二月上时为端眀殿学士知永兴军】
　　上神宗答诏问北边事宜　　韩　琦
　　臣伏防圣慈特差入内内侍省东头供奉官干当内东门司裴昱赍赐臣手诏以朝廷通好北狄八十年近嵗以来生事弥甚代北之地素有定封而辄开衅端妄来诉理比敕官吏同加按行虽图籍甚眀而诡辞不伏今横使复至意在必得朕以祖宗盟好之重固将优容敌情无厌势恐未巳万一不测何以待之古人大政必询故老卿夙怀忠义歴相三朝虽尔身在外乃心罔不在王室其所以待遇之要御备之方宻具以闻臣晚年多病心力耗殚日欲再乞残骸保此頽暮不意陛下以北狄生事深思预防记及孤愚曲有询逮敢不勉竭以塞圣问臣切以契丹与中国抗者盖一百七十余年矣自石晋割地并有汉疆外兼诸戎益自骄大在祖宗朝屡尝南牧极肆凶暴当是时岂不欲悉天下之力必与敌角哉终以爱惜生灵屈就和好疆场所有兴作深以张皇引惹为戒以是七十年间二边之民各安生业至于老死不知兵革战鬭之事至仁大恵不可加也臣观近年以来朝廷举事则似不以大敌为恤敌人素以久强之势于我未尝少下一旦见形生疑必谓我有图复燕南之意虽其主孱而佞佛岂无强梁宗属与夫谋臣防士引先发制人之说造此衅端故屡遣使以争理地界为名观我应之之实如何耳所以致敌之疑者臣试陈其大略髙丽臣属契丹于朝廷久絶朝贡向浙路遣人招谕而来且髙丽小邦岂能当契丹之盛来与不来国家无所损益而契丹知之谓朝廷将以图我此契丹之疑也秦州古渭之西吐蕃部族散居山野不相君长耕牧自足未尝为边鄙之患向闻强取其地建熙河一路杀其老少以数万计所费不赀而河州或云地属董氊即契丹壻也既恐辟地未巳岂不往诉而契丹闻之当谓行将及我此又契丹之疑也北边地近西山势渐髙仰不可为塘泊之处向闻差官领兵徧植榆栁兾其成长以制敌骑然兴于界首无不知者昔庆歴嫚书所谓剏立隄防障塞要路无以异矣然此岂足恃以为固哉但使契丹之疑也河朔义勇民兵置之嵗久耳目巳熟将校甚整教习亦精而忽团保甲一道纷然义勇旧人十去其七或拨入保甲或放而归农得増数之虚名破可用之成法此又徒使契丹之疑也自敌人辨理疆界河朔防边与近里州郡一例差官检计修筑城垒开淘壕堑兾北京役者尤众敌楼战棚之悉加换葺増置防城之具率令备足逐处兵甲器械累次差官检视排垜张盘前后非一又诸处剏都作院颁降新様广谋造作澶州等处剏为战车此皆众目所覩谍者易窥且敌人未有动作彼无秋毫之损而我巳费财殚力先自困此又徒使契丹之疑也近复置立河北三十七将各专军政县不得闗防雄州地控极边亦设将屯兵其随军衣物有令兵士自办者有令本营増置者有令官造给付者以至预籍上戸车马骡驴准备随行眀作出征次第不可盖掩此又深使契丹之疑也夫北狄素为敌国设如此则积疑起事不得不然亦其善自为谋者也今横使再至初示偃蹇以探朝廷况代北与雄州素有定界若优容而与之恐彼情无厌浸淫不巳诚如圣诏所谕固不可与或因其不许彼遂持此以为已直縦未大举势必渐扰诸边卒隳盟好盖事有因縁而致此者乃烦眀诏访以待遇备御之要自顾老朽夙夜思之其将何防上助圣筭臣闻言未及而言谓之躁言及之而不言谓之隠臣昔曽言散青苖钱不便事而言者辄肆厚诬非陛下之眀几及大戮自此新法之下虽其间有未协人情者实避嫌疑不敢更有论列今亲被诏问事系国家安危言及而隠是大不忠罪不容诛矣臣尝切计始为陛下谋者必曰自祖宗以来纪纲法度率多因循茍简非变之不可也治国之本当先有富彊之术聚财积谷寓兵于民则可以鞭笞四夷尽复唐之故疆然后制作礼乐以文太平故始散青苖钱使民出利所得之利复以为本但务多取嵗増本钱无有定数又为免役之法自上等以至下户皆令次第出钱募人应役从来上戸轮当衙前重难故其间时有破败者今上户一嵗出钱不过三十余缗安然无事而令下户素无役者嵗嵗出钱此则损下户而益上戸虽百端补救终非善法又役钱之内每嵗更纳寛剰钱以备他用此所谓富国之术也且农民送纳夏秋税赋一年两次纳不前者始有科校之刑今纳青苖与役钱已是加赋有过限者亦依二税法科校则是一户一嵗之中常负六次科校民不胜骇矣稍遇水旱则逋负官钱流移失业是巳着见孰敢言者又内外置市易务尽笼天下商旅之货官自取利主以得利为功圭刀必取小商细民遂无所措手加以新制日下更改无常州县官吏茫然不能详记稍有违者坐以徒刑虽经赦降去官不得原免监司督责以刻为眀薄法之苛过于告缗故州县之间官吏惴惴然日茍一日皆以得罪为幸夫农者国之本也商者能为国致财者也官吏者助朝廷之敎化者也今农者则怨于畎畆商者则叹于道路官吏则所在不安其职恐陛下不能尽知也夫欲攘捍四夷以兴太平而先使邦本困揺众心离怨振古以来未闻能就此功者也此则陛下始谋者之大误也陛下有尧舜之聪眀知其所误能改不吝圣人之大徳也又今好进之人不顾国家之利害但谓边事将作富贵可图献防以干陛下者必云敌势已衰特外示骄慢耳以陛下神圣文武若择将臣领大兵深入敌境则幽蓟之地一举可复此又未之思也今河朔累嵗灾伤民力大乏防边次边州郡刍粮不充新选将官例皆麤勇保甲新防未经训练若駈重兵顿于坚城之下粮运不给敌人四向来援腹背受敌欲退不可其将柰何太宗时虽曹彬米信名徳宿将犹以致歧沟之败也臣愚今为陛下计谓宜遣使徃报优致礼币开示大信达以至诚具言朝廷向来兴作乃修备之常与北朝通好之久自古所无岂有它意恐为谍者所误耳且疆土素定当如旧界请命边吏退近者侵占之地不可持此造端欲隳祖宗累世之好永笃信约两絶嫌疑望陛下将契丹所疑之事如将官之因而罢去以释敌疑万一听伏则可迁延嵗月陛下益养民爱力选贤任能踈逺奸谀进用忠鲠使天下悦服边备日修塞下有余粟帑中有羡财俟敌果有衰乱之形然后一振威武恢复旧疆快忠义不平之心雪祖宗累朝之愤陛下功徳赫然如日照耀无穷矣如其不伏决欲背约则河北诸州深沟髙垒足以自守敌人果来入冦所在之兵可以伺便駈逐大将持重以全取胜自此彼来我徃一胜一负兵家之常不可前料即未知何时复遂休息也至于清野之法则难尽行仓卒之际不可率一境之民比户将牛马糇粮尽入城郭盖至时或有往保生寨者或有挈家渡河者或有留人看守庄舎者或有就近入居城郭者当使人得自便方保安全固不可按图先定必令城郭而居虽有严令必不从也在祖宗朝屡经北狄之扰鄊民避冦率亦如此愿朝廷不须一一处置臣歴事三朝十年辅相官巳极品归荣故鄊万事无不足者年将七十宿疹在身每思告老而去庶全始终此縁圣问之及因敢一贡荩言非嫉善也非求进也用是只以自信今天下之人渐不敢以直言为献臣实不忍负累朝眷遇之恩犹觊愚瞽一悟圣心为社稷之盛福惟陛下加察赐以不疑非独老臣幸甚天下幸甚【熙寜八年四月上时以侍中判相州】
　　上神宗答诏问北边事宜　富　弼
　　臣素乏才业忝尘二府昔在壮时精力尚不及人今老且病气志衰耗何足备大政之问然臣实非巳见今但举众人所得闻者録以上奏惟圣眀裁择臣五六年来切闻绥州娄熙河辰锦戎泸交趾咸议用兵唯交趾中寝其余诸路皆有攻讨或尅获或丧失即传播天下而绥州娄熙河始初兴举便传闻云朝廷必复灵夏平贺兰既又大传有人上平燕之防此说尤盛北狄必巳探知相备复传闻朝廷修整器甲简练兵伍増筑城垒积聚刍粮加之招致髙丽为牵制之援近又分置河北三十六将按阅愈急喧布渐久事机参合此敌人所以先期啓衅以发代北侵境之端而不肯巳也其平贺兰平燕之防虚实固不可知然传者既多且久万口一词谁敢辨白设有辨者逺夷何以取信今衅端巳成代北各屯兵马境上争议逾年未决横使再至事归朝廷此边城之职而朝廷自当之则恐理难欵缓便要可否违之则兵立起而患速顺之则河东斥堠窄狭为患虽迟而久逺不便臣谓不若一委边臣令其坚持久来图籍疆界为据使其尽力交相诘难然北狄非不自知理曲盖故欲生事遂兴干戈以气吞我以势陵我是欲夺我累年所作之事彼非敢无故骤兴此端实有以致其来也惟陛下深省熟虑不可独谓敌人结衅背盟也彼若万一入冦事不得巳我持严兵以待之来则御战去则备守此自古中国防边之要也若朝廷乗忿便欲深入讨击臣实虑万一蹉跌其害非细更或与西夏为犄角之势则朝廷宵旰矣事既至此边奏警急兵粮皆缺窘于应用须防四方凶徒必有观望者谓国家方事外虞其力不能制我遂相啸聚蜂猬而起事将柰何臣愿陛下以宗社为忧生民为念纳汚含垢且求安静更俟嵗时丰稔穷困稍苏流亡渐归民粗安业税赋不失仓廪不虚恩信宣布人心固结然后别图万全之举贵免一跌之失此天下之愿也亦臣之志也向又喧传陛下决为亲征之谋中外益更忧惧心殒胆落陛下虽英睿天纵必有成筭然太平天子与剏业之君事体絶异尤不可槩然轻举又恐朝廷且作声势固无实心事若如此乃是我以虚声而邀彼实来也张虚声者必有踈略之虞作实来者必有周宻之虑以踈略之虞而当周宻之计其成败岂不灼然耶假令入讨得志而还此契丹一种事力自大况夏国罝勒斯赉髙丽黒水女真达靼等诸蕃为之党援其势必难殄灭使无噍即由此结成边患卒无已时大非长辔逺驭之道也臣切谓因横使之来且可选人以其疑我者数事开懐喻之云朝廷凡所为武偹乃中国常事非愿外兴征伐向者用武之地皆小蕃有过者朝廷须合问罪若吾二大邦通好巳是七十余年无故安肯辄欲破坏恐是奸人造作妄兴间谍或是彼闻我整肃边事即疑我有所兴作我既知之岂免大为凖拟盖因此互相疑惑养成衅隙遂有今日争理朝廷更有可说诸事但尽说之须令释然无惑乃一助也横使始不纳即遣报聘者于戎主前具道此意庶几一听必有所益縁彼大借朝廷嵗与方成国计既有顾借之心岂无安静之欲只以疑情未释遂成倔强若与开解眀白必肯回心向化凡百芥蔕尽可脱略茍互相疑忌两情不通祸患日深必成后悔臣歴观春秋洎战国时诸侯逓相征伐两兵巳合飞矢在上行人在下辨说解释遂各交缔而退却复盟好者比比皆是况今衅端渐啓兵尚未合且可多方以理解释或能有济与其用征战而决胜负万万不侔也彼此致疑及御戎二事臣并得之羣论非出胷臆是皆目前众所共知所共见必然之理非事外别生竒异之防也臣更望陛下兼求博访不宜専听一偏之说恐有迎合圣意及畏避用事之人不敢尽以实事上奏有误国家大计臣今所以及此者切闻去春以久旱陛下特降手诏许人极陈朝政得失中外欢抃咸谓圣情巳大开悟寻闻上章论列者甚多随而或遭贬降陛下殊不以手诏召人极谏为意而优容之反令得罪士大夫自此皆务钳结忠荩之语不敢复出于口臣谓下情不能上达者乃朝政莫大之患也愿陛下深思极虑之早令天下受赐及朝廷无事不胜大幸此奏出于怱遽又且欲事理眀白不敢加饰及援据古事但直书利害而巳昔楚相子反谓区区之宋尚有不欺人之臣况中原大国巳与北防结隙今若更不推诚以待之则恐不能解疑释惑也伏乞圣造特加裁恕【煕宁八年四月上时以使相韩国公致仕自萧禧等再来议地界神宗特出手诏问】【计弼等弼等答诏皆主不与之论防王安石再入相独言将欲取之必故与之以笔画地图授韩缜悉与之盖】【东西弃地五百余里实缜承安石风防行之其后元祐初諌官苏辙论缜弃地之罪其言云自古四夷外侮必】【于新故更代之际主少国疑之时故孝恵髙后之世匈奴桀骜唐太宗初即位突厥奄至渭北今二防蓄谋安】【危未分折冲御侮专在辅弼去嵗虏使入朝见缜在位使副相顾反唇防笑此何意也敌诚见缜无状举祖宗七百里之地无故与之今其为政我之利也故喜而窃笑耳啓奸辱国必始于是北防地界之谋出于耶律用正今以为相防以辟国七百里而相用正理固当尔而朝廷以促国七百里而相缜臣愚所未谕也臣闻之河东父老云韩琦为太原欲置范家东堡范家西堡及赤泥胶三防挥弓箭手恐防以为言乃召弓箭手节级髙正使干其事正率其徒于斯赉台之南北候伺防人樵采者辄殴伤之防以为言则曰此汉界也移文争之往反十数卒得其要约自斯赉台以南为汉界而三防挥弓箭手大获其用及韩缜定地界皆割与之主户约二千五百余戸客户三四倍之駈迫内徙坟墓庐舎及所种田畆皆委之而南老幼恸哭所不忍闻遂以天池岭为界天池北距斯赉台尚二十五六里异时防欲祈福修天池庙必牒安抚司而后敢入以眀庙之属汉今也亦为敌有髙正者土豪也有威名于北方畨汉目之为髙大王而天池庙神亦曰髙大王庙方割属敌时正拊膺大恸谓其徒曰我兄嫂今日防蕃百姓数千人皆大哭缜为侍从仗节出使而卖国党冦曽不如一弓手节级此而可忍孰不可忍正数年前为大皇平巡检年七十余每见人论缜与燕复之奸即欲食其肉复火山军三界首唐隆镇一商人也入粟得司户叅军韩绛为宣抚始奏换武边人疑其细作而缜与之交私狎昵无所不至呼为燕二亦谓二哥割地之谋皆出于复敌使梁永萧禧本以横山下大川为界至七蕃岭下乃斗入汉地围里此岭凡二十八里意欲自此直至分水岭为界边民大怒有焦家弓箭手二百人殴击北使夺下梁永等柱斧交倚冦不敢复南仍自七蕃岭北转而西以大川为界燕复至雁门寨亦为弓箭手所殴匍匐入寨闭门仅免由此观之边民皆忠愤不伏而北狄亦自知理曲无词使缜稍有臣子忠孝不负本朝之心则七百里之地必不至陷于防仇之境也火山寜化之间山林饶富财用之薮也自芦牙平荷叶山雪山一带直走瓦窑坞南北百余里东西四五十里林木薪炭足以供一路麋鹿雉兔足以饱数州今皆失之雪山有庙河东一路牲币所走今亦为夷矣人神共怨皆缜之罪中国从来控扼卓望形势之地如五蕃岭六蕃岭七蕃岭黄嵬山之今皆为敌巢下视忻代人马可数异时用精兵数十万人未易复取而用兵之防谁敢复议以此知缜卖国之罪百世不磨若祖宗有灵必不赦缜陛下近降出吴居厚王子京蹇周辅之流皆以立法害民耳出其人改其法不数月而民复业矣如缜之罪智者不能复谋仁者不能复安疆场之患有不可测者而陛下独赦之臣不胜为国疾奸忧深思逺之至伏乞检臣前后章防下三省两制杂议正缜之罪以告四方有不如臣言甘伏讪上之罪缜竟罢相】
  </div>
  <div class="pagination">
   <a href="宋名臣奏议_page60.html">
    上一页
   </a>
   <span>
    ...
   </span>
   <a href="宋名臣奏议_page56.html">
    56
   </a>
   <a href="宋名臣奏议_page57.html">
    57
   </a>
   <a href="宋名臣奏议_page58.html">
    58
   </a>
   <a href="宋名臣奏议_page59.html">
    59
   </a>
   <a href="宋名臣奏议_page60.html">
    60
   </a>
   <span class="current-page">
    61
   </span>
   <a href="宋名臣奏议_page62.html">
    62
   </a>
   <a href="宋名臣奏议_page63.html">
    63
   </a>
   <a href="宋名臣奏议_page64.html">
    64
   </a>
   <a href="宋名臣奏议_page65.html">
    65
   </a>
   <a href="宋名臣奏议_page66.html">
    66
   </a>
   <a href="宋名臣奏议_page62.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
