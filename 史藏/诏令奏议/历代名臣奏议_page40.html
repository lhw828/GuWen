<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 40 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 40 页/共 136 页
  </h1>
  <div class="content">
   钦定四库全书
　　歴代名臣奏议卷一百十六
　　明　杨士竒等　撰
　　风俗
　　齐景公好妇人而丈夫饰者国人尽服之公使吏禁之曰女子而男子饰者裂其衣而断其带裂衣断带相望而不止晏子见公曰寡人使吏禁女子而男子饰者裂其衣断其带相望而不止者何也对曰君使服之于内而禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之服也魏武帝时和洽为丞相掾属毛玠崔琰并以忠清干事其选用先尚俭节洽上言曰天下大器在位与人不可以一节俭也俭素过中自以处身则可以此格物所失或多今朝廷之议吏有着新衣乘好车者谓之不清长吏过营形容不饰衣裘弊壊者谓之亷洁至令士大夫故污辱其衣藏其舆服朝府大吏或自挈壶飱以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隐伪矣
　　明帝泰和六年司徒董昭上疏陈末流之曰凡有天下者莫不贵尚敦朴忠信之士深疾虚伪不真之人者以其毁教乱治败俗伤化也近魏讽则伏诛建安之末曹伟则斩戮黄初之始伏惟前后圣诏深疾浮伪欲以破散邪党常用切齿而执法之吏皆畏其权势莫能纠擿毁壊风俗侵欲滋甚窃见当今年少不复以学问为本专更以交游为业国士不以孝弟清修为首乃以趋势游利为先合党连羣互相褒叹以毁訾为罚戮用党誉为爵赏附已者则叹之盈言不附者则为作瑕衅至乃相谓今世何忧不度耶但求人之道不勤罗之不博耳又何患其不知已矣但当吞之以药而柔调耳又闻或有使奴客名作在职家人冒之出入往来禁奥交通书疏有所探问凡此诸事皆法之所不取刑之所不赦虽讽伟之罪无以加也帝于是发切诏斥免诸葛诞邓飏等
　　呉大帝时姚信集乞旌表欝生以励妇节上疏曰臣闻唐虞之政举善而教旌德擢异三王所先是以忠臣烈士显名国朝淑妇贞女表迹家闾葢所以阐崇化业广殖清风使茍有令性幽明俱着茍懐懿姿士女同荣故王蠋建寒士之节而齐王表其异义姑立殊絶之操而鲁侯髙其门臣窃见故鬰林太守陆绩女欝生少履贞持之行幼立匪石之节年始十三适同郡张白侍庙三月妇礼未卒白遭罹家祸迁死异郡欝生抗声昭节义形于色冠葢交横誓而不许奉白姊妹之中蹈履水火志怀霜雪义心固于金石体信贯于神明送终以礼邦士慕则臣闻昭德以行显行以爵茍非名爵则劝善不严故士之有诔鲁人志其勇杞妇见书齐人哀其哭乞防圣朝斟酌前则上开天聪下垂坤厚褒欝生以义姑之号以厉两髦之节则皇风穆畅士女改视矣西晋武帝咸宁中傅咸为车骑司马以世俗奢侈上书曰臣以为谷帛难生而用之不节无缘不匮故先王之化天下食肉衣帛皆有其制窃谓奢侈之费甚于天灾古者尧有茅茨今之百姓竞丰其屋古者臣无玉食今之贾防皆厌粱肉古者后妃乃有殊饰今之婢妾被服绫罗古者大夫乃不徒行今之贱乘轻驱肥古者人稠地狭而有储蓄由于节也今者土旷人稀而患不足由于奢也欲时之俭当诘其奢奢不见诘转相髙尚昔毛玠为吏部尚书时无敢好衣美食者魏武帝叹曰孤之法不如毛尚书令使诸部用心各如毛玠风俗之移在不难矣
　　武帝时风俗趋竞礼让陵迟谏议大夫庾峻上疏曰臣闻黎庶之性人众而贤寡设官分职则官寡而贤众为贤众而多官则妨化以无官而弃贤则废道是故圣王之御世也因人之性或出或处故有朝廷之士又有山林之士朝廷之士佐主成化犹人之有股肱心膂共为一体也山林之士被褐懐玉太上栖于丘园髙节出于众庶其次轻爵服逺耻辱以全志最下就列位惟无功而能知止彼其清劭足以抑贪污退让足以息鄙事故在朝之士闻其风而悦之将受爵者皆耻躬之不逮斯山林之士避宠之臣所以为美也先王嘉之节虽离世而德合于主行虽诡朝而功同于政故大者有玉帛之命其次有几杖之礼以厚德载物出处有地既廊庙多贤才而野人亦不失为君子此先王之也秦塞斯路利出一官虽有处士之名而无爵列于朝者商君谓之六蝎韩非谓之五蠧时不知德惟爵是闻故闾阎以公乘侮其乡人郎中以上爵傲其父兄汉祖反之大畅斯否任萧曹以天下重四皓于南山以张良之勲而班在叔孙之后葢公之贱而曹相谘之以政帝王贵德于上俗亦反本于下故田叔等十人汉廷臣无能出其右者而未尝干禄于时以释之之贵而结王生之袜于朝而名愈重自非主臣尚德兼爱孰能通天下之志如此其大者乎夫不革百王之徒务救时之政文士竞智而务入武夫恃力而争先官髙矣而意未满功报矣其求不已又国无随才佐官之制俗无难进易退之耻位一髙虽无功而不见下已负败而后见用故因前而升则处士之路塞矣又仕者黜陟无章是以普天之下先竞而后让举世之士有进而无退大人溺于动俗执政挠于羣言衡石为之失平清浊安可复分昔者先王患向之所以取天下者今之为弊是故功成必改其物业定必易其教虽以爵禄使下臣无贪陵之行虽以甲兵定功主无穷武之悔也臣愚以为古者大夫七十悬车今自非元功国老三司上才可听七十致仕则士无懐禄之嫌矣其父母八十可听终养则孝莫大于事亲矣吏歴试无绩依古终身不仕则官无秕政矣能小而不能大可降还莅小则使人以器矣人主进人以礼退人以礼人臣亦量能授爵矣其有孝如王阳临九折而去官洁如贡禹冠一免而不着及知止如王孙知足如疏广虽去列位而居东野与人父言依于慈与人子言依于孝此其出言合于国检危行彰于本朝去势如脱屣路人为之陨涕辞宠如金石庸夫为之兴行是故先王许之而圣人贵之夫人之性陵上犹水之趣下也益而不已必决升而不已必困始于匹夫行义不敦终于皇舆为之败绩固不可不慎也下人并心进趣上宜以退让去其甚者退让不可以刑罚使莫若听朝士时时从志山林往往间出无使入者不能复出往者不能复返然后出处交泰提衡而立时靡有争天下可得而化矣梁武帝天监中徐勉为侍中时人间防事多不遵礼朝终夕殡相尚以速勉上疏曰礼记问防云三日而后敛者以俟其生也三日而不生亦不生矣自顷以来不遵斯制送终之礼殡以朞日润屋豪家乃或半晷衣衾棺椁以速为荣亲戚徒各念休反故属纩才毕灰钉已具忘狐鼠之顾步愧燕雀之徊翔伤风灭理莫此为大且人子承衾之时志懑心絶防事所资悉关他手爱憎深浅事实难原如觇或爽存没违滥使万有其一怨酷已多岂不缓其告敛之晨申其望生之冀请自今士庶宜悉依古三日大敛如有不奉加以纠绳以励末俗帝可其奏
　　后魏文成帝时中书侍郎髙允以髙宗纂承平之业而风俗仍旧婚娶丧葬不依古式乃上奏曰前朝之世屡发明诏禁诸婚娶不得作乐及葬送之日歌謡鼓舞杀牲烧葬一切禁断虽条防久颁而俗不革变将由居上者未能悛改为下者习以成俗教化陵迟一至于斯昔周文以百里之地修德布政先于寡妻及于兄弟以至家邦三分天下而有其二明为政者先自近始诗云尔之教矣民胥效矣人君举动不可不慎礼云嫁女之家三日不息烛娶妇之家三日不举乐今诸王纳室皆乐部给妓以为嬉戱而独禁细民不得作乐此一异也古之婚者皆拣择德义之门妙选贞闲之女先之以媒聘继之以礼物集僚友以重其别亲御轮以崇其敬婚姻之际如此其难今诸王十五便赐妻别居然则所配者或少长差舛或罪入掖庭而作合宗王妃嫔藩懿失礼之甚无复此过往年及今频有检劾诚是诸王过酒致责迹其元起亦由色衰相弃致此纷纭今皇子娶妻多出宫掖令天下小民必依礼限此二异也万物之生靡不有死古先哲王作为礼制所以养生送死折诸人情若毁生以奉死则圣人所禁也然葬者藏也死者不可再见故深藏之昔尧谷林农不易畆舜葬苍梧市不改肆秦始皇作为地市下固三泉金玉寳货不可计数死不旋踵尸焚墓掘由此推之尧舜之俭始皇之奢是非可见今国家营葬费损巨亿一旦焚之以为灰烬茍靡费有益于亡者古之人奚独不然今上为之不辍而禁下民之必止此三异也古者祭必立尸序其昭穆使亡者有凭致食飨之礼今已葬之魂人直求貌者事之如父母燕好如夫妻损败风化渎乱情礼莫此之甚上未禁之下不改絶此四异也夫飨者所以定礼仪训万国故圣王重之至乃爵盈而不饮殽干而不食乐非雅声则不奏物非正色则不列今之大会内外相混酒醉喧譊罔有仪式又俳优鄙艺污辱视听朝廷积习以为美而责风俗之清纯此五异也今陛下当百王之末踵晋乱之弊而不矫然厘改以厉頽俗臣恐天下苍生永不闻见礼教矣
　　隋文帝时比部侍郎李谔见礼敎凋公卿薨亡其爱妾侍婢子孙輙嫁卖之遂成风俗乃上书曰臣闻追远慎终民德归厚三年无改方称为孝如闻朝臣之内有父祖亡没日月未久子孙无赖便分其妓妾嫁卖取财有一于兹实损风化妾虽微贱亲承衣履服斩三年古今通式岂容遽褫衰绖强傅铅华泣辞灵几之前送付他人之室凡在见者犹致伤心况乎人子能堪斯忍复有朝廷重臣位望通贵平生交旧情若弟兄及其亡没杳同行路朝闻其死夕窥其妾方便求聘以得为限无亷耻之心弃友朋之义且居家理治可移于官既不正私何能赞务上览而嘉之五品以上妻妾不得改醮始于此也谔又以属文之家体尚轻薄逓相师效流荡忘反于是上书曰臣闻古先哲王之化民也必变其视听防其嗜欲塞其邪放之心示以淳和之路五敎六行为训民之本诗书礼易为道义之门故能家复孝慈人知礼让正俗调风莫大于此其有上书献赋制诔镌铭皆以褒德序贤明勲证理茍非惩劝义不徒然降及后代风敎渐落魏之三祖更尚文词忽君人之大道好雕虫之小艺下之从上有同影响竞骋文华遂成风俗江左齐梁其弥甚贵贱贤愚惟务吟咏遂复遗理存异寻虚逐微竞一韵之竒争一字之巧连篇累牍不出月露之形积案盈箱唯是风云之状世俗以此相髙朝廷据兹擢士禄利之路既开爱尚之情愈笃于是闾里童昏贵游总丱未窥六甲先制五言至于羲皇舜禹之典伊傅周孔之説不复关心何尝入耳以傲诞为清虚以缘情为勲绩指儒素为古拙用词赋为君子故文笔日繁其政日乱良由弃大圣之轨模构无用以为用也损本逐末流遍华壤逓相师祖久而愈扇及大隋受命圣道聿兴屏出轻浮遏止华伪自非懐经抱质志道依仁不得引预搢绅防厕缨冕开皇四年普诏天下公私文翰并宜实录其年九月泗州刺史司马幼之文表华艳付所司治罪自是公卿大臣咸知正路莫不钻仰坟集弃絶华绮择先王之令典行大道于兹世如闻外州远县仍踵风选吏举人未遵典则至有宗党称孝乡曲归仁学必典谟交不茍合则摈落私门不加收齿其学不稽古逐俗随时作轻薄之篇章结朋党而求誉则选充吏职举送天朝葢由县令刺史未行风敎犹挟私情不存公道臣既忝宪司职当纠察若闻风即劾恐挂网者多请勒诸司普加搜访有如此者具状送台谔又以当官者好自矜伐复上奏曰臣闻舜戒禹云汝惟不矜天下莫与汝争能汝惟不伐天下莫与汝争功言偃又云事君数斯辱矣朋友数斯疏矣此皆先哲之格言后王之轨辙然则人臣之道陈力济时虽勤比大禹功如师望亦不得厚自矜伐上要君父况复功无足纪勤不补过而敢自陈勲绩轻干听览世之丧道极于周代下无亷耻上使之然用人惟信其口取士不观其行矜夸自大便以干济防擢谦恭静退多以恬嘿见遗是以通表陈诚先论已之功状承顔敷奏亦道臣最用心自衒自媒都无慙耻之色强干横请唯以干没为能自隋受命此风顿改耕夫贩妇无不革心况乃大臣仍遵俗如闻刺史入京朝觐乃有自陈勾检之功諠诉堦墀之侧言辞不逊髙自称誉上黩冕旒特为难恕凡如此辈具状送台明加罪黜以惩风轨上以谔前后所奏颁示天下四海靡然向风深革其
　　唐太宗贞观初承隋大乱风俗薄恶人不知敎御史大夫韦挺上疏曰父母之恩昊天罔极创巨之痛终身何已今衣冠士族辰日不哭谓为重防亲賔来吊輙不临举又闾里细人每有重丧不即发问先造邑社待营办具乃始发哀至假车乘雇棺椁以荣送既邻伍会集相与酣醉名曰出孝夫妇之道王化所基故有三日不息烛不举乐之感今婚嫁之初杂奏丝竹以穷宴欢官司习俗弗为条禁望一切惩革申明礼宪
　　六年太宗谓房龄曰比有山东崔卢李郑四姓虽累叶陵迟犹恃其旧地好自矜大称为士大夫每嫁女他族必广索聘财以多为贵论数定约同于市买甚损风俗有紊礼经既轻重失宜礼须改革乃诏吏部尚书髙士亷等刊正姓氏剪其浮华定其真伪忠贤者褒进悖逆者贬黜士亷等以崔干为第一等太宗谓曰我与山东崔卢李郑旧既无嫌为其世代衰微全无官宦犹自云士大夫婚姻之际则多索财物或才识庸下而偃仰自髙贩鬻松槚依托富贵我不解人间何为重之且大丈夫有能建德立功爵位崇重善事君父忠孝可称或道义素髙学艺宏博此亦足为门户可谓天下大丈夫今崔卢之属唯矜远叶衣冠宁比当朝之贵公卿以下何假多输钱物兼与他气势向声背实以得为荣我今定氏族者诚欲崇树今朝冠冕何因崔干犹为第一等只看卿等不贵我官爵邪不须论数代以前止取今日官品人材作等级宜一量定用为永则遂以崔干为第三等及书成颁之天下复诏羣臣曰氏族之美实繁于冠冕婚姻之道莫先于仁义自有魏失御齐氏云亡市朝既迁风俗陵替燕赵古姓多失衣冠之绪齐韩旧族或乖礼义之风名不着于州闾身未免于贫贱自号髙门之胄不敦匹敌之仪问名唯在于窃赀结缡必归于富室乃有新官之辈丰财之家慕其祖宗竞结婚姻多纳货贿有如贩鬻或自贬家门受屈辱于姻娅或矜夸旧望行无礼于舅姑积习成俗迄今未已既紊人伦实亏名敎朕夙夜兢惕忧勤政道往代蠧害咸以惩革唯此风未能尽变自今以后明加告示使识嫁娶之序务合典礼称朕意焉又谓侍臣曰佛道设敎本行善事岂遣僧尼道士妄自尊崇坐受父母之拜损壊风俗悖乱礼经宜即禁断仍令致拜于父母羣臣皆曰诚如圣防
　　中宗时左台侍御史度支员外郎兼博士唐绍上言曰比羣臣务厚葬以俑人象骖耀相矜下逮众庶流宕成俗愿按令切敕裁损凡明器不许列衢路惟陈墓所婚家盛设障车拥道为戏乐邀货捐赀动万计甚伤化紊礼不可示天下事虽不从议者叹美
　　南唐嗣主时太常博士陈致雍上奏曰臣窃闻中书商量不许旌表吉州孝子瞿处圭等门闾事伏以上古之时人民淳素故可无为而治三季浇薄无常行或可激劝而成则旌表门闾是其防也中书舍人张纬不知大体屡兴僻论以为乡闾之民茍避徭役旌表则逓相仿效止塞则永絶其源此茸吏无识者之所谭非大臣佐天子兴敎化之良术也且有旻来孝义着闻者絶鲜陛下之德所感相继有庐墓者三人而不以为人化所滋飜虑其逓相仿效若相率为贼则实害于时相仿行孝又何伤于政惩恶本欲人惧赏善本欲人劝倘的相仿效则是陛下敦劝之有验也如不仿效又用旌表何为今朝野之间不义不孝者何尝不有风俗若此正是陛下急于敦劝之秋或小吏出此无稽之言犹大臣必须惩絶况居清切之司当顾问之地首创斯议谬莫甚焉噫为人臣子者上有君下有亲何思沮人之为孝夫王政之基无先于学人伦之本莫大于孝去年停贡举巳沮陛下敎人之为学此时于激劝又沮陛下敎人之行孝将顺其美一何踈哉伏惟皇帝陛下至德格于上广爱刑于四海邪见诡説必不能上惑聪明然臣虽不才而所务者大所思者远恐或有一可之言是以不敢不奏
　　蜀主王建时刘纂上疏曰下之从上如风偃草以仁义理法化之则为谨愿之行以骄奢滛佚化之则为狂薄之俗今一国之人皆效醉妆臣恐邦基頽然如人之醉而不可枝持也
　　宋真宗时陈洪进子陈文显为青齐庐寿西京水南北陜州四州都廵检使与诸弟不睦御史中丞李维清抗防曰文显等并分符竹委以方面一门荣盛当世罕俦先人之坟土未干私室之风规大坏弟兄列讼骨肉为仇官奉私藏同居异防屡经赦宥久积人言文显首起讼端当律文尊长之坐乞寘散秩以警浮俗诏曰文显等颇伤名敎合寘邦刑以其父有忠勲未忍捐弃宜赐戒谕许其改过傥无悛革当正简书令御史台告谕之仁宗天圣三年大理寺丞范仲淹上奏曰臣闻国之文章应于风化风化厚薄见乎文章是故观唐夏之书足以明帝王之道观南朝之文足以知衰靡之化故圣人之理天下也文则救之以质质则救之以文质而不救则晦而不彰文而不救则华而将落前代之季不能自救以至于大乱乃有来者起而救之故文章之薄则为君子之忧风俗之壊则为来者之资惟圣帝明王之相救在乎已不在乎人易曰穷则变变则通通则久亦此之谓也伏望圣慈与大臣议文章之道师虞夏之风况我圣朝千载之会惜乎不追三代之髙而尚六朝之细然文章之列何代无人葢时之所尚何能独变大君有命孰不从风可敦谕词臣兴复古道更延博雅之士布于台阁以救斯文之薄而厚其风化也天下幸甚
　　九年侍御史知杂事刘随奏乞戒止奔竞疏曰臣闻风俗信厚草木被于仁恩世道浇漓郡国所以愁叹仁恩洽则邦国益固愁叹甚则王室下衰三代以来理乱之政布在经史垂诫后王是故歴代圣君因时立制治于未乱安于未危其术何也在于法令必行赏罚公当止塞徼求之路兴行礼逊之风如此则忠贤得以尽诚奸佞无由妄进百司举职列郡向方徇公灭私天下无事自古称垂拱而治者用此道也伏以皇上御厯三后继明建不拔之洪基张率仁之景化两宫临御万国欢康礼重大臣延纳端士钦恤庶狱俭约丰财小大必亲上下无壅此皆上古帝王之能事也近年文武之列内外庶官则有志务徼求公行请托对见旒扆或洒涕以期恩劳効纎微或自矜而无愧或茍且进用或规避远官或干犯有司违之则动生谤议或唐突执政违之则颇扇是非即有寄任藩宣位望崇重或表章不逊或奏请无厌况于无事之时尚懐悖慢若当要用之际宁尽公忠至于按察之司宴安顾望以养奸为大体以举职为近名以巧诈为俊贤以恬退为愚拙以至贪残之吏黩于货财老疾之徒罔知止足务进者都忘于亷耻营私者不顾于典刑虽敎导以弥勤而奔竞之犹甚若无约束寖壊纪纲虑伤忠厚之风殊非国家之利伏望特颁明诏徧示臣僚俾知戒惧之心共赞熈隆之运茍无悛改当遂奏陈寘彼简书用肃有位
　　嘉祐七年知谏院司马光上谨习疏曰臣以驽之质再为谏官荷陛下宠禄之优责任之重夙夜震恐不遑宁处思极竭愚忠以报塞万一顾琐琐细务皆不足以烦渎圣听窃以国家之治乱本于礼而风俗之善恶系于习赤子之啼无有五方其声一也及其长则言语不通饮食不同至有死莫能相为者是无他焉所习异也至于古今亦然有服古之衣冠于今之世则骇于州里矣服今之衣冠于古之世则僇于有司矣衣冠乌有是非哉习与不习而巳矣夫民朝夕见之其心安焉以为天下之事正应如此一旦驱之使去此而就彼则无不忧疑而莫肯从矣昔秦废井田而民愁怨王莽复井田而民亦愁怨赵武灵王变华俗效胡服而羣下不悦后魏孝文帝变胡服效华俗而羣下亦不悦由此观之世俗之情安于所习骇所未见固其常也是故上行下效谓之风薰蒸渐渍谓之化沦胥委靡谓之流众心安定谓之俗及夫风化已失流俗已成则虽有辩智弗能谕也彊毅不能制也重赏不能劝也严刑不能止也自非圣人得位而临之积百年之功莫之能变也周易履之象曰君子以辨上下定民志故天子之令必行于诸侯诸侯之令必行于卿大夫士卿大夫士之令必行于庶人使天下之势如身之使臂臂之使指莫不率从诗曰勉勉我王纲纪四方此礼之本也昔三代之王皆习民以礼故子孙数百年享天之禄及其衰也虽以晋楚齐秦之彊不敢暴蔑王室岂其力不足哉知天下之不已与也于是乎翼戴王命以威懐诸侯而诸侯莫敢不从所以然者犹有先王之遗风余俗未絶于民故也其后日以衰薄下陵上替晋平公之世鲁子服回如晋还谓季孙意如曰晋之公室将遂卑矣六卿彊而奢傲将因是以习习实为常能无卑乎其后赵魏韩氏卒分晋国习于君臣之分不明故也降及汉氏虽不能若三代之盛王然犹尊君卑臣敦尚名节以行义取士以儒术化民是以王莽之乱民思刘氏而卒复之赤眉虽羣盗犹立宗室以从民望王郎矫托名氏而燕赵响应董卓之乱袁绍以诛卓为名而州郡云合曹操挟献帝以令诸侯而天下莫能与之敌操之心岂不欲废汉而自立哉然没世不敢为者畏天下之人疾之也自魏晋以降人主始贵通才而贱守节人臣始尚浮华而薄儒术以先王之礼为糟粕而不行以纯固之士为鄙朴而不用于是风俗日壊入于偷薄叛君不以为耻犯上不以为非惟利是从不顾名节至于有唐之衰麾下之士有屠逐元帅者朝廷不能讨因而抚之拔于行伍授以旄钺其始也取偷安一时而已及其久也则众庶习于闻见以为事理当然不为非礼不为无义是以在上者惴惴焉畏其下在下者睽睽焉伺其上平居则酒肉金帛甘言屈体以相媚悦得间则铦锋利刃狠心诡计以相屠脍成者为贤败者为愚不复论尊卑之序是非之理陵夷至于五代天下荡然莫知礼义为何物矣是以世祚不永远者十余年近者四五年败亡相属生民涂炭及大宋受命太祖太宗知天下之祸生于无礼也于是以神武聪明躬勤万几征伐刑赏断于圣志然后人主之势重而羣臣慑服矣于是翦削藩镇齐以法度择文吏为之佐以夺其杀生之柄擥其金谷之富选其麾下精鋭之士聚诸京师以备宿卫制其腹心落其爪牙使不得陆梁然后天下诸侯之分明而悖乱之原塞矣于是节度使之权归于州镇员之权归于县又分天下为十余路各置转运使以察州县百吏之臧否复汉部刺史之职使朝廷之令必行于转运使转运使之令必行于州州之令必行于县县之令必行于吏民然后上下之叙正而纪纲立矣于是申明军法使自押官以上各有阶级以相临统小有违犯罪皆殊死然后行伍之政肃而士用命矣此皆礼之大节也故能四征不庭莫不率服汛扫九州以陟禹之迹至于真宗重之以明德继二圣之志夙夜孜孜宣布善化销铄恶俗以至于今治平百年顽民殄絶众心咸安此乃旷世难成之业陛下当战战栗栗守而勿失者也臣窃见陛下有中宗之严恭文王之小心而小大之政多谦让不决委之臣下诚使所委之人常得忠贤则可矣万一有奸邪在焉岂不危甚矣哉古人所谓委任而责成功者择人而授之职业丛脞之务不身亲之也至于爵禄废置杀生予夺不由已出不可也洪范曰惟辟作威惟辟作福臣之有作威作福害于而家凶于而国威福之柄一失于人而习以为常则不可复收矣此明主之所慎也又顷以西鄙用兵权置经略安抚使总一路之兵得以便宜从事及西事已平因而不废其河东一路緫二十二州军向时节度使之权不能及矣唐始置沿边八节度亦如是而已以其权任太重故后世有跋扈之臣洛诰曰毋若火始焰焰厥攸灼叙弗其絶言慎其微也又将相大臣典诸州者多以贵倨自恃转运使欲振举职业往往故违戾而不肯从夫将相大臣在朝廷之时则转运使名位固相远矣及在外为知州则转运使统诸州职也乌得以一身之贵庇一州之事转运使不得问哉汉刺史以六百石吏督察二千石岂以名位之贵贱哉又自景祐以来国家怠于久安乐因循而务省事执事之臣颇行姑息之政于是胥吏讙哗而斥逐御史中丞辇官悖慢而废退宰相卫士凶逆而狱不穷奸泽加于旧军人骂三司使而法官以为非犯阶级疑于用法朝廷虽特诛其人而已停之卒复收养之其余有一夫流言于道路而为之变令推恩者多矣凡此数者殆非所以习民于上下之分也夫朝廷者四方之表仪也朝廷之政如是则四方必有甚者矣于是元帅畏徧裨偏裨畏将校将校畏士卒奸邪怯懦之臣至有简省敎阅使之骄惰保庇羸老使之繁冗屈挠正法使之纵恣诋訾粟帛使之愤惋甘言谄笑靡所不至于是士卒翕然誉之而归怨于上矣彼既为之则此效之下既言之则上从之前既行之则后袭之茍彼为而此不效下言而上不从前行而后不袭则怨怒聚于其身而祸乱生矣长此不已日滋月益民之耳目习而安之此有以异唐之季世乎后魏孝明帝时征西将军张彜子仲禹上封事欲抑损武人不预清品羽林虎贲千余人焚彜第杀彜父子官为收捕凶强者八人斩之其余大赦以安之懐朔镇人髙欢时奉使至洛阳见之归而散家财以结客曰朝政如此事可知矣于是始有飞扬之志由是观之纪纲不立则奸雄生心矣夫祖宗苦身焦思以变衰唐之俗而陛下髙拱熟视以成后魏之风此臣之所为陛下痛惜也臣愚以为陛下当奋刚健之志宣神明之德凡群臣奏事皆察其邪正辨其臧否熟问深思求合于道然后赏罚黜陟断而行之则天下孰不旷然悦喜诗曰君子如怒乱庶遄沮君子如祉乱庶遄已葢言无所臧否之为患大也经略安抚使有征讨之事则置之无事则当废之傥未能废则军事廹急不暇奏知者使专之可也其余民事皆委之州县一断于法或法重情轻情重法轻可杀可徙可宥可赦并听本州申奏决之朝廷何必出于经略安抚使哉转运使规画号令行下诸州而诸州违戾不从者朝廷当辨其曲直若事理实可施行而州将恃贵势故违之者当罪州将勿罪转运使将校士卒之于州县及所统之官或公卿大臣有悖慢无礼者明着阶级之法使断者不疑将帅之官有废法违道以取悦于下归怨于上者当随其轻重诛窜废黜公正无私御众严整者当量其才能擢用褒赏如是则上之人难动而下用命矣上之人难动而下用命此所以尊朝廷也上下已明纲纪已定然后修儒术隆敎化进敦笃退浮华使礼义兴行风俗纯美则国家保万世无疆之休犹倚南山而坐平原也
　　仁宗时帝尝御天章阁召公卿出手诏问当世急务知永兴军叶清臣上奏曰陛下欲息奔竞此系中书若宰相裁抑奔竞之流则风俗惇厚人知止足宰相用憸佞之士则贪荣冒进激成浑波向有职在管库日趋走时相之门入则取街谈巷言以资耳目出则窃庙谟朝论以警流辈一旦皆擢职司以酬所任比日人士竞踵此风出入权要之家特有三尸五鬼之号乃列馆职或置省曹且台谏官为天子耳目今则不然尽为宰相肘腋宰相所恶则捃以微瑕公行击搏宰相所善则从而唱和为之先容中书政令不平赏罚不当则箝口结舌未尝敢言人主纎微过差或宫闱小事即极言过当用为讦直供职未逾嵗时迁擢已加常等宋禧为御史劝陛下宫中畜犬设棘以为守卫削弱朝体取笑四夷不加诃谴擢为諌官王达两为江西湖南转运使所至苦虐诛剥百姓徒配无辜特以宰相故旧不次抜擢遂有河北之行如此是长奔竞也
　　张方平上僣俗论曰臣闻古先圣人其制民之法详矣始则经土立井分邻画伍为比闾族党之法保受救赒之义辨之以四业任之以九贡以同风俗以齐丰寡将以敺之趋本励之无防故使不畜者祭无牲不耕者祭无盛不蚕者不帛不树者不椁不绩者丧无缞犹虑敺而励之未从也又为罚焉故使宅不毛有里布田不耕出屋粟民无职事出夫家之征惰游弃本者缟冠素纰垂绥以耻之已事其事矣又惧其侈而慢也故使虽富不异服无故不食珍纳币无过五两合亲不逾一卣老少异粮长壮殊役则是衣服饮食防祭嫁娶之事莫不为之法制矣而后家有塾党有庠术有序比为之长闾为之胥敎训敦勉绳非纠怠是以民之生业均平而国之礼义兴起矣自秦民毁井田立阡陌赏励货殖宠纵兼并至有专地跨乎丘甸笼利占乎山泽强弱相伏富贫相役四维尽弃淫刑以逞王道荡壊遂不可复其流虐遗弊葢至今焉于后天下或合或离承运立统凡十七姓平国治世惟汉与唐以文景之盛德文明之英才朝廷之政既修天下之俗已泰民知自重刑辟希省可谓既富庶而敎之之时也不能图建逺猷为之制节故丰大及身而已天寳之败仍亲取焉今我治朝一统寰域日出月入咸被声敎自稚及耋不知惊扰导之以礼乐渐之以德义作法于治今实其时然天下务穑寡而游冗烦末俗逸而诚农困通货贸迁者倅骑从后坐廛射利者大第相倚食享列鼎服备四时曲堂便房伎妾夹侍四方新异咄嗟毕到与夫躬执耒耜寒耕暑耘水旱忧于前租庸逼于后奴妾不售沟壑为家其劳佚如何哉臣闻周官以度教节则民知足夫饮食男女人之大欲死生贫苦人之大恶故欲恶者人情之大端而制节者理人之大柄民知分限规绳之不可逾则贪夺僭侈之心息仁义亷让之意兴是故王道之端必自制节始也其在易履卦之象则曰履以辨上下定民志故知上下诚辨则民志斯定民志诚定则暴乱侵争之患何由作乎向者颁下明诏诫天下服用之尤僭者而靡流之俗知劝矣夫齐一变至于鲁鲁一变至于道言理教之当以渐成也臣闻孝弟本于朝廷礼义始乎京师在诗晋国之篇以为其民忧深思远犹有陶唐氏之遗风故系之唐风且陶唐氏之不为政久矣其德敎在民虽百世而不易非以其尝所临治被化尤厚者乎今京师者宫室所在王敎所先宜乎其风俗敦厚质固以表正万邦使八纮取则逺人知慕是当以道德为富而不以繁华为盛今乃子女玉帛多于郢国鱼龙撞索过乎汉都雕饰淫巧之器竒衺纎靡之服陈鬻于市流于四方诈伪奸欺聚为渊薮亏损皇道荧乱民心臣愚以为宜益条节务从朴素事为之制物为之法掩塞末路摧省游人其兼并豪猾僭上剥下为蠧犹多宜深撙约使循律度勿令侵急小人以奉无厌之欲则天下之鳏寡孤独困穷无告者得一息之寛矣
　　方平又上奏曰臣闻下轻其上贱人图柄则国家揺动俗用不静春秋之义以贵治贱不使卑陵尊左氏曰下陵则上替陵替之渐不可长也窃惟近嵗以来时风寖敝是非起于憎爱毁誉移于朋党贵而尊者畏讪诬之见及故待下之逾谨贱而卑者恃诋訾之可行故奉上之礼益倨更相姑息遂成此俗法制因兹不振堂陛由是益削且军国图议三事之职将相进退人主之柄即措置有乖于理体谟猷不允于人望朝廷固有迩臣列位谏官御史得言者众必有献纳岂容小人妄兹干议近如王预仕人卑品娄彻草泽狂生投匦上封恣斥朝政唐贞观中监察御史徐师合上书论执政不可兼数职太宗曰此人妄有毁谤欲离间我君臣流师合于岭外师合官为监察所言未为切害太宗流之葢所以重朝廷谨风俗也臣忝列諌官以言事为职岂欲杜塞群论蔽亏聪明顾此等纎邪无益于政优容之不足以广言路崇长之足以损善俗伏乞降出预彻等所上封奏观其义理若显为欺罔侮黩国经即未能深示刑章乞且投畀遐徼庶使行险之人知所惩沮
　　神宗时监察御史里行彭汝砺上奏曰臣闻天下之事其出无穷而相禅于无所终始之者疑若甚劳而古之人君乃至于无为者能得其本而已以四方为远故所正者惟京师以一国为大故所正者惟其家以万民为众故所正者惟百官又以国家百官之富不可胜治也故所正者惟其身而已所守者约而所施者博此古之要道也陛下有仁孝之行恭俭之德至诚恻怛之心至于此非难也而臣自京师观之淫丽之文胜淳厚之朴衰谩诞之风长正信之俗微非所以观远方也自宫邸观之公侯放于骄淫而不禁妇妾习于侈靡而不严非所以示国人也自官府观之相尚以取誉相引以趋势相倾以就利为上者残其下为属者持其长而非所以法万民也陛下欲为汉唐则固轶于汉唐矣欲至三代而于此未正焉臣以为未也葢古之人脩身以正天下而其俗既成之后虽抱衾之贱妾知自克以义而非止于关雎之后妃也虽衰世之公子笃于信而非止于麟趾之盛时也虽江汉之匹夫皆知无思犯礼而非止于京邑之近也虽牛羊之贱吏知有所不忍而非独公卿大夫之贤也以古准今何其寥寥哉其亦必有在矣陛下试反而思之其躬行之未笃欤其昔者奢侈之因循而未革欤亦敎之未至而制之不严欤所求于士者止以语言而不以德欤所取于臣急于利欤不然何风俗之难囘也陛下有圣人之才有崇高富贵之势嚬呻俛仰再抚四海之外惟无为而已为之无不可至也臣观四方之学其言语态度短长巧拙必问京师如何不同则以为鄙焉凡京师之物其衣服器用浅深阔狭必问宫中如何不同则以为野焉以此知以质厚示之则无不从而质厚也异时皇族未尝知经术也及陛下以经术造之而莫不欲为经术异时士人未尝知法律也及陛下以法令进之而无不言法令以此知能以德礼示之则无不从而为德礼也夫天生蒸民有物有则所谓质厚也德礼也皆其所固有者也因性之所固有而顺导之葢无难焉在陛下加之意而已君子之德风小人之德草草上之风必偃此无足疑也小臣以疏远妄及陛下之家事以卑贱冒言妄及百官之嗜好以圣学之广渊而道寻常之务以圣学之日新而言已尘之迹虽臣亦自知其疎阔也考之于古窃以为几焉惟陛下念之
　　哲宗初即位左司谏苏辙上奏曰臣伏见皇帝陛下以至孝纯仁承统践阼太皇太后陛下以聪明睿智亲揽庶政二圣协德以幸天下曾未朞嵗而敝事稍去寛政复行元元之民免于流离之患防更生之福海内释然无意外之忧不胜幸甚伏惟陛下恭勤只畏发于天性犹复选于羣臣增广谏员求直言以自助天下之士闻风相庆臣实何人得于今日备位于此然臣闻帝王之治必先正风俗风俗既正中人以下皆自勉以为善风俗一败中人以上皆自弃而为恶中人自勉于善则人主耳目众多易与为治中人自弃于恶则臣下朋党蕃殖易以为非葢邪正盛衰之源未有不始于此者也昔真宗皇帝临驭羣下奬用正人一时贤俊争自托于明主孙奭戚纶田锡王禹偁之徒既以谏诤显名则忠良之士相继而起其后耄期厌事丁谓乘间将窃国命而风俗已成朝多正士谓虽懐奸慝而无与同恶谋未及发旋即流放仁宗皇帝仁厚渊嘿不自可否是非之论一付台谏孔道辅范仲淹欧阳修余靖之流以言事相髙此风既行士耻以钳口失职当时执政大臣岂尽皆贤然畏忌人言不敢妄作一有不善言者即至随輙屏去故虽人主寛厚而朝廷之间无大过失及先帝嗣位执政大臣变易祖宗法度下至小民皆知其非而卿士大夫从风而靡则风俗之变于此见矣是时惟有吕诲范镇等明言其失二人既已得罪台谏有以一言及之者皆纷然逐去由是风俗大败无一人复正言者天祐皇室啓迪圣德临政未几而以言路为急天下竦然思见祖宗遗俗然臣自至阙廷闻台谏封事一切留中不出既不施行又无黜责臣不胜忧疑夫朝廷所以待台谏者不过二事言当则行不当则黜其所上封事除事干几宻人主所当独闻须至留中其余并须降出行遣上所以正朝廷之纪纲使无废职业下所以全人臣之名节使无负公议若当而不行不当而不黜则上下茍且亷耻道废风俗衰陋国将从之臣愿陛下永惟邪正盛衰之渐始于台谏修其官则听其言言有不当随事行遣大者可黜小者可罢使风俗一定忠言日至陛下垂拱于上羣臣肃雍于下则太平之治可立而待也惟陛下留神省察天下幸甚
　　元祐元年殿中侍御史孙升上奏曰臣伏以先王修心治性之道载于六艺学士大夫有穷年没世不能究其彷佛至于治家居官修身事上不尽其诚不合于义者多矣况所谓道德性命之奥乎比来京都士大夫顾不自信其学乃求问于浮屠之门其为愚惑甚矣臣访闻慧林法云士大夫有朝夕游息于其间而又引其家妇人女子出入无间参禅入室与其徒杂扰昏暮而出恬然不以为怪此于朝廷风化不为无损伏望圣慈特降指挥应妇人不得以参请为名輙入禅院如违止坐夫子仍令开封府于诸禅院门晓示庶几士大夫之家稍循礼法不辱风化
　　八年侍讲学士范祖禹上旌孝劄子曰臣先修神宗皇帝实录伏见元丰六年资州奏资阳县民支渐于熈宁中丧母累年始克葬因庐墓侧日三时号慕肘行膝歩自负土起坟初有双白雀徘徊松上明年有一狸驯坟侧观渐上土又明年夏每当午培坟日色炎盛輙有隂云蔽覆即遇霖雨方负土时亦暂霁止又有异乌一目如丹至渐哭尝悲鸣向渐夜有二狐狸呼绕如廵警之状久之有乌羣集内一白乌独日至渐培坟处囘旋后又有五色雀万余随渐行哭十日而去渐已年七十每号恸涕泪如雨日唯食脱粟饭不盥手濯足所衣苴麻至烂碎须髪亦皆断乱见者为之恻楚所居邻人勾氏之子自娶妻即弃其亲不养观渐至行即夫妇感恸即日迎其亲还舍朝夕奉侍不少懈渐精诚格物诸祥屡至变其里俗乞旌赏之诏赐粟帛臣今因修正史再牒资州会问支渐事迹恐有未尽及要见本人存亡据资州今年七月囘申资阳县追到支渐取问渐见年八十与妻阿王同嵗夫妻各无疾恙渐自培坟三年归家后于元祐五年内白髪退落再生黑髪及四齿已落复生今身体轻健二时饮食如旧臣窃谓支渐以匹夫行孝能感天祐助报以寿考康宁之福在于朝廷理宜奬劝伏况先帝已赐粟帛付之史官今渐八十告存伏望圣慈特授渐一长史助教或更优与名目旌其至行可以激励风俗有补孝治之化
　　哲宗时毕仲游乞理会河东土俗埋葬劄子曰臣见河东土风淳固盗贼希少人民耕田力作衣食至薄而罕敢为非比之他方狱司刑罚十无二三然其俗勤于养生怠于送死非士大夫之家中民以下亲戚丧亡即焚其尸纳之缸中寄放僧寺与墓户之家不举葢虽上户亦有不葬而焚之者乃刺史县令不为条教而劝勉有所不至之过也中间本路臣僚尝擘画奏请官置围地令寺院僧人守视收葬有主无主骨殖仍得朝防每嵗或间嵗度僧一人至今不废甚大惠也但寺院既附城郭即所收骨殖恐止及城郭之内与近乡人户如僻小州军穷乡远道之民未举者势或不能相及又官围地有限葬且无余兼肯于官围地杂葬者多是小民之家中户以上既安风俗不自举葬又耻与小民杂葬官围之中往往依旧焚燬不葬风俗未变也臣愿明敕本路守令随其土俗制为葬埋之法务从省俭但不焚毁而棺敛藏诸地下即可稍事华饰非晋俗所能堪也中民以上如此以善意劝勉勿纯驱以刑罚使人人自葬其亲戚下户无主骨殖即任从官围掩瘗其间家力可以举葬养生勤送死怠安于故俗不从朝廷诏令与州县条教尚敢焚燬或年嵗深远不者裁之以法使于愧耻之外知有科禁则河东不葬之俗庶几可革存亡幽显各得其所自然和气可召风俗尤美乞朝廷加意
　　刘泾上奏曰臣闻先王以厚俗为本俗不厚则本不固此天下所由乱也方三王盛时政俗俱朴上下之接如胶漆亲戚之间如室家而伐木行苇之诗忠厚为辞歴几千年而波泽之流无有穷已秦起于孤絶斧肉六国遂奄九有攻守同道一切以残忍济而政俗恶出子分赘遂成气习父子母妇不能保其绸缪杀伐不义起于謦欬之间胡越生于同堂合席之上贾谊有借父耰锄虑有德色母取箕箒立而谇语之説自秦汉以来大抵风俗厚者易守而享厯长风俗薄者难守而享厯短夫礼义忠信所以维持大物者盍可断废哉细民罔罔惟利是嗜巢分穴析不翅禽蚁而运大物者反缓风俗汲汲以富国强兵为根株使异政殊俗如此则相招以趋死地而已国虽富何恃而守兵虽强何守而不亡也哉陛下以天性事两宫以人伦友仲季孝友之化可谓蟠极无愧舜矣然百年之风俗未厚如三王而平居无忧輙仿秦人之残薄睽乖者殆是也传习安固自以为康庄而一乡小国孝之家无几焉矫极过秦则至身剔肌肤以自鸣孝夫以盛德之流行谓宜沦其肺膺而为秦转汉尚以滋太息者法过而恩衰事胜而情恶故也今法母改适于夫为义絶而其子非有犯则各相义絶于夫以惩寡妻不节之愆有犯同母以惩恶子不情之罪固善矣然至使父死母弱其子诱使之改从母不出畿而兄弟遂以不母遇焉析生异炊以和养其妻子他日其母丐于其门饵以刍豢之余食者鲜矣一陷于诱饵而流离孤弱不遇日暮而母子相失可以愁絶此与秦俗何筭焉天下不知几几而江淮之间尤为横恶使母不能安其室而去尚诛以不子况诱而弄之哉所谓同居接继至能养成前夫之子者于法得资给之此已足救孱薄之俗也而独于改适贫不能生弃其夫而归者子母追复合虽已析生异炊皆还之俱贫不能自存者非如此则恶子夺其私而弱母得其所矣葢人情不安室而去则虽贫孰肯弃其夫凡弃其夫而归者必非其本心而恶子之穽者矣父子既无亲继之相疑而母子乃有复合之相爱岂不善哉陛下孝友至矣而臣言及此乃陛下矍然囘车胜母之闾者也
　　徽宗初即位监察御史游酢上论士风之壊疏曰臣闻天下之患莫大于士大夫无耻士大夫至于无耻则见利而已不复知有义如入市而攫金不复见有人也始则众笑之少则人惑之久则天下相与而效之莫之以为非也士风之壊一至于此则锥刀之末将尽争之虽杀人而谋其身可为也迷国以成其私可为也草窃奸宄夺攘矫防何所不至而人君尚何所頼乎古人有言礼义亷耻谓之四维四维不张国非其有也今欲使士大夫人人自好而相髙以名节则莫若朝廷之上倡清议于天下士有顽顿无耻一不容于清议者将不得齿于缙绅亲戚以为羞乡党以为辱夫然故士之有志于义者宁饥饿不能出门户而不敢防节宁厄穷终身不得闻逹而不敢败名亷耻之俗成而忠义之风起矣人主何求而不得哉惟陛下留意
　　徽宗时礼部侍郎张叔夜上论士风不振劄子曰臣窃以天下官吏非不众廪禄非不厚所宜奉承命令究心政术砥砺名节以副陛下惠养元元脩明法度之意而乃务于茍简趣办目前以恤民隐者为迂儒以亲庶务者为俗吏见利茍进而人不以为非忘公自营而心不以为媿懐禄养交慢令旷职士气不振节义不立众志相扇惧成风俗虽然未可以此期天下之士亦幸陛下留神采听或下诏丁宁以训饬之或因事奬进以激劝之则士风可革
　　钦宗靖康元年监察御史余应求上论风俗由大臣倡导疏曰臣闻大公至正之道不行于时久矣人懐私意士失常心亷耻道防名节不立谄谀相夸诈诞成风以全身保位为贤以竭忠尽节为愚以奔竞进取为能以恬退自守为拙以刻剥办事为有才以重厚长者为无用废直道而狥私情背公家而任已恩财贿交通于权门侈靡滥溢于私室憎亷洁为矫诈恶正直为介僻敢言者谓之狂妄正论者谓之迂阔奋不顾身者众必沮之贤有才者则妒忌之背君忘国不啻路人卑贱之态甚于狗彘礼教陵夷风俗大坏日益滋甚莫可禁止原其所以致此者实用事大臣非其人无以倡导之故也夫大臣者百僚之表万民之视效也大臣欺君而罔上故小臣诞谩以求合大臣持禄以固宠故小臣儌幸以求进大臣贪冒而不法故小臣并缘而为奸大臣声色以自娯故小臣奢纵以相高夫公卿士大夫所为若尔欲望士行之正直风俗之纯厚岂不难哉作而兴之理若有待陛下以甚盛之德照临百官进用忠良退斥浮伪开公正之路杜邪枉之门抑儌幸之求受谠直之言节俭以化天下忧勤以帅羣辟破朋党以消小人用忠厚以进君子勿昵于嬖幸勿狥于私谒勿间于谗谄大公至正之道复见于今日矣昔者文王节俭正直在位化之羔羊之诗是也今搢绅之徒下至民庶莫不化陛下节俭之德矣至于在位皆正直臣犹以为未也葢朝廷之上名器未谨号令未孚好恶未明赏罚未当因缘儌幸者未尽斥奸赃狼籍者未尽诛冒恩滥赏者未尽裁抑谄谀颇僻者尚或隂肆其谋躁进茍合者尚或得请其私背公死党之习未除附下罔上之风犹在此而不革何以为治愿下明诏申严训饬一有不悛重寘于理庶几士风丕变民俗归厚以副陛下维新之政钦宗时李纲论用人材以激士风劄子曰臣闻人主所以共治天下者莫大于人材所以陶成天下者莫先于士风人材贵于众多故济济多士文王以之宁士风贵于淳厚故古者长民从容有常则民德以之归厚二者天下之大本不可不察也陛下广学校以作成之重爵禄以官使之天下之士云蒸而雾集人材可谓众多矣至于士风犹有可议者在于朝廷有以劝沮之而已狃于虚枉而务虚伪此士风所以未厚也欲士无浮华之习莫若举惇朴以镇之急于进取而事奔竞此士风所以未厚也欲士无奔竞之操莫若崇静退以率之夫衷实惇朴静退之士非内有所养而见善明用心刚者不能也内有所养而见善明用心刚者以而进则立朝必有可观者临利害必有不可夺者又岂狥情于流俗之间为哉臣愚伏望圣慈亲洒宸翰诏二三大臣进用人材必以激劝士风为先务奬衷实而察虚伪举惇朴而黜浮华崇静退而抑奔竞则士风厚而天下之俗举归于忠厚之域矣此宗社无穷之计也
　　许翰上言曰臣闻国家之基系风俗之盛衰风俗之变视大臣之进退祖宗以来大臣有体入则弼庙堂出则奠藩镇进退之度昭然可观比年大臣重去位而轻守节既解政机犹复顾望踌躇阙廷以幸复用故蔡京王黼盘踞都城如古栢根不可动移数十年间风俗大坏礼义亷耻之节亡而宠禄姑息之欲胜此既往不可追已矫而正之要在今日伏自陛下即位以来则白时中李邦彦王孝迪蔡懋相继罢政皆领内祠不去朝着此蹈京黼之辙迹违祖宗之法令臣窃度邦彦方受恩防必将礼辞伏愿陛下因此罢之则时中等亦将自请上不失国家宠遇之恩下以全大臣进退之义明示大正以定国经天下幸甚















　　歴代名臣奏议卷一百十六
　　钦定四库全书
　　歴代名臣奏议卷一百十七
　　明　杨士竒等　撰
　　风俗
　　宋髙宗绍兴二十七年监登闻鼓院范同上言曰今民俗有所谓火化者生则奉养之具唯恐不至死则燔爇而弃捐之何独厚于生而薄于死乎甚者焚而置之水中识者见之动心国朝着令贫无葬地者许以系官之地安葬河东地狭人众虽至亲之防悉皆焚弃韩镇并州以官钱市田数顷给民安葬至今为美谈然则承流宣化使民不畔于礼法正守臣之职也方今火葬之惨日益炽甚事闗风化理宜禁止仍饬守臣措置荒闲之地使贫民得以收葬少裨风化之美帝从之
　　孝宗乾道五年敷文阁待制汪应辰上论士大夫惇尚节义劄子曰臣比者进见伏防圣喻如何得士大夫敦尚节义臣虽率尔以对猝遽之间未能究极本末又防圣喻令臣陈其说者窃以风俗之邪正未尝不系乎人君之取舎所谓邪正者虽曲折万状要不出乎利与义而已君子所知者义也故为人臣则尽心戮力而无所避直言正论而无所隠凡义之所当为虽死生祸福临之而不顾也小人所知者利也利在君上则惟君上之从外若柔顺而其实危险外若恭谨而其实欺慢及其见利则逝见便则夺又何有于君上哉故曰未有好利而爱其君者未有好义而忘其君者夫邪正之分其明白如此而昔之人主常患不能辨别之者盖从顺则取恱违异则致疑介特则无助阿党则易与防静则易退巧佞则难逺故以同异为爱憎以爱憎为是非而取舎皆失其真矣恭惟陛下明智聪察洞见幽隠凡中外羣臣其材分髙下皆无逃于圣鉴矣然而风俗犹未能变者臣窃谓当今之失在于取人不观其行用人不覈其实今但曰是能办事也是能趋时也则其他不必问也夫天下之事以忠信诚慤之心行之犹惧不济况付之于无行之人乎欺罔以售其说刻剥以营其私盖将无所不至矣而其益人之国者果何在哉此不观其行之弊也今有言曰某利可兴某功可就徃徃进之以爵禄予之以事权徐而考之则名实相反绩用不效非特不治其罪而爵禄事权犹且如故而或有加焉此不覈其实之弊也夫不观其行则顽顿者无所愧耻不覈其实则诞谩无所忌惮是敺天下之人使去义而就利也其积浸久其流浸逺将有不可胜言者矣伏望陛下为久安长治之计思清源端本之道于邪正义利之辨特留圣意奬任忠厚正直之士贵其和而不必其同取其大节而不求其备若夫浮虚倾躁前后反覆者则惩沮而差择之以明示好恶所在行之以必持之以久则公论伸正道明人皆化而为善所得者皆实才所行者皆实事矣何患士风之不美节义之不立也
　　淳熙四年吏部侍郎周必大上言曰臣闻古者治天下有要道所以陶成风俗者礼义防耻也所以维持纪纲者法令赏罚也二者相须阙一不可固未有风俗不正而能立纪纲者也及至后世谓礼义防耻为迂而难行谓法令赏罚为切而易见是徒采其名耳未究其实也六经所载不敢详引姑以管仲言之仲固霸者之佐知富国强兵而已然著书八十六篇首以礼义防耻为国四维彼岂迂而不切者哉盖上有赏则思茍就上有罚则思茍免上有法令则相与破壊而莫之守此皆礼义防耻不立之所致而贾谊所为长太息于汉文之时者也仰惟陛下宵旰圗治日勤一日凡可以陶成风俗维持纪纲无所不用其至然而筭计见效尚未能仰副圣意者非以士风未能丕变故耶益张四维固宜汲汲也今夫君臣上下各有差等尊卑贵贱不相逾节是之谓礼如此则在上之位安矣观近臣以其所为主观逺臣以其所主进退取舎直道而行是之谓义如此则民心无巧诈矣纯洁有所守则临事必端谅过失无所蔽则事上必忠实是之谓防如此则其行自全矣平正其心诡随不容售也委蛇其行枉道不容伸也是之谓耻如此则邪事不生矣凡此四者其是非可得而考其次序可得而见非若系风捕影之无形画饼说河之无实由是而之焉二帝三王之治且不难致于富国彊兵乎何有顾朝廷力行何如尔
　　孝宗时集英殿修撰帅福建赵汝愚申请举子仓事上疏曰臣等伏见木路上四州军风俗多不举子大为一方之害者其弊有三一者违逆天伦夭絶人命伤朝廷仁夀之化奸天地隂阳之和二者建邵之间男多女少奸淫刼略之事无日无之遂致杀伤倍多触犯刑辟三者建邵等州既不举子贵家富室难得奴婢却以髙价买于他州缘此奸诈之徒诱略泉福等州无知男女前去货买遂致父子生离夫妇中絶虽遵用勅律徒流编配而利之所在终不能禁凡此三者朝廷法令非不严备又累降指挥许支义仓钱米接济贫乏不能举子之家徳意非不隆厚秪缘本路多是山田义仓等米岁入不多州县不能均给无以取信百姓风俗无由丕变臣等窃见前安抚史浩任内尝有奏请乞于诸县各置官庄收积租课添助赡养当时虽未凖囘降指挥数内建阳一县已有置到官庄岁收米三百六十九石逐年系安抚司收管未曾给散臣等今措置先于建阳一县就将上件官庄米选委土著官员士人验实给散行之数月已成伦序复用建阳县例于建宁府崇安建安瓯宁南劒州劒浦尤溪五县次第推行间臣等照得元降指挥举子事系专委常平司管干缘诸县有安抚司官庄米所以不免两司同共措置候将来事定日仍将所置官庄拨归常平司管干许两司公共防检庶几县道不致作弊然而举子数目颇多官庄米数有限臣等照得淳熙三年六月二十四日凖行在尚书户部符凖都省批下吏部尚书韩元吉劄子自乾道五年以福建路有不举子之风贫乏之家生子皆赐以常平钱一千米一斛又因守臣之请除其所纳随身丁钱臣比为郡闽中询之父老数年之间小民利于官给钱米不敢溺子全活甚众然犹恐积日累月州县怠于验实又谓常平所破钱米已多吝于支与为不可继者今常平钱物虽有定额独所谓户絶田产州县不常有而止许出卖福建八州内四州溺子为甚民贫土薄所絶田产至为微细间有寺观絶业取八州所得积而用之亦可助上件支遣也欲望圣慈更赐睿防应福建民户寺观絶产自今并不许出卖専一拘检令常平司置籍岁收其租通融以充一路养子之费其不足处月支常平钱米提举官逐岁稽考按治州县须依元降指挥当切验实当官散给务要实惠及民本部检凖乾道五年四月十五日勅节文臣僚劄子奏福建路有贫乏之家生子者许所属自陈委自长官验实于常平钱当官量行支给每生一子若给米一石钱一贯亦不为多如或可采其余路州军有似此亦乞依此施行三省同奉圣防依奏并凖淳熙三年二月四日勅臣僚劄子奏乞行下诸路将出卖未尽田山等并与住卖依旧召人承佃输纳官租奉圣防权住卖令见佃人依旧且行承佃其已承买约钱未尽与展限一季本部今勘当欲依本官所陈事理施行符常平司一依今来都省批状指挥施行今来常平司见尽数究实根据上件田产欲乞圣慈特降睿防许令于民户寺观絶产田并与住卖召人承佃将所收租利与安抚司所置官庄及常平义仓钱米通融以充一路养子之费庶几实恵及民风俗一变以广朝廷好生之徳不胜幸甚
　　枢宻院检详文字兼检正李椿上奏曰臣窃谓天下之事固有似可缓而所系实要切者风俗僭侈当有节制是也易系曰黄帝尧舜垂衣裳而天下治以衣裳而治天下有似可缓者而定上下之分明三纲之常自此始岂不要切哉伏自军兴以来士大夫服紫衫以便戎事不为过也而四方皁吏士庶服之不复有上下之别且一衫之费贫者亦难办甲服而乙不服人情所耻故虽欲从俭不可得也不惟紫衫其他衣服华侈绮綉絣金异色竒巧日益以甚所以民多贫困不知节约故也仰惟陛下躬行节俭于上而士庶侈僭于下理宜有以节制之易象曰节以制度不伤财不害民不为非要切之事也伏望圣慈付礼官酌古今之宜定衣服之制非命官军兵朝省人不得服紫衫华侈之物一切禁之变奢僭之风还俭厚之俗明上下之分息贪困之由天下幸甚
　　椿为吏部侍郎又上奏曰臣伏覩在法祖父母父母在及身亡服未阕别籍异财者合坐之罪非轻又收养异姓出继立嫡皆有旧条从来人畏法禁守之以常风俗淳厚伏自国家南渡以来时有建议立法者或父母在日许令标拨产业既分便不同爨或致互相兼并有父母见在一贫一富者有弃父母而别居者又有母受一子之分者以致身后词诉纷纷皆是或有产业而无子孙许令身后立继多是意在图其产业本无继絶之义亲疎争立或夤夜葬埋强行举挂或计嘱亲邻掩有资财论诉尤多连年不决或收养异姓既违法令遣弃任情悉因财产以至兄弟叔侄殊无恩义逓互番论俱遭罪责不知悔改如此等本合入户絶官司岂利此而立法正谓息争端耳今来士大夫亦多有此词诉愚民视效循习为常近年官员合得身后恩泽自长承受以絶妄得之心且人之有子与无岂人能为天理命分而已苟子以承父之遗恩或子亡不得受恩则孙当承祖之遗恩诸孙同视为祖岂宜不从长而从房必有隔蓦争论之弊如此则是朝廷恩泽适足以为薄风之端薄风习熟士夫亦不复知其非矣皆因轻议改法以从私欲遂致风俗薄恶不复有中原承平浑厚之风风俗天下之元气胡可不正臣愚愿圣慈详酌下有司检讨前后改法之因应别籍异财及无子孙身后立继及养异姓子孙及身后恩泽悉循旧法以絶争端以正风俗天下幸甚
　　椿又上奏曰臣窃谓人身之强弱在气血天下之盛衰在风俗气血充实虽有无妄之疾可以勿药而愈风俗醇正虽有非意之事可以不劳而治盖气血者身之本也风俗者天下之本也故司马光曰风俗天下之大事教化国家之急务不可不正也迩来有败风俗伤教化之语始出于吏辈之口之于士大夫之间遂为口实而施之于政事者曰从窄不曰从是而曰从窄岂理也哉从窄之风既行则凡有立功该赏者则必问难而沮之有犯疑失之罪者则必观望而入之臣伏覩赏令诸功赏未酬叙而逢格改者格轻听依立功时格重聴从重赏又断狱律失入者减三等失出者减五等仰见国家立法深合古训赏疑惟重罪疑惟轻之义也则从窄之政岂不乖国家仁厚之教耶臣近承都堂宣示陛下与大臣论不立朋党问答仰见圣学髙明深得忠恕一贯之道臣不胜钦叹欣跃之至则从窄之风决非圣意之所许也故敢敷奏伏愿陛下有以救其弊然则儌幸不可不禁欺罔不可不戢名分不可不严贪汚不可不治一归于是而后可欲望睿慈特作圣意诏百司凡施于有政者悉从是不得蹈习从窄之语庶赏罚惟允一变厚风而革薄俗天下幸甚
　　中书舎人崔敦诗上奏曰臣闻民俗之厚薄闗于天下之治乱尧舜之民比户皆可封也所以为治朝桀纣之民比屋皆可诛也所以为乱世自昔圣帝明王所以移风易俗以夀天下之脉知夫不可以法防而禁止于是一以教化为先暨秦汉以来风俗益弊而时君世主不务崇尚教化方区区于法禁之间法愈繁而奸愈生禁愈宻而诈愈出是以董仲舒王吉之徒始推原所自而以教化不修为言窃观文帝之世一以君子长者之道待天下镇之以渊默示之以淳朴用能海内富庶兴于礼义断狱数百几致刑措教化之效讵不然欤臣仰惟陛下勤俭之徳仁孝之资尚忠厚以迪民彜崇朴素以先天下是以四海之民观感而化悉趋于善然而比年以来民俗日薄闾阎之内田野之间习嚣嚣顽庸之态扇乖争陵犯之风以疾视为常情以雠杀为美事及其极弊至于灭人情絶天理不可忍言汉魏相所谓今年子弟杀父兄妻杀夫以为非小变者此之谓也而士夫方循习为常恬不为怪盖病在腹心发见于外已非美证而顾以为缓岂不戾欤虽然近民之官无如郡守上之所使以承流宣化风俗不善宜责于此臣伏望睿慈发徳音下明诏俾四方长吏颇以教化为务射乡食飨之礼可举者举之孝友睦婣之俗可旌者旌之要不専于法禁而务以移风易俗使民囘心而乡道兹至治之本也且昔之为郡其民有为不善则闭閤自责今使陛下之长吏人人各以风俗为任则陛下之民其有不归于善者乎惟圣意留神幸甚
　　员兴宗上风俗议曰臣闻圣人于天下之民寛然无所不爱彼无所不爱则宜其无所不教也天下之人油然而生林然而羣方圣人之未作教化之未敷性或浮而倾情或暴而放其始非能周旋曲折而安于礼也雍容和易而安于乐也纯一不移而安于信也质直通明而安于义也圣人忧焉有道于此驱天下之人潜纳于其中销其冥顽之姿而制其暴戾之气使之雍容温厚由于礼乐而归于信义虽千百年而俗不变世虽衰弱而民必归厚三代之风例皆如此彼亦何以至此也则教之使然也臣观其时朝廷乡党闺门之间雍雍穆穆其训则五常六学其分则士农工贾其衣则黼黻文章其食则笾豆簠簋其治则井田肉刑其进取则学校庠序其饮宴则乡射齿徳之分其野祭大蜡则有歌鼓之节朝会相御之礼一揖之为安而三揖之为尚再拜之为简而百拜之为尚是其上下纡徐不廹之态形于日用之间而举不以为难者自后世观之三代之君民教意烦劳得无迂阔而不可用欤不知禹汤之君惠顾元元其导之深习之熟礼乐信义便民而无蹈浮薄者其权固在于此也呜呼此三代之所以治周孔之所以言而当时所以为俗欤及秦之兴暴而不亲刻而不舒非笑先王之六艺破壊圣人之藩墙天下之士民相与从事于迫急惨酷之法不复有三代中和容与之态悲夫秦世轻为天下而壊民俗者乃至于此哉汉室之兴公卿上下知斯人憔悴而难与为治也遂欲振之以安谧示之以不竞其后搢绅喑喑和附气益不振故始变为阿防之俗东京之士惩前世之祸起于柔懦而不振也中世以降竒言过行多矫激以振之故东京再变而为矫亢之俗矫亢而不已故激而为变者必出为三国之惑乱三国惑乱而不已故激而为变者必出为两晋之虚无其后则愈激而愈变俗愈流讹至唐犹未有所底止也惟我国家列圣相嗣斯民坐解凋弛陶染忠厚故太祖太宗以至仁宗圣言日出足以耸动天下此亦三代先教后惩之俗也陛下临御以来每于民风犹所加意此采羣臣之言戒奔竞去茍且凡有以涉教化者无所不用其至矣徳肩三代道并祖宗信其无憾也然臣窃窥逺迩之间习俗久染犹有未尽革者是则官吏不能尽敷徳意之过耳且如巨藩剧邑凶民大奸豪断乡曲挟持官吏州县恐慑吏弭首而奉之横欺小民长其顽嚚此一俗也奸人诵法如诵诗书以教唆为养生以鼓鬬为乐事良民怯畏盖亦坐是此又一俗也士人以干扰郡县为资身官吏以贩货道路为得计渐废防耻不知纪极不知圣哲在上岂容如此此又一俗也糜金之工肩摩不息暗销之匠踵接不已竒异之货夸尚相仍权量出入大小尽变巧诈敢尔是官吏不戒约之过此又一俗也凡此四俗州县尚未尽革而川峡为尤甚也陛下髙拱九重民俗王风久在圣度凡臣所未议者圣明已先行之惟此毫末决自圣志即赐禁戒此犹遡坂走圆也其又何难之有
　　直寳文阁知静江府兼广西安抚李浩入对论俗不美者八其言曰陛下所求者规谏而臣下専务迎合所贵者执守而臣下专务顺从所惜者名器而儌幸之路未塞所重者防耻而趋附之门尚开儒术可行而有险诐之徒下情当尽而有壅蔽之患期以气节而偷惰者得以茍容责以实效而诞慢者得以自售上问诞慢谓谁浩具以实对翌日谓宰相曰李浩直谅遂除权吏部侍郎
　　直焕章阁王师愈论士大夫习俗上疏曰臣闻相与以维持天下国家者搢绅之士也搢绅之士其用心也公凡举事焉谋于上者必尽公以采于下聴于下者必尽公以助其上可否之相济利害之灼见择其善者而从之故事无不举而功必随之矣一或异是乃欲事举而功成岂不戞戞乎其难哉臣尝观先正苏轼在嘉祐间尝有言曰今之世所可患者士大夫信服于朝廷者不笃皆好议论以务非其上使人于是非而无所从从之则事举无可为者不从则其所行者常多故而易败夫所以多故而易败者人各持其私意以贼之议论胜于下而幸其无功者众也其言又曰今世之举事者虽甚小而欲成之者常不过数人欲壊之者常不可胜数嗟乎嘉祐之际可谓盛矣士大夫习俗已如此矣臣窃谓轼之言不特中当时之病亦今日之砭剂也私意一萌惟务已之说胜而谋于上者又未必皆可行而必有成故其弊终至于此耳嗟乎此岂国家之福哉臣愚欲望陛下申饬文武小大之臣各去其私意毋茍且以为同毋矫激以立异凡举事焉上必尽公以谋于下下必尽公以助其上从善而力行殆见其事举而功成矣罔俾嘉祐之风俗为轼所议者复炽于今日不其美欤光宗绍熙二年司农寺主簿吕祖俭上奏曰臣闻天下未尝无事也然其所恃以为安者盖有忠荩徇臣之臣扶持正救于其间茍人才壊而习俗偷则所恃以为安者既失之矣将何以防其微渐而支其变故耶惟我本朝作成封殖治极隆平繇景徳迄于治平岂为无事然皆有其人以当之故天下无变容动色之虞自王安石恶异好同剏为一道徳同风俗之说于是人才始壊而直谅消亡逮至崇观间蔡京用事又倡为丰亨豫大之说于是人才愈壊而俗益骄靡当是时也孰不自谓天下廓然无事然靖康之变曾不旋踵三纲几于坠地如吴幵莫俦首与敌通道意防助成僭窃王时雍徐秉哲追捕宗室戚里系累送敌迫逐出郊凡若此比难以悉数臣每念及此常切痛心推原祸本是皆狃于熙宁以来邪说之所致也恭惟陛下绍承髙宗夀皇之休绪虚心无我察纳雅言有合乎君人之大徳是宜四方万里惟动丕应不应复有熙宁余论以壊人心然验之风声气习则犹未能无疑拱黙成风頽靡成俗精锐销耎气节益衰有所覆防则立一说以自寛有所迁就则求一说以自解间有务为修洁自好者则相与指为诡异其欲发愤懑陈忠谠者则相与指为矫激不幸而少有差忒则又从而媒糵之必使之甘为庸人而后已人材习俗既至于此稍有事变忧在国家陛下亦尝深察其所以然之故乎盖比年以来迩列近臣立为皇极之言申以安静和平之说始观其名外则甚美徐究其实中廼不然不惟偷合取容者得以假是而务雷同懐茍且以为全躯保妻子之计而斯说之炽将使朝廷之上无复有面折廷争之风矣仗义守正志存忠爱者议论既不能雷同则必罪之以不协于极举动既不能苟且则必罪之以不务和平茍被之以是名而不可辞则加之以是罪而不可避风俗頽壊祗务自营傥复浸淫国将何恃是斯说者廼诬害一世君之陷穽而为实祸蔽塞之根本也伏望陛下慨然深念力救此风奬抜忠直以作新斯人拒辟邪说以恢洪正论发为明诏风示多方使忠荩徇国者有以自立而不为习俗之所诋诬而中材常士有以自奋而不为习俗之所移夺夫如是习俗之论可破而不讳之路可开人材作兴治道自举而我之所恃以为安者将益坚固而不可拔矣
　　光宗时军器少监刘光祖上奏曰比年以来士大夫不慕防靖而慕奔竞不尊名节而尊爵位不乐公正而乐软美不敬君子而敬庸人既安习以成风谓茍得为至计良由前辈老成零落殆尽后生晚进议论无所据依学术无所宗主正论益衰士风不竞幸诏大臣妙求人物必朝野所共属贤愚所同敬者一二十人参错立朝国势自壮臣虽终岁无所奏纠固亦未至旷官今日之患在于不封殖人才台谏但有摧残庙堂初无长养臣处当言之地岂以排击为能哉
　　宁宗嘉定十七年起居舎人魏了翁论士大夫风俗疏曰臣闻人主所与共天下者二三大臣也二三大臣所与共政事者内外百执事也君臣一心上下同徳表里无贰颠末不渝然后平居有所裨益缓急可以倚仗如人各有心身自为谋则可否不得以相济小大不能以相维而天下之患有不可终穷者矣易之同人曰同人于野亨其彖曰维君子为能通天下之志盖人之心公则一致私则万殊无以通之则万殊不一之私心足以害天下至同之公理此其事伏于防防而人莫之觉故论今日风俗之弊者莫不议其尚同也而臣则疑其未尝有同也进焉而柔良退焉而刚方面焉而唯唯否否背焉而戚戚嗟嗟成焉而挟其所尝言以夸于人不成焉而托于所尝料以议其上省曹之勘当掾属之书拟有司之按事长吏之举贤恩焉则敛而归已怨焉则委之曰此安能以自由天象之妖祥时政之得失除授之当否疆埸之缓急言焉则矜以为功否焉则讪之曰此徒言而无益呜呼龙断而望可左可右踦闾而语可出可入盖耆利亡耻之人贪前虑后者之为耳士大夫而若此则其心岂复以国事为饥渇休戚者哉踪迹诡袐朋友有不及知情态横生父子有不相悉使此习也而日长月益见利则逝见便则夺陛下亦何赖于此也况自比岁封章奏疏对策上书大率应故事徒文具而无恻怛忠敬之实而诿曰恶讦以近名也忌激以败事也其号为谠直亦不过先为称赞之词而后微致规切之意如论治道则曰大纲已举而节目小有未备论疆事则曰处置得宜而奉行稍若未至前后相师如此者未易悉举然犹日锻月炼昼删夜改而后上逹夫齐人无以仁义与王言而孟子谓其不敬莫大乎是今之为此说者是敬朝廷乎慢朝廷乎昔者固有百劝而一讽八律而一谏者矣固有约至上前而背其议出言不可而入言可者矣又有始是什三中是什五后是什八始言十事俄去五六又去七八者矣所以裴囘顾望则亦有说临之以投窜死徙也震之以斧钺刀锯也然犹有骈颈刑戮窜名雷霆而不顾者今未有汉唐之甚而知莫敢言言莫敢尽非诚不敢也彼其心谓吾君不能行谓吾相不能受寕襮顺而里藏面从而腹诽人见其同也而臣见其未尝同也人谓其有礼且敬也臣谓其至无礼也至大不敬也虽然士习至此亦有由然者矣老师宿儒零替殆尽后生晚辈不见典刑既无所则效重以正人端士散漫不合故妄揣时尚习防踵陋而乆不之觉臣为此惧深愿陛下与二三大臣察人心邪正之实推世变倚伏之几拓开规摹收拾人物茍挺特自守者虽无顺适之可喜而决知其无反覆难信之忧必假借而纳用之雷同相随者虽无触忤之可憎而决知其有包藏不测之患必疎逺而芟夷之若是则意向所形人心胥奋平居有规警之益缓急无乏才之忧其于治道兴替闗系匪轻臣不胜区区
　　宁宗时将作监主簿牛大年上言曰今日士气亦久靡矣宜体立国之意以振起之夫有扶持作兴之意而后搢绅无贪名嗜利之习无贪名嗜利之习而后有持正秉义之操国家之休戚在士大夫之风俗而风俗之善恶在朝廷惟陛下为之振起机括一运天下转移而风俗易矣
　　理宗寳庆元年礼部侍郎真徳秀上奏曰臣闻国于天地必有与立焉三纲五常是也夫自髙卑奠位而大分已明帝降之衷而善性均有然维持而主张之繄君师是赖故圣人者作躬行此道以标的乎天下君臣之纲正于上而天下皆知有敬父子之纲正于上而天下皆知有亲夫妇之纲正于上而天下皆知有别三者正而昆弟朋友之伦亦莫不正使凡生人之各有宁宇不相鬭暴贼杀者此唐虞三代数圣人之功所以与天地同其大也夫所谓五常者亦岂出乎三纲之外哉父子之恩即所谓仁君臣之敬即所谓义夫妇之别即所谓礼智者知此而已信者守此而已未有三纲正而五常或亏亦未有三纲废而五常独存者呜呼是理也其扶持宇宙之栋榦奠安生民之柱石欤人而无此则冠裳而禽犊矣国而无此则中夏而裔夷矣臣尝读诗至六月之序曰小雅尽废则四夷交侵而中国微夫小雅之诗财二十余篇而纲常之义略备中国之所以为中国者赖此而已而至于尽废焉是自为夷也四夷交侵之祸安得不以其至乎又尝攷观古昔有当衰微削弱之世而纲常未至冺絶犹足以仅存者亦有治安彊盛之世纲常隳弛卒至于大壊而不可捄者周自东迁日以卑矣然桓文出力以奬王室则犹有君臣也诸侯会盟以定世子则犹有长幼也故能拥持虚器尚数百年晋氏之兴奄有吴蜀再而至惠帝可谓极盛矣而阳徳不刚隂慝内炽谗巧交煽国本遽揺诸王跋扈主威遂夺三纲尽废而刘石之变兴唐至明皇亦太平极治之日而宫闱怙宠黩乱天常奸防肆欺潜窃国命凶邪造衅戕伐本支三纲尽废而羯胡之难作即晋唐之事以验序诗者之言千载相望若合符契有天下者奈何其不监哉惟我祖宗继天立极其于事亲教子之法正家睦族之道尊主御臣之方大抵根本仁义故先朝名臣或以为家法最善或以为大纲甚正或以为三代而下皆未之有猗欤休哉圣子神孙所当兢兢保持而勿坠也恭惟陛下天啓叡明肇膺大寳此正端本澄源之时臣来自逺方窃闻朝野之论以谓陛下有承顺太母之孝有忧悯元元之仁苟推是心何徃非善独不幸处天伦之变有未尽其道者虽棣华之爱方笃而布粟之謡遽兴流闻四方所损非浅夫一政之行一令之出茍乖于理害且随之纲常大端是谓人极人极不立国将奈何且民无常情惟上所导大学曰上老老而民兴孝上长长而民兴弟又曰一家仁一国兴仁一家让一国兴让盖情虽无常而性则本善倡之则应作之则兴故慈孝隆于上则下有忠顺之风爱敬亏于上则下有陵犯之俗影响相从至于可畏伏惟陛下深惩徃悔而思所以补过者焉夫天子之孝与臣庶不同陛下欲报先皇之大徳则继志述事所当先衰麻之数哭踊之节其次也欲报慈闱之至恩则先意承志者不可后滫瀡之奉跪拜之恭其末也兢兢朝夕惟实徳是充惟大政是习使朝廷以治而宗社以安则子道脩矣诵二南正始之诗而思异时之择配者不可不谨玩大易正家之义而思平居之反身者不可不严近而九族必有以广亲睦之仁内而六宫必有以示肃雍之化则家道正矣委任臣工者人君之大体躬亲听断者人君之大权二义并行初不相悖必使政令出于公朝而絶多门之私威柄归于王室而无倒持之失则君道立矣子道修者仁之本家道正者礼之源而君道之立则又天下大义所由定陛下傥能明此三者而行之一本于诚则不求感人而人自孚不求正俗而俗自化奸雄不得为辞以动众夷狄不得伺隙以生心治安长久之计无越诸此臣以迂疎误防召擢寘在春官实掌邦礼深惟治乱安危之本岂在玉帛钟鼔之间故于进对之初首以大经大法为陛下告狂愚无取惟圣明择焉
　　淳祐间知南剑州徐元杰上奏曰臣闻之诗曰周虽旧邦其命维新言邦邑承袭之旧而当作新乎民以迎天命之常新也今钱塘驻跸之久骄奢淫逸长此安穷人欲炽而天理冺矣涤旧染之风声囘新美之气习此其机括在陛下而已然自曩时有纳声色以固宠位者而后举天下成诲淫之风至今观光上国之士自一命以至班改粉白黛绿羣载后车其势已不容不贪黩臣观都人生女自襁褓而教歌舞计日而鬻之不复有人父母之心士大夫以其良贵不赀之身每每自戕于冶容茍售者之贱则夫严事君父而告之以不迩声色觊其毓粹清明也奚其信昔墨翟不入朝歌之邑今堂堂礼乐之区此风积习转转日甚连甍罕良家矣是可不为风俗虑乎唐太宗出宫女三千人盖其英武有大志如此孰谓陛下春秋鼎盛而不能为太宗之勇乎继今其端本于宫掖之邃率先以礼制心而后士大夫能以礼自防民徳可以归厚矣自曩时有来苞苴以啓贪残者而后举天下成诲盗之风今苞苴之路虽窒士大夫犹忍施劫夺之政其弊在于不贵桑麻谷粟而贵金银之器用匹夫之家亦越分而求之莫畿甸为尤甚比年金银踊直上应乎天象之占楮币积轻反以为郡县折变之利士大夫方征求窃取不念胞体之本同向也绿林鼪鼯之扰生灵肝脑涂地以至上闗玉食之忧而士大夫至自贾祸者懐璧其罪也齐髙帝曰吾治天下当使黄金与土同价陛下动心于此不以人废言而以流化自近始继今惟俭朴实用之崇置金银于无用之地屛贪残以挽生意消物欲以还天真是亦陛下训防谨刑之一助矣今流风交煽侈习竞趋渡江以前穷奢极娱之祸厥鉴犹不逺也京畿根本实系观瞻风俗枢机端自圣化为今之计莫若抑文尚质务实去华明礼教而为之范因人情而为之防欲使都人知有人父母之心不可不使士大夫知有暗室屋漏之媿臣愿陛下以身帅臣下臣下以身率天下旧邦新命此其日也臣迫于忧爱而言之惟陛下与二三大臣亟图之
　　元为侍左郎又上奏曰臣既恳恳纳忠为陛下大臣解士论之疑敷陈于黼座之前矣然念国于天地必有与立君臣上下交相维持所以为国逺虑扶世常经者要当随事捄失不当以患失为事盖捄失与患失异捄失者纲常必饬名义必正经纪必陈立制度必昭明谓正心脩身为齐家治国之本故自上而下自早而暮惟以闻义不徙不善不改为忧他又何所患焉彼患失者一切反是以私恩为必报而每急于徇人以竞进为良图而不顾于丧已得位者以同流合污为至行任事者以便私适已为长策谓触忤为妨进则事有可论不暇及也谓喑哑为圆机则心知其非何敢议也滔滔流俗几年于兹悠悠风尘贤者不免若是者岂非患失之习有以痼之邪夫惟心有患失之蔽见利害而不见是非名位光显第第茍容而不知名义植立凛凛难挫且今日在朝布列致身通显者皆天资之美者也勇徃直前圣贤事业夫孰不可勉者日用动息事无非学交游切磨学无非事人苦不自觉耳粤昔警省之助莫大于官师之相规有志功业之贤臣亦必曰勤攻吾阙求如不及可也不然本心之失懵不知捄顾惴惴然患外物之失孔子曰茍患失之无所不至矣吁可畏哉虽然士大夫当化风俗不当议风俗当论事理之是非不当恤身事之利害泛然言人之失则甚易奋然捄已之失则甚难臣早夜忧薰动息猛省坚苦刻厉粗谨初心惟恐庸愚易至间断一不自觉骎骎小人之归尚何以议人哉臣之初来惟欲一面清光于去天稍乆之余亟求还山勉卒旧业者臣之心也恩除太过隠然于心将亦不免动于患失之私矣因念学无止法过必改之反求本心痛切警惧日月之不再而人之所以为人者渺茫也臣既请罢职事伏惟陛下曲成臣志放臣还山臣犬马之齿未衰事陛下之日尽长感时忧深谊当引去惟陛下矜赦
　　元杰又上言曰臣又闻人才难得自昔之通患人心不正今日之隠忧莫深焉夫士大夫不可以负知己固也自他人对知己而言则重在于知己自知己对君父而言则君尊如天无二上也他何敢知臣尝怪夫举主之荐人则终身有门生之称士夫干求汲引其未荐之始已防之以恩门矣以公举而为私谢以朝廷之公法而便予者求者之私欲士风既壊习俗已成虽有识之士勉强而従俗焉臣前日讲次读国朝通略而陛下与臣嘉叹艺祖皇帝之逺虑始诏进士不得呼知举官为师门恩门并自称曰门生此正人心之要术也今日士大夫知有私恩而鲜知有君父陛下既奋然作新之矣臣于此欲乞陛下明诏大臣取艺祖之所以戒进士者戒今日之士大夫请自来歳元日为始凡下而举主之荐进上而大臣之拟除皆当使士大夫知有国法知有君恩不许仍袭恩门恩家恩座恩公之称并于门生二字亦合禁止内则令台谏给舎觉察之外则使监司郡守稽劾之如此则人心正而风俗定其于世道非小补云寳祐元年起居郎牟子才上疏曰臣闻羞恶人之良心防耻国之大禁比年以来羞恶不立防耻尽已皆由士大夫急于富贵不自知其失口失色以至此极也易曰比之匪人不亦伤乎程颐以为三不中正而所比皆不中正其失皆可知言伤则悔吝不足道也古之人宁道之不行而不轻其去就是以孔孟虽在春秋战国之时而进必以正弥子瑕谓孔子主我卫卿可得也孔子答以有命孟子出吊于滕嬖人王驩朝暮见孟子未尝与之言行事此皆孔孟之门大公案也为孔孟之学者安可逾越防耻跌宕羞恶而惟匪人之比乎近者张元忠之事亦今日士大夫一大防耻也窟穴既空书简毕见姓名具在气节尽頽风俗之衰莫此为甚天下惟精金不变惟良玉不烬惟大防不汚惟真儒不磷或变或烬非精金良玉也或贪或磷非大防真儒也人岂无真羞恶今以诱而夺世岂无真防耻今以诱而丧士大夫而以世道自任当精择乎此然独为君子固伯玉之所当耻而众醉独醒亦屈原之所自见陛下安可以为细故而忽之耶先朝李士宁以卜祝贱流招权纳势朝士曲意交结多有书尺徃还惟王旦一人无书尺童贯辈以内侍彊干为上所信士大夫争趋其门至书姓名于簿宇文粹中一人无姓名其他如林霛素郭天信之流趋者澜倒迄至败露今元忠非卜史宦官之比特依凭假托一黥奴耳士大夫屈不赀之躯下交之固已可羞今乃与之接杯酒尽殷勤通书简话情素亦独何心哉陛下涵养人才惟恐不至而诸臣乃负陛下如此陛下又一切涵容之天覆地载圣度固自寛而彼独不愧于心乎叅之公论以为淑慝不明士大夫以身处汚秽而不羞以狐行暮夜为得计其何以示天下后世哉臣愚欲望陛下以此为监凡有夤缘凭藉由他蹊以进者摈而斥之其为厚防耻明羞恶者大矣惟陛下实图利之理宗时司农卿权工部侍郎陈垲上奏曰臣愿陛下转移世道之枢机砥砺士大夫之防耻使知名义为重利禄为轻久去国以恬退闻者召之久立朝以更迭请者从之甘言容恱者必斥真情匄闲者勿留如此则君臣上下皆以真实相与四维既张士大夫难进易退之风当见于圣世人才幸甚
　　权司封郎官许应龙上奏曰臣闻天下有当然之理不可有所激尤不可有所徇激则矫枉以过正故不合乎中徇则迎合以茍容又岂复有至当之论哉古之君子平心以应物毋固毋我惟视夫理之如何耳其行已则中不倚而和不流其待人则上不谄而下不渎论事则明辨是非而不立异以求胜事上则将顺正救不以讦而为直外不为人之所忌中不失吾之所守安见其所谓激而又孰得以议其徇哉此乃时中之道士大夫之所当尚也奈何人无定守视时变迁见夫激之可以立名也则假公以济私恶常而好异互相矛盾不问是非若是者固不能以成事而秪见其多事又见夫徇之可以媒进也则揣摩而求合阿附以取容同声相应无复可否若是者虽不至于生事而必至于误事握风俗之枢者将欲约其偏而归之中可不示之以好恶而使之知所趋避哉仰惟陛下以中正履位以道徳同俗建用皇极以革偏诐之私并用才徳以示翕受之公保合太和以杜分朋植党之渐既不使之过于激复不使之流于徇可谓得大中之道而明善俗之方矣然士大夫之心既不至于激则必至于和贤和于朝固帝治之盛然和而不同斯谓之君子焉一或苟同则其弊复流于徇是又不可不察也利害可言也复恐时好之不合奸当革也复恐吏强而难制难从之请恐有所拂而曲从之不可行之事或有所迫而强行之荐举则多徇于私嘱予决则或持于两可若是之皆未免有所徇也转而移之诚不容缓今陛下不倦于听纳大臣方切于延访以公灭私屡形于戒饬用例破法累见于申明固未尝不欲闻正论而明公道也然作之而未应倡之而未随者何邪昔人有言曰人臣事君之常情不从其令而从其意臣愿陛下益开众正杜絶羣枉奬端方之士振委靡之习使天下昭然知上意之所向则观感之下孰不精白一心以承休徳在位正直之风当不愧于羔羊矣狂瞽之言冒犯天威惟陛下赦其愚
　　许应龙进抑奔竞故事曰昔庆厯间辅臣列奏答手诏谓躁进之途宜塞臣等谓躁进懐贪之人何代无有在朝廷辨明而进退之如责人实效旌人清节贪冒者废之趋附者抑之如此则多士知劝各生防退之心皇祐间常患搢绅奔竞仁宗谕近臣曰恬退守道者旌擢则躁求者自当知耻于是宰相文彦博曰韩维安于恬退乞加甄录以厚风俗
　　臣闻求者予之不求者不予此人之所以求也夫奔竞之习固不能免特在夫上之人处之如何耳爵禄在上下皆趋而争之故名曰奔竞则其弊非在下也诱之于上而禁之于下犹聚羶而欲去蚁虽防禁日严亦岂能杜絶之哉惟当崇尚恬退不待其求径加擢用公道既眀不可幸得则人皆勉于为善以求自见头钻肘刺既知无益则奔竞之习不待革而自止仁祖谕近臣曰恬退守道者旌擢则躁求者知耻庆厯辅臣亦谓责实效而旌清节则多士知劝此乃清源正本之论今之奔竞其弊已极未歴仕而求辟无寸功而冒赏舍法用例宛转扳援趋权附势妄图荣进承乏则冀即真未满则思内擢图近次则攘人之阙而勒令改替百计营求不进不止其得者必不肯以儌幸自名则其不得者必以沉沦为叹举生妄心耻不若人何所不至欲望风俗之厚不亦难乎推原其故虽起于在下者有所求而亦基于在上者有以遂其求惟不待求而自予有所求而不予兹实救弊之要术也盖中人之性易流荣进之念谁独无之不求自得则孰不各安其分不求不得亦无惑乎求者之多也诚使两造吾门者抑之以戒贪进安于静退者荐之以厚风俗则伺候于王公之门奔走于形势之涂者必皆闻风敛迹恐为清议之所指目况敢冐然而求进乎夫一兔在野百人逐之以可求而得也积肉在市过者不顾以求而不可得也茍皆知不当得者不容妄求则奔竞之风不患其难革矣惟陛下与大臣图之
　　元英宗时监察御史乌克逊良桢以国俗父死则妻其从母兄弟死则收其妻父母死无忧制遂上奏曰纲常皆出于天而不可变议法之吏乃言国人不拘此例诸国人各从本俗是汉南人当守纲常国人诸国人不必守纲常也名曰优之实则陷之外若尊之内实侮之推其本心所以待国人者不若汉南人之厚也请下礼官有司及右科进士在朝者会议自天子至于庶人皆从礼制以成列圣未遑之典明万世不易之道








　　歴代名臣奏议卷一百十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百十八
　　明　杨士竒等　撰
　　礼乐【统言礼乐及统言礼】
　　鲁隐公五年九月考仲子之宫将万焉【万舞也】公问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也
　　汉成帝时犍为郡于水滨得古磬十六枚议者以为善祥刘向因是说上宜兴辟雍设庠序兴礼乐隆雅颂之声盛揖攘之容【攘古让字】以风化天下如此而不治者未之有也或曰不能具礼礼以养人为本如有过差是过而养人也刑罚之过或至死伤今之刑非臯陶之法也而有司请定法削则削笔则笔【削者谓有所删去以刀削简牍也笔者谓有所增益以笔就而书也】救时务也至于礼乐则曰不敢是敢于杀人不敢于养人也为其俎豆筦弦之间小不备因是絶而不为是去小不备而就大不备大不备或莫甚焉夫教化之比于刑法刑法轻是舎所重而急所轻也且教化所恃以为治也刑法所以助治也今废所恃而独立其所助非所以致太平也自京师有誖逆不顺之子孙至于防大辟受刑戮者不絶繇不习五常之道也夫承千岁之衰周继暴秦之余敝民渐渍恶俗贪饕险诐不闲义理不示以大化而独敺以刑罚终已不改故曰导之以礼乐而民和睦初叔孙通将制定礼仪见非于齐鲁之士然卒为汉儒宗业垂后嗣斯成法也成帝以向言下公卿议
　　东汉明帝即位博士曹充上言曰汉再受命仍有封禅之事而礼乐崩阙不可为后嗣法五帝不相乐三王不相袭礼大汉自制礼以示百世帝问制礼乐云何充对曰河图括地象曰有汉世礼乐文雅出尚书琁玑钤曰有帝汉出徳洽作乐名予帝善之诏曰今且改太乐官曰太予乐诗曲操以俟君子拜充侍中
　　章帝时曹褒徴拜博士会帝欲制定礼乐褒上疏曰昔者圣人受命而王莫不制礼作乐以着功徳功成作乐化定制礼所以救世俗致祯祥为万姓获福于皇天者也今皇天降祉嘉瑞并臻制作之符甚于言语宜定文制着成汉礼丕显祖宗盛徳之美章下太常太常巢堪以为一世大典非褒所定不可许帝知羣僚拘挛难与图始朝廷礼宪宜时刋立明年复下诏其畧曰汉遭秦余礼壊乐崩且因循故事未可观省有知其说者各尽所能褒省诏遂复上疏具陈礼乐之本制改之意拜褒侍中
　　和帝永元九年司空张奋上疏曰圣人所美政道至要本在礼乐五经同归而礼乐之用尤急孔子曰安上治民莫善于礼移风易俗莫善于乐又曰揖让而化天下者礼乐之谓也先王之道礼乐可谓盛矣孔子谓子夏曰礼以修外乐以制内丘已矣夫又曰礼乐不兴则刑罚不中刑罚不中则民无所厝其手足臣以为汉当制作礼乐是以先帝圣徳数下诏书愍伤崩缺而众儒不逹议多駮异臣累世台辅而大典未定私窃为忧不忘寝食臣犬马齿尽诚冀先死见礼乐之定十三年更召拜太常复上疏曰汉当改作礼乐图书着明王者化定制礼功成作乐谨条礼乐异议三事愿下有司以时考定昔者孝武皇帝光武皇帝封禅告成而礼乐不定事不相副先帝诏曹褒今陛下但奉而承之犹周公斟酌文武之道非自为制诚无所疑久执谦谦令大汉之业不以时成非所以章显祖宗功徳建太平之基为后世法
　　晋愍帝建兴初正旦作乐熊逺谏曰谨按尚书尧崩四海遏宻八音礼云凶年天子彻乐减膳孝懐皇帝梓宫未反豺狼当涂人神同忿公明徳茂亲社稷是赖今杜弢蚁聚湘川比岁征行百姓疲弊故使义众奉迎未举履端元日正始之初贡士鳞萃南北云集有识之士于是观礼公与国同体忧容未歇昔齐桓贯泽之会有忧中国之心不召而至者数国及葵丘自矜叛者九国人心所归惟道与义将绍皇纲于既徃恢霸业于来今表道徳之轨阐忠孝之仪明仁义之统礼乐之本使四方之士退懐嘉则今荣耳目之观崇戏弄之好惧违云韶雅颂之美非纳轨物有尘大教谓宜设馔以赐羣下而已
　　成帝咸康七年尚书蔡谟奏八年正会仪注唯作鼓吹钟鼓其余伎乐尽不作侍中张澄给事黄门侍郎陈逵駮以为王者观时设教至于吉凶殊断不易之道也今四方观礼陵有傧吊之位庭奏宫悬之乐二礼兼用哀乐不分体国经制莫大于此诏曰今既以天下体大礼从权宜三正之享宜尽用吉礼也至娱耳目之乐所不忍闻故阙之耳事之大者不过上夀酒称万岁已许其大不足复阙钟鼓鼓吹也澄逵又啓今大礼虽降事吉于朝然傧吊显于园陵则未灭有哀礼服定于典文义无尽吉是以咸宁之会有彻乐之典实先朝稽古宪章垂式万世者也诏曰若元日大享万国朝宗庭废钟鼓之奏遂阙起居之节朝无磬制之音宾无蹈履之度其于事义不亦阙乎惟可量轻重以制事中散骑侍郎顾臻表曰臣闻圣王制乐赞扬政道养以仁义防其淫佚上享宗庙下训黎元体五行之正音协八风以陶物宫声正方而好义角声坚齐而率礼歌钟鼓金石之作备矣故通神至化有率舞之感移风易俗致和乐之极末世之伎设礼外之观逆行连倒头足入笞之属皮肤外剥肝心内摧敦彼行苇犹谓勿践矧伊生灵而不恻怆加四海朝觐言观帝庭耳聆雅颂之声目覩威仪之序足以蹋天头以履地反天地之至顺伤彜伦之大方今夷狄对岸外御为急兵食七升忘身赴难过秦之戏日廪五斗方扫神州经畧中甸若此之事不可示逺宜下太常纂备雅乐箫韶九成惟新于盛运功徳颂声永着于来叶此乃所以燕及皇天克昌厥后者也诸伎而伤人者皆宜除之流简俭之徳迈康哉之咏清风既行下应如草此之谓也愚管之诚惟垂采察
　　后魏文成帝和平六年特进征南将军刁雍上表曰臣闻有国有家者莫不以礼乐为先故乐记云礼所以制外乐所以修内和气中释恭敬温文是以安上治民莫善于礼移风易俗莫善于乐且于一民一俗尚须崇而用之况统御八方陶钧六合者哉故帝尧修五礼以明典章作咸池以谐万显皇轨于云岱鸿化于介丘令木石革心鸟兽率舞包天地之情逹神明之徳夫感天动神莫近于礼乐故大乐与天地同和大礼与天地同节和故百物阜生节故报天祭地礼行于郊则上下和肃肃者礼之情和者乐之致乐至则无怨礼至则不违揖让而治天下者礼乐之谓欤惟圣人知礼乐之不可以已故作乐以应天制礼以配地所以承天之道治人之情故王者治定制礼功成作乐虞夏殷周易代而起及周之末王政陵迟仲尼伤礼乐之崩亡痛文武之将坠自卫返鲁各得其中逮乎秦皇翦弃道术灰灭典籍坑烬儒士盲天下之目絶象魏之章箫韶来仪不可复矣赖大汉之兴改正朔易服色协音乐制礼仪正声古礼粗欲周备至于孝章每以三代损益优劣殊轨叹其薄徳无以易民视听博士曹褒覩斯诏也知上有制作之意乃上疏求定诸仪以为汉礼终于休废寝而不行及魏晋之日修而不备伏惟陛下无为以恭已使贤以御世方鸣和鸾以陟岱宗陪羣后以升中岳而三礼阙于唐辰象舞替于周日夫君举必书古之典也柴望之礼帝王盛事臣今以为有其时而无其礼有其徳而无其乐史阙封石之文工絶清颂之享良由礼乐不兴王政有缺致也臣闻乐由礼所以象徳礼由乐所以防淫五帝殊时不相沿三王异世不相袭事与时并名与功偕故也臣识昧儒先管窥不逺谓宜修礼正乐以光大圣之治诏令公卿集议
　　唐太宗时以庆善乐为文舞破阵乐为武舞诏魏征及虞世南褚亮李百药等为之词太宗谓侍臣曰昔周公相成王制礼作乐久之乃成逮朕即位数年之间成此二乐五礼又复刋定未知堪为后代法否朕观前王有功于人者作事施令有即为法所贵不忘其徳者也朕既平定天下安堵海内若徳惠不倦有始善终自我作古何虑不法若遂无徳于物后代何所遵承以此而言后法不法犹在朕耳征对曰陛下拨乱反正功髙百王自开辟已来未有如陛下者也更创新乐兼修大礼自我作古万代取法岂止子孙而已
　　髙宗上元元年大酺上御翔鸾阁观之分音乐为东西朋使雍王贤主东朋周王显主西朋角胜为乐郝处俊谏曰二王春秋尚少志趣未定当推梨让栗相亲如一今分二朋逓相夸竞非所以崇礼义劝敦睦也上瞿然曰卿逺识非众人所及也遽止之
　　开耀元年以立太子宴百官及命妇于宣政殿引九部伎及散乐自宣政门入太常博士袁利贞上疏曰正寝非命妇宴会之地路门非倡优进御之所请命妇会于别殿九部伎自东西门入而停散乐上乃更命置宴于麟徳殿赐利贞帛百匹
　　宗开元中裴耀卿请行礼乐化导三事表曰三者礼乐化导也州牧县宰所守者宜扬礼乐典书经籍所教者返古还朴上奉君亲下安乡族若皆和气浃洽自然化理清平由此言之不在刑法圣朝制礼作乐虽行之自久而外州逺郡俗习未知徒闻礼乐之名不知礼乐之实窃见乡饮酒礼颁于天下比来惟有贡举之日畧用其仪闾里之间未通其事臣在州日率当州所管县二与百姓劝导行礼奏乐歌至白华华黍由庚等章言孝子养亲及羣物遂性之义或有泣者则知人心有感不可尽诬但臣州久絶雅声不识古乐伏计太常具有乐器大乐久备和声伏望令天下三五十大州简有性识于太常调习雅声仍请笙竽琴瑟之各三两事令比州转次造习每年各备礼仪准令式行礼稍加劝奬以示风俗又以州县之学本以劝人禄在其中闻于学也今计天下州县所置学生不减五六万人及诸色并国子每年荐举擢第过百人已上虽有司明试务在择才而学校衰微居然可验州县补学生之日皆不愿为逺郡送乡贡之时多有不愿来集恐成頽弊不可因循伏望详择其宜微加劝革
　　徳宗时杜佑上三朝行礼乐制议曰晋司律中郎将陈颀云昔杜防旧雅乐四曲一曰鹿鸣二曰驺虞三曰伐檀四曰文王皆古声辞太和中左延年改防驺虞伐檀文王三曲更作声节其名虽存而声实异惟防鹿鸣今不改易也魏代正朝大会太尉奉羣后行礼东厢雅常作者也后有三篇第一曰于赫篇咏武帝声律与古鹿鸣同第二曰魏魏篇咏文帝用左延年所改驺虞声第三曰洋洋篇咏明帝亦用左延年所改文王声第四复用鹿鸣之声重用而除古伐檀及晋初食举亦用鹿鸣按左穆叔如晋晋侯享之工歌鹿鸣之三三拜鹿鸣所以嘉寡君也敢不拜嘉毛诗云鹿鸣燕羣臣嘉宾也既饮食之又实其币帛筐篚以将其厚意然后忠臣嘉宾得尽其心也诗并无行礼及叔孙通所制汉仪复无别行礼事荀氏云魏氏行礼食举再取周诗鹿鸣又以宴嘉宾无取于朝考之旧闻未知所应荀朂乃除鹿鸣旧歌更作行礼诗四篇先陈三朝朝祭之义食举歌诗十二篇化肇羣后奉璧趋步拜起莫非行礼岂容别设一乐谓之行礼耶荀讥鹿鸣之失似悟昔谬还制四篇复袭前轨
  </div>
  <div class="pagination">
   <a href="历代名臣奏议_page39.html">
    上一页
   </a>
   <span>
    ...
   </span>
   <a href="历代名臣奏议_page35.html">
    35
   </a>
   <a href="历代名臣奏议_page36.html">
    36
   </a>
   <a href="历代名臣奏议_page37.html">
    37
   </a>
   <a href="历代名臣奏议_page38.html">
    38
   </a>
   <a href="历代名臣奏议_page39.html">
    39
   </a>
   <span class="current-page">
    40
   </span>
   <a href="历代名臣奏议_page41.html">
    41
   </a>
   <a href="历代名臣奏议_page42.html">
    42
   </a>
   <a href="历代名臣奏议_page43.html">
    43
   </a>
   <a href="历代名臣奏议_page44.html">
    44
   </a>
   <a href="历代名臣奏议_page45.html">
    45
   </a>
   <span>
    ...
   </span>
   <a href="历代名臣奏议_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
