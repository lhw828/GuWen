<!DOCTYPE html>
<html>
<head>
    <meta charset="UTF-8">
    <title>明世宗宝训 - 第 14 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明世宗宝训 - 第 14 页/共 82 页</h1>
    <div class="content">　　奉慈殿之文夫
　　奉慈殿乃成化二十三年
　　孝伯考即位始建而云十四年谒谢何也大学士杨一靖等对言会典所载乃
　　孝宗皇帝在东宫时冠礼当时
　　奉慈殿未建良属谬误然臣等尝阅会典其误盖不□□请令诸司纂集近来条例送翰林院重订仍乞赐敕命官开馆纂修以成盛典
　　上从之乃降敕曰朕恭承
　　天命入继
　　祖宗大统君临天下凡致治保邦之道远稽古典近守
　　祖宗成法夙夜祗慎罔敢违越仰惟我
　　皇伯考孝宗皇帝命儒臣纂修大明会典一书我
　　圣祖
　　神宗累朝以来创业垂统守成致治凡官职制度事物名数仪文等宏纲众目本末备书因时修改损益具载大要以
　　祖宗旧制为主节年事例附书于后我
　　皇兄武宗皇帝又命儒臣再加参校重进然后刊印颁行朕万几之暇时取展阅或因裁决政务检寻事始每见其间纪载失真文辞抵牾者比比有之朕惟此一代通典百司之所遵行后世以之为据岂宜有此错误彼时纂修者既于精详总裁者又不能订正均难辞责然亦因举行稍迟
　　先朝之事故老凋丧案卷磨灭典籍无考致有前失及今修改犹或可及不然岁复一岁逾远逾忘终难考订且自弘治十五年纂脩之后至今二十有八年典礼之因革事例之增损又复烦多恐数十年之后卷册浩穰条贯繁琐失真之毙又或如前已纳卿等之言先令六部都察院通政司大理寺等衙门各委属官将所载各司事例再行检查校勘若有差错备细贴注明白送史馆改正仍将弘治十五年以后至嘉靖七年续定事例照前例查出纂集校勘停当写成上进续修附入今特命卿等择日开馆仍催促各该衙门责限完进卿等分俵各馆舍官纂修其体例一遵旧典不必立异更张但要正其差讹补其脱漏其修书后二十八年之事务要悉心考究凡损益同异具事系年条分类列通前萃为一书以成一代完典使天下臣民知所趋向同归皇极卿等其督率各官供职勤事所贵文质得中事理兼备失之前者得正之于后行诸后者可质之于今斯副朕法
　　祖图治之意母或承讹就简以蹈前愆又或玩时愒日以招后议皆非朕所望焉其总裁副总裁纂修等官职名并合行事宜陆续开具来闻
　　○十月癸亥
　　上亲制文华大训刊帙序文华大训者我
　　皇祖考宪宗纯皇帝所制以授我
　　皇伯考孝宗敬皇帝也我
　　皇伯考方在青宫有
　　宗社之寄焉我
　　皇祖考乃为制此一书预教之惟我
　　皇伯考果克践是尽而无遗真有以不□我
　　皇祖之意之望焉朕近取而恭览之乃见帝王进学务学讲学之序敬
　　天畏
　　天之诚与夫法
　　祖孝
　　亲隆师亲友睦亲慈幼正心修身齐家治国亲贤远奸仁民爱物以至于观人用人之道用财节财之宜罔不该备下及保万民驭夷狄纤悉无遗足为永世子孙之所遵守而敬用之者也呜呼
　　皇祖之用心也至矣
　　垂训亲切
　　教指精密昭然焕然其可不守而行之但斯训未尝刻布恐毋以广示中外特兹命工刻诸良梓颁布流传庶几见我
　　皇祖考垂教作范之意以及我
　　皇伯考体用遵守之学下逮朕所以奉扬休烈孝念之诚亦或于是可见矣
　　○十二月癸酉
　　上追和
　　宣宗述祖德诗九首仍为序曰述
　　祖德诗者乃我
　　皇高祖考宣宗章皇帝之制也以我
　　仁祖之笃生我
　　太祖高皇帝膺
　　皇天眷求真主之时作中华之大君抚绥四国奄有万邦
　　圣德神功文谟武烈昭然焕然伟欤盛哉暨以我
　　太宗文皇帝之再定家邦
　　仁宗昭皇帝之抚守盈成为言盖于以光显
　　祖宗垂示子孙俾念念在兹保隆
　　宗社于亿万年之永耳朕以宗藩入承大位为
　　皇高祖考之玄孙因睹圣作不自为僣妄依韵钦和亦以彰我
　　皇高祖考之意以赞其示后之功云耳诗曰
　　皇天鉴下土昭昭甚威赫胡元窃宝位紊华用夷狄
　　帝心厌其乱眷求丕善积
　　淳皇备圣德
　　太祖出开辟其一洪惟我
　　高皇圣神文武德应眷作元后钦明温恭塞创建循天道肇基宝稼穑政惟用纯王万方被恩泽其二时维元氏秋生民罔安适政事弗克举奚辨黑与白
　　皇天恶其为大命真人鍚于昭我
　　太祖首乃修人纪其三生民弗知道盖由法分析纲常既湮没民怨其毒螫于惟我
　　烈祖拯民焚与溺徯后急东南怨征切西北其四茫茫宇宙间尘污皆洗涤上而三光明下而五典饬于皇我
　　圣祖式迈汤武绩善者安其生顽恶亦止息其五于显我
　　文皇削奸安宗祏内难既平定功烈乃赫奕■求俊彦才遂与共天职四海益丕宁慕德来重译其六于惟我
　　仁宗民隐尤恤恻恭己先修身作范诏万国继述既懋勤守成愈祗愓皇极建其中王道弘正直其七粤稽本与源实由
　　祖启迪流庆深且远天潢遂盛益
　　祖功而宗德衍绪无疆历作商本成汤周家实后稷其八于穆我
　　章皇尤每重天敕一德罔有间
　　四圣同轨式修政匪懈勤懋德弗倦力玄孙稽首和赞
　　圣垂罔斁其九又述
　　祖宗德继作五首序曰近因恭睹我
　　皇高祖考所制恭述
　　祖德诗已僣为恭和但我
　　皇曾祖考之后
　　四圣未有所颂未称追慕兹复为诗五章以寓称述之情云诗曰惟我
　　皇曾祖嗣极御六龙时当亨泰运家国昌而丰五伦修巨典四海皆贞中允继
　　五圣烈车书万国同一惟我
　　祖纯皇践祚居紫宸勤政昭大德爱民敷至仁鉴戒存史册纲目乃修陈用作百世范治化维咸新二惟我
　　皇伯考
　　聪明亶元良道泰跻熙皞政治皆纯王通鉴辑纂要会典述
　　宪章仁泽覃四海今民犹想望三惟我
　　兄毅皇
　　天资实英明居安弗忘危是克持其盈外讨宗藩逆内灭肘恶萌
　　威徤赫然盛显矣守其成四恭惟
　　四圣德裕后而光前巍乎其功业焕乎而朗宣
　　皇天垂眷佑
　　九圣德合
　　天嗣孙恭作纪用以示万年五
　　○嘉靖九年六月庚午刻
　　大明集礼成
　　上亲制序曰大明集礼一书我
　　皇祖高皇帝之所制也所谓吉凶军宾嘉五礼也吉礼者首之以示典以及朝会等类凶礼也丧葬之类军也宾也嘉也各寓以戎事朝聘婚姻等类莫不详备允为万世之法程子孙之所世守而遵行推衍之也昨岁礼部请刊布中外俾人有所知见乃命内阁发秘藏令其刊布兹以讫工遂使广行宣传以彰我
　　皇祖一代之制朕素不知礼又兼无学因以刊布之意而述之于首是为序
　　○嘉靖十三年七月丁丑
　　上谕阁臣
　　祖宗神御像宝训实录宜有尊崇之所训录宜再以坚楮书一总作石匮藏之乃命建造
　　神御阁地于南内
　　上亲临定命制如南郊斋宫内外用砖石团甃阁上置御容阁下藏训录又以石匮夏月发润改制铜匣其重书训录书帙大小依通鉴纲目式不拘每月一册旧制第取厚薄适匀异日收藏每朝自为一柜
　　○嘉靖四十二年八月乙丑初
　　文皇帝命儒臣汇粹秘阁书籍分韵类载以便检考供事编辑者三十余人为卷凡三万有奇名曰永乐大典书成贮之文楼其帙甚钜
　　上初年好古礼文之事时取探讨殊宝受之自后凡有疑郤悉韵索览几案间每有一二帙在焉及三殿灾
　　上闻变即命左右趣登文楼出大典甲夜中谕凡三四传是书遂得不毁
　　上意欲重录一部贮之他所以备不虞每为阁臣言之至是谕大学士徐阶曰昨计重录永乐大典两处收藏兹秋凉可处理乃选各色善楷书人就史馆分录而命阶等校督之
　　重陵寝
　　○嘉靖六年十月丙辰百户随全录事钱子谅各上疏请迁
</div>
    <div class="pagination">
<a href="明世宗宝训_page13.html">上一页</a><span>...</span><a href="明世宗宝训_page9.html">9</a><a href="明世宗宝训_page10.html">10</a><a href="明世宗宝训_page11.html">11</a><a href="明世宗宝训_page12.html">12</a><a href="明世宗宝训_page13.html">13</a><span class="current-page">14</span><a href="明世宗宝训_page15.html">15</a><a href="明世宗宝训_page16.html">16</a><a href="明世宗宝训_page17.html">17</a><a href="明世宗宝训_page18.html">18</a><a href="明世宗宝训_page19.html">19</a><span>...</span><a href="明世宗宝训_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
