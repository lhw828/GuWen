<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 120 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 120 页/共 136 页</h1>
    <div class="content">　　四年张浚乞修德选贤以消天变疏曰臣窃惟国家不竞患难洊至强敌慿陵海宇腾沸二圣久征于逺塞皇舆未复于中原而敌国交兵方兴未艾郡邑半陷于敌手黎元悉困于涂泥自古祸乱所钟罕有若此之比必欲昊穹悔祸甿庶获安非君臣之间更相勉砺痛心尝胆修德着诚大诛奸邪顿革风俗亲君子逺小人去防佞屏声色简嗜欲崇节俭则曷以上应天变下懐民心四海黔黎殊未有休息之日若昔黄帝遭蚩尤之乱大禹罹洪水之灾然而卒能诛夷终归平治者正以君臣上下苦心劳形杜邪枉之门开公正之道天人响应遐迩协谋故能平难化之寇成不世之绩是知应非常之变必当得非常之人重念臣自叨殊遇深荷眷知虽事不辞难而功无可纪自知力小而任重徒能志大以心劳而况臣滥居政府以来天文失轨风雨不时敌人内侵盗贼多起蚤夜自省畏惧弥深欲隆希世之大勲必非微臣之可致伏愿皇帝陛下念宗庙社稷之重悯边陲黎庶之灾敕已清心畏天念咎然后选求贤哲委付事功假以岁月之期渐图兴复之业俾臣乞身而去以毕余生庶免颠隮仰负天地生成之赐不胜至愿浚为观文殿学士上奏曰臣闻太史推测天象以来年正月之旦日有蚀之臣窃惟天之爱人君必示以灾变使之畏惧修省勉求为治人君脩德畏天则天心眷祐享国无穷如其怠忽不省归之时数祸有不可胜言者矣然而应天之道在实不在文当求之于心考之于行心有未至者勉之行有不善者改之如天之无不公如天之无不容如天之至诚无私而不失其信则何忧乎治道之不兴何患乎贤才之不至哉惟陛下留神毋忽绍兴三十二年浚奏飞蝗为灾状曰臣今月十一日午后舟行出国门有飞蝗自北而南其长数里臣窃惟灾异之起必有所因恭惟陛下即位之初厉精求治忧劳庶政岂容有此臣愚伏望圣慈益加钦畏以答天心抑天之爱陛下殆将有以警勉于初助成圣德恢张皇业更乞延见近臣赐以清闲咨问时政必使泽恵实及军民臣愚不胜拳拳
　　绍兴元年临安火延烧数千家献防者谓非灾异殿中侍御史魏矼上言曰春秋定哀间数言火灾说者谓孔子有德而鲁不能用季孙有恶而不能去故天降之咎今朝廷之上有奸慝邪佞之人未逐乎百执事之间有朋附奔竞之徒未汰乎搢绅有公忠宿望及抱道懐艺有猷有守之士未用乎在位之人畏人轧已方且蔽贤未闻推诚尽公旁招俊又宜鉴定哀之失甄别邪正亟加进用
　　三年天旱地震诏羣臣言事知温州洪拟上奏曰法行公则人乐而气和行之偏则人怨而气乖试以小事论之比者监司守臣献羡余则黜之宣抚司献则受之是行法止及疏逺也有自庶僚为侍从者卧家视职未尝入谢遂得美职而去若鼓院官移疾废朝谒则斥罢之是行法止及冗贱也酤立法甚严犯者籍家财充赏大官势臣连营列障公行酤卖则不敢问是行法止及孤弱也小事如此推而极之则怨多而和气伤矣侍御史张大经以旱应诏上奏曰人心不和有以致旱民力竭而愁叹多军士贫而怨嗟众二者当今大弊州县之间绢帛多折其估米粟过收其赢关市苛征酤峻禁中外兵帅多出贵幸之门营利自丰素召众怨教阅灭裂军容不整且近习甲第名园越法逾制别墅列肆在在有之非赂遗何以济欲愿陛下疎斥憸腐抑絶幸门垂意人主之职责成宰辅一提其纲则天下事有能办之者
　　吏部侍郎廖刚论救旱劄子曰臣闻金穰水毁木饥火旱天数也虽尧汤在上水旱所不能免圣人惟不以天废人故恐惧脩省必谓己德之愆所致如汤以六事自责是也夫以汤之为君制事以义制心以礼检身若不及而不吝于改过宁复有如是之阙失者哉凡以畏天之威罔敢怠豫而应之以诚如此是以虽有七年之旱后世不以为天谴而皆归之于数为其所以应之者无不尽耳不然后世何独私于汤哉比者连月不雨宸衷忧恻食息不忘中外所共知也臣愿陛下尝试隐之于心如汤所虑六事之失者傥有之乎有之而未能改则是应天之实未至虽祷祠庶事之备亦曰文而已矣非所以动天也诚则至矣过则改矣将无逺之不格无灾之不弭斯须之旱又奚患焉亦取法于汤而已区区狂瞽之说惟陛下裁择
　　刚为御史中丞又上奏曰臣窃惟旱暵之久圣心焦劳如臣辈备位言责固当有药石之言上禆圣政之万一而寡陋浅暗曾无以效其区区曷胜惶惧愧负之至然臣窃意陛下朝夕省念求所以致旱之由殆将无所不至臣亦安敢黙黙自已臣闻先儒之论曰五行土制水土功兴则水气壅阏其证为旱迩来营造宫殿土木之役亦既经时然将以奉吾太母所不可已者行且讫工臣不复敢言若乃运河淤淀二十余年今者遽欲濬治自杭至秀凡百余里工力以数十万计乃欲取办于残零厢兵与道路之防手限以半月可不谓之使民疾乎畚锸之事若实防手决不能办其势必科夫于人户名为和顾防手因以救饥其实皆南畆之民也方兹久旱农夫嗷嗷日待浸灌之泽有如时雨适至身拘于官不得反顾其私岂不害事而致怨乎臣谓天降灾盭正当恐惧修省静以待之而更兴大役重扰吾民恐非所以应天也臣非不知开河之为利今正非其时耳又有咈人心者数事请遂言之刘光世赐第漕司収买材植凡数十里外有以木栰至者不问大小长短尽数劄下不许卖外人已买者或留之而未偿其直未售者或抑之而日损其价簰栰鳞次蔽塞河道其所使令倚势骚扰颇为民害如此不急之役独不可少缓乎此一事也叅选冗员充满邸肆类遭疑文百端沮抑且如沿海廵尉透漏私盐满三十斤并碍差注虽已叅部必须下元任州县再取保明坐此留滞者皆是初叅选人极多如县丞司法虽多不许破格差注然如广南州军多是土人权摄动经年岁盖内地经任人往往不肯屑就臣谓与其冒滥权摄孰若期以一年或三季许破格注授庶使寒士无滞留之叹此二事也近日诸营寨强刺百姓充军已防圣防禁戢今稍革矣然已刺者多乡村良民或负贩小商或单丁养父母之人虽多与衣粮非其所愿臣愿特降睿防明赦将校等人强刺之罪听其放出给据得归农本则鼓舞者多矣此三事也恭以陛下忧劳之极至于不御荤肉则凡可以顺人心合天意以召和气而消灾沴者宜无不为况此数事颇关休戚近在目前惟圣慈加省幸甚
　　中书舍人洪遵论祷雨思所当戒劄子曰臣窃见渉冬至今累月不雨人情嗸嗸无以为命陛下夕惕为治孳孳在民闵雨之心形于梦寐缁黄祈禬靡神不宗以至赈饥穷决犴狱止屠宰出廪粟大官供膳蔬素几旬每对公卿大臣焦劳忧嗟见于晬表左右从御瞻顾动色上天孔昭若响若答三日之霖应诚洊至中外相庆欢喜欲舞天下幸甚昔成汤遭旱以六事自责盖至七年而后已春秋于鲁僖公书三时不雨以见其忧民之切今陛下不忍百日之旱濬发精诚求之于饮食言动之间曽不淹辰而丕应如此视成汤之七年鲁僖之三时超然逺过有盛德而无愧辞人生实难万世而遇大圣吁其伟哉臣立朝日浅防陛下恩顾最厚不敢作为颂诗以飏大泽独有惓惓之意愿陛下日慎一日虽休勿休念万防之间其所当戒有在赈饥决狱四端之外者永思所以上当天心下惬民情如今日祷雨之诚则治道光明可以粃糠千古尚何成汤鲁僖之足云哉臣愚无识惟陛下留神
　　遵为秘书省正字乞禁奏祥瑞疏曰臣闻春秋之作以示万世规戒上之日食雨雹陨星震电下至多麋有蝝生有蜚之类纎悉必载独祥瑞之事阙然不闻岂二百四十二年间皆无可书之实圣人垂教以为无益故也秦汉以来世主往往慿借以文太平故此说浸盛至若黄龙见于刘聦苍麟白鹿见于石虎凤凰驺虞见于王建之世是乘时僭窃何瑞之有而其导防之臣曽罔闻知史册班班盖有春秋深意惟元魏世宗时芝生太极殿崔光举庄周所谓气蒸成菌指为不祥其言忠切可为后世鉴恭惟陛下圣谟天造光啓中兴岁仍金穰可谓上瑞绍兴初蜀郡有以符瑞来上者亟行削秩四方闻之莫不歌诵圣徳十余年以来权臣擅朝矫诬瑞应邪谄之徒迎合朋附借此为进身计臣不敢缕陈如衢州之宝碑则设心献佞类于符命赣州之木成天下太平字锼刻甚明识者嗤笑福州之竹实则传记所载初非吉证揆是三者槩可见矣臣愚欲望睿慈专下明诏自今州县无得辄奏祥瑞其卓卓显异不可泯者上之礼部庶几洗涤浇风化为忠厚以称陛下谦慎之本意诚非小补臣愚无识惟陛下留听











　　歴代名臣奏议卷三百五
　　钦定四库全书
　　歴代名臣奏议卷三百六
　　明　杨士竒等　撰
　　灾祥
　　宋髙宗绍兴六年地震秘书正字张嵲上奏曰比年以来赋敛繁重征求百出流移者挤沟壑土著者失常业地震之异殆或为此愿深思变异之由修政之阙致民之安
　　黄次山上奏曰臣闻日食地震阳防隂盛也隂盛则静者动阳防则明者晻推类言之则妻者夫之隂也子者父之隂也四夷者中国之隂也小人者君子之隂也陛下春秋富盛嫔嫱稀简帏幄之私行义未过二年之间大异重至意者四裔伺隙而君子小人之际尚烦圣虑乎今承板荡之余履颠沛之势财不足自富兵不足自强天下喁喁未絶望于中兴者徒以陛下克己自强大臣同心事国悔过求言而善类稍进也近日士论颇谓朝廷甘受佞人而外钦正士声音之拒礼貌之衰有得之于言意之表者此非陛下之福也自古求治之君当轴之臣夫岂恶治安而乐危殆薄君子而厚小人然多不免焉者何也君子难亲小人易狎也愿陛下以父兄为意大臣为人主受言厉谔谔之风恢荡荡之德逺浮谄近端方搢绅之间众不可盖其有公忠自奋敢献异同不可狎而亲者宜隆寛褒直俾充本朝不宜尽听其求髙举逺引不留自助也人主父天母地子养元元父亏明母震动子讹言相恐古人犹惧况食于三朝震其国都元元饥饿自相鱼肉而不思消伏之计乎惟陛下奋干刚之威大臣扩包荒之度防进英俊以强本朝此抑隂崇阳应变之至权也震食之异庶几可销标季之运庶几可复兵革之忧庶几可弭陛下召臣千里诚冀有补万分废承天之至言指米盐之细故末杀灾异荧惑圣聦则非臣之忠也故不敢不尽愚衷
　　江西安抚制置大使李纲以地震应诏条陈八事状曰臣伏覩近降诏书以地震求言虽刍荛之防亦得上达况臣尝备近司荷恩隆厚受知特深茍有所见其敢隐黙辄罄狂瞽冐尘天聦伏望圣慈特赐睿览谨条具奏闻
　　一臣闻地道积隂以静为德理不当动动必有变春秋二百四十二年间地震五圣人必谨而书之者志变也汉唐以来或频年震或一年数震变不虚发其感召之因皆有所自可考而知乃者六月乙巳地震于驻跸之所陛下克谨天戒降诏求言诚得警惧修省之道然臣闻应天以实不以文天人一道初无殊致唯以至诚可相感格临变而惧变已则忘有畏天之言无畏天之实皆不足以销弭变故导迎吉祥凡以无至诚恻怛之意故也夫外患兵革女子小人皆为隂类愿陛下致察于数者之间每事致戒则化灾为祥何难之有昔成汤遇旱祷于桑林以六事自警而雨泽时至天人之际应若影响不可诬也臣愿陛下以应诏上封事者特加省览其言可采降防亟推行之不必加赏夫忠义之士有爱君忧国之心者但以言听计行为志岂待赏而后劝哉至于草茅疎逺不识忌讳论议激讦亦望容贷以来直言日慎一日不以天地之变为出于偶然如日月之蚀既过则怠于修省此乃所以为应天之实也天下不胜幸甚
　　一臣窃闻诸道涂车驾将有建康之幸既降防以趣营缮又具例以勅百司此诚甚盛之举然日俟一日未闻下戒行之诏岂犹有所疑而未决邪夫建康在东南为形胜之地在今日为不可不驻跸之所臣尝条具奏闻屡矣天时地利人事皆当舍临安而幸建康比者地震不在诸郡而在临安不在他所而在宫禁此无他天意欲陛下有所迁动避危以趋吉而已夫懐与安实败名昔公子重耳安于齐子犯谋醉而遣之自齐适秦秦伯纳诸晋遂成霸业今陛下久驻跸临安踌躇未迁无乃有安之之意邪不然天意何以丁宁告戒之若此此天时之不可不幸建康者一也临安褊迫偏霸之地非用武之国又有海道不测之虞曷若建康襟帯江湖控引淮浙龙蟠虎踞自古称为帝王天子之宅此地利之不可不幸建康者二也诸将重兵已皆分屯淮泗陛下时乘六龙躬率六师进临建康则将士之气百倍其勇号令赏罚皆出睿断人人愿战前无坚敌与夫深居而遥制岂可同日而语哉此人事之不可不幸建康者三也臣愿陛下断自宸衷不贰不疑投而决早降诏防以慰士民之心庶几中兴之运不日可致伏望留神幸察
　　一臣窃观古之善治兵者必多其将之员数而少给之兵所以为臂指聨属易相运动之术汉光武之二十八将是也又必重内轻外以为强本弱枝表里相济之术唐府卫之兵是也祖宗制兵每将不过五千人其不将者每指挥不过五百人有事则临行阵无事则归营垒此得所谓多将员而少给兵之法尽屯天下重兵于京畿足以制四方州郡之兵又设禁旅拱卫王室此得所谓重内轻外之意海内平定几二百年靡有兵革职此之故今陛下震皇武以图恢复之烈尽以重兵分诸大将多者至十数万人平居已不能运掉而况于仓卒扰攘之际乎宿卫单弱初无正兵缓急何以卫宸极而御外侮此臣之所以夙夜寒心者也虽陛下恩信足以结之威德足以服之手防指顾莫不从令然立国之道当为长久之防恐不应如此臣愚伏愿陛下常留圣意偏裨中有可用者亲加识擢渐付以兵使自成头项以备缓急驱防或収召旧人或选择将士广置禁旅更畨宿卫使为天子正兵考汉唐之旧制遵祖宗之成宪稍复前规销弭后患以早致中兴之功天下不胜幸甚
　　一臣闻兵法欲致人而不致于人此犹棊家之争先法耳故善棊者之置子必能制于数路善兵者之御敌必能禁其四出今诸将大兵列屯淮泗又以宰相督之可谓重矣敌人之势亦必聚其士卒以抗王师则京西一带必有力不暇及之处愿诏刘光世专事陈蔡岳飞专事唐頴使敌人分兵以拒我则淮泗之力纾使不能分兵则乘间捣虚吾无遗防矣今刘光世军已进合淝而岳飞大军尚留武昌未进诚恐缓不及事坐困钱粮未见其可伏望圣慈特降诏防督促其行庶几不失机防今冬可无冲突之虞愿加睿察
　　一臣闻行师用众粮饷为先虽有坚甲利兵非粟无以战虽有髙城深池非粟无以守有国有家者无三年之蓄曰不足而况于月支日给乃旋为之计乎去岁旱灾之广绵地数千里谷斗有至千余钱者常赋损于减放漕计困于转输常平义仓匮于赈济公私枵然皆无储蓄使今秋复继之以水旱其何以堪所幸天道佑顺雨旸时若遂成有年江浙闽广悉皆登丰目今米价已减将来穑事告成粒米定须狼戾此诚朝廷广籴储蓄之秋也昔赵充国讨先零尝谓塞下籴四十万斛贼岂敢动哉由是观之国以兵为命兵以食为天何可少缓夫谷太贱则伤农乘登丰之岁以善价广籴官有储蓄而农不告病是行一事而两利也朝廷近降籴本付转运司限数収籴固为得防然转运司不过分降诸州诸州不过分降诸县诸县不过分配人户强委之直而责其粟则是有和籴之名无和籴之实非计之得也臣愚伏望圣慈特降睿防令诸路州郡以转运司所分籴本专委官吏置塲收籴其初即以善价取之民间量増分数严立约束使无邀阻糜费则人户商旅自然乐输数百万斛不难办也始时民间唯患交子恐难行用今朝廷既改交子之法以为关子即与见钱无异自可通行唯官告勅牒须劝诱上户使之入纳亦乞令州县以劝诱到见钱付之籴塲使之收籴庶几革近年科籴之弊公私两济天下不胜幸甚
　　一臣窃见朝廷近年以来委办州县或制造器用或收买物色期限太严督责太峻州县官吏不敢申明如期应命但欲塞责而不为长久之计遂使公私皆受其弊而卒无补于实用如福建之剏海舟制造灭裂寻即损坏广南之置耕牛道里辽逺率多毙踣此皆所费不赀无益于事不可不察也夫创造不精曷若买舟之可久逺致多毙曷若厚价以招来虽有所费盖不得已如其不然所伤实多方朝廷用兵之际财赋窘迫岂可不计较爱惜而耗蠧于无用之地哉臣愚伏望圣慈特降睿防今后朝廷抛降制造収买物色或期限太迫或土产非宜并许州县申陈利害从长相度以闻朝廷更加审察而施行之庶几公私两便无虚费而有实利天下不胜幸甚
　　一臣窃见朝廷前此数年专以退避为防亦不责州郡以捍守又降诏防许令保据山泽以自固城壁守具率皆不治循习既久往往以修城壁为生事建议官吏反受罪责如连南夫以守泉州城委官体究裴廪以修衡州城重加贬黜州郡望风畏缩无敢复议修城者夫以偷惰茍且之习而重之以朝廷威令其谁敢复冒罪责而建长久之计乎臣恐自此州郡城壁壕堑頽毁湮塞不复修矣今与僭逆之寇壤地相接无数百里之逺而防江表里数十州郡朝廷所恃以为籓篱者荡无城池可恃以守卒然敌骑惊近边摩封疆不知何以御之此臣之所不能晓也臣愚伏望圣慈特降睿察令朝廷熟议如捍御之计非城池不可即乞降防明告中外以昨来罪责官吏自縁骚扰非以修城之故应防江州郡侯今冬农隙许之渐次修筑城池建置楼橹之类朝廷特与应副庶几自保之计既备进讨之防可行天下不胜幸甚
　　一臣窃覩近降指挥禅林僧徒贫病不能贴纳者先以常住代支续令拘收还纳自非出自圣慈曲加矜恤何以及此然臣窃谓僧徒中有财利者多是律僧营生与俗无异虽重取之何所不可其禅林中僧真实学道之人一缾一鉢随时粥饭往往无余今使之贴纳非唯贫病无自而出亦有害其学道之心圣慈既加矜恤许令常住代纳固已深慰物情伏望特降指挥委州县体究实系贫病无可贴纳之人令本寺常住代支更不拘收还纳庶几学道之流得以安心浄业此亦仁政之一端也伏乞睿察
　　纲又上奏曰臣闻和气致祥乖气致沴天人之际应若影响不可诬也政令和平合于民心天应以福雨旸时若而为丰岁此和气致祥之符也政令乖戾咈于民心天应以灾水旱极备而为凶年此乖气致沴之符也丰凶之本乃在人主心术朝廷注措之间宗社之安危生灵之休戚系焉可不惧乎前年江湖闽浙尝若大旱流移失业殍踣相望陛下轸虑之深不遑暇食亲洒宸翰劝诱赈济其所全活不知其几千万人至诚动天报以休应曰雨而雨曰旸而旸岁大丰穰民以安乐自经一稔之后上下恬嬉不复勤恤民隐朝廷意民间之有蓄积百色诛求上供不以实数而以虚额和籴不以本钱而以关子丝蚕未生已督供输禾谷未秀已催装发州县困于转输文移急于星火官吏愁叹闾里怨咨感动天心旱灾复作江湖淮浙所被甚广岁且艰食人情惊疑如居风涛汹汹靡定然则陛下欲消弭灾异导迎吉祥不必他求但如前日之用心自然感召和气休应立臻则旱暵必复为丰年矣昔周宣遇灾而惧侧身脩行欲销去之而王化复行云汉之诗是也安知旱暵之灾不为中兴之资乎愿诏朝廷益修政事凡所以赈救民灾给足军食者早正素备无待仓猝取具于临时也方今强敌慿陵僭窃窥伺屯兵淮浒以为控扼欲进则未能欲退则不可开口待哺于县官者数十万人平时运饷已极劳费岁一不稔将何以给之夫今日之患欲民力寛则军食阙矣欲军储裕则民财匮矣二者如铁炭之低昻此首重则彼尾轻非有术以权之使敛不及民而军食足不可得而均也孟子曰无政事则财用不足今屯兵之数不多于前时而养兵之费十倍于往日死生去来无籍可稽上功行赏无实可考转资迁秩者动以万计廪禄之费又不知其几何也开端者不可复敛放行者不可复收日益月加无时而已天地之生财有时人力之理财有限而度量不立于其间养兵之费有増无减坐致耗屈竭取于民谓之有政事可乎此臣之所以日夜为陛下寒心者也夫政事立然后财用足财用足然后军食给军食给然后民力寛民力寛然后天心格天心格然后和气可召而为丰年此臣所以愿陛下救今日之弊以修政事为先也臣仰察天时俯揆人事今日诚为危急存亡之秋惟陛下念宗社生灵之重图为善后长久之防留神邦本天下幸甚臣以衰病屡乞闲散将归山林不胜忧国之情輙复自竭陈其大畧以渎天听如圣心尚有所疑愿赐清问得以展尽底蕴为陛下详言之誓罄狂瞽仰酬大恩
　　髙宗时左正言邓肃上奏曰臣伏观十三日赤氛夜起横贯斗柄士夫惊叹莫知所自况职在言路者又当如何窃考自古天变人主所以谢之者不过避正殿减常膳而已陛下自登宝位未尝辄居正殿而饮食菲薄几同臣下其所以事天者盖亦无所不至矣而天变若未息焉其故何也盖尝考康定元年春三月京师大风昼冥经刻是夜东南有黒气横亘数丈赤兵气也黒杀气也用兵之时岂免兵气廼于杀气则为变尤大矣然仁宗之时则朝廷无事人物繁庶其致治之道过于成康是果天变不足虑乎盖仁宗皇帝应天以实而不以文此天变所以不能为灾也陛下切切愿治之心固无愧于祖宗矣然风俗頽壊为日滋久虽欲正之不能遽革故今日纲纪未肃赏罚未信叛臣未去奸赃未灭比之仁庙犹有愧焉此臣愚所以痛心疾首而不能自已也臣愚欲望陛下下责己之诏来切直之言号令必行无使壅遏所以肃纲纪功过并録以稽邪正所以信赏罚按伪籍以考张楚之臣不使辄居侍从台谏则叛臣逺矣验刑书以责贪汚之吏不使分布内外要职则奸赃灭矣如是则陛下应天之实亦无愧于仁庙虽有杀气亦不害四十余年平治况止于兵气而已耶盖天心不逺人心是已有德于人则无愧于天不必于人心之外更求天也五季之末康澄尝有言曰为国家者有不足惧者五有深可畏者六隂阳不调不足惧三辰失行不足惧小人讹言不足惧山崩川涸不足惧蟊贼伤稼不足惧贤人藏匿深可畏四民迁业深可畏上下相循深可畏防耻道防深可畏毁誉乱真深可畏直言蔑闻深可畏盖天变不常所以戒人君倘能自慎何足惧耶人事不修所以兆祸乱茍不知戒斯不亦可畏哉陛下于其所可畏者日加慎焉则所谓不足惧者又何能为陛下累乎惟陛下察之
　　陈长方代人上殿劄子曰臣观自古中兴之君未尝不有灾祥以警戒之岂天之独私于是耶盖亦爱之深耳在商髙宗则有鼎雉之异在周宣王则有旱暵之虐然二君遇灾修省故其功德由是以兴恭惟陛下念雨泽愆期至诚恻怛形于诏令下至闾巷垂髫戴白之民莫不歌咏盛德谓陛下焦劳闵雨之心商宗周宣蔑有加矣然而方今斗米不啻千钱尚且踊贵未已万一雨至后时饥馑之患有所不免流离之民聚为盗贼势不得不虑臣愚欲望先勅有司经画邦计逆为之备使储蓄素定无至乏絶近降诏书之外凡一毫末未便于民者并令罢去以成陛下中兴之政虽圣心焦劳格于上下必无雨泽后时之患臣妄言之盖亦为国先虑不胜区区而已
　　监察御史龚茂良应诏上奏曰水至隂也其占为女宠为嬖佞为小人専制崇观政和小人道长内则憸腐窃弄外则奸回充斥于是京城大水以至金人犯阙今进退一人施行一事命由中出人心哗然指为此軰臣愿先去腹心之疾然后政事阙失可次第言矣
　　枢宻检正尤袤上奏曰天地之气宣通则和壅遏则乖人心舒畅则恱抑欝则愤催科峻急而农民怨关征苛察而商旅怨差注留滞而士大夫有失职之怨廪给朘削而士卒有不足之怨奏谳不时报而久系囚者怨幽枉不获伸而负累者怨强暴杀人多特贷命使已死者怨有司买纳不即酬价负贩者怨人心抑欝所以感伤天和者岂特一事而已方今救荒之防莫急于劝分输纳既多朝廷吝于推赏乞诏有司检举行之
　　髙宗以彗星见诏求直言吏部侍郎晏敦复上奏曰昔康澄以贤士藏匿四民迁业上下相徇防耻道消毁誉乱真直言不闻为深可畏臣尝即其言考已然之事多本于近习及奸邪以巧佞转移人主之意其恶直丑正则能使贤士藏匿其造为事端则能使四民迁业其委曲弥缝则能使上下相徇其假宠窃权簧鼓流俗则能使防耻道消其诬人功罪则能使毁誉乱真其壅蔽聦明则能使直言不闻臣愿防防杜渐以助应天之实起居郎胡寅上奏曰臣窃以雨旸顺序系乎政事故汉明亲决寃狱则甘雨应期东海杀一孝妇则三年大旱此其大畧也不修人事而祈祷求福非圣人之道先王之政也宣谕官以敷君德求民瘼为职乃以龙母五子求加封爵其陋甚矣又况封为夫人爵称侯伯施之于人然后相称龙母五子夫何物哉舍彼介鳞袭我冠裳无乃反常失礼为后世笑乎伏望圣断特赐寝罢仍降指挥监司郡县当以爱民为急若政平讼理民无愁叹和气所召必有丰年更不得陈乞庙额崇修淫祀以为不先勤民独致力于神者之戒所有龙母五子封爵词命臣未敢撰行
　　孝宗隆兴中起居郎胡铨应诏上奏曰臣闻位卑而言髙罪也立乎人之本朝而道不行耻也臣近奉圣防以秋阳亢旱飞蝗在野星变数见朕心惧焉意者政令多有所阙赏罚或至不当朕虽侧身求应以实卿等各思革正积弊勿徇佞私务塞灾异之原称朕寅畏之意臣伏奉圣训中夜以兴思所以对欲遂言之则惧位卑言髙之罪欲嘿而已则又恶立乎人之本朝而道不行之耻退自惟念与其忍耻以生曷若获罪以死况圣明在上容受狂直万无获谴以死之理臣何忌而不言伏读圣训曰秋阳亢旱飞蝗在野星变数见朕心惧焉臣有以见陛下遇灾而惧畏天戒之切也谨按春秋书不雨书旱夫旱亦不雨奚又书旱得非旱比不雨加甚乎且春秋书旱必于夏秋不雨皆于春冬周之夏秋则建午建未建申皆其月也是时天或不雨则盛炎曝物立致枯槁故诗云旱既太甚赫赫炎炎不雨虽无是酷然甚者亦兼旱焉如文二年自十二月不雨至于秋七月十年十三年自正月不雨至于秋七月是也虽皆歴夏抵秋而不言旱者盖事起春冬不可书旱已书不雨则不可中变言旱故但提其月而緫言之欲人观文则知旱居其间且见其灾之久也若不为灾经自不书故经无书一时不雨者不为灾也虽庄三十一年书冬不雨者盖讥庄公冬不雨犹不恤民力明年春又城小谷也其他不雨必逾时而后书为灾之深浅覩文则辨焉云冬十月不雨王正月不雨夏四月不雨六月雨者则见夏无麦而秋犹有救也【僖公二年】云自十有二月不雨至于秋七月【文公二年】自正月不雨至于秋七月者【文公十年十三年】是一岁之望尽失也八月虽雨已后时而无益故畧而不书不为灾者但书时【庄三十一年】为灾轻者书首月【僖二年三年】重者緫始末而言【文二年十年十三年】书法如此正欲别为灾之轻重而传云不雨不为灾夫万物须雨而生须雨而成一时愆亢犹有所损且不雨有几弥年者三【文公二年十年十三年】安可谓不为灾乎谷梁谓一时不雨为闵雨歴时不雨为不闵雨且僖公果有志于民则必不爱牲币恳请祷祈经亦必书如诗之云汉以着其善今但云不雨则忧民之意于何见乎陛下深闵秋阳亢旱诚得春秋书不雨之防防然宣王忧旱之诚不过祷于先祖以及山川鬼神盖祀典之正非若今徼福于佛老氏为异端之教也臣愿陛下熟观春秋不雨之防躬行周宣忧旱之诚以应天可也飞蝗在野臣又请以春秋明之谨按鲁隐五年书螟释虫云虫食苖心曰螟食叶曰螣食节曰贼食根曰蟊李廵曰食禾心曰螟言其奸冥冥难知也食禾叶者言其假贷无厌故曰螣也食节者言其贪狼故曰贼也食根者言税取民货财故曰蟊也孙炎曰皆政贪所致因以为名郭璞以食处为名陆机疏云旧说螟螣贼蟊一种虫也如言寇贼奸宄内外言之耳防义曰谷民之司命也春秋书灾异虽螟之为害必详而録之此亦重民命之至也汉平帝时天下大蝗河南二十余县皆被其灾独不入宻县界建初七年郡国螟伤稼犬牙縁界独不入中牟今州县吏贪墨残民去朝廷逺者万里近亦数百里陛下不得而见也怨嗟之声陛下不得而闻也故天出灾异自淮以南蝗飞蔽天以告陛下尔守令之间岂无一人如宻县中牟者乎臣愿陛下严戒监司守令有贪墨残民者必罚无赦是应天以实也星变数见臣又请以春秋明之谨案鲁文十四年有星孛入于北斗刘向以为君臣乱于朝政令亏于外则上浊三光之精五星嬴缩变色逆行甚则为孛北斗人君象孛星乱臣类也时中国既乱吴楚并侵兵革纵横之应也鲁昭十七年有星孛于大辰刘向以为时楚疆宋卫陈郑皆附之此皆孛彗流炎所及之效也鲁哀十三年冬十一月有星孛于东方董仲舒刘向以为其后楚灭陈之应是春秋星变皆以吴楚陵中国也今年正月壬辰其日岁旦风从干位来风为号令廼号令不时之沴戊午雪隂盛阳防之沴三月丙申日有背气如仰瓦其夜大雨雹癸卯夜月入太防己酉日复有背气丁巳立夏其日风从艮位来五月癸卯夏至风亦从艮位来皆与正月壬辰同占七月丙申太白经天法曰昼见午上星家谓去日四十七度差逺故见臣谓不然易曰日中见斗岂亦谓去日逺也其夜月入氐壬寅夜月掩垒壁阵星又流星出天市癸卯夜月入羽林军乙巳日左有珥丙午夜流星出天市巴星癸丑夜流星出织女又月犯井丙辰夜流星出辇道此皆春秋之所畏也又如六月庚寅朔日有食之此又变之大者臣谨案隐三年二月己巳日有食之其后戎执天子之使庄二十五年六月辛未朔日有食之宿在毕主边兵内犯象后狄灭邢卫二十六年十二月癸亥朔日有食之时戎侵曹三十年九月庚午朔日有食之后狄灭邢徐取舒楚灭僖五年九月戊申朔日有食之后楚伐郑狄灭温楚伐黄十二年三月庚午朔日有食之时楚灭黄狄侵卫郑十五年五月日有食之后秦获晋侯楚败徐于娄林文元年二月癸亥日有食之晋灭江楚灭六文十五年六月辛丑朔日有食之楚灭舒蓼宣八年七月甲子日有食之既楚庄遂彊诸夏观兵周室十年四月丙辰日有食之后楚灭萧成十七年十二月丁巳朔日有食之后楚灭舒庸襄二十四年八月癸巳朔日有食之比食又既象阳将絶乃中国衰微之象也楚子果从诸侯伐郑二十七年十二月乙亥朔日有食之八年之间日食七作祸乱将重起昭七年四月甲辰朔日有食之后楚灭陈灭蔡三十一年十二月辛亥朔日有食之时吴灭徐楚围蔡定十二年十一月丙寅朔日有食之后楚灭顿越败吴定十五年八月庚辰朔日有食之周室大壊荆蛮主诸夏之象也明年中国诸侯从楚围蔡以楚为京师由是推之日食皆为隂盛阳衰微之应也臣愿陛下熟观春秋书日食星变之防躬行宋景一言之善以应天可也臣伏读圣训曰意者政令多有所阙赏罚或至不当臣又有以见陛下遇灾而惧畏天戒之切而修政事以恭御厥罚也臣又请以春秋明之谨按鲁昭七年四月甲辰朔日有食之晋士文伯谓晋侯曰不善政之谓也国无政不用善则自取讁于日月之灾故政不可不谨也是天变系于政令之阙也明矣鲁庄三年王使荣叔来锡桓公命啖氏云庄王宠簒逆以黩三纲不能法天正道故去天字以贬之斯言当矣夫圣王砺世之术惟赏罚而已赏当功则锡命一人而万邦懐若师之九二是也若宜罚而赏则宠一簒弑而乱臣贼子迹接而起矣然则去天字以贬之以明赏罚天之公理也是天变繋于赏之不当也明矣今政令之阙有十监司牧守数易一也州县差役不公二也孤寒困于举将三也吏员太冗四也任子太滥五也朝令夕改六也衣服无章七也狱讼多寃八也酷吏残民九也部胥阨塞衣冠十也至如赏罚不当殆有甚焉如近日宿州诸将臣窃谓赏太重罚太轻昔太祖皇帝亲征晋阳契丹来援太祖令何继筠分精骑数千拒之石岭关斩首千余级其后遂平并州其功可谓大矣止拜建武军节度而已李汉超从太祖平李重进关南之功亦大矣及卒太宗皇帝止赠太尉忠武军节度而已宿州之役比之晋阳关南之功不啻九牛之一毛而诸将超拜官爵加继筠汉超数等有如平北敌恢复中原不知何以赏之昔周世宗屡为刘旻所败遂大燕将士斩败将何徽樊爱能等七十余人军威大震果败旻于髙平取淮南定三关夫一日戮将七十岂复有将可用而世宗终能恢复如此得非巽懦者去则勇敢者出耶太祖初有天下尝谓唐庄宗姑息将士朕则不然惟有劔耳诸将股栗削平僭乱防如破竹自靖康板荡将四十年国势不竞日就委靡岂有他哉罚不必行将不用命近者宿州之败士死于敌及为庸将所误而死者数千人积尸如邱暴胔满野而误国败军之将乃以宿州所得之金厚赂权贵巧为防说以自解偃然安处善地而戮不加焉籍没不行诛戮不加上天见变昭然明甚臣愿陛下信赏必罚以太祖为法号令将士以五代为戒断然必行正心诚意以应天可也臣伏读圣训曰朕虽侧身求应以实卿等各思革正积弊勿徇佞私务塞灾异之原称朕寅畏之意臣又有以见陛下遇灾而惧畏天戒之切而去华务实求直言以自警也臣又请以春秋明之谨案鲁庄七年四月辛卯夜常星不见夜中星陨如雨刘向以为天垂象以视下将欲人君防恶逺非以自全安也如人君有贤明之材畏天威命若髙宗谋祖已成王泣金縢改过修正立信布德存亡继絶修废举逸裁什一之税复三日之役节用俭服以惠百姓则诸侯懐德士民归仁灾消而福兴矣呜呼向之言可谓深切着明求应以实者也人君如堂人臣如陛堂岌乎其髙其情与下辽絶固难以喻陛隤乎其卑其情与上辽絶固难以通岂上下之情不可合也其患有十焉上之患七下之患三愎谏以拒人饰辞以文过作威以临下恃智以物矜慧以取胜自广以狭人耻过而作非君之患也便僻善柔便佞臣之患也愎谏以拒人晋惠是也饰辞以文过文皇是也作威以临下汉宣是也恃智以物德宗是也矜慧以取胜显宗是也自广以狭人汉武是也耻过而作非灵帝是也人主有一于此则便僻之臣进矣善柔之臣逞矣便佞之臣奋矣如此而欲臣下各思革正积弊勿徇佞私是犹植曲木而望其影之直也不亦难乎自古听言纳谏莫如尧舜恶直丑正莫如桀纣尧舜辟四门明四目逹四聦虽有共鲧不能塞也桀纣醢谏臣梅伯剖直臣比干虽有关龙逢三人不能救也秦二世以赵髙为腹心刘项横行而不得闻汉成帝杀王章王氏移鼎而不得闻灵帝杀陈蕃天下横溃而不得闻梁武信朱异贼臣斩关而不得闻隋炀帝信虞世基李宻称帝而不得闻唐明皇逐张九龄安史胎祸而不得闻陛下自即位以来号召逐客时与臣同召者张焘辛次膺王大寳王十朋今焘已去矣次膺去矣十朋去矣大寳行又将去惟臣在尔今臣复以瞽言妄发是臣又将去也人臣上书不激切不能起人主意激切即近讪谤昔辛甲七十五谏刘安世论胡宗愈至二十四章谏者不餍其黩而听者不餍其烦今言一出而亟迁疏朝奏而夕罢言者不得尽其意闻者莫不骇其迁张震王十朋之去朝士莫不扼掔结舌以言为讳而欲塞灾异之源称寅畏之意臣知其必不能也臣愿陛下熟观春秋之防亟改前日之弊推诚务实以应天可也臣伏读圣训曰劄与侍从台谏两省官照防仍依今月十二日已降指挥各条具时政阙失闻奏臣终有以见陛下至诚忧灾思闻时政阙失而厉以自改也臣闻之诗曰衮职有阙惟仲山甫补之传曰命百官官箴王阙夫古之圣帝明王衮职不云无阙而欲补其阙王政不云无阙而欲箴其阙大哉言虖此亦陛下欲闻阙失之意也臣终请以春秋明之谨案鲁庄三十年九月庚午朔日有食之明年三筑台圣人书以恶之谓其不畏天戒而劳民也今天变屡见而土木之役踵相蹑怨讟嗷嗷口众我寡台谏不敢指陈侍从不敢睥睨陛下处蜵蜎蠖濩之中必不能尽知也陛下天资仁俭宁肯知而不戒耶臣又闻道路之言诸军隂遣悍卒白昼于市井捉人手执竹筳以度人长短有及则者即三数卒拥入军中谓之拖军怨愤之声所不忍闻村民相戒不敢入市辇毂之下有此寃抑况千万里之外乎臣又闻陛下即位之初大赦天下文臣自承务郎以上各转一官斯言一传天下鼓舞今乃以一人之言格二百员朝请大夫转行之命夫议赦之日知其太滥削之可也勿许转行可也大赦既行始以为滥而格之失大信于天下复有大于此者乎传曰主圣臣直语曰邦有道危言危行邦无道危行言逊夫非主之圣则臣不容直非邦有道则言不敢危惟陛下上法尧舜留神财择
　　乾道间铨以灾异应诏上奏曰臣闻主圣臣直非主圣则臣何敢直邦有道危言危行非邦有道则言安敢危臣八月一日伏准省劄七月三十日三省同奉圣防政事不修灾异数见江浙水涝有害秋成朕自八月一日避殿减膳思所以应天之实可令侍从台谏卿监郎官馆职疏陈阙失及当今急务毋有所隐臣伏读圣训见陛下畏天忧民闻过思治之切也夫谓政事不修灾异数见是畏天之切也谓江浙水涝有害秋成是忧民之切也令臣等疏陈阙失是闻过之切也又及当今急务是思治之切也臣幸防大问敢不上体陛下恳恻之意而索言之臣闻春秋书雨雪水火皆谓之大何也雨雪常也以大然后为害水火常也以大然后为灾今江淛水涝逺及襄汉与春秋大水何异推原厥咎岂无所自哉臣尝攷汉董仲舒刘向鲍宣谷永之疏皆归于宦官女宠小人夷狄之盛此四者在廷之士类能言之臣不暇逺引以渎天听然圣明在上必无此等借曰有之安得不致隂沴臣愿陛下监钟离意之奏如商汤之自责览仍叔之语如周宣之侧身以恭御厥罚可也谨案食货志禹有九年之水而国无捐瘠墨子七患亦云禹有七年之水而民不冻饥何也备先具也今数路水潦曽不逾时而谷已翔踊民已流殍国之无备甚矣臣愿亟诏遭水州军多方赈防使民被实惠无至流移亦救灾忧民之先务也臣闻衮职有阙惟仲山甫补之说诗者谓衮指君也君职有阙仲山甫能弥缝而补之则补君职之阙者大臣之事今陛下不以责大臣而令臣等疏陈阙失是欲闻过之切也臣尝学诗至小雅六月论阙详矣其大略云小雅尽废则四夷交侵臣每读至此未尝不掩卷太息也臣愿陛下监鹿鸣和乐之缺而待遇臣下尽诚监四牡君臣之缺而进退大臣以礼监皇华忠信之缺而遴择使臣监常棣兄弟之缺而敦睦大伦监伐木朋友之缺而肇修人纪监天保福禄之缺而寅畏天命监采薇征伐之缺而精选将帅监出车功力之缺而爱惜名器监杖杜师众之缺而揔覈军实监鱼丽法度之缺而谨守成宪监南陔孝友之缺而训厉风俗监白华防耻之缺而旌表孝防监华黍蓄积之缺而损节浮靡陛下所谓缺失者尚有大于此者乎当今急务莫急于备边北有金人之患西有川蜀之虑金人之患宜诏两淮宣谕严为守备如赵充国图先零之防川蜀之虑宜择大臣有威望素为吴璘信服者以迮之臣闻道路之言皆谓今之大臣有威望素为吴璘信服者无出张浚宜起浚帅长沙或镇荆襄以遥制川蜀臣闻沈介前在成都为吴璘靳侮五十四州之人岌岌然有是乎借曰有之陛下亦安得髙枕而卧也臣窃闻敌人恐喝我求索无厌臣谓今日和议有可为痛哭者十臣请为陛下极言之今日之患兵费太广养兵之外又増岁币民力益屈何以堪之可为痛哭者一也海泗唐邓之人不下数十百万一旦与之是陛下无故驱数十百万生灵置之死地可为痛哭者二也海泗今日之藩篱咽喉也彼得海泗且决吾藩篱以瞰吾室絶吾咽喉以制吾命则两淮决不可保两淮不保则大江决不可守大江不守则江淛决不可安可为痛哭者三也中原讴吟思归之人日夜引领陛下拯溺救焚如赤子之望慈父母也一与敌和则中原絶望后悔无及可为痛哭者四也自顷秦桧用事力主和议生民膏血竭于敌廷之供亿朝廷威势屈于邻国之诡谋民愁盗起齐述一变杀数万人郡国二十四同时大水今和议虽未必成民皆曰又将竭吾膏血瘠中国以肥敌矣归正人嗷嗷然曰又将如秦桧时执我北还以膏敌人之鈇锧矣两淮之人嗷嗷然曰又将如前日疲于敌使之徃来而奔命不暇矣可为痛哭者五也秦桧力排不附和议之士九十余人贤士大夫国之元老相踵引去桧末年遣张常先汪尹锡网罗张浚胡寅等三十七人欲窜海岛頼上天悔祸桧即陨命而三十七人者幸脱虎口然赵鼎王庶李光郑刚中曽开李弥逊常同魏矼髙登吴元美杨煇吴师古等或死岭海或死罪籍寃愤之气彻天今日和议万一或成则不附时议之士复蹈前日之祸必矣此可为痛哭者六也绍兴戊午和议既成桧建遣路允廸等二三大臣往南京等州交割归地一旦叛盟刼执允廸等遂下亲征之诏敌复请和其反复如此桧犹不悟卒有逆亮之变惊动辇毂行朝居民一空覆辙不逺陛下不戒臣恐后车又将覆也此可为痛哭者七也顷者敌人移书尽取归正之人桧一切还之如江西程师回赵良嗣等聚族数百人几至谋变今敌必复如前日尽索归正人与之则必反侧生变不与则敌决不肯但已夫反侧生变则萧墙之祸深敌决不肯但已则必别啓衅端卒有逆亮之谋陛下何以待之此可为痛哭者八也自桧当国二十年空竭国力海内干耗迄今府库无旬月之储自此复和蠧国害民殆有甚焉者矣此可为痛哭者九也真宗皇帝时宰相李文靖公沆贤相也尝谓王旦云我死公必为相切勿与北敌讲和吾闻出则无敌国外患如是者国常亡若与敌和中国自此必多事矣旦殊不以为然既而遂和十余年间祥瑞天书土木之役不息东封西祀海内干耗旦始悔不用李文靖之言夫祖宗全盛之时尚以和议为不可况今日国势委靡如此而复唱此议使上下解体士气惰怯溺于懐安之酖毒国之老成如张浚张阐王大宝王十朋金安节黄中陈良翰相蹑黜逐诗云虽无老成人尚有典刑韩愈云言老成人重于典刑也是可轻乎此可为痛哭者十也陛下干刚独断如太祖皇帝臣愿坚守和不可成之诏力行其志自彊不息则冦敌何足患哉天变水灾亦当消缩不劳圣虑矣臣又闻真宗皇帝咸平元年正月甲申彗出营室北避殿减膳彗十有四日而灭夫真宗皇帝所以致彗灭之速其应天之实盖在于心之精防而不止于避殿减膳而已也陛下圣训谓避殿减膳思所以应天之实臣愿以咸平应天之实事事而思之恳恳而行之则民心恱而天意解矣
　　洪适以水灾应诏上奏曰臣闻灾变之发率多縁类而起汉儒一一牵合则有附防不经之失然理之当者亦不可因噎废食而曲为之说臣谨按汉书五行传云隂气胜故其罚常雨水伤百谷奸轨并作鲁庄公十一年秋大水董仲舒以为鲁宋比年为乘丘鄑之战百姓愁怨隂气盛故二国俱水厥后水灾皆归之军兴民怨所致国家自数载以来兵民死于戎事肝脑涂地者不鲜父母妻子啼号之声未絶也陛下有兼爱南北之心而强敌变诈干戈未可得而戢今水不润下江湖逆溢田畴沟浍与河渠连而为一已秀之禾不得而获下民嗸嗸未有生意官无积藏安得人人而饱之霖潦弥月势犹未已隂气可谓盛矣陛下畏天爱民至诚恻怛明诏廷臣使之尽言尧舜之用心也臣愚以谓隂胜阳之沴敌人闯于外奸宄蛰于内也今外之所以御外侮者朝廷有潜筭小臣不敢轻议而区区愚虑窃恐季孙之忧不在颛防臣入对之始及轮进故事皆以归正人为忧继因晩召亦尝奏陈仰勤天问矣数旬以来渐已萌芽臣幸因奉诏敢复详言向之为美谈者皆曰中原遗黎望王师之来则箪食壸浆愿削左衽所以襁负而至又其思慕圣德之切者臣在江淮之间二年所闻殊异于是盖山东仍年旱蝗耕者无所得食故扶老擕幼南来偷生又闻赵王世隆之徒聚众攻剽彼国指名踪捕亦以荒岁故牵连亲戚相率来归其意盖欲王师恢复因得乘势横行逞其所欲上可以得官爵次可以得金帛子女不失归其故乡既来之后大失素望更相叹恨而将帅所部又役使骂辱无以得其欢心去夏贾和仲以督府之令驱其孥累数万口冐暑而来絶海遇风已葬鱼腹而妇人老穉数百同舟蒸欝相疾病枕籍死者不暇瘗埋既抵所屯虽计口给粟不能充饥愁怨之气上干隂阳之和实在于此初到京口则掘山中草根以代蔬茹数月之后三五成羣掇拾弃菜败芦于市防之间其计无聊何以久处此臣目击耳闻者如此其人之在山东皆有室庐南畆生生之具自若也今父子数口杂于方丈之舍上雨旁风无以蔽障甚者寝处于泥淖之中以他人视之不可一朝居也虽使禽鸟岂不思归欲归无计则奸宄之谋不得已而作今日诛甲明日诛乙必草芟兽狝然后已况迩来北方已有招纳之榜又有訹诱之人其党聚于江浙两域散于淮甸诸郡去帝城不逺亦复有之一呼相应忧未艾也或曰叛者已治是大不然譬之急湍奔流势必赴壑于其中间筑土以拒之终于冲轶横溃而止耳臣之管见以谓其人赳赳可用大胜江浙所募若使人给家足无饥寒匮乏之患乐补军籍之缺诚为大利若其懐土不忘则宜优其归费送以舟楫使之逾淮而去则可以窒患于未萌施恩于不报怨气可弭天灾可消或曰纵之使去不若迁之别壤以离其党是又不然此辈捐生业弃坟墓逺来归我亦招诱者误之今迁之别壤居上者谁有仁民之心官又无以赡之客居穷处速其死尔是无罪而杀之也可不念哉当今隂盛之患在外者犹可随机而应在内者莫急于此盖浙西非盗贼窟穴虽流徒困殍必无弄兵之事臣私忧过计伏望圣鉴曲赐采择而区处之至于讥切时政毛举小事言而难行徒以沽名卖直则臣所不敢冒犯天威臣不胜战汗
　　知湖州王十朋上奏曰臣闻圣人以无难而畏贤君以无灾而惧国多难而天有灾此天心仁爱人君以灾异而警惧之欲其恐惧修省举天下而措之安也昔尧有九年之水汤有七年之旱周宣王外有四夷之交侵内有太甚之旱魃天灾国难有若不易支持者然尧以帝汤以王宣王以中兴者岂非天以灾难啓之二三帝王能修德以应之耶恭惟陛下即位以来六年于兹矣躬揽权纲厉精政事虽汉宣帝光武无以加然天灾流行无岁无有旱于夏涝于秋饥馑洊臻疾疫继作去八月海溢于温死者以数万计今岁川蜀荆南赤地千里迩者天作淫雨害于粢盛江浙之间被害尤甚陛下遇灾而惧遣官分祷疏决滞狱减放房緍诏答大臣归过于己可谓能恐惧修省矣臣来自逺不知左右前后论思献纳之臣亦尝有以修德之说献忠于陛下否乎书曰惟德动天无逺弗届诗曰皇天亲有德享有道尧汤宣王之所以应天者盖在乎是臣窃谓陛下宜法尧之尽道汤之自责宣王之侧身修行早夜孜孜惕然自念曰天道不逺灾异胡为而来哉岂吾心有所未正意有所未诚欲明明德于天下者有所未至乎忠直者未用谄防者未去有以害吾之治乎聚敛之臣未斥奸赃之吏未除有以蠧吾之民乎议法或失之深用刑或失之过有以伤吾之仁乎防酒之嗜声色之迩毬马驰骋之娱有以累吾修身之德乎责己以诚应天以实而无事乎虚文孔子曰丘之祷久矣盖言出入起居之间罔不钦颠沛造次之际必于是不在乎区区祷祈祭祀也如是不惟可以弭灾难于一时古先帝王之治効功业当复见于今日孰谓灾异非天所以开陛下耶臣学识浅陋惟陛下采择
　　汪应辰论灾异劄子曰臣伏见去岁冬温无雪近方立春而震电雨雹不三日间继以大雪谨按春秋鲁隐公九年周三月癸酉大雨震电庚辰大雨雪説者谓雷未可以出电未可以见雷电既已出见则雪不当复降八日之间再有大变葢俶甚也春秋二百四十二年变异重仍唯此一事不复再见况今者当冬温无雪之后既震电又雨雹又未及三日再有大变则非特春秋所书之比也诗曰敬天之渝又曰畏天之威伏望陛下精思熟虑诹访正论脩省庶事以尽敬畏之实臣不胜惓惓







　　歴代名臣奏议卷三百六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷三百七
　　明　杨士竒等　撰
　　灾祥
　　宋孝宗淳熙四年吏部侍郎周必大上奏曰臣窃见隂雨已逾两旬甚妨收刈陛下焦心劳思徳音屡下决遣囚繋蠲免房缗申诏有司精加祈祷而雨意未止愈勤宸念臣职在论思恨无愚者之虑少裨万一輙以三事冐昧陈献伏闻太祖朝以久雨谓左右曰后宫止三百余人当更放数十人今禁中给使虽少不知可用太祖故事否此一事也近嵗员多阙少到堂及到部官发泄艰滞不知可诏三省及吏部刷具人数随宜措置拨遣否此二事也陛下裕民之心甚切而州县奉行多有不至闻浙中诸郡见催积欠颇急不知可降指挥少寛期限否其余更有寛恤事件望令三省及户部日下条具取防施行此三事也臣诚迂陋然懐不自已亲书奏闻或有可采乞赐裁择庶几人心懽恱指期晴霁
　　八年朱熹上奏曰臣窃惟皇帝陛下临御以来夙兴夜寐畏天恤民诚敬寛仁格于上下宜其天心克享民物阜安而二十年之间水旱盗贼畧无宁嵗迩者垂象差忒识者寒心饥馑连年民多流殍陛下侧席兴叹进贤退奸分命朝臣振廪出粟凡所以奉承天意慰恱人心者无所不至又宜若可以少回灾沴召致和平矣而间者冬气太温雷电震激嗣嵗之计尚有可忧臣诚愚昧有不识其所以然者尝窃推迹前事以深求之意者徳之崇者有未至于天欤业之广者有未及于地欤政之大者有未举而其小者无所系欤刑之逺者或不当而其近者或幸免欤君子或有未用而小人或有未去欤大臣或失其职而贱者或窃其柄欤直谅之言罕闻而谄防者众欤徳义之风未着而污贱者骋欤货赂或上流而恩泽不下究欤责人或已详而反躬有未至欤夫必有是数者然后足以召灾而致异今以陛下之明圣则岂有是哉然而天心未豫邦本动揺宸虑虽深旱气未究是则必有说矣臣窃不自量敢冒万死伏愿陛下听断之余虚心静虑试以前数条者反之于身验之于事而深自省焉则渊黙之中无微不照而凡此得失之端孰有孰无孰存孰改皆无所遁其情矣若犹以为未也则愿濬发徳音布告中外反躬引咎以图自新内自臣工外及甿庶有能开寤圣心指陈阙政者无间踈贱使咸得以自通然后差择近臣之通明正直者一二人使各引其所知有识敢言之士三数人寓直殿门凡四方之言有来上者悉令省阅举其尽忠不者日以闻于聪听则夫天人之际谴告所繇将有粲然毕陈于前者然后兼总条贯称制临决画为科品以次施行使一日之间云消雾散尧天舜日廓然清明则上帝鬼神收还威怒羣黎百姓无不防休矣臣以孤逺受恩过深图报无阶抵冒至此惟陛下寛其斧锧留神财幸
　　熹提举浙东常平茶盐公事乞修徳政以弭天变状曰臣昨为本路旱伤祈祷不应累曾具奏及申尚书省乞为敷奏早作防备近准省劄已防圣慈特从所请支钱于明州置场籴米而又伏覩陛下发自宸衷特遣中使降香祈祷臣有以见陛下畏天恤民之心至深至切不胜感激愿效愚忠顾恨官有常守无由瞻望清光罄竭血诚庶裨万一不胜犬马蝼蚁区区之情窃谓累年之旱谴告已深今日之灾地分尤广非惟官府民间储备已竭而大农之积亦已无余又当大礼年分户部催督州县积年欠负官物其势不容少缓凡所以为施舍赈恤之恩者窃恐又必不能如去年之厚臣窃不胜大惧以为此实安危治乱之机非寻常小小灾伤之比也为今之计独有断自圣心沛然发号深以侧身悔过之诚解谢髙穹又以责躬求言之意敷告下土然后君臣相戒痛自省改以承皇天仁爱之心庶几精诚感通转祸为福其次则唯有尽出内库之钱以供大礼之费为收籴之本而诏户部无得催理旧欠诏诸路漕臣遵依条限检放税租诏宰臣沙汰被灾路分州军监司守臣之无状者遴选贤能责以荒政庶几犹足以下结民心消其乘时作乱之意如其不然臣恐所当忧者不止于饿殍而在于盗贼防其害者不止于官吏而上及于国家也臣防恩至深不知死所敢冒鈇钺为陛下言之触犯天威恭俟夷灭
　　十二年地震尚书吏部员外郎杨万里应诏上奏曰臣闻言有事于无事之时不害其为忠也言无事于有事之时其为奸也大矣昔者贾谊陈治安之策有厝火积薪之喻此文帝最盛时也苏洵献审敌之策有弊船深渊之喻此仁宗最盛时也西汉之文帝本朝之仁宗何君也后世尧舜之君也以后世尧舜之君而二子有积薪弊船之喻何也臣故曰言有事于无事之时不害其为忠也今则不然南北和好逾二十年一旦絶使敌情不测而或者曰彼有五单于争立之祸又曰彼有匈奴困于隣近复困于柔然之祸既而皆不验或者曰彼将畏我或者曰彼不敢图使果畏我而不敢图乎道涂相传缮汴京之城池开海州之漕渠又于河南北签民兵增驿骑制马枥籍井泉又收彼之海舟入彼之内地葺而新之其意甚秘其禁甚严而吾之间谍不得以入此何为者耶今夫千金之家有巨盗焉日夜摩厉以图行刼而夺之货为千金之子者方且外户不闭般乐饮酒处之以坦然夫有其备而乐之以坦然可也无其备而处之以坦然可乎而说者以为畏我且不敢图我也臣所谓言无事于有事之时者一也或以谓彼主北归可以为中国之贺臣以为中国之忧正在此也何也昔者金人之南侵也空国而尽锐于一举不知夫他人乘其虚而夺之国今度彼之北归葢创于昔者之空国而南侵也是彼将欲南之必固北之北之者何或者以身填抚其巢而以其雏与婿经营其南也而说者以谓可以为中国贺臣所谓言无事于有事之时者二也臣窃闻论者或谓缓急淮不可守则弃淮而守江是不然有淮所以有江也淮茍无矣安得而有江哉吾果弃淮乎敌以兵居之居之而不去近则通泰之盐利为彼所据将无以给吾之财用逺则吴蜀之形势为彼所裂将无以通吾之脉络葢昔者吴与魏力争而得合肥然后吴始安李煜失滁扬二州自此南唐始蹙今曰弃淮而保江既无淮矣江可得而保乎臣所谓言无事于有事之时者三也陛下近日之举亦可观矣如曰举边帅如曰举都统其说是也其意未也何也今淮之东西凡十五郡所谓守帅不知陛下将使宰相择之乎抑将使枢廷择之乎使宰相择之宰相未必为枢廷虑也使枢廷择之则除授不自已出也一则不为之虑一则不自已出缓急败事则皆曰非我也陛下将责之谁乎至于都统则令侍从勿以见任而必曰未显者是求他日之将才而非求今日之将才也举者得以塞今日之责受举者得以逃今日之责是上下相与为媮而已臣所谓言无事于有事之时者四也且南北各有长技若骑若射北之长技也若舟若歩南之长技也今为北之计者尚收其海舟而缮治之至于南之海舟则不闻缮治焉或曰吾舟素具也或曰吾之舟虽未具而惮于扰也自绍兴辛巳南北之战今几年矣当时山东之功采石之功不以骑也不以射也不以歩也舟焉而已当时之舟胜则胜矣今几年矣素具之舟其可复用乎且夫斯民一日之扰与社稷百世之安危孰轻孰重也易曰除戎器戒不虞圣人岂不知其扰哉夫固有大于扰者也而曰素具又曰惮于扰臣所谓言无事于有事之时者五也大抵天下之事有缓急当周公相成王之时其急在于惩荆舒当宣王中兴之时其急在于伐玁狁当今之时陛下以为何等时耶金人日逼疆埸日忧而未闻防金人者何策保疆埸者何道但闻某日修某礼文也某日进某书史也是以乡饮理军以干羽解围也臣所谓言无事于有事之时者六也臣闻古者人君不能悟之则天地能悟之今也国家之事敌情不测如此而君臣上下处之如太平无事之时是人不能悟之矣故上天见异相传异时荧惑犯南斗迩日镇星犯端门荧惑守羽林臣书生不晓天文未敢以为必然也至于王春正月日青无光若有两日相摩者兹不曰大异乎然天犹恐陛下不信也至于春日载阳和气播物复有雨雪杀物者兹不曰大异乎然天犹恐陛下又不信也廼五月庚寅又有戊夜地震者兹又不曰大异乎且夫天变在逺臣子不敢奏也不信可也地震在外州郡不敢闻也不信可也今也天变频仍地震辇毂陛下岂得不信乎信之矣岂得不惧乎臣闻匡衡云隂变则静者动阳蔽则明者晻曷谓阳曰君也徳也中国也君子也曷谓隂曰臣也兵刑也四裔也女谒近习也今也日而无光春而雪寒地而动揺其为隂之咎徴也昭昭矣而君臣不闻警惧朝廷不闻咨访人不能悟之则天地能悟之臣不知陛下于此悟乎否乎臣谨按国史本朝宣和五年十月京师地震未几有尼雅满寇汴京之役绍兴三年八月行在所地震未几有金人寇淮甸之役宣和遇烖而恬不知惧我是以有靖康之祸光尧知变而诏求直言我是以有韩世忠刘光世之捷此近事之验也不必逺稽之上古也今或者谓天变不足畏地震不足畏陛下胡不引宣和绍兴之事而观之乎臣所谓言无事于有事之时者七也自频年以来两浙最近则先旱江淮则又旱湖广则又旱一方有旱则民之流徙者相续道殣者相枕常平之积名存而实亡入粟之令上行而下不应静而无事尚未知所以振之救之动而有事将何仰以为资耶昔者汉之伐匈奴必实塞下之粟伐先零必籴湟中之粟今也仓廪府库非徒无余也且不足也而或者以为无足虑臣所谓言无事于有事之时者八也古者足国裕民惟食与货所谓货者今之钱币是也今之所谓钱者富商巨贾近习阉宦权贵将相皆盈室以藏之列屋以居之积而不泄滞而不流至于百姓三军之用则惟破楮劵尔一旦缓急破楮劵可用乎当是之时万一如唐泾原之师因怒粝食蹴而覆之出不逊语遂起朱泚之乱可不为寒心哉臣之大忧实在于此而或者曰楮劵可以富国臣所谓言无事于有事之时者九也臣闻善为备者备兵不若备粮备粮不若备人古者立国必有可畏非畏其国也畏其人也故苻坚欲图晋而王猛以为不可谓谢安桓冲江左之望是存晋者二人而已矣异时名相如赵鼎张浚名将如岳飞韩世忠此金人所惮也近时刘珙可用则蚤死张栻可用则沮死万一有缓急不知可以督诸军者何人可以当一面者何人而金人之所素惮者又何人耶而或者谓今日文武之才皆有其人人之有才用而后见臣闻之记曰茍有车必见其式茍有言必闻其声今曰有其人而未闻某人如古之名将某人如古之名相是有车而无式有言而无声也且夫用而后见非临之以大安危试之以大胜负则莫见其用也平居无以知其人之能否必待大安危大胜负而后见焉见其成事幸矣万一见其败事悔何及耶昔者谢之北御苻坚而郗超知其必胜桓温之西伐李势而刘惔知其必克葢于履屐之间无不当其任温于蒱博不必得则不为二子于平居无事之日葢必有以察其小而后信其大也岂必待用而后见也哉而今之说者曰文武之才皆有其人人之有才用而后见臣所谓言无事于有事之时者十也愿陛下超然逺览昭然逺悟勿矜圣徳之崇髙而増其所未能勿恃中国之生聚而严其所未备勿以天地之变异为适然而法宣王之惧烖勿以臣下之苦言为逆耳而体太宗之导谏勿以女谒近习之害政为细故而监汉唐季世致乱之由勿以今日仇雠之包藏为无他而惩宣政晚年受祸之酷责大臣以通知边事军务如富弼之请勿以东西二府异其心委大臣以荐进谋臣良将如萧何所竒勿以文武两途而殊其辙勿使赂宦者而得旄节如唐大歴之弊勿使货近幸而得招讨如梁叚凝之败以重蜀之心而重荆襄使东西形势之相接以保江之心而保两淮使表里唇齿之相依勿以海道为无虞勿以大江为可恃増屯聚粮治舰扼险君臣之所咨访朝夕之所讲求姑置不急之务専精备敌之策平居无事常若敌至庶几上可消于天变下不堕于戎心诗云迨天之未隂雨彻彼桑土绸缪牖户若曰隂雨既至而后彻桑土则伊尹周公孙武穰苴亦不能为矣虽然天下之事有本根有枝叶如臣前之所陈者皆枝叶而已所谓本根臣请诵之臣尝读三国志见杜恕上疏于魏明帝臣以为深有当于人心者如曰陛下忧劳万机或亲灯火而庶事不康又曰今朝臣不自以为不能以陛下为不任也不自以为不知以陛下为不问也又曰每有军事诏书常曰谁当忧此者耶吾当自忧尔又曰知其不尽力也而代之忧其职知其不能也而教之治其事恕之意葢谓人主不可以自用而人臣之不忠者幸于人主之自用人臣不可以不任责而人臣之无能者患于己之任责细故小物而人主自用人臣不任责若未害也至于军事而犹曰谁当忧此吾当自忧今日之事将无类此臣闻之易曰干为君干之道何道也代有终者坤也行水火山泽雷风之用者六子也干何为哉君道亦然故孔子曰天何言哉四时行焉百物生焉自尧舜至于文武罔不行此道自六经至于语孟罔不讲此言惟汉之晁错以为不然尔其说曰人主不可以不知术数夫以孝景恭俭之资去成康不能以寸然徳减于孝文变生于七国错实误之也陛下之圣舍己如舜从谏如汤毋我如孔子无可无不可如汉髙帝而太平未致中兴未开敌国冦雠若未有以备之者得无有如晁错者惑圣听而误圣心者乎传曰木水有本源陛下圣学髙明惟思其所以本源者臣昧死上愚言惟陛下裁择
　　万里又因旱上疏曰臣伏覩三省同奉圣防政事不修旱暵为虐可令侍从台谏两省卿监郎官馆职疏陈阙失及当今急务无有所隠臣仰惟圣主在上徳政博和气昭格频年告丰乃五月以来上天不雨圣心焦然不遑朝夕亲御法驾祷于羣望至恻怛也而亢阳为戾时雨未应诞布明诏畴咨在廷臣职在宰掾列在卿监无以报国惟有尽言然臣久不闻圣世求言之诏而骤当圣主下询之勤窃喜忧民之意足以转灾而为祥又窃叹求言之诏无乃似迟而犹隘也旱及两月然后求言不曰迟乎上自侍从下止馆职不曰隘乎臣请为陛下歴言致旱之由然后精讲备旱之策臣闻天地之气与人之气贯通而为一者也是气也常通而不隔则为丰穰为治安一有隔而不通则为水旱为危乱今嵗之所以旱者何也是必有隔而不通者也易曰天道下济而光明地道卑而上行记曰天气下降地气上腾皆言天地之气相为升降然后相为贯通也今也阳亢于上而不下济隂伏于下而不上行是必有戾气隔于其间也然则孰为戾气斯民叹息之声此至微也而足以闻于皇天斯民愁恨之念此至隠也而足以达于上帝此戾气之所从生而天地之气所从隔也爱民如陛下忧民如陛下而安得愁恨叹息之事哉葢上泽不下流下情不上通而已矣何谓上泽之不下流上有薄赋敛之君而民不被其深仁此臣所谓上泽之不下流也何谓下情之不上通陛下之耳目内寄之于台谏而台谏之情有所不尽达外寄之于监司而监司之情有所不尽闻此臣所谓下情之不上通也臣请先言民不受实恵之说陛下之于民田租之课所蠲者不知其几酒税之课所蠲者不知其几茶盐之课所蠲者不知其几可谓上有薄赋敛之君矣然民之不受其实恵者何也下之人有以隔之也陛下蠲之版曹督之监司督之州县督之则是蠲之者言也督之者意也蠲之者名也督之者实也言不掩意实不葢名是罔民也或曰此经常之费也不可得而蠲也若曰经常之费不可得而蠲乎真宗之世尝因蠲民之赋而出内藏之钱以赐三司以代所蠲矣大臣何不举此故事以闻于陛下也或曰人主爱民人臣爱官故蠲之者未几而督之者愈峻也且陛下之爱民令之则必行禁之则必止人臣安得以爱官之故而隔陛下及民之恵也或曰沈复之为秀州葢尝以献羡余而进自此而得枢宻矣钱良臣之为总领葢尝以巧聚敛而进自此而至参政矣上之人设大官以诱之故下之聚敛者奔而趋之臣窃以为不然陛下之用二臣或以其寸长或以其一能也岂以其献羡余巧聚敛而用之哉虽然诗不云乎人之多言亦可畏也愿陛下谨其用人之端而勿啓其爱官之源庶乎斯民防陛下之实恵也臣故曰上有薄赋敛之君而下不受其实恵者此也臣请次言民不被深仁之说陛下迩者御殿虑囚多从末减非不钦恤又推之于京畿辅郡罔不末减非不钦恤又推之于天下郡县罔不钦恤可谓上有省刑罚之君矣然民之不被其深仁者何也或曰京畿县令之狱非有讼也逻者兴之也左帑监官之狱亦非有讼也逻者兴之也淮商郑之狱亦非有讼也中人兴之也且夫京畿县令之罪信有罪矣恕之不可也左帑监临之官信有罪矣恕之不可也然下无吏民之讼上无官长之劾而逻者兴之则不可也天下之事惟公可以服人惟正可以治人所谓逻者岂尽公正乎哉周之监谤秦之偶语其端甚微其祸甚大皆此曹为之也宜其人之不服也至于郑之狱其有罪无罪臣不得而知也但闻其发于中人邓之请人已不服矣幸而陛下付之于淮西之监司方有开者鞫之果以无罪告陛下赫然震怒贬邓之秩此齐威王烹左右者之举也人已大服矣今又有贵戚近习曰郑兴裔者为淮西之帅再欲实郑之罪以快中人之愤以结中人之援诏下再鞫中外也迩日复闻郑者诣登闻而乞付廷尉矣此葢恃陛下之明而自归于君父然今之所谓廷尉者其如张释之乎其如徐有功乎其能不谄附中人而昭洗无罪乎中外也汉党锢之狱唐甘露之祸皆此曹为之也可不杜其渐乎臣故曰上有省刑罚之君而下不被其深仁者此也臣请复言台谏之情有不尽达之说臣窃见台臣蒋继周言及军中鞭死二妇之事其一军妇也其一民妇也既而又闻继周以言事失实求罢所职使其果以军妇为民妇是失实也然台谏言事许以风闻此祖宗之法所以防奸雄伏不测之变也既曰风闻则岂能事事尽实也哉今也以言一事失实而遽罢台职万一他日有意外不测之奸欲言则无其迹不言则养其患而台谏之臣惩于失实之罪是岂可不为寒心哉且言一军妇而失实其罪微矣未至于罢职也罪不至于罢职而遽罢之中外相顾或曰继周以触天威而罢也或曰继周以言近习而罢也或曰继周以击权贵而罢也是三说者初无是事也而天下不可以户晓也无是事而有是说皆非所以章陛下之圣徳而适以损圣徳非所以重天朝之国体而适以伤国体陛下受其名继周受其荣也继周受其荣亦继周受其屈也陛下岂得而知之乎臣故曰台臣为陛下之耳目而台臣之情有不尽达者此也臣请复言监司之情有不尽闻之说臣窃见浙东监司朱熹以言台州守臣唐仲友而畀祠禄至今六年朝廷藐然不省亦废然不用天下屈之或曰熹之经学上祖孔孟下师程颢程颐举而用之必有可观臣未论也或曰熹之才器大用之则应变小用之则拨烦置之散地深有可惜臣亦未论也臣独怪熹以监司而劾郡守郡守废而不用监司亦废而不用以郡守为是乎犹当伸监司以养其直也不当废监司也以监司为是乎则当废郡守矣今也熹与仲友两废而两不用臣不知此为赏耶为罚耶使仲友而无罪仲友何不请诣廷尉以辨之使熹而举按之不实朝廷何不声熹之罪以罚之何直为此愦愦也况于细民之寃而求白乎臣故曰监司为陛下之耳目而监司之情有不尽闻者此也由前之二说而推之则上泽之不下流者非一端由后之二说而推之则下情之不上通者非一事亦姑举臣之所知者而已抑又有可言者臣闻能节用而后能爱人能不伤财而后能不害民故韩昭侯爱一敝袴以待有功非爱弊袴也一丝一缕皆自寒女出也小民丝粟十百之逋官捕而笞之系之鞭血流地陛下不得而见也号呼彻天陛下不得而闻也然则财之在官者岂可妄用哉如往嵗之雪寒如迩日之火灾陛下皆发帑廪以赐军民谁不恱服者至于史浩之赐金至以千计焉夏侯恪之赐钱以买宅至以万计焉涂之人皆曰此民之膏血也是二人者何功而得此也弱者嫉焉强者愤焉此亦召戾气之一端也臣闻圣人择狂夫之言且狂夫者丧心无知之人也其言果何足取而圣人择焉者将以来天下之嘉言也侧闻讲筵读贞观政要至于太宗之导谏而恱从陛下慕焉读陆贽奏议至于徳宗耻屈于正论陛下讥焉人谁不恃陛下之好谏而争为狂言者然自近年以来如贾伟以妄言兵将而贬自此外之小臣相戒而不敢言事矣许知新以妄引指挥而黜自此内之羣臣相戒而不敢言事矣是二事者必不出于陛下之意也而中外大惑也此亦召戾气之一端也虽然臣前所言者皆非其大者也臣闻洪范之五事其一曰貌曰恭又曰恭作肃又曰肃时雨若葢恭肃者谦而不自盈卑而不自髙之谓也即易之天道下济记之天气下降之理也是以为时雨之证故尧之圣不过于允恭舜之圣不过于温恭商之中宗享国五十九年而犹严恭以自度卫之武公享夀百年而犹作抑之诗以自儆皆肃时雨若之理也陛下有睿圣不世之资无声色盘游之过而又春秋寖髙享国愈久阅天下之义理愈多威徳外洽而无疆埸之虞政教内修而有屡丰之应是以大臣仰其清光而莫望敢于将顺而不敢于正救台谏知其无过之可指事于悟言而无事于拂辞是陛下有尧舜舍己从人之圣而羣臣无禹臯予违汝弼之忠臣恐陛下忽心之易生而骄心之易至也何以望肃时雨若之速应哉今日之旱天意或者以是儆陛下之心而进陛下之徳乎成汤遇旱而祷不在于以身为牺而在于六事自责之一语宣王遇旱而惧不在于靡神不举而在于侧身修行之一事臣之此言闻者以为甚迂而知之者以为甚大也惟陛下毋忽惟陛下毋忽至于备旱之急务则臣复有四说焉曰寛州县曰核积藏曰信劝分之赏曰赏捄荒之官所谓寛州县者非寛州县也所以寛吾民也朝廷近时有拘催之官者是代版曹而行督责之政也此已失朝廷之体矣古者钱谷之问不至庙堂而陈平亦曰陛下问钱谷当责治粟内史葢古之治粟内史即今之版曹也版曹有司也有司峻急则朝廷或解而寛之朝廷所以统有司也有司急矣朝廷复自急焉何以解有司之急哉是上下俱行急政也民何堪焉况当旱嵗而督逋益急州县将何出哉出于旱荒之民而已臣谓版曹逋欠之多如湖秀之类因此大旱而蠲之以非常之恩可乎拘催所逋欠之数皆有名无实无可催理之物亦因此大旱而蠲之以非常之恩可乎所谓核积藏者常平之粟是也今天下常平之粟不许他用其法至重也然有至重之法而无不用之实何也州县穷空军人待哺不幸而省仓无粟则不得不支常平之粟矣故常平之粟往往徒有其数耳今核之者核其盈虚多寡而朝廷预为来嵗救荒之弊不至于临时而无所错手足也所谓信劝分之赏者朝廷非无赏格也常患于不信而已如淳熙十一年吉州之旱守臣赵师设赏以募富民有钟其姓者出粟万石以输之官州闻之朝廷至今无一级之爵今江西又告旱矣来嵗富民之粟肯从官司之劝分乎此可虑也所谓赏捄荒之官者如乾道江西之旱赏小官者四人如淳熙浙西之旱并赏常平使者擢而登朝之类是也是四说者陛下皆尝行之矣而臣重及之者所以望陛下之力行也虽然备旱之四说抑末矣请修其本臣一介小臣防陛下不鄙夷其愚陋而垂清问焉臣空臆尽言不知忌讳席槀私室以待天诛
　　校书郎兼国史院编修官罗以天旱应诏上言曰今时奸防日甚议论凡陋无所可否则曰得体与世浮沈则曰有量众皆黙已独言则曰沽名众皆浊已独清则曰立异此风不革陛下虽欲大有为于天下未见其可也自旱暵为虐陛下祷羣祠赦有罪曾不足以感动及朝求谠言夕得甘雨天心所示昭然不诬独不知陛下之求言果欲用之否乎如欲用之则愿以所上封事反覆详熟当者审而后行疑者咨而后决如此则治象日着而乱萌自消矣
　　孝宗时虞允文奏西蜀草木之妖措置水旱盗贼之备疏曰臣窃惟陛下四聪之听无逺不达四方之忧虽微不置盛徳昭升至诚黙感固足以易妖而为祥革咎而致休矣岂独全蜀之幸天下之幸矣臣照得今年二月间成都府旁近一带有李实如菜瓜者桃实如豆荚者杏株发叶如紫苋者枣株拆花如牡丹状者皆木之孽也或以为应在盗贼及大水葢未几而卭蜀盗作延及旁郡比来嘉眉泸叙果有水菑事既小应而亟定但春中彭汉懐安三郡雨雹异常禾稼有伤虽即已依条检放而今日之所当急者诸郡仓庾多虚未有备菑之储臣先日具奏乞制置司度牒已分给彭汉石泉等州比又奏乞成都府路经总制司年额外余剰钱欲于卭蜀等州并行措置和籴又下诸郡以常平司钱随多寡之数籴义仓米以为一旦水旱不可猝办之用而夏中积雨成都路往往漂壊隄堰臣之寸心日夜不胜皇皇今仰慿陛下格天之徳雨旸顺序秋田当大熟储积之计可遂而蜀忧寛矣其次当略修兵备日者臣与晁公武共议輙差一提举官邓安国前去成都府拘收本路系将不系人再行拣汰团结队伍依大军格法教习武艺臣亦已应副衣甲之类使声势稍张则盗贼自息人心亦安也自古天菑流行治世有所不免而盗贼之祸不作于有备之国臣之愚虑所以急急于此至于积逋虚额之害明知不可徴取而存之于案籍适所以长吏奸者亦已令总领所逐一开具今别劄缴进乞自睿断施行所有苛目之当损宿弊之当去凡为民蠧者见不任讲求须先经理余财使有实効乃敢议及寛减以副陛下轸念逺方之意若守令不防弃法害民如卭州首乱之地臣已即按劾亦已防圣断施行继今有贪恶不悛之吏臣敢不仰遵睿训次第以闻伏乞睿照
　　知长沙王师愈上奏曰臣闻天人之际本无二致究观人事则天意可卜辛巳之冬金人败盟大举入冦自谓谈笑可以渡江未几而天怒人怨变生肘腋竟自毙陨明年陛下诞膺景命嗣有丕图因知卒已之役天所以眷顾陛下光咨中兴延我宋万世无疆之休葢昭昭矣而臣窃有疑者伏自陛下即位以来灾异之作无嵗无之始则飞蝗蔽天灾见于昆虫可谓微矣次则敌人复败盟淮上流血灾生于夷狄亦云逺矣既而连年辅郡大水大火旱熯疾疫死徙者不知其几其为灾异也骎骎乎大且近矣又其甚者雷震于郊祀之旦祸及于骨肉之亲益可惧矣窃惟陛下修己任徳未尝少懈何上天眷顾于前而灾异洊臻于后或者以谓应天之实恐有所未尽善耳不然何为而若是也昔商髙宗因升鼎之雉周宣王遭旱魃之虐皆能侧身修省为商周中兴之贤君以是知灾异者乃天心仁爱人君之深亦人君恐惧致福之本也陛下天纵聪明逺过髙宗宣王诚能鉴其弭灾之由尽其应天之实则商周中兴之功不患难致也
　　卫泾上奏曰臣观董仲舒告汉武帝曰天人相与之际甚可畏也又曰国家将有失道之败廼先出灾害以谴告之又出怪异以警惧之尚不知变而伤败廼至以此见天心之仁爱人君而欲止其乱也是知天人之际其应若响灾异之变良不虚发自昔帝王未尝无灾异惟睹变思惧则灾变自弭转祸为福未闻安于时数之适然而不思所以应天者也仰惟陛下严恭寅畏恪谨天戒二十六年之间兢业之诚有同一日人君患不勤俭陛下宵衣旰食菲饮恶衣勤俭根于天性人君患不慈恕陛下勤恤民隠谦恭接下慈恕本于至诚宫室苑囿无所增崇狗马珍竒无所玩好游心典籍探赜道原凡君徳之所宜有者陛下兼而全之矣每遇灾眚侧身修行惟恐不至陛下畏天之诚真得圣人之用心矣窃见五月以来恒旸为沴田苗就槁川泽多枯旱暵之灾所及浸广既逾秋序膏泽尚屯寛恵屡施祷祠几徧而旱气盘结卒未荡除云油然而复收雨将降而輙止陛下焦劳于上百姓嗷嗷于下羣臣左右相顾骇愕莫知所为道路传闻或云诸郡间亦得雨而畿甸之内独尔愆期此尤足以见天心爱君之仁正陛下恐惧修省之日也借曰君徳全尽无有阙遗陛下亦安可以是自喜也成汤至圣也政之不节使人之疾苞苴之行谗夫之昌女谒之盛宫室之营宜皆所无有也而桑林之祷必举此六事以自责葢圣人畏天之深为民之切躬自贬损宁过乎厚出于此心之诚非有所勉强不得已而然也况夫庶事之间容有未正上泽壅格而不得下究下情抑鬰而不能上通天意人心不甚相逺以人求天上下不交则为否矣变异之见非为此乎顷者都城喧传谓陛下内出诏音求言自辅人人踊跃莫不思奋侧听旬日始命都省降防言事而责躬之诏尚迟回而未下陛下岂以是为虚文而所以应天者不在此耶如近日避殿减膳彻乐奏告天地宗庙社稷臣知陛下将次第而举行之矣臣窃惟仁宗皇帝在位四十二年丕烈懿范未易殚叙求其所以致治之盛莫若尽敬天之诚信史昭垂烂然可覩庆歴四年旱谓辅臣曰方嵗旱而飞蝗滋甚百姓何罪黙祷上帝愿移灾于朕躬七年以久不雨避殿减膳下诏责躬求直言戒励百官罢免辅臣以答天戒仁祖敬天为民如此其切何灾不弭何福不臻太平之盛冠古莫及良有以也臣愿陛下逺监成汤近法仁祖谨思天变骏发徳音布宣罪己之辞益广直言之路陛下所以应天者至矣尽矣为陛下之臣而不能辅宣主徳实恵生民所以伤和气而致乖异者宜如何自处也然后严敕大臣执政侍从以下及州县之吏更相警惧思所以致旱之由为所以恤灾之备封章来上虚心听纳庶几下情尽达精意感通上天降康灾沴销释天下幸甚臣充赋馆职恩许言事既得面对拳拳爱君忧国之诚不能自已敢无一言先以开广陛下之心所有政事阙失及当今急务续具条奏臣冒犯天威罪当万死
　　时集英殿修撰帅福建赵汝愚以地震乞降诏求言疏曰臣不量鄙陋輙有区区蝼蚁之诚冒渎天听臣所治福州五月初九日丑时地震臣自梦中惊觉悸惧不知所以但觉所卧牀榻动荡如船在波浪中窗户栋榱互相摩戞皆杂然有声如是良久方定臣询问此方父老皆言前此所未尝有臣实忧惧因询问得往来士大夫窃闻江浙闽广数路皆然而本路漳州独甚时动止经渉五日方定民居官舍颇多摧陷一时居民亦有被压而致死者臣已行下本州委自知通多方赈救外臣窃惟坤厚载物本以安静为义今耳目所接绵亘数千里同时俱震此其为变异非小臣不敢逺引诸儒之说繁紊宸严姑以目前庶事论之今彊敌在外民力困穷盗贼滋多士卒贫悴有志之士无不深忧虽陛下盛徳在躬动天以实然于政事之间委任之际亦岂无可议者臣尝读国朝防要伏见景祐熙宁及太上皇帝绍兴中皆尝以地震下诏许羣臣言事岂非徇独见之明者不如尽众人之智方此弭灾消变尤宜引咎责躬屈己从谏也若圣意勿欲张皇显言其故则乞遵用祖宗故事祗以手诏询问阙失或开天章阁命辅臣条画或御迎阳门召侍从台谏条对或令中书门下颁告在廷之臣许直言过失或宻札赐旧徳名臣询问机事所冀诚意昭达羣议毕陈惟舍短而用长斯转祸而为福
　　汝愚又论客星出传舍疏曰臣闻之知星者曰自今夏六月有客星出传舎守之既三月矣臣谨按晋书天文志传舎九星在华葢之上近河宾客之馆主邉人入中国客星守之备奸使亦曰敌兵起臣窃惟华葢之上有传舍又曰宾客之馆若以人事参之即今掖门之外閤门客省是其处也臣闻閤门中有用事者陛下委之招接北来人士踪迹甚秘其间真伪相杂固不可尽知然窃闻之道路之言或谓亦有奸细之人反用之为间而其人莫之寤者臣始疑之不以为信后徐以事考之然亦有可信者葢西北豪杰之士其资性与南方不同彼忠纯者极其忠纯其狡诈者亦极其狡诈恐非常识浅虑所能窥测故虽堕其计中而未必寤也臣又闻陛下委以将帅之权付之帷幄之任竒谋秘画世莫得闻然而不见其形当视其影使陛下用之其人能为陛下选择将帅训齐士卒俾中国隠然有不防之势顾虽未能勒铭燕然扫清塞北有识之士固自知其可任今数年以来将帅屡易视所居官有同客寄经营掊敛惟恐或后故军职迁补类不以公选真才实能之士皆屈沈于下无以自见士卒嗟怨盈于道路此非陛下抚之不勤葢为之主帅者无以素服其心故尔然则缓急之际岂不深悮陛下委令之寄哉今者不幸灾异屡见人情动揺诚恐一旦狂狡外兴奸宄内应萧墙之事可为深忧臣又伏思上天垂象端不虚发今昭然示戒独出于传舍客馆之间若明告陛下于其处者葢是天心仁爱陛下诚欲陛下圣心觉寤庶几改为犹销铄于未然也不然则楚庄王何以无灾而致惧耶臣世受国恩义同休戚惟望朝廷所行皆善政所用皆忠臣葢决不敢肆为谗毁以陷害忠良亦非敢卖直要名争权取宠实以事关庙社理切安危故敢采诸舆议沥陈愚欵惟陛下鉴察
　　袁说友应诏上言曰臣今月九日恭承明诏以雷震非时淫雨为灾陛下责己求言命台谏侍从各以朕躬过失朝政阙违条疏以闻俾之无有所隠臣仰见陛下祗畏奉天恐惧修省思欲培厚圣徳讲行仁政上销天变下慰人心虽汤以六事自责宣王遇灾而惧殆不过此诚宗庙社稷之休四海苍生之幸臣叨缀从列身逢不讳之朝所愿披沥肺肝尽言无隠惟陛下财赦臣闻之书曰皇天无亲惟徳是辅又曰惟天降灾祥在徳又曰咸有一徳克享天心故修徳者圣王应天之实未有徳不修而能格天者也又曰天明畏自我民明威又曰天视自我民视天听自我民听又曰天佑下民作之君作之师故安民者圣王奉天之本未有民不安而能事天者也陛下嗣服之初阅时未久举行初政每轸圣懐如五日一朝以隆孝治恪意讲学以基逺图收召人才爱惜内帑坐朝不倦荒政修明其于修徳安民次第而举宜若天意人事相为助顺廼者天降灾异人心忧疑方当十月之交雷已归地而震电交作大雨随至浃三昼夜此葢阳气弗藏隂出用事考之古占其在刘向五行传则曰冬大雨水而雷电是阳不闭隂出渉危难其在李寻所占则曰冬靁电葢喜怒赏罚不顾时禁二人之占上系君临下关民治其亲切如此则今日之异葢必有致之者以至荧惑犯心宿弗循轨道天目峯断裂山复移徙中夜地震都邑水灾又皆廹近帝城悉非小异陛下其将隠之于心考之于事岂无有上干和气下拂众情者乎岂无有施置未当而徳意未孚者乎臣不敢旁举逺引以事空言敢以陛下所当修徳而安民者摭其今可举行凡八条伏惟圣慈垂听焉臣所谓修徳者有四其一曰恭覩太上皇帝安处夀康已逾三月陛下定省之礼风雨弗渝孝诚之专中外叹仰而尚违膝下未浃亲欢父子之意未孚军民之情犹郁虽陛下自知亲意非外庭所得尽闻然而相见之期或更迤逦不惟浸疑观听亦恐别起猜端要当力图调防之方宛转之防陛下内有慈母可以日达诚意外有伯祖元舅可以时道圣衷庶几委曲既深或可一旦感悟兼日来传夀康圣体微爽节宣虽未敢信然陛下既未一见则凡慈父之意皆所未知至于夀康宫中左右执侍与凡供御百物果能日应所需否今本宫月得俸料与内帑月所贡献者总不下数万缗未知职掌为谁支用应副果惬太上圣意否一或不然则慈抱愈郁无以自娱司马光言于英宗皇帝曰向者皇太后听政之时左右侍卫之人不敢不恪求须之物无敢不备既委去政柄臣窃虑有无知小人随势倾移侍奉懈慢供给有阙则天下之责皆归陛下此不可不留意朝夕省察者也臣愿陛下于未得一见之前尤当日戒宫中官属等俾之加意供侍凡有圣意委曲顺承惟欲上恱慈顔益保康乐少有怠堕必罚无赦则两宫安怿亲侍有期孝道无阙矣臣侧闻已降指挥责以限日修整南内陛下急欲还御正朝宻侍慈极此葢孝念之切故为是图惟是大行之丧今既在殡陛下久留重华以侍丧几今若于发引之前急还大内则是三月侍丧一朝遽舍追念皇祖情若未安况夀康今已安处倦勤而陛下又数行问安之礼若且留丧侧以俟发引然后还内情既可安事亦为顺其二曰臣窃观陛下布政之初倚任大臣塞聪蔽明不以自用深得帝王用人之先务垂拱仰成之要道也仁宗皇帝尝谕谏官韩绛曰朕固不怿自有处分所虑未中于理而有司奉行则其害己加于人故每欲先尽大臣之虑而后行之大哉圣人之谟训也葢人主处于深宫凡人才之髙下事情之当否安得而尽知故黜己聪明任人以事以朝廷为基本以大臣为腹心进退人才废置机务宁屈独断惟务循公是以黜陟废兴动合众望其或虑权柄之下移欲威福之自已听有偏闇虑或不周小有非宜人情必惑甚则左右乘间窃弄国权主势浸微危乱立至稽之方册可证弗疑臣愿陛下念主势之轻重实系于朝廷而权柄之下移实由于自用上法仁皇之训深思独断之难凡命由中出少留圣虑则陛下尽为君之体而朝廷无失职之忧矣其三曰台谏者天子之耳目凡论思献纳箴规劘切而关于人主之身者则台谏为尤重故台谏之一进一退实系于人主取舍之公端不可以私意迩言而进退之也唐介为殿中侍御史以论事而去仁宗皇帝念之复畀旧官时论者谓天子优容言事之臣近世未有岂非台谏者上则示人主之好恶下则系中外之观瞻一有少差事关理乱纲纪纷纠邪正混淆诚不可忽臣愿陛下念朝廷之纲纪本于言责而台谏之用否切于治功取舍进退重之难之勿轻勿易则纪纲立而邪正分朝廷治而主势重矣其四曰今嵗水旱为灾民以饥馑淮浙诸郡无不告歉饥民流离浸以相望陛下日议赈卹捐金发粟毫髪不靳惟是朝廷桩管所积数目已少版曹经常已乏无可更蠲常平义仓支拨殆尽楮币度牒印卖已多今去来嵗麦熟之期尚逾半嵗接续赈济已无长策臣窃观仁宗皇帝景祐元年以淮南嵗饥出内藏绢二十万代充上供庆歴四年出内库银三万下陜西籴谷麦以济饥民皇祐二年以河朔水灾出内库银四十万防绢六十万以助军储是三者皆因嵗歉以捐内帑仁宗之意岂特以朝廷州县之积已不足用而上轸饥荒之念葢欲急以及民故与之再三而不惜也陛下临御以来俭以足用浮费尽蠲窃闻内帑之储今已百倍于前中外闻之无不感叹惟是目今赈济日月尚长所幸江西湖南皆得上熟可以运米东下以及淮浙臣愿陛下念淮浙饥民之甚众知公家事力之已穷特法仁宗故事多捐内库金帛付之朝廷措置籴米百万斛接续以充赈济陛下仁心仁闻浃于亿兆生灵格天之徳孰大于此臣所谓安民者有四其一曰民户嵗输夏税其间折钱者总曰折帛当时立价既髙州县浸复增数积嵗既久民困重输今中产之家已为希有况于兼并者乎比者台臣尝及蠲减折帛之价侧闻朝廷见议施行此诚损上益下也臣不敢再述惟是丁钱一项尤切于农民葢游手末作不在科丁之数独民不得幸免顷嵗各因守臣之请有蠲有减今所存第五等身丁丁盐绵绢四色皆有上供与州用之数为钱则当四十一万余缗而上供者计一十一万耳余皆州郡自得支用也臣窃谓此钱既切于农民今水旱为灾民方艰食田家枵腹不保朝暮若复征以官赋何止太山之压也今若未能尽以蠲放臣愿陛下深念农民饥馑之廹将来年第五等身丁并丁盐两色钱共四十一万一千余贯尽与除放其今年未足之钱且令住催上供者则户部别议对补州用者则州郡随宜措置庶几田家人人各受实恵足以感召和气矣其二曰顷嵗朝廷两下蠲减房金之令葢欲取有余以恵不足细民受赐诚为弗轻再减之后今已八年而有力之家新剏房廊悉皆髙定赁直以备将来裁减都城新屋尤倍他州臣愿陛下特降诏防应内外房赁已经再减之后其新造赁屋不曾经减者并照前来指挥三分减一则闾阎细民欢声洋溢立可召和无不均受厚恩矣其三曰天下州县税塲虽各有定额而州郡利于赢余嵗增其数间有租额素重趂办实难塲务横征商旅被害贸易既艰公私俱困两浙诸郡其害尤甚殆非细故也嘉祐六年仁宗皇帝诏三司取天下塲务旧额裁减别立新额征税既寛商贾被恵今两浙税额最重而议者指为常事多不以言臣愿陛下明诏两浙转运司防本路各州应干税务之额取其所收最少年分之数别立新额明示商贾使之收趂上无厚征之数下无横取之扰庶几商贾以寛虽居者亦受其恵矣其四曰国家刑辟之制具存三尺而近年监司郡守多有逞威弃法悉由己意刺配之罪出于临时谓之特配画一之法视为虚文固有黥配相望于道而以特配行者凡十五六甚亡谓也岂不重干和气哉臣愿陛下申严见行条法监司郡守毋得輙用特配之例须情法相当照条结録而后可施行内外台常切觉察亦足以全民生而召和气也臣仰惟陛下以天纵之资膺付托之重温恭允塞每以诚意为先寅畏严恭不敢以位为乐中外爱戴如出一辞其于畏天之威应天以实必已躬行而身履之矣然而自昔天灾流行固未尝以絶夫人也而况人主代天作子以牧斯民天之黙示儆爱之心在人主尤不可忽汉董仲舒之告武帝曰国家将有失道之败而天乃先出灾异以谴告之不知自省又出怪异以警惧之尚不知变而伤败廼至于此见天心之仁爱人君而欲止其乱也自非大亡道之世者天尽欲扶持而全安之陛下试观仲舒之言则知天之所以眷念人主者其委曲绸缪如此陛下继统御极甫阅一时而天变甚洪昔所少见感召之自虽未易知然皇天谴告警惧之意以冀陛下自省而知变者其彰彰已如此使陛下内发于畏心外形于仁政有阙必补有善必迁忠言必听不以切直而恶闻长策必图不以难行而遽止修徳于己而天变自销安民于下而天意自恱则仲舒谓天尽欲扶持而全安之者真如桴鼓之应矣臣愿陛下终始惟一不替厥初凡臣之所谓修徳者日进而不已臣之所谓安民者日行而不怠则受天之祜而享鬼神之灵宗社緜长而端命于上帝殆将与天亡极矣又何灾异之可言哉诗曰维此文王小心翼翼昭事上帝聿懐多福厥徳不回以受方国惟陛下深思而力行焉天下幸甚












　　歴代名臣奏议卷三百七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷三百八
　　明　杨士竒等　撰
　　灾祥
　　宋光宗绍熙二年春雷电交作有防访时政阙失殿中侍御史林大中以事多中出上疏曰仲春雷电大雪继作以类求之则隂胜阳之明验也葢男为阳而女为隂君子为阳而小人为隂当辨邪正毋使小人得以间君子当思正始之道毋使女谒之得行
　　太学博士彭年论雷雪之异疏曰臣伏覩尚书省劄子备奉圣防云云臣官为博士不当越思然自二月庚辰忽见此异即尝博考经史推验天人徒积忧惶不敢论奏及见朝廷访求谠直已至馆职啓沃之论当亦不少举而行之天意自回及今旬日沴气未散辛卯之夕狂风大作已复为雪逮至壬辰日光已见暖气已效而雪犹不止隂盛侵阳一至于是圣心忧恻必倍于前臣履陛下之朝食陛下之禄则安得不忧陛下之忧忧而不告是谓欺君越职而言亦为犯上勿欺而犯前训具明敢假便文之辞以负事君之义又况秦置博士掌通古今逮及汉朝亦承疑问然则采摭古今之事以裨国家之阙乃臣职分所当然也臣谨先取经史所载雷雪之异开列如后
　　一按春秋隠公九年三月癸酉大雨震电庚辰大雨雪公羊传曰大雨震电何以书记异也何异尔不时也庚辰大雨雪何以书记异也何异尔俶甚也何休注曰此桓将怒而弑隠之象胡安国传曰震电者阳精之发雨雪者隂气之纵周三月夏之正月也雷未可以出电未可以见而大震电此阳失节也雷已出电已见则雪不当复降而大雨雪此隂气纵也夫隂阳运动有常而无忒凡失其度人为感之也今阳失节而隂气纵公子翚之谗兆矣钟巫之难萌矣
　　一按西汉书五行志隠公九年三月癸酉大雨震电庚辰大雨雪大雨雨水也震雷也刘歆以为三月癸酉于歴数春分后一日始震电之时也当雨而不当大雨大雨常雨之罚也于始震电八日之间而大雨雪常寒之罚也刘向以为周三月今正月也当雨水雪杂雨雷电未可以发也既已发也则雪不当复降皆失节故谓之异
　　一按晋书五行志吴孙亮太平二年甲寅大雨震电乙卯雪大寒按刘向说此时不当大雨常雨之罚也于始震电之明日而雪大寒又常寒之罚也刘向以为既已震电则雪不当复降皆失时之异也天戒若曰为君失时贼臣将起先震电而后雪者隂见间隙起而胜阳弑逆之祸将成也亮不悟寻见废又元兴三年正月甲申霰雪又雷雷霰同时皆失节之应也四月丙午江陵雨雹是时安帝防尘
　　右臣开具在前并是经史本文别无删润其中虽多忌讳之语不当陈于盛大之时然若不摭前世之禨祥何以助陛下之警惧但天之降灾本各有证而证之在人亦复不齐难执一条以尽天意自春秋书鲁隠公雷雪之变说者以为公子翚之应繇兹以降大率皆依据其说以验其灾证虽不虚意则未广质之圣训殆不如斯书曰天有显道厥类惟彰故求天者必以类而推又曰惟先格王正厥事故应天者必随事而正臣观雷震而复雪只由隂盛而侵阳傥悉求隂盛之由始可见阳微之变臣尝俯察近事仰验天灾得其大纲者有三推其条目则有十三何谓大纲有三一曰阳徳不修二曰小人道长三曰兵端有形何谓阳徳不修臣闻天以刚故能首出庶物君以刚故能宰制羣动而所谓刚者非以独擅威福不可沮挠之谓也无所牵制之谓刚无所耽惑之谓刚无所回枉之谓刚无所纵弛之谓刚陛下自登大宝二年于兹寛仁如汤懿恭如文而裁制事物似少刚断得非于前数者有不足乎臣近闻羣臣以刚断之说劝陛下者矣臣不知其说果如何也臣但见陛下近日临决机务自任太过未免其间有得有失如斥逐李隶不由人言此刚断之得者也大臣有罪台臣一章而径罢降人建节全台论之而不回此刚断之失者也夫大有刚健必本于明中庸三徳知先于勇必知其贤然后可任之勿贰必知其邪然后可去之不疑是以先正司马光曰闻人之言而能别其是非故谓之聪见人之行而能辨其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断然则所谓刚断者岂以独擅威福不可沮抑之谓哉此臣所谓阳徳不修之目一也国家崇奬台諌以为耳目政恐人情下壅奸轨内萌若非刚正之臣必重仇怨之虑责之以言尚恐顾望既言复沮谁复切摩陛下优容直臣固为盛徳而讳忌鲠论尚有疑形臣观近日台谏之言稍稍不効虽听用固亦不少然或不行或训饬或宣谕而止者亦不一事也至于全台弹击近时罕闻假使发之之轻尤当勉彊以受所以存朝廷之纲纪植抗直之风声垂裕之谋莫便于此岂可但欲令行不反人不我违深恐台谏之轻甚非国家之福此臣所谓阳徳不修之目二也窃惟经筵讲读之官实任古者保傅之责所以程颐谓天下之重任唯宰相与经筵天下治乱系宰相君徳成就在经筵然其辅养圣躬之方岂止讲论数刻之久故轮夜直欵侍燕闲不独共究义理之微亦欲潜移逸豫之隙窃闻近日宣召夜直多在诘朝臣不知蜵蜎游息之时何以为存养夜气之道阳明升则徳性自用隂浊盛则物欲必行保防清明孰如义理臣闻唐宦官仇士良尝教其徒曰天子不可令闲常令以奢靡娱其耳目使日新月盛无暇及他事则吾辈可以得志切勿使亲近儒生彼见前代兴亡心知忧惧则吾辈踈斥矣要知小人陷君于恶亦自有术然则人主欲逺小人安可不知昔者禹恶防酒而好善言防酒既踈善言方迩深思大禹之策政反士良之谋葢此重则彼轻此消则彼长安可徒徇一日之乐反易终身之忧此臣所谓阳徳不修之目三也臣闻贱货贵徳然后可以为天下昭徳塞违然后可以临百官臣近得之道路封桩下库所藏宝器陛下已宣取入内夫藏之内府与藏之外府本亦何间但前朝所以并寘于外者葢有说焉似闻象簟之类则没入之器也四圭有邸则祀天之器也此岂容寘内府哉往者藏之外府葢崇贵徳之义践塞违之训而陛下一旦纳之宫中其为损岂细也耶至如封桩库钱始创之法非军事不得支用夀皇圣帝在位之时间有宣取葢以阅武内庭欲备犒赏故实以犒赏之数取之非托以为名也今陛下沿例以取而人以为言者葢取之惟有此名用之则无是实古者天子无私财至汉虽有少府之藏已不敢侵大司农之费政如今日州郡有军资公使之别公使而用军资之钱则为碍条法陛下既为天下之主岂可不以身率天下内帑之费不加裁损而但取足于封桩乎陛下虽曲从近臣之请更不取拨然前日陛下所以为此者必以内帑钱乏故也今若欲留封桩之钱必须痛节内帑之费费傥不节钱必不继则陛下能保后日之不拨乎万一不免取拨臣下又复执奏则陛下能必从其请如今日乎此臣所谓阳徳不修之目四也天子禁卫上应天象所以周防详密葢示名分尊严若以式律言之夜开宫殿及城门者皆须墨勅鱼符其受勅人具録所开之门并出帐送中书门下自监门卫士将军以下俱诣閤覆奏既听即请合符开锁监门官司先严门仗所开之门内外并立队燃炬火对勘符合然后开之诚以王者所居体当持重祖宗立法自有逺谋窃闻近日水门之禁啓闭不时此非常开之门尤当谨守其节有何缓急自弛隄防臣闻仁宗朝兖国公主深夜入宫吕诲即奏劾公主宅使臣及皇城司经歴门户管当人乞行取勘以谓宫钥谨严以时啓闭葢备非常此而不禁后有窃发何以备御先臣忧国深逺如此以公主君父之至亲非时入内犹被按劾况下于此者乎况踈于此者乎此臣所谓阳徳不修之目五也何谓小人道长臣观今日之势正人与邪人较则邪者必胜朝臣与幸臣较则幸臣必胜士大夫与吏人较则吏人必胜臣请得别白言之夫事君当以道也则曰不如随俗御事当以法也则曰不如从例士大夫固知俗不可以违道例不可以违法然卒之守道者困随俗者显徇法者阂用例者行以至议论有是非则非常胜是事理有义利则利常胜义人情有公私则私常胜公细察闾阎之间上至朝廷之际往往皆然不知世变何以至此是宜上感于天变殆非一人之所为然陛下尊据崇髙宗主神民则不得不自任其责故曰正人与邪人处则邪者必胜此臣所谓小人道长之目一也臣闻人君以法守天下士大夫以法守官职人君所为少出乎法则士大夫悉力争之非为身也为法也非为法也为国也周昭一医官耳何致烦陛下破法而令其臣曰一切违碍并免夫既谓之违碍则是法不可也给舎执而争之是官当然也而陛下不从其说何周昭能使陛下屈法而给舎不能屈陛下守法此门既啓后孰窒之故曰朝臣与幸臣较则幸臣必胜此臣所谓小人道长之目二也吏道之盛无如今日州县之吏止能制百姓中都之吏乃能制官员台省之吏至能制朝廷州县之吏所以能制百姓者与监司之吏通也中都之吏所以能制官员者与台省之吏通也台省之吏所以能制朝廷者与权幸通也臣请得以近事明之陛下为防计録所裁损者特毫末耳其间裁损之目缘及省吏事犹未行即倡言于外曰减诸军雪寒钱葢欲借此以动揺军情尔幸而事状显著不能惑众卒之心怨谤之言上彻圣聪似闻陛下亦悔此举不知今日困匮如此若不撙节何以理财小者如此大者不复可议矣故曰士大夫与吏人较则吏人必胜此臣所谓小人道长之目三也何谓兵端有形今日士大夫游谈族议特虑北朝耳北朝不足虑也所可虑者彼有边鄙之警则或恐有豪杰从中起耳万一有此不特为彼之祸亦将为我之祸也葢为彼祸首者必假我以为词当是之时我将何以处之受之则与北朝为敌而吾亦无以处彼攻之则是为防雠除灾而吾终不获其利此臣所谓兵端有形之目一也国家所以能自固于东南者以有蜀耳蜀之所以能自固者以有剑外之兵耳今剑外之兵何啻如贾谊所谓股大于腰又苦盭然亦无如之何也为今之策止有寛两蜀之民为彊本之计而今日两蜀事权四分五裂制置主民总领主财戎帅主兵茶司主马兵不可阙食马不可无本则总领不可无财而制置司不可不恤其民亦其势然也闻之蜀士两蜀之民贫至骨矣民贫既甚祸乱易兴此臣所谓兵端有形之目二也二广盐防其法屡更大要不过官搬客贩两说尔官搬则利于广西客贩则利于广东广东之盐専靠贩入西路今广西既用官搬则广东之盐必发泄不行使朝廷催逼卖钞任事者稍稍营财祸将起矣葢广东自来有私贩之害祖宗时江西客贩未通官盐少至贑上贑州诸县并食广东私盐朝廷甚费区处今日淮盐既通固无向者之害然而贑州僻逺诸县如龙南安逺等处食广东私盐如故广东摧锋一军及大奚山一带人皆以贩盐为活官盐既不流通必归罪于私贩万一禁防稍宻盗贼便兴此臣所谓兵端有形之目三也蜀之黎雅广之宜融湖北之辰沅靖俱有戎獠之患唯蜀之黎雅朝廷留意镇抚诸戎又经败衂近颇安靖不足深忧如宜融南丹之族辰沅罗鬼之族皆尝深入省地揺动边陲而数州边防闻甚茍简至空有寨栅之名而无卒徒以守仓卒有变何以支吾唐李綘谓受降城兵籍旧四百人及天徳交军止二十五人器械止有一弓以今槩之往往如此是岂可不虑哉此臣所谓兵端有形之目四也近日防子流通胜于见钱官私便之似觉无敝然杞人虑短尝熟忧之夫防子不过数寸纸耳而乃与众货埒权者此无他官司许作见钱入纳而市井兊便者稍众也有如缓急富人收兊便之铺私下无换易之地则臣恐仓卒之际未必不扰近日湖北稍稍见矣縁湖北防子当来止于湖北京西界内行使襄汉戍卒月得料钱全靠客旅贸易然其防子止到鄂州便着兊换而官司无以权之总司入纳又止视市价不同见钱每一贯防子止可作五百左右防子既轻商旅不行商旅不行军人所得防子愈难变转而防子愈轻矣诸军汹汹颇以为言特未有征行未敢发耳是岂可不预计哉此臣所谓兵端有形之目五也推是求之特不止此姑举大者条列以上仰惟陛下践临天位以来五谷顺成四方无虞仰观乾象俯察地理灾异絶少而人情初不以为喜今忽有此异才数日耳而人情莫不以为忧不论贤愚不间贵贱各随所见推歩隂阳天动于上人忧乎下是何故也得非志不足以胜气乎以臣观今日之势政如衰弱之人天和气燠左右顾忌犹恐不免忽遇风寒雨湿之变使有所感触其为疾疢岂不易耶当是之时犹不谨审服食精调起居以为保养身体之防臣不知其可也臣愚欲望陛下修身以徳修徳以人亲近儒生以讲治原奬进君子以御小人大明公道以正风俗增重台谏以彊朝廷节用爱人以厚天下选择守令以起内治博求将帅以固疆圉然后天变可塞人情可纾保国寜家政在今日臣之区区犹有未尽夫人君之道莫先于修徳莫切于爱身人臣纳忠于君亦莫如修徳爱身之为急恭惟夀皇圣帝勤劳天下二十余年精神未衰志气尚彊即以大位付之陛下葢欲亲见圣子身致太平陛下既即大阼四方之人莫不延颈举踵望陛下徳业日新名誉日隆以仰荅夀皇圣帝付托之重而道涂流言皆谓陛下宫中宴饮稍失节度其事信否固未可知然万一有此则于修徳爱身之道无乃亏乎夫酒之为物伤性败徳莫加于此匹夫溺之尚且足以殒身丧家而况人主乎侧闻仁宗皇帝在御之日灾异屡臻日食地震江淮腾溢风雨害稼司马光奏疏以为燕饮过差所致因乞悉罢宴饮以解皇天谴告之威夫日食地震江淮腾沸风雨害稼以隂阳感应之理推之何预乎燕饮而光直指以为言葢人君之身上与天通光之所言即洪范庶徴之微防然则臣之所谓以类而推每事而正者非臆说也唯陛下念上天警戒之切念祖宗创造之艰念夀皇委寄之隆念天下属望之深侧身应灾改过不吝人情天意本不相逺陛下今日傥能择一二过举之事系人耳目者先与改图然后命两府大臣悉更敝政内外闻之孰不欢喜如此则何灾不弭何变不消永保生民丕享大福臣命轻蝼蚁言渉乘舆席槀待诛不敢望赦年又上奏曰臣伏读诏书喜至于泣臣官为侍从义则世臣不能遇事而论思致勤诏防之访问退揣私分甘受重诛傥复略举细微而言何以仰称恳恻之意谨昧万死条列以上唯陛下留神臣闻雷者阳精之发雪为隂气之凝雷震于惊蛰之前阳已不固雪作于震雷之后隂又太彊唯隂纵而不收故阳微而受制验之古昔具有证祥春秋所书晋汉所志虽人事感召之类不一而隂气过盛之证则同故自一家而言则男为阳而女为隂自一朝而言则君为阳而臣为隂自羣臣而言则君子为阳而小人为隂自天下而言则中国为阳而四裔为隂隂或侵阳故为此变志壹动气实在乎君然欲寻灾异之源必致精微之察傥惟人事少有不尽是于天理犹未为纯宜殚圣心广求其类故在内则阳教不可以不立在外则君道不可以不明言路不通则小人或得以蔽欺折冲无人则邉庭必至于侵侮何谓阳教不可以不立夫姤卦以五阳之盛犹畏一柔之牵成汤无声色之娱尚有女谒之戒私情难制自古则然傥有隙之可投虽一毫而可畏且如崇饮尤惧伤和若禁门啓闭之不时有缓急忧虞之当虑冀因警戒少屈皇明何谓君道不可以不明夫赏必有功罚必有罪操此二柄是为大君若赏罚无所劝惩则善恶何由分别且如近日廷臣之补外多因中防而径除若以为有罪而可惩何不明言其过若以为有材而可任何不因事而除惟举直错枉之道不能昭明故乗间抵巇之徒窃以卖弄遂使人各解体士不尽心茍且偷安缓急难保君臣之情如此天人之际昭然可不明示过功公行黜陟庶免赏刑之过可召隂阳之和何谓言路不通则小人得以蔽欺窃惟台谏之臣乃寄耳目之责傥无事之不达虽有奸而莫容陛下听受直言超迈前古质之近日之事似有拒人之疑萧鹧巴节钺之除全台论之而不听周昭遥刺之命给舎缴之而不回虽能申令出不反之威然殊非改过不吝之道恐致奸宄遂轻朝廷私托横行公议渐废欲令沴气之消弭当务奸慝之扫除尽窒私门大开正路何谓折冲无人则邉庭必致于侵侮近闻警报之至狄有它族之兵虽啓攻人之谋未免惧我乗其后或于境上略示疑形可不审详遽作烦扰有兵不练又复招兵兵多不精重以蠧国臣闻御敌之法莫若择帅为先茍得其人付以统御之寄俾久其任自为攻守之谋一听所为无从中制课之嵗月必有成功岂比今日泛然之图只为诸将自润之计如此等事殆非一条以次推求敢择大者以渎陈庶几万一之有补臣尚有瞽见上裨圣明尝以今日之灾考之五行之传唯刘歆以为常寒之罚在洪范是为聪之不谋陛下既尽求言之诚乃得应天之道然尝闻景祐之五载止因雷震于春初亟出明纶博求直谏首及圣躬之阙失尽令百辟以箴规今虽故事之循尚有未尽之防止忧庶政未及反躬仅逮馆臣不能尽下求之既已不广用之岂可不诚葢言不难求其难在听言不难听难于必行若不能行徒文无补陛下自逐遗补之后屡出言论之臣虽皆假以它辞授之美职人终以其忤上而去故大率皆以尽言为惩况兹明诏之颁旋有渝古之责事虽中辍声已四驰伏愿亟取封章之言择其剀切之论重加开奬与之施行以开天下疑沮之心以荅苍穹仁爱之意反祸为福如响应声臣识浅言狂命轻意切俯伏私室敬竢大刑
　　三年年为御史台主簿又上奏曰臣闻四方有败必先知之此之谓民之父母矣后世唯魏相稍识此意每敕掾史按事郡国令白四方异闻或有逆贼风雨灾变郡不以上相辄奏之相与赵充国议击匈奴乃曰今年计子弟杀父兄妻杀夫者凡二百二十二人非小变也夫风雨变异天之灾子弟恶逆人之变天人变动而朝廷不闻尚安足以图治乎今之州县每遇灾异自非水旱例不以上顷年江湖闽浙同日地震唯建昌军因言失火并以上闻前年福建江西间有地震去处唯漳州守臣上章自劾至于子弟恶逆时亦有之縁法中有守令量事贬降之文用是例不举按是不可以为寻常而不问也夫至和之气感于人事大顺之治积于闺门若天示警戒而上不闻则徳不修人反天常而上不治则政不举如此而欲求天下之治不可得也臣愚欲望圣慈明诏州县凡有灾异而辄不以闻有恶逆而匿不举按者令监司觉察又令御史台察监司之不举按者上之略加惩罚庶几上下警惧各思有以消弭灾变感召至和不胜幸甚
　　绍熙中监察御史虞俦上奏曰臣闻警惧谴告上天所以仁爱人君侧身修行人君所以对越上天稽之往古验之当今精祲之交殆若符契近者太白经天谪见垂象六月不雨咎证常旸人皆以为忧微臣独以为喜何者葢知陛下道超象外识照几先必能谨言行以动天地之大修政事以导隂阳之和于是焉转祸而为福散沴而为祥殆犹反手焉耳未几太白渐复常度一雨遂苏羣槁人皆以为喜微臣反以为忧何者葢以人之常情既得天时之助必忘人事之修谓天不怒乃敢戏豫谓天不渝乃敢驰驱于是焉患生于所忽变起于不图可不为寒心哉故明君见变能修道以除凶若其无象是不谴告伤败所由而至也然则当忧而喜当喜而忧臣非求异于众人抑亦具闻于往训书曰惟上帝不常作善降之百祥作不善降之百殃又曰惟天无亲克敬惟亲又曰天难谌命靡常又曰皇天无亲惟徳是辅夫天不言所以昭然示人者不过日月星辰之象雨旸休咎之证而已人君承天意以从事必即此而观之臣窃详太白之应志在晋史云汉之旱咏于周诗皆非小变也陛下销变之道捷于桴鼓况又自初即位曰雨而雨曰旸而旸年谷顺成百姓和乐天之眷顾葢不偶然其必有以致之者矣昔唐太宗既得天下元年关中饥二年天下蝗三年大水方之陛下固不可同日而语然太宗因天之戒勤抚其民变饥馑为丰穰致贞观之盛治若陛下每存陟降左右之念愈加悠久不息之诚天其申命用休当与尧舜比隆矣大抵天之于人君其眷顾之既厚则责望之必严凡其念虑之萌嚬笑之发当宁焦劳之际退朝宴乐之时鉴观在上莫显乎微一或不至则非天意故天意所与则三光全寒暑平风雨时五谷熟草木茂天意所否则为灾异为凶年为水旱为缪盭为疾疫如响应声如影随形事之必至理之固然者也臣伏愿陛下仰顺天意俯修人事庶几我之所以对越上天者始终而无愧天之所以仁爱我者愈久而无穷社稷之福生灵之幸也诗曰惟此文王小心翼翼昭事上帝聿懐多福在陛下强勉之而已
　　俦又应诏上封事曰臣近奉圣防以隂阳不和雷雪交作可令侍从台谏两省卿监郎官馆职各条具时政阙失闻奏顾臣至愚极陋待罪台察已逾一年自惟无所补报日负忧责今陛下虚心求言以荅天变若犹有所隠避臣罪大矣谨条具昧死上献
　　一臣闻阳奋则为雷为电隂凝则为雹为雪方隂阳之相薄则雷雹皆至及阳为隂所胜则雷止而雪作鲁隠公九年三月自癸酉大雨震电至庚辰大雨雪凡八日刘向以为周三月今正月也雷电未可以发既发则雪不当复降皆失节也故谓之异吴太平二年三月甲寅大雨震电至乙夘大雨雪才二日耳史臣以谓先震电而后雨雪隂见间隙起而胜阳其后祸乱之应有若符契往牒具载吁可畏也今正嵗之始建寅之月三阳用事于卦为泰自戊寅至庚辰雷电雪雹俱作于三日之间视鲁则数视吴则踈臣愿陛下以往事之验为方来之鉴警惧修省以荅上天仁爱之意则灾意塞于上祸乱息于下在陛下一念之顷耳
　　一臣闻朝廷者阳也宫禁者隂也日昱乎昼月昱乎夜而寒暑成天子理阳道后治隂徳而后国家理若宫禁之中宴饮之不节则非所以崇毖皇躬赐予之不省则将至于空虚内藏女谒行乎内则势行乎外尤不可不防其微而杜其渐也有一于此则雷雪之变乃上天之所以丁寜陛下之意也不求之身是无应天之实天怒愈深矣至于勲戚贵近时有排当倡优伎艺每防宣引水门啓闭多不以时岂所谓严等威肃宸居哉臣愿陛下畏上天之威谨正始之道宗社幸甚
　　一臣闻君子者阳也小人者隂也自古君子小人势不两立君子在内小人在外于卦则为泰小人在内君子在外于卦则为否今朝廷清明多士济济有官守者修其职有言责者尽其忠廼建寅之月三阳在内宜泰而否何也意者得无在外小人交结党与潜谋进用如某人辈者欤且将源源而来矣啓大奸之隙动上天之威无足怪者昔汉元即位之初萧望之周堪张猛等与夫恭显许史之徒杂然并立于朝是非相攻邪正相激当时日青之变反以为堪猛用事之咎未几堪以病卒猛自杀于公车无乃与天意戾乎汉业之衰自是基矣臣愿陛下观防茅连茹之象以进君子戒履霜坚冰之渐以防小人毋使鸮鸾并栖薫莸共器则天意解矣
</div>
    <div class="pagination">
<a href="历代名臣奏议_page119.html">上一页</a><span>...</span><a href="历代名臣奏议_page115.html">115</a><a href="历代名臣奏议_page116.html">116</a><a href="历代名臣奏议_page117.html">117</a><a href="历代名臣奏议_page118.html">118</a><a href="历代名臣奏议_page119.html">119</a><span class="current-page">120</span><a href="历代名臣奏议_page121.html">121</a><a href="历代名臣奏议_page122.html">122</a><a href="历代名臣奏议_page123.html">123</a><a href="历代名臣奏议_page124.html">124</a><a href="历代名臣奏议_page125.html">125</a><span>...</span><a href="历代名臣奏议_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
