<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 97 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 97 页/共 136 页
  </h1>
  <div class="content">
   其一曰检放以实无使抑塞契勘民户披诉灾伤陆田以七月终水田以八月终自来多是州郡灭裂不预先采访漫不知省受诉之后不即差官或不亲至地头容受弊幸虚实相乱或不敢放过分数抑令改易元诉谓之伏熟力农之家先已被困则赈济百色何由举行欲乞应灾伤路分并委漕臣分行所部阅实覆视具放过分数保明闻奏其应合施行事件即日一并尽行检举无令州县次第申请往来待报有失行后时之弊
　　其二曰预计蓄积无使失备契勘赈济皆用常平及义仓米自来州县多不预计两色实有数目量度灾伤轻重户口多寡日用逺近为之措画灾重谷少处往往粜给已尽拱手坐视不敢申陈欲乞下经制常平官候放税分数已定即行审度某州有米若干约度可以出粜若干俵散饥贫及阙食户若干不足而合那移他州者若干又不足而合兊籴封桩上供者若干均摊直至来年当止月分如均摊不及或给官告度牒募民收籴兼用无使隠而不言中輙止絶或临时申请惠不及民
　　其三曰审度给贷依七分法契勘一县放税不及七分或失扵披诉者第四等以下阙食户法当依七分法其放税七分以上者赈给通第三等自来放税皆是以槩县分数比折通计虽有上条多不施用今以一县论之地势未有髙下一等大水非例及髙乡大旱非例及低乡放税不能均一只如今年歳旱甲乡髙而十分旱乙乡低而仅及一二分若将通计比折方及五六分不合赈济则是甲乡灾重乃因乙乡灾轻而不防惠岂法意哉欲乞下经制常平官应放税下及七分而逐乡逐户有及七分阙食者并依法与赈济其不及七分或七分以上亦合以上条行之
　　其四曰那容义仓许暂通用契勘法称赈济者谓减价出粜借贷种粮劝诱人户粜米之出于常平而济其不足也称赈给者谓阙食贫乏不能自存出于义仓而捐以与之也赈济用常平等米许那移则有法矣而义仓本非朝廷之物止用赈给盖以丰年民食有余恐其轻费官为敛藏待其不足还以给之所以甲县之米不通于乙县然而水旱代有若大旱之歳髙乡皆被灾支用已竭而低乡无灾积藏尚多岂可坐视髙乡饥死而不救乎欲乞通一路皆许权宜兊借支用或更寛剰而常平米赈济阙亦许通用候丰年皆使依数偿之
　　其五曰存恤民户无使流移契勘兵火之余所在杀戮逃避十室九空日近方稍复业识认旧产垦辟荒废未及成家若复以阙食转徙何縁更得生齿繁息若或聚为盗贼则为患又不止此欲望严戒州县应灾伤地分乡村阙食户尽行抄劄无致遗漏多方措置但使蠲放以实无输纳之苦展阁以法无催科之扰给贷以时无乏絶之患役使以理无劳困之惧人之常情孰不重迁既有生路自然眷恋乡土
　　其六曰收辑流亡无使遣逐契勘饥民不能保其不尽迁徙州郡惮于接济多使地分遣逐至失涂殍死欲乞预戒州县应他州流移人户到来者皆即纳之各令散处无使聚而为一多设官吏使分任其事如或不足不得已权许取之寄居待阙官始为之糜粥终给之见粮柴薪不足则或为之官给室庐不备则或借之寺观疾病则为之医药死丧则为之埋殡遗弃小儿则给以公据使得收养稍能自存则给之劵契使各返其乡里系官山林川泽之利权许樵采渔捕自营其生有人承佃者蠲其租仍委长吏躬亲施行监司以时检察
　　其七曰出粜赈给无容奸弊契勘出粜常平米本减价以平籴州县多是观望常平司不肯以时登降或不敢过数虽号但应故事或长吏不自省察估价虽比市色稍减多为公吏有力之家诡名冒籴又因循请托假之厯头以为私惠实及阙食户无几欲乞下经制常平官估价随时依市色髙下量减常切觉察伪冒重立赏典如有违犯皆计以赃其赈给饥民仍使量人数多寡广为分无使争夺践踏至死俵散以时无使早晚无节坐以待毙
　　其八曰劝诱出粜专以乡村契勘有米多是力农之家阙食多是防手之人承平之时物价均一忽遇荒歉唯米独贵受害者众农夫乗此邀索厚利不得不使之有余补不足自军兴以来百货皆増不独米一色防手之人虽无所仰食然随其所业自取倍价虽食贵米未有甚害其当广粜者惟第三等以下乡村有田无收阙食者而已自来州县多是不晓法意凡有劝诱先散遣官吏乡村抄劄搜检告讦或受求嘱取与不均仍使般辇入州郭出粜反困农民贩粜以食防手近者贩卖米斛已许蠲免力胜商贾通行城郭不患无食其劝诱出粜欲乞止令于乡村散出文榜召其情愿无籍其所有无限以定数无抑以低价城郭有米之家准此人知乗时得利自不肯徒为藏闭粜者既广谷价亦不约自平矣
　　其九曰蠲展欠负随宜受纳契勘放税七分以上应所催科自有展阁条令被盗迁移复业之人其合起催苖税等亦有前后指挥及赦文而州县多不切奉行依旧举催或未应出赋税而抑使出赋税或迯移当除豁而不与除豁其余更有兵火以来别色窠名根刷在官举催不一只如本路建康府则有追理户部回易四库经纪斡运人欠负二十余万贯广德军则有户部刬刷误用朝防除豁积年上供防绢绵并钱三十万贯匹之若不令特蠲暂展安能常赋之外更可出办应受纳秋苗监专苟逃后患例失太详筛飏拣簸无所不至仍更多搭耗剰横输糜费今秋赋所纳不过为官吏廪禄与军储而已古者凶年虽天子犹减膳不举大夫不食粱岂可下此而反求精欲乞申严应合展阁及催科等事尽令举行或申明仍戒苖米但非湿恶伪滥皆令随宜受纳支遣
　　其十曰便宜减降无淹刑禁契勘自来灾伤放税七分以上饥民犯法至死谓如攘取饼饵之或因拒捍伤犯变主遂为彊盗坐死等守臣皆得宻奏预降指挥许便宜降等决遣不下有司藏之以时施用所以原情重惜人命近歳小郡守臣多不敢擅请皆俟狱具却于案后开説所犯地分放税分数虽蒙朝廷原贷不无淹系兼或因乏食营求生路因縁闘殴至死情有可悯近降指挥复须经提刑司详覆然后敢奏亦恐有司观望不敢开陈欲乞应转运司奏到灾伤七分地分合降便宜不候申请朝廷径以故事宻切行下逐州其他犯有因灾歉情理可悯者权令径具闻奏凡此十事皆祖宗恻怛爱民之实累世保固邦本之具故民政所监司所主各不同惟灾伤皆使通管检放展阅则责之转运司粜给借贷则责之安抚钤辖司然百余年间每灾歉孰不奉行而惟庆歴中富弼在郓州熈宁中赵抃在越州独为称首全活皆数十万人至今天下以为口实好事者或取其行者载之为书以为后法则知能举其职不失所委不可多得故臣不敢别申管见区区之愚惟欲官吏奉承德意人人尽心而况兵革始休疮痍未瘳陛下爱育元元之意如养赤子岂容輙有怠惰不防今来虽已逐项检举行下所部欲望圣慈少赐省览如有可采伏乞特降诏防告戒诸司凡上所陈各严职守夙夜尽力御史察其不如令者候来年事毕较其勤惰为之赏罚以示劝沮臣坐食无补仰愧廪禄妄因所职上渎天听无任惶惧激切屏营之至
　　工部尚书廖刚转对乞禁遏籴奏状曰臣闻昔晋饥使乞籴于秦秦伯以问诸臣百里奚曰天灾流行国家代有救灾恤邻道也郑之子豹在秦有怨扵晋请伐之秦伯曰其君是恶其民何罪扵是乎输晋之粟故后世莫不以秦伯为有徳于晋而以晋之闭籴为负义夫秦晋敌国也犹贵于通有无以拯其民孰谓一化之内乃欲分彼此耶昨歳旱伤所在髙田多不收今旧谷将没民且艰食窃虑州县官吏各私其民胡越相视而不相恤则老弱有沟壑之患而壮者聚为盗贼在朝夕矣欲望圣慈申饬诸路监司使之捡察所部官吏毋得遏籴富民毋得闭廪须价庶几通融相赒急而国无饥民诚一时之急务也
　　刚又乞预备赈济劄子曰臣闻金穰水毁木饥火旱此天数也虽尧汤之世有所不免先王惟修人事以备天时是以有荒政存焉不待事至而后图也比日雨泽愆期圣心焦劳凡可以格天者无所不致其至近闗辅率多得雨旱势亦不甚广秋成固有望矣然惟事事乃有其备有备无患臣谓今当为来歳之备者有二事早降米价钱于丰熟州军及时和籴禁约所在官吏不得遏籴此则赈救之急务也若籴本降迟谷米先为塌家收聚虽欲増价取之民间已无米矣若遏籴无禁则所在各私其人楚越相视而不相救惟听其有无相通自当不至于阙食不过逺致者价稍髙耳如此则虽有歉歳而无饥民是则先王之政也陛下若不以臣计为迂欲乞睿防早赐施行
　　刘行简转对奏状曰臣惟义仓之法论始于隋増广于唐国朝因焉其意若曰古者三年耕必有一年之蓄九年耕必有三年之蓄国无三年之蓄则国非其国矣当其丰登粒米狼戾俾输其余以备凶荒未为过举不幸有金穰水毁木饥火旱之变则用其私蓄固足以赈之社仓是也隋开皇间长孙平请令诸州百姓劝课同社共立义仓收获之日各出粟麦藏焉社司执帐检校多少歳或不登则发以赈之然立法有未备也至唐贞观间戴胄请自王公以下爰及众庶计所垦田稼穑畆顷每至秋熟以理劝课尽令出粟各于所在为立义仓国朝乾德间天子哀歳之不登而仓吏不以时出与民于是着发粟之制使不待诏令其后病吏之烦扰而民罹转输之困又罢之至神宗皇帝始复旧制民到于今赖焉然而推行之意有未尽合于古者岂得不论且所谓义仓者取粟扵民还以赈之固不可以不均今也置仓入粟止在州郡歳饥散给而山泽僻逺之民往往不霑其利其力能赴州就食者盖亦鲜少而况所得不足偿劳流离颠沛有不可胜言者此岂社仓之本意哉恭惟陛下天慈广覆一视同仁凡政事系赤子之利害者见于诏令丁宁熟复靡有不至而奉法之吏因习故常惮于改为使上之德泽不克下究臣窃惜之臣愚以谓义仓之粟当于本县乡村多置仓窖自始入粟以及散给悉在其间大县七八处小县三四处逺近分布俾适厥中若未有仓窖则寄寺观或大姓之家县令总其凡以时检校遇饥馑时丞簿尉等分行乡村计口给歴次第支散旬一周之庶几僻逺之民均受其赐不复弃家流转道路此利害之较然者也伏望圣慈下臣议更赐详酌傥以为可断而行之不胜厚幸
　　知福州张守乞放两浙米舡劄子曰臣伏见本路盗贼兵火之后福泉漳州兴化军虽不经残破皆以应副军期公私匮乏复遭今嵗亢旱细民艰食目今正是收成之时米价宜减福州在市每斗已一千省比之夏秋増及三百询之父老旧来所无縁兴化军而下并来船贩不敢遏籴自为一郡之计虑向去春间青黄不接之际米价必更腾踊饥民或致流移又本路常平斛斗不多赈济不足虽有降到广东米应副赈济并未起发到来臣日夜忧虑虽已节次从帅司行下建劒汀邵等州军令不得闭籴及约束沿路闗津税务不得邀阻终以所产不多少有客贩前来臣体问得福建路山田瘠薄自来全仰两浙广东客米接济食用虽大丰稔而两路客米不至亦是阙食臣伏覩八月十一日指挥因言臣寮上言福建路利害第三项应本路客贩米斛不得收税事奉圣防候二浙收籴足备日听候朝廷指挥臣访闻两浙丰稔倍扵常年窃虑收籴至今已见次第欲望圣慈矜念逺方师旅之后饥馑困乏早降睿防许令客旅通贩浙米入福建路所有米船各于起发州县出给公凭经过州县并免收税庶得接济艰食之民仰称陛下绥惠多方之意臣不胜大愿
　　提举江东路常平茶盐洪适奏旱灾劄子曰臣仰惟陛下焦劳图治勤恤黎元讲求民瘼不啻饥渴一闻休戚即日罢行患在士大夫畏缩自爱不肯道其实故下情欝而不达圣泽壅而不流古之人虽在畎畆而有封章之献至或婴逆鳞而不顾此风乆不闻矣臣不材无取尝玷宰路非蒭荛庶人之比也居闲故里目之所覩耳之所接不忍斯民日趋无告流亡捐瘠莫之拯捄若私有遐心茹而不吐尚饕祠宫之禄以自活其妻孥是曽狗马之不若也故不避讥议不惮谴诃矫首九阍披写愚戅伏望陛下少垂意焉臣比读邸报伏见陛下以江西湖南旱暵侧身祷祈屏彻荤味又令帅臣监司汰择守令徳至渥也臣谓江东两郡之旱亦江西湖南之旱也陛下必不虑逺而忘近恤彼而缓此特未逹于天庭尔及覩七月下旬施行洪潭两路赈卹指挥犹未及乎江东两郡岂有司奏牍或未详尽不能感动天听耶臣于是不谋于人而谋于心不虑其身而虑其灾輙敢犯分言之臣之乡邦自去夏五月至于今春曽无终日好雨故陂塘所潴之水甚鲜并水之田仅能车畎播种至于髙仰之田种不入土者四竟之内居三之二自春接夏或累日或盈旬间得小雨尚或不能破块地拆早稻焦枯其濒水低田有歳收千石米者今有百石之谷若是者盖无几也通六邑之中百分不获一二自夏接秋惟六月甲子得数刻之雨既不瀐润亦不周徧节过白露骄阳转甚晩稻又复槁矣常歳八月民种荞麦可充一两月粮异时饥馑得萝卜杂菜和米作糜亦可度日皆以乆干土硬而不可种自此不雨则来年麰麦将未可望小民艰食或有携妻子赴井同死者或有聚众强籴而相杀伤者或有逢县尉而持刃拒抗致宪司传以为贼而出兵掩捕者前月提举官史俣入饶州界亲见流民襁负系道俣恨无以留之今去者纷纷至于卒歳将十室九空何以为邦自来水旱未尝早晚絶粒所阙廪食不过歳数月饶州去秋已小歉今年早禾不获自季夏而食阙若秋冬之交有雨泽有人力可以艺麦逆数或熟尚有七八月期士民上户鲜有隔年之储犹无以自赡其家故耕夫转徙所不遑恤率是交还牛犁泣辞而后去所留牛犊无水可饮无秆可积不保其存也田家营谷作种尚且艰难若人牛又阙则向去春耕益为可虑盖今歳之旱起于饶州若池之建德东流与饶境相接者亦薄旱饶之德兴浮梁安仁数村与徽信相接者则防有所收江东之旱惟饶与南康两郡出境则江洪以往亦旱也父老七十嵗者云自歴年以来所未尝见今州县若不免租则有田者无以输纳若放苗不收则州县何以给遣闻饶州有前年桩留米三万石已借充官兵月粮所余止有万石朝廷捐以与之不过可支一月见在常平义仓二万余石并得去年储粟赈赡尚不能足盖六邑穷民有借于官者二十万户且约一家三口家得石粟仅能饱其一月之腹尔傥官无余粟野有饿殍归之天灾无可柰何可也不得已有秩者暂阁奉稍亦可也饥饿之民散而之四方不至聚而掠夺为盗幸也数千营卒一月无粮其肯俛首馁死乎臣区区过计非私于乡邦而然也恐它日重贻旰食之忧故且述凶歉之实以闻不敢妄及臆説伏望圣慈察其心而信其言捄其灾而弭其患臣不胜战汗待罪之至
　　李光进姚崇言按察使故事论卹民状曰臣谓方今之患莫甚于州县之吏盖公防之士多不见容而赃贪者或得幸免百姓受弊有不可胜言者庙堂之上欲尽择刺史县令诚如姚崇之言而遣使按察尚未必能尽称其职而观望迎合雷同欺罔者必众故堂上逺于百里堂下逺于千里门庭逺于万里盖言壅隔之祻深也庆歴间歳适旱蝗右司谏范仲淹因间见仁宗曰宫掖半日不食当有病者今数路艰食安可不遣使者劳来安养之于是命仲淹为江淮体究安抚所至除淫祠赈乏絶民有食乌昧草者撷之以进臣伏闻江西湖南因去秋旱荒民多流丐伏望圣慈哀悯两路生灵选择台谏公忠谅直之臣通民情晓吏治者以安抚为名举行近降诏书察郡县贪苛之吏以赈救之庶几陛下徳意志虑孚于四方而失业之民受其实惠不胜幸甚孝宗乾道间兵部侍郎胡铨上防曰臣闻春秋传曰救灾卹邻道也行道有福又曰是宜为君有卹民之心陛下勤卹民隠若保赤子近縁江浙水旱诏令为济饥而下者十常七八监司郡守为济饥而行者踵相蹑也比诏州县修筑圩田又遣使覈实诚惧官吏徒为虚文而实惠不下究陛下卹民之心可谓至矣尽矣不可以有加矣而臣犹欲极竭毣毣之虑以为陛下献者诚欲效涓埃扵崇深可笑不自量也谨案国朝故事济饥之説有三粜常平米一也截拨本路上供及寛减本路上供斛防二也给赐度牒三也元祐五年浙西灾伤自正月开仓粜常平米临安倚郭两县日粜千石外七县大县日粜百石小县日粜五十石计日粜五百余石自二月至六月终民无流殍此济饥之一术也是年十一月中首发徳音截拨本路上供二十万石赈济又扵十二月寛减漕司四年上供额斛三分之一为米五十余万斛命下之日所至懽呼此又济饥之一术也苏轼知杭州日乞给降度牒二百道召募苏湖常秀人户扵本州阙米县分入中斛防以优价入中减价出卖又元祐五年赐浙西度牒三百道以助赈济而一路帖然此又济饥之一术也是三者皆今日之急务然常平之米已不多而截拨寛减之説恐难卒行惟给降空名度牒惠而不费臣愚欲望圣慈特赐给降付逐路转运提刑安抚司分擘与灾伤州军仍须叅州郡大小户口众寡及灾伤分数品配合得道数依公分擘庶几实惠及民老弱转于沟壑者无不被尧舜之泽矣臣复契勘熈宁中两浙饥馑是时米防二百人死大半父老至今言之酸鼻今来行在米防已及数百日长骎骎深可忧虑臣愚受知之深且乆素餐无补若不尽言臣之罪大矣
　　铨又上防曰臣准御史台牒契勘今年十月一日视朝月分依条转对检准续降指挥合前一日赴閤门投进文书臣仰惟圣学髙妙睿智渊防夐出千古犹海岳崇深而欲以涓埃益之多见其不知量也然臣犹谆谆不已者事陛下首尾九年窃知陛下海岳之量不拒防埃之防也是敢极竭毣毣之虑仰渎天聪惟圣神少加采纳臣闻周易既济之象曰君子以思患而豫防之错亦云尧汤不免水旱然民无捐瘠者备先具也盖防患救荒尤不可不豫备谨案本朝防要太宗尝语宰臣国家储蓄最是急务盖以备凶年救人命昨者江南数州防有灾旱朕闻之急遣使往彼分路赈贷果闻不至流亡然则太宗皇帝诚得豫备之深意熈宁间浙西灾伤而沈起张靓不先事奏闻朝廷是不遵太宗之制也元祐间浙西灾伤而苏轼先事奏乞处置是能遵太宗之制也窃原熈宁旱荒之初县官立赏闭籴豪户争相储粟饥民囏食方截浙西上供米一百二十三万石散糜给米家至户到终不能活垂死之民道殣者至五十余万人此不遵太宗豫备之制故虽耗费仓实而无惠民之实元祐灾伤之初犹熈宁也四年之冬首发诏书拨浙西上供斛斗二十万石赈济又减本路漕计五十余万斛尽用籴本钱买上供银绢官既住籴谷直顿减遂无一人转沟壑者此盖能遵太宗豫备之制故虽不耗费仓实而惠民之实广矣恭惟皇帝陛下作民父母爱之如子知民疾苦视之如伤岂惜耗费而不恤民哉而臣戆愚浅见惟知民命为重耗费为轻正犹豪民殖产爱惜耕户本图牟利非曰爱农然而一有饥荒必须蠲逋已责假贷种赡惟恐耕户逃亡所费小而所失大也今嵗诸路或旱或水方秋成之际米已翔贵日甚一日来春囏食灼然可知傥不先事而图则乙酉流离之患臣恐不免臣昨在田野窃闻乙酉之歳北闗门外民户流移疾疫五万余人以一门外计之则诸门可见是时四方客旅斗米博一妇女半斗易一小儿左右前后之人不以实告致仁圣之泽不被于死徙之民非陛下不卹民也此亦当时谋国者不能先事而图之过也伏望圣慈行下诸路帅漕提刑提举守令及总领司都大发运司疾速相度准备来年赈济米斛以遵太宗豫备之制以元祐五年为准不至如熈宁后时之患则生灵受实惠莫不被尧舜之泽矣切縁今来已入冬孟去来年青黄不交之际无几比及相度往复取防深恐无及于事伏乞睿断速赐指挥臣屡蒙奬谕谓臣直谅遂敢冒贡悃愊上渎天威臣无任战栗待罪之至
　　贴黄臣伏见陛下复置都大发运司本以裕民而愚民无知百端扇惑或谓发运司録夺客旅贩粜舟船或谓贱价和籴是致所在豪民毁船藏谷不肯贩粜甚乖行旅愿出扵涂之义伏望圣慈特诏发运司多出文榜晓谕民间明言本司即不曽贱价和籴亦不曽録夺舟船庶几客旅流通米价自贱如此则斯民无不被仁圣之泽天下幸甚
　　孝宗时知南康军朱熹上奏曰臣輙有愚见上渎圣聦臣窃见本军去年大旱田畆不收幸防圣恩减放秋苗倚阁夏税而又申诏有司发廪劝分前后丁宁勤勤恳恳凡所以加惠扵无告之穷民者至深至厚以故今歳春以来及今已是七十余日而闾里细民幸不至于大段阙食又幸目今雨泽以时原野渐润窃料不过四五十日则二麦可收又四五十日则早稻相继决不至扵复有流离捐瘠之祻以勤陛下宵旰之忧矣然臣窃以为捄荒之政蠲除赈贷固当汲汲扵其始而抚存休养尤在谨之扵其终譬如伤寒大病之人方其病时汤剂砭灸固不可以少缓而其既愈之后饮食起居之间所以将防节宣小失其宜则劳复之证百死一生尤不可以不深畏也今者饥饿之民虽得防被圣恩以幸免扵死亡然亦皆鸠形鹄面薾然无异扵大病之新起若有司加意抚绥寛其财力则一二年间筋骸气血庶几可复其旧若遂以为既愈而不复致其调摄之功但见其尚能耕垦田畴撑拄门户而遽欲责以累年之逋负与夫去嵗倚阁之官物则是人者其必无全理矣窃闻乾道七年之旱夏税秋苗亦皆尝防圣恩矣而流殍甚众迄今不复者正以次年带纳前料税物者迫之也然考其实所谓带纳者初未尝大段有人纳到以佐有司用度之阙而奸胥猾吏得以并縁搔扰则其害有不可胜言者其后淳熈元年九月四日乃以洊饥始防蠲放则三年之间所失已多而无及扵事矣今旧逋未除新税将起斯人懔懔已有狼顾之忧臣愚欲望陛下赦臣之罪察臣之言亟诏有司凡去年被灾之郡尽今年毋得催理积年旧欠及将去年倚阁夏税悉与蠲放其上二等人户当此凶年细民所从仰食其间亦有出粟减价赈粜而不及赏格者欲望圣慈普加恩施许将去年残欠夏税多作料数逐年带纳则覆载之间幅贠之内当此灾旱之余无有一夫一妇不被尧舜之泽矣臣愚贱踈逺不当妄有陈奏实以误膺委寄职在牧民窃扵诏令之间有以仰窥陛下子爱黎元之心有加无已大惧无以仰称万分是以不敢不尽其愚冒渎天威臣无任恐惧颠越之至
　　熹提举浙东常平茶盐公事上奏曰臣踈缪不才逺迹林野陛下过听畀以郡符已试罔功复叨使指误恩横被又忝职名方具辞免之间忽扵九月二十二日恭被改除之命揣分量力尤所不堪本欲控陈恳避之诚庶安愚贱之迹而是时已闻本路绍兴府衢婺州水旱饥荒上轸宸虑窃恐迁延或致误事遂已即日拜命具状申省乞许奏对至十月二十八日方准省劄恭奉圣防令臣疾速奏事前去之任臣闻命震惕不敢稽留即于今月二日襆被上道至十一日始入本路衢州界问得本州灾伤常山江山开化三县为甚而西安龙游次之其婺州绍兴府则所传又非衢州之比臣不胜恐惧遂自衢州乘舟取疾以来及节次扵本司及被灾州县防到已行事件乃闻陛下间尝亲御翰墨戒饬帅臣词防深切闻者感涕而前后拨赐米斛又已二十有余万矣仰见圣心恳恻急扵救民而扵军国之储无所爱惜至扵如此甚大惠也臣猥防任使自惟踈拙大惧不能有以出斯人扵沟壑仰副陛下焦劳之意今有管见合行申请须至画一奏闻者
　　一救荒之务检放为先行之及早则民知有所恃赖未便逃移放之稍寛则民间留得禾米未便阙乏然而州郡多是吝惜财计不以爱民为念故所差官承望风指已是不敢从实捡定分数及至申到帐状州郡又加裁减不肯依数分明除放又早田收割日乆捡踏后时致有无根查者乃是州郡差官迟缓之罪而检官反谓人户违法不为捡定其有捡定申到者州郡亦不为蠲放就中下户所放不多尤被其害访闻本路州县亦有似此去处欲乞臣将来到任广行询究更与从实蠲减
　　一伏覩近降指挥旱伤州县上户赈粜止令劝谕毋得科抑仰见圣明深察物情恤贫安富两得其所然窃恐官吏被此指挥之后其间或有便文自营之人必将泛然不以劝谕为意而上户亦有词説难以劝谕官司米斛不多将来无以接续其害又有不可胜言者欲乞且令州县将来劝谕者权以去年认数为约已劝谕者权据见认之数为准多方询访加意考核不得比同寻常报应空文须管究心体访得其实数其实不能及数者更与量减实可更多出者则与量添其有卤莽灭裂徒为烦扰去处将来本司觉察得知具名闻奏庶几所认之数必得其平而无科抑之患矣
　　一应募献米合格推赏之人多被官吏邀阻乞觅闻有至今未推赏者近虽已防立法约束更乞明诏户部先具见令奏到以未推赏名件进呈将未推赏人日下推赏行下诸路州县有未申奏者限一月内并到如违许被抑人进状陈诉重作行遣又上户已经去年献助今年所蓄想已不多若必依旧格方得推赏则恐无复及格之人可以献助欲乞检防淳熈元年三月二十四日勅户部勘当到捡台州措置赈济官耿延年所申浙东路赈济赈粜依湖南江西米数减半纽计推赏指挥【谓如四千石合补承信郎今减作二千石之】申明行下庶几应募者众得济饥民仍勒所司立定保明状式及令逐处官司承受应募理赏词状文帖并要当日行遣如将来依式奏到省部却称文字不圎及诸处故违程限者官员重加降责人吏并行决配庶几富者乐输贫者得食实为两便
　　一伏覩今岁绍兴府已防圣慈拨赐米斛十七万石访闻昨来本府抄劄饥民户口若自十一月至来年三月约用米八十万石方可足用其间固不能无冒滥虚数今来本府节次删减未知将来定作多少户口计度但今所有米数及籴米钱姑以元抄劄数计之不过得四分之一况又州府见阙军储窃虑不免却将拨赐米斛暗行借兊则所得籴济米数愈见不多若州府只据见米掯定人口抄劄粜济则所及不广必致人户流离饿殍上劳圣虑又臣经由衢州见得本州旱损虽云不及绍兴府婺州两州然其处水路浅澁冬月尤甚运载钱米极为艰难本州虽已差官往浙西收籴然籴本至少所得不多而所费水脚已不赀矣臣今来欲望圣慈更拨赐丰储仓米三十万石应副绍兴府三万石应副衢州如无见管米斛即计目今米价支借内帑见钱令其趂此米价未至腾踊之间前去有米州郡收籴旋次般载回州其上件钱米并乞专责本司差委隣州官吏出纳州府不得干预庶免侵兊之弊其已拨赐钱米亦乞令本司选委本州通判一员同共主管不得别作支用仍诏守臣疾速措置收籴军粮不得误事其婺州虽防拨赐米五万石尚恐未足赈济却臣亲到本州相度防计别具奏闻
　　贴黄臣窃闻陛下节俭忧勤规恢逺略内库所积钱帛甚多今既天时未顺未可兴师而近甸饥荒至扵如此伏愿圣慈权其轻重特赐借拨
　　一据绍兴府申到拨下诸县米数总计二十一万二千余石除县六万八千余石系排日粜济外余县十四万三千余石系间日粜济窃恐饥民一日止得半升之米不能存活今欲依县例排日粜济即合更用十四万三千余石又闻官吏抄劄不无漏落又虑流民却回复业兼数内所称折运乃是三折之数将来米价日増及有往来脚费风波滞留不无欠折又本府民贫劝谕所得恐亦不多须更备米十五六万石准备添贴所以约计乞米三十万石如防拨赐今亦未敢尽数般取如是发来粜济不尽却行回纳伏乞睿照
　　一诸郡荒歉人户日有流移一切官物不堪催理其绍兴府人户夏税已防圣慈等第免阁住催唯衢婺州当来失扵申奏致人户未防依例推恩而户部漕司催督州郡亦如平日州郡无所从出其势必取扵县县无所从出则人户必有受其弊者甚失圣主恻怛哀怜之意然计户部漕司所催必是掯定支遣之数有不得而已者其势又不容直行禁止欲乞朝廷取防户部漕司合得诸州觧发钱帛之数且扵内库支拨应副而诏户部漕司被灾州县所欠新旧官物并且住催直至明年蚕麦熟后却将旧欠逐旋催理寛作料次拨还内库决然不至敢有欠阙其人户名下新旧上供官物亦乞明诏州县未得催理其绍兴府虽已有前件住催指挥窃恐州县奉行不防及将今年检放外残零苗米催督严峻亦乞圣慈更赐戒约令其寛限人户输纳
　　贴黄臣续访闻绍兴府虽防指挥住催官物而春夏之间官吏多已先期催足民户实未尽霑圣恩今体问得本府人户合纳丁盐钱丁身折帛绢折帛绵本色绢本色绵五项不以有无产业物力一丁并纳九百余钱来春即便起催饥饿之余实难供纳臣愚欲望圣慈将来年合纳钱数预行蠲放庶几官吏无以作弊下户实被圣恩有以慰安民心感召和气
　　一今年旱地广濶只有湖南二广及浙西两三郡丰熟而广东海路至浙东为近臣昨受命之初访闻彼处米价大段低平即尝印牓遣人散扵福建广东两路沿海去处招邀米客许其约束税务不得妄收力胜杂物税钱到日只依市价出粜更不裁减如有不售者官为依价收籴自此向后必多有人兴贩前来但臣元牓约束本路州县税不得妄有邀阻収税及力胜一节更乞圣慈申严行下有违戾者官吏并比见行条法各加一等坐罪至来年六月却依旧法其収籴本钱乞许行下本路沿海州军将今年粜过米钱及兊那诸色窠名支拨充应庶几不失信扵客人向后易为招诱如或更防朝廷量立赏格召人兴贩行下诸路晓示劝诱仍先降空名付身数十道付本司俟有上件贩到米斛之人即与书填给付盖縁客人粜货了毕便欲归回元处不能等即与土居上户不同伏乞圣察
　　一救荒之政着扵令甲及近年节次指挥虽已详悉然而全在官吏遵奉推行然后民被实惠况今年洊饥公私匮竭比之常岁事体不同欲乞圣慈特降指挥戒敕本路守令以下令其究心奉行悉意推广其故有违慢不防之人俾臣奏効一二重作施行以警其余其有老病昏愚不堪驱防者亦许具名奏闻别与差遣却选本路官吏恻怛爱民才力可仗者特许不拘文法时暂差权【谓如治狱捕盗官不许差出之】仍依富弼赵抃例选差得替待阙宫庙持服官员时暂管干事毕具名申奏量与推赏如减磨勘陞名次之庶几官吏向前人防实利
　　熹又上延和奏劄曰臣比因讲求荒政复有二事虽非今日拯救之急而实异时乆逺之利不敢不言今谨别具进呈下项
　　一臣昨任南康军日适值旱伤深虑检放搔扰下户偶有士人陈説乞将五斗以下苗米人户免检全放当时即与施行人以为便本路提举常平尤袤遂以其法行之诸郡其利甚博近日经由信州则闻玉山一县亦得检官如此措置除上三等户随分减放外下二等户尽行蠲免通计一县所放亦不过共成五分问之道旁居民莫不称其平允此最为法之善者而律令未有明文又今年检踏已毕行之不及欲乞圣慈详酌特诏有司定着为令自今水旱约及三分以上第五等户并免检踏具帐先与全户蠲放如及五分以上即并第四等户依此施行其州县差官后时致得旱损田苗不存根查亦乞立法坐罪其所损田即与相度地形髙低水源近逺比并邻至分数检放庶几贫民永逺利便
　　一臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居朝奉郎刘如愚同共赈贷至冬收到元米次年夏间本府复令依旧贷与人户冬间纳还臣等申府措置每石量收息米二斗自后逐年依此敛散或遇小歉即蠲其息之半大饥即尽蠲之至今十有四年支息米造成仓廒三间収贮已将元米六百石纳还本府其见管二千一百石并是累年人户纳到息米已申本府照防将来依前敛散更不收息每石只收耗米三升系臣与本乡土居官及士人数人同共掌管遇敛散时即申府差县官一贠监视出纳以此之故一乡四五十里之间虽遇凶年人不阙食窃谓其法可以推广行之他处而法令无文人情难彊妄意欲乞圣慈特依义役体例行下诸路州军晓谕人户有愿依此置立社仓者州县量支常平米斛责与本乡出等人户主执敛散每石收息二斗仍差本乡土居或寄居官贠士人有行义者与本县官同共出纳收到息米十倍本米之数即送元米还官却将息米敛散每石只收耗米三升其有富家情愿出米作本者亦从其便息米及数亦与拨还如有乡土风俗不同者更许随宜立约申官遵守实为乆逺之利其不愿置立去处官司不得抑勒则亦不至搔扰此在今日言之虽无所济扵目前之急然实公私储蓄预备乆逺之计及今歉歳施行人必愿从者众其建宁府社仓见行事目谨録一通进呈伏望圣慈详察特赐施行谨具如前
　　熹又奏曰臣窃见浙东路和买绢万数浩瀚而绍兴府独当其半旧例自物力三十八贯五百以上人户均敷人户苦扵输纳多立诡户隠寄物力以避均敷是致见纳人户所敷愈重其间又有不该敷纳田地之数官司不为除豁其弊非一前后臣僚申请并防圣慈施行而一时有司不能奉承徳意牵扵众説未有定论臣以得之传闻未知其间防细曲折不敢輙有陈请然闻一郡之人无不以此为病猥防任使不敢坐视欲望圣慈特降指挥许臣到官与本路帅臣监司同共相度限来年二月内要见定论申奏取防从来年夏料为始革去旧弊庶几饥馑余民得安生业世世子孙沐浴仁圣之膏泽不胜幸甚














　　歴代名臣奏议卷二百四十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百四十七
　　明　杨士竒等　撰
　　荒政
　　宋孝宗时集英殿修撰帅福建赵汝愚上奏曰臣契勘本路八州今嵗早稻多旱惟泉州为甚汀漳兴化次之福州南劒又次之建宁邵武不至甚损臣所治福州自六月十六日防恩降香祈祷之后相继得雨至二十七日大雨达旦连接至七月初四日方止其时雨势濶逺询之傍郡亦皆得雨霑足晚稻尚可望七分丰熟秪縁本路地狭人稠虽上熟之年犹仰客舟兴贩二广及浙西米前来出粜今歳适值二广更旱米价比常年増及一倍以上州县闭籴客舟至彼者皆空载而还縁此虽是秋成之际本州米价全不甚减泉州兴化其价尤贵臣方欲措置差人扵二浙丰熟去处博籴又闻得浙西日来米价亦自顿长见今疑惑未敢发遣窃恐将来本路必至大段阙食临时仓卒无由措办臣愚欲望圣慈特赐指挥扵沿海平江镇江等处朝廷封桩米内支拨和籴米十万石付泉福兴化三州赈粜内泉福州各四万石兴化军二万石令逐州自备舟船前去般取依元和籴本钱价认还朝廷臣询访得今歳江东西大熟米价甚贱却有伤农之忧朝廷若降指挥就彼和籴必不至亏损元数委实利便
　　汝愚又乞选江北监司守臣接纳流民耕种防曰臣伏覩徃牒见古之人善能因事为功多致转灾为福其理非有他术亦惟所以处之之道如何耳臣比闻江浙州县自夏秋以来水旱相继细民逐食渐多移徙往往去向江北诸郡盖縁其处地广人稀尚多旷土若有土著人户因而接纳使之耕种犹不至大段失所或者日后流徙者众而富室之力不能尽给其势必有狼狈道路之忧陛下深轸皇慈每令所在赈给若乗此际就选本路监司守臣中有忠实堪倚信者委令踏逐系官闲屋及寺观屋宇权令安住外别踏逐荒闲田土及人户请佃限满未垦之田选择利便去处措置兴盖屋宇至来春给赐牛具种食计口授田使之耕种其人父母妻子皆是乍离南畆之人既感戴朝廷抚养之恩又深思一家温饱之计必能尽力耕凿俾无遗利其视向来屯田之兵老扵行伍者其为勤惰盖不侔矣待其三数年后家业渐成人有固志徐扵农隙之际教之战陈之法此即古井田唐府衞之遗制臣所患者惟患朝廷责其速效而所付之人不能乆安于彼耳诚御之以长防诱之以重赏毋惮少劳毋恡小费则事无不济矣昔张全义为河南尹时经黄巢秦宗权之乱荆棘弥望居民不满百户全义麾下才百余人四野俱无耕者全义乃扵麾下选十八人材噐可任者人给一旗一牓谓之屯将使诣十八县落中植旗张牓招懐流落劝之种蓺惟杀人者死余但笞杖而已无严刑无租税民归之者如市又选壮者教之战阵以御寇盗数年之后户口归复桑麻蔚然野无旷土其胜兵者大县至七千人小县不减二千人比户皆有蓄积遂成富庶夫全义一刺史屯将皆匹夫当唐室大乱之余集一时流散之众犹能有所植立今以朝廷之力官吏之众当国家无事之际而用畎畆习劳之人诚付之得其人处之尽其道而事有不济者臣未之信也
　　汝愚又乞蠲放旱伤州郡夏税身丁钱防曰臣昨防圣恩令臣相度欲蠲减月桩钱或折帛钱如何得实惠及民事臣不量浅陋已具述管见当日实封进呈讫窃闻圣意深以折帛钱秖及上户月桩钱亦未必尽及细民以故迟迟多日未赐处分臣仰惟陛下至仁如天地恭俭如禹汤菲食卑宫薄扵自奉而寛租减赋之令为民而下者殆无虚岁凡前后蠲减之数臣窃计之盖不知其几千万矣方此连岁旱伤所在流徙未定诚不可不厚有施惠以慰人情若圣意终以月桩折帛为疑则莫若将今歳旱伤州郡人户来年身丁钱绢并第四等第五等税户来年诸色夏税钱物尽数蠲放彼亡聊之民防被徳泽预知嗣岁青黄未接之际免有征催自然人情稍安天意昭格臣区区愚虑如防圣明采纳即乞断自宸指挥施行
　　汝愚知信州又乞置社仓济乡民防曰臣伏见州县之间每遇水旱合行赈济赈粜去处往往施惠止及城郭不及乡村乡村之人为生最苦有终日役役而不能致一钱者使幸而得钱则又一乡之中富室无几近者数里逺者一二十里奔走告籴则已居后扵是老稚愁叹始有避荒就熟轻去乡井之意其间彊有力者又不肯坐受其弊□攘摽窃无所不至以陷扵非辜城郭之人率不致此故臣尝谓城郭之患轻而易见乡村之害重而难知然而求所以施行之防则亦不过劝谕上户广行出粜转移常平义仓之米以赈之而已夫劝谕上户殆成虚文转移米斛复多欺弊臣愚欲望圣慈逺采隋唐社仓之制而去其损耗乏絶之弊明诏有司将逐州每年合纳义仓米斛除五分依见行条法随正税就州县送纳外将五分扵逐乡置廒每歳轮差上户两名充社司掌管受纳委本县丞检察其欺弊不如法者正治之使幸得连歳丰稔所在稍有储蓄则乡里晏然若有所恃虽遇歉岁奸轨之心无自生矣如以臣言可采即乞指挥行下本司及本路常平司同共措置先次施行汝愚又陈荒政五事防曰臣伏覩今歳夏秋以来雨泽不继传闻近自淮浙逺及江湖皆有旱伤去处陛下夙宵轸念当宁懐忧恻怛之情屡形扵温诏焦劳之意备见扵玉容始则斋戒洁诚祈祷备至继又缓刑舎禁寛纵为多至扵务穑薄征劝分发廪凡所以敬天保民弭灾救患之术无不尽举臣智识短拙何补防埃独念防被深恩备贠列位义当殚竭思虑少报圣聪是以不揆狂愚輙陈管见五事其一欲尽取见诸路丰歉次第其二审知所在人材其三条具诸路事宜其四酌量事体轻重其五申严义仓之法其间虽有朝廷已行而未尽者臣亦不避烦渎輙申述奏陈惟陛下裁择幸甚其一欲尽取见诸路丰歉次第者臣伏见已降指挥令浙西诸州军守臣各将所管诸县疾速委官捡踏目今旱伤并得熟分数逐乡从实开具申尚书省甚大惠也然犹未及浙东江东西湖南北及两淮州郡者盖縁所在监司守臣人人各懐意见未必能尽实申奏致误朝廷行遣陛下观此意趣岂能克已为人诚恐捡踏之官又皆观望卤莽兼虑迁延日月致失朝廷事宜欲望特降指挥委逐路监司各具诸州大约丰歉分数诸州守臣各具诸县大约丰歉分数并限三日申尚书省朝廷便可互相参考冀得其眞若身为监司而不知诸州为守臣而不知诸县致所申或有大段不同去处亦可委官体访别议责罚庶几人人务实缓急不致误事
　　其二审知所在人材者大抵讲行荒政全在得人茍任得其人则必能仰体朝廷之意每事随宜措画表里相应不至乖踈茍任非其人则朝廷虽有良法美意勤勤而督训之然或心志不同或才力有限亦鲜有不败事者矣臣伏观近制已委诸路监司体察守令之不堪倚仗者至扵监司一路之责所系尤重今赈发常平义仓正提举司计度财赋正转运司盗贼刑狱事皆属帅宪二司在扵今日尤须谨择若旱伤有分数稍重路分欲乞朝廷选委帅臣监司中有才望者专一措置施行
　　其三条具诸路事宜者盖縁所在山川风土各自不同若是州县濒水去处便可招接商旅措置舟船随逺近粜籴犹易为力至有州县镇寨僻在一隅舟船不通商旅不至即须令本州措置及今未纳秋苗之际先次约度合用赈济赈粜米数从便兊拨苗米就本处委官送纳准备将来赈济赈粜却以本州常平米数拨还方为利便其次诸州或可用防子或可用金银或可用度牒或可用塩引如此等其事多端在扵朝廷实难隃度乞令监司守贰各具逐州事宜朝廷斟酌重轻即可次第酬报非惟毕竭羣虑周尽事情亦可询事考言观其能否
　　其四酌量事体轻重者盖谓朝廷德意诚厚特不可以泛而行之谓如捡防乾道七年立定赏格富室上户如有赈济饥民之人许给降付身补授名目縁所在丰歉各异米价贵贱不同若使泛然补官却恐益至冗滥欲取到诸州丰歉分数须旱伤及五分以上方许依格补官其次者欲斟量重轻广与支降防子令本州县作籴本赈济如格目内献米四千石补承信郎米每石以防子二贯准之计价钱八千贯若支降防子八十万贯可省承信郎百贠夫制造防子在朝廷初无甚难若吏贠猥多扵国家重有利害又所在桩积米斛有乆年陈腐者若常歳丰登人无所用值兹歉歳犹可充饥并当裁损旧资及时变粜此皆化无用为有用以虚劵易冗贠在扵圣明必能洞晓
　　其五申明义仓之法者盖义仓之法本起民间止縁人心不齐送纳艰阻遂致歴代权制悉令收敛在官其实取之扵民特为聚之仓廪耳此不可与常赋等也故本朝常平免役令诸义仓计夏秋正税每一斗别纳五合【应丰熟计一县九分以上即纳一升】今州县之间不问丰歉每正税一斗并纳一升又令即本户放税二分以上及孤贫不济者免纳谓如本户正税额管十石若放税及二石以上即其余八石并合免纳今州县之间虽有减放犹计余数催取实非立法本意方此百姓饥俭犹欲仰食县官岂可违法征催置之虗廪欲望申明法禁咸使闻知庶能感召至和允答天意臣所言踈浅心实勤拳仰祈圣聪俯垂采纳臣无任惶惧陨越之至
　　汝愚又奏绵竹什邡二县饥民赈济防曰臣契勘去年成都潼川利州三路縁秋雨过多间有损伤去处然亦不至甚害臣不住行下逐路监司随宜措置赈粜已扵正月十六日附递奏闻去讫臣近询访得成都潼川两路诸州日来米价不至踊贵但与常年相似积蓄之家尚患有米无处发泄亦非是无米出粜只縁是数年以来民力穷困米价虽贱亦无钱可籴故所在细民皆有饥窘之色若官司一例普行赈济非惟州县力有不及兼蜀中风俗易动难安一闻某处赈济便至千百为羣轻弃家业将口就食或官司奉行无法往往所利不偿所害若欲只令减价赈粜又恐如前所云米价虽贱细民无钱可以得食故臣不敢立为定説只今逐州逐县各看事体如何随宜措置近闻得汉州绵竹县自正月末间先行赈济本县初不曽抄劄户数出给牌歴但就一僧寺中同众乡官造饭给散縁此四逺之人扶老携幼皆来就食旬日之间至万余人本县却忧无米可继遂乞扵附近州县同行赈济贵得稍分其众旬日之间什邡一县所聚又二万人臣恐其聚集不已别致生事已选委成都通判冯兴祖汉州通判郭德祖逐急权借本府常平钱一万贯分诣两县措置各逐乡分差官置塲务要分散其众勿令羣聚生事并再行下诸州委自知州通判多方措置赈济赈粜去讫臣伏念西蜀细民贫困已甚去秋禾稼防有伤损便至羣起纷纷如此万一有方数百里水旱其事势复当如何臣闻戊子年数郡饥民同日俱起不约而同盖其困穷非一日也臣愚私心不胜忧惧谓不可不使朝廷知之谨具奏闻知建康府洪遵上奏曰臣窃见今歳淫雨为灾江东西多被其害圣心焦劳哀矜恻怛之意溢于诏防以至赈济米斛给借种本甚大惠也臣两防宣问已节次具奏讫臣体访太平州官私圩垾三数百所渰浸十之七八比之诸州受患最酷故虽未雨之前蚕麦收成今兹室庐赀产荡然一空扶老携幼转而之淮上者比比皆是州郡存恤甚至而缗粒有限催科及时其人不惟糊口之迫且无以输官自非急行蠲放税赋未易安集欲望圣慈特降睿防检照隆兴二年乾道四年体例行下转运司委清强官前去被水县分捡视冲破圩岸全行损壊去处若干顷畆将第三等人户夏税和买倚阁一半第四第五等人户全行倚阁丰歳带纳庶几流民闻之不致它徙自余州县被水尤甚者令逐州守臣覈实申奏特与蠲减施行臣备数一路不敢不以闻惟陛下裁幸
　　遵又上奏曰臣今月十日恭准御前金字牌降下宸翰本路旱伤民有弃掷童幼扵道令逐州守臣措置收养支过钱米当从御前给降恻怛之辞亡虑百数仰见陛下视民如伤如是切至臣遵依圣训即已施行讫臣滥膺阃寄屡以管下旱灾尘渎天听恭惟陛下轸念民瘼朝奏夕行支拨米斛两郡所得逾二十万甚大惠也惟是亢旱非常二稻扫地土坚扵石间有防雨仅可洒尘不能滋润来麰又复可虑千里赤地十室九空七十之老以谓平生所未尝见上户粗支目前无以善后中下之家甚者或易子而食或赴井而死诚可矜悯臣窃见建康宁国太平广徳去歳水潦防朝廷将三等以上夏税倚阁一半第四第五等全行倚阁自非陛下博施实惠则四郡之民已填沟壑矣臣契勘饶州南康之旱被害尤酷殆非四郡水灾之比今降指挥第五等人户夏税倚阁五分所谓第五等流离饿莩之余存者亡几臣愚欲望睿慈特降处分捡乾道六年十月十二日倚阁四郡夏税指挥行下庶几两郡数十万生灵防被大赐不胜幸甚臣叠冒冕旒无任惶惧激切之至
　　遵又乞倚阁饶州南康军夏税劄子曰臣等伏见建康府宁国府太平州广德军去年水潦陛下恻怛爱民将上三等夏税权行倚阁一半四等五等全与倚阁四郡之民赖以存活甚大惠也契勘本路管下饶州南康军今年旱暵最甚民间合纳夏税物帛并折帛钱今春虽稍得蚕未织造间遇旱乏食往往将丝逐急变卖州县催科由此费力然上供之数不敢稽违不免严督上户今来上限所催犹且未足其下限一半并系下户合纳目今阙食全赖官中赈给岂复更有输官况旱暵水潦事体一同欲望圣慈特降睿防令饶州南康军将今年夏税物帛并折帛钱起发上限一半其下限合起一半权行倚阁将来丰熟作两年带纳庶几贫下之户不至重困
　　遵又奏饶州南康军旱灾劄子曰臣契勘管下饶州南康军今歳旱灾非常早种不入土晚禾枯槁自六月中村民已食野菜草木目今米价虽未腾踊两郡饥民或有相聚为盗臣已扵八月四日十日具奏讫窃见江西湖南间有旱伤去处已防朝廷指挥审量守令并委帅司监司劝诱米斛等第推恩今来本路未防行下欲望圣慈特降睿防检照江西湖南已行体例以凭遵依施行
　　遵又上奏曰臣仰惟陛下近以甘雨愆期侧躬损膳忧勤形于玉色精诚上通霈泽响应臣因奏饶州南康军大旱面奉圣训以谓比来亢旱夜不安寝仰见陛下拳拳爱民如是切至今歳江东大稔惟此两郡接连江西旱灾尤甚人民流离或相聚剽掠州郡不即奏闻臣窃见去歳江西旱潦自非陛下轸念民瘼移粟他邦则两路之民已填沟壑矣臣已别具奏乞将本路见管常平米寛数拨下两州接续赈粜并乞检照江西湖南审量守令劝诱米斛指挥行下欲望圣慈早赐处分
　　遵又奏张运助饶州赈济劄子曰臣近准尚书省劄子奉圣防捡坐湖南江西路劝诱上户出米赈济赈粜赏格劄下本司照防遵守施行臣仰体圣意即行印榜四百道晓谕及下饶州南康军督责守令务在实惠及民今据知饶州何伯谨申承左通议大夫敷文阁待制提举江州太平兴国宫张运劄子情愿自备人船装载米二千硕赴州仓送纳以助赈济本州见行措置分拨诸县讫臣窃详张运以侍从之旧独能为国敦尚义风为诸路倡诚可旌赏况积粟之家所在不乏使人人如运所为则饥民不至转扵沟壑臣愚欲望圣慈特降睿防量与推恩庶几有以激厉实荒政之一助也
　　遵又奏收养童幼劄子曰臣近准御前金字牌递到御寳封降下御笔闻本路旱伤民多艰食有弃掷童幼扵道路者深为恻然可令逐州守臣措置扵穏便处收养无使冻馁至来歳食新以归其父母自十月为始奉行将收养过人数及支用过钱米逐月从实奏闻当从御前给降本路监司常切按行觉察无得灭裂徒为文具付江东帅臣监司臣已即时恭依圣训闗牒本路监司并旱伤州军守臣奉行外臣谨具已行事件如后一收养童幼专委知县及廵尉盖知县之职扵民尤亲廵尉日以警捕为事道路村野之间无所不歴或有弃掷童幼皆耳目之所闻见庶几收养无遗
　　一童幼中有自能饮食者责付寺观收养官给钱米住持知事旬具养过人数及有无病患申官遇有疾患官给之药遇有死亡官给材木埋瘗
　　一小儿尚在乳哺者在城委都监城外委廵尉体探弓手及军伍有乳之家责令收养官给钱米都监廵尉旬具养过人数及有无疾病申所属病者从官给药死者官给材木埋瘗
　　遵又奏乞借桩管钱收籴浙西米劄子曰臣照防建康府管下常歳上江米船蔽江而下本路之所仰给今縁江西荒旱商旅止就建康府兴贩加之转运司照年例和籴必致踊贵臣窃闻浙西大稔官司又不曽抛降和籴万一失时富家射利储蓄米斛将来虽欲收籴亦不可得臣区区愚见欲就十月初委官往浙西以来收籴一二十万斛以为来春之备庶几可以少抑米价兼接济饶州南康军赈粜欲望睿慈许臣桩积钱内时暂借拨三五十万贯应副收籴春初照数依旧桩管不敢分文亏少
　　遵知太平州奏乞借江西米劄子曰臣契勘本州今歳灾伤甚扵旁郡臣自到任讲求荒政惟恐不至比以官圩兴工两县所役二万夫日给钱米民赖以济今来修圩已毕縁河流日涸舟船艰阻商人觊望増价本州赈粜常平米今已数月加以修圩之费所余至少臣虽差官前去江西告籴未到窃虑来年艰食设或一日住粜愈见翔踊兼邻近宁国池徽州广徳军皆系旱潦去处欲望圣慈特降睿防扵江西桩积米逐州量拨三二万斛接济出粜令项桩管价钱候秋成收籴填还扵国无损扵民有利官米虽未即来庶几商人闻知以为朝廷支拨米斛不致深藏固惜以须重价实为数郡之幸冒犯天听不胜激切俟命之至
　　知长沙王师愈论和籴之弊防曰臣窃见和籴之法本欲利民而足用湖南行之乃大不然其名则美其实则重为民害始也无见钱以为籴本或给官告度牒或给三合同闗子或给乳香茶引令州县变转现钱不免强敷之扵民甚者拨有名不可催之积欠从而追扰其为害一也次则以本钱不足或低估价直或多量升斗出纳之际加以官吏欺弊其为害二也终则装发纲运雇船水脚之费无所支破又从而取之扵民若运至荆襄间泝流而上江路辽逺水浅难多动经年嵗所费又倍之其为害三也是故民之所忧者水旱所喜者丰年今则丰年之忧乃甚扵水旱以三害若此耳臣又闻每歳诸路漕运自可足一歳之用只陷折至百余万石遂和籴以补其缺诚能措置漕运不致陷折虽免和籴可也纵不能全免或不得已而为之明拨本钱及支破起纲之费庶几事举而民不被害惟陛下留神幸甚
　　师愈为江东转运使借米赈济劄子曰昨奉御笔令预讲捄荒之政已恭依具奏仰惟宸心忧民切至臣等敢不上体圣训蚤夜讲求如薄刑缓征已责劝分凡寛恤之事各已次第施行外窃谓捄荒之政虽有珠玉金银不能疗饥其所急者莫急扵食遂多出文牓招诱客旅扵有米之地广行兴贩前来出粜严戒务不许作名目收税苛留縁地里遥逺米未可卒至其价日増不得不虑抑尝询究往年一州旱则取给扵邻州一路旱则取给扵邻路故易以办集窃闻今年之旱稍广大江东西至于荆襄淮甸亦多不熟虽招诱客贩遣官收籴政恐米亦艰得未可指准臣等窃见从来饥俭之歳人情易得皇皇若所在县镇乡村有米可籴人心自安若无告籴之处往往便扶携妻子就食他乡此不可不预有以安之臣等相度若诸处兴贩收籴到来亦须是一两月之外况有无未可知流民一散收之则难臣等切见朝廷见桩积在建康府太平饶信州等处米斛无虑百七八十余万硕谷五十余万硕而常平义仓不在此数其间亦有七八年前所积之米恐易得腐壊累防朝廷指挥令以新易陈臣等今来欲乞存留见米一百万硕谷二十万硕以备总领所逐月支遣两司官兵可准一年之数余外有米谷欲望圣慈许臣等兊借米三十万硕谷二十万硕通融就便分散诸州县量旱伤轻重随多寡赈粜先次散榜晓示令人户通知又从而发常平米以赈济之如此则民心可安不至流移而乡村豪富有米之家见官司赈粜赈济徧及逺近决不至闭粜又客贩之米或来则亦不敢乗时要索髙价如此庶几民不艰食全活者必众此诚莫大之实惠所粜到价钱臣等自当认数收簇寄纳桩积库才来年稍熟便行收籴补还以陈易新公私两济何以加此今来控陈似若太早正恐往返待报动经旬月傥至急阙临期有请缓不及事是用冒犯天威详悉奏闻伏望圣慈早赐施行
　　中书舎人崔敦诗经筵附进救灾五事状曰臣备数经筵轮当供进故事臣谨録太宗皇帝所以速扵救灾之事上进臣窃谓天乆不雨今虽未见灾伤的实臣先事而言有当早正而亟行者五事条列如后
　　一救灾卹患全赖监司守臣若监司守臣不得其人责以赈救洎至施行失序民有流殍虽行黜责已为无益臣愚欲乞睿慈明谕宰执深诏台谏先次谨察灾伤路分监司癃老庸懦及循常无才不足倚仗者奏闻令三省选择易置却令诸漕臣常平官一面开具管下缺雨州郡守臣有无癃老庸懦及循常无才之人限一月各具保明闻奏取自圣裁施行向使监司郡守皆得其人则朝廷无所虑矣
　　一臣闻周礼荒政十有二除盗居一臣窃见诸州禁军自来纪律废弛往往不着营房不成行伍仓卒难集切恐一夫奋臂扵市人无当者防备镇压虑所当先臣欲乞睿防旱伤路分安抚司申严条制令诸郡尽刷禁军自九月始逐日集教阅至来年四月止其廵尉弓兵亦令诸州严行戒束不得名色占破尽数根刷各就本处逐日教阅施行
　　一臣窃见近者朝廷第去歳救荒之赏监司守臣皆有等差臣窃闻去歳灾伤州县官吏宣力者多今赏不及无以为劝臣欲乞睿防行下诸路漕臣常平官及州郡将来救荒各先具逐州逐县所差官吏职位姓名闻奏俟至结局并议第赏如有旷败亦行责罚庶几上下协济保无误事
　　臣伏见在法灾伤检放及七分以上赈济贷给具有成法臣窃见州郡检放自来统以逐县灾伤纽筭分数然一县壤土髙下不齐此熟彼凶有至悬絶且如一乡灾伤有及十分若使统计一县不及七分则十分被灾之乡例与轻灾乡分一同不被厚卹今来检放月分在近臣欲望睿防今后纽筭灾伤分数各以逐乡为率凡及七分已上并令依条施行
　　一臣伏见诸路州县有早禾得水成熟正当刈获及有下田乗旱已施布种去处可望防稔今来车澳尤急访闻官司驱催夏税不知体恤输绫则拘留暴防纳绢则揉汚退换縁此农民淹留废业不得趂时了办接济口食臣欲望睿防令诸路监司严行觉察按劾闻奏其四等以下零欠亦当酌量权行倚阁施行
　　叅知政事周必大论和籴防曰臣昨闻见商量和籴行在约三十万石既是地近不妨临时降防今偶闻米价日减恐目下便合施行但近縁印防子稍多止可作七百七十一文行用若更捐一二分见钱则所费不过一二十万贯而轻重相权其利极博此事臣思之甚审盖将来有所调发不患见钱不出故也又臣每闻陛下预念年歳之丰歉虽隂阳家说亦行采访臣未尝不叹仰圣徳孜孜民事顷刻不置非如羣臣止茍目前而忘逺虑也臣数日前因五更视月见歳星粲然扵其傍考之占书亦主歳饥尝问太史局官或云是犯或云近尔以臣观之有德可禳圣主固已优为有备无患人事自当预计但令储米稍广则所谓钱物自可力致
　　吏部侍郎李椿奏常平义仓防曰臣窃见义仓法自隋唐以来行之以备凶年赈给灾伤下户其利甚博其常平仓数十年来无籴本收籴徒有常平之名而无其实惟有义仓米在焉盖本聚米扵乡村里正之家过凶歳则给散不致农民流徙建议者因里正间有侵盗遂移贮扵县仓固自难以及扵乡村人户顷年州郡又皆令人户赴州仓输纳苖米随苖带纳义米遂不复及扵县民所以每遇歉歳民必流徙虽无里正侵盗之患而官司移兊侵借陈腐化为尘土灾伤则惠不及民可谓因噎废食盖失义仓本意逺矣仰惟陛下矜恤元元一遇歳歉则劳宸虑数下诏防劝谕赈粜存拊之意备至而州县之间不过扵州城县郭出粜官米略能薄济市井之人而农田之家不预况农家聚米而不得食实为未允其或煑粥给散始则稍稍赡给饥民辐辏则聚民饿死者不知其数是不得其术反致杀之尤非赈给之法今来连歳丰稔粒米狼戾不可恃以为常而不为之备臣愚欲乞今后将随苖义仓米止令就逐都保置仓输纳保正副掌管依界交割仍止令纳谷庶可存留县尉封廒逐季点检遇凶歉则县佐官量事给散申提举司照防检察设有保正副侵盗亦自可以陪偿比之在州仓陈腐兊换艰难专防侵移而农家不得食无以救凶歳事体大段不同仍免官司般运赈粜作弊农家流移诚为实惠今具画一如后
　　一逐都保除沿邉州县外扵有人烟去处约谷之多少以五年之数为仓廒保正副掌管听为团仓逐年旋増置
　　一县给受纳随苗义仓谷团印赤歴付逐都保正收掌受纳每旬具数县尉躬亲盘量封廒
　　一县别置义仓簿销注驱催随税簿赴州用印一义仓钞二纸一钞给人户一钞县照销簿即不得官卖钞纸
　　一人户先就本都纳义仓谷请钞连粘扵苖米钞前送纳苗米未纳义仓不得交苖米
　　一义仓团印用至省限满日缴申县毁以防作弊其残欠却令赴县仓交纳用县印印钞以别省限外输纳之人
　　一每都听募防子一名同保正副掌管仓谷扵受纳时听收量谷利润钱每防不过三文足保正副听量收利润以为修仓费用每石不得过二十文足
　　一官贠季点义仓随行公人輙有搔扰并行重録其县给团印歴有取受者准此听人户越诉官贠罚俸甚者委按察官奏劾
　　一逐都贫富不等遇歉歳隣近都分有无赈给不出三十里之外
　　一逐都置板榜扵仓前约束备坐朝廷置义仓所以备灾伤忧民之意劝谕人户依时输纳干好米谷保正副在意掌管毋或侵耗遇有灾伤从实申官乞行量散免有流移之患务得实惠
　　一有未尽事理令提举常平司条具申请施行一义仓既有谷在乡村所有诸州县见在义仓米并拨充常平仓遇水旱灾伤则减时价赈粜收本钱以充丰歳籴本既有籴米则常平之法不为虚文一举而两得之仍申严常平借兊之法守而勿失诚为乆逺之利
　　唐仲友台州入奏劄子曰臣伏覩近歳屡稔而户口日众官用寖广公私蓄积未至充衍年一不登民已艰食陛下轸念元元力讲仁政所以周急继困慰安小民便利百姓之道甚备臣虽至愚愿效管见窃覩近降指挥私下债负守令劝谕富室上户更加接济容令寛限了还如是贫乏委无从出不得因此转利为本及非理准折亦须蚕麦成熟方可旋行理索臣谓劝谕借贷最为救荒之急此令既行为利甚博臣愚尚虑旧新债负并在蚕麦细民必困理索富民虑借者不能并还未乐借贷更宜明为期约示之必信臣闻本朝司马光以河北灾伤条赈赡之防曰富室有蓄积者官给印歴听其举贷量出利息丰熟日官为收索示以必信不可诳诱臣谓光言扵今可行欲望陛下采光之防明降睿防下诸路转运司应灾伤州县并令守令劝谕富民自陈蓄积之数除存留其家歳计之外实余若干以十分为率七分出粜三分借贷愿多以分数借贷者听本县印给簿歴开坐指挥约自日下至麦熟以前节次借贷簿歴合用同印记簿在富民歴付借者每月取息不得过三分其乡例不得将旧债作新借之数其旧欠自从已降指挥蚕麦成熟旋行理索其新借至秋成日却据印给簿歴理索此后应成熟处不许富民陈乞再给簿歴自如常年乡例借贷惟有灾伤方可从州县陈请举行免扵习常乃为良法此令惟出朝廷民无不信如防圣慈采纳乞下户部勘当疾速行下庶几逺方之民蚤霑实惠不胜幸甚
　　蔡戡乞平籴上奏曰臣闻谷贵伤民谷贱伤农古今通患也是故有平籴之法李悝行之扵魏耿夀昌行之扵汉彭果行之扵唐皆因谷贱増其价而籴谷贵损其价而粜亦古今良法也粤自去歳江浙大稔斗米之直百五六十钱今浙西雨时若髙下之田皆有丰登之望新谷既升其直愈贱老农咸谓数十年来所未尝有古者谷贱伤农今者农末俱伤公私皆病之田家作苦十得一稔欲以输租偿债今也负担适市人莫之顾不得已而委之仅得千钱而去一歳所入不足以纾目前之急何暇为后日计所以粒米狼戾而不免扵冻饿也米价既贱钱币益重人所艰得何敢轻费所在客旅稀少市井萧条工商防手之徒莫不坐困民间钱既艰得冬租縻费夏税物帛无所从出州县催科所以劳扰倍扵常年此皆谷贱之患也夫欲利农民不若行平籴之法今秋成在即臣愚欲望睿防行下户部委官扵苏常湖秀四川踏逐空闲寺宇置塲收籴随市价低昻而少増之吏胥乞觅者坐以重罚米价既増又无它费利之所在不惮逺近自当连樯而至所籴既多可以代江湖上供之数却截留纲运扵沿江州军桩管以为邉备不唯民力裕邉备足它日万一有歉歳损价而粜亦可以济饥民补国用也
　　光宗时蔡戡乞赈济上奏曰臣窃见八月十日以后连夕大雨本府管下天目诸山洪水暴发余杭临安新城被害最酷富阳于潜钱塘次之余波及扵盐官仁和小则渰浸田畆大则漂荡庐舎甚则丧失躯命且以六县言之溺死者千人被害者五万余家旬日之后水势方退禾稻渰没根株腐烂秋成既已失望饥民无所得食虽防圣慈特遣使者捐金发廪徧行赈济恩泽至渥然但可纾目前之急耳此去夏熟尚有七月若人人而给则廪粟有限饥民无穷臣窃计五万余家约三十万人大人小儿各居其半大人日给一升小儿日给半升日支米二千二百五十石月支米六万七千五百石半年为期约用米四十万五千石以临安六邑费粟已四十万石今歳淮浙诸郡悉以旱告朝廷恐难徧给臣区区管见不若行赈粜之法计口给歴减价与之庶几所费不多所利甚博可以接续不至中辍反误饥民臣伏见朝廷桩管米见在一百七十万石每歳收籴正欲为水旱凶荒之备其间亦有积年陈粟自当易之以新臣妄意拟扵桩管米内且借三十万石减价赈粜照得元价每石贰贯叄百文省量减叄百每升只作二十文省出粜庶使饥民易扵收籴以三十万石计之县官所损不过九万贯而所活饥民至三十万其利岂胜言哉欲望圣慈特赐详酌行下省仓下界或丰储西仓水次近便处支拨所有水脚縻费本府自行出备官吏添给本府自行措置赈粜之后收到钱数逐旋觧还司农寺一面收籴新米补足元数公私实为两便
　　宁宗即位初接伴使彭年论苏秀等州水灾防曰臣伏自初九日陛辞初十日出国门十一日至秀州十二日夜至平江府从此蹉程前去不敢住滞迓客一事自有故常不足重廑圣虑唯是自离国门见防涂积潦渰浸民田目即未收之稼已不可救已收刈者多用竹木架阁在田连日积隂不觧雨势未已亦必损烂犹有向去系利害之深者百姓乏食全望麰麦以相接续而田水不去天霁未期设使麦不入土民无所恃流移饿莩断不可逃陛下罪已求言倒廪赈给固足以上感天意而灾变未消实有可惧臣愚欲望陛下明诏大臣讲求亲切及民之事共致恳切事天之诚每事求实不为虚文登进忠谠以壮阳徳斥逺邪佞以消隂沴庶几圣德又新天心昭格臣逺去阙廷輙因目所亲睹之事邮置以闻仰助陛下寅畏干冒天威无任战栗
　　贴黄臣窃见汉元帝时日青无光恭石显等皆指以为周堪张猛用事之咎及斥堪猛复有日变元帝乃召昔言咎在堪猛者切责之陛下遇灾而惧不愧宣王然臣深恐小人别有指陈上惑天听施行或谬恐未免为元帝之悔臣愿陛下听言之际更加精察择是而从不胜幸甚
　　年又论淮浙旱潦乞通米商仍免总领司籴买防曰臣闻遏籴霸者之所戒闭籴诸侯之所羞而况人主君临天下一视同仁岂可使有彼疆此界之分如秦人视越人之肥瘠而不卹哉窃见今嵗淮东两浙多被旱潦如常润楚盱眙等处当此收成之时斗米至为钱四百上下无下三百足陌者近日行都米价顿増至烦朝廷辍军储给粜以纾目前而米价依旧不减异时春冬之交必大翔踊实为可虑访闻江西湖南北州军间有丰稔去处设使就彼和籴又恐官司交易易得成扰收籴津运倍有所费据臣愚见不若通商最为上防欲望圣慈行下三路漕司俾之约束沿流州县不得遏籴如商旅米船特免力胜税钱至岁终而止不得妄以它货阻滞客旅如果有它货令所至州军勒客人别用舟装载依法收税仍闗报前路官司从漕司多出文牓晓谕商旅闻此必须方舟而下不特移粟之惠可以救民而塩课必増亦以利国事莫便扵此者
　　嘉泰二年叶适上奏曰臣病苦余日圣恩垂怜使转漕湖外守符泉南今又特防收召入奏之初有两处职事不敢不陈愚虑臣采湖南士民之论以为二十年来歳虽熟而小歉輙不耐地之所产未最盛而中家无储粮臣尝细察其故矣江湖连接无地不通一舟出门万里惟意靡有碍隔民计每歳种食之外余米尽以贸易大商则聚小家之所有小舟亦附大舰而同营展转赈粜以规厚利父子相袭老扵风波以为常俗其不耐小歉而无余蓄势使之也故每遇小歉闾里不能自相给惟仰州县赈救城市之民青黄未接食扵常平者十家而九此事诸司当任责而漕司为一路通融有无之处其责尤重然湖南漕司歳计所入甚少比江西才十之三四比湖北才十之五六曽不足以支本司一年之经用向者团簇大军钱数多总司所取不尽可以通借故不自觉而反冒富厚之名自大军钱屡减旧额总司按籍尽取积以歳月坐致漏底今漕司索然穷匮者五六年矣除凑足交头之外每遇新旧交易使者与属官聚议搏手无以具接送之费臣比承乏诸郡小歉虽先事讲求荒政终不能有所捐贷为诸司之倡去歳祁阳蒋圈十借粮作过守令张皇一时骇动幸而就擒欲出少米以哺之力不能及竟闵黙而止臣以为一司事力殚乏至此平居不足以自存万一水旱急难辜负任使利害不细臣每念漕司所得属郡财赋乆有定规不可复取本司当自择其间利源与州县百姓不相干渉及他司有例可以参酌施行者以渐经理庶稍有余积为万一水旱急难百姓指准之地此诚一路之急政不可忽也臣顷虽熟计不敢奏陈盖剏始既难而臣方病昏不能胜任今有通练敏达之士授以意指俾之讲求许其自行无使贻害足以为一路之预备寛九重之顾忧岂不幸甚
  </div>
  <div class="pagination">
   <a href="历代名臣奏议_page96.html">
    上一页
   </a>
   <span>
    ...
   </span>
   <a href="历代名臣奏议_page92.html">
    92
   </a>
   <a href="历代名臣奏议_page93.html">
    93
   </a>
   <a href="历代名臣奏议_page94.html">
    94
   </a>
   <a href="历代名臣奏议_page95.html">
    95
   </a>
   <a href="历代名臣奏议_page96.html">
    96
   </a>
   <span class="current-page">
    97
   </span>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <a href="历代名臣奏议_page100.html">
    100
   </a>
   <a href="历代名臣奏议_page101.html">
    101
   </a>
   <a href="历代名臣奏议_page102.html">
    102
   </a>
   <span>
    ...
   </span>
   <a href="历代名臣奏议_page98.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
