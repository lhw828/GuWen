<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 62 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 62 页/共 78 页</h1>
    <div class="content">　　进惟畴德。式图亮采之功。退则均休。盖厚优贤之礼。眷予耆哲。比爽节宣。屡抗忱词。力还几务。诞扬孚号。布告治庭。光禄大夫、行尚书工部侍郎、同中书门下平章事、监修国史、渤海郡开国公、食邑四千户、食实封一千二百户吴充。体道靖深。秉义庄直。朝之硕辅。民所具瞻。常武有经。雅重国兵之寄。远猷克济。迄成帝载之熙。庶事用康。群工作乂。兹新美于法度。方倚任于谋谟。夙夜协恭。左右尽瘁。至感晦明之疠。未臻药石之痊。祈即便安。务和摄礼。虽抚循之愈厚。顾恳款之弥坚。朕亮矜乃诚。闵劳以事。进位天官之峻。升华禁殿之严。衍食爰田。服休真馆。实蕃宠数。并示眷恩。于戏。注意有加。朕以笃股肱之义。专神自养。汝无忘金玉之恩。尚惟迪终。副乃虚伫。可特授行吏部尚书、观文殿大学士、西太一宫使、加食邑一千户、食实封四百户、仍诏大朝会缀中书门下班。依大藩例支添给。 

　　蔡确罢相除观文殿大学士知陈州制元祐元年闰二月庚寅 

　　门下。入则处机衡之崇。以佐万机之务。出则膺屏翰之寄。以维四国之安。粤予同德之臣。久托赞元之任。均劳申典。孚号诏廷。正议大夫、守尚书左仆射、兼门下侍郎蔡确。材猷靖深。德宇方重。躬夷险之一守。历勤劳之百为。越升从橐之班。特被先朝之遇。秉钧黄闼。贰令中台。逮冲人践极之初。膺翼室受遗之托。方倚旧德。协致丕平。屡上封章。愿还机政。诚忱甚确。镌谕莫回。宜升殿幄之严。往正师垣之重。以宣惠泽。以答贤劳。于戏。庙堂历年。素亮始终之节。股肱一体。固无内外之殊。往壮茂猷。以辅予治。可特授依前正议大夫、充观文殿大学士、知陈州。 

　　韩缜罢相转观文殿大学士出知頴昌府制元祐元年四月戊子 

　　元首之于股肱。始终贵乎一体。本朝之视郡国。内外均乎为民。眷吾柄臣。久执机务。属有贤劳之恳。可无体貌之优。若稽古常。昭异宠数。正议大夫、守尚书右仆射、兼中书侍郎、上柱国、广陵郡开国公、食邑四千七百户、食实封一千四百户韩缜。严庄毅重。而持之以敏识。疏通博辩。而济之以小心。出将明命于蕃宣。以绥方面。入告嘉猷于帷幄。以长中枢。简自先朝。遗予眇德。事业之会。端揆以居。左右朕躬。夙宵大政。方倚谟明之效。庶增康济之期。而至诚屡抗于封章。自讼恐妨于贤路。异乎矜功要名而去者。尤得难进易退之体焉。是用迁秩崇阶。升华禁殿。陪敦邑赋。增衍户封。而况郑璧近邦。于门故里。为国藩辅。曾是燕间之余。乃心王家。勿忘启沃之志。于戏。咸有一德。永孚于休。往其钦哉。毋斁朕命。可特授光禄大夫、充观文殿大学士、知頴昌府。 

　　范纯仁罢相观文殿学士知頴昌府制元祐四年六月甲辰 

　　百揆居中。所以和庶政。九牧在外。所以阜兆民。兹出入之势有殊。而始终之恩无间。式敷厥命。其告诸朝。太中大夫、守尚书右仆射、兼中书侍郎、上柱国、高平郡开国侯、食邑一千六百户、食实封五百户范纯仁。心总天常。道济民极。显致朝廷之上。并收文武之长。越进陪于万机。遂升正于三事。赵公入相。叹先父之遗忠。韦氏继侯。嗟后人之愈畏。方倚成而熙绩。遽引疾以退身。言虽重违。礼寔增厚。加殿中之近职。莅寰内之大州。斯崇宠名。益懋恩数。于戏。九德咸事。无旷官而代天工。四国于蕃。有良翰而周邦喜。位隆者报益重。志深者用弥坚。勉迪尔猷。往宣予治。可依前太中大夫、充观文殿学士、知頴昌府。□□□□ 

　　文彦博太师加两镇致仕制元祐五年二月庚戌 

　　门下。周公未尝之鲁。老亦居丰。留侯晚虽强飡。终不任事。盖委寄之重。初无间然。止足之风。所不敢废。惟我耆旧。历事祖宗。缵服之初。复命以位。虽师保之地。优佚不烦。而邱樊之心。朝夕以请。布告在位。俾闻高风。太师、平章军国重事、上柱国、潞国公、食邑二万八千一百户、食实封一万一千八百户文彦博。克孝而忠。允文且武。其在师旅。有方召之勋。其在朝廷。有崇璟之业。士民视其去就。边圉震其威名。时更四朝。躬蹈一节。先皇帝愍劳以事。既许其归。越予访落之年。凛有涉渊之志。起之既老。待以仰成。出入五年。终始全德。进而论道。日闻典训之言。待以折冲。卒靖边防之警。委成功而不处。指莫景以求安。勤请屡闻。诚心莫夺。顾瞻闾井。近在洛师。郭氏有永巷之严。裴公有绿野之胜。岂以簪绂之累。久致形气之劳。贵极上公。既无复加之爵。特畀二节。宜从近比之优。仍广旧封。益衍真食。殚尽人臣之宠。归从父老之游。于戏。音声不遐。尚有就问之眷。几杖以俟。复期亲祀之陪。勿以进退之殊。而废谟猷之告。式燕且誉。俾寿而康。可特授太师、开府仪同三司、河中兴元尹、充护国军山南西道节度、管内观察处置桥道等使、致仕、加食邑一千户、食实封四百户、仍令所司备礼册命。 

　　刘挚罢相观文殿学士知郓州制祐六年十一月乙酉 

　　用其言而显其身。所以崇君子之正直。进以礼而退以义。所以敦大臣之始终。在国体之宜然。实朕心之致慎。惟吾宰弼。荐贡囊封。根于至诚。躬乃自厚。肆孚明命。播告外庭。太中大夫、守尚书右仆射、兼中书侍郎刘挚。渊源闳博。而持之以易良。廉隅静方。而迪之以柔则。术足以熙千载之统。谋足以诏万世之微。越予求助之初。嘉乃尽规之节。众政是赖。尔猷居多。谓蕃侯无吐茹之嫌。咨之补衮。而傅说有朝夕之诲。倚以济川。方垂拱以仰成。亦康几而相敕。施德云懋。历年未期。亟辞揆叙之繁。深服谦光之益。抗章弗已。陈义甚高。易退之风。勉从厥志。是用疏秘殿之华职。付东维之钜藩。式均贤劳。兹示体貌。于戏。民人社稷。无容中外之殊。元首股肱。固匪明良之异。若斧藻其德。毋金玉尔音。乃心王家。同底于治。可充观文殿学士、知郓州。 

　　苏颂罢相观文殿大学士集禧观使制元祐八年三月甲申 

　　朕登贤辅弼。所以图几康之功。均逸燕间。所以尽始终之遇。诞扬成命。敷告治庭。左光禄大夫、尚书右仆射、兼中书侍郎、上柱国、武功郡开国公、食邑三千六百户、食实封九百户苏颂。蹈德冲和。博闻通贯。乐处厚以敦薄。善援古以证今。法从宗工。儒林祭酒。践更众职。夷险一心。先朝训官。居独当于清问。迩英进读。兹有益于多闻。实应王人之求。式观贤业之效。擢从政路。进执宰衡。曾未期年。屡求归老。嘉能迁而安退。足戒得以兴廉。礼虽及于传家。忠未轻于去国。是用跻华秘殿。休养真宫。腆厥茂恩。适其高志。于戏。优游自裕。即解秉钧之劳。阙失有闻。毋忘补衮之素。勉脩兹义。允笃于衷。可特授依前左光禄大夫、观文殿大学士、集禧观使。余如故。 

　　吕大防罢相进左光禄大夫观文殿大学士知頴昌府加恩制绍圣元年三月乙亥 

　　登贤入辅。俨师长于天工。均逸出蕃。密股肱于王室。视内外之用虽异。要始终之遇无殊。咨尔在廷。听予施命。右光禄大夫、守尚书左仆射、兼门下侍郎、上柱国、吕大防。凝方重之质。富将明之才。修责难之恭以致君。恢包荒之度以安众。任可大乎贤人之业。期永底乎蒸民之生。夙夜百为。忧劳一致。改元而后。与政历九年之间。有国以来。首相踵三人之久。慎乃经德。抚我嘉师。兴言总览之初。实倚远猷之助。恳祈避宠。难抑能迁。是宜跻密殿隆儒之华。兼开府陪京之寄。崇阶进秩。衍食增田。膺乃茂恩。录其旧服。于戏。毋忘君忧。不同□□犬亩之人。自亮臣忠。益厉庙堂之日。惟既乃义。永增厥休。可特授左光禄大夫、充观文殿大学士、知頴昌府、加食邑七百户、食实封三百户。 

　　范纯仁罢相右正议大夫观文殿大学士知頴昌府制绍圣元年四月 

　　门下。谋谟庙堂。入则股肱于大政。偃息藩翰。出则师帅于一方。维时宗工。引疾辞位。均佚近辅。敷告大庭。通议大夫、守尚书左仆射、兼中书侍郎、上柱国、广平郡开国公、食邑三千七百户、食实封一千四百户范纯仁。端良禀于世资。乐易成于天性。有砥名砺行之志。有面折廷争之风。越自累朝。寖更华选。暨冲人之嗣服。适文母之仰成。咨予臣邻。付以宥密。一践枢要。再持国钧。朕恭己绍庭。向明图治。缉熙绪业。追遹先猷。方有望于弼谐。遽固辞于机务。重违尔志。姑即厥安。增视秩之荣名。进陪封之宠数。式隆体貌。何吝眷私。于戏。论道经邦。尝在倚毗之地。承流宣化。勿忘励翼之心。祗服朕言。往共尔位。可特授右正议大夫、充观文殿大学士、知頴昌府、加食邑七百户、食实封三百户、勋、封如故。主者施行。 

 


宋大诏令集卷第七十 

　　宰相二十 罢免六 

　　章惇罢相责本官知越州制元符三年九月初八日辛未 

　　门下。奉先者事忘如存。追往者送终为大。朕祗若先后。率循旧章。考卜因山之陵。夙命秉钧之使。虑愆有素。职堕弗虔。其孚大庭。以诏多士。特进、尚书左仆射章惇。早以时望。扬于庶工。出逢圣作之时。参陪国是之论。比以宰衡之任。总护容车之行。稽留半涂。暴露通夕。惟迩不任。慨然永怀。累上封章。自陈诚恳。乞还相印。出守州符。深务矜容。俯从勤请。于戏。君臣之分。体欲曲全。朝野之言。咎将谁执。往祗成命。服我宽恩。可特落尚书左仆射、依前特进、知越州、仍放谢辞。 

　　韩忠彦罢左仆射除观文殿大学士知大名府制崇宁元年五月六日庚申 

　　门下。入则经体赞元。允厘庶绩。出则承流宣化。以迄外庸。若时元臣。往殿近服。用猷告于多士。其孚命于大廷。具官某。躬受美材。世载令问。被遇神考。冠于仪曹。受知泰陵。长兹枢府。爰始嗣服。延登宰司。斯奉若于先王。以克绍于乃辟。然士有覆出之恶。而人无事上之忠。匪大猷之是经。谁执其咎。赖朕志之先定。不溃于成。封奏继来。人言荐至。其解钧衡之重。俾司留钥之严。仍宠其行。用加厥职。于戏。进退以礼。无用舍之殊。出处惟均。何内外之异。无替朕命。往哉惟休。可。 

　　曾布罢右仆射除观文殿大学士知润州制闰六月壬戌 

　　门下。审去就之分者。大臣所以尽道。优进退之礼者。人君所以劝忠。载嘉次辅之贤。申锡偃蕃之命。顾内外之或异。在体貌以惟均。诞布策书。式孚群听。具官某。器识闳博。性资聪明。早发越于猷为。久践更于事任。从容应物。有王佐之才。慷慨立朝。得仁者之勇。被遇神考。翱翔侍从之华。见知泰陵。密勿枢机之府。肆朕缵承之始。登于弼亮之司。丕扬继述之功。尤赖将明之助。遽露诚悃。祈解政机。虽眷倚之弥加。览封章之屡至。眷其有守。寔亦重违。是用峻秘殿之隆名。镇丹阳之便郡。遂其休逸。宠厥勤劳。于戏。论道经邦。居则仪刑于百辟。承流宣化。出则师帅于一方。往服渥恩。乃心王室。可。 

　　赵挺之罢相拜金紫光禄大夫观文殿大学士中太一宫使加恩制崇宁四年二月 

　　揆路畴庸。方懋弼谐之德。琳宫置使。用隆均逸之恩。乃眷股肱之良。宜惇体貌之厚。肆颁明命。敷告治庭。具官赵挺之。笃实冲深。刚明博达。懿文华国。早跻、禁掖之联。直道事君。浸历宪台之长。谠言屡进。正色不回。辩国是于群邪复炽之秋。诏先烈于众讪愈盈之日。虽朕志之素定。在汝言之实难。既擢预于政机。益辅成于台德。履信思顺。同寅协恭。任贤去邪。而罔有二心。兴滞起废。而克谐一德。载嘉乃绩。深简予衷。俾同秉于国钧。遂对持于政柄。式赖耆旧。永佑隆平。乃引疾以力陈。复投诚而备至。念远猷尚资于辰告。难去朝廷。而大臣不可以暑行。勉留神馆。加隆名于秘殿。增峻秩于文阶。衍邑爰田。益封真食。得推宠数。特示眷怀。于戏。恳辞机务之繁。闵劳以事。听即祠庭之佚。尚啬乃神。往服褒嘉。益绥福履。可特授金紫光禄大夫、充观文殿大学士、中太一宫使、加食邑七百户、食实封三百户、勋、封如故。 

　　何执中罢相太傅致仕加恩制政和六年四月 

　　进则经邦。任陟宰司之峻。退而就第。宠升帝傅之崇。保兹名节之全。寔乃初终之美。其诞扬于涣号。用褒显于宗工。具官何执中。敦重而有容。直方而不挠。蕴济务之图。而将以远识。迪匪躬之操。而持以小心。学为儒宗。达不闻于离道。材推王佐。进必务于辅忠。粤祗事于潜藩。旋登庸于揆路。宣王之倚方叔。克赖壮猷。高宗之式甘盘。亦惟旧学。时若格天之业。蔚然奠枕之勋。承弼八年。勤劳百度。比既谐于物药。方虚伫于赞元。有怀知足之规。遽起告归之志。露章数上。引谕莫回。祈尽解于政机。获永休于家食。闵劳以事。思亶乃诚。特蕃命数之隆。庸示老成之厚。咸有一德。念克底于成功。兹惟三公。用载光于得谢。拓封赋邑。加食爰畴。拥貂冠赤舄之华。从鸠杖安车之适。眷言硕望。垂训无穷。于戏。下膏泽于民。予敢忘于丕绩。告嘉谋于后。尔毋遂于遐心。祈服殊荣。永绥备福。可特授太傅致仕、依前荥国公、加食邑七百户、食实封三百户。 

　　郑居中罢相行服制重和元年闰九月 

　　门下。大臣为国之表。持躬惟古谊之师。圣王因人之情。立教以礼经之训。眷言宰辅。复自闵艰。外殚共政之勤。内极慕亲之念。其孚诏綍。用亶朝绅。具官某。性禀方严。器涵庄重。学术早推于禁路。机畴备罄于枢庭。式辟四方。允茂昭工之助。使宅百揆。载深亮采之图。遽兴陟屺之悲。爰执居庐之制。肆予求旧。勉尔断恩。起于苫块之中。付以钧衡之任。良非得已。今既逾年。兹屡有陈。恳祈去职。属抚盈成之运。宜惇顺睦之原。惟时股肱。实首风俗。矧君臣相与之际。当谅乃心。顾忠孝两全之难。重违所请。俾成其志。庸慰厥思。于戏。当轴处中。既克明于进退。立身行道。尚无替于显扬。往悉至怀。具钦时命。可。 

　　蔡京守本官致仕御笔宣和二年六月二十四日 

　　太师鲁国公蔡京。近年以来。章数十上。陈乞致仕。自夏祭礼毕。引疾告老。又复十数。亲笔批谕。谆诲再四。遣官宣押。坚卧不起。其词激切。确然不拔。可依所乞。守本官致仕。依旧神霄玉清万寿宫使。在京赐第居住。其恩礼俸给之属。及见役官吏人从等并依旧。仍朝朔望。今晚付翰林降制。只令具熟状进入。 

　　余深罢相授镇西军节度少傅知福州制宣和二年十二月一日 

　　门下。熙帝载而宅百揆。内严论道之崇。倡九牧以阜兆民。外倚承流之寄。顾本末之一致。期左右以同寅。眷予寿俊之良。久处政机之务。闵高年而宽委责。兹为贵老之先。钦大臣而备礼仪。式示优贤之厚。诞敷丕律。播告治庭。少傅、太宰、兼门下侍郎、兼充神霄玉清万寿宫使、卫国公、食邑一万一千八百户、食实封三千八百户余深。刚大而粹夷。高明而敏达。才周繁剧。蕴多识以济时。学妙渊源。贯群言而博古。蚤深王佐之略。众推儒术之规。扬禁近之清班。跻钧衡之要路。正色率下。谅镇服于未形。直道事君。嘉启沃而入献。载登左闼。进冠冢司。赫赫具瞻。维邦基于柱石。禺禺令望。定国是于蓍龟。三年有成。百度惟正。赖弥缝之善训。赞绍述之休功。方须帷幄之诚。遽慕林泉之适。露章踵至。沥恳殊坚。俯谆谕之甚勤。抗忱辞而益固。惟尊德乐道之义。宜罔咈乎朕怀。念难进易退之风。且重违于雅志。是用解上相之印绶。畀中权之节麾。亚傅华资。仍贵衮衣之宠。闽山奥壤。允光昼锦之荣。拓乃邑疆。衍之租食。于戏。曹参遵职。嗣兴宁一之歌。伊尹告归。远思宠利之戒。尚仰成于注意。毋专徇于遐心。繄我宗工。奚俟多训。可。 

　　尊礼 

　　令宰相立亲王上诏太平兴国八年十一月甲寅 

　　并建子弟。所以蕃屏王室。申命辅相。所以羽翼公朝。藩邸之任虽崇。钧衡之寄尤重。聿分内外。须至等差。自今宰相序立。宜在亲王之上。 

　　陈升之位文彦博下诏熙宁二年十月丙申 

　　二府者。政事之出也。惟是一二股肱之臣。日谋谟于庙堂之上。皆朕所尊礼之。顾其势岂有重轻哉。伏观仁宗实录。天圣时。二府之相。犹以其职高下定位。则知往者不若今制之拘也。今文彦博。盖朝廷之宗臣。朕方倚以疆陲之事。虽用陈升之为宰相。其令升之仍位彦博下。以称朕遇贤之意。故兹诏示。想宜知悉。 

　　许文彦博位陈升之下诏熙宁二年十月壬子 

　　朕惟国朝之制。虽兵民分于二府。然其委用者。皆所为执政之臣。岂独相枢密者为使相邪。朕尝惑之。故丙申之诏。令彦博在升之之上。所以尊老成而均政体也。今彦博数言。武臣之例。非可同于亲王之班。有所未便。执谦虑损。情有莫回。予思惘然。虽拒勿得。其令中书门下如所请施行。 

　　内降付中书省司马光许肩舆至内东门扶掖入对小殿 

　　左仆射兼门下侍郎司马光。为足疮妨拜跪。已指挥免起居。许乘轿子至尚书省等处治事。今有劄子辞免。可依前降指挥。不许辞免。乃令合门告示。许肩舆至内东门外。令男康扶掖至小殿引对。特免起居。引见前一日闻奏。 

　　内降司马光入对小殿 

　　三省同奉圣旨。令乘轿子至崇政殿门外。于延和殿垂帘日引对。余并依前降指挥。 

　　赐文彦博恩礼诏元祐元年四月壬寅 

　　朕绍宣皇绪。临御宝图。涉道未明。罔知攸济。乃眷元老。弼亮三朝。功被生民。名垂当世。天锡眉寿。既艾而昌。宜还师臣。辅我大政。已降旨授太师。平章军国重事。可一月两赴经筵。六日一入朝。因至都堂与执政议事。如遇有军国机要事。即不限时日。并令入预参决。其余公事。只委仆射以下佥书发遣。俸赐依宰臣例。 

　　文彦博吕公著免拜诏元祐二年八月己亥 
</div>
    <div class="pagination">
<a href="宋大诏令集_page61.html">上一页</a><span>...</span><a href="宋大诏令集_page57.html">57</a><a href="宋大诏令集_page58.html">58</a><a href="宋大诏令集_page59.html">59</a><a href="宋大诏令集_page60.html">60</a><a href="宋大诏令集_page61.html">61</a><span class="current-page">62</span><a href="宋大诏令集_page63.html">63</a><a href="宋大诏令集_page64.html">64</a><a href="宋大诏令集_page65.html">65</a><a href="宋大诏令集_page66.html">66</a><a href="宋大诏令集_page67.html">67</a><span>...</span><a href="宋大诏令集_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
