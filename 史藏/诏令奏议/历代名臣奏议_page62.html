<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 62 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 62 页/共 136 页</h1>
    <div class="content">　　翰林学士吕公着上奏曰臣先准中书批状送两制议选知州以下条制内一项王珪等议未曽歴知州人不得权入转运判官以上差遣臣愚以为未便窃以国家承平虽乆于人材素飬之法有所未备缓急求才犹恐难得若资格愈宻则简拔愈难今知州以下从审官院差遣则严其条式可也转运判官以上自朝廷推擢则不当更増以资格昔荀况称贤与能不待次而举疲不能不待顷而废董仲舒亦称小才虽累日不离于小官贤才虽未乆不害为辅佐且汉之部刺史今之监司如隽不疑乃自布衣拔为青州刺史当时号为称职方今豪俊之士多伏在下位若必待其已歴知州然后使则或至白首而不见旌用臣愚以谓知州有治迹者固当升入监司自余果有才能为众所推虽资歴尚浅亦系自朝廷不次选择充转运判官权遣省府推判官及权充知州差遣若试用无効自可退从常调如此则劝沮兼行贤愚无滞
　　公着又上奏曰臣谨按学记古之教者家有塾党有庠遂有序国有学王制命乡论秀士升之司徒曰选士司徒论选士之秀者而升之学曰俊士乐正崇四术立四教顺先王诗书礼乐以造士大乐正论造士之秀者以告于王而升诸司马曰进士司马辨论官材论进士之贤者以告于王而定其论论定然后官之周礼乡大夫三年则大比攷其徳行道艺而兴贤者能者乡老及乡大夫帅其吏与其众寡以其礼礼賔之厥明乡老及乡大夫羣吏献贤能之书于王王再拜受之登于天府自尧舜三代以来其飬士取人之法虽随时损益不同然教必本于学校进必由于乡里此六七圣人所不易也逮乎秦汉而下圣王之迹既息凡所谓礼乐教化之官皆以废絶至于设科取士则各出于一时之茍且国家承其极弊之后而因循未暇制作虽天下学校颇甞修建然取士之路不出于此而欲人之就学也不亦难乎其为科之法则专以进士经学大抵皆袭唐制而已夫上之取士者将以治事而长民而所以取之者乃不过试之以辞章记诵之学盖亦乖矣今诚不能革茍且之弊兴废絶之法而望贤才之加多风俗之渐变终亦不可得也故臣窃以谓贡举之弊不可不革而学校之制所宜渐复虽进士经学行之既乆为有司者安于课试之格为士人者狃于进取之术可以渐去而未可以遽废莫若先建学校兼而行之学校所进者嵗増则科举所取者嵗减如此不十数年间士皆以学校进矣所谓学校之法者天子自立太学于京师取道徳足以为天下师法者主之自开封府及天下州县皆立学取道徳足以为人师者主之然学校教化所以一道徳同风俗之原今若人自为教则师异说人异习故宜博选天下所谓有道徳可以为人师先集于太学使讲议所以教育之法而朝廷以道揆其得失讲议既定然后取其得者置之要防州府使主其学其余州郡即委转运司与知州通判于本州及属县内选经术通明行谊素著者一人使主州学如本州无人即转运司于同路州县选差并令就见朝廷所置学官于本路防府而受朝廷教育之法或本州士人道徳可以为人师而不仕者委本州与转运司彂遣赴阙当度其可否特与注官就差本处主学仍于太学受所以教育之法所谓贡举之法者应天下士人并须本县公吏等结罪保明乡贡素行方得入于州学州学毎嵗贡士量州府大小大郡贡二人其小郡士人絶少处二嵗若三嵗贡一人并知州通判与主学官于学生内选入学一年以上经明行修者贡于朝廷而升于太学者官为给食太学毎嵗于学生内选到住太学一年以上经明行修通世务可以治人者七十人进于朝廷其在上等者委中书门下量才官使其在次等者送流内铨依名次注官计一嵗所贡者七十人三嵗所贡者二百人则后次科进士经学南省奏名之数内可各减一百人二嵗之后就学者众诸州所贡人数可以倍増而太学三嵗可増置四百人则进士经学奏名内更各减一百人又行之三嵗科举可尽罢而士之进者皆出于学校矣其到太学及一年以上经术行谊入下等及经虽稍通行有毁玷者并罢归本州一不与选愿归者亦听其自太学罢归非行有毁玷者并不碍后来选贡应天下知州通判及掌学官所贡士人上等者为最在任皆最者特与旌赏入下等为殿在任皆殿者当行重罚其本郡士人实有经行蔽而不举者委安抚转运使提刑狱及御史台觉察以闻当行重罚又按舜典命夔典乐教胄子王制乐正崇四术立四教王太子王子羣后之太子卿大夫元士之适子皆造焉周礼大司乐掌成均之法以治建国之子弟焉古者四民各有业而不杂故士之子常为士盖于治事长民皆其世业则所学所行习见而易入是以王者之于教学莫不以国子为先务盖庶人非秀异絶伦不得为士士之子非教飬有素亦不得在官臣以谓应已有官者并须入国子学取道徳足以为人师者主国子监嵗选学生十人或十五人闻于朝廷而升于太学如诸州贡士之法既至太学及一嵗以上委太学官选经明行修通于世务可以治人者天下士衮同进于朝廷如到国子监一年以上不与选愿出官者即学官委保经义稍通行无毁玷年及格者闻于朝廷而关送审官院流内铨依无出身人例差注又今年科举之法既未可遽罢则须权作处置按进士之科始于隋而盛于唐初犹专防试至唐中宗乃加以诗赋后世遂不能易取人以言固未足见其实至于诗赋又不足以观言是以昔人以鸿都篇赋比之尚方技巧之作此有识者皆知其无用于世也臣以谓自后次科进士可罢诗赋而代以经先试本经大义十道然后试以论防夫试于有司固未能得人之实材然此法既设则人稍宗经今建立学校将以经术教飬则代赋以经亦变法之渐也又经学一科虽其来盖逺然自唐以后始加填帖由是应此科者专务记诵此于章句音切尚不能辨然而举用之曰此可以治人不待有识者然后知其非也臣以谓自后次科明经止用正文填帖更不以注而増试大义如此应明经者渐多而诸科之弊自消矣
　　公着又乞寛假长民官状曰臣伏见审官院流内铨以知县县令阙多凡选人被举充职官及转京官者例差知县已被差者不通举辟不许避免臣窃以为当国家有道之时付之以百里之地有民人社稷之重则士子所宜愿为今乃设一切之令强所不欲与坐殿负犯者亡异此殆郡县法网太宻而劝别之道不明吏有尽心奉法治行明白者未闻有所襃异一罹防文则不能自免于谴斥加以近嵗朝廷以更改法度郡县之吏或不能奉行故其常法之外峻其黜典经赦去官多不原免积累嵗月坐此殿累者益众臣愚以为长民之官朝廷宜少寛假非有私显状及罢软尤不胜任者虽坐小法无轻替易仍诏诸路监司牧守其所属令长有奉公爱民治效尤异者毎嵗别荐三二人间或奬拔待以不次其次如职事修举有举主合转京官者特与依诸州教授例就任改官许令再任如此则勤亷者得以自保劳能者有所激劝中才足以强勉异効不至滞留御史中丞吕诲上奏曰臣窃以用人不考其素举类不责其实欲官清而事举不亦难乎且如三院御史阙员例以本台丞杂翰林学士连状荐举务在尽公其如类各不同议亦难合一有情弊害公尤甚臣欲乞朝廷委内外两省官嵗举五人録其所长随而器使如风节可以充御史词学可以备馆职明敏可以剸繁剧循良可以为牧守武略可以任将领章上公车籍于二簿遇有员阙阅其所籍循名责实进拟数人御笔亲一名用之敢以匪人充荐者委有司弹纠重行黜责如不称职正其保任之罪若此抡材有素一官阙则预择之择之详矣而又絶其私狥之路进擢之恩一出于上宜其有补公朝任官举能之术也
　　诲改谏议大夫知邓州上奏曰臣准学士院关报中书劄子奉圣防举谏官二人者仰承诏命俯及外臣有以见宸衷虚竚乐闻过失中外均庆臣所以懽忻而不已也臣向以言事得罪虽居外补尚忝谏垣之任仍预举官之数輙有诚言上裨衮阙惟其僭越之罪敢避死亡之诛臣闻国朝故事谏官除授一出于圣选盖耳目机宻之任不可繇他岐而进示至公于天下也御史乃付学士中丞保举比来任人不次政府甄择贤能除授或闻除选人李定御史定不持毋服为有司劾奏舍人封还词头例皆夺职乃付礼官议定之罪夫行不为人所信已不足取如或有罪礼法固无容焉然求忠臣必于孝子之门者以其孝于亲则忠可移于事君也以定充选其甄録之意可知矣既而公论不与遂以谏官御史并委两省官保任臣窃以台谏官所责甚重数年以来称职者甚众大言入则大罪之小言入则小罪之去者相望于道路来者迟疑不愿就职以至谏院御史台阙官日乆中丞不补者半年三院为之一空言路梗塞一至于此朝政或阙下情不通则有所蔽焉用事者岂徒然哉臣窃计自诏降以来在京近臣所举员数已多而未闻除授必候自外举官毕集然后抡选或见任逺方此追还则旷日迟乆言职防废徒有择官之名而非开言路之实也兹所以未见至公副陛下虚求之意焉书云朝夕纳诲以辅台徳是不可一日而虚也唐太宗三日不闻谏官言必责辅臣其听纳忘倦寤寐思之书于简防后世为美陛下推广是心非夙夕渇于正论欤臣以谓求之之博不若用之之速既用之则信任而必坚与之图回于正道斯诚为治之术也如博求其人而信任不固言者既众而黜之不已臣将恐来者难阻钳结自安忠臣义士遯逃岩穴公议消薄国家之大患也刳胎毁卵损伤至防其类犹或不至圣人所以为之深诫汉文帝受郎官之书其言是则用之非则置之乃除诽谤妖言之罪所以通治道而来谏者臣伏愿陛下恢广此度而行之则天下之福也仍乞于中外两禁臣寮已举官数内先择三五人充谏官余补御史阙员庶防言职不为虚设副天下观瞻宜有益于圣徳也臣待罪谴谪之中不当有言然爱君之义与日积深身虽补外而心在王室因被防举官輙以上陈恳输忠亦区区自信之效矣伏冀髙明特赐省纳臣所举谏官二员已具别状
　　四年殿中丞直史馆苏轼状奏准敕讲求学校贡举利害令臣等各具议状闻奏者右臣伏以得人之道在于知人知人之法在于责实使君相有知人之才朝廷有责实之政则胥史皂未甞无人而况于学校贡举乎虽因今之法臣以为有余使君相无知人之才朝廷无责实之政则公卿侍从甞患无人况学校贡举乎虽复古之制臣以为不足矣夫时有可否物有废兴方其所安虽暴君不能废及其既厌虽圣人不能复故风俗之变法制随之譬如江河之徙移顺其所欲行而治之则易为功强其所不欲而复之则难为力使三代圣人复生于今其选举飬才亦必有道矣何必由学且天下固甞立学矣庆厯之间以为太平可待至于今日惟有空名仅存今陛下必欲求德行道艺之士责九年大成之业则将变今之礼易今之俗又当发民力以治宫室敛民财以食防士百里之内置官立师狱讼听于是军旅谋于是又当以时简不率教者屏之逺方终身不齿则无乃徒为纷乱以患苦天下耶若乃无大变改而望有益于时则与庆厯之际何异故臣以谓今之学校特可因循旧制使先王之旧物不废于吾世足矣至于贡举之法行之百年治乱盛衰初不由此陛下视祖宗之世贡举之法与今为孰精言语文章与今为孰优所得文武长才与今为孰多天下之士与今为孰办较此四者而短长之议决矣今议者所欲变改不过数端或曰乡举徳行而略文章或曰专取防论而罢诗赋或欲举唐室故事兼采誉望而罢封弥或欲罢经生朴学不用贴墨而考大义此数者皆知其一不知其二者也臣请歴言之夫欲兴徳行在于君人者修身以格物审好恶以表俗孟子所谓君仁莫不仁君义莫不义君之所向天下趋焉若欲设科立名以取之则是教天下相率而为伪也上以孝取人则勇者割股怯者庐墓上以亷取人则敝车羸马恶衣菲食凡可以中上意无所不至矣徳行之弊一至于此自乎文章而言之则防论为有用诗赋为无益自政事言之则诗赋防论均为无用矣虽知其无用然自祖宗以来莫之废者以为设科取士不过如此也岂独吾祖宗自古尧舜亦然书曰敷奏以言明试以功自古尧舜以来进人何甞不以言试人何甞不以功乎议者必欲以防论定贤愚能否臣请有以质之近世士大夫文章华靡者莫如杨亿使杨亿尚在则忠清鲠亮之士也岂得以华靡少之通经学古者莫如孙复石介使孙复石介尚在则迂濶矫诞之士也又可施之于政事之间乎自唐至今以诗赋为名臣者不可胜数何负于天下而必欲废之近世士人纂类经史缀缉时务谓之防括待问条目搜抉略尽临时剽窃窜易首尾以有司有司莫能辨也且其为文也无规矩准绳故学之易成无声病对偶故考之难精以易学之士付难考之吏其弊有甚于诗赋者矣唐之通牓故是弊法虽有以名取人厌伏众论之美亦有贿赂公行权要请托之害一使防去王室权归私门降及中叶结为朋党之论通牓取人又岂足尚哉诸科举人多出三路能文者既已变而为进士晓义者又皆去以为明经其余皆朴鲁不化者也至于人材则有定分施之有政能否自彰今进士日夜治经传子史贯穿驰骛可谓博矣至于临政曷甞用其一二顾视旧学已为虚器而欲使此等分别注防粗识大义而望其才能増长亦已踈矣臣故曰此数者皆知其一而不知其二也特愿陛下留意其逺者大者必欲登俊良黜庸回总览众才经略世务则在陛下与二三大臣下至诸路职司与良二千石耳区区之法何预焉然臣窃有私忧过计者敢不以告昔王衍好老庄天下皆师之风俗陵夷以至南渡王缙好佛舍人事而修异教大厯之政至今为笑故孔子罕言命则为知者少也子贡曰夫子之文章可得而闻也夫子之言性与天道不可得而闻也夫性命之説自子贡不得闻而今之学者耻不言性命此可信也哉今士大夫至以佛老为圣人鬻书于市者非庄老之书不售也读其文浩然无当而不可穷观其貌超然无着而不可挹此岂真能然哉盖中人之性安于放而乐于诞耳使天下之士能如庄周齐死生一毁誉轻富贵安贫贱则人主之名器爵禄所以砺世磨钝者废矣陛下亦安用之而况其实不能而窃取其言以欺世者哉臣愿陛下明勅有司试之以法言取之以实学博通经术者虽朴不废稍渉浮诞者虽工必黜则风俗稍厚学术近正庶防得忠实之士不至蹈衰季之风则天下幸甚
　　神宗时同知礼院刘攽上奏曰臣准御史防告报进诏书天下学校贡举之法博访臣等令得详议者臣愚以谓人主之举事与人臣之献议不同人臣之议者盛言古事以为髙侈言已忠以为博迂逺而不切事情漫汗而不济世务虽已自知其无益于治矣而犹为之何也其言之有理其持之有故其名之所存足以夸众俗故敢为而不疑耳人主之举事则不然度时之所宜因俗之所安不以虚名而弃实效不慕逺业而捐近功使令出而下必信事举而俗必定故与其出令不当而亟改之不若谋事于始而慎虑也今陛下患选举之法不明教育之方未善此必有以前古久逺之事感动上听者不可不察也本朝承百王之末创起律令虽未及三代其随时因俗从宜应变増损不常亦自一朝之制而选举之法行之百有余嵗累朝将相名卿及今之所谓贤材与共天下之论议者皆非以他涂进者也而诬以谓未甞得人臣窃以为过矣且臣论之今时选举之患不在创法之未善而在有司之弗良不患试言之非要而患听者之不察何以言之今国家求贤良异材之人则使公卿荐举求文学经术之士则使郡县推择此虽三代取士何以过此帝典之言曰敷纳以言孔子曰不知言无以知人也然则未知人莫如听言故国家试士以文词亦二帝敷纳之比也诚使有司兼仲山将明之才懐孟子知言之术精听慎择则贤不肖岂不较然由是观之取士之法本未甞失而有司之听或不能尽今以有司之不能尽而变法法虽亟变而不择人付之虽法如三代犹将终无益也议者或谓文词之为艺薄陋不足以待天下之士臣愚以谓今进士之初仕者不过得为吏部选人国家待门防恩泽者亦为选人流外小吏亦为选人选人如此之卑也而天下之士以文词应此选岂不固有余裕哉朝廷设置何等爵禄而更囏难其选乎且进士成名者国家亦何尝便以为才杰而任用之或以文章显或以法律用或以善政事称或以治财赋进皆待其来日成效而后有取则夫取士之始亦何用靳靳遴惜若不得已哉且朝廷更选举之法将以想望髙材豪杰之士也今天下之士至于礼部者嵗不下二千人朝廷岂能以玉帛之聘弓旌之招而遍得此乎必亦使之投牒自进耳士之投牒自进必非豪杰之士伊尹管仲之俦虽更其科试而取之徒小异其名目然其得士未有以异于前也更恐好利衒鬻之人崇虚名以乱真则取士之失又甚于往日矣议者又谓不如一用乡举里选者此又知其一未知其二也夫二汉之用乡举里选所以得人者其时郡县之吏自廷掾诸曹卒史驭吏亭长防儌皆贤士为之故其临财不茍则知其亷值事能断则知其智文武才略莫不毕効故其誉之有实举之不难自流品分别郡县吏卒弃絶为贱不齿于缙绅贤士不复从此役士之居乡里者何由察知茍慿虚名以进人后有不称将复相与蔽护其短而谓之材终亦不得真贤实亷矣是乡举里选又不可尽用也凡此数端皆臣所以深疑者也不知臣之愚陋至此耶抑亦千虑将有一得也然愚者之志专则难移故臣愿朝廷且毋庸轻变选举之法不如因旧法而慎选有司之为愈也虽然尚有一说今有人于此明辩足以判狱讼智略足以治财赋而文词不足以自发经艺不至于浃洽则将捐弃终身无仕进之望其材岂不可惜哉臣愿陛下为设从政科使公卿及监司举如此人以充选必有举者三人乃召而用之且毋以为真试之三年才任其事然后命之以官即不可使复还为民而坐其举者如此则天下之材士殆无遗逸矣臣闻教育之法所以治性也性修则智明智明则应物不惑不惑则盛徳之士也自两汉以来学者未尝不以利禄为心夫可诱以利禄而勉强为善则徳性离矣是故造士不及三代者由此也今陛下建学校为置明师而诲道之毋问其所学毋限其所能则贤材莫不养育矣若恶文章之而以经艺劝之学者之志不出于为禄利也则文章之士变而为经艺虽曰不同其离于徳性也均矣天之生材有昏有明智明材大者非小智小识之所能掩也及其浅晦下材虽日挞之亦终不能以致髙大士脩之于家足以成材亦何待学官程课督趣之哉臣愚不足以知逺略惟陛下裁幸
　　起居舍人同知谏院范纯仁论贡举防曰臣近奉徳音以朝廷不能均取四方之士虑有遗才令臣具合设科制及取人之法进呈臣智识浅昧不能画逺大之防上副诏防辄以所见粗陈一二窃以自祖宗以来取人唯进士科为盛凡举择公卿近侍多取进士出身之人故天下之士竞务此科而进然进士举业文赋唯闽蜀江浙之人所长至南省则与西北之人一处糊名通考故西北之人得进者少今若明行分别则必东南之人兴难进之叹而寄贯巧伪者益多不若用臣前来所上贡举之防先于天下郡县各立学校养士之法仍择明师以教之每科诏之下委州郡长吏及学官于进士明经中唯取土著之人先曽入州县学各及三百日已上才行优于众人者许用解额中人数三分之一特为荐送至南省谓之特举之科南省只试防论经义仍各分路分考校逐路各与优立分数取人至御前亦依分数与放及第则诸路得人无不均一朝廷遂于贡举优立五路之法又乞诏政府今后举防省舘阁经筵职司并于明经进士或无出身人中数路参取但择才行优长不必限以科第如此则四方贤士可以俱进矣更望圣慈详酌施行
　　纯仁又论荐举防曰臣闻唐虞之际俊乂在官成汤亦曰旁求俊彦诗称济济多士文王以宁孔子论政则曰赦小过举贤才是皆以举择人材为治道之先务也方今天下之广士民之众不减古昔而庻官得人不及前代良以举用之道未能开广选任既由政府多以资任采择执政不过数人岂能遍知天下之士虽辗转询访只亦得之私言未如公举之审实也唐则天以僭窃之政务求多士以收人心广令臣寮举荐兼亦人得自举选任之道固为太冗然犹多得贤俊下无遗材故姚崇宋璟之徒相继而出开元之治实有頼焉况当陞下刻意劳心兴治补弊之际若不敷求贤才与之共政则何以致百揆时叙庶政惟熈者乎求才之术莫若特诏内外之臣各举所知其大两省已上于省府诸路职司人中举堪充职司知州等人及诸路监司台谏省府举堪充转运判官知州等人亦许举堪充清要之人毎举三员并于举章之中终身保任一有不职与之同罪及前来应诏举到未曽进用及臣寮所举自代之人一处参较凡是庶官有阙便可选择进用如此则俊杰彚进官无旷职上可以辅成圣政下可以激劝多士
　　知谏院陈防上奏曰臣伏见今嵗科塲开封府就试进士三千二百七十余人合解三百十人为额国子监一千六百余人合解百人为额皆是十分之中未取其一英俊既多而剽辞挟书真伪淆杂若不精加考校去留之际不无差误孤寒得失所系不轻贡举条制虽令考试官通考縁三卷子数目稍多自来承例分定方始考校得失其间好恶不同未必取舍皆是洎至考到合格人数便即类聚奏号更不将退落卷子令众官一处衮同再考轻易漏略非惟不恤举人进取之艰难殊不体认朝廷取士之意臣今擘画欲乞今来考试官初考校时权令分定卷子除考到词理优长已合格者及辞理纰缪与犯不考式者已系黜落外将逐官退下中等卷子在去留之间者令众官一处公共看详与近下合格卷子比校优劣然后升黜仍将三场卷子连粘通考所贵得士之实不至差缪所有考校虽无日限校量一月之内以诗赋防论通考毎人一日考得一十五副至二十副已来如将退落下等卷子更令众官参考须至更展日限方得了当今乞将就试举人卷子与考试官员数均定日以二十副为凖自引试初场通计人数与五七日限通考退落卷子以引试日为始计其日限如更日限未足未得奏名所贵考校精详不失辞业之士襄又上奏曰臣窃见外州军不系免解举人近日甚有经中书待漏院及拦截宰相投状陈乞免解未防指挥施行其间多是逺方孤贫羸老之人徒歩入京羇旅困穷深可怜悯访闻有经三四十年已前曽与乡荐潦倒屋今来为见陛下龙飞初榜嘉祐二年已前府监一举进士尚许免解以此扶衰戴白奔走逺来有觊望一例推恩之意若令白首空归古人所叹欲望陛下悯其衰暮之年无所成立因兹首牓特与推恩应进士经三十年诸科四十年已前曽与乡贡不以举数第见在京师者许依府监免解人例与南省收试如不愿就试者并赐一本州文学助教之名不理选限使归田里霑朝廷一命之荣必知上戴圣仁死无遗恨抑以见陛下隆儒优老之意不为无劝也
　　元丰三年判三班院曽巩请令长贰自举属官奏曰臣伏以陛下本原周礼参之以有唐六典之书考诸当世之宜裁以圣虑更定官制以幸天下臣诚不自揆欲少助万一令无足取者亦足以致区区爱君之心窃观于书其在尧典称尧之徳曰平章百姓百姓昭明则平其贤不肖功罪之分而章之以爵赏使百官莫不昭明者此人主之事也其在说命曰惟说式克钦承旁招俊乂列于庶位则承人主之志广引人材进诸朝廷者此宰相之事也其在冏命穆王命伯冏为周太仆正其戒之曰慎简乃僚无以巧言令色便辟侧媚其惟吉士则使得自简属僚以共成其任者此诸司长官之事也其上下之体相承如此所以周天下之务盖先王之成法也故陆贽相唐陈致理之具以谓百司之长至于副贰之官与夫两省供奉之职请委宰臣叙拟以闻其余台省属僚请委长官选择指陈材实终身保任其以举授之繇各载除书之内得贤则有进考増秩襃升之赏失实则有夺俸赎金黜免之罚非特搜扬下位而已亦以阅试大官其所取之士既责行能亦计资望此贽之大指也贽于经画之材近世未见其比其在相位所陈先务如此质之于古实应先王之法施之后世可以推行诚古今之通议也陛下隆至道开大明配天地立人极循名定位以董正治官千载以来盛徳之事也创制之始新命之官任之以弥纶众职所系尤重其所更革着于甲令或差若毫髪四方受其敝或误于须臾累嵗不能救则于选用之体尤不可假非其人且台省长官仆射尚书左右丞侍郎御史中丞皆国之重任陛下所选择而授今尚书既领天下之事郎员外郎凡二十四司用吏防百员其余属佐尚不在数中若使本司长贰之官自郎以下员有未备皆举二人以闻以陛下之明其于羣臣材分无不周知取其所举择用其一其余书之于籍以为内外之官选用之备庶防为官得人足以上副陛下作则垂宪非常之大志且本朝着例御史中丞知杂至于省府之长固得自举其属而馆阁监司牧守之官亦尝屡诏近位皆得荐用所知名臣伟人往往由此而出则推而广之求于故事实有已试之效其所荐之士采用其一其余书之于籍以备选择犹旧阙御史一员听举二人其不中选者亦以次甄进则稽诸累朝亦故事也伏惟陛下本冏命太仆慎简乃僚之意采陆贽台省长官举吏恳恳之论推本朝已试之法使先王之迹自陛下追而践之如此则任众之道隆进贤之路广踈逺之士懐材者皆得彚征要近之臣奬善者皆得自达以陛下之临照谁敢不应之以公以陛下之考覈谁敢不赴之以实既得其人授之以位然后陛下以公听并观分别淑慝以执中主要信行其赏罚如此则允厘百工庶绩咸熈可无为而致尧之平章百姓百姓昭明如是而已如臣之说为可采者其推行之法陆贽所陈惟陛下察其踈宻详加损益
　　巩又请令州县特举士奏曰臣闻三代之道乡里有学士之秀者自乡升诸司徒自司徒升诸学大乐正论其秀者升诸司马司马论其贤者以告于王论定然后官之任官然后爵之位定然后禄之论定然后官之者郑康成云谓使试守任官然后爵之者盖试守而能任其官然后命之以位也其取士之详如此然此特于王畿之内论其乡之秀士耳故在周礼则称乡老献贤能之书于王也至于诸侯贡士则有一适再适三适之赏黜爵削地之罚而其法之详莫得而考此三代之事也汉兴采董生之议始令郡国举孝亷一人其后又以口为率口百二十万至不满十万自一嵗至三自六人至一人察举各有差至用丞相公孙太常孔臧议则又置太常博士弟子员郡国县官有好文学孝悌谨顺出入无悖者所闻令相长丞上属所二千石二千石谨察可者令诣太常受业如弟子一皆课试通一艺以上补文学掌故缺其髙第可为郎中者太常籍奏即有秀才异等輙以名闻又请以治礼掌故比二百石及百石吏选择为左右内史大行下郡太守卒史皆各二人边郡一人不足择掌故以补中二千石属文学掌故补郡属备员其郡国贡士太常试选之法详矣此汉之事也今陛下隆至徳昭大道参天地本人伦兴学崇化以风天下唐虞用心何以加此然患今之学校非先王教养之法今之科举非先王选士之制圣意卓然自三代以后当涂之君未有能及此者也臣以谓三代学校劝教之具汉氏郡国太常察举之目揆今之宜理可参用今州郡京师有学同于三代而教养选举非先王之法者岂不以其遗素厉之实行课无用之空文非陛下隆世教育人材之本意欤诚今州县有好文学厉名节孝悌谨顺出入无悖者所闻令佐升诸州学州谨察其可者上太学以州大小为嵗及人数之差太学一谨察其可者上礼部礼部谨察其可者籍奏自州学至礼部皆取课试通一艺以上御试与否取自圣裁今既正三省诸寺之任其都事主事掌故之属旧品不卑宜清其选更用士人以应古义遂取礼部所选之士中第或髙第者以次使试守满再嵗或三嵗选择以为州属及县令丞即有秀才异等皆以名闻不拘此制如此者谓之特举其课试不用糊名誊録之法使之通一艺以上者非独采用汉制而已周礼大司徒以乡三物教万民而賔兴之亦以礼乐射御书数也如臣之议为可取者其教养选用之意愿降明诏以谕之得人失士之效当信赏罚以厉之以陛下之所向孰敢不防于奉承以陛下之至明孰敢不公于考择行之以渐循之以久如是而俗化不羙人材不盛官守不修政事不举者未之闻也其旧制科举以习者既久难一日废之请且如故事惟贡举踈数一以特举为准而入官试守选用之叙皆出特举之下至夫教化已洽风俗既成之后则一切罢之如圣意以谓可行其立法弥纶之详愿诏有司而定议焉神宗时知审官院苏颂上贡举议曰臣窃谓以今之科试取士比之往年至为详宻往年专以词赋为考式而学古者或诎于声病今则诗赋防论通考不专于一取舍往年虽通考三而学经术者或困于无文今则有明经之举往年敦朴之士或不习科举无由自达今则有遗逸之荐是则诗赋所遗者取之于策论防论所失者选之于明经二者又不能尽则擢之于遗逸天下茍有懐才负艺之人靡不毕为朝廷收擢而任用之矣今明诏犹以为不足者臣窃谓其弊不在法制之失而在于措置之未尽耳夫措置之未尽其说有四一曰考试闗防太宻二曰士子不事所业三曰诈冒戸贯取应四曰取人多少不均所谓考试闗防太宻封弥誊录是也夫封弥誊录本欲示至公于天下然而徒致疑于士大夫而未必尽至公之道又因而失士者亦有之何则国家取士行实为先今既封弥誊录考官但校文词何由知其行实故虽有异之士所试小戾程式或致退落平时甞负玷累茍一日之长可取便预收采士之贤否而进退之间系乎幸与不幸往往是矣是岂朝廷之本意邪臣窃覩天圣四年仁宗皇帝诏书曰如闻举送之士操履罕修黜于有司则纷然起谤升于科选又多以败官由习尚于虚浮宜特行于敦戒自今诸州发解诸举人并须考访履行或有乖僻彰暴虽所试可取不得一例解送以此见朝廷之意先士行而后文艺也若封弥誊录则何由辨其贤否而得如诏书之敦戒乎为今之便则莫若去封弥誊录之法使有司得专叅详考察一则主司知朝廷委任不疑益务尽心二则负实学者得以自明程文小疵不虞见弃三则浅陋之人固无侥幸之望至公之道无大于此议者或曰此法行之已久今多士竞进一旦改革必致諠讼何以弭之臣以为士子之行莫若乡曲最知其详傥或素履无闻因而黜落自厌羣议复何异乎多言邪若其行完学富之人偶不预荐既知朝廷所以取之之意则人人自重不敢轻发养其亷耻异日足为嘉士其所劝盖多矣若曰南省聚天下之士不下数千人主司无由一一知其贤否虽见姓名亦何益于公选臣以谓此法宜先施之州郡亦庶防存乡举里选之遗范也望自今并委知州通判职官常加察访本州行能之士记其姓名更相论辨遇诏下转运司为精择试官依常赴院鏁宿其举人试卷更不封弥誊录仍别差官检收纳应有涂注乙处并印记讫逐旋发送试院不得稽留令试官依公考校文艺除杂犯不考式者先行黜落外其余悉定髙下讫报州令知州通判职官同入试院共加审覆以素有声称着于乡里者为先然后定其去留依额解送试官及州官若有偏曲私狥令监司严加按察具奏其事重行黜降如此诠择必无幸进之人比至南省则是已经乡里察访设令依旧封弥誊录只考文艺亦不容无状之人得预奏名也其殿试考式系之朝廷非有司所当措议也所谓士子不事所业者举人不纳公卷是也旧制秋赋先纳公卷一副古律诗赋文论共五卷预荐者仍亲赴贡院投纳及于试卷头自写家状其知举官去试期一月前差入贡院先行考校内事业殊异者至日更精加试验如程试与公卷全异及书体与家状不同者并行驳放或假借他人文字辨认彰露亦便扶出永不得赴举是举人先纳公卷所以预见其学业趣向如何亦有助于选择也景祐已前学者平居必课试杂文古律诗赋以备秋卷颇有用心于著述者自庆厯初罢去公卷举人唯习举业外以杂文古律赋诗为无用之言而不留心者多矣此岂所以激劝士之笃学业文之意邪臣欲望自今举人请应依前令投纳公卷一副不得假借他人文字并亲书试卷头家状一准旧制委知举考试官预先看详以偹将来与试卷叅验是非而升黜焉如此庶防人知向学不为茍且之事矣所谓诈冒户贯请应者今外郡举人赴开封府取应是也天下州郡举子既以本处人多解额少往往竞赴京师旋求户贯乡举之弊无甚于此虽朝廷加以峻文而终不能禁止者盖以开封府举人不多解额动以数百人适所以招徕之而使其冒法欲革其弊莫若预为之防于罢举之嵗令本府下诸县察访见今土著实有多少举人候见得的实数目闗送贡院比校外郡人数酌中解名处量其分数别立定额外方举人知其如此岂肯不逺数千里冒峻文而求寄贯乎其府中减下人数却乞移与国子监添起名额既已革寄贯诈冒之弊又足广庠序乐育之风如此行之诚两有所便也或曰府中减下人国子监又复添额则人人竞赴庠序投状其于冒妄不亦均乎是不然也在开封府则有诈名冒贯之弊于国子监自是四方俊造进取之所事体固不相类容其趋进复何害邪所谓取士多少不均者进士与制科遗逸是也臣窃以往年放进士毎榜不下四五百人自间年放牓亦常近二百人诸科大约依进士人数而制科入等者不过两三人明经不过三五人遗逸之荐复未有定制臣以谓举制科者博通古今贯穿经史顾其积学勤亦至矣明经者虽诵数或阙而大义多通遗逸之荐纵不能尽如诏书之所求要之皆乡里推许之人此数科比之进士诸科初学幸中者多取之亦未为谬滥也臣伏覩新制三嵗科诏毎牓以三百人为限是进士诸科之路已广而制举遗逸议论犹未及之况近制明经已许均减诸科之数虽取人未多是已有定制临时可以通融损彼而益此也臣愚欲望自今年科举进士毎牓且以二百五十人为限留其余五十人以待制举及遗逸之类其制举防入优等者自依常例在下等者望量添人数比类赐以出身以酬其积学之勤其举遗逸仍望立为定制毎放牓而后下诏诸路州郡及转运司共察访如士人中显有履行纯固经术文艺优赡为众人推许者或屋黜落或邱园髙蹈咸许保荐毎路限以五人并敦遣赴京师依例试以防论考定髙下优者赐以科名与制举所増人共足所留进士五十人之数下等亦望量推恩渥或与免将来文解如此则取士之路益广而行艺之人无有弃遗奬育人材敦激偷窳上助风教不为无益也
　　判太常寺韩维议贡举状曰右臣伏奉勅命议考校贡举之法者臣谨按周礼大司徒之职以乡三物教万民而賔兴之曰六徳曰六行曰六艺所以脩身事君事父母接兄弟亲戚朋友乡党之道无不教也至于射御书数亦皆时所资用无非事而为之者故起而仕之则其所施设皆素业也今之士固未尝教也而又诱之以华靡无用之文程之以诵记不讲之言至于行能则澷然不省矣故及其仕也平居之所先务者今则无所施矣前日之所力习者今则不足用矣其所以时得贤俊之士而官之者幸也今欲讲图善法以变其习俗则当先去其无益者而使就其益者臣请以五事言之一罢诗赋更令于所习一大经中【令人通习某经】问大义十道但以文辞解释不必全记注防取其言典雅得圣人之意者通以上为合格一本设明经举其所取人数与诸科相通者亦欲渐诱经生使习义理之学而比来中选尚少盖进士患于不能记诵诸科患于不能解释今请少损贴墨之数以来进士所放诸科既少则其翘然者必须力学以趋此举又诸科试大义常在末多是合格人数已定虽有大义不中程亦难复黜落【今试大义条中有不指义理而但引注防备为通及六分为粗当更议】今请稍移大义在前黜其不通者则记诵者不得专进此皆所以儆厉诸科使渐就明经也一州府军监诸学毎生徒百人以上【生徒数以秋赋就试人为准】特置教授官一员不及百人以职官若曹官兼领【教授官委两制三馆国子监官杂举籍其名遇其阙则授之】一毎当解发自知州至凡当职官吏及虽非当职而仕者及虽不仕而以道艺处乡里者并应举人大防州之听事或学之讲堂令众评行义尤异者以品目髙下书为一状【无尤异者听勿举】俟程试定合格人数如所举人在得中者升其名于上列仍以名移南省试日稍加优异【优异法别当议】殿试亦如之一于常科之外别开数路如近嵗敦遣之比其人材系自朝廷所欲得者临时命科凡此皆变旧法之尤无益者而稍加奬厉之道也若夫道徳贵于朝廷则下知所慕矣教化明于太学则四方有所成矣惟在陛下与一二执政之臣力行而详处之则明诏所谓一道徳而奬进人材斯无难矣














　　厯代名臣奏议卷一百六十六
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百六十七
　　明　杨士竒等　撰
　　选举
　　宋哲宗元祐元年平章军国重事文彦博上奏曰臣闻于诗思皇多士生此王国济济多士文王以宁从古来为国治民者多士则兴乏贤则衰此理之必然也士所以多由飬育有素故有秀选俊造之目等级升之渐至于官得其人国无不治臣以朝廷育才取士之法数十年来有所未至向时应进士举者自执卷为儒便知自重谓之应将相科亦曰白衣公卿登科之后其在髙等者知朝廷必将不次进用率皆益自奋励进修徳业以副时望所以至于公卿将相为名臣者多是其人近嵗以来稍异于是登甲科者搢绅罕闻其名朝廷罕得其用盖由士子脩蕴无素朝廷劝奬未周臣亦闻礼部别定贡举条贯然虑于激劝士行儒风犹有未至臣欲乞先时降诏开谕使人人知朝廷育才取士之道使各自勉励向去科选得士必多济济以宁当由于此
　　彦博又上奏曰臣观六典三铨之法以三类观其异优者擢而升之否者量而退之所以正权衡明赏罚抑贪昌进贤能今之典选一守定格选格中有以多举主有军功者为上多举者或善请求有军功者或容妄冒如近时买人头得赏官者极多有同配官故多失才亦容滥进臣欲乞委吏部尚书侍郎大畧依三类之法定本选之人合入知州通判知县县令考其才徳功效为上中下三品送中书门下覆验可否定讫判铨官引对一经圣鉴物无遁形更有去留孰不激劝又判铨之官亦当上体朝廷委付之重以衡鉴自任处之不疑间或以人才髙下絶异者特以名闻而进退之乃为称职尚书左仆射司马光上疏曰臣窃惟为政之要莫如得人百官称职则万务咸治然人之才性各有所能或优于徳而啬于才或长于此而短于彼虽臯夔稷契止能各守一官况于中人安可求备是故孔门以四科论士汉室以数路得人若指瑕掩善则朝无可用之人茍随器授任则世无可弃之士臣误防甄擢备位宰相遴选百官乃其职业而知识浅短见闻褊狭知人之难圣贤所重寰宇至广俊彦如林或以孤寒遗逸被褐懐玉岂能周知若专引知识则嫌于挟私难服众心若止循资序则官非其人何以致治莫若使在位达官人举所知则克协至公野无遗贤矣臣不胜狂愚欲乞朝廷设十科举士一曰行义纯固可为师表科【有官无官人皆可举】二曰节操方正可备献纳科【举有官人】三曰智勇过人可备将帅科【举文武有官人此科亦许钤辖已上武臣举】四曰公正聦明可备监司科【举知州以上资序人】五曰经术精通可备讲读科【有官无官人皆可举】六曰学问该博可备顾问科【有官无官人皆可举】七曰文章典丽可备著述科【有官无官人皆可举】八曰善听狱讼尽公得实科【举有官人】九曰善治财赋公私俱便科【举有官人】十曰练习法令能断情谳科【举有官人】应职事官自尚书至给舍谏议寄禄官自开府仪同三司至太中大夫职自观文殿大学士待制每嵗须得于十科内举三人【非谓毎科各举三人谓各随所知某人充某科举共计三人】其状云臣窃见某人有何行能【并须指陈事实不得徒饰虚辞位在上者得举在下之人位在下者不得举在上之人】臣今保举堪充某科如防朝廷擢用后不如所举【谓如举行义纯固而身犯名教节操方正而佞邪憸险智勇过人而愚懦致败公正聦明而私曲昏闇经术精通而不能讲读学问该博而空疎墙面文章典丽而鄙拙纰缪善听狱讼而滞失实善治财赋而病民耗国练习法令而屡致出入】及犯正入已臣甘伏朝典不辞奏状到日付中书省择勤谨吏人专切收掌仍每科各置簿书时抄録年月日某官姓名别置合举官臣寮簿嵗终不举及人数不足按劾施行或遇在京外方有事须合差官体量相度检磨勘刬刷催促推勘定夺则委执政亲检逐簿各随所举之科选差令试管干上件差使若能办集即时别置簿记其劳绩遇本科职任有阙【谓若经筵或学官有阙即用行义纯固经术精通学问该博等科人台谏有阙即用节操方正科人之类】则委执政亲检逐簿选名实相称或举主多或有劳绩之人补充仍于本人除官勅告前尽开坐举主姓名于后或不如所举其举主从贡举非其人律科罪犯人正入已举主减三等科罪者因受贿徇私而举之罪名重者自从重法期在必行不可寛宥虽见为执政官朝廷所不可辍者亦须降官示罚即朝廷临时因事特诏举官【谓若举知河渠马牧等之类】不在十科之内者有不如所举亦同此法所贵人人重惜所举官皆得人光又上科塲劄子曰臣伏覩朝廷改科塲制度第一塲试本经义第二塲试诗赋第三塲试论第四塲试策试新科明法除断案外试论语孝经义奉圣防令礼部与两省学士待制御史台国子监司业集议闻奏臣窃有所见不敢不以闻凡取士之道当以徳行为先文学为后就文学之中又当以经术为先辞采为后是故周礼大司徒以六徳六行賔兴万民汉以贤良方正孝防质朴敦厚取士中兴以后取士尤为精慎至于公府掾属州从事郡国计吏丞史县功曹乡啬夫皆择贤者为之茍非其人则为世所讥贬是以人人思自砥砺教化兴行风俗纯厚乃至后世陵夷虽政刑紊于上而节义立于下有以奸回巧伪致富贵者不为清议所容此乃徳化之本原王者所先务不可忽也熹平中诏引诸生能文赋者待制鸿都门下蔡邕力争以为辞赋小才无益于治不如经术自魏晋以降始贵文章而贱经术以词人为英俊以儒生为鄙朴下至隋唐虽设明经进士两科进士日隆而明经日替矣所以然者有司以帖经墨义试明经专取记诵不询义理其至于离经析注务隠争难多方以误之是致举人自幼至老以夜继昼腐唇烂舌虚费勤劳以求应格诘之以圣人之道瞢若面墙或不知句读或音字乖讹乃有司之失非举人之罪也至于以赋诗论策进士及其末流专用律赋格诗取拾过落擿其落韵失平侧偏枯不对腰鹤膝以进退天下士不问其贤不肖虽顽如跖蹻茍程试合格不费髙第行如渊骞程试不合格不免黜落老死衡茅是致举人专尚辞华不根道徳渉猎钞节懐挟勦剽以取科名诘之以圣人之道未必皆知其中或游处放荡容止轻儇言行丑恶靡所不至者不能无之其为亦极矣神宗皇帝深鉴其失于是悉罢赋诗及经学诸科专以经义论策试进士此乃革歴代之积弊复先王之本典百世不易之法也但王安石不当以一家私学欲盖掩先儒令天下学官讲解及科塲程试同己者取异已者黜使圣人坦明之言转而陥于竒僻先王中正之道流而入于异端若已论果是先儒果非何患学者不弃彼而从此何必以利害诱胁如此其急也又黜春秋而进孟子废六艺而尊百家加之但考校文学不勉励徳行此其失也凡谋度国事当守公论不可希时又不可徇俗宜校是非之小大利害之多少使质诸圣人而不谬酌于人情而皆通稽于上古而克合施之当世而可行然后为善也今国家大议科塲之法欲尽善尽羙以臣所见莫若依先朝成法合明经进士为一科立周易尚书诗周礼仪礼礼记春秋孝经论语为九经令天下学官依注防讲说学士博观诸家自择短长各从所好春秋止用左氏传其公羊谷梁陆淳等说并为诸家孟子止为诸子更不试大义应举者听自占习三经以上多少随意皆须习孝经论语于家状前开坐习某经某经又每嵗委升朝文官保举一人不拘见在任不在任是本部各举所知若系亲戚亦于举状内声说其举状称臣窃见某州某县人某甲有何行能臣今保举堪应经明行脩科于后不如所举臣甘当连坐不辞奏状到朝廷下礼部贡院置簿各分逐路抄録本人姓名注举主官位姓名于其下仍下本州出给公据付本人收执及令本州亦如贡院置簿抄録准备开科塲日考验公据其举状既上之后若所举之人犯私罪至徒已上情理重及违犯名教断讫仍收坐举主奏乞朝廷取勘施行其人未及第者减五等已及第者减三等坐之一如举选人充京官法臣窃料此法初行其奔竞属请
　　固不能免若朝廷必坐举主毋有所赦行三五人后自皆慎择其人不敢妄举如此则士之居乡居家独处闇室亦立身行已不敢不慎惟惧玷缺有闻于外矣所谓不言之教不肃而成不待学官日训月察立赏告讦而士行自美矣每遇开科塲其有举主者自称应经明行脩举仍于所投家状前开坐举主官位姓名有司检防簿上合同方许收接其无举主者只称应乡贡进士举如常法每举人三人以上自相结为一保止保委是正身及是本贯不曽犯真刑无隠忧匿服此外皆不保其本州及贡院考试并依旧法差封弥誊録监门廵捕官程试之日严加检察如旧试经学诸科法各令求已毋得移坐位相从托商量相聚传义传本懐挟代笔违者扶出第一塲先试孝经论语大义五道内孝经一道论语四道先须备载正文次述注疏大意次引诸家异义次以已见评其是非以援据精详理长文优者为通其次为粗援据疎略理短文拙者为否三通以上为合格不合格者先次駮放合格者榜引次塲就试如旧试经学诸科法或合格人数太少则委试官临时短中求长详酌放过次塲试尚书次塲试周礼次塲试仪礼次塲试礼记次塲试春秋次塲试周易大义各五道令举人各随所习经书就试考校过落如孝经论语法次塲论二道一道于儒家诸子书内出题一道于歴代正史内出题次塲试策三道皆问时务考策之日方依解额及奏名人数定去留编排髙下以经数多者在上经数均以策论理长文优在上其经明行脩举人并于进士前别作一项出榜解发及奏名至御前试时务策一道千字以上封弥官于号上题所明经及举主人数考校详定毕编排之时亦以经数多者在上经数均以策理长文优者在上文理均以举主多者在上其经明行脩举人亦于进士前别作一项编排先放及第其推恩注官比进士特加优异他时选择清要官馆阁台谏等并须先取经明行修人其举主姓名常于官告前声说如此则举人皆务尊尚经术穷圣人指趣不敢不精旁览子史不敢不博又不流放入于异端小说讲求时务亦不敢不知所得之士既有行义又能明道又能博学又知从政其为国家之用岂不贤于今日之所取所有今来乞复诗赋者皆向日老举人止习诗赋不习经义应举不得故为此说欲以动揺科塲制度为已私便朝廷若不欲弃捐旧人假将来科塲进士有特奏名者令试诗赋随其优劣等第推恩亦无伤也不可以此轻改成法复从弊俗误惑后生若以为文章之士国家所不可无即乞许人于试本经合格日投状乞试杂文于试论次塲引试或古诗或律诗或歌行或古赋或颂或铭或讃或四六表啓临时委试官出题目试某文定篇数字数共须及五百字以上取辞采髙者为合格得觧及奏名及第日编排姓名髙下各在经数同等人之上如此则文章之士亦不乏矣至于律令勅式皆当官者所须何必置明法一科使为士者豫习之夫礼之所去刑之所取为士者果能知道义自与法律合若其不知但日诵徒流绞斩之书习鍜链文致之事为士已成刻薄从政岂有循良非所以长育人材敦厚风俗也朝廷若不欲废弃已习之人其明法曽得解者依旧应举未曽得解者不得更应则收拾无遗矣臣愚所见如此伏乞以臣所奏及礼部等官所议榜国子监门及编下诸州有州学处榜州学门令举人限一月内投状指定何法为善仰本州附递以闻到京齐足更委其他执政看详参酌从长施行
　　光为门下侍郎又上奏曰臣先上言乞毎嵗委陛朝文官保举一人应经明行修科与进士并置程试一如进士惟于及第后推恩优异以劝勉天下举人使敦修士行昨已有朝防来年科塲且依旧法施行窃闻近有圣防其进士经义并兼用注防及诸家之说或已见仍罢律义先次施行臣窃详朝廷之意盖为举人经义文体专习王氏新举为日已久来年科塲欲兼取旧学故有此指挥令举人预知而习之臣所乞置经明行修科者欲使举人知向去科塲朝廷敦尚行义不专取文学所以美教化厚风俗比于经义文体尤为要切冝使举人豫知欲乞亦降朝防先次施行况与进士旧法两不相妨
　　光又上奏曰臣窃见御史韩川上言诸路监司不当拘限资格专任举主当令宰相自加选择窃縁常调之人不可不为之立资格以抑躁进塞幸门若果有贤才朝廷自当不次迁擢岂拘此制凡年髙资深之人虽未必尽贤然累任亲民歴事颇多知在下艰难比于元不歴亲民便任监司者必少胜矣朝廷执政止八九人若非交旧无以知其行能不惟渉徇私之嫌兼所取至狭岂足以尽天下之贤才若采访毁誉则爱憎毁誉情伪万端与其听游谈之言曷若使之结罪保举故臣奏设十科以举士其中一科公正聦明可备监司诚知请属挟私所不能无但有不如所举者严加谴责无所寛宥则今后自然慎择不敢妄举矣至如楚潜等虽无声名安知其无实用俟其到官无状废职并举主坐之亦未为晚
　　大学博士吕大临论选举六事防曰臣窃惟古之长育人才者以士众多为乐今之主选举者以士众多为患古之以礼聘士常恐士之不至今之以法抑士常恐士之竞进古今岂有异哉盖未之思尔夫为国之要不越得人以治其事而已如为治必欲得人则唯恐人才之不足不患乎众多也如治事皆任其责则惟恐士之不至不忧乎竞进也今也取人而用不问其可任何事任人以事不问其才之所堪故入流之路不胜其多然为官择士则常患乏才待次之吏歴嵗不调然考其职事则常患不治此所谓名实不称本末交戾如此而欲得人而事治未之有也今欲立士规以养徳厉行更学制以量才进艺立贡法以取贤敛才立试法以试用飬才立辟法以兴能备用立举法以覆实得人立考法以责任考功其事目之详具于后
　　一士规　州县皆立学皆立士籍学官正録掌之凡士人不以侨寓土著已仕未仕【已仕至升朝官未冠及年及七十皆不籍】并居学不居学应举不应举皆委自乡郭隣里博访以姓名申州县长吏再加审覈无遗与学官参考行实无滥然后书于籍【皆供本贯三代年齿其在学及应举者皆任所习举业已任者供出身歴任】除居学者自有学制外别立士规略如学规禁过条目【其大过如兼为工商所游非僻博赌闘讼之类其小过如游非其人非义干求之类皆禁之】簿二道一道记善【凡有善可记皆记之】一道书遇【凡犯士规者皆书之】委州县学正于学外士人中推择为众所服者为外学正【州城内量郡大小自二人至六人分坊总之自一人至三人分坊及乡緫之】凡预籍者又月轮一人主书善记过谓之直月毎月约日群集于学释菜于先圣退而食于堂直月以所记过之状白于外学正外学正与众评其可否而书之而告其人【凡善行许众采之告于直月直月审其实而记之有过则准许直月察之至防人悉告于学正过亦立罚】如犯大过既书许其改过不愿改及终不悛者去其籍不得与士齿不得服士衣冠【先定士及庶人衣冠以别之】朝廷考察徳行皆质于此其学行素髙为众所推者别加尊礼不与众同如出逰它所皆具所以游之事告古者四民不杂处士所习皆有业今也农工商贾尚各有事惟士一职多容游手罢惰之流士风沦防人才不兴皆原于此自祖宗以来州县立学惟守令留意者仅能劝督应举课业而已乡里服士衣冠而与士大夫游皆名为士而贤不肖混淆莫之能辨徳学之进者既无以旌别无行之人又无忌惮欲望羙风俗育人才难矣然比见所立学制多欲士人居学日久此极有害大抵为士者莫不有家仰事父母俯育妻子皆人之大伦飬道安有可阙今必使舍此而居学先废人之大伦纵博闻多识将安用之此失其本不可不革况古之至学亦不在乎朝夕羣聚课试诵读然后为学盖必立明师使时往请教有所矜式可矣今之议立士规所以防其失月书善恶所以进善改过非其人者不得与士齿所以清士流此为之兆矣兆足以行则润泽之方更系善治者措置如何耳
　　二学制　凡学之制皆立大学小学课读诵训诂习少仪十年以上至于十九皆入小学二十以上择业成者旬一试之十试中格者始得入大学方许应举【未中格者且居小学未得应举】大学分四科一曰徳行二曰学术三曰文辞四曰政事徳行之科居县者县之令佐与学官令众推择察得其实以其名荐于州【其学行畧道其故】州之长吏与学官再加审察得其实以礼聘之县令津遣赴州学命学官舘之数与议论以察其学识旬月而归以簿籍其姓名俟科塲州长吏及学官以参求可以应者贡于朝【如居州学者惟学官荐之州长吏察之】学术之科以多闻博识明义理辨节文考典故为业一曰明经【经无多少自一经至于六经经为易诗书春秋礼乐如礼兼明三礼如乐虽无经亦参取六经所言而求之凡明经必兼治孝经论语孟子】二曰习史【究量歴代治体安危成败及典故沿革】文辞之科皆习杂文为业如制诰章奏文檄书问碑铭诗赋之类如唐制政事皆务究知利害本末及措置之法如吏文条陈利害如法令脩立条约不必文辞惟取措置议论优长为善已上惟徳行一科皆从推择礼聘外自学术文辞政事三科并依科塲法许人应举亦自逐县官以格陞之州学学官又选其能者籍之每有科塲学官以其名闻于州州申转运司转运司选官考试如旧法额定中选人数贡于尚书礼部其课试髙下之法以所习之髙下多少为等凡学术文辞之科皆兼习史及文辞为上所兼习或史或文辞者次之止习三经者又次之止习二经者又次之止习一经或习史者又次之习文辞者次之习政事者为下明经者一经为一塲试义三道习史者试策三道文辞者试杂文二塲毎塲问目五道【如兼习文辞政事止各试一塲】已上徳行科比制举学术文辞科比进士政事科比诸科
　　古者四十始仕今则成童以上皆得应举故人之子弟不务积学蓄徳自稍有知己奔驰仕进之门又为学之序未尝分别大小往往躐等以进羣应有司其艺稍中有司之格者十无二三使人才不成实原于此故今立学制分大小学之法自十九以下皆居小学二十以上其艺可升大学者方升之大学始得应举则童子必能安业所习有序不致有违越之心庶几成才可得而取乂或以徳进或以事举或以言未尝一科取之自汉唐之盛虽未能方古亦数路设科以收人才今专以进士一科取之其所试者止于经义策论而已及其中选则百官之事皆得而任之就其素学而论盖欲明义理而习文辞也当官决事则所知义理莫知所以施为一有辞命则所习之文不足以应用谓之贤欤而不知其徳之可任谓之能欤而不知其才之可使盖所飬非所求所求非所用飬才取人之失无甚于此议更改科举复用诗赋此特少济有司考校之末无益朝廷育才用人之实若明立四科以笼人才则庶几有得又古之仕者莫非上之人取之非下有求而后予也故上有下贤之美士无失己之耻今一切使之投牒自进无以异于市井臣仆非所以飬士之廉其本已防则为士者轻为士者轻则虽有美才令徳不足任也今欲悉命学官采择然后州长吏召而试之少厉士风不为无补
　　三试法　试法者凡初入仕人【如初及第人奏荐未出官之类】在京委开封府及府界提司在外委监司郡守蕃察人才可当何等职事先令权摄管局或差委定夺公事以识其才满嵗考定分为四等政迹可观为上等职事粗举为中等职事不废为下等职事旷废为劣等除劣等且令守选习学外余皆保明即依所定等所任官差注【所定等为各次髙下所任官各分差注】其第一任谓之试官于衔中带试字任满如前法监司郡守考定四等上等者注优便官中等者注合入官下等者再试一任劣等者勒令守选习学【凡守选习学者皆满三年方令再试一年虽系上等迁一资中等不迁改优便官下等如故劣等降一资禄官亦合守选不给俸钱】次任依此考定优劣迁降
　　四辟法　辟法者官长皆许辟属官一员以自助内则尚书侍郎卿监【尚书侍郎许辟郎中员外卿监许辟丞簿各一员】外则帅臣监司郡守【帅臣监司各举二员郡守举职官或曹官一员】各辟所知所辟者去官则从而罢所辟非其人许御史録奏【学官同此】
　　五举法举法者内则谏官御史郎中秘书博士外则监司郡守县令学官监局皆得举受【内官及监司许待制以上举郡守许监司及待制以上举县令许监司郡守举外学官许监司及两省官御史郎中司业待制以上举外监局许监司举系课利及万者】凡内官及监司郡守学官皆云举者籍其名有阙则择而用之县令及监局许监司指名指阙奏举政迹在优劣等者举主皆有赏罚
　　六考法　考法者先立所莅职事主意所在以为责任之词如守令则曰政平讼理民足士劝恤困穷止奸盗办赋役之类如监司则曰察举愆违而不入苛细长财足用而不渉掊克荐滞才举废事申无告去积之类狱官则曰必得情无久系寃者得伸有罪者不可茍免学官则曰长育人才必有成就激厉风俗无使媮薄如此类例脩立百官殿最之目而有司条格略立大法余皆听其自为嵗终一考则定其殿最而升黜之虽无显过但不如所责者皆在所黜凡授官者如自度不足以当责任许自陈改授他官
　　此四法于选官庶几尽知盖试法之立足以区别能否不致多容滥进辟法之立使官长自择僚佐足以深任其责举法之立使在上者多知人才缓急之用不患乏人考法之立使非才者不敢幸进无功者不可茍容仕路之清无越于是今之入仕亦有试法止于经义断案而已所试经义方欲酬对有司非能究逹义理固未适于实用如律义断案但可粗施于法官然亦泥文执法不可常行不若实试以事自见其才旧格惟帅臣监司及朝廷专使许辟一二属官而已近制复亦罢去大抵闗防朋比私谒之弊然自汉唐以来僚属皆官长辟除所以深责治効虽不能无请求私徇之意茍朝廷责任之严人人欲得僚吏以为己助亦安肯多取不才之人如果得其人虽举子夫复何恤此法不行止可革其小害而失其大利非计之得也举非其人既立弹奏之法又孰敢以非才充选乎窃见朝廷毎有除授常患乏才此盖未尝素求人物以备一旦之用缓急之际选择不审则授任失当殊非用人之法莫若立法使各举所知而籍之又命执政大臣及吏部更审访其才应与不应所举一官有阙择而用之以其人之殿最为举者之赏罚则滥进者寡矣今之选曹所患者员多阙少按其治行则举职者寡而不职者众此乃全无考法责任不精之所致夫乐贵而恶贱乐富而恶贫人之情也如使居髙位者责重居下位者责轻则才薄之人必不敢冀其髙位矣有禄者有责无禄者无责则无才之人亦不敢徼幸于宠禄矣无他责之以实之効也
　　监察御史上官均上奏曰臣闻为国之道莫急于任贤求贤之术必资于荐举所荐既博则所得者多而四方之英才皆为国家之用天下岂忧不治哉自陛下临御讲修百度夙夜求贤以康庶务始诏侍从举堪为谏官者各二人继乂诏荐中外之臣以充监司之选诏命始下从官人人皆务搜择端方谨厚之士以副朝廷旁求之意中外翕然号为得人近又诏侍从两省左右司内外台荐公明廉干才堪理剧者俾治多盗县邑其于求才可谓博而详矣然而爱憎好恶者天下之常情也好则相誉而忘其不善恶则相毁而忘其所可称人情之所同也自侍从以及外台固朝廷一时之选然捐私尚公以荐贤报国为已任者未必皆然也方陛下临御之初人情未敢营私缪荐以取咎戾窃恐法久弊生背公徇私之意作故旧则以情相望权势则以力相轧荐举之人唯权与旧则公路塞而真才弃矣昔仁宗尝兴孝廉之举未几荐者牵于私徇多非其人遽诏寝罢议者惜之检防元丰令受勅特举官者奏讫且以所举官报御史台近来报者絶少臣等不尽闻之考荐不实无由弹奏臣欲乞今后令章奏房及内外举者奏状到限三日内闗报本台庶几臣等得以尽知荐举非才职事隳废与本台监司考核有实者从中书籍记显加谴罚毎人三荐不实者特勅举官不得参预如此则人人顾义畏法以妄荐为耻真才实行可坐而得而疎逺寒畯之士无不用之叹庶防并谋合智以成太平之治实非小补
　　均又上奏曰臣窃见前日勅令太中大夫谏议待制以上每嵗以十科荐士兹见陛下博收羣才因能任官之意自三代以来设官分职虽多寡不同然取人大要不过或以徳行言语政事文学而已今以十科取人其于徳行言语政事文学之选固已兼取然论政事止于治财赋听狱讼断请谳三事而已窃恐政事之目有所未尽何则能治财赋者未必长于听狱能听狱者未必长于断谳能行三者未必寛信敏惠足以长人今之所谓长人之官者守令是也今之守令虽有累嵗月用荐举阙陛之法然至于剧郡大邑若止循资序不加选择恐未必得人有伤士败材之不独如是自比年以来郡县考课之法文具而不行未闻擢一良守进一贤令以耸动天下故郡县之吏亦务为碌碌细谨守绳墨治簿书督租赋而已未闻谆谆慈良以治人为务盖自非豪杰自信之士未有不待赏而后劝也若褒赏不加荐举不及天下守令长于理剧者岂复有亹亹乐进之心哉臣欲乞于十科外更益以才堪治人能拨烦者别为一科剧郡大邑有阙因以除授如此则人无遗才而天下之守令莫不劝矣守令劝则郡县之政理天下之民被朝廷之徳泽而太平之功立矣
　　均又上奏曰臣昨于七月二十二日甞具奏论太中大夫谏议待制以上毎嵗以十科荐士外更益以才堪治人能拨烦者别为一科至今未防施行臣窃以为治天下之道以民为本朝廷之政令法度加于四方者莫不在民而治民之亲者实在守令之能否守令能否实系政令之废举生民之休戚自汉及唐号为至治者如孝宣太宗明皇未尝不孜孜选任以守令为急当是之时徳泽流畅逺近乂安无疾苦愁叹之声者诚郡县得人之助也今天下列郡三百为县千余其守令治绩章章可称者罕见其人则朝廷徳泽之壅阏逺近民庶之未安盖有由矣兹岂人材之不迨曩昔耶由奬劝选任之术未至耳奬劝之术无他在夫使贵臣荐之而朝廷旌用之而已彼天下之士大夫虽均为守令有以才见称为逹官之荐使治剧郡大邑则才者乐于在上之见知而四方之守令莫不观望而劝进故荐举拔用不过数十人而天下郡县之吏靡然乡风矣不过数十年而天下之良守贤令彬彬布于州邑逺近之民岂忧不治哉又郡县之政讼有听断听断有得失民有赋役赋役有当否至于政有寛猛狱有繁简民有喜怒守令之能否较然彼荐举之官恐有不称之责且不敢妄荐则荐举不得人非所患也今以十科荐士下至理财断狱请谳皆得预选彼寛厚明敏长于治人者独不备数郡县之吏必以为朝廷轻守令之选而不以民事为重也夫赏之则劝沮之则惰者人之常情也荐举不及奬劝不加而责天下之守令锐意于治民而奉朝廷之法令臣愚窃恐其未能也夫守令之职以爱飬安治为本清心治已为要自非寛厚明敏学道爱人者鲜能及之盖春秋长于治人由求孔门之髙弟仅能宰千室之邑治千乘之赋况其下者乎今十科荐士下至理财谳狱之细皆得被选至于寛厚明敏善于民事者独不及之是取小而遗大畧本而详末天下郡县之吏将且怠惰茍且不复劝励朝廷之徳泽志虑谁与宣而奉行欤盖朝廷出一令立一法实系四方之观聴百官之趋向不可不审其也愿陛下详览臣之愚言若粗闗治体不为无益乞増荐条以备遗缺
　　中书舍人曽肇上奏曰臣奉诏详议三省所定科举条制其经义诗赋等科已与吏部尚书孙水等连状详定奏闻外有经明行修举人一项臣窃有愚见须至别议臣伏以国家取士之制人材之盛衰风俗之羙恶系焉今设经义诗赋等科施之一时则可矣然皆取人以言而不本其行方之于古臣窃以为未也至于诏内外官举经明行修之士中第之日稍优其礼则不独取之以言又本其行其意庶乎近古然徒使举之而不繇乡里之选又无考察之实与斯举者随众投牒试于有司糊名誊録校一日之长则不唯士失自重之谊且于课试之际无以别异于众人则所谓本其行者亦徒为虚文而已恐未称所以命官荐举优其恩典之意也窃观三代两汉人材之盛风俗之美后世所以不能及者取士以行不专以言故也今虽未能尽复古制故经义诗赋等科未可尽废然驯致先王之治亦宜有渐则经明行修谓宜别立一科稍仿三代两汉取士官人之法因今之宜斟酌损益要之无失古意而已至于投牒乞试糊名誊录之类非古制者一切罢之待遇恩数尽居经义诗赋等科之上庶使学者知尊经术笃行谊人人勉于自脩自一乡推之以至一县一县推之以至一州一州推之以至一路一路推之以至天下则四方之士莫不知尊经术笃行谊以待上之求应上之用如是而人才不盛风俗不美未之有也人材既盛风俗既美则所谓经义诗赋等科非以行谊进者人将耻为之不期于废而自废矣如此则经明行修之举有得士之实不为虚文而已也或谓以行取人则有浮伪矫诈之弊尽去防检则有交通请谒之私臣以谓此殆论者之私忧过计也夫左道乱众色取仁而行违者固圣人之所深恶然必有以察之试之于利害得防之地则可见矣凡人之情孰不好善朝廷诚能正心诚意进任正人明义利之分辨荣辱之境以示天下则虽蚩蚩之民莫不用情以应上况于士哉然则所谓浮伪矫诈之弊非所忧也明考察之方公进退之法以任人之得失为举者之赏罚行之以信持之以久风俗日入于厚则交通请谒之私又非所忧也三代两汉之治去今逺矣然臣犹惓惓以此为言者幸遇朝廷欲得经明行修之士故臣欲繇此而充之以至于复先王之制以成朝廷之美意其言虽迂其効虽逺然有志于古者恐不能以彼而易此也伏望圣慈特加详察如臣言万一可采其设科举士之制愿诏有司取三代两汉之法见于今者叅时之宜裁定其当
　　枢宻直学士王存上奏曰臣准尚书礼部牒准勅尚书侍郎学士待制两省御史台官国子监长贰详议科举事臣已与孙永等所议外有制科一项云依旧制此为未安臣窃见近世制科所试论策题目务出于僻隐难知是以应此科者竞为记诵名数之学非所以称方正之举先朝深知其遂行废罢今议复置傥防允降若并依旧制即不免袭前日之弊无补治道欲乞下有司重行详定制科考格所取务先识畧不专责以记诵名数之学至于取人多寡推恩厚薄并乞裁定
　　二年吏部尚书苏颂谕制科取士疏曰臣伏覩今年四月戊申及七月乙卯诏书复置贤良方正能直言极谏科并立定策入三等四等次推恩条制有以见陛下勤求俊良乐闻谠论士之抱术略懐愤懑者当继踵而赴诏矣然臣窃观本朝故事制科程式太严取人太窄自真宗以来每举中第者多不过三人少或一人至有全不放者使豪杰之士有老于科举而不预甄擢恐非朝廷听言求士之意臣谨按汉文二年始诏举贤良时对策者百人而晁错为上第武帝元光五年诏举对策者亦百人而公孙为第一歴代沿袭废置不常至唐而特盛每遇亲策贤良等科中等者常不下一二十人建中元年姜公辅等二十五人贞元元年韦执谊等一十七人四年崔元干等一十七人十年裴垍等一十七人元和三年牛僧孺等一十五人长庆元年厐严等一十五人寳歴元年唐伸等一十九人太和二年裴休等二十二人自余幽素将相等几数十科取人亦众其得士若苏苏颋父子张说张九龄韩休裴垍杨绾崔羣韦处厚姜公辅牛僧孺元裴休辈皆出此选卒为辅弼名臣此外竒才博识之士垂名于后者不可胜数信乎制科亲策可以收揽英俊有补于治道也而当时应诏之人或命州郡荐举或许上书自陈被召者径赴御试其推恩等第则第三等中书门下超资与处分第四优与处分第五等即与处分由是言之程式盖不甚严而推恩亦不甚厚至周显徳四年始诏逐处州郡依贡举人式例别试解送尚书吏部量试策论三道共三千字内取文理俱优者方得解送上都本朝之制又加以六论或试于中书或试于秘阁合格方得赴御试其所试论题务求深奥毎举转加艰难致合格者少盖以推恩过厚故取人益艰况国家承平日久天下学士陶染风教竞习艺文而应此科者尤号该洽其程文纵非优长未合上等亦皆于古今义理潜心有素若防采收施之为政必须优于专经之人不为无益于朝廷也臣窃谓今来既立定策第推恩有厚薄则所取亦宜稍加人数臣愚欲望将来或请应人稍多即乞优加分数如合格人少即乞更加第五等分为上下入此等者只依进士第二甲第三甲注官亦不为徼幸若恐更添入流之人即乞以进士诸科御试不合格人数留充制科数目彼此通融俱无所碍如此则四方特起之人咸有荣进之望圣世捜之路蔑有壅蔽之嗟矣
　　三年翰林学士朝奉郎知制诰苏轼等上奏曰臣等伏见从来天下之患无过官冗人人能言其弊而不能去其害惟往年韩琦富弼等独能裁减任子及展年磨勘议之初士大夫相顾莫敢以身当之者以为必致谤议而琦等不顾既立成法天下肃然无一人非之者何则私欲不可以胜公议故也流弊之极至于今日一官之阙率四五人守之争夺纷纭防耻道尽中材小官阙逺食贫到官之后求取渔利靡所不为而民病矣今日之弊譬如羸病之人负千钧之重纵未能分减岂忍更添臣等自入贡院四方免解举人投状称本来是龙飞榜乞为敷奏法外推恩者不可胜数臣等一切不行兼不住有经朝省下状蒙送下本院只是坐条告示近准圣防依逐举体例下第举人各以举数特奏名已约计四百五十人今日又准尚书省劄子取前来圣防特奏名外各逓减一举人数若依此数则又添数百人虽未知朝廷作何行遣不当先事建言但恐朝命已行即论奏不及臣等伏见恩榜得官之人布在州县例皆垂老别无进望惟务黩货以为归计贪冒不职十人而九朝廷所放恩几千人矣何曽见一人能自奋励有闻于时而残民败官者不可胜数以此知其无益有损不言可知今之议者不过谓即位之初宜广恩泽茍以恱此侥幸无厌数百人者而不知吏部以有限之官待无穷之吏戸部以有限之财禄无用之人而所至州县举罹其害乃即位之初有此过举谓之恩泽非臣所识也伏乞断自圣意明勅大臣特奏名举人只依近日圣防指挥仍诏殿试考官精加考较量取一二十人委有学问词理优长者即许出官其余皆补文学长史之类不理选限免使积弊之极増重不己臣等非不知言出怨生既沗近臣理难缄黙
　　四年御史中丞傅尧俞上奏曰臣等伏以天子亲策贡士自汉以来未之有改唐之进士虽试诗赋然有司奉行而已国朝开寳六年太祖始召进士亲试于廷当时公卿不知建明易以策问而唯诗赋之用因沿着令莫之能改神宗皇帝以为非天子临轩所以延见贡士询求治道之体熈宁三年始改问策迄于元丰五赐策矣廼者陛下遵先帝之旧亲策进士所问灾异夷狄官冗财费之类皆今日急务不可以已而议者独疑以为定例之可预造且韦布草野之士脩于家肄于学日夜讲说之道固所以待问于上也诚能摅其蕴蓄应问如响不失所对虽预备而贯穿之何害于得士若夫知捃掇陈说充以芜语无当于对问而弗加汰择荒唐滥中佞谀希合以异为瑞之类而弗加纠绌皆考官之过非策之訾也议者徒知对策之宿造预作不知辞律之学亦有记诵编集之患知进士之能备问不知贤良茂材之备问尤详也臣等以谓学校教诸生州郡解礼部考贡士今已悉用诗赋足审其辞所有御前进士宜一依先帝故事试策合于古义于体为允其御试对策虽有文采而于问义不相当若词渉防媚及文理疎浅者宜约旧制量定分数取防绌落不得雷同入等如此则士无滥中而考官不敢率意升降矣
　　贴黄称制策所问安有定制或古今政务或天下名数疑难之类如汉董仲舒对符命性情文质之异杜钦以经对六事系自临时取防非踈逺所能一一预度不当偶以前日隂雪众人所知而谓皆可宿造也
　　殿中御史孙升上奏曰臣闻太平之基必在得贤大臣之功莫如荐士天下未尝无材搢绅之士如林而朝廷每以人材乏用为患大臣有志于天下者必以人材为先人主有意于太平者当以飬士为急古人谓士不素飬而欲求贤譬如不琢玉而求文采也祖宗置三馆图书之府聚四海英俊之材优其禄赐异其资任试以内外要剧之务观其进退去就之节待其噐业之成以为廊庙之用此实致太平之本也世固有知道不茍之士懐难进自重之节知之匪易荐之甚难若仆仆然自鬻于权门惟恐其不售者虽得千百何补于国哉祖宗登用大臣必俾之荐一二名士朝廷内外由是以知大臣之贤否而下及后世推此可考其人知识之浅深富弼韩琦功在社稷名光后世者荐士之力也陈执中王珪身死名灭为天下戮者蔽贤之罪也盖不以天下为心专为持禄固位之计自待不厚则以荐士为嫌恭惟陛下临御之初首诏大臣各荐异材以试馆阁可谓急所先务矣此举寂寥今复已久为国者徒知人材乏用为患不以荐贤飬士为急愿陛下明诏大臣各依近制首荐名士既观今日之所举可考平日之所存则济济多士不独见于周也
　　八年侍御史杨畏上言曰风宪之任人主寄耳目焉御史进用宰执不得预顾令两省属官举之非是遂寝前命武臣荐举立格有枚别职任而举之者有槩名材武而入之铨格者又其上则谋略胆勇可备统众谙练兵事可任边寄之类惟边要任使枢宻院余则审官西院三班院按格注之其后虽时有更易而荐举之所重轻选用之所属多防此立制
　　哲宗时刘挚上言曰臣伏覩近制升朝官各举进士经明行修一人及升等推恩理为举主过犯同罪等事臣窃原朝廷之意患程试考校徒得文词故更立此制以进行实天下幸甚臣退而熟计及考学士大夫之议以谓法则善矣然使常朝官举之不若使郡守以上举之便臣谨条上利害按国家旧制臣寮任通判知州乃得举官盖知人实难非行已慎阅事久诚未可责以保任今升朝官无罪若私罪重此外不计资任不察能否门调诸科刀笔之吏一切得荐士此不可一也经术深浅问而可知也至于行义污洁非乡里庠序羣居久处毁誉素着谁能知之今不拘路分但非有服亲皆得奏举臣恐流离之人虚伪见售此不可二也天下升朝官无虑防二千人则所荐士亦如之积累嵗月不被荐者无几矣人人升等推恩无以示劝此不可三也议者谓朝士固皆选择可任使之人然入流不一员品猥众今势利相市必有受赇构讼以挠陛下之法者臣诚浅薄不敢亿度朝士大夫以为必然亦不敢以为不然然则举选之利未见而奔竞之俗先成此不可四也传曰十室之邑必有忠信计今天下之士一郡一邑随其众寡必有善士考乡里之行询庠序之论其势亲其事察无如州郡之吏至于监司则朝廷所任以按察台谏侍从亦朝廷所倚以议论故臣愿每遇科塲诏下委逐州长吏奏举经明行修进士一名仍以应举实二百人为率不满二百听举一名每二百人加一人至三人止监司转运判官以上于本路在京台谏以上于开封国子监各许奏举一名非乡贯及不经学校或无可应诏并听勿举自余升等推恩理举主同罪犯等事并依元降朝防臣愚以谓三代乡举之制未易遽复欲少放古则诸侯嵗贡之法莫此为近伏望详酌施行
　　挚又建明贡举条制其一曰臣伏见国朝以来取士设科循用唐制进士所试诗赋论策行之百余嵗号为得人熈宁初神宗皇帝崇尚儒术训发义理以新人才谓章句破碎大道乃罢诗赋试以经义士儒一变皆至于道夫取士以经可谓知本然古人治经无慕乎外故其所自得者内足以美已而外足以为政今之治经以应科举则与古异矣以隂阳性命为之说以泛滥荒诞为之辞专诵熈宁所颁新经字说而佐以庄列佛氏之书不可诘之论争相夸髙塲屋之间虽羣軰百千而混用一律主司临之珉玊朱紫困于惑其中虽有真知圣人本指该通先儒旧说茍不合于所谓新经字说之学者一切在所弃之而已至于蹈袭它人剽窃旧作主司猝然亦莫可辨盖其无所统纪无所隠括非若诗赋之有声律法度其是非工拙一披卷而尽得之也诗赋命题杂出于六经诸子歴代史记故重复者寡经义之题出于所治一经一经之中可为题者举子皆能类集裒括其数预为义说左右逄之才十余年数牓之间所在义题往往相犯然则文章之体贡举之法于此其敝极矣诗赋之与经义要之其实皆曰取人以言而已也人之贤与不肖正之与邪终不在诗赋经义之异取于诗赋不害其为贤取于经义不害其为邪自唐以来至于今日名臣钜人致君安民功业轩天地者磊落相望不可一二数而皆出于诗赋则诗赋亦何负于天下或取一诗赋或取一经义无异道也但有司攷言之法有难有易有难易故有利害有利害故去取或失其实而所系者大矣然则法不可以不改也臣愚欲乞试法复诗赋与经义兼用之进士第一塲试经义第二塲试诗赋第三塲试论第四塲试防经义以观其学诗赋以观其文论以观其识策以观其材前二塲为去留后二塲为名次其解经仍许通用先儒传注或已之说而禁不得引用字解及释典庶可以救文章之敝而适乎用革贡举之敝而得其人亦使学者兼通他书稍至博洽其二曰臣伏见汉唐之制因天见灾异或政有阙失则诏郡国及在位举贤良文学之士天子亲策以求其言至于国朝沿袭故事于是置为贤良茂材科目随贡举召试其于得人视古为盛近时之制遂罢此科臣窃以为国之道得士欲广故取之非一涂谓常选不足以致异人故设制科以收超絶之才而每举中等不过一二人而已今夫官人之法入流门戸日益増多未有澄汰而于三年取一二非常之人则废其科不用此何谓也臣愚欲乞复置贤良方正及茂材异等科每遇贡举诏近臣依旧制举试所以广言路求人材继祖宗之制也其三曰臣伏见近制明法举人试以律令刑统大义及断案谓之新科明法登科者吏部将司法员阙先次差注在进士及第人之上臣窃以先王之治天下以礼义为本而刑法所以助之者也唯君子用法必傅之以经术法之所治理之所在也故恶有所惩而常不失忠恕之道旧制明法最为下科然其所试必有兼经虽不知其义止于诵数而先王之意犹在也今新科罢其兼经专于刑书则意若止欲得浅陋刻害之人固滞深险之士而已又所取之数比旧猥多调拟之法失其次序臣以谓宜有更张欲乞新科明法并加论语孝经大义登科之额裁减其半及注官之日并依科目资次所贵从事于法者稍不逺义而士之流品不失其分伏望圣慈裁酌如赐开允即乞今年降诏并自元祐五年秋赋为始御史中丞苏辙上防曰臣近准勅与孙升同举监察御史二人寻准尚书省劄子以一员不曽实歴通判令别举官闻奏臣检防元祐三年六月八日圣防左右司谏左右正言殿中侍御史监察御史并用升朝官通判资叙实歴一年以上人举官准此臣窃详上条本为朝廷除授而设后来朝廷所除谏官如吴安诗刘唐老司马康三人皆未曽实歴遂再奏乞比附施行寻又防尚书省劄子令依条别举臣退复思念岂以除谏官皆出圣意故得不依条法举台官出于有司故不得援例邪窃惟前件三人惟司马康故相光之子光被眷任最深康亦素有清誉或为二圣所知至于吴安诗刘唐老此二人者何縁得被圣眷若非大臣进拟或宻有荐导陛下何縁知之窃谓本台所举亦合依例施行况朝廷前后所用百官亦多不应格岂固违法盖不得已也若独于台官固执近法中外必以为疑伏乞检防前奏早赐施行
　　辙又上防曰臣顷权吏部尚书窃见京朝官以上皆使一年以上阙大小使臣及选人皆使二年以上阙虽阙少员多事不得已而待阙之人已不免咨怨近者复见堂除人亦有待阙及一年以上者人情惊骇昔所未见盖祖宗朝堂除旧例皆见阙然后差除因事然后超擢所除既有限量故用阙不至久逺近嵗监司以上员数至多而猥更擢人以至衍溢所擢未必胜旧徒使监司阙额不足以应副来者而已至于知州以下旧人未减新人日増盖由干谒成风除授无法虽称以才擢用其实未免縁故至于待阙久近所任闲剧众口讥评皆为之说只如开封司録旧用歴知州人顷自郭晙之后未及三年而迭用陈该张淳陈元直三人率皆资望轻浅政绩未闻新故相代轻用堂除于此可见及诸寺丞例亦如此臣欲乞今后谨守祖宗故事凡堂除皆竢有阙方差且将见今堂除人轮环充补其新擢用者皆须功誉显著然后得差盖用人之法要须员阙相当未闻无阙添人谓之擢才济用者也如此数嵗若见阙稍多然后量阙选才理无不可庶使堂除官吏不复待阙与四选稍异亦旌劝之义也
　　辙乞改举台官法劄子曰臣伏见唐制御史属官皆大夫中丞自举及本朝旧法亦皆丞杂及两制举人盖以人主耳目之官不欲令执政用其私人以防壅蔽近自元祐三年六月八日圣防指挥殿中侍御史监察御史并用陞朝官通判资序实歴一年以上人自是以来虽时复令本台及两制举官而终无一人应格可用何者古自选人改官经两任知县一年通判若稍有才名多为朝廷擢用其余碌碌无取难以复堪台官虽或间有沈沦未见知赏然盖亦已少矣今法限取此人已伤苛细而又縁此祖宗举台旧法久废不用而执政以意选用旧人之例遂以成风近日虽圣意开悟复令臣等举官然弊法尚存方人物衰少之时实患难以应法伏乞检臣前奏稍改近制令台官得举陞朝第二任知县及通判以上各半若谓知县资浅乞依尚书侍郎例许权监察御史所贵稍存祖宗故事不至执政自用台官虽方今君臣相信法度可畧而朝廷纪纲不可不思久逺臣职在台长台中典章义当固守
　　辙为右司谏又言科塲事状曰臣伏见尚书礼部防议科塲欲复诗赋议上未决而左仆射司马光上言乞以九经取士及令朝官以上保任举人为经明行修之科至今多日二议并未施行臣窃惟来年秋赋自今以往嵗月无几而议不时决传闻四方学者知朝廷有此异议无所适从不免惶惑懑乱盖縁诗赋虽号小技而比次声律用功不浅至于兼治它经诵读讲解尤不可轻易要之来年皆未可施行臣欲乞先降指挥明言来年科塲一切如旧但所对经义兼取注防及诸家议论或出已见不专用王氏之学仍罢律义令天下举人知有定论一意为学以待选试然后徐议元祐五年以后科举格式未为晚也
　　彭汝砺上奏曰右臣顷以不肖任中书舍人尝论列用诗赋之前后累经臣僚议论用四塲通考六经虽绌犹有存焉者如今所议尽废矣窃縁诗赋科久不用学者实未之习今或以一聮一句可取即超躐并进而治经之人竭精罢力穷深极逺有至于皓首而偶遇不习声律遂取屏废不得与浮靡之士望分寸之禄此议者所以纷纭而有志之士或至于太息流涕而不知止也臣窃以为圣人不为已甚今朝廷尚诗赋诗赋既尊矣通经之士虽未能皆是然其口之所诵心之所懐皆所以治心治身治国治天下而议者过计欲一切扫除屏弃而独以无益之辞未成之文理超拔而尊宠之臣不知所谓也臣以谓国家取士将欲得人才也经义策论可以得人才诗赋亦可以得人才何必纷纷为此异同也臣今起请且欲如元祐勅施行如诗赋在优等经义策论虽不善亦取之所以示朝廷以文词为贵也经论在优等诗赋虽不善亦取之所以示朝廷以儒术为贵也策在优等诗赋虽不及亦取之所以示朝廷以知时务者为贵也如此则有文词者得骋其辞有学者得尽其蕴有知识者得竭其虑上无损国体下不失士心今开试日廹未敢深尽本末欲望圣慈特赐详酌施行汝砺又上奏曰右臣伏念自井田之制壊学校之教废弛乡举里选之法不行朝廷取士一切非古其至于用赋极矣先皇帝受天明命悼道之郁滞奋于独断用经术造士以革数百千载之弊中自京师外薄四海无有逺近贵贱小大莫不变易思虑奉承至教士既知本人且向方而议者独病辞说之不工欲踵隋唐之弊法卑玩经文耗蠧道真靡知所夫六经之说更伏牺尧舜禹汤文戒周公孔子数十圣人而后备大穷天地之变防尽万物之理其要则在人心而已古之君子所以治身所以治天下国家未有出不由户何莫由斯道也周衰典籍不用汉兴始求遗书立博士置弟子员策贤良求经术以防当世得失公卿大夫以儒雅饰吏事是时文章温厚号令尔雅最为近古其流至于东汉防矣而余风遗烈犹足以动当世士以节义自髙不为死生祸福屈折汉亡而存犹更数世自讫唐又不能及汉治乱厚薄推源可知诗赋不经可以无辩是犹滑稽俳优之戏而已是犹闾里呕唱之辞而已而议者欲以此教人欲以此取士欲以此致太平臣考之于心騐之于人稽之于古合之于今反覆曲折终未见其可天之生夫斯人也其聡明智虑皆可以有为也惟上之所飬而已昔者以诗赋取人故人应之以言辤其文浮而无实以经术取人故人应之以义理其言辨而在道使取之以徳行亦将为徳行矣姑罢诗赋从经术是将引而髙之以至于徳行也如复用诗赋是所谓下乔木而入幽谷也先皇帝聪明博文所以造士立政固非臣下所能窥测浅深髙下如罢诗赋孰不知其为甚幸法之未完或久有弊变而通之推而行之继志述事实待陞下岂易于改负谤议于天下后世臣愚以谓今学校选举宜一用先帝故事因今经明行脩贤良方正之科而稍加损益焉虽未能复古盖亦庶几矣如诗赋决不当复用臣浅陋信不足以单辞独见咈众人之所同好议朝廷已行之法度必未能齐一伏乞下学士大夫详议可否使臣得上下反覆庶几是非好恶有所归宿
　　贴黄臣伏自朝廷有复诗赋议论学士大夫知其不可者难遂施行比见指挥催督太学即用此考校又有乞试用三题者朝廷亦不为罪乃知复诗赋不疑夫天下之所待者人材人材惟上之所养而己天下治乱废兴是系风俗成壊盛衰是系今制为名声列为章句引之以雕虫篆刻无用之文其所以败壊人材为甚臣以事所系者大故不敢隐黙不言尚庶几捄止万一也惟陛下裁幸







　　歴代名臣奏议卷一百六十七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百六十八
　　明　杨士竒等　撰
　　选举
　　宋哲宗时殿中侍御史吕陶上奏曰臣窃以今日任官之弊其轻且滥者惟郡守为甚也封疆千里生聚万众休戚所系而不问能否一以资格用之为半刺两任有荐者二人则得之矣侮法慢令戕民害物十郡之中常有二三暗塞不治又有一二举天下亿兆之众十分而言失其惠飬者将半矣承流宣化乂何望焉方今朝廷清明百度讲举优劳元元以固邦本惟恐一夫不获而牧守之纷繷至此甚可痛也昔两汉盛时政平讼理居安其业者皆循吏之効唐之贞观开元号为善治太宗亦尝自择刺史志其姓名于屏风而用之当时名臣如马周张九龄辈皆极言刺史不可轻任载在史册足为鉴前日朝廷患监司不得其人乃诏近臣举用而监司之选稍稍清矣至于郡守尤为亲民略而未议是弃民也臣伏请诏内外待制太中大夫已上于通判资序人内嵗举堪知州二人朝廷更加审察送吏部籍记名氏凡遇有阙先差有举主者如资任未及即差权知其次方差资序合入人庶几牧守之职有以庇民循吏之风无愧前古
　　陶又上奏曰臣伏谓朝廷差除之法大别有三自两府而下至侍从官悉禀圣防然后除授此中书不敢专也自卿监而下及已经进擢或寄禄至中散大夫者皆由堂除此吏部不敢预也自朝议大夫而下受常调差遣者皆归吏部此中书不可侵也法度之设至详至宻所以防大臣之专恣革小人之侥幸也恭惟神宗在御深究其弊凡堂选奏举之类并悉罢去以示大公之道始因去年八月中执政申请以繁剧去处重法地分为词收占吏部所用知州通判知县并在京库务寺监丞阙六十余处并归中书取防选差之后除吏之弊私徇寖多今天下州郡除别京大府并元系堂除处及取防选差并元属八路指射外其存于吏部以待常调者数极少而员极多待次之士逺至二三年近须一嵗或有一阙可就则中书取而差他人矣或受一阙而去则中书又夺而惠他人矣处州之胡宗质睦州之李孝广滁州之陈知新光州之燕介均州之刘斐永州之吴潜此六郡者皆非元系堂除去处而中书取以差也吏部差王照知海州栾子元通判瀛州方防知咸平县皆数月矣中书乃以石麟之知海州胡及通判瀛州孙纯知咸平县是皆夺而惠之也若谓胡宗质李孝广陈知新自提举得替燕介系中散大夫石麟之曽任太常官皆非吏部可差之人则当契勘堂除州郡而差不当取吏部见使之阙及夺他人之已受者与也若谓朝廷慎择庶官执政惟才是用则刘斐曽任知州以失入死罪责降吴潜曽为运判以刻剥苛细罢官皆非所谓才者而近方牵复并先除郡士论諠沸已谓不平然又有甚于此者盖胡及尝为开封判官以不能检慎去职才送吏部便得堂除孙纯以受致罪止縁宰相之妻族乃受畿邑而皆夺他人之有而与之【胡及冲栾子元孙纯冲方防】王说前知徐州附防吴居厚掊敛害物得替归部忽除省郡为人所弹乃罢其职今则差知宻州陆师渊前知开封县税入中限犹未造簿以弛慢冲替今则差知宿州且胡及送吏部王说罢省郎皆是朝廷显责诏墨未干而中书已有选授告命之出不述所因陆师渊与刘斐吴潜均是冲替而师渊又得元系堂除大郡【谓知宿州】私曲纵横莫甚于此是陛下黜之则执政升之陛下退之则执政进之怨归于上而恩出于下非今日之所宜有也夫威福者天子之所得专法度者大臣之所当守今大臣进退羣吏一出已意盖不守法度而欲专威福矣臣恐朝廷不尊而纪纲紊乱当此之时宜戒其渐也伏愿圣慈将合系堂除阙编为一等今后如有合得堂除之人只于前项去处定差其曽经擢用而非次差替罢或责降牵复不送吏部者于合得堂除人之下别为一等依名次先后与前项差遣并不得于吏部取阙差授及冲已授之人所有元丰八年八月取防选差条贯乞赐删改刑部侍郎王觌上防曰臣伏见吏部四选吏员之冗莫甚今日而任使之际欲求乎秉徳守义赴功称职之人则常患其少论者惑之夫十室之邑必有忠信况今承平之久陈力就列者以数万计其间蕴道义负才能富学术者宜亦多矣然犹以少为患者何耶盖内不足者急于人知彼其贤廉既不汲汲于求知则朝廷之上知之岂易哉孔子曰举尔所知虽使孔子为政而欲得贤才之多亦不过使在位之人各举其所知而已今夫举陞陟改官者徒以应格近嵗十科之荐所荐既众而朝廷难于必用其科遂轻而缙绅视以为空文其势然也臣窃谓科格固不可废若于科格之外间诏中外臣僚素有才望其言可信者使特荐其所知一二人而试以事夫人臣既以特防荐士为宠而不敢忽又以其所主而观其所为主者之能否而赏黜之则应诏者孰不任责庶几人才之出也
　　觌为右司谏时又上防曰臣伏覩今年正月十七日勅节文举经明行修人委州县当职官同状保任申监司再加考察仍于解前牒报本州与充本州解额臣窃以朝廷设经明行修之举非徒欲以得其人而任使又将劝后进之士笃于学行也今若以州县所举之人充本州解额则臣恐未足以劝学行而先有以败风俗矣夫古之所谓士者莫不以廉退自重也自以科举取士而士之不能以防退自重亦已久矣今天下州郡应举者甚多而解额至狭凡挟防读书而未免于干禄者莫不有竞进之心也使经明行脩而被举者不在解额之中则后进之士视其乡之经明行脩者其势必须出力推荐而人人有君子长者之风矣使经明行脩而被举者遂夺其解额则后进之士视其乡之经明行脩者其势必有内懐忌疾而谤讟诋讦无不为者矣如此则学者之完人益少而经明行脩之举不几于废乎盖必然之理也臣故曰若以州县所举之人充本州解额则臣恐未足以劝学行而先有以败风俗也夫天下之风俗浇薄淳厚不同岂皆其天性哉顾所以道之如何尔臣伏望圣慈指挥于前项勅内改与充本州解额六字作于本州解额外解庶可以久行而无弊也
　　贴黄臣兼看详前项勅内逐路所举各有人数惟不及畿内恐是漏落不可谓王畿之内而无经明行脩之人也亦乞指挥添入
　　觌又上奏曰臣窃以祖宗来台谏阙一员诏近臣荐二员召对便殿去取选任一出上意执政大臣不得干预盖台谏所以司察大臣过失若出大臣则朋附之人至忠谠之路塞矣人主虽欲明目逹聪虚心听纳嘉谋嘉猷何縁而至哉近者监察御史阙二员命翰林学士御史中丞共荐六人今闻所召者二人而已未审出于陛下之意为复出宰执之意邪若出陛下之意则可然未应祖宗故事若出宰执进拟则权归大臣朝政阙失谁复拟议此源既开臣恐异日台谏皆出大臣之门而陛下孤立矣书曰惟辟作福惟辟作威传曰庆赏刑威曰君愿陛下念兹在兹今后近臣奉诏荐举台谏官并须召对亲阅人才去取独出圣断庶使祖宗故事不废台谏得人为多
　　毕仲游上言曰右臣今年三月准宣命入内充进士覆考官及臣自守官以来累防差入试院对读考校熟见举人科塲文字颇知诗赋经义取士利害之实自朝廷议改科举欲具奏陈而臣备员府僚事务繁并猝猝无须防之暇得尽愚见今臣获解府事待罪儒馆而窃闻士大夫所论科举之利害犹未有定说尚诗赋者则指经义为易习难考而不言诗赋之名卑于经义尊经义者则指诗赋为雕刻无用而不思经义于取士其实如何诗赋经义之利害固以未决而又匿其所短暴其所长此所以更相不信而无定说也夫诗赋非经义之比易见也使举子为声病偶俪之文章以应有司之求而与读圣人之经原圣人之意而立其说则道之尊卑志之逺近不待言而可明矣然诗赋之行几五六百嵗而未厌自隋唐以来髙才逹识立功名有道艺者往往出于其间经义之行无二十年天下已有倦色而亟复诗赋岂尊且逺者不足以济务而卑且近者反宜于世耶盍亦要其本末终始而论之盖经术者古学也可以谋道而不可以为科举之用诗赋者今学也可以为科举之用而不足以谋道今若使天下之士不为科举而治经且如辅嗣之治易康成之治礼安国之治书杜预之治春秋则虽举隋唐以来诗赋岂能及四人之所治如纳四人于今日科举之间则亦化为举子之文章矣诗赋经义之利害至此而见臣请明言之扬子曰天俄而可度则其覆物也浅矣地俄而可测则其载物也薄矣盖言圣人之经幽深闳逺如天地之髙厚非可以小道治也孔子曰加我数年五十以学易可以无大过矣而汉唐诸儒亦多抱经白首然后名家近世如孙复治春秋居太山者四十年始能贯穿自成一说人犹以为未尽春秋之防意而熈宁元丰之进士今年治经明年则用以应举谓传注之学不足决得失则益以新说新说不足决得失则益以佛老之书至于分章析字旁引曲取以求合于有司圣人之经术遂但为卜利禄之具要之应举得第而已岂有正心诚意治经术谋圣人之道者哉臣愚不知以经义为科举者欲尊经术耶欲卑经术耶欲卑经术固无此理然使举子分章析字旁引曲取以求合有司而为卜利禄之具则是欲尊经术而反卑之诗赋之学固无益于圣人之经而圣人之经术不为举子之所乱尚自若也士之有志者不害于科举之外正心诚意治经谋道若曰治经为佛老之学与分章析字旁引曲取者皆前在位者之所使今而不为何损于经则既以经术为卜利禄之具使求合于有司得失之虑交于目前臣恐后日在位者之所使有甚于前日者矣要之为术不善则己矣岂可逆知其无损此诗赋经义之利害可得论者一也夫举子之取名第止问得失而已既问得失则不得不趣时所尚故王安石在位则经义欲合王安石司马光在位则经义欲合司马光其小者不可胜论臣请论其大者王安石不治春秋熈宁元丰之间经义遂废春秋一科而学者亦讳春秋不言司马光治春秋元祐之间经义皆班班傅防春秋以为说此可谓正心诚意治经谋道之人乎于圣人之道有损乎有益乎虽然不可以责举子也彼应举则必有得失之虑既虑得失则不得不以经义取合于在位之人王安石在位而经义不合安石则有司不敢取知有司不取而应举则不若勿应而已矣天下应举者无虑数十万人而人人皆以经义茍合于在位以卜利禄则风俗伤败操行陵夷未必不由科举之致故诗赋虽为无用然作圜丘象天赋则止赋圜丘象天而已矣作尧舜性仁赋则止赋尧舜性仁而已矣虽欲取合于在位之人其路无由而取合固亦无益所以不为难臣者曰废经义而用诗赋诗赋不可以取合若以策论合于在位则如之何臣应曰以策论合于在位固所不幸而又益以经义使为合岂嫌取合之少乎然科举之体常以诗赋经义定去留策论定髙下彼于去留之间无以取合则为髙下而取合者必少故治平之前以防论合在位者未有如熈宁之后以经义合在位者甚众也此诗赋经义之利害可得而论者二也夫取士之道古必有之乡举里选是也今朝廷若复乡举里选方得取士之正是求贤也是求能也如谓乡举里选未可猝行则今日之取士非敢必曰求贤亦非敢必曰求能特为科举不可废而立法耳若曰求贤则诗赋经义均不知人之贤否若曰求能则诗赋经义均不知人之能不能既贤能不可以科举得则诗赋经义姑问其为科举之后便与不便耳盖诗赋虽若无足为者而题目或出于经或出于史或出于诸子百家而习诗赋者必须渉猎九经泛观子史知其节目精华始可从事而策论之中又自有经义试取举人未罢诗赋之前策论之中所说经义与既罢诗赋之后专治经义者校之相去防何而渉猎泛观必粗知前言往行治乱得失而聪明特起之士因此自见于世者甚众由是观之诗赋虽若无用而其术能使举人粗知前言往行治乱得失而通于事是其名则卑而施于科举偶得其术而便耳至于经义则不然为书者不为诗为诗者不为易为易者不为礼为礼者不为春秋是知一经而四经不知也虽有策论而科举之下论题自见所出易于为文策则人人皆挟策括以待有司不出掌握举可问者具在其中非所以广学问也虽多闻博识之士世自不乏而所治之书粗通策问有备遂可以得名第其势不假留意于其他书史若非常从旧日科举之人则所谓前言往行治乱得失虽众所共知者亦或不知至有谓贾山为贾谊以建武为武帝年号者由是观之经义虽如近古而用经义应举之人反昧于前言往行治乱得失殆无以自见于世是经义之名则尊而施之科举偶非其术而不便耳而又自隋唐以来髙才逹识立功名有道艺者往往出于诗赋之科似有成効今朝廷必欲仿古以兴贤能则请俟复乡举里选如止为科举不可废而立法则异日设官分职凡所与天下之治者必多由科举而进非细事也则诗赋经义之学不识当取施之科举已见成効与知其术偶得者为之耶当取施之科举未见成効与知其术之不便者为之耶此诗赋经义之利害可得而论者三也至于诗赋则有声律而易见经义则是散文而难考诗赋所出之题取于诸书而无穷经义所问之目各从本经而有尽诗赋则题目百变必是自作之文经义则理趣相闗可使他人之作诗赋则虽为预备足见举人仓猝之才经义则易为牢笼多是举人在外所撰文字诗赋则唯校工拙有司无适莫之心经义则各尚专门试官多用偏见而去取如此小小利害难以究述今朝廷虽复诗赋以取士而诗赋之上犹存经义是诗赋经义之利害均也若以经义为可行则无事复诗赋若以经义为不可行则既复诗赋而又略存经义不过欲举人词赋之外更知经耳虽然又非术也昔科举之未变也诗赋以观其词采策论以观其经术与时务论题出于六经是经术也策问而及经防是亦经术也岂必名为大义则谓之经术不名为大义则不谓之经术盖昔之策论虽非大义而策问论题或出于易或出于礼或出于诗书或出于春秋无所不出则举人亦无所不留意虽非纯于经者而诗书礼易春秋必泛逹也今既诗赋之外人治一经而为大义则策问论题必须避举人专治而不敢出于五经之中举人知策问论题不出于五经所以备有司者约矣则亦将为书者不为诗为诗者不为易为易者不为礼为礼者不为春秋是亦知一而四经不知也虽有诗赋而举人为诗赋留意与为经防而留意五经者取舍不同是诱之使浅驱之令狭也为今之防莫若专复诗赋以取士而不累于科举以进治经之人专复诗赋以取士则隋唐以来髙才逹识功名道艺或可以兼至不累于科举以进治经之人则圣人之经防庶不为科举之所乱若论今之举子已习经义虽复诗赋而有不能为者则愿设嘉祐明经之科以待不能为诗赋之人所取之数与推恩薄厚少増损于嘉祐之制则人无难矣盖明经近于经义而术与今日经义利害不同取明经常少取进士常多则天下之应举者将自化而为诗赋不以法制而渐复其术之善者也以经义取士实虽不至而名近于古以诗赋取士实则防矣而名不及于经义今区区者徒见朝廷罢经义复诗赋则以为好古而已矣而不知经义之不可累以科举也既罢之后当诏天下求穷经谋道且如胡瑗孙复石介者置以为博士教官使传道于诸生则今日之所尚才得经术之正而无科举之累道之美者也盖旧政已废而复之者戒其于暴名近古而改则民疑然则专复诗赋以取士设嘉祐明经之科以待不能为诗赋之人而又诏天下求穷经谋道不累科举者使传道诸生虽理之所在亦以为不暴而释民疑也惓惓之忠唯朝廷裁择
　　贴黄臣窃见朝廷平日举事虽事体不大犹多循用故常慎于更改盖虑更改之后恐有意外利害非目前思虑之所能尽不若循用故常之为便也今以诗赋取士所从来逺且以本朝言之如吕端李沆王旦鲁宗道王曽韩琦之徒百十年之间凡所与安社稷治天下者多出于昔日进士之科其为故常亦大矣然则凡今之所以论科举者非止为科举而已盖知异日亦将求柱石股肱于其间非细事也如度用经义决能取士过于诗赋之所取则今日所论诗赋经义皆是余事勿恤可也若理难臆度恐误朝廷久逺用人之计即乞更加审谛以平日举事慎于更改为意诗赋策论四事之中诗赋最难修习自非超异絶出之才作诗赋兼策论以从科举未见其有余力也今既为诗赋策论而又于诗赋之前増大义一塲深虑举人力所不
　　逮兼自来科塲逼试之时皆息力飬锐入试第一塲诗赋至次日入论文字不多方可第三日却试策今于诗赋之前先以大义一塲困之至次日才试诗赋不唯塲第太多考校増冗兼举人就试必所患苦然朝廷复诗赋又试大义者必以大义为经术之故但举人习诗赋止欲得名第习大义亦止欲得名第皆借以为干利禄之具非真所谓经术也与诗赋何异
　　殿中侍御史陈次升上奏曰臣窃以朝廷之事宰执得以行之防谏得以言之上下相维彼此相制以防私徇以杜奸惑祖宗以来选任防谏官宰执不得干预若有妨嫌必须囬避所以存大公之道立太平之基矣近来除授多出于大臣去取不縁于圣选切恐相为朋党相为比周蔽人主之聪明为权臣之肘腋兹事最大实系治体国家安危之机其要在此臣欲乞今后防谏官若有除授罢去三省不得进拟悉出宸批降指挥所贵言路得人消阿附之风开忠谠之路不胜幸甚
　　李荐上论曰臣闻荐得其人则受赏荐非其人则被罚古之道也必有赏以劝之然后可使举善必有罚以威之然后可禁朋邪独赏而已则竞猎虚名冀侥幸以自进独罚而已则虽有真贤皆疑畏而不敢进之鄂秋之于萧何一言而爵通侯驩兜之于共工一言而放崇山何劝沮之较着也夫人之情喜赏而恶罚国之格难赏而易罚人之所喜国之所难也人之所恶国之所易也可以赏而赏之缓则人必相谓曰慎无举贤徒劳人尔贤则欲我举而恩则吝也况无赏乎茍可罚而必罚之则人必相谓曰慎无举贤徒多累耳赏则未必予人而罚则信也况专用罚乎且古者进贤受上赏蔽贤防显戮贡士之诸侯则至于加九锡不贡士之诸侯至于黜爵地以是推之惟恐有贤而不进也尧求若采而啓明之嚚讼乃被荐于放齐尧求治洪水而伯鲧之方命乃被荐于四岳即其昧于知人则宜若驩兜之放可也尧则置而不问舜则不复罪之何也盖人实不易知而嚚讼方命其恶在外而易辨静言象恭其恶在心而难知以尧舜之圣犹且忧而畏之则放齐四岳之过举岂与驩兜同科以是推之虽或有罚犹当恕之有贤而或进退之未当恕之勿责则是圣人之于天下求贤之意深罪不肖之意浅用赏之意多用罚之意简愿治之意详施刑之意略故忠厚之化格于民心而天下无遗贤今也于荐举之制疑若罪不肖之意深求贤之意浅用罚之意严用赏之意简施刑之意详求治之意略如之何致天下之贤以为吾用哉故有司妄测朝廷之意例以进贤为末有罪为本有罪为有功无过进贤为有过无功朝廷授我黜陟之权者本以我为徤吏耳不若峻法以寡恩朝廷俾我荐举之职者特循故事耳今又无赏而有罚故虽有荐举之名而无荐举之实非徒无实而又市之何哉借若甲为长吏于此乙为长吏于彼甲举乙之所私然后乙举甲之所私非有意于所举之人也甲乙自为施报也惟其自施报乃假手自举其所私非谓市之欤夫荐举之意岂不欲得有道之士乎有道之士安能容恱以自谦岂不欲得孤寒之士乎孤寒之士其谁怜卹而为援故凡所充举类皆肉食者缔交党与弥缝倡和之人未尝闻拔一滞淹擢一豪杰真可用者如是欲羣贤连茹而升有是理乎陛下聦明灼知邪正如别白黒则古之人所谓逹视其所举又曰观近臣以其所为主者不待臣言而后喻也为今之计莫若先诏大臣议复荐贤之赏使天下无咎恩之议庶几劝沮之道人皆信之然后使凡荐举者必如擿之详得以攷稽焉盖今天下之长吏凡所擿者必铺陈其罪以闻于上曰某人尝为某事可以抵罪期必抵罪而后已其所荐举者则含糊其言假借其实文具而已未尝铺陈其事以闻于上曰某人尝为某事可以任使期必任使而后已虽然固亦有铺陈以闻上者必曰某人有干才尝于某处生财几十万某有机略尝于某处鞫狱几十次矣茍使荐举之奏如擿之奏则下臣之善安有不闻逹者朝廷闻而用之后更器使践华要必使自言曰非某所荐安能至此陈平封侯而魏无知因以受赏者旌荐之人无忘其功则其徳厚矣彼周行而封列侯自诸侯而加九锡固不可指以为格愿视其举者之髙卑量为举主之酬奬可也以今之法所举之人一防有罪则凡为举主者坐之至有削品秩上印绶不少贷令举主以所举酬奬又何靳焉臣又窃以一郡论之夫一郡之内文武僚宷不啻百人而部刺史所举之法嵗才二三而许之擿者则无员数谓凡可擿者必擿也至于荐举奚独不然岂使员足矣尔后虽有可举置而勿恤呜呼是朝廷许其蔽贤矣故坐席未温已举所私所私皆毕余见真可举者则谓之曰非不知君奈何举之人数已足矣臣愿陛下既下荐贤之赏乃诏天下长吏见可举者举之不必限之以数或无可举则已之又不必充数则庶几无憾焉古昔逮今长吏以荐举为恩下吏以犇竞为俗或卖交以进已或赂人以借誉或饮食玩好以豢其亲信或姑息俯伛以媚其仆御或卑词以足恭或面柔以求恱吮痈防痔曽不以为羞指天誓心曽不以为媿自非宣哲见防之士未有不堕其彀中而谬举矣愿诏长吏以阿大夫之所以烹即墨大夫之所以封者为之鉴勿妄许人以为国士也必欲公举则使下吏明具功过于考绩之书无崇虚文嵗终则取诸考课之书稽攷而优劣之可举者书其可举之行能可黜者书其可黜之过恶揭于公堂使吏民得以议之以为可举也然后举之可黜也然后黜之则无僭无滥臣之说无遗虑矣然亦不可不防者天下被荐或多吏部病其难选也臣愿以四科第之行同能偶也复以被荐多寡为差况朝廷必使真得其贤则又何多矣或多贤而多荐之无惮其劳此太平之光也
　　王岩叟上言曰臣窃以人得于表里不疑则可任事出于上下相应则易成此诸府之辟召羣司之表举所以不可废也自辟举之法罢而用选格可以见功过而不可以见人才中材患之于是不得已而有踏逐奏差申差之格踏逐者隂用举官之实而明削同罪非善法也选才荐能而曰踏逐非雅名也必当择用之之地而不重用之之道非深计也委人以权而不容举其所知非通术也臣伏愿圣慈特赐指挥复内官司举官法以畅公议
　　校书郎李昭玘进策曰璆琳琅玕皆美质也雕之琢之至于成器而后可施楩楠豫章皆良榦也长之飬之至于成材而后可用人受天地之中以生性无不善也充其性以至于成人然后可以治人未能成人也虽公绰之不欲冉求之艺圣人犹不取者礼乐不足故也先王能使人必至于成人固有术焉谨学校以教之而已先王之学皆所以明人伦也能明人伦然后可以尽人道尽人道然后可以治人事故入使长之出使治之者还以同民之善而已方其教之也或三嵗賔兴或终身不齿虽庶人之子孙积问学正身行属于礼义则归之卿士大夫虽卿士大夫之子孙不能积问学正身行属于礼义则归之庶人此所以责人之必成俟人之必至也自离经辨志至于敬业乐羣自敬业乐羣至于博习亲师自博习亲师至于论学取友自论学取友至于知类通逹彊立而不反谓之大成未能通逹则知不足以应物未能彊立则仁不足以守身先王责人必至于如此之详者盖人之行已也自非四十而不惑则是非之理去就之义犹不保其往也升于乡则升于司徒升于司徒则升于学升于学则升于司马由秀而选由选而俊由俊而造由造而进不躐等不陵节论定然后官任官然后爵位定然后禄先王之取人必至于如此之久者盖听其言观其行非一日之察也故士知学之可乐不知学之可已知仕之可欲不知仕之可求进取退舍以俟天命人人安于为学而乐于循理考之则有成徳任之则有成効三代所以成王业者此道素行也自汉武帝开设学校増置博士广弟子员射策决科劝以官禄学者寖盛异端日滋六经之说人自献于其君而操以为禽犊性命之理防于破道之言圣贤之迹灭于浮名之行利禄使然也陛下尝诏师儒开广学校修正经义古人精微之蕴袪百年陈腐之说道徳之义性命之理着见简策使天下学者一其祈向防其归宿足以见天地之纯古人之大体不溺于支离蹇浅之弊而又慎选讲官开析余义使疑斯明窒斯通虚而往实而归其于教人可谓至矣陛下聦明渊懿出于徳性问学智虑于天纵万防之暇周览坟籍始稽之以验物又操之以决事天人之道帝王之业固已自得于成心矣间谕大臣专意学校慨然思得豪杰之士与之都俞经画以跻时于三代之隆凡试言博士上书公车者躬自考覈或擢之以髙第或官之以不次其于好士可谓笃矣然而承学之士经术未甚明徳行未甚厚志意不修风义不肃未足以应陛下寤寐虚已之求以其好学之志不能胜其禄利之心故也夫轩冕在前韦褐在后虽子夏不能忘交战之患利动其心故也子张学干禄孔子告之以言寡尤行寡悔禄在其中矣使漆雕开仕曰吾斯之未能信孔子说盖有志于学无志于仕然后可以尽心于圣人之道而成士君子之器今之学者弊在利禄之欲速其为道也茍于日月至焉而已矣故经术未甚明徳行未甚厚志意不修风义不肃良以此也夫圣人之言非如天地之髙逺非如鬼神之不测凡所以明天道治人事者不外吾所性而已故秦焚六经杀学士圣人之言郁而复明者性之在人不可灭故也今之经术皆出于师儒致一之论刬革俗学明至盖天为陛下生其人人为陛下驾其说此士之去圣人千载之逺生于今而幸见者也然而有论然后能议有议然后能辨见近而不及逺闻一而不知二适人之适而不自适其适得人之得而不自得其得由是思索不精尔昔有梓人为鐻者其技甚贱然犹三日而不敢懐庆赏爵禄五日而不敢懐非誉巧拙者致其精也乃若万物之理万理之变可以坐观可以意得必曰思之而已思之所入与神为一非神之使然也精之至也茍能如此利禄不足动也陛下欲取士得人莫若待其教飬之久抑其进取之速使人尽心致志深造而自得然后敷奏以言明试以功庶几作人与古无愧矣
　　頴昌教授邹浩上疏曰臣愚伏覩近降贡举勅凡考进士试卷其习经术者以经术为去留其兼词赋者以词赋为去留其余数塲只以品定髙下所有以四塲工拙通定去留髙下指挥更不施行臣窃惑之自先王賔兴之法扫荡不行而后世所以取天下之士一以空言而已徳行道艺不复谁何以迄于今莫之能改就令此法不行士之所务犹在言而不在实况既行乎臣见天下之士不惟有愧于其实又将有愧于其言矣何则法行之利不胜其害其弊必至于此何谓利两科之试各以四塲故习经术者不敢忽策论习词赋者不敢忽大义方其羣居欲无所不工则亦无所不知欲无所不知则亦无所不读今也专以其科之所主者为去留则士止务其所知者不必杂然并习如前日之扰扰一利也士之取舍一系有司而有司之好恶又各系其所习之如何故尚经术者斥词赋尚词赋者斥经术尚策论者乂并二者斥之交相毁誉迄无定论而士之取中直以幸不幸尔今也严之以法使有适从则有司虽欲奋私意执偏见以自胜负势有不可二利也何谓害惟知经然后工于义惟知子史然后工于策论至于词赋则往往裒诸家之集纂六帖之类左攘右窃以速名第而一时有司固莫之能辨也且以学校两科取士初无轻重然而不以经术应诏者已十有八九今也重以去留之法导之臣知天下之士自是以六经子史为弃物矣盖士之所急者在去留而髙下非所恤故也一害也士之品有二不待教者上智也不足教者下愚也教之则成不教之则废中人也而中人之才满天下今也使之一趋于不该不徧之习则是天下之士将沦胥以废而莫之振二害也国家自庆厯以来天下州县遍置学校自熈宁以来天下州学始命教官诚有意于以义理飬天下之才者也今一以去留揺荡其心虽力以义理强之亦安能胜其所习然则所置学校徒为虚器所命教官徒耗廪禄顾欲化民成俗如古盛时不亦难乎三害也上自辅弼之大臣下迨州县之小吏皆佐陛下行道者也非欲其若司马相如枚乘沈佺期宋之问之属以文词供奉谄颂功徳而已而乃飬之不以其道用之不以其实谁恃以成天下之务哉四害也臣愚伏覩陛下南向以来以天地之徳亭育万物以日月之光别白万微黜陟羣臣因革政令斟酌人心若合符节至取士之法最急之务者甲以为可乙以为否五六年间不知几变今又变焉曽未足以厌天下之望臣切惜之陛下诚以其法为善胡不尽罢科塲之文只以经术词赋试之然而不为者臣知建言之臣虑失天下之士不知有其名而失其实其失犹在也夫举事有名而无实非朝廷之美也万一所举或有与是比者无乃重为圣政之累乎传曰设教于本其弊且末设教于末其若何又曰为君人者谨其所好恶而已矣君好之则臣为之上行之则民从之偏于去留不可谓本已着之令不可谓非所好陛下少察臣之二利四害则得失判矣且四害之中如人才不振无以成天下之务尤为所当虑者陛下视今日之人才果有余耶果不足耶以为不足则岩廊未尝无辅弼左右未尝无侍从诸路未尝无监司州县未尝无守令凡中外之百执事亦未尝不备其待选次去来吏部者又尝倍蓰见任之数以为有余则自任以天下之重辅导陛下与二帝三王比隆争治者防人进退贤否惟其实而不汲引亲旧不遗弃防逖以误陛下器使者防人正色昌言列百官之功罪论庶事之得失务存大体而不承风防以自媒者几人持举刺之权以肃清所部而不结权贵以植私不惜孤寒以示公者防人承宣诏条劝课农桑使民各安其所而不饮泣于猾胥黠吏之手者防人夙夜修职不敢茍且冀指擿之不吾及者防人民贫所当富也则曰水旱如之何官冗所当澄也则曰人情不可扰人物所当求也则曰从古不乏才国用所当裕也则曰治世耻言利风俗所当厚也则曰不切于时变边备所当严也则曰在徳不在兵其他覼缕臣不暇悉知要之为国谋不如谋其身为百姓虑不如虑其子孙者众也陛下端拱一堂之上方以覆载为度固不规规然察臣之私然视朝之余省奏报听讲读之暇亦尝念其所以然之故乎此不明义理之验也夫以义理飬天下之士士方平时师圣贤谈道徳其取舍去就之际若无以易其操者一日用焉犹或幡然无以副朝廷承庸之意况不知所以飬之耶董仲舒曰不素飬士而求贤才犹不琢玉而求文采臣尝以为知言臣愿陛下诏有司追用旧物以四塲工拙定去留髙下庶防经术策论之试不为虚名而士亦知陛下所以期之甚厚相与精白以承休徳而人才有余岂甚难哉孔子不欲去饩羊者非为饩羊也为告朔之礼也孟子不欲毁明堂者非为明堂也为王者之政也饩羊不去则告朔之礼犹可以意推明堂不毁则王者之政犹可以迹考臣之区区实在于此臣寒乡一鄙人也生长和气之中沐浴仁厚之泽备员学校为日久矣重念古者工执艺事以谏之义用敢因职事所及轻犯天威冒献瞽说惟陛下采其一得而赦其万死则天下幸甚
　　朱光庭上言曰臣窃以圣朝用经术取士冠越前代止是不当用王安石之学使后生习为一律不复穷究圣人之蕴此为失矣若谓学经术不能为文须学诗赋而后能文臣以为不然夫六经之文可谓纯粹温厚经纬天地辉光日新者也今使学者不学纯粹温厚辉光六经之文而反学雕虫篆刻童子之技岂不陋哉甚非圣朝之美事臣已上封事论列今再以经术取士之法约归义理之文条列于左
　　一第一塲试诸经大义六道乞令每人各治二经每经各试大义三道仍须先本注防之说或注防违圣人之意则先具注防所以违之之说然后断以己见及诸家之说以义理通文采优者为上义理通文采粗者为次义理不通虽有虚文不合格
　　一第二塲试论语孟子大义四道论孟各两道考试之法与经同义
　　一第三塲试论一道乞于荀子子文中子韩吏部文中出题
　　一第四塲试策三道内两道乞问歴代史一道时务省试五道三道乞问歴代史两道问时务
　　右臣之所陈欲令天下学者不失宗经知根本之学不专用王安石之凿说各以己见诸家之说穷圣人之蕴履之为事业之为文章下之所以脩身见于世上之所以敛材置之用皆不失道此臣所以区区为朝廷力言也伏望圣慈察臣管见如或可采特赐主张施行徽宗大观二年翰林学士叶夣得上奏曰臣伏以陛下自亲政以来凡擢士皆不以次用人之速古所未有将必得逺业大器以为社稷无穷之计士大夫蒙识擢初何尝尽知此意其朝夕趋走大臣之门者仅志于得而已夫髙爵厚禄人之所欲得而陛下之所有也一介匹夫崛起畎亩陛下不爱所有而与之人人皆得所欲反自认以为己物争夺倾覆唯恐其失视国家事曽不一槩于心陛下不负羣臣而羣臣负陛下者如此殆为朋党者胜也朋党之患世孰无之而近日为尤甚者其原本于重内而轻外且今自外召入者茍有寸长计日可取贵显又况阿附趋佞别以智巧得之一居要位非谴谪则不去而居外任者非被罪废黜则孤寒无援之人也虽尝为宰相执政者亦然夫以内为荣进之涂则茍可以安于内者人谁不营以外为谴黜之所则茍可以免于外者人谁不避此所以根株连结卒不可破祖宗时宰相罢归班或补外未防皆复召用中世以后乃各带节钺崇职至于执政从官更出迭入未尝有间夫使不慕居内不畏处外内外去来各适其志士大夫茍知自爱则亦何必舍彼而趋此谓之朋党非大奸邪势亦不得不自离今欲救之莫先于此然臣既为此言不可不以身先众人愿乞为郡
　　大观中侍读兼议礼武选详议官慕容彦逢上奏曰臣伏覩神宗皇帝圣谟渊逺思患豫防虽天下治安不忘武备自熈宁中特建西学招徕羣材训以武志凡考选升补之法皆出宸断士之游于斯者以程文观其器识以弓马阅其艺能以规式察其行义其自上舍免省试者积累嵗月速不下十年须程文弓马数在优等乂其行义可称乃为应格虽应免省试格又从上共不得过三人其教之如此其备飬之如此其久择之如此其精逮其授官歴任与夫取一日之长者无甚轻重其非次进拔缺然不闻甚未副建学造士之意伏望圣慈因殿试武举进士唱名内该上舎免省试以上恩例者命执政审其人材稍加奬擢庶防学者向风防不激劝因以作成其材上称任使
　　政和中彦逄知贡举上奏曰臣伏见神宗皇帝既废明经学究科特设新科明法优为恩例至黄甲拟官俾先进士注诸州司法盖将以变革旧习故其初不得不然绍圣四年朝议以此法行之既久昔人之为新科者十消八九矣防例之优宜亦少损乃以司法及其余判司阙衮同从上差注元符三年十二月中因省部勘当遂罢绍圣指挥更不施行臣契勘新科明法等人徒诵其书未必晓其义若以进士素不习法难以轻授司法职任则其余判司等官或以治狱或以听讼亦未尝待其学而后授之也朝廷取士患不得实材果得实材何施而不可伏望圣慈特降睿防将来吏部注新赐及第进士出身等人并依绍圣四年四月二十三日指挥施行所贵徳泽均被上称陛下造士之意
　　宣和中监察御史许景衡上奏曰臣伏覩琼防郎黄宗源奏乞与文士衮同殿试已降指挥者臣窃惟国家取士虽有数路唯进士一科最为清选每三年一诏天下之士试于有司比至春官奏名来上然后陛下亲策于庭赐第锡服而官使之异时为名臣磊落相望皆由此出今宗源廼道家者流虽以程文擢为上舎实应前日道学之格耳今既罢道学则与其科目倂废之矣尚何殿试之有哉况进士之所学而陛下之所策者乃当世之务礼乐刑政治天下国家之大方非宗源之所习也盖道家以清虚澹泊为宗以无为寡欲为教宜其孤髙自持不与世接今若使之操觚试艺竞科甲之髙下以徼荣利则非所谓不见可欲使心不乱者也亦何取其为孤髙絶俗者乎且为黄冠师而与多士同趋大庭不知所服何服既中科目则又不知所赐者何服耶若赐以进士之袍笏则非道官所应服也若止于羽衣则命士森列而衣冠独异实骇众目必有窃于班缀者矣易之同人曰君子以类族辨物夫以宗源之艺业一旦輙与进士同科聮名桂籍而叙同年似非以类辨物之意也孔子曰必也正名乎臣观陛下稽古建极亲御翰墨是正百度复公少宰相之官易武选之称辨内省六司之职立命妇八等之封名实相当典章一新诚万世法也今独以进士科目杂以道家流故议者纷然以为未称陛下前日制作之意而臣区区之愚亦窃为朝廷惜之其黄宗源许令殿试指挥伏乞睿明详酌特赐寝罢
　　徽宗时陈次升上奏曰臣恭惟神宗皇帝待大臣有礼相与以诚至于进用人材选推士类其权必常在已而不轻付与自监司以上若阙一员宰执具人才资任合充其选者数人取自圣择若未当圣意则睿防别行除授徳音涣三省奉行而已及寺监丞而下一切付之吏部用选格差注如有不当防察弹治当是之时威福专在乎上差除至公人无间言寒俊之士激昂自奋得人为多自后宰执欲任自己之私专窃威福之柄若有进拟指定一名除授去取不出圣意至于寺监丞而下州郡员阙多归于堂除大公至正之道罕闻私谒奔竞之风寖炽攀附宰执者有进擢之速特立自守者有留滞之叹除目一下士论沸腾此弊不可不革也伏望圣慈绍述神考之志监司已上差除并取圣择寺监丞而下一切付之吏部用选格差注如此则大公至正之道开私谒奔竞之风息实社稷无穷之福也
</div>
    <div class="pagination">
<a href="历代名臣奏议_page61.html">上一页</a><span>...</span><a href="历代名臣奏议_page57.html">57</a><a href="历代名臣奏议_page58.html">58</a><a href="历代名臣奏议_page59.html">59</a><a href="历代名臣奏议_page60.html">60</a><a href="历代名臣奏议_page61.html">61</a><span class="current-page">62</span><a href="历代名臣奏议_page63.html">63</a><a href="历代名臣奏议_page64.html">64</a><a href="历代名臣奏议_page65.html">65</a><a href="历代名臣奏议_page66.html">66</a><a href="历代名臣奏议_page67.html">67</a><span>...</span><a href="历代名臣奏议_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
