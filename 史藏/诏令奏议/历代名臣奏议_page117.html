<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 117 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 117 页/共 136 页
  </h1>
  <div class="content">
   孝武帝永熙中有风雹之变诏访谠言瀛州刺史王椿上疏曰伏奉诏书以风雹厉威上动天睠访谠辞于百辟诏舆诵于四海宸恳切偹在丝纶只承兢感心焉靡庴伏惟陛下启箓应期驭育万物承缀旒之艰运纂纎丝之危绪忘餐日昃求衣未明俾上帝下临愍兹荼蓼永济沟壑而沧浪降戾作害中秋上帝照临义不虚变窃惟风为号令皇天所以示威雹者气激隂阳有所交争殆行令殊节舒急失中之所致也昔澍雨千里实縁教祀之诚炎精三舍宁非善言之力谴不空发徴岂谬应谁谓盖髙实符人事伏愿陛下留心曲览垂神逺察礼贤登士博举审官擢申滞怨振穷省役使夫滋水没川之彦毕居朝右仪表丹青之位未或虚加圜土絶五毒之民揆日息千门之费岩岩廊署无不遇之士忪忪惸独荷酒帛之恩则物见昭苏人知休泰徐奏薰风之曲无论鸿鴈之歌岂不天人幸甚鬼神咸忭
　　唐太宗贞观六年帝谓侍臣曰朕比见众议以祥瑞为美事频有贺表如朕本心但使天下太平家给人足虽无祥瑞亦可比徳于尧舜若百姓不足夷狄内侵纵有芝草遍街衢鳯凰栖苑囿亦何异于桀纣常闻石勒时有羣吏燃连理木煮白雉肉吃岂得称为明主邪又隋文帝深爱祥瑞遣秘书监王劭着衣冠在朝堂对考使焚香以读皇隋感瑞经旧尝见传説此事实以为可笑夫为人君当须至公理天下以得万国之欢心昔尧舜在上百姓敬之如天地爱之如父母动作兴事人皆乐之发号施令人皆悦之此是大祥瑞也自此以后诸州所有祥瑞并不用申奏羣臣皆曰诚如圣防
　　八年陇右山崩大蛇屡见山东及江淮多大水太宗问侍臣秘书监虞世南对曰春秋时梁山崩晋侯召伯宗而问焉对曰国主山川故山崩川竭君为之不举乐降服乘缦而祝币以礼焉梁山晋所主也晋侯从之故得无害汉文帝元年齐楚地二十九山同日崩大水出令羣国无来献施惠于天下逺近欢洽亦不为灾后汉灵帝时青蛇见御坐晋惠帝时大蛇长三百歩见齐地经市入朝中案蛇宜在草野而入市朝所以为怪耳今蛇见山泽盖深山大泽必有龙蛇亦不足怪又山东足雨虽则其常然隂潜过久恐有寃狱宜断省系囚庶或当天意且妖不胜德唯修德可以销变太宗以为然因遣使者赈恤饥馁申理狱讼多所原宥
　　时有彗星见于南方长六尺经百余日乃灭太宗谓侍臣曰天见彗星由朕之不德政有亏失是何妖也世南对曰昔齐景公时有彗星见公问晏子晏子对曰公穿池沼畏不深起台榭畏不髙行刑罚畏不重是以天见彗星为公诫耳景公惧而修德后十三日而星没陛下若德政不修虽麟鳯数见终是无益但使朝无阙政百姓安乐虽有灾变何损于德愿陛下勿以功髙古人而自矜大勿以太平渐久而自骄逸若能慎终如始彗星纵见未足为忧太宗曰吾之理国良无景公之过但朕年十八便为经纶王业北剪刘武周西平薛举东擒窦建德王世充二十四而天下定二十九而居大位四夷降服海内乂安自谓古来英雄拨乱之主无见及者颇有自矜之意此吾之过也上天见变良为是乎秦始皇平六国隋炀帝富有四海既骄且逸一朝而败吾亦何得自骄也言念于此不觉惕惕而震惧魏徴进曰臣闻自古帝王未有无灾变者但能修德灾变自消陛下因有天变遂能诫惧反覆思量深自克责虽有此变必不为灾也
　　十一年大雨谷水溢冲洛城门入洛阳宫平地五尺毁宫寺十九所漂七百余家太宗谓侍臣曰朕之不德皇天降灾将由视听弗明刑罚失度遂使隂阳舛谬雨水乖常矜物罪己载懐忧惕朕又何情独甘滋味可令尚食断肉进蔬食文武百官各上封事极言得失中书侍郎岑文本上封事曰臣闻开拨乱之业其功既难守已成之基其道不易故居安思危所以定其业也有始有卒所以崇其基也今虽亿兆乂安边隅宁谧既承防乱之后又接凋弊之余户口减损尚多田畴垦辟犹少覆焘之恩着矣而疮痍未复德教之风被矣而资产屡空是以古人譬之种树年纪绵逺则枝叶扶疎若种之日浅根本未固虽壅之以黑壤暖之以春日一人揺之必致槁枯今日之百姓颇于此常加含养则日就滋息蹔有征役则随日凋耗凋耗既甚则人不聊生人不聊生则怨气充塞怨气充塞则离叛之心生矣故帝舜曰可爱非君可畏非民孔安国曰人以君为命故可爱君失道人叛之故可畏仲尼曰君犹舟也人犹水也水所以载舟亦所以覆舟是以古人云哲王虽休勿休日慎一日良为此也伏惟陛下览古今之事察安危之机上以社稷为重下以亿兆为念明选举慎罚赏进贤才退不肖闻过遽改从谏如流为善在于不疑出令期于必信頥神养性省畋猎之娱去奢从俭减工役之费务静方内而不求辟土载櫜弓矢而无忘武备凡此数者虽为国之常道陛下所常行臣之愚昧唯愿陛下思而不怠则至道之美与三五比隆亿载之祚随天地长久虽使桑谷为妖龙蛇作孽雉雊于鼎耳石言于晋地犹当转祸为福变灾为祥况雨水之患隂阳常理岂可谓天谴之而系圣心哉臣闻古人有言农夫劳而君子养焉愚者言而知者择焉辄陈狂瞽伏待斧钺帝深纳其言太宗时飞雉数集宫中帝问是何祥也禇遂良曰昔秦文公时有侲子化为雉雌鸣陈仓雄鸣南阳侲子曰得雄者王得雌者霸文公遂雄诸侯始为寳鸡祠汉光武得其雄起南阳有四海陛下本封秦故雌雄并见以告明德帝恱曰人之立身不可以无学遂良所谓多识君子哉
　　髙宗时晋州地震不息帝问侍中张行成对曰天阳也君象地隂也臣象君宜动臣宜静今静者顾动恐女谒用事大臣隂谋又诸王公主参承起居或伺间隙宜明设防闲且晋陛下本封应不虚发伏愿深思以杜未萌帝然之
　　时陨石十八于冯翊髙宗问曰此何祥也朕欲悔往修来以自戒若何太傅于志宁对曰春秋陨石于宋五内史过曰是隂阳之事非吉凶所生物固有自然非一系人事虽然陛下无灾而戒不害为福也
　　武后延载元年以杜景佺为检校鳯阁侍郎同鳯阁鸾台平章事时后尝季秋出棃华示宰相以为祥众贺曰陛下德被草木故秋再华周家仁及行苇之比景佺独曰隂阳不相夺伦渎即为灾故曰冬无愆阳夏无伏隂春无凄风秋无苦雨今草木黄落而木复华渎隂阳也窃恐陛下布德施令有所亏紊臣位宰相助天治物治而不和臣之咎也顿首请罪后曰真宰相
　　久视二年三月大雨雪鳯阁侍郎苏味道等以为瑞率羣臣入贺监察御史王求礼譲曰宰相燮和隂阳而季春雨雪乃灾也果以为瑞则冬月雷渠为瑞雷邪味道不从既贺者入求礼即厉言于朝曰今阳气偾升而隂冰激射此天灾也主荒臣佞寒暑失序邉隅不靖盗贼繁兴正官少伪官多百司非贿不入使天有瑞何感而来哉羣臣震恐后为罢朝
　　中宗神龙元年大水诏文武九品以上官直言极谏右卫骑曹参军宋务光上书曰后王乐闻过防不兴拒谏防不乱乐闻过则下情通下情通则政无缺此所以兴也拒谏则羣议壅羣议壅则上孤立此所以乱也臣尝观天人相与之际有感必应其间甚宻是以教失于此变生于彼易曰天垂象见吉凶圣人象之窃见自夏以来水气勃戾天下多罹其灾洛水暴涨漂损百姓传曰简宗庙废祠祀则水不润下夫王者即位必郊祀天地严配祖宗自陛下御极郊庙山川不时荐见又水者隂臣妾之道气盛则水泉溢顷虹蜺纷错暑雨滞霪隂胜之沴也后廷近习或有离中馈之职以干外政愿深思天变杜絶其萌又自春及夏牛多病死疫气浸淫传曰思之不睿时则有牛祸意者万几之事陛下未躬亲乎晁错曰五帝其臣不及则自亲之今朝廷贤佐虽多然莫能仰陛下清光愿勤思法宫凝就大化以万方为念不以声色为娱以百姓为忧不以犬马为乐臣闻三五之君不能免淫亢顾备御存乎人耳灾兴细微安之不怪及祸变已成骇而图之犹水决治防病困求药虽复僶俛尚何救防夫塞变应天实繁人事今霖雨即闭坊门岂一坊一市能感发天道防必不然矣故里人呼坊门为宰相谓能节宣风雨天工人代乃为虚设又数年以来公私乏竭户口减耗家无接新之储国乏俟荒之蓄陛下近观朝市则以为既庶且富试践闾陌则百姓衣马牛之衣食犬彘之食十室而九丁壮尽于边塞孀孤转于沟壑猛吏奋毒急政破资马困斯佚人穷斯诈起为奸盗从而刑之良可叹也今人贫而奢不息法设而伪不止长吏贪冒选举以私稼穑之人少商旅之人众愿坦然更化以身先之凋残之后缓其力役久弊之极训以敦厐十年之外生聚方足臣闻太子者君之贰国之本所以守噐承祧养民賛业愿择贤能早建储副安社稷慰黎元姻戚之间谤议所集积疑成患凭宠生灾爱之适以害之也如武三思等诚不宜任以机要国家利噐庸可久假于人秘书监郑普思国子祭酒叶舜能挟小道浅术列朱紫取银黄亏国经悖天道书曰制治于未乱保邦于未危此诚治乱安危之秋也愿陛下逺佞人亲有德乳保之母妃主之家以时接见无令媟黩
　　景龙二年武平一上表曰臣縁修起居注太史监毎季有牒臣伏见从去嵗以来屡有灾异荧惑入羽林太白再经天太阳亏月犯大角臣伏按旧史文志咸非休吉之感或为咎徴之兆臣闻灾不妄生变不虚设象见于上人应于下其理昭彰有如影响陛下嗣膺鸿业寅畏上故皇天不言以灾眚谴诫诗曰敬天之怒不敢驱驰又曰惟此文王小心翼翼昭事上帝聿懐多福臣伏见陛下孝爱因心敦崇戚族泽濡后氏恩洽外家位以慈周荣因惠假臣当宗亲阶越三等家有数侯既沗国姻复叨枝属朱轮华毂金牓瑶簮过东汉之梁邓迈西京之许史光辉焜煌古今所絶诚陛下荘于亲宠降于慈贷臣未息讥谋深近嚣黩恩弥崇而议弥积位逾厚而舋逾拥臣又闻月满必亏日盈则蚀春秋有交谢之理星律有轮环之次时不再来荣难久借昔永淳之后藩维搆孽王室多难先圣考运从权时居寳歴臣诸房等地惟宗子爵列扞城窃禄防封屡廻星纪今皇明复辟圣政惟新自合恭守园庐遥承雨露庇影椒房之末阶亲槐里之余今乃再假宠灵骤贻奨渥姻从日茂爵封如初但见升崇无闻损降髙班厚位遂超涯极以此或隂气僭阳干文告变且顷年以来河洛泛溢东都西京俱有水潦葢以隂气太盛所致昔王家骄贵梅福上书窦氏专权丁鸿进谏臣伏思古来后妃之始自吕霍上官阎董之氏皆以恩宠过深骄盈过溢一朝倾覆竟无噍易曰不逺而复又曰鼎折足覆公餗伏愿思抑损之宜运长逺之防或令安车就第剖符临州逺之以机权锡之以闲逸上恭干干之惕下全亲亲之道则肃彰国图殷鉴后叶臣舋招酷罚待毙苦壤圣心不弃穷秽备官史册哀绪莫申余隂无几精魂屡竭昭恤末流如将有补明时不矜荒殆伏乞假名外郡遂礼私庭冀存识爽少训腼冒臣瞻光视漏岂复支久既因灾眚诚兼宗国俯揆残骸退深殒越
　　宗开元初大旱关中饥诏求直言礼部侍郎张廷珪上疏曰古有多难兴国殷忧启圣葢事危则志锐情苦则虑深故能转祸为福也景龙先天间凶党构乱陛下神武汛扫氛垢日月所烛无不濡泽明明上帝宜锡介福而顷隂阳愆九谷失稔关辅尤剧臣思天意殆以陛下春秋鼎盛不崇朝有大功轻尧舜而不法思秦汉以自高故昭见咎异欲日慎一日永保太和是皇天于陛下睠顾深矣陛下得不奉若休防而寅畏防诚愿约心削志考前王之书敦素朴之道登端士放佞人屏后宫减外廐场无蹴鞠之玩野絶从禽之乐促逺境罢县戍矜惠惸独蠲薄徭赋去滛巧捐珠璧不见可欲使心不乱或谓天戒不足畏而上帝冯怒风雨迷错荒馑日甚则无以济下矣或谓人穷不足恤而亿兆离愁苦昏垫则无以奉上矣斯安危所系祸福之原奈何不察今受命伊始华夷百姓清耳以听刮目以视冀有闻见何遽孤其望哉
　　开元四年山东大蝗民祭且拜坐视食苗不敢捕紫微令姚崇奏曰诗云秉彼蟊贼付畀炎火汉光武诏曰勉顺时政劝督农桑去彼螟蜮以及蟊贼此除蝗谊也且蝗畏人易驱又田皆有主使自救其地必不惮勤请夜设火坎其旁且焚且瘗乃可尽古有讨除不胜者特人不用命耳乃出御史为捕蝗使分道杀蝗汴州刺史倪若水上言除天灾者当以德昔刘聦除蝗不克而害愈甚拒御史不应命崇移书诮之曰聦伪主德不胜祅今祅不胜德古者良守蝗避其境谓修德可免彼将无德致然乎今坐视食苗忍而不救因以无年刺史其谓何若水惧乃纵捕得蝗十四万石时议者喧哗帝复以问崇对曰庸儒泥文不变事固有违经而合道反道而适权者昔魏世山东蝗小忍不除至人相食后奏有蝗草木皆尽牛马至相噉毛今飞蝗所在充满加复蕃息且河南河北家无宿藏一不获则流离安危系之且讨蝗纵不能尽不愈于养以遗患乎帝然之
　　宰相姚崇遣使分道捕蝗谏议大夫韩思复上言曰夹河州县飞蝗所至苗辄尽今游食至洛使者徃来不敢显言且天灾流行庸可尽瘗望陛下悔过责躬损不急之务任至公之人持此诚实以答谴咎其驱蝗使一切宜罢宗然之
　　五年帝将幸东都而太庙壊姚崇建言庙本苻坚故殿不宜罢行国子祭酒舒国公褚无量鄙其言以为不足听乃上疏曰王者隂盛阳微则先祖见变今后宫非御幸者宜悉出之以应变异举畯良撙奢靡轻赋慎刑纳谏争察谄谀继絶世则天人和防灾异讫息帝是崇语车驾遂东
　　七年日食帝素服俟变録囚多所贷遣赈防灾患罢不急之务侍中宋璟曰陛下降德音卹人隠末宥轻系惟流死不免此古所以慎赦也恐议者直以月蚀修刑日蚀修德或言分野之变冀有揣合臣以谓君子道长小人道销止女谒放谗夫此所谓修德也囹圄不扰兵甲不渎官不苛治军不轻进此所谓修刑也陛下常以为念虽有亏蚀将转而为福又何患乎且君子耻言浮于行愿动天以诚无事空文帝嘉纳
　　十四年六月大风诏羣臣陈得失太子左庶子吴竞上疏曰自春以来亢阳不雨乃六月戊午大风拔树壊居人庐舍传曰敬德不用厥灾旱上下蔽隔庶位逾节隂侵于阳则旱灾应又曰政悖德隠厥风发屋壊木风隂大臣之象恐陛下左右有奸臣擅权懐谋上之心臣闻百王之失皆由权移于下故曰人主与人权犹倒持太阿授之以柄夫天降灾异欲人主感悟愿深察天变杜絶其萌且陛下承天后和帝之乱府库未充冗员尚繁户口流散法出多门赇谒大行趋竞弥广此弊未革实陛下庶政之阙也臣不胜惓惓愿斥屏羣小不为慢游出不御之女减不急之马明选举慎刑罚杜侥幸存至公虽有旱风之变不足累圣德矣
　　代宗时朱泚军中猫防同乳表其瑞诏示宰相常衮衮率羣臣贺中书舍人崔祐甫独曰可吊不可贺诏使问状对曰臣闻礼迎猫为其食田防以其为人去害虽细必録今猫受畜于人不能食防而反乳之无乃失其性耶猫职不修其应若曰法吏有不触邪疆吏有不扞敌臣愚以为当命有司察贪吏戒边勤徼廵则猫能致功鼠不为害帝异其言
　　德宗贞元十九年大旱中书舍人权德舆因陈阙政曰陛下斋心减膳闵恻元元告于宗庙祷诸天地一物可祈必致其礼一士有请必听其言忧人之心可谓至已臣闻销天灾者修政术感人心者流惠泽和气洽则祥应至矣畿甸之内大率赤地而无所望转徙之人毙踣道路虑种麦时种不得下宜诏在所裁留经用以种贷民今兹租赋及宿逋逺贷一切蠲除脱不蠲除亦无可敛之理不如先事图之则恩归于上矣
　　给事中许孟容亦因旱上疏曰陛下斋居损膳具牲玉走羣望而天意未答岂丰歉有定隂阳适然乎窃惟天人交感之际系教令顺民与否今户部钱非度支嵗计本备缓急若取一百万缗代京兆一嵗赋则京圻无流亡振灾为福又应省察流移征防当还未还役作崇锢当释未释负逋馈送当免免之沈滞鬰抑当伸伸之以顺人奉天若是而神弗祐嵗弗稔未之闻也
　　穆宗尝问礼部尚书韦绶所以振灾邀福者绶对曰宋景公以善言退法星三舍汉文除秘祝敕有司祭而不祈此二君皆受自至之福书美前史如失德以却灾媚神以丐助神而有知且因以谴也时帝不德故托讽焉文宗太和六年大旱诏询所以致雨者司门员外郎李中敏上言曰雨不时降夏阳骄愆苗欲槁枯陛下忧勤降德音俾下得尽言臣闻昔东海误杀一孝妇大旱三年臣顷为御史台推囚华封儒杀良家子三人陛下赦封儒死然三人者亦陛下赤子也神防士李秀杀平民法当死以禁卫刑止流宋申锡位宰相生平馈致一不受其道劲正奸人忌之陷不测之辜狱不参验衔恨而没天下士皆指目郑注臣知数寃必列诉上帝天之降灾殆有由然汉武帝国用空竭桑羊兴筦榷之利然卜式请烹以致雨况申锡之枉天下知之何惜斩一注以快忠臣之防则天且雨矣帝不省
　　懿宗时罗隠上疏曰嵗贡贱臣隠既以文不得意且抱犬马之疾于长安夏五月京畿旱癸巳日闻诏大京兆用噐水鑪香蒲萧绛幡辈致于坊市门将所以用旧法而召雨也臣踊起病榻间以为明天子忧人虽舜禹不如是之勤幸甚幸甚臣又闻水旱与天地同出茍时或然不可以仓卒除去今秦地旱已逾月矣而陛下祷祠亦已频矣天之髙地之厚五岳之绵亘四渎之宏逺陛下命百执事启祈外何尝不以心祝之虽茎槁苖干而百姓不怨嗟者其感陛下之诚深也今以蒲萧辈为请者岂陛下谓其灵于岳渎者乎夫岳渎视陛下之公辅裂陛下之土田茍陛下忧则岳渎亦宜忧矣受祭据封者尚未能为陛下出力彼蒲萧辈复何以动天臣为陛下不取也臣又闻天之有雨泽犹陛下有渥恩雨泽可以委曲干之则陛下渥恩亦可以委曲干之矣臣闻天子有左右史将所以记事记言然后付太史氏臣必恐其得以容易编牍今冒死请追癸巳日诏茍若陛下落十六圣之教训虽五种栖野而百姓不暇掇岂蒲萧辈之所及乎昔殷汤之代民不以旱为灾仁圣之君在上也今旱未及殷代而陛下忧已过矣臣请因旱以贺万姓俾其知陛下心
　　蜀主王建时李安道上灾异疏曰仓廪者国之本粮食者人之命固其本则邦宁重其命则人富今粒食中皆生蜂虿切疑在位贪鄙夺民农时戕害人命故天生灾异以为警告又虫皆曵米而行恐边鄙不宁干戈忽起馈挽相继人不堪命伏愿少精圣虑与大臣恐惧修省以消灾异
　　后汉隠帝时宫中大风发屋防木吹郑门扉起十余歩而落帝召司天监赵延义问以禳祈之术对曰臣之职在天文时日祈禳非所习也然王者欲弭灾异莫如修德帝曰何谓修德对曰请读贞观政要而法之
　　宋太宗雍熙六年右补阙知睦州田锡应诏论火灾疏曰臣伏念臣才谋不迨于古人职次沗居于谏省敢不常思补报用答休明六年九月十三日诣阁上书昧死言事陛下于是下御札俾人直谏降勅书奨臣敢言七年十二月十二日又再上奏疏入逓而不知逹与未逹直言虽求用而不知行与未行今日陛下有所因方渇闻至言有所为方切待直谏引咎自戒修德弥新臣谓责在近臣而不在圣躬罪在臣辈而不在陛下日近陛下有朝令夕改之事由制敕所行时有未当而无人封駮者给事中之过也给事中若任得其人制敕若许之封駮则所下之敕无不当所行之事无不精事无不精则垂为典彛敕无不当则徧为格式岂有朝令夕改之弊岂有不精不当之虞也臣所以谓责在近臣而不在圣躬也臣又见陛下有舍近谋逺之事由言动所为未合至理而无人敢谏诤者是左右拾遗补阙之过也今遗补是侍从之臣而不得在左右职分当献替之事而未有上封章自此国家举事有不便于时遗补不敢谏朝廷法令有不合于道遗补不敢言加以时久升平天下混一致陛下谓升平自得资陛下以功业自多日迁月移浸成圣性左取右奉无非睿谋所以陛下出一言乃以谓汤武可偕陛下行一事乃以谓尧舜可继自纉大位于今九年四方未宁万国虽静然刑罚未甚措水旱未堪调陛下谓之太平谁敢不谓之太平陛下谓之至理谁敢不谓之至理方欲为民求福报天之功有事于太山展礼于上帝人谋虽克天意未从火于禁中将觉悟于英主诏下海内遂布告于舆人近臣闻陛下感悟之言宁不惕厉谏官阅陛下忧勤之诏谁不彷徨臣所以谓过在近臣不在圣躬罪在谏官不在陛下臣死罪死罪然臣两度上疏而陛下不用一二今臣在外而陛下委之以分忧碌碌随众忧旷瘝之靡暇皇皇有志思谏诤之未能今幸天启圣心神賛皇运感陛下虚伫待犯顔之谏致陛下专精求逆耳之言臣是以再罄愚衷复伸鄙见臣所谓陛下有朝令夕改者试举其一二以明之置而寻废者农师禁而不严者车服也臣所谓陛下有舍近谋逺者试举其一二以明之宰相不得用人而委员郎差遣近臣专受责而求令録封章也自此章奏必多听用必广听用既广则条制必繁条制既繁则依从者少既依从者少则是法令不行法令不行则由规画不当有如前年勅下令邻近州府互差司理判官至今年敕下却令本州仍旧差置又如前年敕下应征科官吏限前得了即与超陞限外未了即当降黜即不以县有大小之分税有难易之征土田沃瘠之不同嵗时丰稔之不等风俗勤惰之各异官吏能否之各殊而一槩以程限所拘一例以陛降为定自后未闻限外欠者降一官限前了者陞一人此无乃垂之空言示之寡信乞今后凡有所奏或有所陈幸陛下察而审之令大臣议而行之葢臣下言之则谓封章陛下行之则出为法令法令可简而不可使繁制度可永而不可屡变变易不定是彰思虑之不精繁多难依是令手足之无措也尚书曰临下以简又曰得师者王今宰臣若贤愿陛下信而用之宰臣非贤愿陛下择可用而任之何以置之为具臣而疑之若众人也百官若举其职愿陛下听而用之百官未称其职愿陛下量其才而用之何以置之为偹员而待之若冗秩也臣谓百职若举则万事从而自理百官未修则万务从而亦隳必若任而疑之则上下非一心疑而用之则君臣非一体何则疑能生谤谤能生疑疑从谤生则父子之道或偶亏于慈孝谤因疑起则君臣之际或变成于怨尤魏文侯焚谤书陛下固当知之令狐楚有辨谤论陛下时宜览之若然则保得臣下始终全得君上恩信方谓君为元首臣作股肱
　　端拱二年锡知制诰论旱灾疏曰臣今奉敕差在太一宫用青词文设醮行祈雨者窃以时雨愆亢圣虑焦劳自秋渉冬诸寺及庙虽徧祠祷未彰感通以致陛下亲降乗舆躬诣诸庙寺观有以见仁主忧民之防圣人卹物之心虽灾沴流行何代蔑有而帑廪储积可备不虞然自今嵗以来天见星祅秋深雷震继以旱暵之沴可虞馑饥之灾此实隂阳失和调燮倒置上侵下之职而烛理未尽下知上之失而规过未能所以成兹咎证彰乎降鉴或天文示变或沴气生祅昨陛下以天垂谪告之文御楼行赦德音朝发祅星夕消天不言而感报昭彰神幽賛而应答遄速今以粟麦未种甘雨未降人心不宁农望已失或闻小小宼盗聚散靡常嗷嗷蒸黎忧畏实甚愆阳既盭于寒沍厥疾乃生于疠疵民或流亡谷必翔贵尚赖陛下圣德宗庙庆灵蠢尔獯戎骚边稍息惠然诸国底贡交修不然人心一揺盗计斯得何以静潢池弄兵之啸聚何以御代马南牧之奔冲惟是秋冬久无雪雨此乃天意尚欲垂戒圣心谅亦深思岂刑系之间尚未平允法令之设尚尔烦苛或力役未悉矜蠲或奢靡未尽撙节言路虽启蹇谔者未必一一听从王道虽行孤苦者未必人人受赐或刑赏过于常理或喜怒失于厥中嘉言纳忠见破于横议任贤待下或难于至诚若然则虽旰食劳懐宵衣轸念孜孜万务适足劳于圣躬翼翼小心尚未臻于至化今举大畧上犯宸严礼曰王言如丝其出如纶书曰谨乃出令令出惟行今朝廷所言或异于是谋始稍亏于审谨令出无愧于改更以是知急速机务宁无错行臣之愚衷岂敢逭于诛戮臣之遭遇安忍负于圣明是以因事上言庶禆万一伏望陛下因此时旱更降诏书引咎责躬以答天戒进德覃庆以安民心蠲减征徭简约科禁搜察淹滞登进才良猛士守方无使黜贤召怨朝臣典郡正宜选廉任能或旌别勤劳或省阅浮泛振廪通货以救饿殍加估收储以备阙乏蕃戎蹂践之处士庶陥殁之家哀亡卹存悯其余苦掩骼置奠慰彼沈寃闾里再命于复除孤寡量优其给赐俭约奉己以合礼谨静息民以安边详延忠鲠之臣询究灾祥之理弭灾求理正在此时变沴致祥属当今日若旱沴不已嵗歉相仍盗聚苇蒲伺隙而动敌乗馑塞幸灾为虞是则国家之虑实深朝廷之忧非浅也
　　太保兼侍中赵普上奏曰臣昨覩御批劄子云所谓彗星谪见引证古今莫知所措自旦及暮实不遑宁每以恤寡矜孤卿等应知朕意又云千思万虑莫测其由者臣等伏捧指踪同承圣防兢惶战惧各不胜任其间老臣冣负深过三十年之重位但愧叨尘一千载之明君将何辅弼谬列三台之首慙无一日之长自知政术疎遗宁免祅星谪见挠至尊之懐抱皆臣下之作为都縁防蔽聦明隐藏苦疾被虐者无由披诉偷安者不敢指陈虽众议以明知奈皇情而莫测隠蔽之咎惟臣冣多甘俟严诛仰期得罪今则人心颇欝上象仍差起狂夫思乱之谋生敌人犯边之计天时人事不比寻常惟有今年倍须保防防审陛下初知妖异亲谕德音便欲徧与覃恩优加赏赐发此一言之善须増万福之祥全由惠物之心必有变灾之望才经旬朔似有改移窃闻司天台内妄陈邪佞之言深惑圣明之德猥云妖异合灭契丹臣窃虑俱是谄谀未明真伪乞加询问须见实情乞问司天台内所有前件奏陈未委按何经典臣今将所按经典逐件进呈伏望陛下亲赐看详便知可否臣闻五星二十八宿至于五岳四渎皆居中国不在四夷而又尚书万方有罪罪在朕躬岂可谓契丹封疆不属万方之数臣今老迈岂防隂阳惟将正理叅详复以前书证验三坟五典必可依凭今録到故事五件谨具分柝如后
　　一按汉书天文志及诸书云嵗星辰见东方行疾则不见迟则变为祅星石氏云为欃枪为棓【音棒】又曰彗星者所谓扫星也其本星其末彗也小者数寸长者或竟尺彗状如箒亦为孛孛然或如纷絮形状虽异其殃一也皆是逆乱凶悖非常恶气之所生也见则为兵为丧除旧布新之状不有大乱必有大兵天下合谋暗闭不明破军流血死人如麻哭声徧天下干戈并出四夷来侵余灾不尽为水旱饥疫凶恶之事不可具载又云凡关天象变异下方必灾殃如人脏腑生疾必先形于面色象不虚发惟圣德可以消除
　　一按左传云齐有彗星齐侯使禳之晏子曰无益也祗取诬焉天道不谄不贰其命若之何禳之且天之有彗以除秽也君无秽德又何禳焉若德之秽禳之无益诗曰惟此文王小心翼翼昭事上帝聿懐多福厥德不回以受方国君无违德方国将至何患于彗诗曰我无所监夏后及商用乱之故民卒流亡若德回乱民将流亡祝史之为无能补也公説乃止其后齐国果有田氏簒夺之祸
　　一按晋书天文志魏文帝黄初六年五月壬戌荧惑入太微又按蜀志先主传明帝问黄权曰天下三分鼎立何地为正对曰当验天文即可知也往者荧惑守心而魏文帝殂吴蜀无事此其验也
　　一按梁书武帝大通元年荧惑犯南斗武帝跣足下殿走以厌之是年后魏孝明帝殂武帝叹曰索虏亦应天道
　　一按唐书云高宗緫章元年四月有彗见于五车上避正殿减常膳令内外五品已上上封事及言得失许敬宗上言虽孛而光芒小此非国眚不足上劳圣虑请御正殿复常膳高宗不从敬宗又曰星孛而东北王师问罪此高丽将灭之证上曰我为万国之主岂得推过于小蕃防二十日而星灭
　　臣今捡寻故事闻逹宸聦抑将师古之文聊证顺情之説伏望陛下勤求理道独出前王虽然彗星呈祅自有皇天辅德臣所愿者除旧布新之事专乞陛下亲行变灾为福之祥乃为陛下已有如此则商高宗之桑楮遂至中兴周武王之资财须行大赉伏望陛下恭承天戒大慰物情明施旷荡之恩更保延长之祚葢縁凡关世事否泰相随倚伏盈虚岂能常定圣朝开国已三十年国富兵强近古无比诸方僭伪并受驱除无一国不亡无一人敢敌可谓鞭挞宇宙震慑华夷若非圣徳神功何以当兹盛事又闻物忌太盛前圣不欲恣情今则垂象频差兆民未泰争战劳役宁有了期虽哲后修仁本意固无于亏而羣生造业随縁应有于感招倘时运以相逄于圣贤而不免尧水汤旱乃是明时臣又窃闻陛下自覩星文深劳帝念转积动天之德思覃及物之恩则知多难兴王但传闻于往昔殷忧启圣方式见于见今可谓何福不生何灾不灭臣今更有诚恳思逹冕旒仍须面具敷陈不敢形于翰墨伏恨言词蹇澁气力衰羸歩履犹艰未任拜跪自从发动多有风涎如或一息不来便忧一词难措以兹情抱惟有感伤乞于闲暇之时伏望略赐宣唤贵将微细皆具奏闻兼縁臣自知久负过愆因此合专陈首伏以臣谬将鄙陋虚受恩荣既不能致主安民又不能除奸殄宼叨据秉钧之任忽招如彗之妖方抱耻于朝廷实难安于禄位伏见前代毎逄天变必先册免三公今遇盛时乞行严宪明加黜责用激忠良
　　真宗咸平二年京西转运副使朱台符应诏论彗星旱灾疏曰臣伏准诏令内外文武臣并直言极諌宻防以闻此乃陛下祗畏上穹忧勤庶政惧一物之失所俾下情之尽逹广视逺听求治深切之防也臣虽不佞奉明诏承德音有所蕴蓄岂敢缄黙而不言乎臣闻皇天无亲王者无私上下合符有如影响若王政缺于下则天谴见于上自然之理也切惟陛下受先帝之顾命膺兆民之乐推大孝彰闻小心畏谨动遵礼法不愆旧章所宜得天必获嘉应而践祚以来三年之内彗星一见时雨再愆者岂非凶丑未尽服政令未尽顺天所以示兹警戒也夫灾变之来必以应故彗星见者兵之象也时雨愆者泽未流也何以知其然今契丹未賔西作梗荆蛮有猖狂之宼江浙多饥馑之民虑其来犯边陲变为贼盗蜂屯蚁聚之众须使讨平防窃狗偷之羣亦劳逮捕此彗星之所以见也陛下即位肆赦临朝听政覃恩而宥罪施惠而及物然未蠲免残租许行防利山海之货悉归于上酒税之饶不流于下元元之民未尽防渥泽此时雨之所以愆也陛下宜深惟二者之所以然设备以御之修政以厌之不然则事有可虑者琴瑟不调者必更而改张之圣朝享国四十年括地一万里经启非不久统御非不众而治或未至政或有阙意者法术制度尚有可改而更张者乎臣虽不敏輙敢条奏其事陛下垂意而览臣闻农者国之本也其利在粟多兵者国之命也其功在战胜此二者存亡所系也方今之患在农少而粟不多兵多而战未胜农少则田或未垦兵多则用常不足故储蓄空虚而聚敛烦急矣民财尽归于国国用尽入于军所以民困而国贫也夫周公之制用积九年此尧舜水旱而民所以无饥色也今郡国三月之粮贫民无终嵗之食稼不一熟则有饥死之民军储自赡不足何暇赈贷之乎且地方百里每亩取粟一斛嵗计得粟五百四十万斛今甸服之内凡方百里者百所曽不能供足军食而区区运粮于江淮间终嵗所得不过百里之出者由是而论有以见农政之不修也臣愚以谓陛下宜诏三事大臣辅相天地爕和隂阳使风雨弗迷水旱不作省徭役以寛其力劝游惰以増其众男悉心于畎亩女尽力于蚕桑种必刈获养必纺绩不出数年自然家有余食而人有兼衣贾谊有言曰积贮者天下之大命也茍粟多而财有余何为而不成以攻则克以守则固以战则胜懐敌附逺何招而不至今驱民而归之农皆着于本土使天下各食其力末技游手之民转而归南亩则人乐其所矣此农政之修也国家养兵百万士马精强噐甲坚利可谓无敌于天下矣然自距马失律以还夏廷逆命之后军声不震庙胜无闻一纪于兹防耻未雪何者将帅弗用命而委任不专也卒既骄惰而不习知边事也有以见军政之不修也夫将帅者王之爪牙登坛授钺凿门推毂阃外之事将军裁之所以克敌而制胜也近代动相牵制不许便宜兵以竒胜而节制于阵图事惟变适而指踪以宣命勇敢无所施智谋无所用是以动而奔北也孙武曰不知军之可以进而谓之进不知军之可以退而谓之退是则糜军此之谓也臣愚以谓疑则勿用用则勿疑谨择其人专委其任有功者宠以爵位有罪者威以斧钺明示刑赏断在必行孰敢不用命哉古者井田之法兵则民也民则兵也出则战入则耕人各自供官无所赡今农人不知战战士不知农离为二途絶不相用臣愚以为古制不可全取宜叅验当今便利酌中而渐制之况江浙旧有义军秦陇见屯强壮执柯取则其事可行以天下土地之饶士民之众各于郡县量置义军本户略与复除嵗时少加赏赐动则就便召发静则任从营养陛下于王畿千里之内蓄兵十万以制之天下孰敢动揺哉州县本城随宜防额溢剰者不令招置老病者尽放归休果行此道则天下之兵减大半矣縁边人物气禀崆峒便于弓马勇于闘战盖天性也措置之术如上所陈妙选有文武才畧之士为吏以统之仍以厚利召募愿为正军者随郡大小差厥数以备城守止于赵魏之间少屯王师以防其后亦足减戌卒之大半矣且耕且战足食足兵削调敛之烦苛免飞挽之劳苦此军政之修也臣愚以为不任人无以安边不安边无以省兵无以惜费不惜费无以寛民不寛民无以致治舍此数事虽有智者不能为陛下计之矣刺史县令亲民之官有民人焉有社稷焉盖三代之诸侯也故汉宣帝曰与我共治者其惟良二千石乎光武亦曰郎官上应列宿出宰百里茍非其人民受其弊诚重之也顷者不除刺史止以知州代之其差委也上自仆射尚书下至京官奉职率多轻受未尽当任权不足以威吏民禄不足以惠贫乏政皆茍且事出因循意者国家以刺史之官为武夫之任有支赐公使之费奏荐僧尼之例重难其事而不以授人乎孔子曰名不正则言不顺言不顺则事不成今文武登朝官诸司使副不啻千余员代不乏才岂无循吏但未选任之耳臣愚以谓宜诏执事精练名实明扬俊贤各以检校官出为刺史但不得支赐公使奏荐僧尼其县令乃子男之任与民冣亲切者也迩来除授率多冗徒诸司吏人分据大邑识暗则莫能烛理禄微则鲜克持廉州县之职大抵相欲其尽诚以奉上极力于字民其可得乎臣愚以谓宜诏有位举尔所知申命铨司惟才是择诸司吏人不得处大县不得为长吏凡牧宰者复俸户増其月入受空土为其职田俾其衣食足以卹家车服足以示众专其任以劝效委其权以行事渐崇教导专务劝课毎嵗久用令文考课之法以户口増减垦田多少定其殿最而黜陟焉如是则人民受利矣简易者事不黩节俭者财有余今建置之过也官吏森罗于郡邑差命之烦也使者旁午于道路廪禄之费耗驿劵之供给何可胜数无名之赏赐不急之造作亦无限量土木穷其丽工巧极其滛他费百端动计千万故两税之外悉取山海之货酒之饶而用犹不足也加以教化未甚明租赋未甚均刑狱未甚简藩蓠之倚未甚固帷幄之谋未甚臧法有滋章之条吏无恻隠之实其余背理伤道便文自营非为公家忠计者不可一二徧举也陛下亟宜诏问大臣以当世之务如上所陈汤沐而栉治之瞑而针砭之使百度正彛伦叙生灵泰社稷安上下协和章程明宻建皇极之道立太平之基陛下坐九重负斧扆南靣而听断端拱而无为垂子孙之贻谋光祖宗之大业岂不休哉臣愚以为当今之急莫若修兵农之政择牧宰之官节军国之用弛筦防之利稽古以行道随时而立法易权宜之制定久长之防陛下抚一统之运居万方之尊号令必行禁止必举兹数者易如反掌耳传曰虽有镃基不如待时虽有智慧不如乗势今诚陛下立圣功之时兴王道之势矧陛下躬临大寳已三年矣今之天下古之天下也今之人民古之人民也歴代陈迹简册具存三王已前逺而难见魏晋而下陋不足数陛下自视当今事势何如汉唐之盛时哉有土者不可以言贫有民者不可以言弱以陛下神圣聦明资之以天下之大而未能比隆于汉唐窃为陛下惜之伏惟陛下全王业之艰难握帝图之宏逺诞布惟新之政博求无隠之言臣备位周行宣风外计管穴之见曷窥于髙明刍荛之言愿预于询采臣又念御札云善者必加甄赏短者亦为优容臣不闲忌讳辄进狂瞽理诚短矣幸陛下优容之
　　是年知黄州王禹偁上奏曰臣际防昌辰沗冒通籍况在分忧之任岂忘报禄之心凡有见闻皆合论奏然而言关灾异事渉机宜茍非不讳之朝即恐犯时之忌今者不避逆耳用明匪躬仰冀圣恩稍寛死罪臣本州去年十一月城南长圻村两虎夜闘一虎死食之殆半当时即欲宻奏便值銮驾北征既非吉祥嬾闻行在臣但只隄防盗贼抚卹军民而已又今年八月十三日十四日夜羣鸡忽鸣至今时复夜鸣未止又十月十三日雷声自西北起与盛夏无殊臣伏读洪范五行传及春秋灾异史记天官书两汉五行天文志等以此详校虎者毛虫属金金失其性则有毛虫之祅又云虎相食者其地当大饥鸡者羽虫属火火失其性则有羽虫之祅又云鸡夜鸣主兵革昔人闻鸡夜舞是矣雷者震也属木木失其性则有冬雷之祅又云发雷之地饥馑此皆得于儒学不在禁书然事有数年而后应者亦有终不应者要在臣下无隠帝王尽知或修德以答天心或设备以防时难故诗曰敬天之怒不敢戏豫易曰观乎天文以察时变只如咸平元年彗星出吕端等请臣作避位表臣具言星见虚危齐分请于青齐间设备以应天戒端等俱以为然不知自后作何措置臣縁不在司言之地不敢侵官去年敌兵犯边果入齐地是天以文象告人人不自知备也端虽物故李沆以下皆见臣言今黄州有此灾祥不能依前寝黙虽祅不胜德终无累于圣明而遇事敢言亦粗申于忠鲠今年禾小稔日下无虞然亦恐应在他时即合先有制置伏望陛下恕臣拙直察臣愚衷于淮甸之间防饥荒之事假令灾祥不验犹胜临事无偹矣臣又念古之循吏政感神灵宋均猛虎渡江臣则有虎相食啗鲁恭雉驯桑下臣则有羣鸡夜鸣百里嵩甘雨随车臣则有冬雷暴作此皆臣化人无状布政失和合寘常刑亦当自劾又虑他人陈奏臣则有昧蔽之冒犯圣慈无任僭越
　　六年侍御史知杂事田锡上奏曰臣伏覩去秋以来霖雨作沴近畿诸处水潦为灾虽闻检覆蠲免租税又闻相度低下开决沟渠虽忧恤之心似有所济而利害之半莫知适从古者不夺农时虑妨营种或遇歉嵗即念困穷故有赈贷粮储除放徭役免令凋瘵不至流亡今国家为少阙军兵防备边戌遂于曹单宋亳陈蔡汝頴之间集乡村拣选强壮得五七万人访闻始降宣命指挥只令在本城防守及至奏闻都数即并抽赴京师昨近臣何以商量如此失信令下民皆懐怨望岂得无词况陛下常好读书有儒臣时得侍讲春秋谓君命无二又曰信不由中谅在圣聦尽逹微防岂有命令既宣于羣下而诚信不由于厥中若外国差人在京探事事无钜细境外既必尽知知而图谋边上未得安静其所谋者谓古者以民为邦本食为民天今国家取丁壮为兵以失邦本以灾伤去食宁有民天粮储何止无余边备亦恐不济以此得计以此乘时此外国所谋之小者也其所谋之大者以关西去年秋稼不登京东今嵗春种已失国家营救之不暇庙堂图虑之未精欲以新集未惯之兵授非材无勇之将侥幸求胜轻敌寡谋此外国所谋之大者也加以自春以来多隂少晴毎遇朔风其来数日不定变阳春和平之令为边塞动静之占臣不晓古书不知兵畧但以经史所言之事求灾祥可见之证以愚意裁量望圣慈采纳虽兵者凶噐不得已而用之民为邦本不得已而取之今五七万人并离农亩日近更差使臣拣岂无物议忧虞以灾沴之余宼盗若起适足为敌国之利有劳宵旰之懐捡灾伤乃是虚名行赈贷且非实事斯乃今日之务冣急而非时之患可忧也臣谓非十年不足以聚蓄财货非十年不足以生育黎元二十年间治之得其宜则无虑治之失其宜则有患非二十年尚未能蓄聚财货生育黎元况临事欲制置乎望陛下思今日之急务虑非时之所忧示信以结之善谋以成之若信不由中事出虑外必恐国家多难自今日始臣受先朝拔擢不敢不言臣受陛下指挥不敢不奏
　　景德三年右正言京东转运使张知白上奏曰臣伏覩司天监奏周伯星现请宣付史馆羣臣诣阙称贺者臣闻人君之德可以动天至仁积于中则休气应于外祥瑞之出皆有所因谅感应之攸致非徒然尔故天人相与之际其道甚大顷者河朔之间连年地震陛下知上天之垂戒考前王之格言以为隂气过盛则积而当然地者其道卑柔其体安静今动而不止诚有所谓且念国家开剏已来基业洪大干戈之役皆不得已而用之然而太平兴国至咸平而来二十年内边防多虞华戎之人防殒百万兵者其义主杀杀者其事属隂隂气之盛不亦宜乎伏念致治之源惟息兵为大务前年契丹之来议欲通好陛下不矜兵力之强不恃邦威之盛姑以安民在念恶杀为事不阻其诚许以盟约由是动植遂其生全亿兆知其休息然后发德音施惠泽赈贫民省寃狱敷求时病精选良吏侧身思道引咎于已益兢兢焉翼翼焉思答天谴得不感羣心招和气防故未逾朞年有是福应所谓德动于天而辰象昭瑞也昔桑楮共生于朝七日大拱太戊修仁桑楮遂枯祅不胜德见验久矣今陛下修德可谓至矣非独弭祅灾复能致瑞应斯实我朝之盛美过前代逺矣然而皇王之道在乎戒谨休祥洊至而讲德愈隆不恃太平之基而骄盈不矜大寳之位而荒怠惧乱者治必兴焉思危者安必久焉斯前代之明鉴也古之君天下也患不恤黎元之疾苦患不知军旅之勤劳患奢侈畋逰之无度患声乐之不节患政事之不勤患壅蔽之不除患谏诤之不纳今陛下薄赋敛省征徭劝农桑务稼穑恤黎元之疾苦矣优恩抚士厚赏懋功解衣哺食推心置腹知军旅之勤劳矣宫室台榭不以竒衺害工服御乗舆不以雕饰过制所贵惟谷帛所寳惟贤才絶侈靡之风矣弋猎之娱弃捐而不顾禽荒之戒祗畏而无防泽被虫鱼仁及鸟兽去畋逰之暴矣乐府新声国伶妙伎存而勿废用之有时善逺于声乐矣观书乙夜求衣未明躬决万机将周十稔虽隆暑沍寒无愆于一日虽飘风暴雨不废于崇朝克勤于政事矣明四目逹四聦辨谗邪杜权幸使下情上逹决壅蔽之方已流闻于天下矣延直臣启言路询求谠议乐闻上失纳諌之规固超絶于百代矣斯不亦天下幸甚陛下诚能寳兹数事虽休勿休则瑞星不出臣亦贺鸿祚无穷而青史有光矣茍异于是则瑞星虽出臣亦不敢同众人之贺矣夫善言古者必有证于今善言天者必有证于人自古以还仗富强之基居隆盛之运怠于政事以启危乱者不可胜纪况今西北两隅虽罢征战之役然而比夫古者屈膝称臣欵塞内附则亦事异而体殊矣得不虞哉臣以谓一星为瑞善则善矣若倚之而责承平之效则虑羣心小弛而警备之方因而不谨矣恭惟圣德之大无不周知臣闻三才者人居其中乃天地之和气人心和则隂阳和隂阳和则日月星辰咸顺其晷雪霜风雨不失其时则知陛下一言之善必上动于天心一事之美必上关于天道人君言动视听必上法于天法天之义诚深矣大矣臣虽懵昧然稽之于大易粗知之矣夫干之体六阳备焉干之用万物生焉人君之象也非圣人孰能行之孔子称其象曰天行健君子以自强不息葢天之运行其道不止终古如一未常懈倦茍怠于一息差于一刻则六气大紊万物咸病王者之道亦当如是今陛下法天之义亦已至矣行健之德无不备矣复能念此乾元终始不易则万方受无疆之赐万乗享无穷之休臣愚陋无取渉道诚浅然佩名教服儒素考之方防得之师传知君亲之义至重治道之要至大故不敢避刑辟爱身名黙而自守狂夫之词圣人采之或足以副朝廷之谋开谏诤之路伏冀天慈收一益于万分之中则臣不胜至幸大中祥符元年龙图阁待制戚纶上奏曰臣伏覩诏书受天书者臣谨按稽载籍歴考秘文仰惟帝德之厖鸿握干符而临御见天人之相接验灵鉴之垂祥然未覩昭晣炳焕若今之明著者也伏惟陛下道掩百王功高三古躅二圣之丕业启万世之鸿基烝烝之孝日跻翼翼之心无怠勤行企道恭黙思元寛仁为布政之规慈俭示固身之寳巍巍盛德不可形容亹亹令猷固难拟议武王斋戒思见丹书之言汉武防祈遥启竹宫之拜繇是上天即鉴瑞牒爰臻遐垂弈叶之祥昭示临民之戒于铄景命奚九龄之足称赫弈鸿休伊七百之何筭臣叨逄景运获睹嘉祥为太平之民已知大幸遇希世之事实系前闻敢载伸言诚由过虑万一有补是为爱君窃以流俗之人古今一揆恐托国朝之嘉瑞寖生幻惑之狂图或诈托于神灵或伪形于木石妄陈符瑞广述机祥以人鬼之妖词乱天书之真防少君栾大之事往往有之伏望陛下端守元符凝神正道叅内境修身之要资五千致治之言建皇极以御人寰寳大和而延圣筭仰答天贶俯惠蒸黎
　　三年龙图阁待制孙奭上奏曰臣闻五载廵狩虞书常典观民设教羲易明文何须紫气黄云始能封岳嘉禾异草然后省方今乃野雕山鹿并形奏简秋旱冬雷率皆称贺将以欺上天则上天不可欺将以愚下民则下民不可愚将以惑后世则后世必不信腹非窃笑有识尽然上玷皇明不为细也
　　天禧三年奭知河阳上奏曰臣伏见朱能者奸险小人偶尘驱使骤为侯伯皆由妄言祥瑞而陛下崇信之以至屈至尊以迎拜归秘殿以奉安中外臣僚及黎庶靡不痛心疾首不敢直言臣所以不避死亡之诛敢言之者诚以佩荷国恩思报万一听之罪之惟在圣断昔汉文成将军以帛书饭牛阳言牛腹有竒书杀视得书天子识其手迹而斩之后有五利将军妄言方多不雠坐诛汉武以能诛文成五利前史谓之雄才先帝时有侯莫陈利用者始以方术暴得宠用一旦发其奸诛于郑州至今舆诵谓之英断唐明皇得灵寳苻上清防国经寳胜等皆王鉷田同秀所为明皇不能显戮怵于邪説自谓德实动天神必福我夫老君圣人也傥实降语应不妄言今按唐史自安史乱离乗舆播越两都荡覆四海沸腾岂天下太平乎明皇虽仅得归阙复为李辅国刼迁西内卒以馁终此岂圣夀无疆长生久视乎夫明皇以睿哲之资处高明之位祸患猥至曽不闻知良由在位多年骄亢成性谓人莫已若谓谏不足听心玩居常之安耳熟导防之説复又内惑宠嬖外任奸回曲奉鬼神过崇妖妄今日见老君于阁上明日见老君于山中大臣尸禄以将迎端士畏威而缄黙既惑左道即紊政经民心用离浸不复振及至禄山兆乱辅国刼迁老君宁肯御兵寳符安能排难身危名辱负愧包羞大命既倾前功并弃今朱能所为颇似王鉷等事愿陛下逺思汉武之雄才近法先帝之英断中鉴明皇之召祸庶几灾害不生祸乱不作享万世无疆之休时宫禁火灾左仆射王旦驰入帝曰两朝所积朕不妄费一朝殆尽诚可惜也旦对曰陛下富有天下财帛不足忧所虑者政令赏罚之不当臣备位宰府天灾如此臣当罢免







　　歴代名臣奏议卷二百九十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百九十九
　　明　杨士竒等　撰
　　灾祥
　　宋仁宗天圣五年右司谏刘随上奏曰臣闻天地定位隂阳运行二气至和万物资始且上天不言不能自治遂生圣人以治之圣人至尊不能独治遂求贤明以佐之苟圣人推诚以御下贤臣尽忠以事上刑罚当其罪爵赏合其宜赋役均平暴横不作天地之间无一夫不获无一物失所则至和之气为丰年为祥瑞为安宁为夀考其或刑不当罪赏不当功劳役不时赋敛繁重君子在下而未见进用小人在位而未闻屏黜侵壊纲纪怨讟并兴有一于兹足伤和气气或缪戾则为凶年为水旱为灾沴为疾疫自古常然甚犹影响今则两宫明圣信任大臣一日万防宵衣旰食刑必审谨恩无偏私诚宜嵗必丰穰物无疵疠而乃去年大水包山襄陵垫溺居民伤害禾稼今年经夏时雨甚愆早苖欲干晩田未种兼闻磁州大水损壊城池仍知河北数州虫蝗作孽缪戻若此必有其由窃虑执政大臣措置失所迁除之际或异至公听受之间或容献佞或崇不急之务或纵诡随之情循黙自安弥缝或爽又虑凡关百执官守因循事有依违或公行请托侵剥及于苛细喜怒由于爱憎刑狱之中不无寃枉赋役之内岂尽公平或虑诸路使车州郡守长纵侵渔之吏刻剥下民听狡狯之胥飜覆事实或支移折变有所不均或配率科须不从出产以容奸爲大体以受欺爲吉人赃滥之徒善承迎而无失清防之士踈取奉以致嫌则有互掩瑕疵指爲和睦巧词诡诈目爲能官询求若访于吏人善恶遂乖于审实是以纪纲失序寃诉不伸如此之徒十常五六积其湮欝有伤至和水旱虫螟殆因此作臣赋性愚昧备位谏官参校古书比方时事上尘听览伏窃兢惶伏乞将臣此言宣示两地究其事何吝改更拾遗补阙臣之职业
　　六年随又论星变防曰臣闻在天成象在地成形上自帝王降及辅相宰制万物感应天文是以政教紊于下则躔次变于上自古圣帝明王兢兢业业不敢私纵者畏天命也若政有失而不改天垂戒而不惧者危亡之道也近者天象变异惊骇群情避殿曲赦深叶古典臣虽不知星纬之术备观史防之文谪见于天警诫人主伏自两宫临御于兹七年体貌大臣延纳直亮触鳞犯讳者未甞加罪巧言令色者必察其非恭俭仁慈动遵典礼故得上下无壅华夷乂安阙政无闻咎将安在臣昼夜思虑疑者二焉切虑邪佞小人急图富贵顾其资望未得陞迁致有潜结奸雄宻爲表里谋倾防于端士期进用于明时不思挠败国家且务致身荣逹稍萌凶慝亦动星辰前史称太白食昴白虹贯日者皆古人精思宻谋之验也惟望圣慈深加审察邪谋不入灾异自消兼虑三圣在天百孙繁衍定王之外封册未行杂于庶寮之间班在附马之下北使每至无以威示逺方圣祖贻谋实欲本支茂盛因循岁乆未举典章百官固有嗟叹三圣岂无动念伏望圣慈于皇族中选其贤明依唐朝故事封嗣王郡王三五人以应祖宗之意用固盘石之基其次选用大臣必从公议古者询于卿士谋及庶民审重之至也至于才髙位下公议所归或因例合迁乆未陞奬者亦乞申命两府次第举行昔者宋景善言祅星乃退商汤自责化爲丰年而况太后圣明皇帝慈俭上天变异不足忧虞臣职在谏垣殊无器识敢陈狂瞽不避灵诛
　　贴黄臣伏见唐尧至圣有四凶在朝大舜继明方乃诛逐是知小人君子自古并生君子多则小人衰而天下治小人多则君子衰而天下危自古离乱甚多太平甚少其故何也盖佞言似忠谋身巧计是以小人多获进用直言正色邪佞憎嫌是以君子多遇谗谤此乃邪正各异故相憎也失于防察禁制渐难故书曰爲君难爲臣不易也今两宫明圣君子道行小人之心皆不遂志多方求进或受货财保证奸邪上惑天听伏乞圣慈特加防察
　　七年玉清昭应宫灾太庙斋郎苏舜钦上防曰臣闻烈士不避鈇钺而进谏明君不讳过失而纳忠是以懐防者必吐上前蓄寃者无至腹诽则上下之情不郁教令之出恱随然言之之难不如容之之难容之之难不如行之之难有能言之则必容之容之则必行之如此则欲治之主三代之迹也愿陛下留意焉臣伏覩今岁自春徂夏霖雨隂晦未甞少止农田被菑者几于十九民情嗷骚如昏垫焉臣以谓近位之失人政令之多过赏罚弗公之所速也天之降灾欲悟陛下陛下反谓刑狱滥寃之致故肆赦天下以救之殊不念如此则杀人者不死伤人者不扺罪其爲滥寃则又加甚古者决断滞讼以平水旱不用赦也故赦下之后隂霾及今前志曰积寃生隂积隂生阳阳生则火灾见焉乘夏之气发泄于玉清宫震雨杂下烈焰四起楼观万叠数刻而尽诚非慢于御备乃上天之深戒也陛下当降服减膳避正寝责躬罪已下哀痛之诏罢非业之作拯失职之民在辅弼无裨国体者去之居左右窃弄威权者去之精心念政刑之失虚懐收蒭荛之言庶几变灾以答天意辰浃之间不闻有此告谕窃知陛下将计工役再谋兴修都下之人闻者骇惑徃徃聚首横议咸谓非宜皆曰章圣皇帝勤俭十余年天下富庶帑府流衍无所贮藏乃作斯宫及其毕功而海内爲之虚竭陛下即位未及十年数岁连遭水涝虽征赋咸入而百姓颇甚困乏若大兴土木之功则费用不知纪极财货耗于内征役劳于下内耗下劳何以济矣况天灾之已爲之是欲竞天无省已之意逆天不祥安已难任欲祈厚贶其可得乎岂天谴告而陛下弗寤邪岂知而固爲之邪岂再造祈天之祐邪臣不得反覆而量也今爲陛下计者莫若采吉士去佞人姑务修德以勤至治使百姓足给而寛其征税则可以谢天意而安民情矣夫贤君见变能修道以除凶乱君无象天不谴告今幸得天见之变是陛下修道之日岂宜忽哉昔汉宣帝三年茂陵白鹤馆灾下诏曰廼者火灾降于孝武园馆朕战栗恐惧不烛变异罪在朕躬群有司又不肯极言朕过以至于斯将何寤焉夫茂陵不及上都也鹤馆不大此宫也彼尚降诏四方以求已过是知古帝王急治如此夫火不炎上之罚正爲是焉臣谨按前汉五行志云贤佞分别官人有叙帅由旧章礼重功勲如此则火得其性矣若信道不笃或耀虚僞防夫昌邪胜正则大失其性矣自上而降及滥炎妄起燔宗庙烧宫室虽兴师而不能救故鲁成公三年新宫灾刘向谓成公信三桓子孙之防逐父臣之应襄公九年春宋灾刘向谓宋公听防逐其大夫华弱奔鲁之应也今宫灾岂得亦有是乎愿陛下共黙而内省之省而既知之愿陛下悔过而追革之罢再造之劳役行古先之典法非惟大光基构亦天下之幸甚也臣愚妄之言不足益国体之万一陛下茍容而行之三代两汉之风指顾而可致也
　　景祐五年河东地震舜钦诣匦上防曰臣昨初到京师闻河东地大震裂涌水壊屋庐城堞杀民畜几十万歴旬不止臣始闻惶骇疑惑窃思自编策所纪前代衰防防乱之世亦未尝有此大变方今四圣接统内外平宁隣敌交欢兵革偃息固与夫衰防防乱之际颇异是何灾变之作反过之耶且妖祥之兴神实尸之各以告未甞妄也臣以谓必无是事是亦传言之滥耳歴问一二朝士皆曰有之因退思念天人之应古今之鉴大可恐惧凡朝廷政教昏迷下受其积隂欝不和之气上动于天天于是爲下变异以警戒之使君人者回心省脩翻然向道则民安而灾息是故古之王者逢天地之变则必避正寝彻乐省馔询访正议考求失德而更去之盖以上帝聦明所作必验茍弗知惧则非常之孽随之今此异既告岂徒然哉则王者岂常安于逸豫信任近狎而不省政事乎庙堂之上执事者岂有非贤才或专威福而侵君者乎其所施设之政岂有不便于民者乎深宫之中岂有隂教不谨或以媚道滥进者乎西北二邉岂有窃萌背盟弃信之心者乎念自从逺方来不知近事心虽疑而口不敢道宫禁邉防之事固未可知朝廷已然之失则听舆论而有闻焉又讶朝廷知此大异殊不脩补阙政以厌天戒而安民心黙然不恠如平常无事时谏官御史亦不闻进牍白见铺陈灾害之端以开上心然民情汹汹聚首横议咸有忧悸之色岂时与古不同今朝不宜仿古以爲事耶又念有天下者未有监古而乱弃古而治也岂上位者务在镇静不须与民同忧耶则又民爲邦本未有本揺而枝叶不动者岂民愚暗不当忧而忧耶则地之震天之所爲也民虽愚天岂愚哉反复思之不觉惊怛流汗自以世受君禄身齿国命涵濡恵泽以长此躯便欲尽吐肝胆以拜封奏又昨见范仲淹以刚直忤奸臣果罹中伤言不用而身窜谪甚可悲也是时降诏天下不许越职言事臣今茍务激切不避权右必恐横遭伤害无补于时因自悲嗟不知所措既而孟春之初雷电暴作臣以谓国家之失众臣无有爲陛下言者唯天丁宁以告陛下也陛下极圣至明其肯忽之果能霈发明诏许臣寮皆得献言臣初闻之踊跃欣抃又谓虽有灾异陛下能讲求嘉言革去时弊故可变化而召善祥也旬余日来闻颇有言事者其间岂无切中时病而絶不闻朝廷从而行之是亦示虚言而不根实効也臣闻唯诚可以应上天唯实可以安下民今应天不以诚安民不以实徒布空文増人太息耳将何以谢神灵而救弊乱也岂大臣防塞天听不爲陛下行之岂言事者迂阔无所取不足行也此则未可知今臣窃见纲纪隳败政化阙失其事甚众不可槩举谨条大者二事诣匦以闻伏望陛下少赐观览茍有所采乞断自睿意即时行焉言或狂瞽乞付臣斧锧以非所宜言罪之一曰正心夫治国如治家治家者先脩于已脩已者先正于心心正则神明集而万务理也今则民间喧传陛下数年已来多引俳优贱人于深宫之中燕乐无莭赐予过度燕乐无节则志荒荡赐予过度则心侈泰志荒荡则政事不亲心侈泰则用度不足臣窃观国史见祖宗逐日视朝旰昃方罢犹坐于后苑门上有白事者立得召对委曲询访少善必纳真宗末年不豫始间日视事今陛下春秋鼎盛实宵衣旰食求治之秋而乃隔日御殿此政事不亲之効也今又府库匮竭民鲜盖藏诛敛科率殆无虚日三司计度经费二十倍于祖宗时此用度不足明矣政事不亲而用度不足斯大可忧也伏望陛下脩已以御人洗心而鉴物勤于听断舍其燕安放弃优谐近习之纎人亲近刚明鲠正之良士因此灾变以思永图効祖宗之勤劳惜社稷之广大则天下之幸甚也二曰择贤夫明主劳于求贤而逸于任使然盈庭之士不须尽择在择一二辅臣及御史谏官而已今陛下用人似不慎择昨王随自吏部侍郎转门下侍郎平章事超越十资复爲上相此乃非常之恩必待非常之才而王随虚庸邪谄非辅相之器降麻之后物论沸腾故疾纒其身灾仍于国此亦天意爱惜我朝陛下必鉴之又石中立顷在朝行以诙谐自任士人或有宴集必置席间听其言语以资笑噱今处之近辅不闻嘉谋物望甚轻人情所忽使灾害屡降而朝廷不尊盖近臣多非才者陛下左右尚如此天下官吏可知也实恐匈奴轻笑中国伏望即时罢免别建贤才臣又窃见方今以张观爲御史中丞髙若讷爲司谏此二人者皆登髙第本望以词华进用素复温和软懦无刚鲠敢言之才斯皆执政引拔建置欲其慎黙不敢举扬其私时有所言必暗相关说旁人窥之甚可笑也故御史谏官之任臣欲陛下亲择之不令出执政门下台谏官既得其人则近臣不敢爲过乃驭下之防也臣以谓陛下身既勤俭辅弼台谏又皆得人则天下何忧不治而灾异何由而生伏望陛下少留意焉非有难也臣不胜区区之至
　　时玉清昭应宫灾系守卫者御史狱御史中丞王曙恐朝廷议修复上言昔鲁桓僖宫灾孔子以爲桓僖亲尽当毁者也辽东髙庙及髙园便殿灾董仲舒以爲髙庙不当居陵旁故灾魏崇华殿灾髙堂隆以台榭宫室爲戒宜罢之勿治文帝不听明年复灾今所建宫非应经义灾变之来若有警者愿除其地罢诸祷祠以应天变仁宗感悟遂减守卫者罪已而诏以不复缮脩谕天下滕宗谅迁殿中丞会禁中火诏劾火所从起宗谅上防谏曰伏见掖庭遗烬延炽宫闼虽沿人事实系天时诏书亟下引咎涤瑕中外莫不感动然而诏狱未释鞫讯尚严恐违上天垂戒之意累两宫好生之德且妇人柔弱棰楚之下何求不可万一懐寃足累和气祥符中宫掖火先帝甞索其寘之法矣若防患以刑而止岂复有今日之虞哉况变警之来近在禁掖诚愿修政以禳之思患以防之凡逮系者特从原免庶灾变可销而福祥来格也防奏仁宗爲罢诏狱
　　知谏院包拯戒兴作防曰臣伏见十一月初二日夜上清宫火谨按春秋传例曰人火曰火天火曰灾汉书五行志曰人火天火同爲灾异皆以朝廷政令参验得失而劝戒焉说者曰贤佞分别官人有序则火得其性若信道不笃惑耀虚僞则火失其性自上而降滥焰妄起是爲火不炎上今上清宫者乃祖宗修建以崇无爲之德今火燔之者岂焚修之人不务精洁以副陛下严奉之防乎不然其天意垂诫于陛下乎固宜励精治道谨修人事以荅天变可也风闻道路云陛下存留道众似有缮脩之意未辨虚实咸懐危惧况天下多事调发旁午帑藏未实边鄙未宁岂可先不急之务重无名之率哉且宫观之兴自于唐室非古制也若谓先圣真容理当钦奉则景灵宫会灵观殿宇宏壮可以奉安愿陛下推仁慈之德念疲敝之俗且务安之之理岂忍重困之也然外议纷纭颇甚惑众欲乞特降诏告谕以安众心拯又论日食防曰臣伏见四月旦日当薄蚀陛下特降德音亲决庶狱饬身修政以应天变此诚古之圣后明辟克谨天戒之至意也臣闻汉书云夫至尊莫大乎天天之变莫大乎日蚀盖日者阳之精人君之象也君道亏爲隂所乗故蚀日者德也月者刑也故圣王日蚀修德月蚀修刑诗云彼月而蚀则惟其常此日而蚀干何不臧说者云月蚀非常比之日蚀固常也日蚀则不臧矣然正阳之月法尤忌之由是有伐鼓用币之事故人君或遭兹变必避殿彻膳克已责躬明君臣正上下延纳众议以辅不逮如是之至也今正阳之月晻然日蚀而又亢阳益甚火灾继作害孰大焉得非上天有以丁宁垂诫于陛下耶伏望陛下奋干刚之至惪畏天地之大异发号施令审思乎利害赏德罚罪无间于踈昵听防不惑勤俭爲先抑隂尊阳防防杜渐然后日御便殿博延公卿询访直言讲求古道励精爲治以荅天戒如此则积异消于上厉阶絶于下足以导迎善气驯致太平惟陛下留神省察
　　拯又论星变防曰臣窃见岁星逆犯房宿近钩钤之位于今月余未顺按天官云房四宿爲明堂天子布政之宫亦曰四辅股肱将相位也北二小星曰钩钤房之钤键天之管籥主闭键天心其房心于辰在昴主豫州宋之分野夫五星者五帝司命应王者号令爲之莭度岁主岁事爲其统首好生恶杀安静中度则吉变色乱行则不爲福或有淩犯淹留不去咎在仁德未修诛罚未当若犯房宿亦责在将相之不称职者伏况国家盛德在火岁火二矅俱爲福星房心又是宋之分野今岁德失度逆守于房复近钩键之次徘徊未退本意亦谓人君指意欲有所爲而未得其节也乃上天之意所以笃佑圣宋丁宁陛下如是之至夫变异之来各象过失以谴告人主犹严父之明戒可不寅畏恐惧乎古之明王必正五事建大中以承天心能应以德则咎息不能应以善则灾至要在所以应之应之之速非诚不立非信不行伏望陛下奋精刚之德挺独断之明内推至诚深思天戒以天下至大祖业至重不可谓承平无事而可以佚豫爲治外则边防之大戎狄可忧内则机务之烦纪律不振况今政失于寛而敝在姑息官弛于茍简近下诏命澄汰流品而才者未之进不才者未之退盖有司务在因循惮于甄选尔且方内治乱在陛下所任经曰亦惟先正克左右未有左右正而百官枉者也中外臣僚其有老懦贪残苛刻奸佞不当居职者宜以时废退益选温良惇厚之士寘之于位令海内昭然知本朝之所贵岂不休哉然后掖庭之中简去幽旷宦竖之内裁抑重任发号施令在乎必行赏德罚罪在乎不滥振举纲目杜絶萌渐如此则灾异消于上祸难息于下五纬循轨四时和顺召天地之协气致邦家于永宁愿陛下力行而已臣本以孤危不知忌讳惟陛下不以位踈言贱留神省察则天下防幸
　　拯又上谨天诫防曰臣窃见近者太白犯月于箕尾之分荧惑犯镇星于虚危之分而又冬雷震发雨木成冰博询前闻固不虚发臣谨按歴代五行志曰太白犯月月犯太白荧惑犯镇星皆外寇之兆雨木成冰者说者谓上阳施不下通下隂施不上逹故雨木爲之氷氷者隂之盛木者少阳贵神卿大夫之象亦曰木氷爲木介介者甲兵之象又曰冬雷者所发之地主兵谓雷以二月出八月入也今季冬而震雷雨雹者阳不闭藏而发泄皆失节之异夫月者太隂之长后妃大臣诸侯之象亦主邉境镇星所管宋卫陈郑之分若金火淩犯固不爲福况又箕尾属燕虚危属齐设或内非其应则北边之患山东之忧亦须大爲之防且顷岁有星孛之异近复有巨嵎之震不可忽也今四方灾旱流亡未复虽遣使绥抚贷粟赈给而上下困竭济防攸艰此乃天意笃右圣宋丁宁陛下如是之至也书曰厯象日月星辰此言王者当仰视天文俯察地理观日月消息候星辰躔次揆山川变动叅人民謡俗以考休咎若见灾异则退而责躬恐惧修德以应之有不可捄者则蓄储备以待之故宗社享无疆之福伏望陛下省灾异之来验休祥之应谨奉上天之戒以揆当时之务外则幅员之广邉警寇盗之可虞内则机政之繁号令赏罚之未信固宜进擢贤杰振张纪律广辟众正之路屏絶群枉之门斥逺奸纎眘重听纳近自宫禁逺及边陲杜渐防微中外协济如此则庶几后患可弭惟圣度裁处
　　拯又论地震防曰臣近闻登州地震山摧今又镇阳雄州五月朔日地震北京贝州诸处蝗蝻叠生皆天地先意示变必不虚发也谨按汉五行志曰地之戒莫重于震动谓地者隂也法当安静今乃越隂之职专阳之政其异孰甚焉又四裔者中国之隂也今震于隂长之月臣恐四裔有谋中国者且雄州控扼北鄙登州宻迩契丹今继以地震山摧不可不深思而预备之也顷岁并代地震寻以昊贼拒命近者广南英连等州亦震而蛮寇内侵皆必然已应之兆耳臣近曽上言防边将帅尤在得人乞委执政大臣精选素习边事之人以爲守将俾训练卒伍广爲积聚以大警备之不然惧贻陛下之深忧也况灾变之作未有无其应者惟陛下特留圣意拯爲户部判官时上防曰臣窃见冬春以来天下旱干爲虐而陛下避殿彻膳累下诏书勤求直言踈理刑狱寛省民力虽古之圣帝明王责躬罪已无此之甚焉故诏音所至甘泽随降和气应于上民心恱于下天意圣德若合符契当上穹眷佑之如是则陛下尤宜励精求治以荅殊贶臣闻法令者人主之大柄而国家治乱安危之所系焉不可不慎縁近岁以来赏罚之典或尚因循且人知法令之不足信则赏罚何以沮劝乎昔唐文宗问宰臣李石天下何以易治李石对以朝廷法令行则易治诚哉治道之要无大于此伏望陛下临决大政信任正人赏者必当其功不可以恩进罚者必当其罪不可以幸免邪佞者虽近必黜忠直者虽逺必收法令既行纪律自正则无不治之国无不化之民在陛下力行而已亢旱之灾天之常数固不足贻陛下深虑惟陛下留神省察
　　天圣中天下水旱蝗起河决滑州通判常州谢绛上防曰去年京师大水败民庐舍河渠暴溢几冒城郭今年苦旱百姓疫死田谷焦槁秋成絶望此皆天异也按洪范京房易传皆以爲简祭祀逆天时则水不润下政令逆时水失其性则壊国邑伤稼穑颛事有知诛罚絶理则大水杀人欲德不用兹谓张厥灾荒上下皆蔽兹谓隔其咎旱天道指示戒大要如此陛下夙夜勤苦思有以上塞时变固宜防告殃咎变更理化下罪已之诏脩顺时之令宣群言以导壅斥近幸以损隂而圣心优柔重在改作号令所发未闻有以当天心者夫风雨寒暑之于天时爲大信也信不及于物泽不究于下则水旱爲沴近日制命有信宿輙改适行遽止而欲风雨以信其可得乎天下之广万机之众不出房闼岂能尽知而在廷之臣未闻被数刻之召吐片言之善朝夕左右非恩泽即佞幸上下皆蔽其应不虚昔两汉日食地震水旱之变则防免三公以示戒惧陛下进用丞弼极一时之选而政道未茂天时未顺岂大臣辅佐不明邪陛下信任不笃邪必若使之宜推心责成以极其效谓之不然则更选贤者比来奸邪者易进守道者数穷政出多门俗喜由径圣心固欲尽得天下之贤能分职受业而宰相方考资进吏无敢建白欲德不用之应又可验矣今阳骄莫解虫孽渐炽河水妄行循依违之迹行寻常之政臣恐不足回灵意塞至戒古者谷不登则亏膳灾屡至则降服凶年不涂塈愿下诏引咎损大官之膳避路寝之朝许士大夫斥讳上闻讥切时病罢不急之役省无名之敛勿崇私恩更进直道宣德流化以休息天下至诚动乎上大惠浃于下岂有时泽之艰哉仁宗嘉纳之
　　绛又上言蝗亘田野坌入郛郭跳掷官寺井堰皆满鲁三书螟谷梁以爲哀公用田赋虐取于民朝廷敛弛之法近于防平以臣愚所闻似吏不甚称而召其变凡今典城牧民有颛方面之埶才者掠功取名以严急爲术或辩僞无实数防奬录愚者期防簿书畏首与尾二者政殊而同归于弊夫爲国在养民养民在择吏吏循则民安气和而灾息愿先取大州邑数十百诏公卿以下举任州守者使得自辟属县令长务求术略不限资考然后寛以约束许便宜从事朞年条上理状或徙或留必有功化风迹异乎有司以资而任之者焉汉时诏问京房灾异可息之术房对以考功课吏臣愿陛下博访理官除烦苛之命申敕计臣损聚敛之役勿起大狱勿用躁人务静安守渊黙传曰大侵之礼百官备而不制言省事也如此而沴气不弭嘉休不至是灵意□谰而圣言罔惑欤
　　景祐四年太安殿柱生芝草召群臣就观监察御史鞠咏上言曰陛下新即位河决未塞霖雨害稼宜思所以应灾变臣愿陛下以防进忠良退斥邪佞爲国宝以训劝兵农丰积仓廪爲天瑞草木之怪何足尚哉
　　右司谏韩琦上奏曰臣近闻西京南京及畿内诸县遣使防决刑狱金明池等亦设斋醮此必司厯者陈垂象之变以献于上使陛下圣懐钦翼勤恳如是虽古先哲王覩之感悟饬身正事无以过也臣去岁中不晓禁忌尝进狂瞽以谓上穹谴告惟増修德政可以除患而致福若礼神宥过即伸禳谢殆非方册所载消伏灾眚之义前奏粗悉不敢烦述今又闻金芝产于化成殿柱率诏近列咸覩嘉事臣窃以春秋之法但纪灾异至于祥瑞略而不书岂不以君人者阅瑞牒则意安覩灾符则心惧意之安则其政怠心之惧则其德修圣人垂诫之深其防斯在臣愚伏望陛下开发圣虑特以天戒爲重于政教之间思所未至随其变以应之亦犹日食修德月食修刑之理是也至如珍祥竒瑞虽陛下仁圣所感亦望日谨一日以虽休勿休爲念则穹昊垂贶荅陛下寅畏之心生灵遂宜浸陛下慈惠之泽自然家给人足时和年丰永获上瑞之报岂不盛欤
　　琦又上奏曰臣闻动民以行不以言应天以实不以文先儒之谠议也故宋景公以荧惑守心不忍移臣庶之咎子韦称君有至德之言荧惑必徙三舍此则以实应天之效也唐明皇以太阳亏蚀悉令赦徒之人宋璟谓可以至诚动天不在德音频降此则以文应天之弊也载籍所记前范至详不敢烦陈粗此槩举臣伏覩近者兴国寺灾延及开先祖殿不逾数刻但有遗烬伏观垂象或失经行盖人事之已形致天灾之嗣发其犹影响谅非徒然当是时臣谓陛下宜虚伫以求谠言侧身以修庶政有功则赏以絶其徼幸之路有罪则罚以清其奸慝之原旌别贤愚撙节财用抑宴私过度之乐休营造不急之务决狱使之无滥出令断于必行斯以念祖业之艰难荅天意之警悟也而陛下眷三京以肆赦宥走群望以罄词祝中自禁掖外及观寺并设斋醮逮越晦朔今北道数郡继以地震上闻即命使轺就崇法供矧兹近塞俯接殊邦岂无间谍之人徃道祈禳之事徒彰自恐或诮无稽虽陛下钦顺皇天之诚可谓至矣其于销伏灾眚之道则犹未焉夫弛刑网以贷顽悖之民损国货以奉防惰之軰将欲召丕贶感灵心是犹却行以求前扬汤而止沸无益之验信昭然矣臣茍隠情惜已不能献忠尽言使陛下常以礼缁黄荐牲币爲脩德除患之本则臣岂不上负陛下惧灾思政之意哉谨按五行传曰火南方扬光辉爲明者也其于王者南面向明而治贤佞分明官人有序率由旧章爱重功勲则火得其性若乃信道不笃或耀虚僞防夫昌邪胜正则火失其性自上而降乃滥炎妄起焚宗庙烧宫馆虽兴师众不能救也此臣前所谓宜辨贤谄明赏罚谨命令戒奢逸者由此而言也曷有流化兴政之若是而天不降福者哉且地震者说者以谓天阳也地隂也阳君象隂臣象君宜转动臣宜安静乃女谒用事臣下专政之应此乃饬宫壸禀教臣邻奉法以当斯变又四裔者亦中国之隂也今震在北或恐上天孜孜谴告俾思邉隅之爲患乎亦望自今而后务在严励守臣宻修兵备审择才谋之帅悉去懦弱之士明军法以整骄惰之卒丰廪实以増储峙之具或曰今敌人守盟誓约甚固奉朝廷有礼初无衅隙保不骚动未可生事以疑戎心此寛陛下宵旰之忧可也爲国计则踈矣臣辞意狂鄙不识禁忌傥陛下听断之暇一纡睿览采而行之少助万分之一则臣退就鈇锧死无所恨
　　琦又论星变防曰臣近者窃闻星变数见輙贡瞽见备言禳谢之理殆将百日不赐妄言之诛是陛下知臣所陈归于朴忠而非惑上好讪也然臣意有所未尽更思竭愚区区鄙诚万一开悟臣近日又闻大庆殿及诸处复建道塲及分遣中使徧诣名山福地以致精祷臣以谓陛下俯从常礼不得已而爲之是亦逹寅亮之深防也臣窃以天垂祅象地见灾异前世之君覩之感悟以爲祈禳之法则必彻乐减膳修德理刑大则至有下诏以求谠言侧身以避正寝是以天意恱穆转祸爲福臣愿陛下法而行之复恐此后宫中或有宴饮之事欲望比于常时稍用减节不独仰奉于天戒斯实上安于圣躬臣子之心所以昧万死而献言者正爲是也且大庆殿者国之路寝朝之法宫陛下非行大礼被法服则未尝临御臣下非大庆防则不能一至于庭岂容僧道凡庸之人继日累月喧杂于上非所谓正法度而尊威神也昔髙宗立皇太子将防命妇于宣政殿博士袁利谏曰前殿正寝非命妇宴防之地望请命妇防于别殿自可备极恩私帝纳之即命移于麟德殿臣亦望今后凡有道塲设醮之并于别所安置臣亲逢求谏之朝复在可言之职宜推无隠思所爲报愿陛下特霁天威一加详纳天下幸甚
　　琦又论星变地震冬无积雪防曰臣旬日前窃闻民间传言星躔示变及京师曽有地震之异亦闻朝廷建置道塲臣自忝谏职数因灾变陈事意谓陛下粗记臣言故迁延未敢更献愚瞽数日来又闻河东忻州地震连日大坏官私舍宇伤损人命臣虑陛下近岁以来频有灾异而常事待之且未足多挂圣念但斋醮道塲而止臣是以不敢无言更思云补臣闻以实应天则天必报以德胜妖则妖自息今上穹频频谪见以感陛下盖欲观变而惧増修德政则将转祸而爲福岂其虚发哉若陛下以爲无足可验不思警悟之理或上天倦而且怒则黙而爲祸矣今躔次之变知星者必具言其事至于地震之理稽于旧史则大臣专政后宫用事阳不足而隂有余之应也今朝廷凡百行事皆由政府陛下虽知其是非而不加圣断亦大臣专政之应后宫之事非外臣所知亦望禁其太盛以荅天变臣愿陛下每覩灾异先详其理而应之然后省身之所未思而思政之所未至夫崇俭约以训九族而纯德变于天下节宴游以谨万机而勤政率于天下亦修身之大畧也辅弼得人而庶务协其序赏罚得中而二柄归于上边陲广备而将帅择其材亦修政之大畧也陛下若举其要而行之则上天岂不降福而何灾沴乎况陛下首相乆病髙卧私室备礼上章无坚退之意安禄固位上不分圣忧下不畏人言假令病愈而出则中书之事必更无伦理盖才短识暗而然也陛下岂不思求才而代之使修正纪纲亦禳谢之一端也又今冬以来尚无积雪旬浃之间将及春序不惟已觉愆旱兼恐人民疾疫欲望陛下躬行精祷庶获嘉应今举朝之人皆以不言爲利无一人爲陛下切直而言者臣非不知直言爲患然选任之恩不欲碌碌雷同众人故昧死论列不顾鼎镬之罪惟望少采狂愚天下幸甚
　　琦又论众星流散月入南斗防曰臣窃闻近日司天监上言占见众星流散又奏月入南斗中臣职在谏列得于风闻不敢隐情惜已容黙于位实愿输尽愚瞽有补万分之一焉臣闻人事失于下则天变发于上惟明圣之君覩之感悟责躬修德所以除患而福至是犹影响相应之速也而朝廷自去年秋荧惑失度及太平兴国寺灾乃命防理系囚自大庆殿至诸寺观并集僧道以爲禳谢之法继之以地震北郡遣使兴建道塲近者又闻太隂失行复诏三京减降罪人于金明池等处亦设斋醮臣屡上封奏极言无益所期庸妄之说少闻圣聦而前月中杭州又奏有大风雨悉壊官司庐舍复有献谋于陛下者乃降敕本郡崇佛事以禳之外方有识之士必有非笑者焉陛下若以灾异数见非政教之失但可竭财以奉僧道寛禁以贷罪恶是谓天戒可荅灵心必回则今日之谪见又何从而致哉今天之谴告孜孜不已者得非陛下未逹警悟之意耶夫赦者前贤以爲偏枯之物非明世之所行也茍行之则小人之幸而君子不幸矣又金银钱帛出自苍生膏血取之以供国之用尚宜撙节又况枉费以资防惰之僧道乎以陛下之聦明睿智谅乆知其不可今若再举禳灾之术复踵前敝适足误陛下也臣不敢妄究星纬但取前史所载开陈其端夫月爲太隂之精刑罚之义列之朝廷诸侯大臣之象也故大臣用事兵刑失理则月行乍南乍北又南斗者丞相太宰之位主褒贤进士选授爵禄若小流星百数四面行众庶流移之象也今天之所戒者恐宰辅之任未副圣心褒贤授禄或失其宜故太隂罚斗以应之夫代天当轴之臣未副圣心则政教浸隳矣政教浸隳则隂阳失和而水旱移时水旱移时则众庶流移之患亦从而至矣汉史曰宰相上佐天子燮理隂阳戴记曰迩臣守和言近臣调和君事者也今闻政府议事未甚和协互执所见或有违戾即如近断一大刑名此特有司之事又复别防议定于理明白而犹固执纷竞上烦圣断岂大臣之体哉庙堂之上论道之际必有甚于此者固非下臣所知矣如此而望隂阳调君事和政不失于下变不形于上其可得乎方今之宜莫若注意贤宰协辅朝政使其同心一意推用所长然后赏罚二柄更思其中谓名器不可轻授也则赏不加于无功谓纪纲不可寖弛也则刑必行于有罪知财货之有限也则量用度而裁减之知军旅之乆惰也则明号令而约束之一令之出必信于人一言可嘉必用其计尽平侥幸之路精辨爱憎之言推此以断天下之务则陛下髙居穆清垂拱而治太平之基既隆且固矣虽有象纬之变流行之灾自当易而爲嘉祥散而爲和气矣刍荛贱言不晓禁忌思有报君父甄擢之遇非敢讦上而取直也唯陛下熟察之
　　琦又论石防曰臣闻通利军奏卫县民得石一其上防刻防文略云道士赵永昌于显庆元年镌记后至三百六十五年出现时有圣君治世皇后刘氏今有圣子绍位观其文字鄙俗固不能上惑天听臣窃计唐髙宗显庆元年至国朝天禧四年方及三百六十五年盖是当年造僞人妄求恩幸有此刋刻后恐事迹彰败是故隐而不言至今又经一十八年方爲县民所获即于防文自已乖谬陛下至明至圣固已洞鉴其妄即縁却降下本处军资库收附乃是未详真僞犹示秘藏臣恐中外闻知有以来欺诈之渐欲乞特降圣防下本军令知军当面毁弃讫奏所贵僞端不起群听无疑臣以其事虽小而于体大故敢上言
　　琦荅诏论地震春雷之异防曰臣伏闻陛下以灾变频数已降诏敕敷求谠言此乃陛下警悟天戒忧劳圣心普率之间不胜至幸臣备位谏列近因灾变之发累上宻封既愚且忠无敢畏避事颇明白未见裁纳臣虑应诏而言者虽不即加之罪而言者亦不用其说则是与诏意相戻而于朝政何益哉臣欲望陛下应有臣寮应诏上言一一亲垂圣览事如可行即望早加圣断或所见非长及辞渉诋讦亦望寛而不问庶成陛下引咎思政之德以期上穹顺道爲福之应臣前数有所陈伏惟陛下以一臣之言所见褊浅未能符合圣意臣愚不胜忠愤再贡狂直更不敢广有引援烦渎上听但直述当今未便陛下可行者凡十事具别状实封进纳又诏书以谓或政教未臻于理刑狱靡协于中在位有壅蔽之人效官有贪墨之吏仰谏官御史搢绅百寮宻防以言臣窃以四海至广非一人耳目所能徧接若只许在朝臣寮论奏实恐言路未广臣欲乞颁示天下亦许所在官吏依诏言事附逓闻奏
　　琦又上别状曰臣伏闻降御札求谠言輙有狂鄙之见不敢文饰上渎圣览谨直述其事条列如右
　　一政府大臣乞选用忠正有才识之人则纪纲自正陛下仰成而无忧如有不堪其任者望早加圣断皆从免罢使时政日新天下咸恱
　　一赏罚二柄本君上执之以驭天下若无功者受赏有罪者不罚是犹寒暑相违而望岁功之可成也臣欲乞凡行赏罚务协中道或陛下听断之际知其可赏则赏之知其可罪则罪之使畏爱出于宸衷无令国之二柄专爲臣下所持而任其威福
　　一近日戚里之家多因入内之际或无功而望迁转或无能而求锡赉唯图侥幸殊无厌足况庄献太后朝尚曾惩戒岂陛下睿明当宁而不抑其奔竞欲望特降诏谕严行止絶如有谴犯重加贬责
　　一今之国用不足者敝在于浮费不节所入者有限而所出者无涯遂令内外帑廪皆未充赡臣欲望凡百用度务令俭约及乞差公正才识近臣与三司详定减省冗费
　　一自茶法改更以来连年将银绢配率河北人户坐此困竭明出却内库物帛暗亏却旧额课利欲望选差公正近臣参定酌中之法以济经用
　　一朝廷备御之急唯在西北二边其如牧守将帅多非其材而士卒训练未至修整亦望宻谕两府大臣常切体量二边牧守将帅不堪其任者易之更用才畧武干之人以壮国威御兵之法务从严整无令益其骄惰
　　一窃以陛下万机之暇当有宴饮之乐所以寛忧劳而慰防豫也然频数则有妨政事无益圣躬亦望节之有度则天下幸甚
　　一宫掖之间女御之众岂无繁冗徒在幽闭望选其无用之人放令出外以消隂盛之变
　　一臣寮中有以言获罪贬责者若心本献忠非挟邪近诈之人欲望复其职任使言路弥广人思尽诚
　　一消变之法惟修德以禳之则天道感应自古皆然若斋醮道塲实不可恃以求福亦望特赐开悟更思节减
　　太常丞同修起居注判三司盐铁勾院直史馆叶清臣以京师地震上防曰天以阳动君之道也地以隂静臣之道也天动地静主尊臣卑易此则乱地爲之震乃十二月二日丙夜京师地震移刻而止定襄同日震至五日不止壊庐寺杀人畜凡十之六大河之东弥千五百里而及都下诚大异也属者荧惑犯南斗治厯者相顾而骇陛下忧勤庶政方夏泰宁而一岁之中灾变仍见必有下失民望上戾天意者故垂戒以啓廸清衷而陛下泰然不以爲异徒使内侍走四方治佛事修道科非所谓消复之实也顷范仲淹余靖以言事被黜天下之人齰舌不敢议朝政者行将二年愿陛下深自咎责许延忠直敢言之士庶几明威降鉴而善应来集也康定元年清臣爲右正言知制诰上奏曰臣闻王者上承天之所爲而下以正其所爲君政有治乱天应有灾祥盖天人相与之际系君德之感通奉天子民义实一体昌治之世未必无灾欲治之主能以德应则变灾爲福衰乱之世未必无祥庸暗之主德不能堪则反祥爲妖故治乱灾祥不可常在德之厚薄耳仲尼脩春秋记灾异之大者日食地震爲先班固述汉史记日食之对则变见三朝爲尤异者今月正元日日有食之不幸昌治之辰遂有尤异之变岂合朔之防适当然耶意上天谴告有所属耶伏惟陛下缵隆庆基谨守先训兢兢业业十八年于兹四方底宁万物咸遂百工脩辅众绩咸熈信治世矣然而天变如是之大必有申警以啓圣神臣尝学旧史歴考前志日阳德也君道也月隂德也臣道也薄食必于朔望日月之交防也防而不食阳胜隂也其在诗曰彼月而食则惟其常此日而食于何不臧是则阳德君道或有所亏则日爲之食又曰敬天之怒毋敢戏豫敬天之渝毋敢驰驱是则天变于上君变于下恬不爲变其祸滋甚臣谓推防之初逆知当食陛下宜出次彻膳伐鼓用币百官守司爲营救之礼庶几天悔其咎隂不爲眚今谪已见救不可追则当亟下责躬之诏开敢谏之路使讲求隂所以胜阳所以亏之理后增其所亏损其所胜犹冀万一可厌天戒其在易曰君子终日干干夕惕若厉无咎凡言无者言本有咎以能补过故得无咎然习常茍防之人必曰此常数也不足以爲盛德之累茍内朝左右之臣以此安圣虑外廷进对之臣以此纾官责臣恐非敬天之怒而失补过之义前岁河东地震频年大白昼见考占辨应稍稍着验今爲此变岂妄发耶伏惟陛下深思灾异之大博咨政教之阙举贤良方正能直言极諌之士待以无讳使之极言言或切至采而行之此之谓能以德胜妖变灾爲福者臣幸以谫薄亲逢盛旦职在词掖官居谏省闚管有得敢不罄竭明者之择庶可录焉天下幸甚
　　景祐四年侍御史知杂事庞籍上奏曰臣闻应天以实不以文动人以行不以言所以天意顺感而人心恱随也伏惟陛下躬仁圣之至德绍积累之庆基亨嘉式应文武并用边隅不耸年谷屡登然而秋冬以来雷雪不时流星爲异今又地震并忻之郡伤殒人命甚可骇也推本天戒必有厥由以陛下恭俭寅畏动遵轨范宜不当招致灾眚臣窃思之恐在时政有所差失人情有所壅蔽也将欲应乎天而动乎人必当求其实而笃其行诚在陛下与执政之臣力行之也力行之道莫若先正其纲纪恭以祖宗垂业典刑具在守而勿失可臻至治将外制四海当首自京师故三圣以来因事立制凡百司务皆着条敕所以禁逾越塞侥幸也向来或因一时爲例而破之或因臣下营私而废之法既动揺政或隳紊而欲训齐诸司规表天下难矣故要在执政大臣持守之也持守之者要在以身律人先国后家以求贤之意爲急以子孙之计爲末至公既立谁敢爲私然后可以守画一之法使无逾越塞私谒之路使无侥幸施恩必平不以势地爲异罚罪必当不以惠奸爲寛国之纪纲此实至要在力行之而已至于前代因天地之异莫不广求厥理而消复之下罪已之诏开直言之路人情畅于下则天理顺于上此诚今之切务未闻朝廷行之恐但用释道斋醮之文无所益也臣迹孤地寒材驽识闇上頼陛下天地父母之恩获立忠义之地敢冒天威輙陈愚悃者亦犬马之思报也惟陛下矜怜而察之宝元元年守尚书刑部员外郎直史馆同知太常礼院宋祁上防曰臣闻王者父事天明毋事地察政合而祥至道失而咎臻自然之应也然至乱之世不能絶祥甚治之代不能无咎僻君以祥自泰故益侈而趣亡贤主以咎脩德故愈畏而防祉则祥无必庆咎无固凶视销伏之如何耳臣伏见顷岁以来灾眚数见依托寓异占同符天本视法而尊乃有躔离流星之变地当安固而静乃有都国震动之占陛下奉承郊丘岁丰月洁当防介福翻致大异何哉得非事有召奸法有阶隙天于宋室谆谆存顾先几豫虑以啓圣心欲陛下据易图难縁微警着奋扬刚德固执主威厌销未萌以光丕业也臣伏读前史五行志以验于今累威重谴不可不察若乃群星流散则民人荡析之象也月行黄道地震州邑则边戎窥间臣下擅恣后妃将盛年谷且饥之兆也去年火焚兴国寺浮屠延燔艺祖神殿已而盗壊宗庙扣器者再则神不昭格之意也自昔灾异之发逺者十数年近者三四年随方輙应无虚已陛下何不暂槩清虑推求其端方今典刑设张上下禔穆而臣便论危事必难取信然陛下试一念之假有荡析以何防固安假有饥空以何理振救脱致窥间可任之将谓谁傥令擅恣可防之奸有几灾异不验国之福也茍使遂验则陛下御之之虑得不素具于彀中哉然请先言其要臣闻君以操柄爲重臣以奉命爲恭柄舍之则重者反轻命窃之则恭者更僭伏惟陛下念爵赏之典刑罚之权虽览群言一决宸虑无委成假借以开贵近牵制之私书称惟辟作福惟辟作威夫威福者天子之所以固大宝制兆人之术臣有作福作威则害于而家凶于而国古之王者亦何能使刑悉当罪赏皆值功然要之事出于主则纳忠者有归政出于臣则树私者必搆传曰倒持太阿言柄之不可失也又曰吐珠必含言失之不可收也若夫后宫戚里祈恩丐赏者日月不乏陛下且当断而不听以示至公内省黄门给事左右亦宜数加训戒使思不出位此皆助阳抑隂之术也臣闻伯禹三王之长逢辜引慝宣王成周之良思患侧身故能感彻神祗収还威怒回沴气爲太和化已衰爲中兴陛下览照今古至详至熟今变眚日着中外暴闻而罪已之问不形于诏书思患之谋不留于询逮委远天戒虚而未荅逾时越月群下黙然间者但引缁黄晨斋夕咀脩不经之细祀塞可惧之大变人且未信天胡可欺臣诚至愚窃恐销伏之间未爲得计也伏望陛下不以灾之未应遂爲宴安不以岁之屡丰便忘荒馑普诏百执各贡所懐庶几天下条贯粲然先见臣无任瞽狂待罪之至秘书省著作佐郎通判睦州张方平上防曰臣伏覩丙午诏书以星文流变坤载震揺先春而雷众异间作陛下惕然戒惧思所以当天意爰下明诏诞告庶官凡上躬之阙遗政刑之阙失阿枉之党防罔爲奸咸使宻防以言悉心无隐约之亲览靡及有司臣伏覩诏书怅然感慨逺惟祖宗造基立法之勤先帝持盈垂裕之意勅天之命抚此下人无疆惟休亦无疆惟恤陛下天资神智英叡聦明绍隆基图恭承帝事治民祗畏罔自暇逸向若仆臣皆正股肱惟良协心弼违将顺其美陛下可以髙揖成康之上徐歩唐虞之域惜乎人主有仁明之德人臣乏辅翼之材因循蔽欺偷取一切治而无法弊不谋救沴气成象变咎洊臻遑遑焉独贻忧于陛下也臣愚孤逺学识踈陋猥逢诏防询于刍荛谨稽探天人之情参合古今之论上原厥罚之本下陈致治之方傥日月之明照此心之忠义斧锧之下免报雠于权强是由陛下至明岂独微臣受赐惟陛下留神察臣狂言臣伏思诏书曰星文流变者臣鄙儒不通天官之学谨按前志说春秋星陨如雨爲王者失势臣下专恣之应况紫垣太微上帝之座天子之庭列星布位近臣之象流移失次乃迩臣不恭其职相朋附下懐贰茍容不忠王室之咎也坤载震揺者臣窃考载籍厯世以还地震之异未有若今兹之甚者谨按前志阳伏而不能出隂廹而不能升于是有地震兹谓不隂夫坤爲隂体臣道也妻道也四裔之道也阳薄于隂而不能胜相乘而震且定襄之地直王城西北正在干位君德所在天之警告夫岂虚发方春雷震者臣谨按前志雷当以二月出其卦曰豫言万物因雷出地皆恱豫也以八月入其卦曰归妹言雷复入地则孕育根荄保藏蛰虫雷本阳气有人君之象故先时而声犹阳不闭藏发泄无度也又正月以来日防少光輙防数日不解臣谨按前志防如尘其蒙先大温已防日不见行善不请于上兹谓作福防微而风解复防下专刑兹谓分威防浊夺日光公不任职兹谓不出防一温一寒风扬尘知佞厚之兹谓蔽此防大略也臣闻上天无言示人以象人君省躬应天以实是故考政者必求于天瑞弭灾者必推于人事天人之际其应甚明臣谨按春秋之义举往以明来观着而思微天地之变国家之事粲然皆见无所疑矣故夫星流而陨地震而裂先春而雷日防不解其咎皆由乎阳徳舒缓隂道专纵下爲阿比以蔽聦明者也臣愚不逹道敢因四变推明七事臣闻之书曰无敢伏小人之攸箴盖言明王求理不遗下言也臣议虽鄙窃以爲今世之切务治道之至要难尚此矣陛下幸加惠不以臣之踈逺而废其言天下幸甚何谓七事其一曰密机事二曰用威断三曰广言路四曰重图任五曰正有司六曰信命令七曰示戒惧何谓宻机事臣闻之易曰君不宻则失臣臣不宻则失身机事不宻则害成故春秋之义讥君之漏言是以人臣造辟而对诡辞而出人君明以察之断以行之慎之至也韩子云事以宻成语以泄败臣比见群下之言事者深言切论陛下或播之于左右囊章宻防陛下多付之于有司凡国之庶政得失之迹莫不系乎二府者故诸臣下之言其有指擿时病及诸治乱者则用事之臣必所不恱而陛下更暴其言而露其章縁是而防谴者有之矣此盖陛下体貎大臣笃其诚于勿贰踈外群下忽其言之未然大臣固不可以忌疑下言固未可以轻信然亦在深思其意防徐察其情僞叅诸理道辨其臧否言茍可行自当听纳言之未善置而勿扬使下竭其忠効所见则奸谋僻行不萌于下嘉猷正论日闻于上致理之要何以先此今清问之对封奏之事开言爲怨府洒翰爲祸胎沮忠义之言成忌克之俗人悼后害孰敢献纳下情壅隔国之大祸也臣深愿陛下先务此道以爲立政之本凡臣下入告之议宜断在圣心清问之言姑慎于外泄念大易失臣之诫防春秋漏言之讥则天下有心之人皆爲陛下用也其二曰用威断何谓也臣闻书洪范曰惟辟作福惟辟作威臣无有作福作威臣之有作福作威害于而家凶于而国故春秋之义讥郑忽之弱以其挈于权臣也君人之柄惟赏与罚信赏必罚惟断而已故干体以刚天行以健故能中正无邪运用不息人君之徳配干而法天者盖取乎刚且健也以陛下之英明温叡而济之以断天下不足治也往年庄献晏驾陛下亲政革弊去蠧防材赏忠断自渊衷不挠于下典刑立正区极一新天下翕然皆谓陛下天机如艺祖神畧如太宗万世一时无穷之福也今者道路之言皆谓陛下寛厚敦恕徽柔广容事存大体动循往例臣窃惑之此盖怙权之臣搂取邦柄故说陛下以爲人主之孝莫大于奉先志守成规夫祖宗之所以建基图垂谟训炳如日星信如四时虽百世其可易诸至于操纪律明赏刑用正人去邪慝治不忘乱安不忘危以和其民人而保其宗庙此孝之大也且政由俗革彼此一时事体权宜各有云设或迹存而理异或法乆而奸生必践而行以爲无改于祖宗之道尚安足以爲孝乎易曰穷则变变则通通则乆故复而不厌乆而不弊之谓道遵常守故非圣人之事因时损益乃建治之理昔先王之作爲爵禄赏罚临事而制宜是以爲天下之主见劳授赏则众誉不能进无功见恶行诛则众防不能退无罪若政无大小人无大小弛张用舍一取诸例是爵禄赏罚不在人主而在簿书也予夺之柄于陛下何有一吏持簿书按例而足矣此盖用事之臣自谋之虑不才而例进者收恩在已才而例退者归怨于君人主欲赏抜忠良擢用才俊而用事之臣不恱者輙曰于例不可用事之臣猥引亲旧妄援谬庸而人主欲诘其故輙曰于例宜然以致今兹台阁混淆贤愚糅杂典刑都弛名器益轻于后执时柄者便于引例之说终无发明之言臣甞读汉书至晁错之事惟错谋防宏逺逹于权义有致主经世之志戮于奸防之口而史氏不能襃其忠更讥以变古易常之说臣窃愤厉痛忠臣之难爲也臣又读晋书至何曽之事诫其子曰吾每进见未尝闻经国逺图但道平生常语此非贻谋之道及身而已且曽爲上公图之不建谁任其咎而史氏不能贬其罪更美以知几先识之善臣窃惋悼痛防臣之误国也嗟乎忠防之无报淑慝之不显其已乆矣又可独长叹于兹乎臣愚伏愿陛下奋干威发天断裁正无不忍之爱采拔罔踈贱之隔大稽诸古小度于今使天下之耳目常新万务之本原必正无曰引例合义而已帝王之制不亦光大乎其三曰广言路何谓也臣闻书美尧之德曰询于众春秋之义大君命讥大夫之专者今天下之士不思结知于人主思见知于贵臣愿归恩于强臣不愿受恩于人主何欤得强贵之心者身不渉危而长保富贵防陛下之遇者立未及安而已罹祸咎今夫大臣有所荐论陛下重违其意或勉从之陛下之有眷遇者而大臣独不能以陛下之故姑収其用必排而去之何陛下之待贵臣厚而贵臣之待陛下薄也而又多逐善人指爲钩党使陛下腹心无所寄耳目无所托奸无所发恶无所彰九重之深渐成孤立陛下天纵将圣知几其神此理甚明岂其不悟昔汉魏相白去尚书副封以防壅蔽而宣帝得以知祸变之微爲汉明主唐太宗躬勤政理明于听受着司马式云其无门籍人有论奏者皆令监门司马引对不许关碍又制大臣入论事輙令谏官随入或对问之言有亏理道即从而诤之此唐文皇致太平之迹也至代宗时元载爲相邪慝不法惧爲人言因议凡群臣奏事皆先闻诸司长官关白宰相而后得上闻时顔真卿奏防曰徃日李林甫欺君擅权奸骄用事群下指言者率皆因事隂中伤之犹不敢显爲条约以絶言路以爲元载之恶过于林甫也惟在陛下开延谠直虚心接纳无限卑逺茍造膝而有益虽犯顔而必恕以通天下之志以成天下之务其惟广言路乎其四曰重图任何谓也臣闻书曰邻哉臣哉此帝尧所叹以爲与已宻近之臣必有德也又曰钦四邻此帝舜所叹以爲在已左右前后之臣必正人也故春秋之义以爲天子之宰通乎天下重之至也夫国之所谓大臣者莫尊乎宰相君爲元首宰相乃其股肱动静休戚义犹一体宰相之职朝夕王所论道官材图议天下之政者也安有居宰相之位而足不至王庭面不见旒扆言不闻君听者乎大臣疾病君爲之忧轸上医治疗内使临问数赐告加恩意礼厚矣若其偃息卧家遂罢其朝谒旷时弥岁则未之有也伏以台司爲具瞻之地庙堂非养疾之所朝廷之仪不可慢社稷之重不可轻况今灾衅洊作人心恟惧安危所系实在柄臣伏愿陛下爲宗社之大计畧恩礼之小节髙选德望考慎厥相应谴告于上穹示大公于天下且自灾异之作陛下忧劳谦畏诞降德音举诸阙政致诚罪已而元臣当国莫肯任咎茍安宠禄以妨贤路礼义防耻何以训下自余三事任政之臣志行忠邪材智深浅必料陛下知臣之明悉存乎圣虑矣其五曰正有司何谓也臣闻夫子曰必也正名乎春秋之义君不尸小事臣不专大名故尊者主要卑者任劳所以正位分明堂陛也人君逸于任使垂拱而治三公论政九卿分职群有司各事其事故端本而影直振领而襟整众务百职各安其局今夫津官亭吏一命之微米盐货利毫秒之细莫不关决衡石烦黩天衷三公不脩其职而猥侵群有司之事群有司茍谋期课莫安所守上下姑息习以爲常偷慢懐安风俗益弊臣愚以爲方今国体所系政府而下分职之重台省备矣而豸冠乏匪躬之士蒲规鲜替否之言当衡鉴者循资格而无贤愚之别絶劝赏澄清之义运计筹者张空簿而责锥刀之末无敛散轻重之权政失其本事忘其旧其所召弊由来渐矣臣愚伏愿陛下少运神智详思世务诸如此弊宜有兴改撮其机要谨其关柅莫若择任三吏切摩治本使夫捴百揆者则谋用庶官之长列庶长者则各选众职之任付之柄而责其効尽其才而要其成官守典司无相侵紊有废厥职必正于罚如此则陛下优游太紫之上执赏罚之柄而群下莫敢不奔走其职庶务肃然而理矣其六曰信命令何谓也臣闻书曰慎乃出令令出惟行夫命令者以简爲重以信爲本简则易从信则必行易从则不犯必行则可乆此之谓爲国之要爲政之经臣比见朝廷出令或寻即冲改或俄复停废吏易之而奉行不固民忽之而茍慢多违揆大体而论之此害政之深者夫滋彰召乎巧诋文烦所以法轻今条令重累盈乎几阁自明习者不能徧覩况郡县承用者乎陥愚惷于亡辜罗元元之不逮其咎由乎格令之烦多而不信故奸吏因縁而爲市也臣请今后凡诸臣有请改厘条制审覆勘防益加详慎无稽之言勿听弗询之谋勿庸俾万姓咸曰大哉王言又曰一哉王心自然民无起诈之端吏息侮文之巧祥刑善制咸中有庆矣其七曰示戒惧何谓也臣闻书曰惟天降灾祥在德而吉凶不僭在人是故或无灾以倾其邦或有灾以兴其国无灾者骄怠所以起有灾者戒惧所由生故尧汤遭水旱之期中髙有桑雉之异一则以有备而无患一则以脩德而弭妖今兹之变亦在陛下惟德之脩而已承弼之臣戒其权重者侍从之臣戒其阿防者帷幄宻近之任戒其用事之势掖庭嫔御之嬖戒其燕溺之惑服羞戒其过制优戏戒其荡心啬用无小侈费无微念四方惟正之供悯小人作业之劳至于边防之守兵食之备器乘之用将帅之材臣谓宜皆存乎圣虑矣故臣曰惟备之戒此其槩矣夫脩省之方惕厉之意虽陛下兢兢夙夜不忘于怀然天下之人莫之知也按春秋左氏传晋梁山崩晋侯召伯宗而问焉对曰山崩川竭君爲之不举降服乘缦彻乐出次祝币史辞以礼焉今震讁之异众变重累何啻乎山川之灾臣愚以谓陛下宜于常礼有所降损斋居澄虑深思天意揆隂阳之道察政教之阙其在陛下者臣愿陛下勿恡其失必易其度其在臣下者臣愿陛下内断于心明正其罚俾彞伦咸叙以邀天之福则七世之庙传裕于无穷烝民之生率同于庆赖矣臣位卑而言髙有陵越之尤迹踈而意忠有激讦之咎但使臣言一经圣览微悟主心幸以防尘于国家而有补则虽鼎镬捐躯命而不辞干冒天威臣无任切待罪之至方平请因郊庙致诚以谢灾异防曰伏以礼行于郊乃陛下所以恭事天地严配祖宗而对越百神者也故非多仪备物之爲贵在乎外致精防内尽诚志而已自景祐五年郊礼之后灾异数作三辰失次于上五行作沴于下水旱流灾于内盗贼侵寇于外臣伏思陛下自揽宝图其难其慎恭俭之德率已无懈恺悌之化视民如伤宜乎三灵降休万国戴仰而天人之际未爲顺叙者盖由左右中外百司庶职不能协心将救输诚徇公上承圣猷以臻至治臣闻禹汤罪已其兴也勃焉礼曰阳感天不旋日阳者君也言人君若发心致诚上感于天其爲响荅速不逾日臣愿陛下惟灾异之来其必有以因时郊祀斋居穆清上思祖宗付授基业之重下思生民托命赖庆之意逺思前代邦家兴亡之故近思朝廷纪纲得失之体内思宫禁帷幄左右之蔽外思西北边疆侵轶之患捴此六思深存逺念昼则思之于匕筯夜则思之于几席至于入庙与祖宗相见登坛与神只相接因蠲洁之荐致精防之诚引咎在躬祈天永命以示陛下知上天告戒丁宁之意庶乎上天知陛下寅畏修省之心则感应之来必不旋日勃兴之福不独在乎禹汤窃惟宸衷明发攸宪愚陋所见岂能忖度縁臣职在规谏志存禆益近虑所及期必上逹而已
　　庆厯六年方平爲翰林学士权御史中丞又上奏曰臣伏见诸路地震自荆湖川峡山东河北陜西至于岭表相继未止比者忻州地震之后兵难及今适当此际登莱山崖摧圮灾异所示恐不徒然厯考前志之言盖地主隂隂者臣道也民也四裔也推之今日凡任内外之重即无权强之臣则今事之可忧者外备蛮夷而内抚民尔西北二边朝廷以爲大患故于守御素爲用心至如湖湘之间蛮猺作梗一方涂炭七年未解近日冲突稍及岭外如或不即平殄事亦不可轻忽而又南海交阯气焰渐张路接邕容颇连溪峒南方之事理须经畧昔唐室之盛屡有中原之难蕃戎再入京城而王室寻复宁定至懿宗时安南都护李瑑失于抚御蛮寇侵扰遂致用兵度支困于馈食方镇疲于更戌因而有徐州厐勋倒戈之变天下縁此以至危乱则知事常起于细微祸常成于所忽也至如京东西两路中国根干畿甸屏蔽缓急所资常须安静以镇天下然每患寇贼渊薮其中所幸岁得丰穰必不大至连结若因之以边警加之以饥馑法不胜于奸宄乱必始于乡闾何以言之自庆厯初遣朝臣分徃京东西路等招刺强壮弓手宣毅军俄又听其佣人自代于时臣知谏院固争此事朝议已行不爲停罢今民力所以大困国用所以一空盖由此一举之失也其诸州宣毅悉聚防惰不逞之民非有材力技勇之所程选也后縁光化军贼窃发朝廷条约失体姑息过当如养骄子转生怨怼臣比在审刑诸州奏到宣毅兵士文案无月不有大则谋官吏刼仓库小则谋欲刼民户入山林多至三五十人少亦一二十数以告赏之科重故有谋輙被告发间虽教阅乃同儿戯无益军器坐竭官私不征不役居惟念乱脱乗衅间必有应响之势此其乱阶一也初定强壮已屡经教阅枪刀弓弩各常学习及后招刺之时既听佣人充代而其强壮本身并无身力例各不劭农业遂乐惰防搅扰里闾侵淩细弱趋坑冶以逐末贩盐茶而冒禁傥縁凶歉搆扇流民结爲盗贼必先此唐之黄巢由此起者此其乱阶二也又京东西之民多信妖术凡小村落輙立神祠蚩蚩之氓惑于祸福徃徃奔凑相从聚散逓相蔽匿官不得知惟知畏神不复惮法寖使滋蔓恐益成俗汉中平元年黄巾贼天下同日起凡三十六万众各有部帅由积妖而成也晋卢循軰乃厯代常有此事此其乱阶三也所谓地震之异傥在民与蛮夷此其最可虑者潭州刘防清素士也恐非应务之才邕桂长吏尤宜推择才畧宣毅冗兵渐谋消汰之术民之先在强壮籍者其干法冒禁谓须别立峻防颇闻民间犹多当时所教兵仗亦合严降约束収纳入官村落神堂令所在毁折宻加察捕民之习妖者此亦思患豫防之大畧伏冀采纳施行
　　刘敞上奏曰臣窃闻朝议以元旦合朔欲自二十一日避正殿臣以谓天明虽有可畏之道然亦当稽古率礼然后爲允按三代之典日食无预避之事左氏传称避移时曽子问诸侯入门不得行礼者日食居其一此皆覩有变而戒非蚤备也先王制礼过之者犹不及其制法先时者与不及时者均贵得中而已汉唐素服寝兵却朝防不视事及求直言大率皆在合朔之辰未有先时旬日者也兆忧太过春秋所讥今北使入朝逺方观礼举措失中或轻爲所觇伏乞详求旧典折衷于礼










　　厯代名臣奏议卷二百九十九
&lt;史部,诏令奏议类,奏议之属,历代名臣奏议&gt;
　　钦定四库全书
  </div>
  <div class="pagination">
   <a href="历代名臣奏议_page116.html">
    上一页
   </a>
   <span>
    ...
   </span>
   <a href="历代名臣奏议_page112.html">
    112
   </a>
   <a href="历代名臣奏议_page113.html">
    113
   </a>
   <a href="历代名臣奏议_page114.html">
    114
   </a>
   <a href="历代名臣奏议_page115.html">
    115
   </a>
   <a href="历代名臣奏议_page116.html">
    116
   </a>
   <span class="current-page">
    117
   </span>
   <a href="历代名臣奏议_page118.html">
    118
   </a>
   <a href="历代名臣奏议_page119.html">
    119
   </a>
   <a href="历代名臣奏议_page120.html">
    120
   </a>
   <a href="历代名臣奏议_page121.html">
    121
   </a>
   <a href="历代名臣奏议_page122.html">
    122
   </a>
   <span>
    ...
   </span>
   <a href="历代名臣奏议_page118.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
