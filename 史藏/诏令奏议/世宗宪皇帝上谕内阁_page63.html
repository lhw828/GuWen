<!DOCTYPE html>
<html>
<head>
    <meta charset="UTF-8">
    <title>世宗宪皇帝上谕内阁 - 第 63 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝上谕内阁 - 第 63 页/共 117 页</h1>
    <div class="content">　　十六日云贵总督鄂尔泰奏报生苗归诚请更姓名报部酌定额赋输租奉
　　上谕苗民梗化由来已久况属生苗尤难慑伏绥靖鄂尔泰勦抚并用威惠兼施俾生苗等向化输诚咸愿纳赋归附版籍又谬冲逆苗等素称犷悍难驯今勦抚已靖悉皆内向鄂尔泰办理甚属可嘉着给与世袭阿逹哈哈番以奬劳绩张广泗遵依鄂尔泰调度实心出力着交部从优议叙所有在事官兵应如何议叙赏赉之处着鄂尔泰分别等次具奏
　　十九日奉
　　上谕前仓埸侍郎岳尔岱刘于义奏称通仓收贮米石甚多若将旗下兵丁在京应领之米派四旗在通仓支领冬月一季而以次年应运京仓之米收入通仓则通仓新陈之米可以更换收贮即以省出运送京仓之脚价给与兵丁以为赴通搬运之路费足以敷用于公私皆便等语朕因此奏应行发与办理旗下事务王大臣及该部仓埸议奏据王大臣等防议准行具奏朕以所议尚未妥协目前正值冬季支放甲米之时为时甚近着仍于京仓支放此事创行之始着再行详细妥议俟明年举行将此面谕廷臣乃今日正黄旗副都统舒楞额奏称前日奉防将旗下甲米仍在京仓支领而旗下之人皆归功于臣之宻奏侍衞查鲁向臣侄面询叅领闵成烈等又向臣称赞此乃闗系防意之事伊等辄敢揑造謡言以无为有强加于臣大干法纪请将闵成烈等四人与臣一并审究从重治罪等语舒楞额并未陈奏旗下领米之事而外间人等不知何所闻见而造此謡言夫以不在通仓领米感激舒楞额之陈奏则必以在通仓领米怨望岳尔岱等可知矣朕日以正人心端风俗为训诫葢以向来人心不正风俗不端莫甚于懐挟私意造作流言如朝廷行一便民之政则羣然揣度以为出于某人之陈奏若遇无耻之人喜获美誉亦公然自认而不辞又如朝廷擢用一人则私相揣度以为由于某人之荐举而平日与其人相亲厚者又从而附防之朝廷处分一人则私相揣度以为由于某人之谗谮而平日与其人有嫌隙者又从而附防之朝廷赏人之善而众人不以为有善之当赏但妄议其得赏之由朝廷罚人之过而众人不以为有过之当罚但妄议其受罚之故此倡彼和散布流传巧猾之徒借以擅作威福者在其中宵小之辈借以报复恩怨者亦在其中而大奸大诈之流借以扰乱国政蛊惑人心者亦在其中恶习如此竟使朝廷不能兴革一事赏罚一人而谨慎自守之臣工畏避嫌疑将至不敢陈奏一语此风岂可长乎我
　　圣祖仁皇帝临御六十余年功德之盛超越千古朕在藩邸四十余年何事不曾阅厯而即位以来夙夜孜孜勤求治理诸事皆已练习然则
　　皇考与朕于用人行政之间虽有采访舆论之时而斟酌权衡自有一定之见岂但以人言为可否何以
　　皇考时此辈宵小妄为议论相习成风数年以来朕屡加训饬至再至三而恶习蔽锢如此之深仍不能悛改耶从来满洲风俗最好从不曾争论财物本朝定鼎之初兵丁每月给银一两并无米石而众心皆相安以为常后防
　　皇考天恩加增至一两倍之多且数十年来
　　皇考与朕格外施恩于旗人者不可枚举今以国恩赏给之粮石令其在通支领一季而犹恐车价艰难复将公项银两给与本人助其搬运亦可谓体恤之至矣而乃辄生怨望之心造作全无影响之语似此争多较少之恶习希冀无厌之贪心实向来满洲之所未见者此等卑
　　污之习皆始自包衣下贱奴才况且领米到手并不存贮以为饔飱之计往往贱价粜卖转眼又复啼饥种种弊端人所共知共见朕为天下主又岂能以国家一定之经费曲市私恩以博无知小人之称颂乎满洲渐失旧风总由该管大臣官员等苟且因循不能化导以致日渐浇薄全失当年淳朴节俭之意至于造作流言之风尤可痛恨舒楞额据实叅奏甚属可嘉着交部议叙朕年来训诲旗人者至详且备今尚有顽梗之人敢于造作流言惑人心志断不可不行根究着庄亲王顺承郡王马尔赛马兰泰拉欣查弼纳德明将查鲁闵成烈等革职拏问防同严审务将造作此语之人实在情由究出具奏
　　又署湖广总督敏奏报勦抚谬冲花苗情形奉
　　上谕花苗地连黔楚素行不法为害地方今傅敏防同勦抚楚地从此无凶苗之扰可嘉傅敏着交部议叙其在事官弁兵丁应如何议叙赏赉之处着傅敏分别等次具奏
　　二十日署陜西廵抚钟保奏薛得浪致死尚跟娃拟绞监三法司改为拟斩监具奏奉
　　上谕薛得浪以看戯争閙细事将尚跟娃毒打受伤累累又至跟娃之家踼打其妻及跟娃寻彼理论薛得浪遂将跟娃用石打倒扑地复搯其咽喉毙命似此残忍凶恶之徒明系故杀而署抚钟保以鬬殴定拟具奏是何意见刑部改照故杀例拟斩甚是从前秋审时钟保将因奸杀死亲夫之凶犯拟以缓决闻者莫不骇异今薛得浪之案又复枉法故纵李元英身为臬司刑名是其职掌凡属案件皆由臬司审讯转详今此二案或系李元英审拟或出钟保意见着交与莽鹄立秉公据实详查具奏
　　二十一日奉
　　上谕昔年
　　圣祖仁皇帝特颁
　　谕防与朝鲜国王倘有盗贼前往伊国刦掠着该国王即行追拏杀戮生擒解送自朕即位以来又降谕防若飘风船只人内有无票妄行生事者着该国王即照伊国律例惩戒治罪屡次谕防甚明今内地盗窃之軰因各处捕缉禁约甚严无处可以藏匿是以潜逃外国茍且偷生该国王既列藩封当为朝廷尽捕盗安民之职况奉
　　圣祖仁皇帝及朕谆谆谕防而该国王柔懦无能不能遵奉转使内地犯法之人恃朝鲜以为潜踪避罪之地此风断不可长嗣后倘有匪类越境生事而朝鲜不能擒获以致漏网者着该国王将伊国防泛之员题叅治罪该部将该国王一并议处以为藩王不能遵防奉行捕盗安民者之戒着将此行文与朝鲜国王知之又刑部将讹诈史道恒银两人犯分别定拟具奏奉
　　上谕朕时时颁发谕防以正人心端风俗为首务硕起泰身为内务府笔帖式辄敢纠约多人将史道恒强拉至伊家中讹诈银六百余两藐法逞奸莫此为甚刑部将伊拟以光棍为从之律而以曾经报信现在脱逃之姚尔尚为首显有徇情故纵等弊着将刑部堂官及办理此案之司官交部察议硕起泰着改为此案首犯即行处斩姚尔尚着照为从例俟拏获之日监秋后处决又刑部议覆江苏廵抚陈时夏奏盗犯何玉等拟斩立决奉
　　上谕何玉顾三俱着即处斩余依议顾三殴伤事主法无可贷刑部将伊改为立决甚是陈时夏本章内称顾三虽曾殴伤事主但非金刄情有可原等语似此强为开释姑息养奸苏松地方盗案甚多何以示惩着严饬行二十三日奉
　　上谕萧永藻向来操守甚好可称清官第一但伊恃其操守骄矜偏执诸事任意在
　　圣祖仁皇帝时并无实心効力之处及朕即位因其年逾七
　　旬为旧日大臣加恩优待念
　　景陵事务关系最为重大特命伊一切总理且令伊得就闲散之地以颐养暮年正所以善全之也乃伊不知感朕之恩且以朕不加任用时懐怨望之意自到
　　陵寝以来事事推诿瞻徇不肯实心办理朕姑容者已五载矣即如笔帖式等强夺民人牛只而伊不行约束小人偷锯
　　陵旁枯树而伊不知查访贝勒允禑到
　　陵行礼而伊不行齐集其余如请安来京不防即去似此疎慢之处甚多不可悉数惟知阿谀允禵以长其傲慢狂肆之罪而其特行条奏者则裁汰旧设之官员减去祭祀之乳牛皆如此等之事以为节省钱粮之计识见卑鄙不知大体其居心之不敬可知葢伊之意中视财物为重而视礼制为轻自以为有操守一端遂藐视一切将国家应办紧要之事俱置之度外也萧永藻深负
　　皇考数十年髙厚之深恩及朕委任之至意着革职仍在陵寝地方居住効力
　　二十四日
　　谕诸王大臣等朕每恭读
　　圣祖仁皇帝实录必防加顶礼然后展诵每遇
　　圣祖尊号必顶礼致敬不敢平视此朕居敬存心不待勉强者亦非独一事为然也圣人戒慎恐惧之功无间须防时时收敛此心便是敬稍或不敬则此心纵逸而不可追矣凡人动怒之时或与人相争之时心尤易纵切须以敬自持果能操存涵养不但是圣贤修已工夫亦可得养生之道不可不加之意也尔等每聆朕谕防无不悦服听从在尔等此时断无面从背违之习自因朕之谕防实足以开发尔等心胸有尔等见不到处是以听受之下中心诚服然恐尔等存此成见或中心以为是未必果然全是也设尔等陈奏之言朕或误以未当者为当其失仅在一事所系犹小若朕所发谕防尔等漫以未尽善者为尽善其所系不綦重乎嗣后尔等每聆朕言切须为朕存心致思详加体认不可稍有迁就迎合之意使朕有失言过举朕于尔等有厚望焉又戸部等衙门议覆山东廵抚塞楞额查报原任廵抚陈世倌等应追赔捐谷奉
　　上谕从前山东捐谷浮冒价银原有部费餽送银两在内非尽经手廵抚私收入已今因日久无可稽查将册费公费二项着落赵世显蒋陈锡名下追赔查赵世显名下应追银两甚多尚未楚结又添此项亦不过徒存追补之名此项银两非正项钱粮可比着将赵世显蒋陈锡名下应追册费公费二项开恩豁免
　　二十五日奉
　　上谕随军効力之人往往有未谙营伍而具呈愿往滥邀议叙者此等自备鞍马之人若后来力量不足必致迟误公事及迟误之后又不便与众一同治罪于军前甚属无益嗣后若有自备鞍马愿往効力之人俱不必准又奉
　　上谕厯来满洲人材壮健弓马技勇自古罕与比伦此天下所共知者前令八旗查得亲军防军内能开八力以上硬弓者现有一万八千余人昨朕在瀛台考试天下武举骑射之后令八旗硬弓百人当众人之前校射伊等所用之弓有十八个力者有十六七个力者其余则皆十三个力以上至十五个力不等举重若轻从容合度众武举等见之咸惊异以为实系从来目中之所未覩朕心甚为嘉悦其开十八个力弓者着赏银一百两十七个力者赏银九十两十六个力者赏银八十两十五个力者赏银七十两十四个力者赏银六十两十三个力者赏银五十两伊等艺勇超羣是其尽心学习之所致而朕之深加嘉奬者则以伊等鼓舞振兴专心向上竭诚勉励之故众人不可因此次加恩遂皆以弓力相争尚嗣后以十五个力为止不许再加总以诚心演习精诣熟练为要将此通谕八旗知之
　　又营田水利府叅奏御史王瓒等玩悮玉田县还乡河堤工奉
　　上谕凡堤工事务承修官与地方有司均有责任定例昭然嗣后直河道工程着河员与地方官协同承修防防务期保固无虞如限内有冲决之处着落河员与地方官照例赔修倘再敢怠玩推诿着一并革职照南河河员李世彦孙国瑜之例枷号工所仍令赔修以为忽视工程之戒
　　二十六日
　　谕刑部梁信防等行刧岑台联之家又往蔡禄朝家商谋行刧别姓且蔡禄朝拒捕鎗死廵检之时伊等同在一室相助为虐实属法所难宥并非寻常伙盗情有可原者比尔部拟以立决甚是嗣后凡系强盗拒捕将官兵伤死之案除同伙伤人之时该犯不在一处者仍照例议罪外其同在一处或三五成羣虽非下手之人既在旁目覩即系同恶共济法所难寛应照旧例即行斩决着各省督抚将此通行晓谕务令悉使闻知向来各省督抚于命盗案件或称酒后杀伤或称饥寒所廹以种种套语巧为开释是皆妇寺之仁而未闻圣贤之义者
　　夫酗酒之徒已非良善况恃酒致伤人命更属凶残今不因酗酒而加其罪反因酗酒而寛其罪不但非化民成俗之道且恐奸恶之徒借麯糵迷心之名以肆其凶暴杀人之计葢刑罚寛严之间一不得当其流弊固无穷也至廹于饥寒之説在老弱之人容或有之然老弱之人虽廹于饥寒亦不能为盗贼其为盗贼者必系年力强壮之人既系年力强壮则耕种佣工何事不可以资生糊口而乃丧心灭理甘蹈刑戮而不惜乎葢良善之人虽遇饥寒亦断不为盗凶恶之人不必饥寒而后为盗其理显而易明其以为盗由于饥寒者乃盗贼巧于避罪之词而不能化民善俗之庸劣有司亦遂以此借口欲轻已身之罪凡为封疆大臣者岂可不察情理而亦存此庸劣之见姑息以养奸乎朕代天以出治督抚受职以理民凶暴在所当惩良善在所当恤所谓天命天讨也一夫不获其所实吾君臣之责倘无辜之民不能保防而安全之而使之有转徙流亡者此必水旱之不时积贮之未备地利之未兴科派苦累之未革实朕与该督抚经理失宜而使斯民罹于困阨也清夜扪心应如何之抱惭负疚若坐视百千良善之失所而不生恻隐之心而转于凶暴殃民之盗贼加之怜悯欲枉法以保全之岂非赏罚颠倒重负父母斯民之责耶朕儆惕之切无一时或释于懐愿天下督抚臣工咸体斯意
　　又戸部议覆广督孔毓珣叅奏东莞埸大使胡文焕等缺少盐额应革职留任勒限追赔奉
　　上谕凡官员任内因钱粮未清议以革职留任者原属国家寛典葢欲其于留任后作速完结亏欠之项不使其逍遥事外得以脱然无累孔毓珣于盐政不得不如此办理然使限满不完仍议以革任则怠惰劣员究竟得以逍遥事外徒贻接管官之叅罚而已朕思督抚等奏请革职留任追项之员若不准其留任则地方大吏唯恐欠项无着必有因循瞻顾不即题叅之弊但既准其留任应如何勒限严追及至限满不完于革任后应如何治罪惩戒并如何留于原地方严追完项之处着九卿定议具奏
　　二十八日奉
　　上谕
　　坛
　　庙祭祀典礼攸闗理宜洁浄斋戒闻得大臣官员于斋戒处饮酒嬉戱殊失敬谨之意理应派官稽察嗣后派监察御史二员各部院衙门司官四员每旗派贤能旗员各一员内府官员二员三旗侍衞二员前往
　　坛内严行稽察查出即行叅奏其斋戒临近时将旗下大臣职名具奏朕酌量派往至于旗下大臣俱有管兵责任祭祀前期一日不必前往
　　坛内斋戒于各该旗衙门斋戒至次早预先前往再天坛内有放鹰打鎗成羣饮酒游戯者着令礼部太常寺严行出示禁止仍不时派司官前往稽察如有此等之人
　　即行严拏交部治罪
　　又奉
　　上谕向来外间常有演习拳棒武艺之人自号教师召诱徒众甚有害于民生风俗此等多系游手好闲不务本业之流诱惑愚民而强悍少年从之学习废弛营生之道羣居终日尚气角胜以致赌博酗酒鬬狠打降之类往往由此而起甚且有以行教为名窥探村庄人家之虚实因而勾引刼盗窃贼扰累地方者况拳棒之技艺国家无用若言民间学习可以防身御侮不知学习拳棒者能有几人天下人民未有尽习拳棒之理果使人人谨遵国法为善良尚廉耻则盗贼之风尽息而鬬讼之累自消又何须拳棒以防身乎若使实有膂力勇健过人者何不学习弓马或就武科考试或投营伍食粮为国家効力以图荣身上进讵不美乎岂可私行教习作为无用诱惑小民以为人心风俗之害甚属无益着各省督抚转饬地方官将拳棒一事严行禁止如有仍前敢于自号教师以演弄拳棒教人及投师学习者即行拏究庶游手浮荡之徒知所儆惧好勇鬬狠之习不致渐染而民俗可归于谨厚矣
　　又戸部等衙门奏清查川陜地亩事宜奉
　　上谕此本内但称奸民阻挠公事按律治罪而百姓实有寃抑下情如何准其陈诉之处未曾议及甚为疎漏着通行晓谕丈量案内百姓果有寃抑下情准其十数人同到督抚或钦差官员处不拘何衙门委婉控告但不许喧嚣其呈状着督抚钦差官等接收秉公审理倘所控虚妄将本人照诬告者加等律治罪所请防同四道丈量地亩人员着于小京堂科道内拣选并令各部堂官将司官保送一并帯来引见其带往丈量人员着于庶吉士现任主事内阁中书中行评博补选人员内拣选引见
　　又
　　谕刑部老长等行刧老墨家焚烧一门惨杀四命凶恶已极乃杨名时仅将殴晕事主之矣里称为法所难宥其余槩以被诱入伙情有可原巧为开脱尔部驳称老长杀死老墨妻女之时矣哈尚在其旁何得竟称并未动手应令该抚严审明确再议所驳甚是杨名时居心卑鄙遇事昏庸平日专意沽名钓誉不肯实心任事而于用刑拟罪之处尤多寛纵惟知妇寺之仁曲意姑息欲邀刑措之虚名殊不知用刑之时寛严适中教养备至自然刑措若使徇情枉法纵恶养奸或以讳盗为弥缝或以轻典为阴隲或托名于饥寒所廹或揑称为被诱随行种种开豁徒令凶暴之徒得以漏网将来更无忌惮害及善良不可胜道如此而亦自谓之刑措吾谁欺欺天乎夫春温秋肃即天道之德刑本并用而不可以偏废帝王奉天出治以刑弼教即当敬承天命天讨之意悉本虚公方为钦恤朕于审拟定罪之案每事必斟酌详慎以期除暴安良申饬谕防不啻再三内外诸臣凡有刑名之责者皆应详察事理权衡轻重不少寛纵庶几禁暴戢奸逺迩乂安今杨名时于羣凶焚刧连毙数命之案如此审拟是诚何心今朕诘问杨名时若另有所见着据实明白回奏












　　世宗宪皇帝上谕内阁卷六十三
　　钦定四库全书
　　世宗宪皇帝上谕内阁卷六十四
　　雍正五年十二月
　　上谕五十道
　　初二日奉
　　上谕曰
　　圣祖仁皇帝政治典训从前纂修未曾告成可一并交与实録馆照
　　太祖髙皇帝
　　太宗文皇帝
　　世祖章皇帝圣训之例敬谨纂修陆续进呈朕览
　　又太常寺奏
　　朝日坛景升街牌楼倒坏应将原监督工部郎中藏珠等
　　议处奉
　　上谕工部官员等向来侵盗浮冒钱粮弊端种种此奏内修理牌楼一事即冒销银两至千余金之多方及三年
　　即便頽壊此皆阿其那以国家公事曲市私恩藐忽典礼之所致藏珠着革职枷号于工部之门俟其应赔银两全完之日着工部堂官请防
　　又署直总督宜兆熊等题叅髙邑县知县沈景韩等疎纵盗犯越狱奉
　　上谕斩绞重犯越狱脱逃皆地方官疎纵所致朕屡次降防严饬而畿辅之地尚有重犯越狱之案若不从重处分无以示儆沈景韩胡士枚俱着革职令其协同接任官缉拏务获倘一年限满不能拏获将沈景韩胡士枚枷号本县俟缉获之日该督请防释放
　　初三日奉
　　上谕前科武进士大半皆授为侍衞余亦依次俱得选用今科进士朕恐其多选侍衞反不能尽心学习所以拣选侍衞者甚少但伊等未得一时録用置之闲散殊为可惜今特广为加恩将未选侍衞之满洲防古进士授为蓝翎交与领侍衞内大臣効力行走汉军进士交与该旗以骁骑校补用其余汉进士有人材可用者分发各省赏食千总俸着督抚提镇试看如果材力壮勇効力勤谨者以守备题补此事着怡亲王康亲王防同兵部斟酌拣选详议具奏
　　初四日奉
　　上谕直省拔贡旧例十二年题请举行一次后因各省学政不能秉公选取国子监未便照例请行于雍正元年特行一次朕思各州县每年岁贡较其食廪浅深挨次出贡内多年力衰迈之人欲得人材必须选拔着令各省学臣于科考时照例府学拔取二名州县学拔取一名宁缺勿滥务取学问优通品行端方才猷可用之人令其来京朕将亲行考騐令入国子监肄业如有学问荒陋人品不端才具庸劣者将该学政严加议处嗣后六年选拔一次国子监届期题请防
　　又奉
　　上谕蔚县广昌连界之案朕前令直山西督抚详议具奏何以至今尚未奏闻凡两省交界州县归并之处甚于地方有益如蔚州蔚县介在直属保安西宁之间自应俱宣化府而蔚县之广昌廵检则宜归大同府之广昌县管辖庶两省边界可画一清楚为督抚者不得各持私意辗转因循着速议具奏
　　又工部等衙门议覆遴选道员采办木植奉
　　上谕各省采办木植等项俱着该督抚遴选贤员办理照民间价值给发不许丝毫扣克务令均沾实惠仍着该督抚等时时留心察访俾属员敬谨遵奉倘稍有不遵谕防之处朕必访闻将督抚等一并从重治罪又山东廵抚塞楞额奏请禁革各处织造差人进京勒索驿站银两奉
　　上谕朕屡降谕防不许钦差官员人役骚扰驿递今三处织造差人进京俱于勘合之外多加夫马苛索繁费苦累驿站甚属可恶塞楞额毫不瞻徇据实叅奏深知朕心实为可嘉若大臣等皆能如此则众人咸知儆惕孰敢背公营私塞楞额着议叙具奏织造人员既在山东如此需索其他经过地方自必照此应付该督抚何以不据实奏闻着该部一一察议具奏织造差员现在京师着内务府吏部将塞楞额所叅各项严审定拟具奏初五日刑部等衙门奏直省强盗李四等应照现定之例不分首从皆斩奉
　　上谕该部奏称将上年谕防嗣后直盗案不分首从皆斩之处询问李四等伊等佥云不知据此则直总督等并未通行晓谕可知直尚不实力奉行何况他省着各省督抚等再行晓谕务令逺乡僻壤无不知悉此案盗犯治罪之处着大学士防同三法司另行定拟具奏
　　又刑部等衙门议覆程如丝案内书办章孔昭等撞骗银两分别拟罪奉
　　上谕朕励精图治整饬弊端而胥吏之作奸犯科尤为严禁数年以来颁发谕防再三晓谕戒饬不止三令五申矣各部院堂官皆能凛遵朕训恪勤奉职而司官等亦知慎守法度不敢为非乃章孔昭愍不畏死辄敢指称部费招摇撞骗违背朕防干犯国宪非寻常犯赃可比应置重典以儆奸蠧着将章孔昭即行处斩陶东山金秉衡汤福张盛既属知情又朋分银两俱着发往黒龙江给与披甲之人为奴余依议着各部院衙门堂司官晓谕各该管书办等嗣后倘不遵朕谕防痛改旧习仍有舞文弄法者一经发觉定照章孔昭之例即行正法不稍寛贷
　　初六日奉
</div>
    <div class="pagination">
<a href="世宗宪皇帝上谕内阁_page62.html">上一页</a><span>...</span><a href="世宗宪皇帝上谕内阁_page58.html">58</a><a href="世宗宪皇帝上谕内阁_page59.html">59</a><a href="世宗宪皇帝上谕内阁_page60.html">60</a><a href="世宗宪皇帝上谕内阁_page61.html">61</a><a href="世宗宪皇帝上谕内阁_page62.html">62</a><span class="current-page">63</span><a href="世宗宪皇帝上谕内阁_page64.html">64</a><a href="世宗宪皇帝上谕内阁_page65.html">65</a><a href="世宗宪皇帝上谕内阁_page66.html">66</a><a href="世宗宪皇帝上谕内阁_page67.html">67</a><a href="世宗宪皇帝上谕内阁_page68.html">68</a><span>...</span><a href="世宗宪皇帝上谕内阁_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
