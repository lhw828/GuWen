<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 32 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 32 页/共 136 页</h1>
    <div class="content">　　监察御史刘行简论人主不惮改为防曰臣窃观自古人主处非常之时建非常之业谋无遗防事靡不济者无他焉机变敏速不惮改为而已臣请以汉高帝之事言之始高帝听郦生挠楚之计封六国后且将刻印付之闻张良之说旋悟其非亟命销印群臣劝都雒阳议既定矣闻娄敬之说即日徙都何其易改耶处非常之时建非常之业不得不如此也方今盗据中原四郊多垒军旅洊兴国用耗竭可谓处非常之时矣陛下所与群臣早夜图回者无非安朝廷定社稷弭难销兵足国裕民之事可谓建非常之业矣然而机事之来间不容发谋不能皆宻也知其疎则改之举不能皆当也知其非则改之机变敏速正在此耳臣伏覩陛下近降诏防以谓承中否之运不啻创业之难自非陛下既知其难聦明宏达思虑至到恶能知其难若此哉臣谓陛下既知其难则当以前古创业之君如汉高帝者为法凡群臣论议于前陛下固当审思然知其可用则敏而行之无惮改作如是乃可以济功如其循习拘挛若可若否则虽平居闲暇且犹不可况今日之事哉伏惟留神财幸







　　歴代名臣奏议卷九十一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十二
　　明　杨士竒等　撰
　　经国
　　宋孝宗时著作郎王十朋上疏曰臣闻国犹身也强国与身者气也医者观身之气而知其人之夀夭识者观国之气而知其世之兴衰自古帝王图维天下虽谋之以智办之以才必以气为之主然后大业以济刘项之争雄也项自谓力防山气盖世非也要之项之失天下也盖以力而刘之得天下也盖以气夫百战百胜一不胜而自谓天亡者气何在哉屡战屡败而不为之屈卒之易败为胜转弱为强者气也蜀先主英姿大度有髙帝风兵虽屡挫而终不为曹操屈吴孙权闻周瑜之言防刀斫案遂成赤壁之隽功吴蜀之势非魏敌也然而能霸有一方鼎足而立者气使之然也臣来自草茅得之道路谓庙堂之上谋议之臣和战守之议閧然未决兹理固洞然易晓议者何不思之耶臣谓养今日之气莫如守伸今日之气莫如战挫今日之气莫如和今我兵寡力弱国威未振固未能与之决雌雄于一战以伸天下之气也正湏养之使壮俟时而动宜于荆襄江淮要害之地如人身之可以御风寒者数处命大将屯重兵以固守之纵未能得志于中原亦足以据长江之险都帝王之宅保吴蜀万里之故疆何故屈己买和蹈前日之覆辙耶大抵天下之势强弱均而和则彼此受其利晋与诸戎和我与契丹和是也强弱不均而和则强者得其利弱者被其害六国与秦和契丹与女真和是也敌以和议谲契丹而灭契丹矣又以和议谲中国而困中国矣耿南仲主和议而致靖康之祸秦桧主和议而弱国家之势太上皇知敌之无厌而和之不可保也去嵗下亲征之诏而天下二十年湮欝之气亦少舒矣虽淮上之师不利而敌之被毒亦甚矣陛下应天受禅天下防不欢欣鼓舞咸谓真主既出恢复指日可期也陛下宜亲御鞍马如汉文帝慨然发愤如唐宪宗抚循六师以作将士之气以图进取之计况陛下之圣徳可以动天陛下之节俭可以丰财陛下之英武可以定乱江淮有重臣以为长城川陕有良将以为爪牙亦何患事之不济耶不然宜因天设之险以为城池与民守之可也茍或复用和议则军民觧体虽茍一时之安而气已为之索矣百万之嵗币固有所不惜也至尊之名分其可自贬损于嗣登大寳之初乎诸将用命血战新复数路其可复捐而与之乎西北之民襁负来归者不知其几又可复委之敌人而使之甘心乎况讲和之后举天下唯敌之命是聴无厌之求难塞之请当不止此陛下将何以应之乎臣谓今日之计战固未可轻和决不可议守以养气俟时而伸乗机而投而已
　　十朋为侍御史上疏曰臣闻圣人之徳无以加孝天子之孝莫大乎光祖宗而安社稷因前王盈成之业而守之者孝也周之成康汉之文景是也承前世衰微之绪而兴之者孝也商之髙宗周之宣王是也国有耻而雪之者孝也汉宣帝臣单于以雪髙帝平城之耻唐太宗俘颉利以雪髙祖称臣之耻是也先君有雠而复之孝也夏少康灭浇以复后相之雠汉光武诛王莽以复刘氏中絶之雠是也歴代帝王虽守成中兴雪耻复雠之迹不同其功光祖宗孝安社稷则一而已我艺祖皇帝应天受命肇造大业亲平僭伪一统万方圣子神孙继继承承可谓盛矣不幸运厄阳九勍敌侵陵靖康之祸有不忍言者国雠世耻自古无之记曰君父之雠不共戴天春秋讥不讨贼以谓国无臣子齐襄复九世之雠仲尼贤之楚以六千里之国事雠荀卿罪之圣贤立言垂训责后世之为君臣为子孙者可谓至矣恭惟太上皇帝躬尧舜至圣之徳有禹文知子之眀断自宸衷以社稷付之陛下圣意端有在焉陛下天资英武慨然以兴复为念窃闻每对羣臣论天下事则曰当如创业时又曰当以马上治之又曰某事当俟恢复后为之臣比因宣召语及祖宗陵寝圣容恻然曰四十年矣臣仰知陛下之心真夏少康商髙宗周宣王汉光武之心也奈何在位之臣不知忠孝大节不能仰副圣心之万一复欲蹈昔日奸臣之覆辙屈己以和仇雠之人且指祖宗中原之境土为金人之土谓不当取指祖宗中原之人民为金之人民谓不当纳又取秦陇已复之故地无故而弃之以资冦雠以絶生归附之望闻有说进取者则羣嘲而聚笑之大臣唱之于上小臣和之于下并为一谈牢不可破自非陛下刚眀果断不惑羣议则社稷大计其谁与谋有君无臣真可以长太息也臣愿陛下推诚尽孝终始如一言动之间不忘社稷食息之顷必念祖宗侧身脩行上以承天意兴衰拨乱下以慰民心任贤勿贰去邪勿疑以革前日图任之失有善必赏有恶必罚以振今日纪纲之敝乃下诏音戒饬有位无小无大咸懐忠良去和附之私心賛国家之大计陛下既率之以孝羣臣咸应之以忠如是则可以动天地通神眀慰祖宗在天之无负太上皇付托之意矣中原何患乎不复中兴何待乎以日月冀耶
　　十朋又上疏曰臣恭惟陛下以英武之姿奋刚眀之断不惑羣议任用忠谋遣二将臣出征淮甸首平壁败敌将萧琦而降之又平虹县降富察及穆大周仁归附者以万计又败敌人于宿而得其州可谓日百里以辟国月三防以奏功矣投机而进势如破竹恢复有期神人交庆正勇者效力智者献谋时也况臣误防亲擢为耳目之官可无愚者一得之虑以裨庙谟雄断之万一乎臣窃谓王者仁义之兵为吊伐而举况中原本吾土地人民本吾赤子正宜谕之以恩信先之以招纳不得已而战伐随之臣虑诸将或不知此临阵之际未必无过有杀伤捷获之后又未必无秋毫之犯恐伤陛下好生之徳失中原来蘓之望欲乞陛下宻诏张浚深戒敕之昔李晟平长安李愬入蔡国朝曹彬平金陵皆得王师吊伐之意宜谕诸将以此为法庶几富贵可以及子孙功名可以垂竹帛也又此三将既降宜速加封爵以劝来者昔沛公入关留围宛城陈恢说以莫若约降封其守因使止守诸城未下者必闻声争开门而待之沛公从其言南阳守齮降封为商侯封陈恢千戸引兵西无不下者今中原列城为敌守者闻皆有离心非不欲降但未知吾所以待之者何如耳彼闻萧琦富察之徒降而受赏亦何惮而不来不然则其心愈疑而其守愈坚矣今日之事正宜若沛公用陈恢防则可以不战而屈人兵也臣又闻汪彻被召已至中途未知谁摄其任臣谓宜令张浚并节制荆襄庶得令出于一轻重不偏将士协心逺近同体缓急可以相闻胜负可以相援况荆襄将士素懐浚恩徳皇甫倜之徒尤服浚威名若使浚兼制之则人必乐于用命矣又吴璘退师保蜀陛下亦宜以进取事诏之且明谕以前日退保由建议者之失不惜为悔过语以慰将士及三路人心令璘观时度势以图进取如秦陇可复得宜即进兵以相犄角以牵制敌人南牧之患如是则敌数处受敌救覆亡之不暇纵未必来臣附亦将自归故国矣此数者皆今日之所甚急臣愿陛下与一二大臣速议如臣言可采乞赐施行今正是天以机防受陛下时不可失也
　　十朋论用兵事宜劄子曰臣窃以今日之事有不可轻改者曰用人有不可不决策者曰进跸有不可不深虑者曰荆襄有不可不急治者曰兵赋自古人君相与图进取之计必有一定不易之规模知一胜一负为兵家常势故小胜不为之喜小败不为之沮秦穆用孟明三败而后霸西戎汉髙争天下屡败而后擒项羽诸葛亮才兼文武而有马谡街亭之败至于上表自劾蜀主不废之卒能与吴魏抗衡而功盖三分之国国朝范仲淹韩琦皆一代名臣俱有材畧其经畧西夏也而亦有任福三川之败仁祖不废之卒能臣元昊而安中国此皆规模素定于胷次故能收异日之大功臣闻前日淮甸之师一月三捷宿州不利盖亦兵家胜负常势也异议者遂从而揺撼将帅之臣且谓大将不还以贻圣虑今李显忠邵宏渊及诸统制军马已回濠泗矣亦足见小人幸灾乐祸扇为浮言务在中伤不可不察也恭闻陛下遣中使给御札慰安张浚抚劳将士仍放显忠等罪悯其血战之劳而赦其一眚之愆真得前古帝王御将之道矣然外议汹汹谓陛下宣召杨存中欲用为主帅臣窃料圣意必不然然当人情纷扰之际不能无市虎之惑既而闻之初欲除荆襄宣抚又改御营使及闻邉报稍宁其议遂寝疑者虽稍息而不能无虑焉存中为将防功天下皆知之黩货无厌交结中外爵位已极而求进不已彼其心但幸国家之有祸遂欲投隙而进亦何求而不得耶御营使不已必将有大于此者命令一出必失军民之心使江淮荆襄陇蜀将士闻之必致觧体且谓朝廷因王师小衂而遽欲变易大帅非所以安人情威域外也臣所谓不能无患者在此建炎绍兴间太上皇廵幸止用宰相枢宻为御营使李纲朱胜非等尝为之陛下将为视师之举宜遵用故事以两府大臣兼之足矣朝廷虽乏才其可以此轻处存中軰耶此事尤在圣心素定不可变易于仓卒之间此臣所谓不可轻改者曰用人也臣闻天下之势不在国之强弱而在气之如何气振则转弱而为强气沮则变强而为弱股至强而惧则栗气馁之也发至弱而怒则冲气激之也景徳间契丹举国南冦王钦若请幸金陵陈尧叟请幸蜀以避其锐真宗以问冦准准曰谁为陛下画此防者罪可斩也今敌骑近迫四方危心当励众御敌以衞社稷惟当进尺不可退寸奈何欲委弃宗庙逺之楚蜀銮舆回转一歩则万众云散四方瓦觧楚蜀尚可至耶真宗善其计乃幸澶渊将士鼓勇射杀敌将其众遂退此作气以破敌转弱而为强之尤大者也前年太上皇下亲征之诏为建康之幸作士气以走敌骑盖得策矣惜乎议者不建逺大之计而遽囬临安也陛下前日下诏视师中外鼓舞秋凉进发或者犹以为迟今王师退保濠泗督府逺在盱眙陛下宜速进跸以幸建康居六朝帝王之宅据东南形势之胜可以援吴蜀可以控四方可以逺海道之虞可以壮淮甸之势四方闻之孰不増气至若百司之众在今宜省犒劳之费比旧宜节庻几万骑易动如圣训所谓当如创业时此臣所谓不可不决防者曰进跸也臣闻荆襄居天下形势之中乃古今必争之地万一敌人乗虚而入使川陕隔絶则东南之势孤矣近闻朝廷既罢汪彻命张浚兼都督之使令出于一固已得防又用王彦知襄阳议者以为得人又闻以彦节制赵撙则或以为不可撙乆在荆襄得士卒心彦自外来遽令受其节制恐武臣气不相下或生衅端兼张浚在淮去荆襄逺甚或有机防恐闗报失期臣谓宜于前两府侍从中择一重臣威名稍著者以为宣抚既以浚督之又以重臣制之使彦与撙軰各当一面则荆襄可以无虞矣今朝廷知备淮甸而逺荆襄此臣所谓不可不深虑者此也今国家大则为进取之图次则为守御之计然议论及兵则其言必怯者以其所乏者兵与财也则兵不可以不招财不可以不理窃闻西北归附之民其有可以为兵者众督府及诸将不敢多募之者惧国家有飬之之费也然今日之势有不得不招宜命张浚谕江淮荆襄诸将招其可用者而籍之汰其无用者而民之纵未至多亦可补填折伤之额又东南之民亦有可用者如江西福建及台之仙居婺之东阳诸处其人皆健而善鬪往往曹聚于茶商塩贾间可令守帅之臣重其直以招之必有应募者广海诸冦有就招安者可从而籍之州县有犯茶塩禁者贷其罪而兵之亦可以少补军籍也至如财者臣以为生之不如节之今国家比天下全盛太平无事时非不节约比祖宗创业艰难时则可省非一也干徳开寳间宫人不满二百犹以为多左右内臣止有五十余员止令掌宫掖未尝干预政事宫殿内帷挂青布縁帘绯绢帐紫防褥今宫人之数内臣之员岂能尽如艺祖时乎臣前日曽奏欲圣躬亲率之者盖欲以艺祖为法也近日防谏所议裁减虽日计不足而嵗计有余亦不为无补然奏已上而未行者岂以众怨所在而朝廷不敢当耶今疆埸未静上下同忧权宜裁减以纾国用防谏既以身任怨大臣何避之有至如理财之术莫如遴选板曹臣前日与諌臣共留赵子防者诚恐今日理财之臣未必贤于子防也似闻海冦稍息不若别择代者而还子防不唯可以理财如旦夕车驾进发辇毂之下谋议之寄议者谓非子防不可也此臣所谓不可不急治者此也臣所陈四事愿陛下付大臣议之如有可采乞赐施行
　　陈亮上五论曰臣闻治国有大体谋敌有大略立大体而后纪纲正定大略而后机变行此不易之道也仰惟陛下以睿圣神武之资充硕大光眀之学留神政事属志恢复防敢自暇自逸而大欲未遂大业未济意者大体之未立而大略之未定欤臣尝为陛下有忧于此矣常欲输肝胆効情素上书于北阙之下又念世俗道薄献言之人动必有觊心虽不然迹或近似相师成风谁能不疑既已疑矣安能察其言而眀其心此臣之所大惧而卒以自沮也今年春随试礼部侥幸一中庶几俯伏殿陛毕冩区区之忠以彻天聴有司以为不肖竟从黜落不得进望清光以遂昔愿束手东归杜门求志因以为功名之在人犹在已也懐愚负计而不以裨上之万一是忿世也有君如此而忠言之不进是匿情也已无他心而防人之疑是自信不笃也故书其中兴论一千八百余言大体大略于斯见矣并论开诚执要励臣正体之道合五篇上干天聴惟陛下寛其万死不以为草茅之言而留神裁察是天下社稷之福也扵臣何有其一论中兴曰臣窃惟海内涂炭四十余载矣赤子嗸嗸无告不可以不拯国家凭陵之耻不可以不雪陵寝不可以不还舆地不可以不复此三尺童子之所共知曩独畏其强耳韩信有言能反其道其强易弱况今敌人微弱政令日弛舍其俗鞍马之长而从事中州浮靡之习君臣之间日趋怠惰自古逺裔之强未有四五十年而无变者稽之天时揆之人事当不逺矣不于此时早为之图纵有他变何以乗之万一敌人惩创更立令主不然豪杰并起业归他姓则南北之患方始又况南渡已乆中原父老日以殂谢生长于敌岂知有我昔宋文帝欲取河南故地魏大武以为我自生发未燥即知河南是我境土安得为南朝故地故文帝既得而复失之河北诸镇终唐之世以奉贼为忠义狃扵其习而时被其恩力与上国为敌而不自知其为逆过此以往而不能恢复则中原之民乌知我之为谁纵有倍力功未必半以俚俗谕之父祖质产于人子孙不能继赎更数十年时事一变皆自陈于官认为故产吾安得言质而复取之则今日之事可得而更缓乎陛下以神武之资忧勤侧席慨然有平一天下之志固已不惑于羣议矣然犹患人心之不同天时之未顺贤者私忧而奸者窃笑是何也不思所以反其道故也诚反其道则政化行政化行则人心同人心同则天时顺天不逺人人不自反耳今宜清中书之务以立大计重六卿之权以总大纲任贤使能以清官曹尊老慈防以厚风俗减进士以列选能之科革任子以重荐举之实多置防谏以肃朝纲精择监司以清郡邑简法重令以澄其源崇礼立制以齐其习立纲目以节浮费示先务以斥虚文严政条以核名实惩吏奸以眀赏罚时简外郡之卒以充禁旅之数调度总司之赢以佐军旅之储择守令以滋戸口戸口繁而财自阜柬将佐以立军政军政眀而兵自强置大帅以总边陲委之专而边陲之利自兴任文武以分边郡付之乆而边郡之守自固右武事以振国家之势来敢言以作天下之气精间谍以得敌人之情据形势以动中原之心不出数月纪纲自定比及两稔内外自实人心自同天时自顺有所不往一往而民自归何者耳同聴而心同服有所不动一动而敌自鬪何者形同趋而势同利中兴之功可翘足而须也夫攻守之道必有竒变形之而敌必从冲之而敌莫救禁之而敌不敢动乖之而敌不知所往故我常专而敌常分敌有穷而我常无穷也夫竒变之道虽本乎人谋而常因乎地形一纵一横或长或短缓急之相形盈虚之相倾此人谋之所措而竒变之所寓也今东西弥亘绵数千里如长蛇之横道地形适等无所参错攻守之道无他竒变今朝廷鉴守江之大城两淮虑非不深也能保吾城之卒守乎故不若为术以乖其所之至论进取之道必先东举齐西举秦则大河之南长淮以北固吾腹中物齐秦诚天下之两臂也奈敌人以为天设之险而固守之乎故必有批亢虚形格势禁之道窃尝观天下之大势矣襄汉者敌人之所缓今日之所当有事也控引京洛侧睨淮蔡包括荆楚襟帯吴蜀沃野千里可耕可守地形四通可左可右今诚命一重臣徳望素着谋谟眀审者镇抚荆襄辑和军民开布大信不争小利谨择守宰省刑薄敛进城要险大建屯田荆楚竒才劔客自昔称雄徐行召募以实军籍民俗剽悍聴于农隙时讲武艺襄阳既为重镇而均随信阳及光一切用艺祖委任边将之法给以州兵而更使自募与以州赋而纵其自用使之养士足以得死力用间足以得敌情兵虽少而众建其助官虽轻而重假其权列城相援比邻相和养锐以伺触机而发一旦敌人玩故习常来犯江淮则荆襄之帅率诸军进讨袭有唐邓诸州见兵于颍蔡之间示必截其后因命诸州转城进筑如三受降城法依吴军故城为蔡州使唐邓相距各二百里并桐栢山以为固扬兵垒増陂深堑招集土豪千家一堡兴杂耕之利为乆驻之基敌来则婴城固守出竒制变敌去则列城相应首尾如一精间探明斥堠诸军进屯光黄安随襄郢之间前为诸州之援后依屯田之利朝廷徙都建业筑行宫于武昌大驾时一廵幸敌知吾意在京洛则京洛陈许汝郑之偹当日増而东西之势分矣东西之势分则齐秦之间可乗矣四川之帅亲率大军以持凤翔之敌别命骁将出祁山以截陇右偏将由子午以窥长安金房开建之师入武闗以镇三辅则秦地可谋矣命山东之归正者往说豪杰隂为内应舟师由海道以其脊彼方支吾奔走而大军两道并进以戡其胷则齐地可谋矣吾虽示形于唐邓上蔡而不再谋进坐为东西形援势如猨臂彼将愈疑吾之有意京洛特持重以示不进则京洛之备愈专而吾必得志扵齐秦矣抚定齐秦则京洛将安往哉此所谓批亢虚形格势禁之道也就使吾未为东西之举彼必不敢离京洛而轻犯江淮亦可谓乖其所之也又使其合力以压唐蔡则淮西之师起而禁其东金房开达之师起而禁其西变化形敌多方牵制而权始在我矣然荆襄之师必得纯意于国家而无贪功生事之心者而后付之平居无事则欲开布诚信以攻敌心一旦进取则欲见便择利而止以禁敌势东西之师有功则欲制驭诸将持重不进以分敌形此非陆抗羊祜之徒孰能为之夫伐国大事也昔人以为譬防小儿之齿必以渐揺撼之一防得齿必且损儿今欲竭东南之力成大举之势臣恐进取未必得志得地未必能守邂逅不如意则吾之根本撼矣此岂谋国万全之道臣故曰攻守之间必有竒变臣謏人也何足以眀天下之大计姑疏愚虑之崖略曰中兴论惟陛下裁察
　　其二论开诚曰臣尝观自古大有为之君慷慨果敢而示之以必为之意眀白洞达而开之以无隐之诚故天下雄伟英豪之士声从响应云蒸雾集争以其所长自効而不敢萌欺防之心截然各职其职而不敢生不满之念故所欲而获所为而成而卓乎其不可及也仰惟陛下英睿神武出于天纵嗣承大统于今八年天下咸知其为真英主矣而所欲未获所为未成虽臣亦为陛下疑之也夫慷慨果敢陛下固示之以必为之意矣而天下之气索然而不吾应或者眀白洞达开之以无隐之诚者容有未至乎夫任人之道非必每事疑之而后非无隐之诚也心知其不足任而姑使之以充吾位使之既乆而姑迁之以慰其心身尊位大而大责或不必任职亲地宻而宻议或不得闻聴其言与之以位而不责其实责其实廹之以目前而不待其成陛下自度任人之际颇亦有近扵此者乎如或近之则非所谓眀白洞达开之以无隠之诚也故天下懦庸委之人得以自容而无嫌而狂斐妄诞之流得以肆言而无忌中实无能而外为欺防位实非称而意辄不满平居则何官不可为缓急则何人不退缩是宜陛下当宁而叹天下人才无一之可用而谓书生诚不足以有为则非陛下之过也天下之士有以致之耳虽然何世不生才何才不资世天下雄伟英豪之士未尝不延颈待用而每视人主之心为如何使人主虚心以待之推诚以用之虽不必髙爵重禄而可使之死况于其中之计谋乎人主而有矜天下之心则虽髙爵重禄日陈于前而雄伟英豪之士有穷饿而死尔义有所不屑于此也夫天下之可以爵位诱者皆非所谓雄伟英豪之士也陛下勿以其可以爵位诱奴使而婢呼之天下固有雄伟英豪之士惧陛下诚心之不至而未来也臣愿陛下虚懐易虑开心见诚疑则勿用用则勿疑与其位勿夺其职任以事勿间以言大臣必使之当大责迩臣必使之与宻议才不堪此不以其易制而姑留才止于此不以其乆次而姑迁言必责其实实必要其成君臣之间相与如一体眀白洞达豁然无隐而犹不得雄伟英豪之士以共济大业则陛下可以斥天下之士而不与之共斯世矣不然臣恐孤陛下必为之心沮天下愿为之志两相求而不相值也以陛下英睿神武之资视古之贤主无所不及而有过之者而其效乃尔此臣所以区区爱君之心不能自已而辄献其愚忠惟陛下裁察
　　其三论执要曰臣窃惟陛下自践阼以来亲事法宫之中眀见万里之外发一政用一人无非出于独断下至朝廷之小臣郡县之琐政一切上劳圣虑虽陛下聪眀天纵不惮劳苦而臣窃以为人主之职本在于辨邪正专委任眀政之大体总权之大纲而屑屑焉一事之必亲臣恐天下有以妄议陛下之好详也自祖宗以来军国大事三省议定面奏获防差除即以熟状进入获可始下中书造命门下审读有未当者在中书则舍人封缴之在门下则给事封駮之始过尚书奉行有未当者侍从论思之防谏劾举之此所以立政之大体总权之大纲端拱于上而天下自治用此道也今朝廷有一政事而多出于御批有一委任而多出于特防使政事而皆善委任而皆当固足以彰陛下之圣徳而犹不免好详之名万一不然而徒使宰辅之避事者得用以借口此臣忧君之心所不能以自已也臣愿陛下操其要于上而分其详于下凡一政事一委任必使三省审议取防不降御批不出特防一切用祖宗上下相维之法使权固在我不蹈曩日专权之患而怨有所归无代大臣受怨之失此臣所以为陛下愿之也臣闻之故老言仁宗朝有劝仁宗以收揽权柄凡事皆从中出勿令人臣弄威福仁宗曰卿言固善然措置天下事正不欲专从朕出若自朕出皆是则可有一不然难以遽改不若付之公议令宰相行之行之而天下不以为便则防谏公言其失改之为易大哉王言此百世人主之所当法而况于圣子神孙乎史之称光武曰眀谨政体总揽权纲政体者政之大体也权纲者权之大纲也臣愿陛下立政之大体总权之大纲辨邪正专委任以宰天下得操要之实而鉴好详之则天下雄伟英豪之士必有能奋然出力以办今日之事者矣臣不胜大愿
　　其四论励臣曰臣闻上下同心君臣戮力者事无不济上下相防君臣异志者功无不隳春秋之时晋伐楚深入不止大夫请击之庄王曰先君之时晋不伐楚及孤之身而晋伐楚是寡人之过也如何其辱诸大夫也大夫曰先君之时晋不伐楚及臣之身而晋伐楚是臣之罪也请击之庄王俛泣而起拜晋师闻而夜还越王求成于吴而归抱柱而哭承之以啸羣臣闻之曰君王何愁心之甚也夫复雠谋敌非君王之独忧乃臣下之急务也其后越父兄请报耻越王曰昔者我辱也非二三子之罪也寡人何敢劳国人以塞吾雠父兄曰四封之内尽吾君子子报父仇谁敢不力越王卒用以灭吴区区楚越有臣如此而谓堂堂大国反无君忧臣辱君辱臣死之义乎今陛下慨念国家之耻励复雠之志夙夜为谋相时伺隙而羣臣邈焉不知所急毛举细事以乱大谋甚者侥幸茍且习以成风陛下数降诏以切责之厉天威以临之而养安如故无复趋事赴功念雠报耻之心岂羣臣乐于负陛下哉亦玩故习常势流于此而不自知也臣愿陛下慨然兴懐不御正殿减膳彻乐夕惕若厉立羣臣而语之曰朕承太上皇帝付托之重念国家之深耻志在复雠八年于兹若渉渊水未知攸济而羣臣玩故养安无肯戮力是朕不眀不徳不足以承大寳图大业其何顔以临于王公士民之上况敢即安以自取辱羣臣震惧顿首请罪然后徐谕之曰朕固未敢即安羣臣犹以朕可与有为其各共厥职勉趋厥事上率其下下勉其上自度其力之不逮者无尸厥官朕将眀赏罚以厉其后由今以往羣臣咸为朕思所以畏天爱民求贤发政富国强兵复雠谋敌之道无以小事塞责无以小谋乱大相与熟讲惟新之政使内外有序则朕即安之日陛下惕然侧席图济大业而羣臣不能惕然承意竭力以报其上是人而禽兽者也诛之杀之何所不可诚使上下同心君臣戮力则何事之不济哉
　　其五论正体曰臣闻君以仁为体臣以忠为体徧覆包含如天地之大仁也公家之事知无不为忠也故君行恩而臣行令庆厯间杜衍辅政遇有内降辄封还之仁宗以杜衍不可告之而止者又多于所封还治平初任守忠离间两宫韩琦乗间开悟上心斥之逺方仍放谢辞即日押出国门君当其善臣当其怨君臣之体也澶渊之役自冦准而下均欲追战章圣皇帝独恻然许和及其议嵗币也章圣不欲深较而准戒曹利用以不得过三十万天圣初契丹借兵伐髙丽眀肃太后微许其使吕夷简坚以为不可而塞之其后刘六符来求割地夷简召至殿庐以言折之君任其美臣任其责君臣之体也今则不然陛下锐意于有为不頋浮议而羣臣持禄固位多务收恩陛下慨然立计不屈于敌而羣臣动欲随顺图塞谿壑使陛下孤立以主大计羣臣安坐而窃美名是尚为得君臣之体乎臣愿陛下总揽大柄端已责成畏天爱民以徳自防明诏大臣使当大任不惮小怨不辞大艰使天下戴陛下之恩而严大臣之执守敌人服陛下之徳而惮大臣之忠果则何事之不济何功之不成此祖宗养人心以行徳义正君臣之体而为百世不易之家法也故愿陛下仰法祖宗而大臣以冦准吕夷简杜衍韩琦为法天下有不足为者矣
　　亮又上书曰臣窃惟中国天地之正气也天命之所钟也人心之所防也衣冠礼乐之所萃也百代帝王之所以相承也岂天地之外更有邪气之所可奸哉不幸而能奸之至于挈中国衣冠礼乐而寓之偏方虽天命人心犹有所系然岂以是为可乆安而无事也使其君臣上下茍一朝之安而息心于一隅凡其志虑之所经营一切置中国于度外如元气偏注一肢其他肢体往往萎枯而不自觉矣则其所谓一肢者又何恃而能乆存哉天地之正气欝遏于偏方而久不得骋必将有所发泄而天命人心固非偏方之所可久系也东晋自元帝息心于一隅而胡羯鲜卑氐羌迭起中国中国无嵗不寻干戈而江左卒亦不得一日宁然渊勒遂无遗种而愍懐之痛犹有所诿以自安也晋之植根本无可言者而江左诸臣若祖逖周访陶侃庾翼之徒皆有虎视河洛之意而桓温之师西至灞上东至枋头又于其间脩陵寝于洛阳盖犹未尽置中国于度外也故刘裕竟能一平河洛而后晋亡百年之间其事既已如此而天地之正气固将有所发泄矣元魏起而承之孝文遂定都洛阳以修中国之衣冠礼乐而江左衣冠礼乐之旧非复天命人心之所系矣是以一天下者卒在西北而不在东南天人之际岂不甚可畏哉一日之茍安数百年之大祸也恭惟我国家二百年太平之基三代之所无也二圣北狩之痛汉唐之所未有也金瓯无缺而致令敌人安坐而据之以二帝三王之所都而五十年为敌人之所据国家之耻不得雪臣子之愤不得伸天地之正气不得而发泄也方南渡之初君臣上下痛心疾首誓不与敌倶生卒能以奔败之余而胜百战之敌及秦桧倡邪议以沮之忠臣义士斥死南方而天下之气惰矣三十年之余虽西北流寓皆抱孙长息于东南而君父之大雠一切不复关念自非敌人震动淮南亦不知兵戈之为何事也况望其愤中国之陆沈而相率北向以发一矢哉丙午丁未之变距今尚以为逺而靖康皇帝之祸盖陛下即位之前一年也独陛下奋不自頋志在复雠而天下之人安然如无事时方口议腹非以陛下为喜功名而不恤后患虽陛下亦不能以崇髙之势而独胜之隠忍以至于今又十有七年矣昔者春秋之时君臣父子相戕杀之祸举一世皆安之而孔子独以为三纲既絶则人道遂为禽兽夷狄皇皇奔走义不能以一朝安然卒于无所遇而发其志于春秋之书犹能以惧乱臣贼子今者举一世而防君父之大雠此岂人道之所可安乎使学者知学孔子当廹陛下以有为决不沮陛下以茍安也南师之不出于今几年矣河洛沈沦而天地之正气抑欝而不得泄岂以堂堂中国而五十年之间无一豪杰之能自奋哉其势必有时而发泄矣茍国家不能起而承之必将有承之者矣不可恃衣冠礼乐之旧祖宗积累之深以为天命人心可以安坐而久系也皇天无亲惟徳是辅民心无常惟惠之懐自三代圣人皆知其为甚可畏也春秋之末齐晋秦楚皆衰诸侯往往困于陪臣而不自振当此之时虽如鲁卫之邦茍能举大义以正诸侯则天下可以一指麾而定也孔子惓惓斯世而卒莫能用吴越起于蛮夷之小邦而举兵以临齐晋如履无人之地遂伯诸侯黄池之防孔子之所甚痛也天地之气发泄于蛮夷之小邦可以眀中国之无人矣王通有言夷狄之徳黎民懐之三才其舍诸此今世儒者之所未讲也今金人之植根既乆不可以一举而遂灭国家之大势未张不可以一朝而大举而人情皆便于通和者劝陛下积财养兵以待时也臣以为通和者所以成上下之茍安而为忘庸两售之地宜其为人情之所甚便也自和好之成十有余年凡今日之指画方畧者他日将用之以坐筹也今日之击毬射雕者他日将用之以决胜也府库充满无非财也介胄鲜眀无非兵也使兵端一开则其迹败矣何者人才以用而见其能否安坐而能者不足恃也兵食以用而见其盈虚安坐而盈者不足恃也而朝廷方幸一旦之无事庸愚龌龊之人皆得以守格令行文书以奉陛下之使令而陛下亦幸其易制而无他也徒使度外之士摈弃而不得骋日月蹉跎而老将至矣臣故曰通和者所以成上下之茍安而为妄庸两售之地也东晋百年之间未尝与虏通和也故其臣东西驰骋而多可用之才今和好一不通而朝野之论常如敌兵之在境惟恐其不得和也虽陛下亦不得不和矣昔者敌人草居野处往来无常能使人不知所备而兵无日不可出也今也城郭宫室政敎号令一切不异于中国兵聚粮文移往返动渉嵗月一方有警三边骚动此岂能嵗出师以扰我乎是固不知势者之论也然使朝野常如敌兵之在境乃国家之福而英雄所用以争天下之机也执事者胡为速和以惰其心乎晋楚之战于邲也栾书以为楚自克庸以来其君无日不讨国人而训之于民生之不易祸至之无日戒惧之不可以怠在军无日不讨军实而申儆之于胜之不可保纣之百克而卒无后晋楚之弭兵于宋也子罕以为兵所以威不轨而昭文徳也圣人以兴乱人以废废兴存亡昏眀之术皆兵之由也而求去之是以诬道蔽诸侯也夫人心之不可惰兵之不可废故虽成康之太平犹有所谓四征不庭张皇六师者此李沆之所以深不愿真宗皇帝之与敌和亲也况南北角立之时而废兵以惰人心使之安于忘君父之大雠而置中国于度外徒以便妄庸之人则执事者之失策亦甚矣陛下何不眀大义而慨然与敌絶也贬损乗舆却御正殿痛自克责誓必复雠以励羣臣以振天下之气以动中原之心虽未出兵而人心不敢惰矣东西驰骋而人才出矣盈虚相补而兵食见矣狂妄之辞不攻而自息懦庸之夫不却而自退缩矣当有度外之士起而惟陛下之所欲用矣是云合响应之势而非可安坐而致也臣请为陛下陈国家立国之本末而开今日大有为之略论天下形势之消长而决今日大有为之机伏惟陛下试幸聴之唐自肃代以后上失其柄而藩镇自相雄长擅其土地人民用其甲兵财赋官爵惟其所命而人才亦各尽心于其所事卒以成君弱臣强正统数易之祸艺祖皇帝一兴而四方次第而平藩镇拱手以趋约束使列郡各得自达于京师以京官权知三年一易财归于漕司而兵各归于郡朝廷以一纸下郡国如臂之使指无有留难自管库微职必命于朝廷而天下之势一矣故京师常宿重兵以为固而郡国亦各有禁军无非天子所以自守其地也兵皆天子之兵财皆天子之财官皆天子之官民皆天子之民纲纪总摄法令眀备郡县不得以一事自专也士以尺度而取官以资格而进不求度外之竒才不慕絶世之隽功天子蚤夜忧勤于其上以礼义防耻励士大夫之心以仁义公恕厚斯民之生举天下皆由于规矩凖绳之中而二百年太平之基从此而立然逺裔遂得以猖狂恣睢与中国抗衡俨然为南北两朝而头目手足混然无别微澶渊一战则中国之势浸微根本虽厚而不可立矣故庆厯増币之事富弼以为朝廷之大耻而终身不敢自论其劳盖外域征令是主上之操也天子供贡是臣下之礼也外域之所以卒胜中国者其积有渐也立国之初其势固必至此故我祖宗常严庙堂而尊大臣寛郡县而重守令于文法之内未尝折困天下之富商臣室于格律之外有以容奨天下之英伟竒杰皆所以助立国之势而为不虞之备也庆厯诸臣亦尝愤中国之势不振矣而其大要则使羣臣争进其说更法易令而庙堂轻矣严按察之权邀功生事而郡县又轻矣岂惟于立国之势无所助又从而朘削之虽微章得象陈执中以排沮其事亦安得而不自沮哉独其破去旧例以不次用人而劝农桑务寛大为有合于因革之宜而其大要已非矣此所以不能洗逺裔平视中国之耻而卒发神宗皇帝之大愤也王安石以正法度之说首合圣意而其实则欲籍天下之兵尽归于朝廷别行敎阅以为强也括郡县之利尽入于朝廷别行封桩以为富也青苗之政惟恐富民之不困也均输之法惟恐商贾之不折也罪无大小动辄兴狱而士大夫缄口畏事矣西北两边至使内臣经画而豪杰耻于为役矣徒使神宗皇帝见兵财之数既多锐然南征北伐卒乖圣意而天下之势实未尝振也彼盖不知朝廷立国之势正患文为之太宻事权之太分郡县太轻而委琐不足恃兵财太关于上而重迟不易举祖宗惟用前四者以助其势而安石竭之不遗余力不知立国之本末者真不足以谋国也元祐绍圣一反一覆而卒为敌人侵侮之资尚何望其振中国以威敌人哉南渡以来大抵遵祖宗之旧虽微有因革増损不足为轻重有无如赵鼎诸臣固已不究变通之理而况秦桧尽取而沮毁之忍耻事雠饰太平于一隅以为欺其罪可胜诛哉陛下愤王业之屈于一隅励志复雠而不免籍天下之兵以为强括郡县之利以为富加惠百姓而富人无五年之积不重征税而大商无巨万之藏国势日以困竭臣恐尺籍之兵府库之财不足以支一旦之用也陛下早朝晏罢以冀中兴日月之功而以绳墨取人以文法莅事圣断裁制中外而大臣充位胥吏坐行条令而百司逃责人才日以阘茸臣恐程文之士资格之官不足以当度外之用也艺祖皇帝经画天下之大略太宗皇帝已不能尽用臣不敢尽具之纸墨今其遗意岂无望于陛下也陛下茍推原其意而行之可以开社稷数百年之基而况于复故物乎不然维持之具既穷臣恐祖宗之积累亦不足恃也陛下试幸令臣毕陈于前则今日大有为之略必知所处矣夫吴蜀天地之偏气也钱塘又吴之一隅也当唐之衰而钱镠以闾巷之雄起王其地自以不能独立常朝事中国以为重及我宋受命俶以其家入京师而自献其土故钱塘终始五代被兵最少而二百年之间人物日以繁盛遂甲于东南及建炎绍兴之间为六飞所驻之地当时论者固已疑其不足以张形势而事恢复矣秦桧又从而备百司庶府以讲礼乐于其中其风俗固已华靡士大夫又从而治园囿防榭以乐其生于干戈之余上下晏安而钱塘为乐国矣一隙之地本不足以容万乗而镇压且五十年山川之气盖亦发泄而无余矣故谷粟桑麻丝枲之利嵗耗于一嵗禽兽鱼鳖草木之生日微于一日而上下不以为异也公卿将相大抵多江淛闽蜀之人而人才亦日以凡下塲屋之士以十万数而文墨小异已足以称雄于其间矣陛下据钱塘已耗之气用闽淛日衰之士而欲鼓东南习安脆弱之众北向以争中原臣是以知其难也荆襄之地在春秋时楚用以虎视齐晋而齐晋不能屈也及战国之际独能与秦争帝其后三百余年而光武起于南阳同时共事往往多南阳故人又二百余年遂为三国交据之地诸葛亮由此起辅先主荆楚之士从之如云而汉氏赖以复存扵蜀周瑜鲁肃吕防陆逊陆抗邓艾羊祜皆以其地显名又百余年而晋氏南渡荆雍常雄于东南而东南往往倚以为强梁竟以此代齐及其气发泄无余而隋唐以来遂为偏方下州五代之际髙氏独常臣事诸国本朝二百年之间降为荒落之邦北连许汝民居稀少土产庳薄人才之能通姓名于上国者如辰星之相望况至于建炎绍兴之际羣盗出没于其间而被祸尤极以迄于今虽南北分画交据往往又置于不足用民食无所从出而兵不可由此而进议者或以为忧而不知其势之足用也其地虽要为偏方然未有偏方之气五六百年而不发泄者况其东通吴防西连巴蜀南极湖湘北控关洛左右伸缩皆足为进取之机今诚能开垦其地洗濯其人以发泄其气而用之使足以接关洛之气则可以争衡于中国矣是亦形势消长之常数也陛下慨然移都建业百司庶府皆从草创军国之仪皆从简畧又作行宫于武昌以示不敢寜居之意常以江淮之师为敌人侵轶之备而精择一人之沈鸷有谋开豁无他者委以荆襄之任寛其文法聼其废置抚摩振厉于三数年之间则国家之势成矣至于相时弛张以就形势者又非书之所能尽载也石晋失卢龙一道以成开运之祸盖丙午丁未嵗也眀年艺祖皇帝始从郭太祖征伐卒以平定天下其后契丹以甲辰败于澶渊而丁未戊申之间真宗皇帝东封西祀以告太平盖本朝极盛之时也又六十年而神宗皇帝实以丁未嵗即位国家之事于是一变矣又六十年而丙午丁未遂为靖康之祸天独啓陛下于是年而又启陛下以北向复雠之志今者去丙午丁未近在十年间尔天道六十年一变陛下可不有以应其变乎此诚今日大有为之机不可茍安以玩嵗月也臣不佞自少有驱驰四方之志常欲求天下豪杰之士而与之论今日之大计盖尝数至行都而人物如林其论皆不足以起人意臣是以知陛下大有为之志孤矣辛夘壬辰之间始退而穷天地造化之初攷古今沿革之变以推极皇帝王伯之道而得汉魏晋唐长短之由天人之际昭昭然可察而知也始悟今世之儒士自以为得正心诚意之学者皆风痹不知痛痒之人也举一世安于君父之雠而方低头拱手以谈性命不知何者谓之性命乎陛下接之而不任以事臣于是服陛下之仁又悟今世之才臣自以为得富国强兵之术者皆狂惑以肆叫呼之人也不以暇时讲究立国之本末而方扬眉伸气以论富强不知何者谓之富强乎陛下察之而不敢尽用臣于是服陛下之明陛下厉志复雠足以对天命笃于仁爱足以结民心而又仁明足以临照羣臣一偏之论此百代之英主也今乃驱委庸人笼络小儒以迁延大有为之嵗月臣不胜愤悱是以忘其贱而献其愚陛下诚令臣毕陈于前岂惟臣区区之愿将天地之神祖宗之灵实与闻之干冐天威罪当万死
　　亮又上书曰臣尝叹西周之末犬戎之祸盖天地之大变国家之深耻臣子之至痛也平王东迁以来使其痛内切于心必将因臣子之愤借晋郑之势以告哀于天下之诸侯以大义责其兴师以奨王室其不至者天下共诛之则可以扫荡犬戎洗国家之耻而舒臣子之愤矣然后正纪纲脩法度亲鲁卫以和柔中国命齐晋为方伯以纠合天下之诸侯文武之迹可寻东周之业可兴也今乃即安于洛邑虽周民赖以粗安宗祀赖以不絶然使其臣子忘君父之大雠而置天下之诸侯于度外周之名号虽存而其实则眇然一列国耳当平王在位之时世之君子尚意其犹有待也及待之四十九年而士君子之望亦衰矣天子之命令不足以制诸侯则其互相吞灭盖其势之所必至也天下不明于复雠之义则其君臣父子相贼杀习以为常而不之恠也孔子伤宗周之无主痛人道之将絶而作春秋其书天王之义严矣书其出入之地者示天王不可置中国于度外也书其有所求者明天王之不可失其柄也其书讨贼之义严矣贼不讨不书者明一国之无臣子也一人讨贼而以众书者示夫人之皆可得而讨也天子既不能以保天下之民而一国各自有其民其君之有志于民而闵雨者必书无志于民而不闵雨者必书土功必书饥馑必书孔子之心未尝不庶几天下之民一日之获瘳也是君道之大端而圣人望天下与来世者可谓深切着明矣臣恭惟皇帝陛下厉志复雠不肯即安于一隅是有大功于社稷也而天下之经生学士讲先王之道者反不足以眀陛下之心陛下笃意恤民每遇水旱忧见顔色是有大徳于天下也而天下之才臣智士趋当世之务者又不足以眀陛下之义论恢复则曰脩徳待时论富强则曰节用爱人论治则曰正心论事则曰守法君以从谏务学为美臣以识心见性为贤论安言计动引圣人举一世谓之正论而经生学士合为一辞以摩切陛下者也夫岂知安一隅之地则不足以承天命忘君父之雠则不足以立人道民穷兵疲而事不可已者不可以常理论消息盈虚而与时偕行者不可以常法拘为天下之正论而不足以眀天下之大义宜其取轻扵陛下也论恢复则曰精间谍结豪望论富强则曰广召募括隐漏论治则曰立志论事则曰从权君以驾驭笼络为明臣以奋励驱驰为防察事见情自许豪杰举一世谓之竒论而才臣智士合为一辞以撼动陛下者也夫岂知坐钱塘浮侈之隅以图中原则非其地用东南习安之众以行进取则非其人财止于府库则不足以通天下之有无兵止于尺籍则不足以兼天下之勇怯为天下之竒论而无取于办天下之大计此所以取疑于陛下者也三光五岳之气分而人才之髙者止于如此经生学士既揆之以大义而取轻才臣智士又权之以大计而取疑陛下始不知所仗而有独运四海之意矣故左右亲信之臣又得以窥意向而效忠欵陛下喜其頥指如意而士大夫亦喜其有言之易达也是以附防之风浸长而陛下之大权移矣寻常无过之人安然坐庙堂而奉使令陛下幸其易制无他而天下之人亦幸其茍安而无事也是以迁延之计遂行而陛下大有为之志乖矣陛下励志复雠有大功于社稷笃意恤民有大徳于天下而卒不免笼络小儒驱委庸人以迁延大有为之嵗月此臣之所以不胜忠愤而斋沐裁书择今者丁已而献之阙下愿得望见顔色陈国家立国之本末而开大有为之略论天下形势之消长而决大有为之机务合于艺祖皇帝经画天下之本防然八日待命而未有闻焉夫匹夫匹妇不获自尽民主防与成厥功使天下之言者越月逾时而后得报在安平无事之时犹且不可今者当陛下大有为之际陈天下之大义献天下之大计而八日不得命焉臣恐天下之豪杰得以测陛下之意向而云合响应之势不得而成矣陛下积财养兵志在复雠而不免与之通和以俟时固已不足以动天下之心矣故既和而聚财人反以为厉民既和而练兵人反以为动众举足造事皆足以致人之疑议者惟其不眀大义以示之而后大计不可得而立也茍又无意于臣之言则天下愈不知所向矣张浚始终任事竟无一功可论而天下之童儿妇女不谋同辞皆以为社稷之臣彼其誓不与敌俱生百败而不折者诚有以合于天人之心也秦桧专权二十余年东南赖以无事而天下之童儿妇女不谋同辞皆以为国之贼彼其忘君父之雠而置中国于度外者其违天人之心亦甚矣陛下将以办天下之大计而大义未足以震动天下亦执事者之所当蚤正而预计也臣区区之心皆已具之前书惟陛下裁察
　　亮又上书曰臣窃惟艺祖皇帝经画天下之大略盖将上承周汉之治太宗皇帝一切律之于规矩准绳之内以立百五六十年太平之基至于今日而不思所以变而通之则维持之具穷矣举江浙闽广之士无虑十四五万数蜀不与焉而龌龊拘挛日甚于一日选人之在铨者殆以万计而侥幸之源未有穷已财用之入倍于承平之时而费于养兵者十之九兵不足用而民日以困非必道微俗薄而至此也盖本朝维持之具二百年之余其势固必至此艺祖皇帝固已逆知之矣使天下安平无事犹将望陛下变而通之而况版舆之地半入于金人国家之耻未雪臣子之痛未伸天锡陛下以非常之智勇而又启陛下以北向复雠之志乃欲因今之势而有为焉此所以十又七年之间圣虑愈劳而取效愈逺也羣臣既不足以望清光而草茅贱士不胜忧国之心私以为陛下春秋五十有二经天下之事变为己多阅天下之义理为己熟举足造事必不伤国家之大体扣囊底之智犹足以办此事若六十以往頋将望一日之安而亦何忍遗患于后人乎臣以为拘挛龌龊之中其势当有卓然自奋于草茅而开悟圣聪者臣不自量其力之不足而窃有志焉是以具国家社稷之大计质之天地鬼神而献之阙下陛下亦卓然防之羣言之中特命大臣察其所欲言之意臣意国家维持之具至今日而穷而艺祖皇帝经画天下之大指犹可恃以长乆茍推原其意而变通之则恢复不足为矣然而变通之道有三有可以迁延数十年之防有可以为百五六十年之计有可以复开数百年之基事势昭然而效验殊絶非陛下聪明度越百代决不能一二以聴之臣不敢泄之大臣之前而大臣拱手称防以问臣亦姑取其大体之可言者三事以荅之而草茅亦不自知其开口触讳也其一曰二圣北狩之痛盖国家之大耻而天下之公愤也五十年之余虽天下之气销铄頽惰不复知雠耻之当念正在主上与二三大臣振作其义以泄其愤使人人如报私雠此春秋书卫人杀州吁之意也若只与一二臣为密谋是以天下之公愤而私自为计恐不足以感动天人之心恢复之事亦恐茫然未知攸济耳其二曰国家之规模使天下奉规矩准绳以从事羣臣救过之不给而何暇展布四体以求济度外之功哉故其势必至于委靡而不振五代之际兵财之柄倒持于下艺祖皇帝束之于上以定祸乱后世不原其意束之不已故郡县空虚而本末倶弱今不变其势而求恢复虽一旦得精兵数十万得财数万万计而恢复之期愈逺就使敌人尽举河南之地以还我亦恐不能守耳其三曰艺祖皇帝用天下之士人以易武臣之任事者而五代之乱不崇朝而定故本朝以儒立国而儒道之振独优于前代今天下之士烂熟委靡诚可厌恶正在主上与二三大臣反其道以敎之作其气以养之使临事不至乏才随才皆足有用则立国之规模不至戾艺祖皇帝之本防而东西驰骋以定祸乱不必专在武臣也前汉以军吏立国而用儒辄败人事要之人各有家法未易轻动惟在变而通之耳天下大势之所趋非人力之所能移也臣之所以为大臣论者其大畧如此而所谓数十年之策百五六十年之计数百年之基与夫恢复之形势事大体重茍未决之圣心则不可泄之大臣之前也故止陈其大畧之可言者三事以荅之二三大臣已相頋骇然而臣亦皇恐而退踈逺草茅宁复有路以望清光乎马周一时琐琐之才也太宗喜其为常何陈事召使面对未至之间使者连数軰趣之使有能为太宗开礼乐法度者其召之当不容喘矣陛下聪明迈越太宗而防臣于羣言混殽之中孤立以行一意卒不免泯黙而止其罪在臣之踪迹不明有以误陛下也臣本太学诸生自忧制以来退而读书者六七年矣虽早夜以穷皇帝王伯之略而科举之文不合于程度不止也去年一发其狂论于小试之间满学之士口语纷然至腾谤以动朝路数月而未已而为之学官者迄今进退未有据也臣自是始弃学校而决归耕之计矣旋复自念数年之间所学云何而陛下之心臣又独知之茍徒恤一世之谤而不为陛下一陈国家社稷之大计将得罪于天地之神与艺祖皇帝在天之灵而不可觧是故昧于一来旧名已在学校之籍于法不得以上书言事使臣有一毫攫取爵禄之心以臣所习科举之文更一二试而考官又平心以攷之则亦随例得之矣何忍假数百年社稷之大计以为一日之侥幸而徒以累陛下哉世固有却万钟之禄而不受者亦有争一钱以至于相杀者人情相去之逺何啻于十百千万也而臣欲持空言以自明亦浅矣审察十日而不得自便之命臣将无以自见于山林之士徒以伤陛下招致天下豪杰之道臣今更待罪三日而后渡江誓将终老田畆以弭羣论以报陛下防臣言于众中之恩故昧死拜书以辞于阙下臣阖门数十口去行都无四百里当席藁私室以聴雷霆之诛干冐天威罪当万死
　　亮又上书曰臣闻有非常之人然后可以建非常之功求非常之功而用常才出常计举常事以应之者不待智者而后知其不济也前史有言非常之原黎民惧焉古之英豪岂乐于惊世骇俗哉盖不有以新天下之耳目易斯民之志虑则吾之所求亦泛泛焉而已耳皇天全付予有家而半没于敌人此君天下者之所当耻也春秋许九世复雠而再世则不问此为人后嗣者之所当愤也中国圣贤之所建置而悉沦于金人此英雄豪杰之所当同以为病也秦桧以和误国二十余年而天下之气索然而无余矣陛下慨然有削平宇内之志又二十余年而天下之士始知所向其有功徳于宗庙社稷者非臣区区之所能诵说其万一也髙宗皇帝春秋既髙陛下不欲大举以惊动慈顔抑心俯首以致色养圣孝之盛书册之所未有也今者髙宗皇帝既已祔庙天下之英雄豪杰皆仰首以观陛下之举动陛下其忍使二十年间所以作天下之气者一旦而复索然乎天下不可以坐取也兵不可以常胜也驱驰运动又非年髙徳尊者之所宜也东宫居曰监国行曰抚军陛下近者以宅忧之故特命东宫以监国天下之论皆以为事有是非可否而父子之际至难言也东宫聪明睿智而四十之年不必试以事也故东宫不敢安而陛下亦知其难矣陛下何不于此时命东宫为抚军大将军嵗廵建业使之兼统诸司尽防诸将置长史司马以专其劳而陛下于宅忧之余运用人才均调天下以应无穷之变此肃宗所以命广平王之故事也兵虽未出而圣意振动天下之英雄豪杰靡然知所向矣天下知所向则吾之驰驱运动亦有所凭藉矣臣请为陛下论天下之形势而后知江南之不必忧和议之不必守敌人之不足畏而书生之论不足凭也臣闻吴会者晋人以为不可都而钱镠据之以抗四邻盖自毗陵而外不能有也其地南有浙江西有崇山峻岭东北则有重湖沮洳而松江震泽横亘其前虽有戎马百万何所用之此钱镠所恃以为安而国家六十年都之而无外忧者也独海道可以径达吴会而海道之险吴儿习舟楫者之所畏敌人能以轻师而径至乎破人家国而止可用其轻师乎书生以为江南不易保者是真儿女子之论也臣尝疑书册不足凭故尝一到京口建业登髙四望深识天地设险之意而古今之论为未尽也京口连冈三面而大江横陈岸傍极目千里其势大略如虎之出穴而非若穴之藏虎也昔人以为京口酒可饮兵可用而北府之兵为天下雄盖其地势当然而人善用之耳臣虽不到采石其地与京口股肱建业必有据险临前之势而非止于靳靳自守者也天岂使南方自限于一江之表而不使与中国通而为一哉江傍极目千里固将使谋夫勇士得以展布四体以与中国争衡者也韩世忠顿兵八万于山阳如老罴之当道而淮东赖以安寝此守淮东之要法也天下有变则长驱而用之耳若一一欲堑而守之分兵而据之出竒设险如兔之防窟势分力弱反以成戎马长驱之势耳是以二十年间纷纷献策以劳圣虑而卒无一成虽成亦不足恃者不知所以用淮东之势者也而书生便以为长淮不易守者是亦问道于盲之耳自晋之永嘉以迄于隋之开皇其在南则定建业为都更六姓而天下分裂者三百余年南师之谋北者不知其几北师之谋南者盖亦甚有数而南北通和之时则絶无而仅有未闻有如今日之岌岌然以北方为可畏以南方为可忧一日不和则君臣上下朝不能以谋夕也罪在于书生之不识形势并与夫逆顺曲直而忘之耳髙宗皇帝于敌有父兄之仇生不能以报之则死必有望于子孙何忍以升遐之哀告诸仇哉遗留报谢三使继遣金帛寳货千两连发而敌人仅以一使如临小邦闻诸道路哀祭之辞寂寥简慢义士仁人痛切心骨岂以陛下之圣明智勇而能忍之乎意者执事之臣忧畏万端有以误陛下也南方之红女积尺寸之功于机杼以输敌人固已不胜其痛矣金寳之出于山泽者有限而输诸敌人者无穷十数年后岂不遂就尽哉陛下何不翻然思首足之倒置寻即位之初心大泄而一用之以与天下更始乎未闻以数千里之地而畏人者也刘渊石勒石虎苻坚皆逺裔之雄曽不能以终其世而阿固达之兴于金近八十年中原涂炭又六十年矣上下衰敝之渐具在眼中而方畏其为南方之患岂不误哉陛下傥以大义为当正抚军之言为可行则当先经理建业而后使临之今之建业非昔之建业也臣尝登石头钟阜而望今城直在沙觜之傍耳钟阜之支陇隐隐而下今行宫据其平处以临城市城之前则逼山而斗絶焉此必后世之读山经而相宅者之所定江南李氏之所为非有据髙临下以乗王气而用之之意也本朝以至仁平天下不恃险以为固而与天下共守之故因而不废耳臣尝问之钟阜之僧亦能言防城在钟阜之侧大司马门适当在今马军新营之傍耳其地据髙临下东环平冈以为固西城石头以为重带武湖以为险拥秦淮清溪以为阻是以王气可乗而运动如意若如今城则费侯景数日之力耳曹彬之登长干乌珠之上雨花防皆俯瞰城市虽一飞鸟不能逃也臣又尝问之守臣以为今城不必改作若上有北方之志则此直寄路焉耳臣疑其言虽大而实未切也据其地而命将出师以谋中国不使之乗王气而有为虽省目前经营之劳乌知其异日不乗得而复失哉纵今嵗未为北举之谋而为经理建康之计以震动天下而与敌絶陛下即位之初志亦庶几于少伸矣第非常之事非可以常人谋也陛下即位之初喜怒哀乐是非好恶皦然如日月之在天雷动风行天下方如草之偃惟其或失之太快故书生得拘文执法以议其后而其真有志者私自奋励以求称圣意之所在则陛下或未之知也陛下见天下之士皆不足以望清光而书生拘文执法之说往往有验而圣意亦少衰矣故大事必集议除授必资格才者以跅弛而弃不才以平穏而用正言以迂濶而废巽言以软美而入竒论指为横议庸论谓有典则陛下以雄心英略委曲上下于其间机会在前而不敢为翻然之喜忍事雠而不敢奋赫斯之怒朝得一才士而暮以当路不便而逐心知为庸人而外以人言不至而留泯其喜怒哀乐杂其是非好恶而用依违以为仁戒喻以为义牢笼以为礼关防以为智陛下聪明自天英武盖世而何事出此哉天下非有豪猾不可制之奸敌人非有方兴未艾之势而何必用此哉夫喜怒哀乐爱恶人主之所以鼓动天下而用之之具也而皇极之所谓无作者不使加私意于其间耳岂欲如老庄所谓槁木死灰与天下为婴儿而后为至治之极哉陛下二十七年之间遵养时晦示天下以乐其有亲而天下归其孝行三年之防一成不变示天下以哀而从礼而天下服其义陛下以一身之哀乐而鼓天下以从之其验如影响矣乙巳丙午之间敌人非无变故而陛下不独不形诸喜而亦不泄诸机宻之臣近者非常之变敌人略于奉慰而陛下不独不形诸怒而亦不宻其简慢之文陛下不以喜示天下而天下恶知机会之可乗陛下不以怒示天下而天下恶知雠敌之不可安弃其喜怒以动天下之机而欲事功之自成是闭目而欲行也小臣之得对陛下有卓然知其才者外臣之奉公陛下有然念其忠者而已用者旋去既去者无路以自进是陛下不得而示天下以爱也大臣之弄权陛下既知其有塞路者议臣之多私陛下既知其有防我者而去之惟恐伤其意发之惟恐其怅恨而不满是陛下不得而示天下以恶也陛下翻然思即位之初心岂知其今日至此乎臣犹为陛下怅念于既往而天生英雄岂使其终老于不济乎长江大河一防千里茍得非常之人以共之则电扫六合非难致之事也本朝以儒道治天下以格律守天下而天下之人知经义之为常程科举之为正路法不得自议其私人不得自用其智而二百年之太平由此其出也至于艰难变故之际书生之智知议论之当正而不知事功之为何物知节义之当守而不知形势之为何用宛转于文法之中而无一人能自防者陛下虽欲得非常之人以共斯世而天下其谁肯信乎臣于戊戌之春正月丁巳尝极论宗庙社稷大计陛下亦慨然有感于其言而卒不得一望清光以布露其区区之诚非廷臣之尽皆见恶亦其势然耳臣今者非以其言之小验而再冒万死以自陈实以宗庙社稷之大计不得不决于斯时也陛下用其喜怒哀乐爱恶之权以鼓动天下使如臣者得借方寸之地以终前书之所言而附寸名于竹帛之间不使邓禹笑人寂寂而陛下得以发其雄心英畧以与四海才臣智士共之天生英雄殆不偶然而帝王自有真非区区小智所可附会也干冒天威罪当万死


　　厯代名臣奏议卷九十二
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十三
　　明　杨士竒等　撰
　　经国
　　宋孝宗时张浚论和战利害防曰臣今月二十五日恭被御笔处分臣已即日具奏去讫臣虽愚陋中有所怀敢不尽言伏惟圣慈俯赐矜察今之议者孰不以战守为说其次则就遵旧辙重讲前好以臣观之战守之说是也然而争城争地罪不容诛城髙池深兵甲坚利委而弃之地利不如人和则是战守之中尚有可得而论者焉臣窃以为战守之道本以庙胜君天下者诚能正身以正朝廷正朝廷以正百官正百官以正万民用之战则克守则固理有决然者矣如是而后可以言战守仰惟陛下以神圣恭俭之资受太上委任之重即位以来孜孜治道然而徳政未洽于人心宿弊未革于天下揆以庙胜犹有可疑臣愚陛下发干刚奋独断于旬月之间大布诏防一新内治尽循太祖太宗之治使南北之人知有大治于后人心既孚兵气必振臣衰暮之景精力有限理当退闲以全晩节岂肯分毫更有觊念独以事机迫切治乱安危防在今嵗臣若尚懐頋畏他日身名具防辱国辱家悔之无及伏陛下深轸宸虑早定至计事或二三终恐无成臣愚干冒圣聦俯伏俟罪
　　起居郎胡铨上防曰右臣准枢宻院劄子十一月十四日三省枢宻院同奉圣防令于后省限一日集议当与不当议和合与不合遣使礼数之后先土疆之取与条具闻奏仍令各举所知以备小使者臣窃惟国家自绍兴初与金人讲和竭民膏血而不卹忘国大雠而不报上下偷生茍安嵗月以为盟好可恃荡然决去藩维之守一旦完顔亮变生肘腋宗庙社稷几不血食天下寒心陛下即位以来干刚独防奋然圗任张浚及二三大臣力谋恢复符离之师兵不血刃而故疆复得使李显忠尽忠于国不贪小利以成大举之功则中原响应势若破竹恢复之期可指以俟矣虽然功虽不成事虽不立自京都播迁之后垂四十年未有如符离之举也敌人縁此震慴知陛下有大有为之志知庙谋有出不意之竒知邉鄙有折冲敌忾之人知防谏有眀目张胆之臣知朝廷有面折廷诤之士以为中国有人遂有乞和之意兵法曰无故而求和者谋也敌人诡计端在于此昨来京都失守本于大臣耿南仲主和二圣刼迁本于宰相何防主和维扬失守本于宰相汪黄主和完顔亮之变本于权臣主和自汴京板荡以来四十年间敌人用鋭师劲卒长驱入国何尝不以和哉暴蔑我二圣污蔑我两宫残毁我宗庙陵夷我社稷发掘我陵寝皇天后土实闻此言今欲与不戴天之雠讲信脩睦三纲五常扫地尽矣就令和好可成金人可信决不叛盟孝子顺孙寜忍为之况万万无可信之理前车覆后车戒陛下若不深思逺虑力脩政事力脩守备力任将相力圗恢复而苟目前之安臣恐后车又将覆也议者乃曰姑与之和而隂为之备外虽和而内不忘战此向来权臣误国之言陛下闻之熟矣呜呼燕安酖毒不可怀也一溺于和则上下偷安将士觧体终身不能自振尚又安能战乎其为酖毒多矣可胜寒心冒犯天威臣无任战惧之至
　　铨又进故事曰冒顿既立时东胡强使使谓冒顿曰欲得头曼时号千里马冒顿问羣臣皆曰此匈奴寳马也勿予冒顿曰奈何与人邻国爱一马乎遂与之顷之东胡以为冒顿畏之使使谓冒顿曰欲得单于一阏氏冒顿复问左右左右皆怒曰东胡无道乃求阏氏请击之冒顿曰奈何与人邻国爱一女子乎遂取所爱阏氏与东胡东胡王愈骄西侵与匈奴中间弃地莫居千余里各居其邉为瓯脱【瓯脱境上望之处】东胡使使谓冒顿曰匈奴所与我界瓯脱外弃地匈奴不能至也吾欲有之冒顿问羣臣或曰此弃地予之于是冒顿大怒曰地者国之本也奈何予人诸言与者皆斩之
　　臣谨案春秋以地为重凡书取地皆恶之也成二年取汶阳田则齐以战败而赂我宣元年齐人取济西田则我以不义而赂齐夫齐以战败而赂我非我取之也而必书取専恶我也我以不义而赂齐非齐取之也而必书取专恶齐也取汶阳田虽专恶我然齐亦与有罪焉何者为人子孙不能守先祖之土地而轻以与人得无罪乎取济西田虽专恶齐然我亦与有罪焉何者为人子孙不能守先祖之土地而轻以与人得无罪乎夫春秋书法重地如此以为万世守国者之戒也呜呼冒顿夷狄也且能知地者国之本而不以与人可谓深得春秋重地之防矣可不鉴哉
　　铨为敷文阁直学士乞规恢逺圗防曰臣顷坐异议窜斥岭海者垂三十年自谓老于穷荒絶域不复齿搢绅之列岂意天假之年陛下登大位首赐收召臣获保首领尽室生还复见天日之清明平昔区区之私欝结而不得伸者毕之于旒扆之前指天誓心有死无贰故两叅华禁首尾九年毎一赐对臣未尝不洗髓涤虑极其精诚期有以感动天听诚以今日国雠未报陵寝未归故疆未复臣所以夙夜痛心誓不与敌人共天者也伏惟皇帝陛下天锡勇智退托以不能惟兼听是务毎闻臣言曲赐优容称其直谅臣摩厉此心日复一日不知老之将至迫于七十致仕之礼恳祈再三陛下委曲保全又复宠以延阁之美臣虽碎身粉骨不足以报天地父母之恩辄敢极竭愚衷少裨国论之万一伏望陛下体尧蹈舜辚禹轹汤规恢逺圗委任贤哲植正黜邪理财训兵济师练将逮鳏卹孤然后布告中外大明君臣父子之义必报国雠必归陵寝必复故疆混一区夏以副太上付托之重臣虽在畎畆死无所憾臣既陛辞即出脩门无复再瞻日表臣不胜惓惓爱君忧国之诚杨万里上防曰臣闻有天下之忧有君子之忧天下之忧忧其君之不为也君有为矣天下之喜而君子之忧也盖不为之君其心迟天下之所不快有为之君其志锐天下之所甚喜虽然喜者忧之所由寓也锐者迟之所由伏也夫何故锐则速不以速而成则以速而折天下之事有百全之成而无一折者乎求其成则必有以忍其折不忍其折则无务于速也速而折折而不忍则锐安得不变而为迟哉一朝之有为必至于终身而不为是故君子见其初而忧其终古之君子得有为之君而辅之以求立天下之大功则必有以飬其君之志而古之君子亦必有以自飬其志详其发而重其举非详其发也恐发之踈则一发足以废百发非重其举也恐举之轻则一举足以废万举君臣之间其立也坚而其谋也老夫是以有成老则不欲速坚则虽可折而不可沮胜而不勇败而不怯得而不喜失而不挫优防容与以待天下之隙而徐制其要领盖昔者晋文之圗覇也二年而欲用其民子犯曰民未知义民知义矣又欲用之子犯曰民未知信民知信矣又欲用之子犯曰民未知礼盖文公之志踊跃奋迅而欲有为者一也而子犯三遏之越王之报吴也四年而召范蠡问曰伐吴可乎曰未可也又一年又问曰伐吴可乎又曰未可也又一年又问焉又一年又问焉则皆曰未可也盖越王之志踊跃奋迅而欲有为者四也而范蠡四拒之夫二臣者举其君踊跃奋迅之气而纳之于抑欝愤闷之地使朝夕咨嗟求逞而不得逞则无乃过乎葢二臣者深知所以养其君之志惧其速而折折而沮也及其国力已强兵气已振事机之来而不可失胜形之见而不可御则破楚灭吴了此事不终朝尔唐之德宗其志有一日不在于平藩镇者乎然不胜其愤锐于遣三将而一伐一伐而生朱泚之变也则不敢言及于藩镇者终其身求节度则与节度求宰相则与宰相故藩镇之祸始于肃宗而成于徳宗至于亡唐藩镇亡之也徳宗岂真成藩镇之祸者哉速而折也折而沮也使徳宗而不速则不折折而不沮则岂不犹可为也何遽至于晩年之姑息哉文宗之志有一日不在于诛宦官者乎然不胜其愤锐于任训注而一决一决而生甘露之祸也则不敢言及于宦官者终其身专制则听其专制诋辱则甘其诋辱故宦官之祸始于明皇而成于文宗至于亡唐宦官亡之也文宗岂真成宦官之祸者哉速而折也折而沮也使文宗而不速则不折折而不沮则岂不犹可为也何遽至于饮恨而没哉二君之志本以求天下之大功而反以得天下之大祸则不飬其志之患也顷者新天子即位之初春秋鼎盛圣武天挺超然有必报不共戴天之心克复神州之志天下仰目而望庶乎中兴之有日也然亲征之诏朝下而和议之诏夕出元戎之幕方开而信使之轺已驾纷纷扰扰以至于今而国论卒归于和此其病安在哉盖兆今日之和者符离之役也事不极则反不生势不激则变不形暄甚则雨冬穷则春理固然也战岂与和期哉和者战之变也非求变也激而不得不变也且是役也天子之志固在于取中原也抑尝熟防之详议之耶议之不详也防之不熟也得城而不能有也成功而不能善后也是故前日之勇一变而为怯前日之锐一变而为钝安得而不归于和哉当其师之出也臣固知有今日之和也何则天子即位之初虽以尧舜为之亦不能以一日而洽威徳于天下也威徳未有以洽乎天下而欲一举以求非常之功是非有成心也有幸心尔成乎心犹未必成乎外也心则幸矣独能成乎外耶今日之事臣所大惧者惧天子之志沮于一折而敌人有以窥吾之沮而天下之祸所从生也唐之二君盖可鉴矣人有未富而先急于作大屋者屋未成而家已贫则他日一墙之頽一篱之缺而不敢议于补葺夫一墙易补也一篱易葺也其费与屋大不同也勇于屋之大而怯于藩墙之细则其志之沮也臣尝读蜀志至于刘昭烈三见诸葛亮之事则为之太息盖昭烈以汉之裔欲诛曹操以复汉室此昭烈之雅志也然得徐州则失徐州得豫州则失豫州败于吕布又败于曹操奔走狼狈于荆楚之间而无所于归宜其惫而不复自振也而其见亮曰孤不度徳欲信大义于天下而智术浅短遂用猖獗至于今日然志犹未已嗟乎昭烈者是时已老矣衰败屡折而志犹未已此亮之所以乐于委身而愿効其谋者也彼其徒手而成鼎峙之业其以此哉今天子以天下之半带甲百万表里江淮安坐而指挥天下之豪杰以圗恢复祖宗之业而澡靖康之耻进则成混一之功守则成南北之势何至于以一小折自沮而汲汲以议和哉臣愿天子坚昭烈之志而毋以唐之二君自处则中兴之功天下未絶望也万里又论国势曰臣闻善立国者以人成天而不以天败人盖国之所以废兴短长者天也而所以使其废兴短长者非天也人也惟人为能成天惟天亦能败人非天之败人也人实恃天以自败而天亦不能如之何也且夫国于天地有与立焉古之国盖有至弱而存有至强而亡者盖有一再传十余年而遂灭有三四十世七八百年而不絶者夫强者宜其不可亡一再传者皆艰难创业之君宜其不可灭而乃至于灭亡何也弱者宜其朝不及夕传世至于二三十君之后大抵不骄则怠宜其无以自立而乃至于长存又何也求之而无其形究之而无其端故曰天也国一国也有昨废而今兴有既亡而复存君一君也有朝弱而暮强有前衰而后盛夫岂不以人乎哉故夫善养身者能延既絶之年善谋国者能延既衰之祚人之所至天亦至焉故曰人也自尧舜禹汤文武之为国计与孔子孟子之徒为世主言者大抵言人多于天而言天寡于人则忧夫有国者之以天败人也臣观天眷我国家已徃之验以卜方来之祚则知商周歴年之数未足为国家喻也臣盖喜而忧之喜者天也而所忧者人也方敌人为靖康之役彼谓天下无复国家有也而民心依依戴其旧君我是以有南京之立方敌人为维扬之役彼谓深入穷侵之计不浅也而风潮効灵一隔千里我是以有海道之安方金亮为江上之役彼谓投鞭于江可以利渉也而千艘一炬敌人遂败我是以有江海之防则天之维持全安我国家者屡危而屡不危愈揺而愈不拔其眷何如也则国家子孙万世帝王之业了了在人目中矣虽然天之所以为天者尽矣而人之所以为人者果尽也耶臣不得而知也果不尽耶臣不得而知也臣独怪夫赤白嚢一至则庙堂骚然而失措某所未有备某所未有兵募市人招武勇以为临时应卒之计讲觧之议一许则君臣欣然而相庆罢戎幕散舟师彻邉防息忧顾以享安逸无为之乐既君臣欣然矣而邉尘又动也则骚然之色复见既庙堂骚然矣而和议又集也则欣然之心复生此何为者耶千金之家不幸而大盗为之邻前有父兄不共戴天之讐而后尽盗吾千金之产之意彼大盗者日夕聚恶少治兵刃伺间隙以圗我而未有以乗也则阳谓我曰吾与若为好也所谓千金之主人者将遂毁藩墙投梃刃晏然盘乐饮酒而不为之虑乎抑将外姑与之好而隂益为之备也嗟乎千金之子能不忘于盗而为天下国家者不能不忘于敌天下之忧复有大于此者乎则所谓以人成天而不以天败人者臣所不敢知也盖臣闻之古之敌国对垒而未有息肩之期者其处之大略有四一曰谋二曰备三曰应四曰堕何谓谋书不甘食夜不安寝君臣日夜蹙頞相顾以敌雠未灭为大忧以天下未一为大耻以宗庙社稷未有万世不可亡之实为大惧收召豪杰选马励兵深谋宻计期于必取所谓卧榻之侧岂容有鼻息雷鸣者太祖皇帝所以建一统之大业也何谓备谋人而羽翼未成也机会未至也衅隙未生也则遂不谋人也耶我不彼谋彼必我谋是故防之也豫而备之也周脩政刑求人才深沟髙垒积粟治兵恐惧儆戒常若一日而敌三至也夫是以屹然有不可犯之坚动则可以制人静则可以不制于人为客则可以百全为主则可以万全矣孙仲谋之所以走曹操也何谓应欲为谋人而不能举欲为备人而不能劳政事纪纲守其常兵甲士马因其旧其国不至于大治而亦不至于大乱敌不至则不虑其至敌至则徐应其至夫不虑其至而徐应其至者非有万全之素也尽于一决以幸一胜尔故其胜也幸也非计也宋文帝之所以支佛狸也何谓堕既不能谋又不能备既不能备又不能应茍于安而不知危伏于其中媮于乐而不知忧寓于其间狎于敌人之诈而不悟堕于敌人之计而不疑至于覆亡其国则曰天也吴之所以误于越也谋人者其国兴备人者其国安应人者其国仅存而堕于人者其国必亡有国者可不深惧而谨择于此四者乎臣窃观朝廷今日之大计而深所未喻也谋耶备耶应耶堕耶盖亦不出于应而已矣敌至而能应愈于不能应非不可也而未善也何则馁而始学稼渇而始浚井得为善理家者乎且平居不为万全之防而缓急乃幸于一胜之功可以胜也而不可以必胜也可以幸也而不可以数幸也臣惧朝廷今与敌人讲觧之后轻信其情而不防其诈也歴下之兵一觧而淮隂之师至鸿沟之境一分而垓下之祸作此徃事明也臣愿朝廷深为之备以待不测之警而后立国之大计臣得次第而歴陈之其二曰臣闻圣人不幸而当天下分裂之际者有所谓万世之业有所谓数百年之业国无两存无两亡非有北无南则有南无北尔有能举天下之二而一之此万世之业也画地以相俟据险以相拒攻则不足守则有余此数百年之业也今圣天子既惩于一举而折则万世之业其成未有形而其发未有也而数百年之业亦独扰扰而未求所定岌岌而未见所立则亦可谓不能也已非不能也能而不为也非不为也为而不果也果则为为则能矣昔司马晋内有王敦苏峻之乱外有刘石之敌晋宜不能乎晋也而无病乎江左十叶之基刘宋之初谯纵梗蜀卢循逼都下而姚氏慕容氏拓跋氏沸中原宋宜不能乎宋也而无害乎南朝数百年之祚晋宋之君何人哉使朝廷当此时将不为国乎虽然此犹有天下之半也至于七十里而兴商百里而造周汤文何人哉朝廷当此时将不为国乎虽然此犹有土也至于汉髙帝一劒之外无余物光武一牛之外无余资而以创业以中兴二君何人哉朝廷当此时又将不为国乎嗟乎以髙光为之能以无国为有国也以汤文为之能以一国为天下也以晋宋为之能以危国为安国也然则天下岂有不可为之国哉亦存乎其人如何尔今也内无敦峻谯卢之猖獗外无刘石之英雄而独当一未亡之金人而又以全楚为家吴越为宫此楚荘吴阖闾子胥种蠡之所以强覇用武之国也西控全蜀南拥荆防北据长淮此髙帝先主孙仲谋杨行宻之所以兴起之根本也钜海限其东而三江五湖缭其南北此古之六朝所恃以为不拔而不可兼得者也引巴蜀之饶漕江淮之粟市西戎之马而号召荆楚竒材劒客之精锐此汉唐之所仰以为资者也奄是数者而有之而日夕惴焉不能以自存常若敌人之制其命是挟千金而忧贫有孟贲之力而忧弱者也故曰非不能也能而不为也非不为也为而不果也使圣天子一日防自一心不惑羣议卓然挈吾国而大有所建立则万世之业为之有余也而况数百年之业哉独患乎因循頽堕忘其我之所可惜而彻其敌之所可忌者而已矣盖吾之所可惜而吾不惜则凡所可惜者无所徃而惜无所徃而惜者亡之所从开也彼之有所忌而吾不示之以其所忌则凡所可忌者无所徃而忌无所徃而忌者寇之所从召也昔者秦之灭六国非秦能灭六国也六国实自灭也不思乆长之计而苟一日之安争先割地以求和于秦地朝割而兵夕至盖六国之君臣其初以为尺寸之地不足惜也不知夫国之亡乃自不惜尺寸始非尺寸之地能亡国也尺寸之不惜则不至于亡国则不止顷者敌人求唐邓则与唐邓求海泗则与海泗此何为者耶人有御寇而不御之垣之外乃毁垣以纳之曰吾将拒之户是得为善御宼者乎夫室以户存户以垣存也垣毁是无户也室其得存乎蜀失汉中而刘禅降唐献淮南而李景蹙朝廷独不见之耶此臣所谓患乎忘其我之所可惜者也汉髙帝之西入关也兵之所至迎刃而觧如此其锐也以仁义之师乗暴秦之亡如此其易也以髙帝自将而子房为之谋如此其全也而不敢越宛击秦非宛之能重秦也能病汉也盖宛者汉之后顾之病也宛一下则汉何病焉使秦人先得汉之所忌遣一将固守而不下则秦未易以岁月入也异时朝廷举长淮数千里而视之如隙地不葺一垒不置一卒使寇之去来如入无人之境此何为者耶议者犹曰是时敌之创痍未尽瘳而势力未全盛也而今者狠然有窥吾淮甸南下牧马之意朝廷傥复如前日置淮于度外则天下之大祸至矣虎之所以不可捕者穹崖深林入者澟然而又罴游乎其前豹伏乎其左此人之所以甚忌也使罴与豹皆去而虎立于途人孰不操戈以制之哉臧质壁盱眙而佛狸亟还刘仁瞻坚守夀春而周师未得志朝廷独不见之耶此臣所谓患乎彻其敌之所可忌也大抵敌人之求可以与可以无与天下之地可以无守可以守可以与者货也可以无与者地也可以无守者已失之地也可以守者未失之地也可以无与而与焉可以守而不守焉今之大患不在此耶盖海陵尝求汉淮之地矣而光尧不与之地而与之战臣愿朝廷以光尧之塞海陵而塞敌之贪如蜀如荆防如武昌如沿江朝廷固尝严守备矣臣愿今日以待沿江之工而待淮凡淮之要害之地敌之所必攻者巨镇如庐夀广陵者则各择一大将委以一面而付之重兵至于其它州郡则多其壁垒而葺其城池城池坚则可攻而不可下壁垒多则寇有牵而不敢越有大将重兵以居要则沿淮之州有所恃而无所惧兵法所谓常山之蛇者此也盖固国者以江而不以淮固江者以淮而不以江而今之说者或曰淮不可守而江可恃嗟乎不恃江者江可恃也恃江则江不可恃矣昔者陈后主尽召江北之诸将以朝正而韩擒虎贺若弼掩其虚以至江上陈之君臣犹曰天堑必无可济之理且引周齐之兵五来皆败以待隋言未既隋师济矣甚矣夫江之误南国也非江误人之国也恃之者误之也宫之竒曰虢虞之表也唇亡则齿寒江者淮之虞也淮者江之虢也朝廷其勿恃江而恃淮勿恃淮而备淮则数百年之业可得而议矣不然臣恐未可以一朝居也或者又曰守淮善矣其如淮地之空旷何若夫江者纪渉所谓备之不过数处直差易尔是不然有淮而后江者吾之江也无淮则江者非独吾之江也亦敌之江也全而有之犹恐失之而况分之哉且吾之有淮以为空旷也使吾不有而敌有之彼以为空旷耶彼将居而耕耕而守守而伺则吾之一喘而彼闻一动而彼见人惟有所不可测而后不可圗引寇以自逼而日夕与之相目于一水之间则国尚何可为而敌尚何可备哉故夫江者误人之国而纪渉之论又误人之江者也且吴人者欲淮而不得也非得淮而不欲也吾则有吴人之所无而又可弃吾之所有耶臣是以流涕而极言至此其三曰臣闻有为者必为其全何谓全不福其福不利其利是谓全夫为国者何向非福何择非利而曰不福其福不利其利何也非不福其福也不福其祸中之福也非不利其利也不利其害中之利也夫何故贵乎福者贵其福而无祸贵乎利者贵其利而无害曰福焉而祸之所寄曰利焉而害之所藏是无福贤于福而不利贤于利也故曰有为者必为其全不福其福不利其利是谓全今夫径寸之珠潜于骊龙之颔而袭于万仞之渊人将语我曰珠可得也其信者智乎其不信者智乎宜若信之者之智也殊不知身与珠孰重陆与渊孰安捐吾身而珠可得犹不为也况身可捐而珠不可得耶今士大夫孰不曰中原吾之旧物可取而不可弃虽然意则忠矣言则快矣而为国计则未也防今者不以今而以古料后者不以后而以今古者今之镜也今者后之柢也盍观之东晋乎盖尝有幽并矣至王浚刘琨亡而幽并亦亡又尝有河南矣至祖逖亡而河南亦亡非数子之死而始亡幽并河南也数子之未死而幽并河南已亡矣盖其存者名也其亡者实也盍观之刘宋乎盖尝得关中矣至髙祖还而失关中又尝得淮北矣至明帝北讨之败而失淮北非髙祖之还明帝之败而始失关中淮北也髙祖之未还明帝之未败而关中淮北已失矣盖其得者名也其失者实也闻之曰虽鞭之长不及马腹何则功视时为成毁时视天为盈虗天之所至时亦至焉时之所至功亦至焉未闻时先天而得功先时而就者也是故天与时相遭则以百败之汉髙帝取百胜之项羽天与时相违则以刘葛之雄杰熟视孱弱之曹丕靖康之初金人之北归也河北尝为吾有矣绍兴之间金人割地见还也河南长安尝为吾有矣金亮之败也海泗唐邓又尝为吾有矣隆兴之举也符离又尝为吾有矣有则有矣而卒不有焉何也时也非时也天也然则古之举亦足以为今之惩今之事亦足以为后之规矣是故为今之计和不如战战不如守和则懈战则力故曰和不如战战则殆守则全故曰战不如守昔吴大帝时诸将各欲立功多陈便宜帝以问顾雍雍曰兵法戒于小利此等欲邀功名非为国也茍不足以损敌所不宜听蜀将姜维每欲大举伐魏费祎曰吾等不如诸葛丞相丞相犹不能定中原不如保国治民无决成败于一举嗟乎吴其以雍为懦而蜀其以维为壮矣虽然未见其害雍信懦而维信壮也及诸葛恪以轻动无功而民怨姜维屡出黩武而国亡则顾雍费祎之言犹信噫宋徳当天卜世万亿天不佑敌亡不及夕不待智者而后喻也然日有中昃月有盈缺天之道也而况国乎天之于我国家盖必有时矣可以俟不可以躁盖圣人之于时所不能者二曰去曰来所能者二曰待曰乗臣愿朝廷尽人事以周其待待其来而决其乗不以小利而轻试吾之大技不以小钝而中怠吾之大计则中兴之全功不在今日在何日耶燕尝欲圗苻坚慕容农曰取果于未熟与自落不过旬日然其难易美恶相去逺矣金人之强不过苻坚其君臣万万不及坚朝廷盍少待哉
　　参知政事史浩奏曰臣闻古之得天下者皆由小以致大若汤以七十里文王以百里是也汤之一征天下始信故东征西怨南征北怨怨者徯其来而不至也是故师至其国若时雨降非谓使四方之民先归汤之国也文王三分天下有其二者有其心也是故至武王时始因商之旅其会如林非谓使天下之民先归文王之国也若使民先归其国则七十里之亳百里之丰何以容东西南北之人而所谓亳与丰之地方且疲于赡飬日益穷蹙又何暇脩文徳以格逺人之心耶今陛下北有劲敌日为奸谋以挠我日纵流民以困我沿邉守臣由之不知方且日以招徕为事自去冬用兵以来归正之官已满五百皆髙官大爵动欲添差见阙归正之民不知其数皆竭民膏血唯恐廪之不至数年之后国家之蓄积竭于此役东南之士夫乆不得调东南之农民身口之奉不得自用安保其不起为盗贼而求衣食之资乎不于此时有以救之骎骎不已布满东南蚕食既多国用益乏已来者不获优恤必有悔心方来者待之愈薄必有怨心夫剥肤椎髄以奉之意者望其知恩而欲其为我用也若使怨悔之心生终亦何所济此为国逺虑者莫不寒心也今说者必曰不如是不足以系中原人心夫内脩政事教化既明风俗既厚百姓家给而人足使彼之士民愿立于朝愿为之氓而不可得然后一旦兴师恢复土宇皆为王臣则其心乃大恱如汤之后来其苏武王之一怒而安也若吾之政化未施财力先屈国尚未可保安能系中原之心乎凡为此论者皆慕古人之虚名失当今之实利者也臣愿陛下宻敕沿邉守臣其有襁负而至者谕之以乆逺之计曰国家议战与和皆为汝辈乆此陥没欲圗拯济若为战计则他日得我故地汝皆吾民又何必舍坟墓弃亲戚而来若为和计朝廷亦岂遂忘汝等宜各安本土以俟议定则彼必感我恤之之意深念之之心切将无所归怨而敌闻之亦必知我国有人矣于是葺藩篱保形势寛民力以固邦本募勇士以益军籍政脩而教兴国富而兵强机会之来岂有穷已一举而得中原大开明堂受朝贺此成汤文王已试之明效也夫未至此时而先为计以自蹙此敌之愿后虽噬脐其无及矣利害得失之机较然可见陛下不可不深察也傥未以臣言为然欲望圣慈防自宸衷上取太上之训下尽近臣之议以归至当然后定其规抚使沿邉守臣有所遵守
　　浩又上奏曰臣闻弃实而务名舍近而谋逺见利而忘害此三者天下之大古今之至戒也臣比者极论招纳归正人之非虽荷圣慈已赐开纳尚虑议者或有异同臣请得申言其详夫自淮泗之北燕赵以南幅贠万里皆我故疆若使朝廷根本已立人材已众功无僭赏罪无佚罚兵强国富事力有余以陛下英武之资乗中原爱戴之心一举而取之宅中圗大以复旧物则天下之议孰敢以为非今既未能乃区区然招集逋逃之人以为系中原之心此臣所谓弃实而务名一也自去嵗金人南下之后两淮荡然驱虏杀戮不可胜计井堙木刋积骸如山恸哭之声至今未已调度日繁江左重困屯戍虽遣藩篱未固此皆当如饥渇如焚溺日夜圗之者今未见大有措画而庙堂之上率常以太半日力整会归正人某人乞官某人援例以庙堂犹如此则宣抚司沿邉诸军帅司州郡又可知矣此臣所谓舍近而谋逺二也北人初来扶老携防莫不皆言去虎狼归父母呜噫流涕以手加额不知者观之真若可喜然此辈小人何常之有廪给禄赏少不厌其无涯之心则怨詈并作未必不刺取国事归报敌境况又其间徃徃有夲心为间探而来者此臣所谓见利而忘害三也以此三说反覆究绎招纳利害可以立决加之敌情难测谲诈万端今北人将片纸来者即与官僧道虽无度牒但持戒牒来者即与度牒若敌人设计多作伪告伪牒源源而来上则竭国力以禄养归正官下则隂壊度牒之法我尚为有谋也哉且中国士大夫虽身登科第家世公侯一有去失坐废终身而归正官则一切不问是仕于敌人者何其幸而仕于天朝者何其不幸耶中国士民欲为僧道者由买度牒以至书填受戒非四五百千不可而归正僧道则一切不问是生于敌界者何其幸而生于王土者何其不幸耶臣惓惓之实欲望陛下弃名取实以集大勲先近后逺以安邉鄙见利思害以杜乱萌异同之论一以理决之昔吐蕃欲取唐维州隂遣妇人嫁守阍者生子长大守阍而吐蕃入寇遂开闗纳之宣和中郭药师入朝请击鞠牟陀冈乃黙视可作营垒之地其后金人大入果集于此则招纳之事岂可忽哉岂可忽哉伏惟留神采择
　　川陜宣谕使虞允文上言曰臣以孤逺之踪曲防陛下亲擢圣恩不一实为非常之遇但以才力凡微未有豪髪报効媿惧并心敢因使令辄以今日不可失之机仰干四聦之听伏惟陛下圣智黙运成筭不遗规模之逺固已素定用敢冒昧禆万分一臣既闻敌中之乱敌兵在中原者不多实天相陛下恢复之时而形势便利莫如陜西盖得兵得马得粮可以壮国威可以足军饷欲守则有险可恃欲战则有资可凭自古进取天下固有次序而莫先于此臣尝所忧者大将相与因循无一肯出力为国家任责两日来吴拱出示吴璘三书谨録进呈臣观其书意知敌为甚怯知其兵为可用知民心为已归知粮道可以取足于西人又知其疾之已去老之可忧而自勉于一举而臣所不知者朝廷怯于立事和战未决尚以为疑也自敌使及境而去或以为敌中方乱有所未暇或以为敌人未肯归疆将有所要致于我以臣愚虑二说皆可置不问所当急者今日之机如因璘之意而用其机此在陛下与二三大臣断以一言而已臣博采舆论谓中原之敌不多必无深入之忧若且令董庠以本管兵守淮东郭振以四统制兵守淮西赵撙驻信阳李道廹新野【唐邓之间】各因其险而固守勿与敌战因得息兵以待用先令吴拱选精兵二万人从邓州路与王彦会于商州以万人守潼闗使河南之敌不能进兵以援长安又以万人与彦合力进讨而吴璘姚仲拥大兵而出西人知朝廷大举倡义而应者必甚于今日官军声震闗辅则寳鸡之敌知其无援又为西人之所共弃若不请降亦必引兵渡河而去国家得于此时收兵籍马因长安之粮而取河南因河南之粮而会诸军以取汴则兵力全而可以省诸道之运至如两河之地因民之心可传檄而定矣臣闻兵好合而恶分时难得而易失欲望陛下与二三大臣察纳其说而熟计之潜以一定之説分命诸将使戮力以收不世之功天下幸甚臣廹于愚忠抵冒天威伏深震惧
　　允文又上言曰臣窃惟艺祖皇帝创业之初削平诸国首会防阳之兵以取荆南盖天下胜势所在先得之则雄视吴蜀一统之祚实始于此今陛下畱神于防汉之上游控吴蜀之全壌规摹逺得艺祖之遗意天开圣哲先后同符而议者谓自古以来蜀以重山为险吴以长江为险而荆防之地平原广袤无一山一水之限隔故三国之后以至南北之分凡皆以兵为险良将劲卒聚为重镇方册可考也道路错出不可以数计而其大者有六自陜虢出卢氏可以直抵归州自光化出茨湖可以直抵夷陵自汝州出新野可以直抵防阳自唐州出枣阳可以直抵郢州自蔡州出信阳之三闗可以直抵德安府自陈州出宛丘新息可以直抵光黄弥亘数千里实为坦涂皆当以兵为险之地也兵厚则险固理之自然而今之备兵反薄于守吴守蜀之数一失支梧敌势横溃吴蜀之形厘而为二屯兵虽多首尾莫应甚可虑也伏愿陛下曲轸渊衷下臣之章于腹心大臣议所以益兵之防庶几不失艺祖所以先重荆襄之意为陛下恢复之基天下幸甚














　　歴代名臣奏议卷九十三
　　钦定四库全书
　　歴代名臣奏议卷九十四
　　明　杨士竒等　撰
　　经国
　　宋孝宗时建康府通判辛弃疾进美芹十论曰臣闻事未至而预圗则处之常有余事既至而计则应之常不足敌人凭陵中夏臣子思酬国耻普天率土此心未尝一日忘臣之家世受廛济南代膺阃寄荷国厚恩大父臣賛以族众拙于脱身被污敌官留京师歴宿亳渉沂海非其志也毎退食輙引臣辈登髙望逺指画山河思投衅而起以纾君父所不共戴天之愤尝令臣两随计吏抵燕山谛观形势谋未及遂大父臣賛下世粤辛巳嵗金亮南下中原之民屯聚蜂起臣尝鸠众二千耿京为掌书记与圗恢复共籍兵二十五万纳款于朝不幸变生肘腋事乃大谬负抱愚忠填欝肠肺官闲心定窃伏思念今日之势朝廷一于持重以为成谋敌人利于尝试以为得计故和战之权常出于敌而我特从而应之是以燕山之和未几而京城之围急城下之盟方成而两宫之狩逺秦桧之和反以滋金亮之狂彼利则战倦则和诡谲狙诈我实何有惟是张浚苻离之师觕有生气虽胜不虑败事非十全然计其所防方诸既和之后投闲蹂躏犹未若是之酷而不识兵者徒见胜不可保之为害而不悟夫和而不可恃为膏肓之大病遂亟齚舌以为深戒臣窃谓恢复自有定谋非苻离小胜负之可惩而朝廷公卿过虑不言兵之可惜也古人言不以小挫而沮吾大计正以此耳恭惟皇帝陛下聦明神武灼见事几虽光武明谟宪宗果防所难比拟一介敌人尚劳宵旰此正天下之士献谋効命之秋臣虽至愚且陋何能有知徒以忠愤所激不能自已以为今日敌人实有之可乗而朝廷上防惟预备乃无患故罄竭精恳不自忖量撰成御敌十论名曰美芹其三言敌人之其七言朝廷之所当行先审其势次察其情复观其衅则敌之虚实吾既详之矣然后以其七说次第而用之敌固在吾目中惟陛下畱乙夜之神沈先物之几志在必行无惑羣议庶乎雪耻酬百王除凶报千古之烈无逊于唐太宗典冠举衣以复韩侯虽越职之罪难逃野人美芹而献于君亦爱主之诚可取惟陛下赦其狂僭而怜其愚忠斧锧余生实不胜万幸万幸之至其审势曰用兵之道形与势二不知而一之则沮于形于势而胜不可圗且坐受其毙矣何谓形小大是也何谓势虚实是也土地之广财赋之多士马之众此形也非势也形可举以示威不可用以必胜譬如转嵌岩于千仞之山轰然其声嵬然其形非不大可畏也然而堑畱木拒未容于直遂有能迂囬而避御之至力杀形禁则人得跨而逾之矣若夫势则不然有噐必可用有用必可济譬注矢石于髙墉之上操纵自我不系于人有轶而过者抨击中射惟意所向此实之可虑也自今论之敌人虽有嵌岩可畏之形而无矢石必可用之势其举以示吾者特以威而疑我也谓欲用以求胜者固知其未必能也彼欲致疑吾且信之以为可疑彼未必能吾且意其或能是亦未详夫形势之辨耳臣请得而条陈之敌人之地东薄于海西控于夏南抵于淮北极于防地非不广也敌人之财签兵于民而无飬兵之费靳恩于郊而无泛恩之赏又辅之以嵗币之相仍横敛之不卹则财非不多也沙漠之地马所生焉射御长技人皆习焉则其兵又可谓之众矣以此之形时出而震我亦在所可虑而臣独以为不足卹者盖敌人之地虽名为广其实易分惟其无事兵刼形制若可纠合一有惊扰则忿怒纷争割据蜂起辛已之变萧哲伯反于辽赵开反于宻魏胜反于海王友直反于魏耿京反于齐鲁亲而葛王又反于燕其余纷纷所在而是此则已然之明验是一不足虑也敌人之财虽名为多其实难恃得吾嵗币惟金与帛可以备赏而不可以飬士中原廪窖可以飬士而不能保其无失盖敌政厖而官吏横常赋供亿民粗可支意外而有需公实取一而吏七八之民不堪而叛叛则财不可得而反防其资是二不足虑也若其为兵名之曰多又实难调而易溃且如中原所签谓之大汉军者皆其父祖残于蹂践之余田宅罄于捶剥之酷怨愤所积其心不一而沙漠所签者越在万里之外虽其数可以百万计而道里辽絶资粮噐甲一切取办于民赋输调发非一嵗而不可至始金亮南下之时皆是诛胁酋长破灭资产人乃肯从未几中道窜归者已不可制则又三不足虑也又况金国今用事之人杂以契丹中原江南之士上下猜防议论龃龉非如前日尼雅满乌珠辈之叶且骨肉间僭弑成风如闻伪许王以庶长出守于汴私收民心而嫡少尝暴之于父此岂能终以无事者哉我有三不足虑彼有三无能为而重之以有腹心之疾是殆自保之不暇何以谋人臣抑闻古之善觇人国者如良医之切脉知其受病之处而逆其必殒之期初不为肥瘠而易其智官渡之师袁绍未遽弱也曹操见之以为终且自毙者以嫡庶不定而知之咸阳之都会稽之防秦尚自强也髙祖见之以为当如是矣项籍见之以为可取而代之者以民怨已深而知之盖国之亡未有如民怨嫡庻不定之为酷敌今并有之欲不亡何待臣故曰形与势异惟陛下实深察之其察情曰两敌相持无以得其情则疑疑故易骇骇而应之必不能详有以得其情则定定故不可惑不可惑而听彼之自扰则权常在我而敌实受其矣古之善用兵者非能务为必胜而能谋为不可胜盖不可胜者乃所以徐圗必胜之功也我欲胜彼亦志于胜谁肯处其败胜败之情战于中而胜败之机未有所决彼或以兵来吾敢谓其张虚声以耀我乎彼或以兵遁吾敢谓其非匿形以诱我乎是皆未敢也然则如之何曰权然后知轻重度然后知长短定故也它人有心予忖度之审故也能定而审敌情虽万里之逺可坐察矣今吾藏战于守未战而常为必战之待寓胜于敌未胜而常有必胜之理彼诚虚声以耀我我以静应而不轻动彼诚匿形以诱我我有素备而不可以乗胜败既不能为吾乱则固神闲而气定矣然后徐以吾之心度彼之情吾犹是彼亦犹是南北虽有异虑休戚岂有异趣哉敌人情伪臣尝熟论之矣盖其性剽悍心不肯自闲逆之则怒怒而后战顺之则喜喜必致赂盖怒我者忌我也喜我者狎我也彼何尝不欲战又何尝不言和惟其实欲战而乃以和狎我惟其实欲和而乃以战要我此所以和无定论而战无常势也尤不可以不察曩者乌珠之死固尝嘱其徒使与我和曰韩张刘岳近皆习兵恐非若辈所敌则是其情真欲和矣然而未尝不进而求战者计出于忌我而要我也刘豫之废亶尝虑无以守中原则请割三京亶之弑亮常惧吾有问罪之师则又谋割三京而还梓宫亮之殒褎又尝缓我追北之师则复谋割白沟河以丈人行事我是其情亦真欲和矣非诈也未几亶之所割视吾所守之人非其敌则不旋踵而复取之亮之所谋窥吾遣贺之使知其无能为则中辍而萌辛巳之逆褎之所谋悟有班师之失无意于袭则又反覆而有意外之请夫既云和矣而复中辍者盖用其狎而谋胜于我也今日之事揆诸敌情是有三不敢必战二必欲尝试何以言之空国之师商监不逺彼必不肯再用危道万一猖獗特不过调沿邉戍卒而已戍卒岂有能必其胜此一不敢必战也海泗唐邓等州吾既得之彼用师三年而无成则我有攻守之士而敌人已非前日之比此二不敢必战也契丹诸部侧目于其后中原之士扼腕于其前令之虽不得不从从之未必不反此三不敢必战也有三不敢必战之形惧吾之窥其弱而絶嵗币则其势不得不张大以要我此一欲尝试也贪而志欲得求不能充其所欲心惟务于侥幸谋不暇于万全此二欲尝试也且彼试欲战耶则必不肯张皇以速我之备且如金亮始谋南下之时刘麟蔡松年一探其意而导之则麟逐而松年鸩恶其露机也今诚必战岂欲人遂知之乎彼诚不敢必战邪贪残无义忿不頋败彼何所卹以母之亲兄之长一忤其意一利其位亮犹弑之何有于我况今沿海造舰沿淮治具包藏祸心有隙皆可投敢谓之终遂不战乎大抵今彼虽无必敢战之心而吾亦不可不防其欲尝试之举彼于髙丽西夏气足以吞之故于其使之至也坦然待之而无他惟吾使命之去则多方腆鲜曲意防备如人见牛羊未尝作色而遇虎豹则厉声奋臂以加之此又足以见其深有忌于我也彼知有忌我独无忌哉我之所忌不在于敌欲必战而在于敌幸胜以逾淮而遂守淮以困我则吾受其病矣御之之术臣具于守淮篇昔者黥布之心为身而不顾后必出下防薛公知之以告髙祖而布遂成擒先零之心恐汉而疑防开觧仇结约充国知之以告宣帝而先零自速败薛公充国非有风角鸟占之胜枯茎朽骨之技亦惟心定而虑审耳朝廷心定而虑审何情不可得何功不可成不求敌情之知而观彼虚声诡势以为进退者非特重困吾力且失夫制胜之机为可惜臣故曰知敌之情而为之处者绰绰乎其有余矣其观衅曰自古天下离合之势常系乎民心民心叛服之由实基于喜怒喜怒之方形视之若未有休戚喜怒之既积离合始决而不可制矣何则喜怒之情有血气者皆有之饱而愉暖而适遽使之饥寒则怨仰而视俯而育遽使之捐弃则痛寃而求伸愤而求泄至于无所控告则怒怨深痛钜而怒盈服则合叛则离秦汉之际离合之变于此可以观矣秦人之法惨刻凝宻而汉则破觚为圜与民休戚天下不得不喜汉而怒秦秦人则役繁赋重不卹而汉则寛仁大度务从简约天下不得不喜汉而怒秦怒之方形秦自若也怒之既积则喜而有所属秦始不得自保遂离而合于汉矣方今中原之民其心果何如哉二百年为朝廷赤子耕而食蚕而衣富者安贫者济赋轻役寡求得而欲遂今陷于敌彼视吾民如晩妾之御嫡子爱憎自殊不复顾惜方僭割之时彼守未固此讻未定犹勉强姑息以示恩时肆诛戮以贾威既乆稍玩真情遂出分布州县半其部落分朋植党仇灭我民民有不平讼之于官则彼常胜而我民则饮气以茹屈田畴相隣彼人则强而夺之孳畜相杂彼人则盗而有之民之至爱者子孙签军之令下则贫富不问而丁壮必行民之所惜者财力营筑馈饷之役兴则空室以徃而休息无期有常产者困窭无置锥者冻馁民初未敢遽叛者犹徇于茍且之安而怵于积威之末辛巳之嵗相挻以兴矫首南望思恋旧主者怨已深痛已钜而怒已盈也金亮自知形禁势格巢穴迥遥恐狂谋无成而窜身无所故疾趣淮上侥幸一胜以谋溃中原之心而求归也此机不一再而朝廷虑不及此中原义兵防亦溃散吁甚可追惜也今而观之中原之民业尝叛敌敌人必不能释然于其心而吾民亦岂能自安而无疑乎疑则虑患深操心危是以易动而轻叛朝廷未有意于恢复则已诚有意焉莫若于其无事之时张大声势以耸之使知朝廷俨然有可恃之资存抚新附以诱之使知朝廷有不忘中原之心如是则一旦缓急彼将转相告谕翕然而起争为吾之应矣又况今日中原之民非昔日中原之民曩者民习于治而不知兵不意之祸如蜂虿作于怀袖知者不暇谋勇者不及怒自乱离以来心安于斩伐而力闲于攻守敌人虽暴有王师为之援民心坚矣冯妇虽攘臂其为士笑之孟子曰为汤武驱民者桀与纣也臣亦谓今之中原离合之衅已开敌人不动则已诚动焉是特为陛下驱民而已惟静以待之彼不亡何待其自治曰臣闻今之论天下者皆曰南北有定势吴楚之脆弱不足以争衡于中原臣之说曰古今有常理域外之人民不可以乆安于内地夫所谓南北定势者粤自汉鼎之亡天下离而为南北吴不能以取魏而晋卒以并吴晋不能以取中原而陈亦终毙于隋与夫艺祖皇帝之取南唐取吴越天下之士遂以为东南地薄兵脆将非命世之雄其势固至于此而蔡谟亦谓度今诸人必不能办此吾见韩卢东郭防俱毙而已臣以谓吴不能以取魏者盖孙氏之割据曹氏之猜雄其徳本无以相过而西蜀之地又分于刘备虽愿以兵窥魏势不可得也晋之不能取中原者一时诸戎皆有豪杰之风晋之强臣方内自专制拥兵上流动辄问鼎自治如此何暇谋人宋齐梁陈之间其君臣又皆以一战之胜蔑其君而夺之位其心盖侥幸于人之不我攻而所以攻人者皆其自固也至于南唐吴越之时适当圣人之兴理固应尔无足恠者由此观之所遭者然非定势也且方今南北之势较之彼时亦大异矣地方万里而刼于金人之一姓彼其国大而上下交征政厖而军民相怨平居无事亦规规然模仿古圣贤太平之事以诳乱其耳目是以其国可以言静而不可以言动其民可与共安而不可与共危非如晋末诸戎四分五裂若周秦之战国唐季之藩镇皆家自为国国自为敌而贪残吞噬剽悍劲勇之习纯用而不杂也且六朝之君其祖宗徳泽涵飬浸渍之难忘而中原民心眷恋依依而不去者又非得为今日比臣故曰较之彼时南北之势大异矣当秦之时关东强国莫楚若也而秦楚相遇动以数十万之众见屠于秦君为秦虏而地为秦自当时言之是南北勇怯不敌之眀验而项梁乃能以吴楚子弟驱而之赵救钜鹿破章邯诸侯之军十余壁皆莫敢动观楚之战士无不一当十诸侯之兵皆人人惴恐卒以阬秦军入函谷焚咸阳杀子婴是又可以南北勇怯论哉方怀王入秦时楚人言之曰楚虽三户亡秦必楚夫彼岂能逆知其事之必至于此耶盖天道好还亦以其理而推之耳故臣直取古今常理而论之夫所谓古今常理者逆顺之相形盛衰之相防如符契之必同寒暑之必至今敌人所以取之者至逆也然其所居者亦盛矣以顺居盛犹有衰焉以逆居盛固无衰乎臣之所谓理者此也不然遐裔之长而据有中夏子孙又有泰山万世之安古今岂有是事哉今之议者皆痛惩徃者之事而刼于积威之后不推项籍之亡秦而猥以蔡谟之论晋者以借口是犹怀千金之璧不能斡营低昻而揺尾于贩夫惩蝮蛇之毒不能详覈真伪而褫魄于雕弓亦已过矣故臣愿陛下姑以光复旧物而自期不以六朝之势而自卑精心强力日与二三大臣讲求古今南北之势知其不侔而不为之惑则臣固当为陛下言自治之防今之所以自治者不胜其多也官吏之盛否民力之优困财用之丰耗士卒之强弱噐械之良楛邉备之废置此数者皆有司之事陛下亦次第而行之臣不能悉举也顾今有大者二陛下知之而未果行大臣难之而不敢发者一曰絶嵗币二曰都金陵臣闻今之所以待敌以缗计者二百余万以天下之大而为生灵社稷计曽何二百余万之足云臣不为二百余万缗惜也钱塘金陵俱在大江之南而其形势相去亦无几矣岂以为是数百里之逺而遽有强弱之辨哉臣不为数百里计也然而絶嵗币则财用未可以遽富都金陵则中原未可以遽复是三尺童子之所知臣之区区以是为言者盖古之英雄拨乱之君必先内有以作三军之气外有以破敌人之心故曰未战飬其气又曰先人有夺人之心今则不然待敌则恃驩好于金帛之间立国则借形势于湖山之险望实俱防莫此为甚使吾内之三军习知其上之人畏怯退避之如此以为金人必不可敌战守必不可恃虽有刚心勇气亦销铄委靡而不振臣不知缓急将谁使之战哉借使战其能必胜乎外之中原民心以为朝廷置我于度外谓吾无事则知自备而已有事则将自救之不暇向之袒臂疾呼而背金亮之令为吾响应者他日必无若是之防也如是则敌人将安意肆志而为吾患今絶嵗币都金陵其形必至于战天下有战形矣然后三军有所怒而思奋中原有所恃而思乱陛下间取其二百余万缗者以资吾飬兵赏劳之费岂不为朝廷之利乎然此二者在今日未可遽行臣观敌人之情玩吾之重战而所求未能充其欲不过一二年必以战而要我茍因其要我而遂絶之则彼亦将自沮而权固在我矣议者必曰朝廷全盛时西北二敌亦不免于赂今我有天下之半而敌倍西北之势虽欲不赂得乎臣应之曰是赵之所以待秦也昔者秦攻邯郸而去赵将割六县而与之和虞卿曰秦之攻赵也倦而归乎抑其力尚能进且爱我而不攻乎王曰秦之攻我也不遗余力矣必以倦而归矣虞卿曰秦以其力攻其力所不能取倦而归王又以其力之不能攻以资之是助秦自攻也臣以为虞卿之所以谋赵者是今日之势也且今日之势议者固以东晋自卑矣求之于晋彼亦何尝弃金陵输嵗币乎臣窃观陛下圣文神武同符祖宗必将陵跨汉唐抚有中夏然后为称岂能欝欝乆居此者乎臣愿陛下酌古以御今毋惑纷纭之论则恢复之功可必其有成古人云谋及卿士谋及庶人又曰作屋道邉三年不成盖谋贵众防贵独惟陛下深察之其守淮曰臣闻用兵之道无所不备则有所必分知所必守则不必皆备何则精兵骁骑十万之屯山峙雷动其势自雄以此为备则其谁敢乗离屯为十屯不过万力寡气沮以此为备则备不足恃此聚屯分屯之利害也臣尝观两淮之战皆以备多而力寡兵慑而气沮奔走于不必守之地而婴敌人逺闘之锋故十战而九败其所以得画江而守者幸也且今敌人之情臣固已论之矣要不过以邉兵而入寇幸成功而无内祸使之逾淮将有民而抚之有城而守之则始足以为吾患夫守江而防淮吴陈南唐之事可见也且我入彼出我出彼入旷日持乆何事不生曩者金人之将曰韩常刘豫之相曰冯长寜者皆尝以是导之讵知其他日之计终不出于此乎故臣以谓守淮之道无惧其必来当使之兵交而亟去无幸其必去当使之他日必不敢犯也为是防者在于彼能入吾之地而不能得吾之战彼能攻吾之城吾能入彼之地然而非备寡力专则不能也且环淮为郡凡几为郡之屯又几退淮而江为重镇曰鄂渚曰金陵曰京口以至于行都扈跸之兵其将皆有定营其营皆有定数此不可省也环淮必欲皆备则是以有限之兵而用无所不备之防兵分势弱必不可以折其冲以臣防之不若聚兵为屯以守为战庶乎敌来不足以为吾忧而我进乃可以为彼患也聚兵之说如何敌人之来自淮而东必道楚以趣扬自淮而西必道濠以趣真与道夀以趣和自荆襄而来必道襄阳以趣荆今吾择精骑十万分屯于山阳濠梁襄阳三处而于扬或和置一大府以督之敌攻山阳则坚壁勿战而虗盱眙髙邮以饵之使濠梁分其半与督府之兵横击之或絶饷道或邀归途敌并力于山阳则襄阳之师出唐邓以扰之敌攻濠梁则坚壁勿战而虗庐夀以饵之使山阳分其半与督府之兵亦横击之敌并力于濠梁而襄阳之师亦然敌攻襄阳则坚壁勿战而虗郢复以饵之敌无所获亦将聚淮北之兵以并力于此我则以濠梁之兵制其归而山阳之兵自沭阳以扰沂海此正所谓不恃敌之不敢攻而恃吾能攻彼之所必救也臣窃谓觧杂乱纷纠者不控弮救闘者不搏撠批亢虗形格势禁则自为觧矣昔人用兵多出于此故魏赵相攻齐师救赵田忌引兵疾走大梁则魏兵释赵而自救齐师因大破之于桂陵后唐荘宗与梁相持于扬刘徳胜之间盖尝蹙而不胜其后用郭崇韬之防七日入汴而梁亡兵家形势从古以然议者必曰我知虗以进彼亦将调兵以拒进遇其实未见其虗是大不然彼沿邉为守其兵不过数万既已厚屯于三城之冲其余不容复多兵少而力不足谓能当我全师者又非其所虑也又况彼纵得淮而民不服且有江以为之阻则犹未足以为利我得中原而箪壶迎降民心自固且将不为吾守乎如此则在我者甚坚而在彼者甚瑕全吾所甚坚攻彼所甚瑕此臣所谓兵交而必亟去兵去而不敢复犯者此也呜呼安得斯人而与之论天下也哉其屯田曰赵充国论备邉之计曰湟中积谷三百万斛则羌人不敢动李广武为成安君谋曰要其辎重十日不至则二将之头可致者此言用兵制胜以粮为先转饷给军以通为利也必欲使粮足而饷无间絶之忧惟屯田为善而屯田盖亦难行国家经画于今几年而曽未覩夫实效者所以驱而使之耕者非其人所以为之任其责者非其吏故利未十百而害己千万矣名曰屯田其实重费以敛怨也何以言之市井无赖小人惟其懒而不事事而廹于饥寒故甘捐躯于军伍以就衣食而茍闲纵一旦警急擐甲操戈以当矢石其心固偃然自分曰向者吾无事而幸饱暖于官今焉官有事而责死力于我且战胜犹有累资补秩之望故安之而不辞今遽而使之屯田则是无事而不免耕耘之苦有事而又履夫攻守之危彼必曰吾能耕以食岂不能从富民租佃以为生而轻失身于黥戮上能驱我于万死岂不能捐谷帛以飬我而重役我以辛勤不平之气无所发泄在畎畆则邀夺民田胁掠酒防以肆无稽践行阵则呼愤扼腕疾视长上而不为用且曰吾自耕自食官何用我焉是诚未覩夫享成之利也卤莽灭裂徒费粮种只见有害未闻获利此未为防之善如臣之说则曰向者之兵怠惰而不尽力向者之吏茍且而应故事不如籍归正军民厘为保伍择归正不厘务官择为长贰使之专董其事且彼自敌中被签而来耒耨之事盖所素习且其生同乡井其情相得上令下从不至生事惟官之计其闲田顷畆之数与夫归正军民之目土人已占之田不更动揺以重惊扰归正之人家给百畆而分为二等为之兵者田之所收则尽以予之为之民者十分税一则以为凶荒赈济之储室庐噐具粮种之法一切遵旧使得植桑麻蓄鸡豚以为岁时伏腊婚嫁之资彼必忘其流徙便于生飬无事则长贰为劝农之官有事则长贰为主兵之将许其理为资考乆于其任使得悉心于教劝而委守臣监司覈其劳绩奏与迁秩而不限举主人孰不更相劝勉以赴功名之会哉且今归正军民散在江淮而此方之人例以异壤视之不幸而主将亦以其归正则求自释于庙堂又痛事形迹愈不加卹间有挟不平出怨语重典已絷其足矣所谓小名目者仰俸给为活胥吏沮抑何尝以时得呜呼此诚可悯也诚非朝廷所以怀诱中原忠义之术也闻之曰因其不足而利之利未四五而恩逾九十此正屯田非特为国家便而且亦为归正军民之福议者必曰归正之人常怀异心羣而聚之虑复生变是大不然也且和亲之后沿江归正军民官吏失所以抚摩之惠相扳北归者莫计当时邉吏亦皆听之而莫为制此岂独归正人之罪今之畱者既少安矣更为屯田以处之则人有常产而上无重敛彼何苦叛去以甘敌人横暴之诛求哉若又曰恐其窃发且人惟不自聊赖乃攘夺以茍生诚丰饫矣何苦如是饥者易为食必不然也诚使果尔踈而逺之于江外不犹愈于聚乎内而重惊扰乎且天下之事逆虑其害而不敢求其利亦不可言智矣盖今所谓御前诸军者待之素厚而飬之素优故骄骄则不可复使此甚易晓也若夫州郡之卒异于是彼非天子爪牙之故可以劳之而不怨而其大半出于农桑失业之徒故狎于野而不怨徃年尝猎其丁壮劲勇者为一军矣臣以谓可軰徙此军视归正军民之数倍而发之使阡陌相连庐舍相望并耕乎两淮之间彼其名素贱必不敢倨视归正军民而媒怨而归正军民视之犹江南之兵也亦必有所忌而不敢逞势足以禁归正军民之变力足以尽屯田之利计有出于此者乎昔商之顽民相率为乱周公不诛而迁之洛邑曰商之诸臣乃湎于酒勿庸杀之姑惟教之其后康王命毕公又曰不臧厥臧民罔攸劝始则迁其顽而教之终则择其善而用之圣人治天下未尝絶物固如此今归正人聚于两淮而屯田以居之覈其劳绩而禄秩以诱之内以节冗食之费外以省转饷之劳以销桀骜之变此正周人待商民之法秦人使人自为战之术而井田兵农之遗制也况皆吾旧赤子非如商民在周之有异念以术使之天下岂有不济之事哉其致勇曰臣闻行阵无死命之士则将虽勇而战不能必胜邉陲无死事之将则相虽贤而功不能必成将骄卒惰无事则已有事则其弊望敌先遁临敌遂奔几何而不败国家事人君责成于宰相宰相身任乎天下可不有以深探其情而逆为之处乎盖人莫不重死惟有以致其勇则惰者奋骄者耸而死有所不敢避呜呼此正鼓舞天下之至术也致之如何曰将帅之情与士卒之情异而所以致之之术亦不可得而同何则致将帅之勇在于均任而投其所忌贵爵而激其所慕致士卒之勇在于寡使而纾其不平速赏而卹其已亡臣请得而备陈之今之天下其弊在于儒臣不知兵而武臣有以要其上故阃外之事朝廷所知者胜与负而已所谓当进而退可攻而守者则朝廷有不及知也彼其意盖曰平时清要儒臣任之一旦扰攘而使我履矢石吾且幸富贵矣岂不能逡廵自爱而留敌以固位乎向者淮上之师有迁延而避敌者是其事也臣今欲乞朝廷于文臣中择其亷重通敏者毎军置叅谋一贠使之得以陪计议观形势而不相统摄非如唐所谓监军之比彼为将者心有所忌而文臣亦因之识行阵谙战守缓急均可以备邉城之寄将帅有可进而攻之便彼知搢绅之士亦识兵家利害必不敢依违养敌以自封而遗国家之患此之谓均任而投其所忌凡人之情未得志则冐死亡以求富贵已得志则保富贵而重其生古人论御将者以才之大小为辨谓御大才者如飬骐骥御小才者如飬鹰犬然今之将帅岂皆其才大者要之饱则飞去亦有如鹰者焉向者虹县海道之帅有得一邑破数舰而遽以节使相与之者是其事也臣欲乞朝廷靳重爵命齐量其功等第而与之非谓无予之谓徐以予之且欲使之常亹亹然有歆慕未足之意以要其后效而戒谕文吏非有节制相临者必以资级为礼与左迁人均毋使如正使遥郡者间有趋伏堂下之辱如唐以金紫而执役之彼被介胄者知一爵一命之可重而朝廷无左右选贵贱之别则亦矜持奋励尽心于朝廷而希尊荣之宠此之谓贵爵而激其所慕营幕之间饱暖有不充而主将歌舞无休时锋镝之下肝脑不敢保而主将雍容于帐中此亦危且勚矣而平时又不与之休息以飬其力至使之舁土运甓以营私室而肆鞭挞彼之心怀愤挟怨惟恐天下之无事以求所谓快意肆志者而邀其上谁肯挺身効命以求胜敌哉兵法曰视卒如爱子故古之贤将有与士卒防下者同衣食而分劳苦臣今欲乞朝廷明勅将帅自教阅外非脩营治栅名公家事者不得私有役使以収士卒之心此之谓寡使而纾其不平人莫不恶死亦莫不有父母妻孥之爱冒万死幸一生所谓竒功折获者有一资半级之望朝廷较其毫厘而裁抑之赏定而付之于军则胥吏轧之主将邀之不得利不与敌去师防主将享大富贵而士卒有一命又复沮格如此不幸而死妻离子散香火萧然万事瓦觧未死者见之谁不生心兵法曰军赏不逾时而古之贤将盖有为士卒裹疮卹孤者臣今欲乞朝廷遇有赏命特与差官携至军中呼名给付而死事之家申勅主将曲加抚劳以结士卒之驩此之谓速赏而卹其已亡如此则骄者化而为锐惰者化而为力有不守矣守之而无不固有不攻矣攻之而无不克凡兹数事非有难行重费朝廷何惜而不举以收将卒它日之用哉臣窃观陛下向尝训百官以宠武臣隆恩数以优战伐是诚有意于激励将卒矣然其间尚有行之而未及详已行而旋复弛之事欲望陛下察臣所以得于行伍之说如此而眀付之宰相使之审处而力行之庶几有以得上下之驩心而急难不至于误国此实天下之至计也其防微曰古之为国者其虑敌深其防患宻故常不吝爵赏以笼络天下智勇辩力之士不欲一夫有忧愁怨怼无聊不平之心以败吾事盖人之有智勇辩力者是皆天民之秀杰者不肯自已茍大而不得见用于世小而又饥寒于其身则其求逞之志果于毁名败节凡可以纾忿充欲者无所不至矣是以敌国相持胜负未决一夫不平输情于敌则吾之所忌彼知而投之吾之所长彼习而用之投吾所忌用吾所长是殆益敌资而遗敌胜耳不可以不察传曰谨备于其外患生于其内此正圣人所以深致意而庸人以为不足虑也昔者楚公子巫臣尝教吴乗车射御而吴得以逞汉中行说尝教单于毋爱汉物而汉有匈奴之忧史传所载此甚多臣之为今日虑者非以匹夫去就可以为朝廷重轻盖以为泄吾之机足以増敌人之颉颃耳何则科举不足以尽笼天下之士而爵赏亦不足以尽縻归附之人与夫逋寇穷民之无所归茹寃报恨之无所泄者天下亦不能尽无窃计其中亦有杰然自异而不徇小节者矣彼将甘心俛首守死于吾土地乎抑亦坏垣越栅而求释于他域乎是未可知也臣之为是说者非欲以耸陛下之听而行已之言盖亦有见焉耳请试言其大者金亮之南下也海道舟楫则平江之匠实为之淮南惟秋之防而盛夏来伐则无锡之士实惎之克敌弓弩敌兵所不支今已为之殿司之兵比他卒为骄今巳知之此数者岂小事哉如闻皆其北归之人叛军之长教之使然且归正军民或激于忠义或廹于虐政故相扳来归其心诚有所慕也前此陛下尝许以不遣矣自去年以来敌人间以文牒请索朝廷亦时有曲从其间有知诗书识义分者如觧元振辈上章请畱陛下既已旌赏之矣若俗所谓泗州王等辈既行之后得之道路皆言隂通伪地教其亲戚诉诸敌人移牒来请此必其心有所不乐于朝廷者若此曹虽阘冗无能累千百数举发以归之固不足卹然人之度量相越智愚不同或其中亦有所谓杰然自异者患生所忽渐不可长臣愿陛下广含之量开言事之路许之陈说利害官其可采以收拾江南之士明诏有司时散俸廪以优卹归朝归正之人外而勅州县吏使之蠲除苛敛平亭狱讼以纾其逃死蓄愤无所伸愬之心其归正军民或有再索而犹言愿行者此必隂通伪地情不可测朝廷既无负于此辈而犹反覆若是陛下赫然诛其一二亦可以絶其奸望不然则纵之而不加制玩之而不加卹恐他日万一有如先朝张源吴昊之西奔近日施宜生之北走或能驯致邉陲意外之扰不可不加意焉臣闻之鲁公父文伯死有妇人自杀于房者二人其母闻之不哭曰孔子贤人也逐于鲁而是人不随今死而妇人为自杀是必于其长者薄于其妇人厚议者曰从母之言则是为贤母从妻之言则不免为妒妻今臣之论归正归朝军民诚恐不恱臣之说者以臣为妒妻也惟陛下深察之其乆任曰臣闻天下无难能不可为之事而有能为必可成之人人诚能也任之不专则不可以有成故孟子曰五谷种之美者也茍为不熟不如稊稗何则事有操纵自我而谋之已审则一举而可以遂成事有服叛在人而谋之虽审亦必持乆而后可就盖自古遐裔为中国患彼皆有争胜之心圣人方调兵以正天诛任宰相以责成功非如政刑礼乐发之自已収之亦自己之易也朝而用兵夕而遂胜公卿大夫交口归之曰此宰相之贤也明日而临敌后日而闻不利则羣起而媒糵之曰宰相不足与折冲也乍贤乍佞其说不一于是人君亦不能自信欲求之立事难矣哉臣读史尝窃深嘉越勾践汉髙祖之能任人而种蠡良平之能处事骤而胜遽而败皆不足以动其心而信之专期之成皆如其所料也观夫会稽之栖五年而吴伐齐虗可乗也种蠡如不闻又四年吴伐齐虗可乗也种蠡反发兵助之又二年吴伐齐不胜而种蠡始袭破之可以取之种蠡不取又九年而始一举灭之盖歴二十又三年而勾践未尝以为迟而夺其权丰沛之兴秦二年汉败于薛汉元年髙帝厄于鸿门又二年衂于彭城又三年困于荥阳又五年不利于夏南良平何尝一日不从之计议然未免于龃龉者盖歴五年而始蹶项立刘髙帝亦未尝以为踈而夺其权诚以一胜一败兵家常势惩败狃胜非防之上故古之人君其信任大臣也不间于谗说其圗维大功也不卹于小节所以能责难能不可为之事于能为必可成之人而收其效也敌人为朝廷患如病疽焉病根不去终不可以为身安然其决之也必加炷刃则痛亟而无后悔而其销之也止于傅饵则痛迟而终为大患病而用医不一其言至炷刃方施而傅饵移之傅饵未几而炷刃夺之病不已而乃咎医吁亦自惑也且御敌有二道惟和与战和固非长防然太上皇帝用秦桧一十九年而无异论者太上皇帝信之之笃而秦桧守之之坚也今日之事以和为可以安而臣不敢必其盟之可保以战为不可讲而臣亦不敢必其兵之可休惟陛下推至诚踈谗慝以天下之事尽付之宰相使得优防无疑以悉力于圗维则可和与战之机宰相其任之矣唐人视相府如传舍其所成者果何事淮蔡之功裴度用而李师道遣刺客以缓师髙霞寓败而钱徽萧俛以为言宪宗信之深任之笃令狐楚之罢为中舍李逢吉之出为节度皆以沮谋而见踈故君以防臣以忠而能成中兴之功而顷者张浚虽未有大防亦未至大败符离一挫召还揆路遂以罪去恐非越勾践汉髙帝唐宪宗所以任宰相之道非特此也内而戸部出纳之源外而泉漕緫司之计与夫邉郡守臣屯戍守将皆非朝夕可以责其成功者臣愿陛下要成功于宰相而使宰相责成功于计臣守将俾其各得专于职治而以禄秩旌其劳绩不必轻移遽迁则人无茍且之心乐于奋激以自见其才一纲既举众目自张天下之事犹有不办者臣不敢信其然也其详战曰臣闻鸱枭不鸣要非祥禽豺狼不噬要非仁兽此敌人虽未动而臣固将以论战何则我无尔诈尔无我虞然后两国可恃以定盟而生灵可恃以弭兵今彼尝有诈我之情而我亦有虞彼之备一诈一虞谓天下不至于战者惑也明知天下之必战则出兵以攻人与坐而待人之攻也孰为利战人之地与退而自战其地者孰为得均之不免于战莫若先出兵以战人之地此固天下之至权兵家之上防而微臣之所以敢妄论也详战之说奈何详其所战之地也兵法有九地皆因地而为之势不详其地不知其势者谓之浪战故地有险易有重轻先其易者险有所不攻破其重者轻有所不取今日中原之地其形易其势重者果安在哉曰山东是也不得山东则河北不可取不得河北则中原不可复此定势非臆说也古人谓用兵如常山之蛇击其首则尾应击其尾则首应击其身则首尾俱应臣窃笑之夫击其尾则首应击其身则首尾俱应固也若夫击其首则死矣尾虽应其庸有济乎方今山东者敌人之首而京洛关陜则其身其尾也由泰山而北不千二百里而至燕燕者敌人之巢穴也自河失故道河朔无浊流之阻所谓千二百里者从枕席上过师也山东之民劲勇而喜乱敌人有事常先穷山东之民天下有变而山东亦常首天下之祸至其所谓备邉之兵较之他处山东号为简略且其地于燕为近而其民素喜乱彼方穷其民简其俻岂真识天下之势也哉今夫二人相搏痛其心则手足无强力两阵相持噪其营则士卒无鬭心故臣以谓兵出沭阳则山东可指日而下山东已下则河朔必望风而震河朔已震则燕山者臣将使之塞南门而守请试言其说敌人列屯置戍自淮阳以西至于汧陇杂女真渤海契丹之兵不满十万闗中洛阳京师三处彼以为形势最重之地防之为甚深备之为甚宻可因其为重大为之名以信之扬兵于川蜀则曰关陇秦汉故都百二之险吾不可以不争扬兵于襄阳则曰洛阳吾祖宗陵寝之旧废祀乆矣吾不可以不取扬兵于淮西则曰京师吾宗庙社稷基本于此吾不可以不复多为旌旗金鼓之形阳为志在必取之势已震関中又骇洛阳已骇洛阳又声京师彼见吾形忌吾势必以十万之兵而聚三地且沿邉郡县亦必皆守而后可是谓无所不备则无所不寡如此则燕山之卫兵山东之户民中原之签军精甲锐兵必悉举以至吾乃以形耸之使不得遽去以势畱之使不得遂休则山东之地固虚邑也山东虽虚窃计青宻沂海之兵犹有数千我以沿海战舰驰突于登莱沂宻淄潍之境彼数千兵者尽分于屯守矣山东诚虚盗贼必起吾诱羣盗之兵使之溃裂四出而陛下徐择一骁将以兵五万歩骑相半鼓行而前不三日而至兖郓之郊臣不知山东诸郡将谁为王师敌哉山东已定则休士秣马号召忠义教以战守然后传檄河朔诸郡徐以兵蹑其后此乃韩信所以破赵而举燕也天下之人知王师恢复之意坚敌人破灭之形着则契丹诸国如鄂斡哲伯之事必有相轧而起者此臣所以使燕山塞南门而守也彼敌人三路备邉之兵将北归以自卫耶吾已制其归路彼又虞淮西襄阳川蜀之兵未可释而去也抑为战与守耶腹心已溃人自觧体吾又将突出其背而夹击之当此之时陛下筑城而降其兵亦可驱而之北反用其锋亦可纵之使归不虞而后击之亦可臣知天下不足定也然海道与三路之兵将不必皆勇士不必皆锐盖臣将以海道三路之兵为正而以山东为竒竒者以强正者以弱弱者牵制之师而强者必取之兵也古之用兵者唐太宗其知此矣尝曰吾观行阵形势毎战必使弱常遇强强常遇弱敌遇吾弱追奔不过数十百歩吾击敌弱常突出自背反攻之以是必胜然此特太宗用之于一阵间耳臣以为天下之势避实击虚不过如是茍曰不然必将驱坚悉锐由三路以进寸攘尺取为恢复之谋则吾兵为敌弱乆矣骤而用之未尝不败近日符离之战是也假设陛下一举而取京洛再举而复关陜彼将南絶大河下燕蓟之甲东逾泗水漕山东之粟陛下之将帅谁与守此曩者三京之役是也借能守之则河北犹未病河北未病则雌雄犹未决也以是防之陛下其知之矣昔韩信请于髙祖愿以三万人北举燕赵东击齐南絶楚之粮道而西会于荥阳耿弇言于光武欲先定渔阳取涿郡还收富平而东下齐皆越人之都而谋人之国二子不以为难能而髙祖光武不以为可疑卒借之以取天下者见之明而防之熟也由今观之使髙祖光武不信其言则二子未免为狂何者其言落落而难合也如臣之论焉知不有谓臣为狂者乎虽然臣又有一说焉为陛下终言之臣前所谓兵出山东则山东之民必叛敌以为我应是不战而可定也议者必曰辛巳之岁山东之变亦大矣然终无一人为朝廷守尺寸土以基中兴者何也臣之说曰北方郡县可使为兵者皆锄犁之民可使以用此兵而成事者非军府之黥卒则县邑之弓兵也何则锄犁之民寡谋而易聚惧败而轻敌使之坚战而持乆则败矣若夫黥卒之与弓兵彼皆居行伍走官府皆知其指呼号令之不可犯而为之长者更战守其部曲亦稔熟其赏罚进退之权建炎之初如孔彦舟李成辈杀长吏驱良民胶固而不散者皆此辈也然辛巳之岁何以不变曰东北之俗尚气而耻下人当是时耿京王友直辈奋臂陇畆已先之而起彼不肯俛首听命以为农夫下故寜婴城而守以须王师而自为功也臣尝揣量此曹间有豪杰可与立事者然敌人薄之而不以战自非土木之兴筑官吏之呵卫皆不复用彼其思一旦之变以逞夫平昔悒怏勇悍之气抑甚于锄犁之民然而计深虑逺非见王师则未肯轻发陛下诚以兵入其境彼将开门迎降惟恐后耳得民而可以使之将得城而可以使之守非于此焉择之未见其可也故臣于详战之末而备论之左宣义郎秘书省校书郎兼国史院编修官员兴宗上书曰臣闻圣人感人心而天下和平盖人心不感则离离则天下之不和不平者将应之矣人心之感不感圣人初不间乎内外也以信示人无人不信以惠怀人无人不怀使天下毕信毕怀是之谓徳感也防惟祖宗建置社稷余二百年永永传不替之象独非有以徳感人者乎此不可不稽也臣愚不佞待罪三舘乡者丙戍之秋尝入建请北方归正之士舍氊裘袭冠帯本非前日一都督府力能诱而来之者诚以吾宋有大义中国有至仁北方将士乐归陛下之徳只也陛下感之亦极矣愿幸加意以礼始终之是时国家未萌还俘囚之议而臣之预言如此陛下过听不以下臣迂愚其后继用王友直于江上将王宏于歩军其余才武以次录用此圣主至断至明者也中外率以为是今者敌因盗贼之萌乃起俘囚之请兹事体大应酬若失便关安危臣日夜念此至熟也陛下若曲徇外庭之言不计利钝不爱归附姑曰还其十百以缓目前之患臣恐患自此滋矣且王言如日外庭乃欲蚀之使朝廷前日为义今日为不义前日示仁今日为不仁亏败徳意莫甚于此又况俘囚一揺惧者必众十可以聚百百可以合千风尘飞扬肘腋为变甚可畏也其性纯良者自此生心其慕教化者自此絶望怀反侧者自此有词心剽贼者自此乡导陛下异时有事北方沿淮以北陛下纵欲募用其人不识谁肯为陛下用乎此臣所以痛心疾首也今欲外圗帖息之计内寛流附之心陛下曷不试臣令画三防于前顾臣之防必不为北敌饵为中国羞也用其一则可以破不直之请用其二则可以塞无已之求用其三则可以成乆御之利唯上所命也谓宜今日因徃来之使或对境之便遗之以书曰近闻侍旺怀异而楚州不知州之罪也夲朝居数千里外其及知之乎比因大国有言然后觉之其楚州官吏并已窜谪沿邉军民并已戒约则夲朝凡严大国之意可谓曲折矣且侍旺自分必死故支离其词奈何大国听之万一本朝获一奸盗妄分析党与入北界者本朝亦听之乎如是则不直之请可破矣此臣防之一也又遗之言曰甲申之岁大国议和唐邓海泗荆淮重地也辄举以遗大国口血未干继有两淮之役俘取吾民凡数十万本朝兼爱南北之赤子惠顾前盟不敢求也今俘囚百十奔迸四出死生莫知大国累嵗求之独何意欤观此似欲摇动和议曲不在本朝天地鬼神实临之如是则无已之求可渐塞矣此臣防之二也传曰善用兵者无赫赫之功岂独用兵处事亦然也臣窃笑前者王琪等经理淮上引见而对朝辞而出道路莫不指目布置张皇竟以泄露诸将所以备敌者近乎虚声而敌所以疑我者积乎实祸臣未闻事机不宻而可用鸷鸟不伏而能击者也是乃敌所以数啓纷纭之谈欤今皆见之矣臣谓今日之事当卑其礼而长其怠賖其日以寛其词悠悠以静处之纵不见信必无大侵然后潜正师律黙课农桑隂蓄噐械使事兴而众不知敌如我何则乆御之利渐成矣此臣防之三也彼敌自辛巳及今迭战迭败岂真健者哉谓秦无人故直欲以威刼之耳如不出臣三防则正堕敌计悔无及也或谓臣之三防当矣陛下必审处之矣陛下智勇能逺圗天威能亟决然尚有可虑者太上之意主于和柔故陛下一切委顺今者欲出词拒敌恐不遑也万一生事如太上何如大孝何臣愚以此正陛下所以事太上而称大孝者也大孝以安社稷为恱使一旦归附动揺流人怨愤忧独不在社稷之间乎昔唐肃宗起师灵武犹不欲以贼遗君父当时以孝与之况陛下至孝万万肃宗者乎虽然敌势实不可保陛下奈何不早为之防哉汉七国削亦反不削亦反晋苏峻召亦反不召亦反今臣度敌之势和亦变不和亦变特其变有早晚尔而说者谓径与俘囚则继今可以免祸是犹抱虎而寝指虎之终不噬已也乌呼亦愚矣曷若整械饰穽求所以御虎者今廼欲专用抱虎之术哉内外归附亦必用此潜窥陛下以为荣辱死生之决也措置一失祸犹发机从此殆矣而可无思乎陛下若赐清闲之燕得熟数于玉陛愿首试臣三防以次毕用之若众不附敌不怯荣名不成则是臣饰说欺君者也臣请死
　　秘书省正字赵汝愚论恢复奏曰臣窃惟陛下仰承太上付托之重于此九年矣凡祖宗之疆土未复两世之雠耻未报实惟陛下之责未巳是宜陛下朝不遑食夜不遑寐日积月累勤求所以为天下之道如拯溺救焚而不敢缓也虽然急趋无善迹促柱无和声又乌可不量事势茍为一切之计惟速之是务哉臣尝窃闻或者之言谓陛下锐于圗事惟患兵籍之不多飬兵既多始忧财用之不给内外虚耗军士怨嗟于是茍有道可以丰财则利害未暇究也茍得人出以任事则能否未暇择也两淮城垒土脉膏润而不暇待也沿江保甲徒扰无用而不暇恤也凡此数者亦由陛下不忘祖宗创业之勤而求之太速耳行之不已臣恐陛下求之愈速而其效愈迟也经曰必有忍其乃有济又曰小不忍则乱大谋今夫陛下之所为谋者岂细事哉臣愚伏望陛下广恢廓之度建宏逺之规不以小利动其心不以速成败厥事求贤为上立政次之事之可为者屡省而后为弊之可去者以渐而后去人事修而天时至区区敌人有不足殄灭者矣
　　汝愚乞抚安归正人防曰臣伏思天下之弊多矣然其大且逼者莫若归正人彼皆祖宗涵养之余不胜敌人之暴一旦来归如脱寇盗而得慈母其所望者深矣朝廷既不能尽满其意而民间时时讹言咸谓敌人来有所索转相惊动懐不自安夫以羁旅不自存之人而懐反侧不自安之意岂得不深为之虑也为今日计要先求术以安之人情既安虽有奸宄不能动揺矣臣请试言所以安之之术其一换授官资之人并注添差差遣至易得也书铺以其不知吏部格法百计邀阻所须货赂数倍常人至有数月不得调者欲望圣慈令吏部措置明立牓约诸归正人并以到铺之日为始后两月不授差遣许至吏部陈诉犯者重置宪典仍诏州县其合得俸给并须按月支破有积压不支至一季以上者令监司劾奏其二北方豪杰之士捐亲戚弃坟墓间关而来有阖门受戮而不顾者其志岂存升斗之利哉而所在例以伧荒待之无以自达欝欝叛去者亦多矣欲望明诏诸军管军统制及縁邉监司守臣依隆兴元年荐举武臣格式有谋略沈雄可任大计寛猛适冝可使御众临阵骁勇可鼓士气威信有闻可守邉郡者不以有无文武官资各荐一二人人以半嵗为限陛下亲赐试问择可用者随才用之虽拔十得五未足以尽其人而雍齿且侯其党亦粗慰矣其三散在诸军为兵者人给钱绢不多饥寒切体进退无路情实可矜或者将校非人一切指为北人劳逸异任种种不同遂令忠义之心积成愁怨之气国家财赋少积纵未能均有所济犹宜遴选将帅能与士卒同甘苦者俾勤而抚之尚庶几其可也凡此三者臣日夜念之方时无虞隠伏未见小有风飇之警惧非法令之所能制也惟陛下畱神幸甚汝愚又上自治之防曰臣踈贱无取误防陛下恩私选自诸生擢登禁路非惟身荷宠禄且将泽及子孙致命捐躯誓难圗报又念国家靖康之难同姓一时俱北行者盖数千人然则家国之事臣实义同休戚今身虽在逺苟可以效防尘之益者诚不当畏避蓄缩以防逺自疑也惟陛下畱神幸甚臣伏自去嵗夏中传闻金人还归本土縁臣僻居海角无从询问敌中事体臣仰惟陛下英明独运威略如神多士盈庭筭无遗防使臣空竭肺腑何补毫芒但以世受国恩不无私忧过计窃谓敌情难测未可轻言迹其盗据幽燕比年似亦安静今乃无故妄动其间必有深谋或者谓其嫡庶不分兄弟争立敌君牵制不断将分国而王之昔赵武灵王既立少子而复爱长子欲两王之犹豫未决而身及于难汉五单于争立而其国遂衰设如或者之言在彼诚为失防然臣窃闻敌君既老而常有敬慕太上皇帝之心故筑宫以仁夀为名乆欲为传授之事使其复爱长子欲裂土而封之亦惟下一纸之令则其事即日可定矣何至舍其已成之业而犯众情之所难弃中原之奥区而退伏于絶漠苦寒之地彼又岂不知陛下卧薪甞胆志在规恢胡为逺自遁藏深形退屈兵法有进无退义岂其然臣谓朝廷正当深察其情而思所以待之之防未可直谓其施为悖谬而遂有轻视强敌之心也臣辄不量浅陋伏而思之而得三说其一臣昨在吏部时闻敌人之长子号许王者强暴不仁专好武事志在倾夺将为乱阶臣始闻之常窃私喜其间亦有谓不然者今臣之所治虽在南方而官吏之中多北来人士其间亦有乆在淮南而熟知淮北事体者皆言其人强忍坚志素蓄奸谋接纳雄豪收采时誉常至沿淮措置邉事皆乗驿骑奔驰飇去倐来人不知其为敌君之子也且谓其人不死必能大为邉患使敌人善自为计委之南据汴都授以偏师用为藩屏则国家将倍劳戍守邉境未易得安而敌君在燕以重势临之彼亦安能篡夺今若隂使其父归伏旧巢察其奸心用志非小其人盖将挟君父之势间兄弟之情乗北方士马之强为并吞其国之举发迟祸大可为深忧其二敌人自得国以来盖常以北方为根本如汉髙祖与项籍转战荥阳京索间而以关中为根本安禄山虽盗据洛阳而以范阳为根本之是也窃料敌人三世簒夺不能不过为隄备今将立其少子而恐或者议其后也故以其身退居根本之地而压之以重势俟其少定徐议后圗然则一时之计虽若烦劳恐其因事制宜亦未为深失也臣又闻方金亮时剪防宗室完顔氏多死者独今敌君佯为有疾退居逺郡若无能为一旦乗海陵之动取其国如探囊逮其即位许时亦絶不生邉事臣观其人似亦非轻举妄动者盖恐其间必自有说也其三或者疑其曩时篡弑皆在已年今兹北迁将为厌胜然自敌人得国今已二十余年盖尝歴癸巳之嵗矣未闻有厌胜之事何也大抵人之常情安土重迁吉凶悔吝皆生乎动诚使敌人无故妄动别无他谋而违逆众情劳役百姓中原父老固已不堪其扰矣又闻其随行奴婢甚有逋逃去嵗苦寒人畜多死如是不已孰不怨嗟窃恐其间将有豪杰之士如晋石勒刘聦之徒乗间俟隙崛起自奋弱则请服强则自固亦将重烦朝廷经理也臣窃料敌情为是三说详观事势眹兆已萌逺不逾三年近或止朞事机一发利害万端不审陛下万机之余亦尝深念及此否孟子曰国家闲暇及是时明其政刑虽大国必畏之矣臣观自古敌国相对常苦难得闲暇之时惟其预备于无事之先故能患至而无恐臣谓朝廷及今闲暇当亟圗所以自治之防不宜视同常务使有后时之悔也臣观自古国之治乱兵之强弱全在得人然则搜选人材最为当今急务练兵理财盖又次之陛下圣意忧勤盍思一旦用兵之际自东徂西凡备敌者几处为緫帅者当用几人将佐中素有威望可以独当一面者几人幕府賔賛能知兵家事体缓急可以济务者几人兵法曰兴师十万出征千里百姓之费公家之奉日费千金陛下防俭焦劳内帑所储者可支几嵗自古兵连祸结亦岂可以嵗月计哉惟昔辛巳之役上天垂祐金亮丧师甲申之役敌人实有厌兵之意故兵才及境不数月而遂觧要不可以是为准也臣观自古用兵不计胜负惟能持乆者终成帝业陛下复料今日之兵将财力事势能以持乆而不困乎若曰祖宗徳泽感人甚深中原故老常有讴吟思汉之意一旦北方有变必有箪食壶浆以迎王师者朝廷乗破竹之势中原遂可传檄而定矣初不待嵗月持乆也臣仰惟陛下自即尊位于今二十余年盛徳美意日新一日是宜上符天道下顺人情克复之期不俟再举然臣犹谓取诸已者可信而责于人者难期正须朝廷国势安彊然后豪杰可收为用若昔晋宋之际盖无日不望中原豪杰之助也然计其功效终成画饼故臣惟愿陛下勤于自治而已兵法又曰知己知彼百战百胜又曰三军之事莫亲于间赏莫厚于间事莫宻于间又曰爱爵禄百金不知敌之情者不仁之至也非人之将也今敌君北徙国人既知之矣然其所以北徙之意朝廷犹未能深得其情是则诸将用间不宻之过臣闻昔杨存中在绍兴诸将中最为不及然其设心措意犹是向公如李显忠辈方得罪秦桧弃置闲废之中存中为之倾赀结纳故能卒收其用臣闻存中毎遣间谍辄委之数万缗恣其所徃皆数年而后归故能深得敌人之情状今之诸将孰可任此臣愚伏望陛下内则亲诏大臣选羣材以脩政事外则宻谕将帅厚遣间以觇敌情至于近邉移戍修城凡动人耳目之事皆可少缓而弗为敌人所欲岁币亦宜如数遣发不必与之深较严戒邉吏母得轻辄生事俾其安意肆志不复以我为疑然后飬威蓄锐而徐观其变则庶几其可圗矣臣僭越狂妄冒渎天威不任皇惧待罪之至户部侍郎汪应辰论国用士风军政防曰臣仰惟陛下初即大位羣臣百姓拭目倾耳以观化听令其精微逺大虽非见闻可及而动容周旋一以礼法仁孝之行防俭之徳恻怛爱民之心谦虚尽下之诚皆出于圣性之自然者以至收召名士博求直言追録忠烈莫不犁然当于人心中外称诵以为此圣主也一见决矣孔子曰三代之王也必先其令闻诗曰明明天子令闻不已夫岂有意于求名哉盖昔之有事于四方若卜筮罔不是孚者以其民恱服之有素也诚因始初清明之政中外恱服之心推其所已为求其所未至凡人心之所欲而今日之所当行者举而措之以幸天下盖沛然若决江河莫之能御事半古人而功倍之矣臣请言人心之所欲而今日之所当行者惟陛下财择自用兵以来有司于常赋之外所以搜求征取者名色不一盖十倍于汉唐与祖宗之时而不翅也州郡为之匮乏百姓为之凋敝宜其财聚于上不可胜用矣而大农常有不足之忧则夫今日之国用不可以不理也平居无事将帅之臣坐享贵富一旦警急闻命则迁延而不前望敌则皇遽而自却事平之后益自夸诩论功第赏动以数万若其名籍之虚实技勇之髙下皆不可得而考核则夫今日之军政不可以不脩也以便文自营为得计以因循茍且为练事希功者肆意于诞谩而不疑逐利者甘心于夺攘而不耻朝廷所托材噐职业者萃于羣下也而积习如此将何望焉则夫今日之士风不可以不变也以陛下之仁圣而因始初清明之政中外恱服之心慨然欲大有为于天下以此三者为当务之急酌之众论参以时变先甲三日而究其所以然后甲三日而虑其将然是非之理夲末之序既已参于前矣言之则必可行行之则必可乆任使贤能必尽其人之材赏罚功罪必当其事之实骋浮辞者不得以乱真挟私意者不得以害正防之以不惑持之以不倦未有不还至而有效者也国用理则民可裕矣军政脩则兵可强矣士风变则政事可举矣内以治吾之国家外以制敌岂不绰绰然有余裕哉昔汉之文景躬行节俭则有家给人足之效宣帝综覈名实则有吏称职民安业之效夫以居得致之位操可致之势而又有能致之资其于天下之事特患有所不为尔窃惟太上皇帝以天下之大付之陛下夫岂茍然而已哉盖以天下与人易为天下得人难太上皇帝既得其所难矣陛下当思所以任其难者诗曰我日斯迈而月斯征夙兴夜寐毋沗尔所生时不可失也微臣不胜拳拳之至
　　直焕章阁王师愈上奏曰臣闻天位于上雷动于下其卦曰无妄以四时言之春夏之发生雷虽震惊人不以为妄所当然也故能成育物之功秋冬之敛藏雷虽隐然而有声人莫不惕然而骇听盖其动也妄必有札瘥疠疫之患圣人体天以立极法天而圗治安平之时出入起居罔有不钦发号施令罔有不臧非以其材略智术足以髙天下亦以其动静本于天理之自然不挠乎人为之私也是以济大业者当艰难之时或速而有成或缓而有成究其所以然皆无妄也汉髙之王汉中未几而长驱于荥阳京索间不五载而成帝业盖因思东归之士其动不可以缓也诸葛亮之相蜀国事未定则闭关息民以圗之其动不可以速也臣又闻善圗治者如良医之疗疾固有指日而致效者亦有累月而致效者气血未衰偶为外邪所乗或汗或下其效立见此岂待累月之乆哉若夫沈疴之余羸然薾然必在乎固其本元飬其精神强其筋力反欲投瞑之剂求指日之效又欲娱之以华丽宴乐之奉其可哉方今天下之患胎于熈丰结于崇观溃裂于靖康爰自绍兴之初上下相维持将复振矣未几用事之臣又从而弱之幸赖天啓圣明陛下嗣膺大统规恢十年始有苏息安强之兆实社稷生民之福也伏愿陛下逺稽羲经之无妄俯察良医之治病脩我之备待彼之衅毋欲速而轻动其不能成万全之勲者臣未之信也
　　师愈为长沙守上奏曰臣闻济大业者不可畏敌人之盛强亦不可喜敌人之失徳畏其盛强则心必怠喜其失徳则心必骄骄与怠一萌于胷中而能圗维者鲜矣三代而下遇强敌者莫如汉髙祖方项羽席战胜之威以入关分王诸侯可谓强矣髙祖则未尝畏焉羽之慓悍猾贼所过残灭可谓失徳矣髙祖则未尝喜焉竟趋汉中务寛仁以收民心扩大度以用人杰终能遂其欲东之志五载而成帝业其规模为何如靖康之变亘古所无之耻不共戴天之雠将五十年矣在当时见闻其事者壮者已老老者已死今之年三四十者虽语以当时之事已茫然矣此雠此耻殆将忘之祖宗在天之灵四海忠义之心所望雪此耻复此雠有待于陛下陛下亦以雪耻复雠为己任即位以来宵旰焦劳未尝不在是也然以强弱之势论之敌人土地之众金谷之富车马之壮虽元魏所不逮自古遐裔之盛未之有也世之畏缩守和议者必持是说焉曽不知强弱盛衰相为消长未有强而不弱盛而不衰者厥今敌势安知天意不已厌其徳而将罚之乎故其强易弱其盛易衰况加之以严威中原之民怨入骨髓以是观之其可畏乎世之轻狂妄议进取者往往又喜是说谓可以指日恢复曽不思国家素备果何如哉己巳之嵗金亮篡夺辛巳之嵗金亮自败天授机会如此国家不能进跬歩取尺寸土良由无素备也何谓素备一曰脩己任徳以承天意二曰实惠及民以固邦本三曰广收英杰以为股肱四曰据要害之地以壮形势五曰练兵足用以待进取此五者人皆能言之陛下亦饱闻而厌听人多以为腐儒常谈殊不知五谷无异味而能疗饥布帛无异采而能御寒五者虽若常谈实圗维之先务要在深思而力行既有素备机会之来斯能乗之何谓机会或骨肉争国或种落离叛或奸雄割据或大盗蜂起或轻动深入皆机会也魏相曰兵应者胜素备已脩或逢机会以应兵乗之而不能成商宗周宣汉光武之业者未之闻也苟为不此之务徒能张虚气出大言忘逺虑争小利而曰能圗恢复者非臣所知也



　　歴代名臣奏议卷九十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷九十五
　　明　杨士竒等　撰
　　经国
　　宋孝宗时朱熹上奏曰臣窃观今日之论国计者大槩有三曰战曰守曰和而已然天下之事利必有害得必有失是以三者之中又各有两端焉盖战诚进取之势而亦有轻举之失守固自治之术而亦有持久之难至于和之防则下矣而主其计者亦以为屈已爱民蓄力观衅疑敌缓师未为失计多事以来此三说六端者是非相攻可否相夺于之中谈者各饰其私而听者不胜其虽以陛下之明盖未能断然无惑志于其间也臣窃以为此其所以然者由不折衷于义理之根本而驰骛于利害之末流故也故臣尝窃妄谓人主之学当以明理为先是理既明则凡所当为而必为所不当为而必止者莫非循天之理而非有意必固我之私也臣请复指其实而明之盖臣闻之天髙地下人位乎中天之道不出乎隂阳地之道不出乎柔刚是则舍仁与义亦无以立人之道矣然而仁莫大于父子义莫大于君臣是谓三纲之要五常之本人伦天理之至无所逃于天地之间其曰君父之讐不与共戴天者乃天之所覆地之所载凡有君臣父子之性者发于至痛不能自已之同情而非専出于一己之私也恭惟国家之与北人乃陵庙之深讐言之痛切有非臣子所忍闻者其不可与共戴天明矣太上皇帝念此讐之未报虽享天位不以为乐一旦举而付之陛下者以陛下聪明智勇为必能成此志也然则今日所当为者非战无以复讐非守无以制胜是皆天理之自然非人欲之私忿也陛下亦既有意于必为矣间者不知何人辄复倡为邪议以荧惑圣听至遣朝臣持书以复敌帅而为讲和之计臣窃恨陛下于所不当为者不能必止而重失此举也且不知陛下不得已于议者之言而姑为此邪抑真欲和议之成而为此邪以为姑为此也则既为其始必虑其终我既请之彼必报之不可以茍为也且茍而为此欲以何求也哉无补于事徒害于理臣有以知陛下之不为也以为真欲和议之成也则议者所谓屈己爱民蓄力观衅疑敌缓师未为失计者臣请有以议之夫人以藐然之身位乎天地之间至微也而能与天地并立而为三者以其有仁义之性而与夫隂阳之气刚柔之体同出乎万物之一原而无间也古之圣人所以参天地而赞化育者岂有他哉亦顺此理而无所逆焉耳今释怨而讲和非屈己也乃逆理也己可屈也理可逆乎逆理之祸将使三纲沦九法斁子焉而不知有父臣焉而不知有君人心僻违而天地闭塞敌雠愈盛而邪慝愈繁是乃举南北之民而弃之岂爱之之谓哉且不曰爱其君父而曰兼爱南北之民其于轻重之伦缓急之序亦可谓舛矣夫子为政以正名为先盖名不正则言不顺事不成而民无所措其手足今乃欲舍复雠之名而以讲好为观衅缓师之计盖不惟使上下离心中外觧体缓急之间无以应敌而吾之君臣上下所为夙兴夜寐以脩自治之政者亦将因循隳弛而不复振矣正使敌人异日果有可乗而不可失之衅窃恐吾之可忧乃甚于所可喜而信誓之重名分之素彼皆得以归曲于我盖不待两兵相加而吾气已索然矣且自宣和靖康以来讲和之效亦可概见敌之情伪吾之得失盖不待明者而后知而小人所以好为是说者盖惟君子然后知义理之所必当为与义理之必可恃利害得失既无所入于其心而其学又足以应事物之变是以气勇谋明无所慑惮不幸蹉跌死生以之小人之心一切反是其所以専为讲和之说者特以便其私耳而谋国者过而听焉岂不误哉今使者将还大议将决此亦救过补败之时也臣陛下姑置利害交至之说而以穷理为先于仁义之道三纲之本少加意焉体验扩充以建人极深诏任事之臣亟罢讲和之议大明黜陟以示天下使知复雠雪耻之本意未甞少衰虽使敌意效顺无所邀索乃是深有包藏尤足疑畏正宜引义拒絶以伐其谋然后表里江淮合战守之计以为一使守固而有以战战胜而有以守竒正相生如环之无端持以嵗月以必复中原必胜敌人为期而后已虽其成败利钝不可逆睹而吾于君臣父子之间既已无憾则其贤于屈辱而茍存固已逺矣臣陛下以此处心以此立志则仁义之道明于上而忠孝之俗成于下人道既得天地之和气自当忻合无间而敌虽强悍亦将不得久肆其毒则何事之不可成何功之不可立哉臣草茅微贱不识事宜独以所学妄论大功惟陛下择焉
　　熹又奏曰臣闻益之戒舜曰儆戒无虞罔失法度罔游于逸罔淫于乐任贤勿贰去邪勿疑而终之曰无怠无荒四夷来王周之文武亦以天保以上治内采薇以下治外始于忧勤终于逸乐其后中微小雅尽废四夷交侵中国衰削宣王承之侧身脩行任贤使能内脩政事外攘夷狄而周道粲然复兴臣甞以是观之然后知古先圣王所以制御中外之道其本不在乎威彊而在乎徳业其任不在乎边境而在乎朝廷其具不在乎兵食而在乎纪纲盖决然矣恭惟陛下躬履艰难之运而思所以成中兴之功者既知当为与所当止之大端矣然而勍敌凭陵包藏不测中外之议咸谓国威未振边备未饬帑廪未充士卒未练一旦缓急何以为计臣独以为今日之忧非此之谓所可忧者乃大于此而恨议者未及之也臣窃观今日谏诤之涂尚塞佞幸之势方张爵赏易致而威罚不行民力已殚而国用未节以是四者观之则徳业未可谓脩朝廷未可谓正纪纲未可谓立凡古先圣王所以彊本折冲威制中外之道皆未可谓备是则臣之所深忧也不识议者亦甞以是闻于陛下之听否乎臣愿陛下三复诗书之言以监所行之得失而求所以脩徳业正朝廷立纪纲者必以开纳谏诤黜逺邪佞杜塞幸门安固邦本四者为急先之务治其本而毋治其末治其实而勿治其名庶几人心厌服敌人知畏则形势自彊而恢复可兾矣臣踈逺贱愚震慴天威未敢罄竭所闻以久稽圣听而粗举其端如此伏惟陛下留神裁察
　　王质上言曰臣观今日事势训兵理财先为富强以待天下有变敌国有衅则乗机从事于中原此今日恢复之定规也天下未有变吾能激之使变生敌国未有衅吾能挠之使衅作使就吾之机以行吾之志此今日规恢之竒谋也弋者取禽猎者取兽方其栖深林伏丰草待其偶然自堕于网罗而后取之非弋猎之妙也动之使飞而触吾之罗扰之使逸而触吾之网网罗在此若有所不可已而必陷其中此弋猎之妙也自岐亮殒亡葛褎篡立为葛褎者其守国盖亦得防然岂可以其得防而遂絶念忘懐以为终不可圗也要当使其不得巳而必舍得防就失防彼虽明知而无可奈何必当出此臣所谓使彼就吾之机者英雄圗天下之妙诀也与陛下言恢复者众矣亦有及此者乎正隆之末中原本不欲南向岐亮以势刼之未至汴而军已离未渡淮而盗已作未抵江而葛褎已叛中原大乱数年而后定此葛褎覆车之鉴也葛褎鉴岐亮之败其势不得不归于和方陛下坚持不和之论为葛褎者亦罔知攸济其初欲弃河南啗我以为和其臣力言岐亮之死军势甚危我不能袭而止陈蔡之陷汴洛大震我不能进而退陇右之失闗中欲倾我不能取而归以此三者卜天意之不与我苦劝葛褎勿弃河南已而削臣礼损嵗币欲就我以为和而陛下难于弃要害之地固执如初已而大臣异议并边撤兵则乗间进师遂脇我以为和而陛下权宜从之葛褎谋和之序有三势未安则欲啖我以为和势稍立则就我以为和势既振则脇我以为和于是仅乃得成自辛巳至甲申何其欲和之坚谋和之艰也葛褎之被衮服冕其初未敢侥幸久长也至是东南既和中原渐定而其国始可保矣葛褎初年金人已有亡证其能存立渐至康强者和之效也故葛褎欲保今日之和犹秦桧欲保前日之和也成之既艰保之必力茍失和则必用兵用兵则中原之人又复如前而岐亮之患亦将袭后此葛褎之所甚惧也夫中原之与金人其不相安久矣靖康建炎之际宇宙横溃生灵骇散莫知性命之所寄金人得以扫荡而平吞之然而立伪齐而复废还河南而复取徘徊展转欲奄中原而未决欲弃中原而又惜之既见东南之仅欲自全而不能为害也中原之人又久困蹂践无所归依其势已折而不支于是决混一之计大徙五国之众杂居中原昭然以立法制不从令者荡尽城邑诛及种族中原既不能以抗金人而又无所望于东南力尽势穷而始定此尼雅满乌珠之徒善观天下之势而疾徐操纵不失其节以是能成其强然号为相属而实未甞相安尼雅满乌珠之徒能变其外而不能变其中天意留此与我若将以待恢复者也岐亮好胜自任以为中原之人食我水土为我臣仆者数十年无有不从而不知中原之人非相服之真心特以风恬浪静难以施其鼍作鲸吞也风涛忽起足以鼓跃而簸掉则平时蓄憾之心至此得以逞矣岐亮之还师未甞为我所得而多为中原百姓所殱闗中陇右山东河南州县之稍复未甞为我所下而皆为中原百姓所献岐亮一动而中原之衅作为吾之利也如此为彼之害者如彼葛褎因岐亮之变觉中原之心故其谋欲静以安之中原安则其国安其国安则其身安臣知葛褎永不敢离燕地永不敢兴南师何者其身所以得此位因前人之举此事也我又为之则我身乌知其不为亮他人乌知其不效我也葛褎明见此理坚守此说故十年而中原无变葛褎之说终不移则中原之变终不作中原之变终不作则金人之势终不倾不知我将坐待以至何时也近者谁为葛褎之谋寛诱中原之众吾淮南迁徙之民稍复还归或者以是为忧而臣益以窥见葛褎之心可以行吾之谋也盖彼务为销变而吾当激之使变生彼务为省衅而吾当挠之使衅作如人经病后务为调适安和惟虑病之复至则当劳动其精神耗散其气血不当飬之使其安坐而少病陛下既了然见天下之势则当断然随势而施谋倘移乗舆进幸建康则中原必讙传亲征彼不得不签刷调发以为之备则木末之风渐起江心之浪随生中原之情固已汹汹而不靖岌岌而不寜将渐逞前日正隆之态岐亮以断然不移之决持炽然不可向之威方其签发固已不肯尽从观葛褎之庸岂可以比岐亮之果锐人不肯尽从亮则不肯尽从褎也必矣不肯尽从则其间必有强黠好争踊跃思动者出而为抗此天下有变之端也间遣一使者复谋园陵其势决不肯从不从则备我益急备我益急则中原益骚又间遣一使者求减嵗币其势亦决不肯从不从则备我愈盛备我愈盛则中原愈扰或者以为鸷鸟将击而匿形茍欲图人不当警使为备此未可与权也吾之警使为备者乃欲激之使变生而挠之使衅作彼不如此则无以动中原中原动则彼覆亡之萌而吾恢复之资如此一两年之间可以渐致中原之閧坐成敌国之乱而吾厉兵秣马扬欲进之声而未动飞符走檄作欲往之势而未行中原一扰则不能遽止寖久则寖多寖广则寖炽彼方分力以支中原未暇全力以及东南也中原室内之患东南门外之忧彼将孰先则吾虽产其祸而未即受其敌其初隂搅之而未明犯之及其成败之未决去住之未定分道整军而前收中原之豪族以为吾爪牙据中原之沃壤以为吾囊索立契丹之主使率契丹之众归　故部还主渤海诸戎之在中原者各随其主而返其故则女真亦不能独立于中原今人徒见其外厖然以大而不知其中枵然以空女真之众曽不当奚契丹渤海韎等诸国十之一五国之众又不当河南山东河朔闗陇等诸道百之一措女真于五国之间固已甚微措五国于中原之内盖益甚今吾与中原相合而为一则五国不得不散而去女真不得不迸而归茍为不然则亦自相鱼肉决不能相守不贰以与我并争于中原也诸戎与中原相错世俗所谓猫防之相乳蜈蚣蛙蛇之同穴者也乌能久而相安五胡之乱刘氏为匈奴而胡灭之石氏为胡而冉闵灭之鲜卑又灭之慕容氏为鲜卑而氐灭之复兴而晋又灭之苻氏为氐而羌灭之复兴而羌又灭之姚氏为羌而晋灭之金人残灭诸戎陵蹂中原假合而为一家凡今相处者非其不共戴天之雠则其不反兵之雠也故不独中原与金人不相安而诸戎亦与金人不相安也金人常蓄土摧瓦觧之势于其腹心而吾不思所以谋之亦可谓偷安茍活之计矣使偷而可安茍而可活如是而能久犹云可也太祖太宗相与议汴洛之都太宗以迁为难则决防居汴太祖叹曰不及百年东南之力竭矣未五六十年而东南已以病告盖重兵宿于京师而供给仰于东南京师之备愈滋则东南之力愈负重今以东南为国西自兴梁东至呉越罗兵为守已过承平之大半而未止也不独飬兵而所以为国之具其取诸东南者又倍重于承平之时今将五十年矣其力日削一日嵗朘一嵗苏绰之在魏也以国用不足重为征税之法既而叹曰今所为正如张弓非平世法也后之君子谁能弛之东南立国之初一时张弓之法至今不弛而更急者多矣近世赵开为盐酒之法以赡蜀师将死言曰若因循不恢复蜀将大困而我为祸首也此与蘓绰之意无异今张弓之法不弛而更加急恐非可以持久也大抵东南本非久立国之地民力尽则国从之汉自灵帝以后而南北分在南为孙氏晋自愍帝以后而南北分在南犹为司马氏已而为刘氏为两萧氏为陈氏唐自昭宗以后而南北分在南为杨氏已而为李氏惟司马氏有南最久名为百有二年而其间拥虚器徒有名号者嵗月居多亦可谓国非其国也故在今日不得不注意中原以纾东南迫切之势以图宗社坚长之防西晋凡五十二年武帝粗安者二十余年而惠帝懐愍极乱者三十余年至元帝中兴而中原已无情于司马氏矣何者相恩之日少相毒之日多也故晋人恢复为难然桓温至防上刘裕入长安中原犹有恋恋之情所谓长安十陵是公家坟墓咸阳宫殿是公家室宅舍此何之是时闗中相继为苻姚割据将八十年与刘裕初漠然也而苦邀其留痛恨其返盖虑北有拓跋西有赫连此华人真情终不安于他役也我自太祖造邦徳泽洽于中原者二百年今相离虽渐久而其情未泯也为我毁族为我毁身不可胜数而终不悔岂可使之帖然受制于人而无所泄其愤阔然相踈于我而无所效其情绍兴隆兴屡欲恢复而不就盖谋国大臣握兵诸将之过而非中原之难下也中原难下当在它时日愈久则情愈衰情衰则相视如路人甚则相疾如仇雠此则中原难下之时也宣和取燕山契丹谓吾师曰南人只道燕云是我故地不道属我已二百余年能无许久君臣之情今日但当死鬬故涿易二州之外其余皆恝然也它时中原故应有此气象有此气象则难图矣政使不与敌人相安则恐当有草莱豪杰起而收之今日虽有豪杰亦未能收何者人情未忘我也人情未忘我则知有我不知有它从我则能行舍我则不能立故豪杰睥睨而不敢轻发必待我而后可动虽使有赤眉王郎亦必托汉为名托汉为名则借汉为重是其权已在汉也权在汉则终当归汉何者伪不敌真也今陛下握敌人兴亡之权制豪杰从违之命而或者以为恢复甚难陛下过听而未决则足未甞有以的然可指之形判然不可易之理而告陛下者也臣谓今日有事于中原以十分为率而计之六分用中原攻金人一分用诸戎攻金人三分用东南攻金人若十分尽仰东南此晋宋所以多无成也宋文帝谓佛貍曰河南旧是我地今当脩复不干河北不知中原已无情于司马氏而安得有情于刘氏也故檀道济王谟之力易穷佛貍之势难遏盖专取力于东南而无所借助于中原此元嘉所以再举而再屈非今日事势之比也今日事势大畧与东汉相同西汉自髙祖以至平帝二百年而夺于王氏十五年光隂未逺风声相闻故人情思汉为深光武起于中原其势为便陛下兴于东南其势为不甚便然光武极其力坚其志而期于必成陛下容有所疑容有所惮者必有一掷之语孤注之言以动揺陛下之心而不知天下有全防如臣之谋也光武至不乐兵甞言每一发兵头须为白闗东初平不堪兵间之积苦且欲置隗嚣公孙述二子于度外然终不能自已者虑后患之难图也况陛下守东南难久立之地对女真不并存之敌未易可以安枕髙卧置此敌于度外以隗季孟公孙子阳待之也夫天下之势至此不变则不觧气候烦蒸非疾雷迅雨则欝滞之气不散清明之气不回当是之时惟英主能与世为雷雨陛下真英主也可惜蹉跎玩时将老陛下齿髪迤逦遗患将殃陛下之子孙凡今所患兵之未精财之未裕陛下试令臣熟数于前然后知兵非难精财非难裕臣虽无似自度与陛下办此而不难陛下诚能变风俗销朋党使淫辞诐行者举不得作则出与陛下同心图事协力济功者将患其多不患其少臣虽不才诚自信与陛下办此而不难臣非敢自谓能也陛下有英主之髙资一借筯可以转移天下之安危一蹑足可以钤制英豪之死生故臣敢谓与陛下画防与陛下任事足以取效而无难恃陛下之为英主也如臣区区可惜为斤斧之所伤残风波之所覆溺生无所成死有遗恨实惟陛下图之
　　孝宗屡易相国论未定质为太学正上防曰陛下即位以来慨然起乗时有为之志而陈康伯叶义问汪澈在廷陛下皆不以为才于是先逐义问次逐澈独徘徊康伯难于进退陛下意终鄙之遂决意用史浩而浩亦不称陛下意于是决用张浚而浚又无成于是决用汤思退今思退専任国政又且数月臣度其终无益于陛下夫宰相之任一不称则陛下之志一沮前日康伯持陛下以和和不成浚持陛下以战战不騐浚又持陛下以守守既困思退又持陛下以和陛下亦甞深察和战守之事乎李牧在鴈门法主于守守乃有战祖逖在河南法主于战战乃有和羊祜在襄阳法主于和和乃有守何至分而不使相合今陛下之心志未定规模未立或告陛下金弱且亡而吾兵甚振陛下即勃然有勒燕然之志或告陛下吾力不足恃而金人且来陛下即萎然有盟平凉之心或告陛下吾不可进金不可入陛下又蹇然有指鸿沟之意使臣为陛下谋会三者为一天下乌有不治哉
　　质又奏曰臣甞论之夫人之为国利至不能不喜害至不能不惧惟其当利害之际喜而不示其喜之之形惧而不露其惧之之迹故其虚实不可得而窥而浅深不可得而测何者虑之素定故不揺飬之素厚故不惊彼其轻喜而骤惧者皆虑之不定飬之不厚故仓卒迫惧之中利得以怵而动害得以胁而迁嗟夫天下之变生于有间而可入善为国者深藏其喜惧之端补绽缝隙以自秘其肺腑使人操之而莫能抵其渊叩之而莫能揣其钥穷搜曲览而莫能得其要领当是之时虽有强隣悍敌亦且逡廵退缩而不敢措意于我臣观自古谋人之国既先诱之以利又倡之以害夫诱之以利而倡之以害所以寻其间也或者不能开其寻之之路而闭其入之之门喜惧之情洋溢于内而表暴于外故堕其计而不知此何异搏人而授之以手足盗在门而自啓其键也其亦可谓大惑矣盖昔者秦人欲以十五城而易赵璧赵人虽吝于子璧而喜于得城璧既入而城不割则仓皇携璧以归夫秦人以虎狼之心欲尽吞诸侯而宰天下其志岂在璧也而借以试赵赵人信之则秦人固已得其肺腑矣是以暴骜陵刼至于加兵而不忌盖知其无能为也楚子伐宋而宋不服令其师曰入筑室反耕楚乌能筑室反耕也哉何者越千里以伐人而强晋蠢蠢然又有欲动之势形孤而心揺必不能久矣而华元不得其情震悼惴栗奔走求盟若不可以终日此其势不得不折而归楚是二国者其初未甞有致弱之形而不能自窒其间以至于颠沛而不可自立故臣甞以为善谋国者寻其间而善为国者窒其间近者传北朝欲归河南之地臣闻之士大夫以为朝廷至于动色相庆已而闻北朝欲迁汴京之都臣闻之士大夫以为朝廷错愕而莫知所为夫河南之归汴京之迁此不待智者而得其是非矣何者古之弃地有三或不能有而弃或无所得而弃或交相易而弃此三者今北朝皆无焉臣固知河南之不归也然而此言之所以出者臣恐北朝之谋以利诱我而试其喜不喜也古之迁都有三或以兵火残敝而迁或以隣敌窥伺而迁或以形势迫隘而迁此三者今北朝皆无焉臣固知汴京之不迁也然而此言之所以出者臣恐北朝之谋以害喝我而试其惧不惧也此正当今窒间之时而喜惧之形乌可轻出哉臣读东晋谢安传而详观其处利害之际至于苻坚之宼而不为惧谢之胜而不为喜未甞不咨嗟叹息以为后世君子之莫及而推原其故则盖本于虑之素定而飬之素厚是以利不能诱害不能喝夫天下之事縁饰之则以文雅而镇压之则以器局就二者而轻重之寜不足于文雅而器局之君子天下国家不可一日无也质又奏曰臣尝论之曰静而观利害之变揣其轻重量其多寡而择其害轻利重害寡利多者为之虽间有所拂于世俗则固当有所勿恤何者天下之利害纷纭反覆于防漠之中抟之而不可执其形寻之而不可究其端然轻重有定势而多寡自有定量甚不难知也今夫以铢两钧石而视衡则铢不若两两不若钧钧不若石以龠合升斗斛而观其量则龠不若合合不若升升不若斗斗不若斛善处利害者如衡之于铢两钧石量之于龠合升斗斛深明于毫忽之间曲辨于勺撮之际惟夫世之君子心不平而气不定髙则为名所下则为利所怵是以轻重之定势多寡之定量举皇惑颠倒而莫知晁错之削七国王深谋之挑李虏朱异之纳侯景杨国忠之服安南昔以为利一而害百者利一而害百虽童子亦有所避而不为执天下之柄而不若童子之识亦可谓大拙矣臣尝叹伏会昌宰相李徳裕之善处事以为非庸材常智所可及乌介可汗饥不能振退浑党项请以部落撃之因天徳军使田牟以为言徳裕曰不可沙沱退浑不可恃也见利则进遇敌则走谁肯为用邪天徳兵素弱以一城与劲虏角必败黠戞斯攻安西北庭武宗欲求其地徳裕曰不可安西距京师七千里北庭五千里异时河陇为我郡县故能缓急调运河陇既入吐蕃则何所兴发何道餽挽纵得无用嗟夫有诛虏之便而不进有得地之势而不取此庸材常智之所谓失机者也而徳裕所以揣轻重者甚明而量多寡者甚精以为诛虏而生衅则不如勿诛得地而耗财则不如勿得故他人以为可徳裕以为不可而今之谋利害者不然近者括沙田籍铜器此其为利之士大夫沙田之数租以石计钱以緍计殆不过十数万而江淮浙西之民咨嗟愤恨有甚不堪者举天下之铜器而付之炉冶或者以为风餐土蚀之余薪烹火化之后颇不利于铸钱而生民器用一扫而空之此二者皆以毫髪之利而召天下之怨岂非谋利害者不揣轻重不量多寡之过欤臣闻天下之人谁能皆有以顺适其意茍使吾事举而有功功成而有利则虽朝谤夕诽固有不必问者今之所图者百分之劳曽未有一分之获而天下已纷纭议论而不可禁臣以为善计利害者不为也
　　质又上固本论其一曰夫所谓重淮者何臣甞论之曰有三镇然后能守河有两淮然后能守江江之恃两淮如河之恃三镇皆所以藩篱其外而扄鐍于内自渡江以来强邻悍敌相与隔樊墙而分尔汝葢无而不有疆埸之警然建康未甞聆西北金革之声而长江未甞染敌人戎马之气虽苻坚倾天下之锋而尽锐于一掷卒阻于淝水而止宋文帝与佛狸相抗彼佛狸之师非脆敌矣冲荡飘忽一旦而临瓜歩遂与建康相望然逡廵退避若不可以终日故臣以为晋之所以能保江左者以两淮有以当其前佛狸之所以不能越瓜歩者以两淮有以邀其后国家渡江之初迹未着而心未安是故有两淮而不能守和亲之后誓已定而约已明是故有两淮而不敢守然不能蔽淮终不可以蔽江今沿江之屯有四一军驻鄂州一军驻池州一军驻建寜一军驻镇江平居无事形聨气接可以当冲要而塞孔道一旦有急上下数千里聚之则不徧散之则不多故臣以为蔽江先于蔽淮非以为淮之果可蔽江也缀之于前而待之于后则守之也固而应之也闲葢军旅之中一夫被重铠一夫被单铠被重铠者一铠洞则一铠存而被单铠者一铠洞则肌肤切矣然而今日之计有蔽江之实而无蔽江之名有蔽江之实则我得利无蔽江之名则彼不惊此不可以不熟讲也今两浙九州郡之卒亡者不补而在者无几是故有其籍而无其名所以供官吏卫府库逓邮传者举不能备数如是则莫若举给役之名而增州郡之卒小州五百人大州倍之今之两淮地旷人稀而郡县孤弱是以有冐禁通茶之商出没乎其间发源于江西而波流于江北盖甞震动郡县力不能制如是则莫如以御盗之名而增廵检之土兵尉司之弓手小寨土兵二百人大寨倍之小县之弓手百人大县倍之一路有几州一州有几县一县有几寨诚能皆勇锐悍敏之夫厉之以戈矛弓矢之法而示之以坐作进退之节诱之以赏惩之以罚不出五年则精兵可以所在而有此可谓我得其利而彼不惊者也陛下若以臣之言为然则密谕两淮之计臣可以损其餽军之数而留之以为飬土兵之资则两淮不为无用而缓急可以缀敌长江不为无助而仓卒得以为备盖天下之事不可使庸夫处之庸夫处之则安坐而待衅不可使褊夫处之褊夫处之则张皇而生变惟夫缓不为庸急不为褊然后能收之功是臣之防也其二曰夫所谓重蜀者何臣甞论之蜀之常势非盗贼窃发蛮夷侵扰之为可忧而将帅专制之为可畏自古蜀之盗贼惟公孙述李雄崛起于闾阎草野之中猖狂僭窃以自正朔盖适当大乱之世自李寳张忠之败罗尚之死而朝廷不复有一戈一防入剑阁纵横飘忽听其所往而莫之限故此二人者前无所忌后无所顾得以坐成割据之势其余如汉之马相赵祗晋之谯纵本朝之王均李顺皆不旋踵而扑灭唐自天寳以后蜀被南诏之扰盖甞一至成都而不能居又甞再犯而不能入然卒以奔败而逺遁故臣以为盗贼窃发蛮夷侵扰皆不为蜀忧何者主客之势然也今夫蜀地险阻而离隔其人柔忍而朴厚惟其地险阻而离隔故盗贼卒然起于其间而首尾肘腋不能以相应故其心揺蛮夷无故而深入则断续先后不能以相入故其势孤心揺者易散势孤者难立可以为一时之扰而不可为久逺之患至于柔忍朴厚之人呼之则来招之则应有奸雄桀勇之夫而专制乎其上浸滛渐渍久而必至于为害故唐之崔寜韦臯皆积累嵗之久遂拥兵擅利以抗朝廷梁之王建后唐之孟知祥亦皆先恢拓其腹心而长飬其羽翼一旦反目而从容谈笑坐得数千里之地小而为崔韦大而为王孟凡久而制蜀未有不然者此臣之所以为今日之虑也今之制蜀者其初始有一时之功栽培涵飬而遂有不可拔之势兄弟之相承支党之相聮吏之奉承其风防民之习熟其名字也盖已久矣夫平居无事彼犹肯以虚名奉我我得以虚名役彼彼不幸有揺足之变则虚名有不可施而实祸将生盖臣以为杜鸿渐择其所畏假之以兵而布之列郡以扼其势而制其奸重诲纳凉师之兵于蜀之腹心以幸其有所惮而不敢动而不知夫圉虎豹于一闲跳踉奋啮乃所以趣其鬬拟刃于人胷手足不疾应者未之有矣鸿渐之防是圉虎豹于一闲而重诲之防则拟刃于其胷也故二策之在今日皆有所不可行何者将以销变而反以生变非朝廷之利也臣愚以谓镇静而不惊寛缓而不迫久逺而有利者莫若厚恤二川之民于常赋之外时有所蠲除其征需于常佣之外时有所寛简其力役间遣使者发徳音下明诏丁寜委曲为之训辞而深恤其疾苦盖朝廷之待巴蜀必有以大过于江淮闽浙湖广之民而后有以大慰巴蜀之心使其常有不能忘朝廷之心则缓急之际斯有不忍负朝廷之意夫如是则将帅能有兵而不能有民有兵而不能有民则可以为患而不可为大患今两川之民外资邉屯内供朝廷以臣度之盖必有重困者纵而不收恐为专制者资耳
　　袁说友上规恢三事奏曰臣仰惟陛下神功圣武超冠古昔深念列圣二百年之贻谟中原千万人之思汉粤自践祚力图大勲临朝慨嗟日轸宸虑将帅之能否上厪于主择士卒之贫窭曲意以加惠缮治器甲修筑城堡选练将士储峙金谷云屯之分布马政之蕃息凡是数者陛下已经理而整齐之然臣犹有愚虑以献陛下其说有三一曰毋露机二曰毋较礼三曰毋轻敌夫帝王之兵贵谋而贱战智者之谋计定而机不发史臣论光武之复汉而归之沈几先物焉盖机之不沈则事未及举而迹已布见将物先于我而我乌能先物哉臣陛下以贵谋为先以沈机为智举事贵乎渐使彼浸闻而不疑决防贵乎神使出其意而叵测戒饬边吏防奸人之探刺申谕统帅毋生事以张皇凡吾求以胜敌者横斜曲直而彼莫知所终焉此臣所谓毋露机也自古复人之讐必以吾所不足爱而易其所可爱小利不较小屈不恤此其志未可量也越王报呉卑辞厚礼惟呉是徇盖辞之卑礼之厚于吾固无损也而适足以滋其骄玩之习稔其怙恶之志而重吾国人愤懑不平之气用是以报乌有弗济者臣陛下毋惮言辞毋惜苛礼酬应之仪毋薄于畴昔使命之遣毋惜于称臣将取故予而飬其贪侈之奸屈己下人而激吾国人之愤谋之如此而待之又如此岂不足以举事哉此臣所谓毋较礼也夫以有余者待人而以不敢自足者处已则无玩敌无轻举将见可而进如破竹矣东汉之初匈奴饥役自相纷争臧宫马武得五千骑以立功光武谓传闻之事常多失实帝非谓其果无是事特欲益稔其恶静观其变而徐起以取之耳故其后有空朔庭之举天下之事亦岂在骤忽而亟图哉臣陛下幸敌人年来衰亡已兆而愈先自治嘉中原年来思汉正切而益务绥懐常若彼有难图之形而我未有必取之势蓄锐飬晦坚意笃志待时而动奋然必为将何往而弗克者此臣所谓毋轻敌也夫是三者固岂区区然求目睫之胜哉飬吾之力以深藏其机安吾之民以姑尽其礼全吾之防以熟料其敌皆所以为不可测之计期必发而必中尔惟陛下鉴臣之说以观今日之势而不以为迂将不嵗月而复古兴周明谟隆汉匹休周宣汉光于千载之上如臣等辈期与中原赤子共覩汉官威仪之盛岂不壮哉
　　说友又上言曰臣甞观汉髙祖最善虑事方天下未定自闗以西每先固守然后东征西伐得以取胜其自将击陈豨也非萧何守闗中则韩信之叛实累其后明年又自将击布亦回视郤虑常使问萧相国何为帝之意谓寜使吾之伐人者未克毋寜使吾之境有变焉盖跋前防后以掣吾肘用兵之大忌也臣仰惟陛下神功圣武超冠古昔深念列圣二百年之贻谟中原千万人之思汉粤自践祚力图大勲将率则上廑于主择卒伍则捐金以加惠器甲城堡士马金谷凡古人战胜攻取之具陛下已经理而整齐之夫以天道好还之理祖宗在天之灵而鉴观陛下复古之念如此固已啓佑大业而开疆拓土之盛复见于今日矣然臣犹有愚虑不识忌讳以献陛下伏见年来江湖之盗时敢窃发比者广西李接小宼亦敢为妖此固自投死地何足诛锄而臣私忧过计以为当清明偃戈之朝区区疥癣随自殄灭固何足道然陛下方笃意复古勲在朝夕它日复防东都举国大进于时江湖闽广数路万一有警必有防后掣肘之患此岂可以不预为之防也夫江西湖南盗贼固当深虑若闽广三路尤不可忽盖地土牵聮团簇又诸郡相望别无险隘譬之冈阜自成一区或有寇盗茍不即灭非若江西湖南路地形断续隔别分散时有髙下险限之比若不先为之防异日必为后累臣輙以管见五说仰溷天听其一曰乞行下闽广三路提刑司专一措置诸州禁军令守臣同本州兵官日务训阅立为赏罚激厉能否并不得占用一名提刑每嵗循行按不得因而搔扰月具见管禁兵姓名人数申奏其二曰闽广诸郡城壁頽圮兵器朘削二广尤甚乞行下三路运司借拨钱本同各州守臣措置日下修筑城壁务令坚固打造器甲务为可用具已修打过城壁器甲数目申奏其三曰二广郡守多系部阙凡以资序而得者率是癃老罢羸之人何以应猝乞命大臣更择要州取防升作堂阙选材差授许除第二任知县人内系极瘴去处厚立赏格三路守臣陛辞之日戒以训兵爱民之事庶使材力有余可以责任其四曰每遇三路谋帅择宪必先威望智略足以弹压镇服者仍乞同各州守臣皆一一久任毋遽迁易如任满日部内无窃发事并与迁秩召擢否则取防议罚以为惩劝其五曰窃惟圣化旁洽逺民兴行年来二广之士浸多秀頴宜命大臣搜扬荐召择其一二以渐擢用诚足以收逺郡之心销奸慝之习亦汉髙慰赵子弟之遗意也臣愚欲望睿断首以闽广为重頫鉴臣说以次施行庶几陛下飬晦蓄锐奋然必为之日可以专意北向无复顾后之忧盖天下之事惟周防厚虑者为不可敌也惟陛下谨之重之以全大计实宗社幸甚




　　歴代名臣奏议卷九十五
　　钦定四库全书
　　歴代名臣奏议卷九十六
　　明　杨士竒等　撰
　　经国
　　宋孝宗时太学博士叶适上奏曰臣窃以今日人臣之义所当为陛下建明者一大事而已二陵之雠未报故疆之半未复此一大事者天下之公愤臣子之深责也或不知所言或言而不尽皆非人臣之义也敌并兼强大而难攻故言者皆曰当乗其机积久坚固而不可动故言者又曰当待其时夫究极本末审定计虑而识所施为之后先然后知机自我发非彼之乗时自我为何彼之待今之率易茍且习闻卑论而无复振起之实意则固以为当乗机必当待时以缓嵗月而误大事是必然矣且敌知其不可以羁制中原久矣尼雅满之立伪楚伪齐达兰之还五路河南今君之立又议割白沟以南而定盟好盖其本谋未甞欲于河东河北之外越而有之也金亮虽威胁天下而北方起事以归命者固已系踵我之偏师虽浪战无律亦能捣陜虢揺闗辅得其要郡而守矣然则敌之所谓难攻者岂真难而不可动者岂真不可哉此姑未论可也方今之敌正以我自有所谓难我自有所谓不可耳夫我自有所谓难而不知变其难以从其易我自有所谓不可而不知变其不可以从其可于是力屈气索甘为退伏常和好抽兵反戍拱手奉敌而暂安于东南臣以为此今日之大患所当先论者也陛下感念家祸始初嗣位葺两淮理荆襄慰绥蜀道安集归正人立忠毅忠锐等军教民兵弩手新城壁造噐械讲马政籴米储货处处桩积臣诚愚陋窃计陛下志望广逺中夜太息何止一事哉然而二十六年于此终未能奋发明诏有所举动者积今之所谓难者隂沮之积今之所谓不可者黙制之而然也盖其难有四其不可有五臣请得为陛下条陈之夫重誓约畏先事以金币啗敌本景徳以来立国之素规耳既隳于契丹复成于女真以至于浮海再三而谋夹攻费数百万以买空燕则又宣和之所画也故斡哩雅布之始至也不过责纳张觉纷乱元约而已尼雅满复至又不过责悔割三镇及间结余覩而已青城之辱忍复陈之则又不过以为当如誓书而已是三役者可谓变起非常中外不测之大祸也然敌自以彼直我曲用兵有名而国家遂为之包容垢耻恬受竒祸窜逐议臣降诏谢过建炎未和则祈请不絶绍兴既和则绌损不较册命行于至尊陪施于宰辅赖陛下威灵逺畅始得以匹敌往来耳置不戴之雠而广兼爱之义自为金弱既已久矣陛下欲尚加回护隂俟他隙则愤怒未昭固不足以激使授命之士若流涕行诛显示决絶而国信所藏典故具在亦恐天下之大义未足以易有司之常守此则国是之难一也国之所是既然矣而士大夫之论何独不然故不以敌人为可怒而反咎平北之不当不责主和之致寇而反罪守京之非防弃三镇则同议者皆是割大河则签书者不疑至于秦桧遂行其南自南北自北之论汤思退从而效之撤守弃地开门纳敌防危于隆兴之初王之望尹穑翕然附和更为务实黜虚破壊朋党趋赴事功之说相承至今况守已撤矣地已弃矣和亲成矣尚何实之可务何事功之可赴哉虽然此犹小人之论耳至若为竒谋秘画者则止于乗机待时忠义决策者则止于亲征迁都沈深虑逺者则止于固本自治髙谈者逺述性命而以功业为可略精论者妄推天意而以中外为无辨小人之论如彼君子之论如此陛下欲询众谋则流言成市互为废兴若断以独志则虑之不尽事难轻发此则议论之难二也女真方之前世非劲敌也然而童贯逃师于始至种师道玩寇于被围李纲失守于太原李回扫迹于河上黄潜善仓皇南渡杜充未战迎降赵鼎持重迄无定筭张浚经略屡致奔溃此皆国家付托委心腹之大臣也贤佞虽异败事岂殊陛下遍览往策当艰难鼎峙之时岂无杰材异禀克就勲绩者乎今环视诸臣前者后者迭进迭退其知此事本而可以反覆论议者谁乎其抱此志意而可以防厉期望者谁乎以奔趋官簿为阀阅以勾校朱墨为详练能缚一奸民遂自许为有智能斩一黥卒遽自负为有勇其懐利尚同毁伤善隂塞正路谋以力防要津者充满内外陛下欲倚赖此徒责骥足于蹇歩固无可言若出意收拾拔于度外则又孟浪欺谩无足凭仗此则人材之难三也国家规模特异前代本縁唐季陵夷藩方擅命其极为五代废立士卒断制之祸是以收揽天下之权铢分以上悉緫于朝上独专操制之劳而下获享其富贵之逸故内治柔和无狡悍思乱之民不烦寸兵尺铁可以安枕无事此其得也然外网踈漏有骄横不臣之敌虽聚重兵勇将而无一防之用卒不免屈意损威以就和好此其失也论者方偏乐安靖以为寜有外虞而无使内变课其功效固已过于汉唐逺矣且靖康之事未闻我有一城一邑敢为叛命而坐视敌人长驱深入惕息待死屠戮之惨与五代何异则得失之筭岂不明哉夫徒鉴五代之致乱而不思靖康之得祸故李纲请裂河南为藩镇范宗尹甞割邉面为镇抚皆随以废格陛下循守旧模而欲驱一世之人以报君仇则形势乖阻诚无展力之地若顺时増损则其所更张其所动揺闗系至重岂得易言此则法度之难四也虽然是四难者特其精华景象而已计其事实又有甚不可者焉古者以民为兵不以兵为民因事以飬兵不飬兵以待事兵聚则求战不聚而不敢战今食钱自日一百以上家小口累仰给于官国力不供而常有饥寒之色是以兵为民也北方无事二十余年终不觧甲是飬兵以待事也飬兵如故和亲亦如故是聚兵而不敢战也合营屯厢禁见卒至六十万羣校贵将廪禄无筭外虚州县内困朝廷盖兵以多而遂至于弱矣此举天下以为不可动者也昔固有以乏财为患矣未有皇皇汲汲取之无度如今日之甚者也自漕司造督抚犒军而酒价十倍和买折帛行而民有二赋免役钱起供而役法弊塩袋钱増添而塩防尽头子勘合免丁牙契无不増钱而州县之间益以苛碎大抵经緫制钱为州之害月桩板帐为县之害而西蜀折估青草水脚对减激赏隔槽名色其患苦又为特甚天下之钱嵗入于官者八千万缗而支费常不足盖财以多而遂至于乏矣此举天下以为不可动者也夫诛讨仇雠修立大事使不愆素是人主宰相之任也整挈纲目振举小治使不失时是百官羣有司之任也未有以百官羣有司之任付之吏胥而能治者今自检正都司六部列属以及寺监皆纲目之所在也受成吏手能否莫辨贿赂公行闗节交市民寃不直事滞不决小治若此况大事乎盖不信官而信吏使之然耳此举天下以为不可动者三也夫以官听吏疲耎之名人情之所避也然而不免焉何也国家以法为本以例为要其官虽贵也其人虽贤也然而非法无决也非例无行也骤而问之不若吏之素也蹔而居之不若吏之久也知其一不知其二不若吏之悉也故不得不举而归之吏官举而归之吏则朝廷之纲目其在吏也何疑夫先人而后法则人用先法而后人则人废不任人而任法则官失职而吏得志矣此举天下以为不可动者四也法虽用矣人虽废矣然人材之定品孰堪为某官孰不堪为某官孰宜为小孰宜为大其可用之实犹在也今也任职则以人为可废择官则为人之饵学科举挂名防计级而取循涂而进无不可为者何贤何不肖何君子何小人之有哉亷耻日缺名实日防风俗大壊而不可救盖不任人而任法之弊遂至于不用贤能而用资格耳此举天下以为不可动者五也是之谓不特四者精华景象之难变而五者事实之尤不可动者也夫国是难变议论难变人材难变法度难变加以兵多而弱不可动财多而乏不可动不信官而信吏不可动不任人而任法不可动不用贤能而用资格不可动故期之以功名而志愈惰激之以气节而俗愈媮右列未能登进勇爵而儒生或以见薄为愧信臣未足承接宻防而外庭或以见踈为疑公卿大夫私窃告语咸以今之事势举无可为者姑以美衣甘食老身长子自足而已岂非今之实患深害一大事之残贼者欤防习牵制非一时矣其利害当讲其虚实当明其是非当断其废置当决不讲不明不断不决陛下之志虽欲有为将何恃而独行哉一世之人维絷手足涂塞耳目失正性矣岂知君仇之当报而为陛下尽死力哉臣故曰二十六年于此终未能奋发明诏有所举动者积今之所谓难者隂沮之积今之所谓不可者黙制之而然也然则其难者岂真难乎其不可者岂真不可乎盖自古人君有虽居天下之尊位而不得制天下之利势以卒于无成者矣陛下则不然陛下之圣之武之勤之明博学逺览絶识独睿汉之宣帝光武唐之太宗皆不及也讲利害明虚实断是非决废置在陛下所为耳大义诚立则国是之难者先变矣陛下之国是变则士大夫议论之难亦变矣羣臣之在内者进而问之在外者举而问之其任是事者亲用之其不任是事者斥逺之则人材之难亦变矣变国是变议论变人材所以举大事也其所当顺时而増损者某事耳非轻动而妄更易也则法度之难亦变矣四难既变则兵以多而弱者可使少之而后强也财以多而乏者可使少之而后裕也然后使官与吏相制而不制于吏使人与法相参而不役于法使贤能与资格并行而不屈于资格皆无不可动之患矣期年必变三年必立五年必成二陵之讐必报故疆之半必复不越此矣臣故以为机自我发而非彼之乗时自我为而何彼之待者也若置而不论因而不改则我之所谓难者真难矣敌岂复有易攻之机我之所谓不可者真不可矣敌岂复有可动之时亶之废亮之殒斡鲁之叛皆彼之机也我何乗焉彼之时也我何待焉臣故以为率易茍且习闻卑论缓嵗月而误大事者也臣昼诵夜思审观天意稽考人事十五年矣今日始得对清光发绪论陛下如听之愿反覆诘难以究其始末非独臣之幸天地祖宗之灵所以望于陛下也适又上始论其一曰有天下之大必尽天下之虑不尽天下之虑鲜无患矣太祖太宗受天命身自剪平者七国尽有汉唐之天下惟燕蓟前入契丹力未能复而赵保吉兄弟乱西方灵夏继陷其后耶律浸骄继迁始自立邉益警备矣当国事者不复深究始末直以中国既大也道徳既富也患不能保境土息人民而已岂不足于二陲之区区哉非惟不务讨伐二方以定西北之疆域而乃反行聘使封以申百年之誓信屈意而奉币帛专力而守和好同此者为正论异此者为浮薄方其盛时南北相为兄弟而天下无兵安寜久于前世自以为天下之虑尽于此矣然而凭侮不除芽蘖终在小人因其间隙倡复北之谋前衅始锄后患随出民心未变而国家之守离矣始也误委三镇而两河诸城犹以死而固拒太原之帅犹力竭而就擒建炎嗣统独已失者河东耳其他固在也大臣怯懦不能常日夜以谋退却于是二年始尽失河北绍兴元年又失京东西三年又失五路此非有叛将乱臣据而与我争衡者也刘豫乃自女真援立之耳及尼雅满死伪齐废敌用事厌兵举数千里之地以还我夫不战而得数千里地天诱之也然一旦乌珠背盟苦战则所为分画者才江以北淮以南而我亦莫敢较焉至金亮身亡北方溃乱归义之民防防屯聚京东西秦凤熈河州县相次而复中国之威庶几振矣然宰辅无状踵失防继旧盟卒亦黾俛割四要郡畀之徒使中原遗黎饮泣内恨絶望于我夫我不能守则民虽不为变而终以分裂我不能守则地虽尝已得而终以失之其故岂有他哉始虑事之不尽而其患至此也虑事不尽使百七十载之天下不因民之怨叛而直失其大半隘防江浙以为南北之成形六十年矣嗟夫是已往之事不可追而悔者也方来之虑不尽则天下之患又将有甚于此岂可坐而讲尧舜三代之旧洋洋焉熈熈焉而不思中外之分不辨逆顺之理不立讐耻之义一切听其为南北之成形以与宋齐梁陈并称而已者乎成败瞬息也得失反覆也何常之有虑不尽则昔之天下虽大而不能守虑之尽则今之天下岂惟能守之而反可以取之矣故以一取百帝王之虑也以一取十霸强之虑也以一取一必至之虑也加以思中外之分辨逆顺之理立讐耻之义又取吾之所失而非冒彼之所得也愈于必至之虑也夫以一取百以一取十其难明矣然取之者虑之尽也以一取一其易明矣然不取之者虑之不尽也今将尽天下而虑之而后以一取一者可得而见故不可以泛辞举不可以偏说定不可以逺事言也其二曰不尽天下之虑而终失天下之大计此最大事不可不极论也古之所谓忠臣贤士者竭力以行其所知言欲少行欲多言之若粗行之必酬故人莫敢多言而精于力行今世议论胜而用力寡大则制策小则科举髙出唐虞下陋秦汉傅合牵连皆取则于华辞耳非当世之要言也虽有精防深博之论务使天下之义理不可逾越然亦空言也盖一代之好尚既如此矣岂能尽天下之虑乎有大利必有大害为国者不敢专大利而分受其大害以人防之使其害消昔之帝王莫不然国家因唐五代之极弊收敛藩镇权归于上一兵之籍一财之源一地之守皆人主自为之也欲专大利而无受其大害遂废人而用法废官而用吏禁防纎悉特与古异而威柄最为不分虽然岂有是哉故人才衰乏外削中弱以天下之大而畏人是一代之法度又有以使之矣宜其不能尽天下之虑也自赵元昊反重之辽人求闗南地天下之士始稍愤发深思逺虑以为之说然而内堕好尚之多言外狃法度之自利未能得其中也不幸熈寜改法之事起自是以迄于宣和之末靖康之初士大夫争法之新旧辨党之邪正鼓为烈焰涨为洪流而已过此何暇言之是又熈丰以来困于世故之纷更而不能尽天下之虑也靖康之难至痛极愤此上下深谋不知寒暑寝食之时也而茍目前忘大辱者为南自南北自北之论视宗庙君父之讐如疥痒之在身忍而不搔无害也明示祸褔以劫胁衣冠举俛首而奉敌故二十余年未有出思虑于饮食刀笔之外者况其逺者乎是又绍兴以来为小人之所挟制而不能尽天下之虑也陛下緫权纲执枢要责功能课勤怠崇实用退虚名审于攷察谨于迁叙破流品以求人才右武官以率勇敢天下靡然知上意而承之矣然而懐欲为之心者以无所施而消缩负妄作之累者以有所托而回容利惟谋新害不改旧取民者已困矣犹以为仁政趋事者已弊矣犹以为良法国无骏功常道先防士无竒节常心先壊俗衰时迫谁与谋长是又隆兴以来不能尽天下之虑也是非深观逺览遍知前失而不讳坚志强力独行所难而不惑当为则为毋以为昔未尝有当改则改毋以为今方循用除百年之宿蠧开兴王之大道计嵗月之举措求日新之功效明发慷慨同于饥渇焉能尽天下而虑之乎故臣条列前后之源流防陈当今之本务成败得失皎然而不乱所以佐聦明之一二者也
　　适又上亲征论曰将求今世之实谋必先息今世之虚论虚论有二一曰亲征二曰待时何谓亲征天下方有事君臣不得安寜以身鬭于兵革灾伤危苦而后定盖常事耳太祖太宗未尝不自緫戎真宗之初固已幸大名矣澶渊之役于时颇有异论传者以为王钦若请之江南陈尧叟请之蜀寇准决防扈从渡河六师驩动用命王达兰毙于防矢而契丹请和自此而上下始以亲征为秘防矣且契丹自岐沟以来无嵗不得志大名澶渊之役大将拥兵闭城而不敢出契丹鼓兵行入无人之境达兰第偶死耳其约和金币之力耳岂可谓将士俱不用命必待人主亲履行阵然后可以为功哉使寇准以此自可谓无识之甚者而虚论既成当靖康中亦有谓当如真宗故事亲征者亦有谓今日强弱异势不可复用亲征者建炎间深入两浙绍兴初赵鼎回建康而刘豫遁去于是论者真以为前日之所以屡败者为不亲征耳一亲征而敌退舍故秦桧二十年之和而或之罪秦桧者非能知其所以不和之说也意在亲征而已亮氏之来而光尧又尝一出建康虽名为劳师其实亦用亲征也故陛下初即位亦尝下劳师亲征之诏其后以约和而止夫今日之为谬论者曰久和好也以茍安而已其不以茍安为正论者问其说则曰亲征而已矣呜呼谋国如是殆矣兵强可也财富可也将能而禽敌可也若此者分画明纪纲正法度修君臣上下一心同力以致之者也岂亲征可以致之哉百不一讲而委人主以临危事曰天子所在兵无不胜书生之虚论未见危于此久而不能变则利害之定形未可决也适又上息虚论曰何谓待时此今论者所常以为言也夫时有未可而待其至昔之谋国固皆如此而今之所言特似之而非也越之报呉也范蠡文种以必在二十年之外而二十年之内勾践欲不忍其愤而一决则二人者出死力以止之至其成功也果在于二十年之外此岂非所谓待时者耶然二十年之内越人日夜之所为皆报呉之具也故时未至则不动时至则动而灭呉若二十年之内无所为而欲待时于二十年之外可乎自古两敌之争髙者脩徳行政下者蓄力运谋皆有素治之术先定之形然必顺其时而因势之可为则胜违时而求以自为则败若此者曰待时可也陛下二十余年之间接乎光尧二十余年之事闻待时之论而行待时之说熟矣待时之说转而为乗机此羣臣之欵大事而误陛下以自寛也亮氏毙殒北方请命女真乱离其时岂不至耶及陛下按甲兵而休之玉帛交使由乾道元年以迄今日不知何时可待而何机可乗乎时若是之久而当待机若是之逺而未可乗则昔之所谓楚汉隋唐多事之时所以奋起而立功名者岂必若是之泯泯黙黙使少壮至于耆老而终不见耶盖待时之虚论其误天下国家审矣臣请决今日之论时自我为之则不可以有所待也机自我发之则不可以有所乗也不为则无时矣何待不发则无机矣何乗陛下姑自为其时而后自待之毋使羣臣相倚相背徒玩嵗月前者既去后者复来不过如此而已也昔之为国者两敌相形而时出焉极逺者数年而近者不终日其君臣起而从时每患其迫促而不及待不患其悠逺而不可待也悠逺而不可待未有甚于今日也若此者非真有可待之时也乃姑为待时之说而已
　　适又上实谋论曰何谓求今世之实谋今壤地半天下兼三国之呉蜀比南北之宋齐梁又财利之渊也北方地虽敌半计其赋入十分之二三耳地大财富足以自为也然而五六十年不足以自为而听所为于敌者则有故焉盖自昔之所患者财不多也而今以多为累自昔之所患者兵不多也而今以多为累自昔之所患者法度防阔也而今以宻为累自昔之所患者纪纲分杂也而今以专为累姑请言四事之最急者今天下之财其为缗钱者茶塩货以二千四百万矣经緫制以千五百万矣上供和买折帛以千余万矣又别计四川之钱引以三千三百余万矣古无有也不特古无有也宣和以前无有也是财多也而用之亦如是其多今畧计户部之经费为千五百余万此祖宗盛时一倍之用也至于以六千余万供四屯驻之兵此开辟以来所未有也故财以多为累而至于竭今天下之兵惟其在内之三衙名曰宿卫京师是其虽可议而犹不可废也四屯驻之大军何其多也诸州之厢兵禁兵土兵又有小小控扼所屯之兵并兵之数亦且百万亦古所无有也虽然大则歴数十嵗与敌人和亲而不敢鬬一日之兵也小则草窃穷寇数百人忽而不能制又古所未见也故兵以多为累而至于弱今内外上下一事之小一罪之防皆先有法以待之极一世之人志虑之所周浃忽得一智自以为甚竒而法固已备之矣是法之宻也虽然人之才不获尽人之志不获伸昏然俛首一听于法度而事功日隳风俗日壊贫民愈无告奸人愈得志此上下之所同患而臣不敢诬也故法度以宻为累而治道不举自今邉徼犬牙万里之逺皆上所自制命一郡之内兵一官也财一官也彼监此临互有统属各有司存推之一路犹是也故万里之逺嚬伸动息上皆知之是纪纲之专也虽然无所分画则无所寄任天下泛泛焉而已百年之忧一朝之患皆上所独当而羣臣不与也夫万里之逺皆上所制命则上诚利矣百年之忧一朝之患皆上所独当而其害如之何此勍敌所以凭陵而莫御讐耻所以最甚而莫报也故纪纲以专为患而至于国威不立陛下虽朝思夕虑薄滋味逺声色执权明道欲有所为而终不可为者四事之累也然则柰何财以多为累则莫若少之故四緫领为戸部之害经緫制折帛钱为诸州之害板帐月桩为诸县之害则不可以不更也兵以多为累则莫若少之故四屯驻大军耗緫领之财计厢禁土兵耗诸州县之财计则不可以不更也法度以宻为累则莫若踈之故兵财民政分任而不一者不可以不更也纪纲以专为累则莫若分之故四邉无所付外无郛郭则内无堂室故处不可以守出不可以取者不可以不更也更之则慰民心苏民力解起痼兴滞补则一二年之间可以抗首出北而取北之虑在掌握矣然非先尽其害则不能得其利害尽去则利见矣故四者之害又当条列而言之于后使知害者尽则去害者果去害诚果则有可言之利矣故言其所以为利者又在于条列四害之后也
　　适又论纪纲其一曰纪纲法度一事也法度其细也纪纲其大也古人之为国岂能尽正盖或得其大或得其细有失其一必得其一若细大俱失而欲烦文细故以维持其国家可静而不可动易屈辱而难尊崇则本朝之事是已虽然法度之失未至如纪纲之失此古人之所甚讳也自尧舜以来外有岳牧内有九官一以制度颁以文告观以廵狩诸侯虽国异家殊莫有敢不相率而朝者治兵如治刑治夷狄如治中国此唐虞夏商之纪纲也至周参以宗室维以功臣其制加宻矣秦则破壊封建而为郡县削弱黔首禁制将相自天子以外无尺寸之权一尊京师而威服天下是时北胡亦始合为一国则筑长城以限隔之重縁邉之兵攘却其要地而匃奴遯迹自屏不敢争衡然人主恣睢太甚而下不堪命不旋踵而败亡后世皆以秦之纪纲为失虽然秦之纪纲则诚失也然而以强为失而不以弱为失以大为失而不以小为失夫强大之势易为也秦特不知为而已亦未可以深罪秦也汉因秦制二邉各自备内郡专刑赏丞相御史虽统摄天下刺史司虽督察郡国而守相皆得自为兵其兵也民其民也财其财也极其所治无不可者有进而授首无退而掣肘两汉之治所以独过于后世者岂非其操之简而制之要哉当其盛时攘夷辟地至数千里至其衰也尚能系服单于而臣妾之岂夫蹙缩凡儒之论所可疵病其失哉此汉之纪纲也三国分裂虽科禁严宻民无所措手足本不足以言治然邉方鼎立彼此窥伺一有蹉跌而祸败随之其所以皆自立于窘匮防乱之余不可动揺者岂非其分人以地任人以兵功有所望罪有所归截然自用而不相拘制哉西晋使外制内以成诸胡之乱及其征镇固守以忠义相奬激虚声遗号犹为一统海内之具至王导为东晋重上流之柄壮扬州之势石勒苻坚皆竭天下之力无嵗不战而晋卒頼以立其后北则魏晋周隋南则宋齐梁陈皆循用之是则纪纲之所在患乎授任之非人而不以人为不当授任患乎分画之无地而不以地为不当分画患乎外敌而不患乎内侮其事盖昭然矣唐用周隋府兵之法拣择天下之民聚为强兵内则诸卫将军外则节度緫管四夷臣属万里请命虽常困于征伐而唐之威令又过于汉矣州郡削小分置益多而辟置生杀之权视前世皆已稍损至于中年边将权重遂成末大之患无以抗之而内地亦皆裂为蕃镇殽杂混并不分缓急不辨内外百世相承之纪纲由此坠失卒至五代以成本朝惩创之说而纪纲不可复振矣其二曰唐之中世既失其纪纲而藩镇横及其后也藩镇复不能自有其威令而士卒骄五代之乱帝王屡易者非藩镇也士卒也虽然藩镇居士卒之上而士卒依藩镇以为名见者不察而以为其患专在于藩镇艺袓思靖天下以为不削节度则其祸不息于是始置通判以监统刺史而分其柄命文臣权知州事使名若不正任若不久者以轻其权监当治税都监緫兵戎而太守者块然徒管空城受词诉而已诸镇皆束手请命归老宿卫昔日节度之害尽去而四方万里之逺奉尊京师文符朝下期会夕报伸缩缓急皆在朝廷矣其时契丹强盛太原未服西有诸戎之遗种所以备守之者犹倚边将至太宗则又渐收之虽边庭亦如内地矣盖民困于唐末五代之久乱一日能使强藩悍将退听而天下安息安得不自以为制驭宇宙之善谋遵用而不易哉虽然为天下之纪纲则固有常道譬如一家藩篱垣墉所以为固也堂奥寝处所以为安也固外者宜坚安内者宜柔使外亦如内之柔不可为也唐失其道化内地为藩镇内外皆坚而人主不能自安本朝反其弊使内外皆柔虽欲自安而有大不可安者焉故自端拱雍熈以后契丹日扰河北山东无复寜居李继迁叛命四方不觧甲诸将不能自奋于一战者权任重而法制宻从中制外而有所不行也咸平之末真宗幸大名傅潜王超以畏懦败圮王继忠以轻进被擒景徳初复幸澶渊幸而迄成和议不然当日之规画而欲久与敌校犯阙之危不俟靖康而后见矣夫恃敌之已和而茍天下之无事割四方以封殖赵徳明至其治具则日宻法令则日烦禁防束缚日不可动爵禄恩意豢飬羣臣狃于区区文墨之中于是侥幸之习胜而志气日销削节义日隳败矣论者或非之其追言太祖之事如姚内斌董遵诲郭进冯继业之流皆守一郡官卑兵少然而丰财厚禄久任责成边警无虞而太祖能以其力内平僭伪盖雄畧如此而窃叹后之不能不知此固昔者为国之本然曩以惩创五季太甚之故削损已多隄防已严此特其未能去者而至其后则尽去之耳自景徳以后王旦王钦若以歌诵功徳撰次符瑞为奉上之意以为守邦之大猷当百世而不变盖古人之未至而今世之独得也奚暇他议哉纪纲之失犹其粗者耳并与人材皆壊人之智虑不能自出于绳约之内歴考载籍非不灿然明备而皆未有能援昔以证今者但于烦文细故加増之使不可复脱而已此岂不为大可叹哉其三曰天下之弱势歴数古人之为国无甚于本朝者真宗之末仁宗之初契丹守和约者三十八年赵徳明亦三十年文恬武嬉舞蹈太平不见其为弱也及元昊始叛章得象之徒毅然愤其小丑欲剪灭之立论必于不赦既而屡出屡败潼闗以西人无固志而契丹遂拥兵境上以邀索周世宗故地使富弼重为解之然后乃已于是形势大屈而天下皆悟其为弱证矣仁宗亦慨然思欲整治用弼与范仲淹韩琦为两府论议前却施行舛谬小人交鬬其间三人逐去而前规故习遂不可破当时议者以为三人不能循致治功而欲嵗月成天下之事其意太锐故至于此嗟乎此三人者正坐不能以嵗月成大事耳弼与琦相继当国其惩前之祸愈深而循致之说愈用矣虽然循致者卒不能有所致也弼相四年琦相七年所循致者何事哉于是财用耗乏人才頽弛天下翫弊愈甚而士以虚名相髙故王安石佐神宗欲一反之而安石不知其为患在于纪纲内外之间分画委任之异而以为在于兵之不强财之不多也使安石知之正其纪纲明其内外分画委任而责成功然后取赋敛之烦者削之本学校隆经术以新美天下岂复有汹汹之论不惟无成而反有所防乎以神宗之厉志有为终于举措衡决变法则为伤民开邉则为生事力图灵武连以失利亦悔用兵之无益者不知改弱势而为强势而欲因弱势以为强势也夫改之与因由始论之一言之殊耳及其力行坚执乃成党锢更绍圣崇寜而天下大病凡青苗凡保甲凡兵财之政所为欲因弱势以为强势者至宣和末年扫地无有昔日弱势之可守者又皆废壊而其弱势之不可反者遂为膏肓不可疗之危疾虽分四緫管以固捍御委长安建康之守以募勤王天下氷觧云散一城一池劫制于敌而号令不能及矣当是之时割地以与人使自为守犹且不可况能自守而禁人也哉然则本朝之规画其始终本末之际盖可覩矣自周徳威失榆闗之险继以云中燕山两道归于契丹敌在长城之内而大河以北已有不可守之势为天下者不按九州之图籍略其四旁规其中央左顾右望以尽天下之大形坚外柔内分画委任羣臣合力功罪有归以正天下之常势第因其所有掩絶前后而欲以人主之一力守之岂可得乎此天下之患所以二百年而常在论今天下之事所以穷数十百万言而不能决也其四曰建炎初载李纲用事议分京东河北用唐藩镇之法使自守其地诸道各置要郡次要郡以一兵马之权纲所措画则已陋矣括马敛财骚动天下议者蠭起不得旋踵卒以逐去于是汪伯彦黄潜善无所施为以为稍徙近南安常守旧命使祈请自足以茍延嵗月既而有维扬之祸牵连奔走东极海峤始委张浚以川陜而宣抚处置之名立焉便宜行事之命出焉范宗尹相继建请而江淮亦各分裂为镇抚使于时盗贼充斥伪齐拥挟敌人连兵内向上流又置镇抚大使文武参用犬牙相维复遣执政督视以一威望浚虽狂踈竟失闗陜然节制诸将保有全蜀张俊韩世忠岳飞亦次第平殄羣寇江左所以粗定而敌肯和者亦任人之效也虽然分画无法寄任不専张浚赵鼎泛然于事机之会言战不敢请和不欲费日累月师老粮匮上下厌倦而秦桧以为权不可外假兵柄不可与人故屈意俯首唯敌所命以就和约废诛诸将窜逐名士使兵一归于御前督府结局收还便宜使州郡复承平之常制桧方矜其功伐自比赵普以为经国之长筭莫能及也且祖宗之天下无故而失其大半迁劫之讐百世不可忘矣乃以抚定江左为大功何哉戊申至辛巳二十年矣女真一旦出不逊语闻于殿陛朝野喧然搏手无措相对骇愕无可为者而叶义问汪澈出矣及陛下嗣服以来张浚总统于江淮虞允文王炎之属相继宣抚于汉中盖四五十年时用分画之法稍以事权付托臣下为国之纪纲终不可废者亦巳粗见于此然而不明其地则不可以任其人不任其人则不可以要其功内治不定则夫仇讐者谁与谋之今百计裒取竭东南之力以供餽四驻劄者而兵不知用因任旧将之子弟部曲以决得为统帅而将不知兵除授更易一出内庭报发承受名为机宻而大臣不闻诸州禁兵零细纎弱専使路钤教阅训练而守臣不预防遏内江虚彻沿淮纪纲所立错缪无序然则有民谁治有兵谁用有地谁守嵗迁月易孰为可见之效而陛下规恢之圗终将邑邑不试而已乎天下非可以私智为也方略非可以私术验也胜败兴废古今一途辙而已唯本朝之论则欲私为而私验之是以頺弊委靡至于今日而莫晓其故此臣之所谓必尽知天下之害而后能尽天下之利也
　　适又上终论其一曰今天下之大害其胶固而不能觧挛缩而不能伸宿患积蠧臣已尽言之矣觧之伸之岂无其道乎陛下始初出令必有以大慰天下之心必先罢去经总制钱之半今州县睽睽不能安息人之精力消耗疲竭不可复有所为者尽坐此钱而已罢去其半稍稍苏息天下然后州县之月桩板帐罢矣然后民之头子蹙零勘合牙契之额皆寛减矣然后罢和买罢折帛和买折帛罢则民所谓不正之敛皆无矣三者罢而天下之心慰喜满足然则国用安所取给臣以为二年之后分画既足则朝廷之经费比今日必十去其五六所罢者足以当之有余而二年之前则未也陛下会计二年所罢之费为六千万緍尽斥内帑封桩以补助之夫此内帑封桩者以之罢减三者之苛敛而以代戸部四总领之用度其明徳光耀新美观听自两汉以来未有此举动也然则乗此以革去朝廷百年之宿弊无不可者以之减进士入官可也以之减任子入官可也以之破资格可也以之重铨选可也以之废吏胥可也百年以来世论所谓动众而召乱惴惴然不敢举如臣所言之害者今皆并举而为之无难也如此则朝廷清矣然后分两淮江南荆湖四川为四镇以今驻劄之兵各以委之所谓四镇者非尽举此百余郡地以植立之也于中各割属数州使兵民财赋皆得自用而朝廷不加问焉余则各属之而已而又専择其人以各自治其一州所谓兵民财赋皆得自用则朝廷平日所置四总领餽其军输者二年之后皆可无复与彼以数州之财足以飬之矣如此则彼之任専吾之费轻矣虽然以兵与人以地与人此今日异常之大事然其为之不惊世不动众陛下一日命之则成矣成则久久则安之以为常然若此者内以朞月之内尽去民之所患苦外以二年之外兵厉士奋可用之于死而大功可举矣陛下不惜财不吝权念吾之所大欲者觧胶固伸挛缩易于举动果于责成以立大功而已则减轻总制和买折帛以先慰天下之心而后朝廷所谓烦宻不可变之法度者尽变之以共由于防通明达之涂矣分江淮川蜀之地与之兵民财赋以重人臣之任而后朝廷所谓専阃不可分之纪纲者尽分之以各合于外坚中柔之术矣若此者兼两汉之长而不袭两汉之失待之以成功而终之以礼乐则三王之治不难进也虽然为此者官非难也而士为难士非难也而民为难民非难也而图兵为难诚今世之大事也圗兵之难者定则天下之利尽矣其二曰致今日之治无他道上寛朝廷下寛州县而已竭朝廷之力使不得寛者四驻劄之兵也竭州县之力使不得寛者厢禁军弓手土兵也然则何以治四驻劄之兵而寛朝廷今既减经总制罢和买折帛蜀之折估青草而内出二年之费以供餽四总领矣宜任四人者由郡守摄统制召旧帅归宿卫钩考其隠冒干没请给不尽及军人之罪声而治之然后俾四人者一听其所为而吾无问焉所问者欲精其军使各不过三四万吾欲用士之锐而不并富其家小夫厉士而飬之将用之于死地以求胜也乃为之立家是兵为民也古者民为兵今者兵为民宜其消惰孱弱而不可制也昔者之论曰欲一当百又曰欲一当十夫百十何可当也姑得以一当一则精兵也夫一人得一人之用则固已十四五万人矣用之必死谁敢敌者女真之来南也杂以奚契丹渤海汉儿前才五六万后亦不满十万而已夫用兵者用其气也多兵以自困气先索耳吾之所问者如此又有所问更其敝政行其新令吾欲其无讙无动以疑于乱若此者在用人而已各与之数州地使自食而余州得寛焉此二年之内所得为而二年之外收其效者也若是则朝廷寛矣然则何以治厢禁军弓手土兵而寛州县宜先择一二十州畀之使散杂役之厢军今之厢军尽官下无在营者并与之以一二年之衣粮使各自为其子本以权给之而州无复给又散禁军夫厢军可散也禁军散且为乱柰何曰禁军之可畏者为有以禁切州郡使不得私役且上教故也今不上教散而杂役如厢军焉彼欣然自幸耳然则散禁军如散厢军弓手之费稍轻土军差少不急散也久将稍尽要以必散而止夫厢禁土兵弓手皆散何以守其地自三等以上籍其家一人以为兵蠲其税役大州二千人而止下州八百人而止州县各为之所将校率用其人秋冬而教春夏则否有警呼召不用常法然其为兵也必在州县四方三十里之近家者此三四年之内所得为而三四年之外收其效者也若是则州县寛矣朝廷寛则凡所以取州县者皆不用而食租税之正矣州县寛则凡所以取民者皆不用而敛租税之正矣且又非特此也朝廷寛则羣臣有暇而人材多矣不若今之乏也州县寛则民有暇而善良多矣不若今之薄也上多人材下多良民兵省而精费省而富五年之内二年之外合其气势用其锋锐义声昭布竒防并出不用以灭敌而何所用哉虽然为此者无他也力行而已按其嵗月在乎二年之外五年之内今日行此事去此某日此弊去此效见效不见则易其人加之意而必行之以日月计而实效致矣其三曰臣前所论者皆国门内事也夫门外事难论也自陛下嗣位以来士大夫莫敢有言及门之外者陛下嗣位以后始争以门外事为言防成俗矣言门外事既孟浪茫广多虚寡要而门内事皆不及知故臣欲先尽门之内而及门之外今其将帅不知主名控御不知地利则指事而言者妄矣臣请先论女真之始所以得者盖每恠士大夫过于誉敌而甘为伏弱者何也其誉之也谓阿固达尼雅满乌珠三人者敌人之雄杰皆古所无有故本朝之被祸最深此大妄也阿固达豪其部中延禧烦扰既过不堪囚执起而自叛此亦常理也不幸延禧政乱未尝交锋辄以败亡女真者用其兵食其粮取其遗戈委甲而因收其土地披靡逃遁而坐获其国都而谓阿固达之雄杰如石勒慕容隽之流以智力百战屡偾屡起卒以得之可乎阿固达死武竒迈立不能主令而斡哩雅布尼雅满分之其后乌珠来江南三酋者之奋而我之所以布阵立敌而复不胜者何故也自其始入而吾国已空千里无当之者矣彼荡然而来也夫未尝与之战而败则尼雅满乌珠何以能独过于古之诸杰而遂取吾之中原如是其酷哉盖吾上下之人莫有用命拱手誉敌甘为伏弱而至此耳且彼之所欲必得者河北河东耳山东河南之地先以与张邦昌后以与刘豫又后以归我张邦昌不敢抗而吾不能守也退而迁维扬耳刘豫见废以归我而吾不能守也退而割江北淮南耳彼真见吾之不能守也然后取而据之然至今日犹有不自安之心焉夫过于誉敌而不能自守当其始也乍见骇闻仓皇扰攘容有此论矣今安定久矣然而誉之不已何也故誉彼之兵则精锐而吾则疲弱然则何不易吾之疲弱而誉彼之精锐何也誉彼之威令则明信而吾则玩侮然则何不易吾之玩侮而誉彼之威信何也誉彼之规画则审当而吾则茍简然则何不易吾之茍简而誉彼之审当何也誉敌以胁国人而因为偷安窃禄之计此风俗不忠之大而无有知者方靖康艰难时唯宗泽不平此论如泽者未足以论古之立功立事者然使泽得用二圣不终北狩矣固可一战而败也盖天下之祸有大可痛者不战而败不守而亡此则自古以来未见有如靖康者矣不追议此而为可以战可以守之事反谓自古未有如三酋之雄豪者臣谓此论亦自古所未有天地之理久欝不伸必有待于陛下也夫尼雅满与斡哩雅布同出而独围太原者一年既破都城尽取中国之辎重徐行而去乌珠生长极北梦寐不知江湖舟楫为何物也空行问津至于四明而后返使古之兵法皆尽废而不可用则彼之雄杰诚若可信矣使兵犹有法则彼之所为乃违常失律侥幸以邀功者也何乃誉违常失律侥幸邀功之人以为古之雄杰皆莫过也哉其四曰请言女真所以守之者夫阿固达尼雅满者生于东北穷小之地固非素有兼天下之志也契丹久安而政悖一朝起于不顾死命之中屡败辽人杨朴者因教以称帝改元至尽并契丹而燕人为之用及郭药师导以南下其后遂破都城而据中原盖昔之所谓刘石鲜卑氐羌皆尝生长中国奋其雄心公起窥伺而尼雅满乌珠本无其志也特以敢于决鬬而二国皆自莫敢较其故臣亡虏相与为之立其国家文法制度叅以本朝及辽之大略繁剧牵制若乃聚重兵凭坚城衣食嗜好极于精善非复北人之本质矣始者我以二圣显仁之故使命百请以讲和好骄不见从郦琼之叛拥全众以归刘豫敌疑有间且合从困彼也遂急废之以河南闗陜来而罢兵乌珠再出大败于顺昌柘臯始稍惧我而盟约遂定且以女真种落而兼中原契丹为之主其势不顺其心不服而保守至今六十余年者以中原积怯懦不自振之气且无有为天下倡者虽或倡之而居文法牵制之地亦决不能坚壁而穷鬭故也自绍兴十一年以后不惟我之所欲者専在和好而女真之族亦皆以和为利亮氏弑君杀母志平区夏移都旧汴南临江淮鼓声所震水波腾涌然发足未几而今君自立于后矣方变昔日之君臣而为敌国又尝声以还故疆为言范成大之使汤邦彦之使中间屡较礼文矣自其向者平视我师投袂贾勇及此开隙足以取怒而敌卒不动今嵗退入其国传闻多端难可信据然而上京萧条从行死防思燕之乐既而复返此不可诬也然则女真失其故部与契丹之地而以燕为家其君臣上下文法制度所以守其国者皆以中国为法而又和而不战喜静而恶动是虽六十年积累之久而与此二国之人终非有手足肺腑之托也其与刘石鲜卑氐羌之勍对不侔也明矣然则其事在一大战而胜之耳夫一大战而胜敌之心揺不复留中原当以燕为固耳吾之始一大战而胜其求中原也固易及其终于胜而不可御使并燕得之此则难矣虽然事岂有不难而后成也哉今姑未言其终于胜而不可御者姑求其一大战而胜之之道焉胜之之道尽去吾之弊政用必死之帅必死之将必死之士决壊二百年糜烂不可通之说真以必死敌之则胜矣若今世之言兵出某防张某阵用某人以竒立功者岂可赖哉在以实胜虚以志胜气以力胜口而已矣其五曰请言前日之所以谋为恢复者赵鼎书生自附于问学收拾文义之遗说与其一时士大夫共为贵中国贱逺裔之论此说春秋者所尝讲也不可以为不美虽然中国之不可以徒贵逺裔之不可以徒贱也所谓女真者岂口舌讲论析理精防之所能致耶张浚之始用也少年狂踈恩信未足以感士智勇未足以服人蹙廹强项玩命之将一举而失闗陜蜀之全者幸耳鼎既泛然于事机之间不战不守敌来则进而拒名曰亲征敌去则退而安名曰驻跸而浚尤为无统光尧四顾无所倚仗以言孝思之迫切则佑陵之梓宫未归显仁之銮辂未返以言图功之敉寜则治兵讲武不休而彼此之分决迄无期度于是秦桧南自南北自北之论衡入其中坚不可破而鼎与浚均逐矣及乎绍兴之末桧死敌动而隆兴之初浚専以恢复之说自任号召天下名为忠义自喜者和而从之其实无措手足之地聚兵淮上则祖述范仲淹之旧说欲与敌帅往返以定和议为两国生灵请命一则欲结合北方大姓故家契丹遗种相率响应以谋大功至其一取符离师徒溃散人情摧沮异论交兴而汤思退王之望尹穑力主割地以盟而中原再失望矣浚不成而败事及其□徕归正归朝之人散满内地穷困州县冗杂铨部至今无根柢者上书论事自谓能知敌情画策出竒以干差遣而度嵗月者大抵皆浚所为也盖浚与鼎乃前日言恢复者之首而其方略可考矣昔者南北两立南欲反城而归北北欲夺地而来南无义之人志念不靖未始不如此为将帅者啗致之而不敢絶岂真以此为立功实验哉今南北虽复为两立之势而北本吾故都故南之思北也少而北之望南也多大姓旧家常思归顺其理必然无足恠者特患吾威不立而战不胜耳威立而战胜可使中原之士奋梃逐敌而迎我然吾之真能恢复者不専在此况于契丹遗种岂可诱致此与童贯用郭药师伐燕拒女真何异耶浚少年为将相困踬白首忠义不衰而其所经画者止于如此光尧圣训谓浚终不可用岂非知人之明哉今乡曲之畸士志在邀利取宠复取浚门下巳陈之说更互藩饰以为北方之事可防而専任小吏以土物相馈遗窃问厮飬而谓得敌宻事以相衒耀防淮守臣思为进用计布心腹于跳河之曹越淮未防撰造虚事以为间探之明若此者纷然继踵而恢复之说遂与举子习程文以媒课试者无异而国事真无所考据矣陛下一扫尽去勿留圣思力行今日之实事以实胜虚以志胜气以力胜口用必死之帅必死之将必死之士以二年之外五年之内责其成功可也其六曰请论今之所当分画者敌以得中原为守而不以备我为守其战妄进而已其守严兵而已昔人南北对垒之形彼不及也我无对垒之势故也然而吾以其无对垒之形而战则欲效彼之妄进守亦欲效彼之严兵是所谓无对垒之势者也符离之战是妄进也虽使得宿得亳得徐遂至汴郊将何为乎彼之所以由淮而妄进者明我之不敌耳而我亦效之何哉驻劄之军是严兵也不度其必守而宿兵焉宿兵于无用之地将何为乎故我之当进而置兵者四兴元一也襄阳一也合淝一也防海制置司一也我之当守而置兵者二建康一也鄂州一也当进而置兵其必进者二兴元也襄阳也其不必进者则合淝也防海制置司也何谓必进襄阳之出宛洛兴元之出秦凤二者我之所必当有事据中州按闗陇形势之最先古今之同论决不可易者也何谓不必进从淮以出亳宋大梁地散而难一且敌之所必争也敌所必争吾能拒之使不可进而安江南之心其功多而大矣海竒事也危道也其进所以取齐也使闗洛事济四方响合朐山复来则可用矣不然则练而待之耳何谓当守夫建康鄂州当守也然为国必分内外其四外也其二内也内之不可不置兵皆所以安江南也虽然置兵无多必一人得一人之用则合淝最多也兴元襄阳其次也建康鄂州又其次也制置司又其次也不尽二十万兵足以满之矣夫谋天下之大事成天下之大功非可以攻人之无备出人之不意也必有堂堂之阵正正之旗攻坚排深之力而后可我以此进彼亦以此进昔者谓彼能而我不能也今无谓彼能而我不能故我能彼亦能尽我之所能以较彼之所能短长相形而胜负分矣一再胜则覇王之资也夫天下之功难成也天下之事难谋也晋宋之间耀威河南常事耳枋头防上滑台虎牢洛阳皆得至焉独其不合天下之势所以南北分裂而南之土地日削既失蜀复失淮复失江北故隋并陈也绍兴十一年之前中原之号令犹或可接后始截然矣末年溃乱而诸将亦或有所至今也复不能望见襄庐以北论者方嚣然以取中原为希世之事不知中原虽可得而北方犹未可圗也况其不能望见襄庐之北而欲坐防中原者乎陛下宜执分画之要谨命帅臣立为至难不可动之实以对堂堂之阵正正之旗生其人之气势而不务出于无备不意以为立说之观美而实不可用此则今世谋事立功之始也其七曰盖今之所谓分画者以一当一而以一取其一适得半焉以蜀当秦亦以取秦以荆襄当韩魏以淮当梁汴而未取梁汴也又以防海制置司不当齐而志取齐焉如是而长江之内深入呉越旁极闽广而我之所以为国者又当在分画之外其自守犹为有余至于人徒兵械财谷而我之所以为具者不待收聚经营而可以自足则是非必奋于防弱立于艰危以小取大以寡取众若昔者越之于呉燕之于齐也又非若女真之于辽与我也而又中原者我之地中华者我之名是则我于一当一一取一之外又有所谓易焉者虽然我之所有亦非彼之所无也我之所易亦非彼之所难也力均者必以力胜而我又有所谓难者自宣和以前以弱论行弱势百二十余年矣宣和以后又非止弱而已我之人气夺心慑不能自主其命而今也抗首奋势大正其纲纪欲必以二年之外五年之内而有大功天下之人或以窃笑或以惊视或以疑之或以非之或以沮之异论四出觧体不前且复人材未尝素练识不足以信其志意不足以行其力则兵之欲少者未必不激其变财之欲少者未必不因而乏此必致之势而君臣相与之间不能泰然自保以要其成者也虽然事决有不可不然者在陛下深信力行而已盖昔者其人所行之事与其人所立之论尚为不逺论立于此若射之有的也或百歩之外或五十歩之外的必先立然后挟弓注矢以从之故弓矢从的而的非从弓矢也今日之论先揣其人之不能行与其势之不可行而论因以立是引的自近以成射者之无能而已自东晋王述蔡谟始有量时度时之论而殷浩诸庾屡谋北方桓温事力尤盛谢安时会最防然皆劳民动众无所成立而败防随之故王述蔡谟之论胜而今世偷惰无能之人窃取其说以疑乱当世所以国威久不振而陛下欲为之志久而无所为也故臣陛下究观古今之变尽其利害之情而得其难易之实觧胶固伸挛缩先有以慰天下之心天下之人方倾耳张目耸动四顾而莫知陛下之说安从出也然后立坚定之论而讲分画之规警防羣臣生其志力以终从陛下之论如射之立的而不使羣臣一前一却懐诈饰非以疑沮陛下之所立譬如引的自近以成射者之无能也此天下之大决安危兴壊之大端陛下之所先知者也知此者定则臣虽防且陋得以其说为羣臣之倡承望圣意而敷畅于下诛赏可用功罪可分而人材出矣
　　知桂阳军陈傅良拟奏事劄子曰自古帝王之兴未尝不因天下之变或草昧之初或叔季之后皆可以成大功而熈鸿号于无穷载籍所称创业中兴之君是也往者外有方张之敌内有交叛之将闗河海岱羣盗云扰光尧太上皇帝﨑岖马上抚定东南以康世屯以系国祚遭变之难自古所无而天命复集于宋盖时无不可为者矣恭惟陛下睿知神武之畧寛仁恭俭之徳忧勤恻怛之意自纉丕绪以恢复为已任可谓对天地而不渐质鬼神而无慊者然而迁延稽故至今二纪比者贤士大夫曰时不可为而以恢复为讳虽臣至愚窃所未喻且隆兴用事之臣虽以朴忠竟无成功天下不与其才而与其心乾道用事之臣虽以大言亦无成功天下不与其心而与其名孔子曰必也正名乎今顾以恢复为讳果何名欤论说定则习俗成习俗成则人心不起人心不起则赏刑不足以惩劝是王业往往遂已也孟子以禹抑洪水周公兼夷狄孔子诛乱臣贼子凡以正人心也圣贤事业以人心为本靖康之祸诸夏陆沈而人不耻君父播迁而人不怨天地易位三光五岳之气分裂而人不惧是尚为有人心乎驯至于今晏如平时不念国辱私相恩讐但为身谋患在得防自非陛下有以再造彞伦一新士气臣恐此义寖微寖灭或有后忧也方今敌主春秋甚髙志不在动庶子嫡孙未知谁立一传之后必非今日所覩矣以血气方刚之君一时新进大抵生事傥无逺畧且有内争兵端其可禁乎就使敌无动夫以祖宗相传之天下至沉沦五六十载北不足懐南不能令厌乱思治岂无其人闻之道路河决非常扰及闗陜神怒民怨其兆见矣卒有特起何以待之就使敌无动中原无特起以臣过计千乘万骑介在东南礼乐庶事比儗全盛地气不能胜民力不能支亦岂子孙万世帝王之业乎恭惟陛下睿知神武之畧寛仁恭俭之徳忧勤恻怛之意宜为中兴盛帝显王而以人心不起至于忧在子孙臣实未喻孟子曰得百里之地而君之皆能以朝诸侯而有天下未闻以千里畏人者也是在陛下而已臣不胜拳拳
</div>
    <div class="pagination">
<a href="历代名臣奏议_page31.html">上一页</a><span>...</span><a href="历代名臣奏议_page27.html">27</a><a href="历代名臣奏议_page28.html">28</a><a href="历代名臣奏议_page29.html">29</a><a href="历代名臣奏议_page30.html">30</a><a href="历代名臣奏议_page31.html">31</a><span class="current-page">32</span><a href="历代名臣奏议_page33.html">33</a><a href="历代名臣奏议_page34.html">34</a><a href="历代名臣奏议_page35.html">35</a><a href="历代名臣奏议_page36.html">36</a><a href="历代名臣奏议_page37.html">37</a><span>...</span><a href="历代名臣奏议_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
