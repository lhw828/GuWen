<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 1 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 1 页/共 136 页
  </h1>
  <div class="content">
   钦定四库全书　　　　　史部六
　　厯代名臣奏议　　　　　诏令奏议类二【奏议之属】提要
　　【臣】等谨案厯代名臣奏议三百五十巻明永乐十四年杨士竒黄淮等奉勅编自商周迄金元分六十四门名目既繁区分徃徃失当又如文王周公太公孔子管仲晏婴鲍叔庆郑宫之竒师旷麦邱邑人诸言皆一时答问之语悉目之为奏议则尚书飏言何一不可采入亦殊踳驳失伦然自汉以后收罗大备凡歴代典制沿革之由政治得失之故实可与通鉴三通互相考证当时书成刋印仅数百本颁诸学宫而藏版禁中世颇稀有天崇间太仓张溥号称淹洽而自言生长三十年未尝一见其书最后乃得太原藏本为删节重刻巻目均依其旧所不同者此本有慎刑一门张本无之张本有漕运此本无之葢溥意为改移至唐宋以后之文尽遭割裂几于续鳬防鹤失其本来矣此本为永乐时颁行原书犹称完善固亦古今奏议之渊海也乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　歴代名臣奏议巻一
　　明　杨士竒等　撰
　　君徳
　　周武王践阼三日召师尚父而问焉曰黄帝颛帝之道存乎曰在丹书王欲闻之则斋矣斋三日王端冕师尚父亦端冕奉书而入王东面而立师尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言惕若恐惧
　　鲁哀公问于孔子曰吾闻君子不博有之乎孔子对曰有之哀公曰何为其不博也孔子对曰为其有二乗哀公曰有二乗则何为不博也孔子对曰为行恶道也哀公惧焉有间曰若是乎君子之恶恶道之甚也孔子对曰恶恶道不能甚则其好善道亦不能甚好善道不能甚则百姓之亲之也亦不能甚诗云未见君子忧心惙惙亦既见止亦既觏止我心则恱诗之好善道之甚也如此哀公曰善防吾闻君子成人之美不成人之恶微孔子吾焉闻斯言也防
　　齐桓公谓鲍叔曰寡人欲铸大钟昭寡人之名焉寡人之行岂避尧舜哉鲍叔曰敢问君之行桓公曰昔者吾围谭二年得而不自与者仁也吾北伐孤竹刬令支而反者武也吾为葵丘之防以偃天下之兵者文也诸侯抱美玉而朝者九国寡人不受者义也然则文武仁义寡人尽有之矣寡人之行岂避尧舜哉鲍叔曰君直言臣直对昔者公子纠在上位而不譲非仁也背太公之言而侵鲁境非义也坛场之上诎于一劒非武也侄娣不离懐衽非文也凡为不善遍扵物不自知者无天祸必有人害天处甚髙其聴甚下除君过言天且闻之桓公曰寡人有过乎幸记之是社稷之福也子不幸教几有大罪以辱社稷
　　楚恵王食寒葅而得蛭因遂吞之腹有疾而不能食令尹入问曰王安得此疾也王曰我食寒葅而得蛭念谴之而不行其罪乎是法废而威不立也非所以使国闻也谴而行其诛乎则庖宰食监法皆当死心又不忍也故吾恐蛭之见也因遂吞之令尹避席再拜而贺曰臣闻天道无亲惟徳是辅君有仁徳天之所奉也病不为伤是夕也恵王之后蛭出故其乆病心腹之疾皆愈天之视聴不可不察也
　　魏武侯浮西河而下中流顾谓呉起曰美防乎河山之固此魏国之寳也呉起对曰在徳不在险昔三苖氏左洞庭右彭蠡徳义不脩而禹灭之夏桀之居左河济右太华伊阙在其南羊肠在其北脩政不仁汤放之纣之国左孟门而右太行常山在其北大河经其南脩政不徳武王伐之由此观之在徳不在险若君不脩德舟中之人尽敌国也武侯曰善
　　武侯谋事而当羣臣莫能逮朝而有喜色呉起进曰今者有以楚荘王之语闻者乎武侯曰未也荘王之语奈何呉起曰楚荘王谋事而当羣臣莫能逮朝而有忧色申公巫臣进曰君朝而有忧色何也荘王曰吾闻之诸侯自择师者王自择友者覇足巳而羣臣莫之若者亡今以不谷之不肖而议于朝且羣臣莫能逮吾国其防于亡矣吾是以有忧色也荘王之所以忧而君独有喜色何也武侯逡巡而谢曰天使夫子振寡人之过也天使夫子振寡人之过也
　　汉成帝即位光禄勲御史大夫匡衡上疏戒妃匹劝经学威仪之则曰陛下秉至孝哀伤思慕不絶于心未有游虞弋射之宴诚隆于慎终追逺无穷巳也窃愿陛下虽圣性得之犹复加圣心焉诗云焭焭在疚言成王丧毕思慕意气未能平也盖所以就文武之业崇大化之夲也臣又闻之师曰妃匹之际生民之始万福之原婚姻之礼正然后品物遂而天命全孔子论诗以闗雎为始言太上者民之父母后夫人之行不侔乎天地则无以奉神灵之统而理万物之宜故诗曰窈窕淑女君子好仇言能致其贞淑不贰其操情欲之感无介乎容仪宴私之意不形乎动静夫然后可以配至尊而为宗庙主此纲纪之首王教之端也自上世以来三代兴废未有不由此者也愿陛下详覧得失盛衰之效以定大基采有徳戒声色近严敬逺技能窃见圣徳纯茂専精诗书好乐无厌臣衡材驽无以辅相善义宣扬徳音臣闻六经者圣人所以统天地之心着善恶之归明吉凶之分通人道之正使不悖于夲性者也故审六艺之指则天人之理可得而和草木昆虫可得而育此永永不易之道也及论语孝经圣人言行之要宜究其意臣又闻圣王之自为动静周旋奉天承亲临朝享臣物有节文以章人伦盖敛翼祗栗事天之容也温恭敬逊承亲之礼也正躬严恪临众之仪也嘉恵和説飨下之顔也举错动作物遵其仪故形为仁义动为法则孔子曰徳义可尊容止可观进退可度以临其民是以其民畏而爱之则而象之大雅云敬慎威仪惟民之则诸侯正月朝觐天子天子惟道徳昭穆穆以视之又观以礼乐飨醴廼归故万国莫不获赐祉福蒙化而成俗今正月初幸路寝临朝贺置酒以飨万方传曰君子慎始愿陛下留神动静之莭使羣下得望盛徳休光以立基桢天下幸甚上敬纳其言
　　东汉光武为大司马时引兵东北拔广阿披舆地圗指示邓禹曰天下郡国如是今始乃得其一子前言以吾虑天下不足定何也禹曰方今海内淆乱人思明君犹赤子之慕慈母古之兴者在徳厚薄不以大小也建武四年隗嚣使马援往观公孙述援与述旧同里闬相善以为既至当握手欢如平生而述盛陈陛卫以延援礼飨官属甚盛欲授以封侯大将军位賔客皆乐留援晓之曰天下雌防未定公孙不吐哺走迎国士与圗成败反修邉幅如偶人形何足乆稽天下士乎因辞归谓嚣曰子阳井底蛙耳而妄自尊大不如専意东方嚣乃使援奉书雒阳初到良乆中黄门引入帝在宣徳殿南庑下袒帻坐迎笑谓援曰卿遨游二帝间今见卿使人大慙援顿首谢因曰当今之世非但君择臣臣亦择君矣臣与公孙述同县少相善臣前至蜀述陛防而后进臣臣今逺来陛下何知非刺客奸人而简易若是帝复笑曰卿非刺客顾説客耳援曰天下反复盗名字者不可胜数今见陛下恢廓大度同符高祖乃知帝王自有真也
　　桓帝延熹二年帝问侍中爰延朕何如主对曰陛下为汉中主帝曰何以言之对曰尚书令陈蕃任事则治中常侍黄门与政则乱是以知陛下可与为善可与为非帝曰敬闻阙矣拜五官中郎将
　　灵帝中平五年望气者以为京师当有大兵两宫流血帝欲厌之乃发四方兵讲武于平乐观陈三匝而还问讨虏校尉盖勲曰吾讲武如是何如对曰先王耀徳不观兵今宼在逺而设近陈不足昭果毅只黩武耳帝曰善恨见君晚羣臣初无是言也
　　蜀先主时羣臣议欲推汉中王称尊号前部司马费诗上防曰殿下以曹操父子偪主簒位故乃羁旅万里纠合士众将以讨贼今大敌未克而先自立恐人心疑惑昔髙祖与楚约先破秦者王及屠咸阳获子婴犹懐推譲况今殿下未出门庭便欲自立邪愚臣诚不为殿下取也
　　魏文帝问羣臣三不欺扵君徳孰优大尉钟繇司徒华歆司空王朗对曰臣以为君任徳则臣感义而不忍欺君任察则臣畏觉而不能欺君任刑则臣畏罪而不敢欺任徳感义与夫导徳齐礼有耻且格等趋者也任察畏罪与夫导政齐刑免而无耻同归者也孔子曰为政以徳譬如北辰居其所而众星拱之考以斯言论以斯义臣等以为不忍欺不能欺优劣之县在扵权衡非徒低昻之差乃钧铢之觉也且前志称仁者安仁智者利仁畏罪者强仁校其仁者功则无以殊核其为仁者则不得不异安仁者性善者也利仁者力行者也强仁者不得巳者也三仁相比则安仁优矣易称神而化之使民宜之若君化使民然也然则安仁之化与夫强仁之化优劣亦不得不相县絶也然则三臣之不欺虽同所以不欺异矣则纯以恩义崇不欺与以威察成不欺既不可同概而比量又不得错综而易处
　　呉乌程侯鳯凰元年中书令贺邵谏曰臣闻兴国之君乐闻其过荒乱之主乐闻其誉闻其过者过日消而福臻闻其誉者誉日损而祸至陛下严刑法以禁直辞黜善士以逆谏口杯酒造次死生不保是以正士摧方庸臣茍媚人执反理之评士吐诡道之论遂使仕者以退为幸居者以出为祸非所以保洪绪也何防妄兴事役发江邉戍兵以驱麋鹿老弱饥冻大小怨叹传曰国之兴也视民如赤子其亡也以民为草芥今法禁转苛赋调益繁呼嗟之声感伤和气且国无一年之储家无经月之蓄而后宫坐食万有余人北敌注目伺国盛衰长江之限不可乆恃茍不能守一苇可航也愿陛下丰基强本割情従道则圣祖之祚隆矣
　　晋孝武帝时中郎将王坦之上表曰臣闻人君之道以孝敬为本临御四海以委任为贵恭顺无为则盛徳日新亲仗贤能则政道邕睦昔周成汉昭并以幼年纂承大统当时天下未为无难终能显扬祖考保安社稷盖尊尊亲亲信纳大臣之所致也伏惟陛下诞竒秀之姿禀生知之量春秋尚富道未旷方顺训导以成天徳皇太后仁淑之体过于三母先帝奉事积年每称圣眀臣愿奉事之心便当自同孝宗太后慈爱之隆亦不必异所生琅邪王余姚主及诸皇女宜朝夕定省承受教诲导习仪刑以成景仰恭敬之美不可以属非至亲自为疏疑昔肃祖崩殂成康幼冲事无大小必谘丞相导所以克就圣徳实此之由今防射臣安中军臣冲人望具瞻社稷之臣且受遇先帝绸缪缱绻并志竭忠贞尽心尽力归诚陛下以报先帝愚谓周旋举动皆应谘此二臣二臣之扵陛下则周之旦奭汉之霍光显宗之于王导冲虽在外路不云逺事容信宿必宜叅详然后情听获尽庶事可毕又天听虽聦不啓不广羣情虽忠不引不尽宜数引侍臣询求谠言平易之世有道之主犹尚诫惧日昃不倦况今艰难理尽虑经安危祖宗之基系之陛下不可不精心务道以申先帝尧舜之风可不敬脩至徳以保宣元天地之祚表奏帝纳之
　　后周武帝保定三年养老于太学以太傅燕国公于谨为三老帝访治道扵谨谨对曰木从绳则正后从谏则圣明王虚心纳谏以知得失天下乃安又曰去食去兵信不可去愿陛下守信勿失又曰有功必赏有罪必罚则为善者日进为恶者日止又曰言行者立身之基愿陛下三思而言九虑而行勿使有过天子之过如日月之食人莫不知愿陛下慎之
　　隋文帝时有人告大都督邴绍非毁朝廷为愦愦者上怒将斩之工部尚书长孙平进谏曰川泽纳污所以成其深山岳藏疾所以就其大臣不胜至愿愿陛下山海之量茂寛裕之徳鄙谚曰不痴不聋未堪作大家翁此言虽小可以喻大邴绍之言不应闻奏陛下又复诛之臣恐百代之后有亏圣徳上于是赦绍因勅羣臣诽谤之罪勿复以闻
　　唐太宗贞观初有上书请去佞者太宗谓曰朕之所任皆以为贤卿知佞者谁耶对曰臣居草泽不的知佞者请陛下佯怒以试羣臣若能不畏雷霆直言进谏则是正人顺情阿防则是佞人帝谓封徳彞曰流水清浊在其源也君者政源人庶犹水君自为诈欲臣下行直是犹源浊而望水清理不可得朕常以魏武帝多诡诈深鄙其为人此岂可堪为教令谓上书人曰朕欲使大信行扵天下不欲以诈道训俗卿言虽善朕所不取也太宗甞从容谓侍臣曰周武平纣之乱以有天下秦皇因周之衰遂吞六国其得天下不殊祚运长短若此之相悬也尚书右仆射萧瑀进曰纣为无道天下苦之故八百诸侯不期而防周室虽微六国无罪秦氏専任智力蚕食诸侯平定虽同人情则异太宗曰不然周既尅殷务仁义秦既得志専行诈力非但取之有异抑亦守之不同祚之脩短意在兹乎
　　太宗又谓侍臣曰为君之道必须先存百姓若损百姓奉其身犹割股以啖腹腹饱而身毙若安天下必须先正其身未有身正而影曲上理而下乱者朕每思伤其身者不在外物皆由嗜欲以成其祸若耽嗜滋味玩恱声色所欲既多所损亦大既妨政事又扰生人且复出一非理之言万姓为之解体怨讟既作离叛亦兴朕每思此不敢纵逸谏议大夫魏徴对曰古者圣哲之主皆近取诸身故能逺体诸物昔楚聘詹何问其理国之要詹何对以身之术楚王又问理国何如詹何曰未闻身理而国乱者陛下所明实同古义
　　贞观二年太宗谓侍臣曰人言作天子则得自尊崇无所畏惧朕则以为正合自守谦恭常懐畏惧昔舜戒禹曰汝惟不矜天下莫与汝争能汝惟不伐天下莫与汝争功又易曰人道恶盈而好谦凡为天子若唯自尊崇不守谦恭者在身傥有不是之事谁肯犯顔谏奏朕每出一言行一事必上畏皇天下惧羣臣天髙听卑何得不畏羣公卿士皆见瞻仰何得不惧以此思之但知常谦常惧犹恐不称天心及百姓意也魏徴曰古人云靡不有初鲜克有终愿陛下守此常谦常惧之道日慎一日则宗社永固无倾覆矣尧舜所以太平实用此法六年太宗谓侍臣曰朕闻周秦初得天下其事不异然周则惟善是务积功累徳所以能保七百之基秦乃恣其奢滛好行刑罚不过二世而灭岂非为善者福祚延长为恶者降年不永朕又闻桀纣帝王也以匹夫比之则以为辱顔闵匹夫也以帝王比之则以为荣此亦帝王深耻也朕每将此事以为鍳戒常恐不逮为人所笑魏徴对曰臣闻鲁哀公谓孔子曰有人好忘者移宅乃忘其妻孔子曰又有好忘甚于此者丘见桀纣之君乃忘其身愿陛下每以此为虑免后人笑
　　八年太宗谓侍臣曰言语者君子之枢机谈何容易凡在众庶出一言不善则人记之成其耻累况是万乗之主不可出言有失其所亏损至大岂同匹夫我常以此为戒隋炀帝初幸甘泉宫泉石称意而怪无萤火勅云捉取多少于宫中照夜所司遽遣数千人采拾送五百轝于宫侧小事尚尔况其大乎魏徴对曰人君居四海之尊若有亏失古人以为如日月之蚀人皆见之实如陛下所戒慎
　　九年太宗谓魏徴曰顷读周齐史末代亡国之主为恶多相也齐王深好奢侈所有府库用之略尽乃至闗市无不税敛朕常谓此犹如馋人自食其肉肉尽必死人君赋敛不已百姓既弊其君亦亡齐主即是也然天元齐主若为优劣徴对曰二主亡国虽同其行则别齐主愞弱政出多门国无纲纪遂至亡灭天元性凶而强威福在已亡国之事皆在其身以此论之齐主为劣十六年太宗问魏徴曰朕克巳为政仰企前列至如积徳累仁丰功厚利四者常以为称首朕皆庶防自勉人苦不能自见不知朕之所行何等优劣徴曰徳仁功利陛下兼而行之然则内平祸乱外除戎狄是陛下之功安诸黎元各有生业是陛下之利由此言之功利居多惟徳与仁愿陛下自彊不息必可致也
　　太宗时太上皇幸两仪殿内外羣臣奉见太上皇还西宫太宗从至大安宫还顾谓长孙无忌等曰今天下无事侍太上皇与公等同宴可谓至乐然朕若与公等忘政事但欢宴盖非常安之法魏徴对曰陛下酣宴之后犹不忘庶政古者尧舜禹汤所以太平实用此道太宗因曰古之人君处廊庙居逸乐臣下一事失所便弃前功解免黜放急遽如此徴对曰人君发怒扵一臣将行刑罚而能念其旧功者鲜矣陛下今发徳音臣等幸甚太宗曰朕常思自古有天下者皆欲子孙万代政化过于尧舜及其所行则与尧舜相反如秦始皇亦是英雄之主平定六国已后才免其身至子便失其国桀纣幽厉亦皆防亡朕为此不得不惧且天下百姓倾耳侧目唯防善恶朕岂得不自思之魏徴对曰自古以来人君为难秖为出言即成善恶若人君出言欲闻已过其国即兴若出言欲人从已其国即防古人云一言可以兴邦一言可以防邦正为如此但天下人皆自进扵陛下以荣其身若正人即欲以正道辅佐佞人即欲以邪道自媚工巧者则进竒服异器好鹰犬者即欲劝令畋逰所欲自进者不觉为非皆言为是若陛下常守正道则奸人不能自效如开其路则人人欲遂其心矣太宗曰然
　　太宗谓侍臣曰朕观隋主文集博物有才亦知恱尧舜之风丑桀纣之行然而行事即与言相违何也魏徴对曰自古称人主之善在有君人之量能任使人智者为之谋勇者为之战虽聦明圣哲以黈纩冕旒垂耳目隋主虽有俊才无人君之量恃才骄物所以至扵灭亡太宗曰然昔汉武征役不息户口减半中途能改还得传祚子孙向使隋主早悟亦不至灭亡也
　　太宗又谓侍臣曰齐文宣何如人魏徴对曰非常颠狂然与人共争道理自知短屈即能从之臣闻齐时魏恺先任青州长史甞使梁还除光州长史不就杨遵彦奏之文宣帝大怒召而责之恺曰臣先任青州大藩长史今有使劳更无罪过反授小州所以不就乃顾谓遵彦曰此汉有理因令舍之太宗曰往者卢祖尚不肯受官朕遂杀之宣帝虽颠狂尚能容止此事朕所不如也祖尚不受处分虽失臣之礼朕即杀之大是伤急一死不可再生悔所无及宜复其官防徴容貌不逾中人而有胆略善囬人主意每犯顔苦谏或上怒甚亦为之霁威上尝得佳鹞自臂之望见徴来匿懐中徴奏事故乆鹞竟死懐中甞谒告上冢还言扵上曰人言陛下欲幸南山严装巳毕而竟不行何也上笑曰初实有此心畏卿嗔故中辍耳
　　太宗谓右仆射李靖等曰人君之道唯在寛厚非但刑戮乃至鞭挞亦不欲行比毎人嫌朕大寛未知此言可行否魏徴对曰古来帝王以杀戮肆威者实非乆安之策臣等见隋炀帝初有天下亦大威严而官人百姓造罪非一今陛下仁育天下万姓获安臣下虽愚岂容不识恩造太宗曰公等假以为非朕终不改此志
　　太宗又甞谓侍臣曰朕每日坐朝欲出一言即思此一言于百姓有利益否所以不能多言给事中兼知起居事杜正伦进曰君举必书言存左史臣职当兼脩起居注不敢不尽愚直陛下若一言乖扵道理则千载累扵圣徳非止当今损扵百姓愿陛下慎之太宗大恱赐防百段
　　幽州总管府记室兼直中书省张蕴古奏上大寳箴其词曰今来古往俯察仰观惟辟作福为君实难宅普天之下防王公之上任土贡其所求具僚和其所唱是故兢惧之心日弛邪僻之情转放岂知事起乎所忽祸生乎无妄固以圣人受命拯溺亨屯归罪于巳因心于人至眀无偏照至公无私亲故以一人治天下不以天下奉一人礼以禁其奢乐以防其佚左言而右事出警而入跸四时调其惨舒三光同其得失故身为之度而声为之律勿谓无知居髙听卑勿谓何害积小成大乐不可极极乐成哀欲不可縦縦欲成灾壮九重于内所居不过容膝彼昏不知瑶其台而琼其室罗八品于前所食不过适口唯狂罔念丘其糟而池其酒勿内荒于色勿外荒于禽勿贵难得之货勿听亡国之音内荒伐人性外荒荡人心难得之物侈亡国之声滛勿谓我尊而傲贤侮士勿谓我智而拒谏矜巳闻之夏后授馈频起亦有魏帝牵裾不止安彼反侧如春阳秋露巍巍荡荡推汉髙大度抚兹庶事如履薄临深战战栗栗用周文小心诗云不识不知书曰无偏无党一彼此于胷臆捐好恶于心想众弃而后加刑众恱而后命赏弱其强而治其乱伸其屈而直其枉故曰如衡如石不定物以数物之悬者轻重自具如水如镜不示物以情物之鉴者妍蚩自露勿浑浑而浊勿皎皎而清勿汶汶而闇勿察察而明虽冕旒蔽目而视于未形虽黈纩塞耳而听于无声縦心乎湛然之域逰神于至道之精扣之者应洪纎而效响酌之者随深浅而皆盈故曰天之清地之宁王之贞四时不言而代序万物无为而受成岂知帝有其力而天下和平吾王拨乱戡以智力民惧其威未懐其徳我皇抚运扇以淳风民懐其始未保其终爰述金镜穷神尽圣使人以心应言以行苞括治体抑扬词令天下为公一人有庆开罗起祝援琴命诗一日二日念兹在兹唯人所召自天祐之争臣司直敢告前疑太宗嘉之赐帛三百段仍授以大理寺丞
　　太宗问给事中孔頴达曰论语云以能问于不能以多问于寡有若无实若虚何谓也孔頴达对曰圣人设教欲人谦光已虽有能不自矜大仍就不能之人求访能事已之才艺虽多犹以为少仍就寡少之人更求所益已之虽有其状若无已之虽实其容若虚非惟匹庶帝王之徳亦当如此夫帝王内蕴神明外须黙使深不可知故易称以蒙养正以明夷莅众若其位居尊极耀聦明以才陵人饰非拒谏则上下情隔君臣道乖自古灭亡莫不由此也太宗曰易云劳谦君子有终吉诚如卿所説诏赐帛二百段
　　太宗每与公卿言及古道必诘难往复散骑常侍刘洎上书谏曰帝王之与凡庶圣哲之与庸愚上下相悬拟伦斯絶是知以至愚而对至圣以极卑而对极尊徒思自强不可得也陛下降恩防假怒顔凝旒以听其言虚襟以纳其说犹恐羣下未敢对扬况动神机縦天辩饰辞以折其理援古以排其议欲令凡蔽何阶应荅臣闻皇天以无言为贵圣人以不言为圣老君称大辩若讷荘生称至道无文此皆不欲烦也是以齐侯读书轮扁窃议汉皇慕古长孺陈讥此亦不欲劳也且多记则损心多语则损气心气内损形神外劳初虽不觉后必为累须为社稷自爱岂为性好自伤乎窃以今日升平皆陛下力行所致欲其长乆匪由辩博但当忘彼爱憎慎兹取舎毎事敦朴无非至公若贞观之初则可矣至于秦政强辩失人心于自矜魏文宏才亏众望于虚説此才辩之累皎然可知伏愿略兹雄辩浩然养气简彼缃圗淡焉怡悦自固万夀于南岳齐百姓于东户则天下幸甚皇恩斯毕上飞白荅之曰非虑无以临下非言无以述虑比有谈论遂致烦多轻物骄人恐由斯道形神心气非此为劳今闻谠言虚懐以改
　　太宗甞谓侍臣曰传称去食存信孔子曰人无信不立昔项羽既入咸阳巳制天下向使能行汉髙之仁信谁能夺邪房龄对曰仁义礼智信谓之五常废一不可能勤行之甚有禆益殷纣狎侮五常而武王伐之项氏以无仁信为汉祖所夺皆诚如圣旨
　　著作郎郄崇表请编次太宗文章为集太宗谓崇曰朕若制事有益于人者史则书之足为不朽若不师古乱政壊物虽有词藻终贻后代笑非所须也只如梁武帝父子及陈后主隋炀帝亦大有文集而所为多不法宗社皆须防倾覆凡人主唯在徳行何必要事文章耶竟不许太宗甞曰隋炀帝性好猜防専言邪道大忌胡人乃至谓胡床为交床胡为黄筑长城以备胡终被宇文化及使令狐行达杀之又诛戮李金才及诸李殆尽卒何所益且居天下者唯正身徳而巳此外虚事不足在懐太宗又甞谓羣臣曰朕为人主兼行将相事岂不是夺公等名舜禹汤武得稷卨伊吕而四海安汉髙祖有萧曹韩彭而天下宁兹事朕皆兼之给事中张行成退上防曰有隋失道天下沸腾陛下拨乱反正拯人涂炭何周汉君臣所能比数虽然盛徳含光规模宏逺左右文武诚无将相材奚用大庭广众与之量校损万乗之尊与臣下争功防帝嘉纳之帝又问侍臣曰自古帝王虽平中夏不能服夷狄朕才不逮古人而成功过之何也羣臣称颂功徳上曰不然朕所以能及此者止由五事耳自古帝王多疾胜巳者朕见人之善若巳有之人之行能不能兼偹朕常弃其所短取其所长人主往往进贤则欲寘诸懐退不肖则欲推诸壑朕见贤者则敬之不肖者则怜之人主多恶正直隂诛显戮无代无之朕践阼以来正直之士比肩于朝未甞黜责一人自古皆贵中华贱夷狄朕独爱之如一故其部落皆依朕如父母此五者朕所以成今日之功也
　　肃宗甞从容与侍谋军国元帅长史李泌语及李林甫欲敇诸将克长安日发其冢焚骨扬灰泌曰陛下方定天下奈何雠死者彼枯骨何知徒示圣徳之不耳且方今从贼者皆陛下之雠也若闻此举恐沮其自新之心上不恱
　　徳宗时浑瑊破朱泚走之奉天围解从臣皆贺汴滑兵马使贾隠林进言曰陛下性太急不能容物若此性未改虽泚败亡忧未艾也上甚称之
　　敬宗防幸无常昵比羣小视朝月不再三大臣罕得进见浙西观察使李徳裕上言曰臣闻诗云心乎爱矣遐不谓矣此古之贤人所以笃于事君者也夫迹踈而言亲者危地逺而意忠者忤然臣窃念抜自先圣偏荷宠光若不爱君以忠则是上负灵鉴臣顷事先朝属多隂沴常献大明赋以讽颇防先朝嘉纳臣今日尽莭明主亦犹是心昔张敞之守逺郡梅福之在遐徼尚竭诚尽规不避尤悔况臣甞学旧史颇知官箴虽在踈逺犹思献替谨稽首上丹扆六箴具列于后仰尘睿览伏积兢惶
　　一宵衣先王听政昧爽以俟鸡鸣既盈日出而视伯禹大圣寸隂为贵光武至仁反支不忌无俾姜后犹去簮珥彤管记言克念前志
　　二正服圣人作服法象可观虽在宴逰尚不懐安汲黯荘色能正不冠杨阜毅然亦讥缥纨四时所御各有其官非此勿服惟辟所难
　　三罢献汉文罢献诏还騄駬銮辂徐驱安用千里厥后令王亦能防已翟裘既焚筒布则毁道徳为丽慈俭为美不过天道斯为至理
　　四纳诲惟后纳诲以求厥中从善如流乃能成功汉成沉湎举白浮钟魏明侈汰淩霄作宫中虽不忤而善不从以规为瑱是谓塞聦
　　五辩邪居上处深在察防萌虽有防慝不能蔽明汉之孝昭叡过周成上书知诈照奸得情燕盖既折王猷洽平百代之后乃流淑声
　　六防微天子之孝敬遵王度安必思危乃无遗虑乱臣猖蹶非可遽数黄莫辩触瑟始仆栢谷微行豺豕塞路覩貌献飱斯可诫惧
　　文宗甞顾郑覃曰覃老矣当无妄试论我犹汉何等主覃曰陛下文宣主也帝曰渠敢望是领度支李石欲彊帝志使不怠因曰陛下之问而覃之对臣皆以为非顔囘匹夫耳自比于舜陛下有四海春秋富当观得失于前日引月长以齐尧舜奈何比文宣而又自以为不及惟陛下开肆厥志不以文宣自安则大业济矣
　　后唐明宗时水运军将于临河县得一玉杯有文曰传国寳万嵗杯明宗甚爱之以示中书侍郎冯道道曰此前世有形之寳尔王者固有无形之寳也明宗问之道曰仁义者帝王之寳也故曰大寳曰位何以守位曰仁明宗武君不晓其言道已去召侍臣讲説其义嘉纳之宋真宗咸平三年田锡知泰州召归进经史子集要语奏曰臣闻古者帝王盘盂皆铭几杖有诫起居必覩夙夜不忘故汤之盘铭曰徳日新日日新太公之金匮云武王欲造起居之诫乃铭于几杖曰安无忘危存无忘亡孰惟二者后必无凶墨子曰尧舜禹汤书其事于竹帛篆之盘盂曰君子福大而愈惧爵隆而益恭逺察近视俯仰有则矧黄帝舆几皆铭焉曰吾居民之上惴惴恐不及武王户席必训焉席之铭曰无行可悔户之铭曰难得而易失圣人徳防怠然佩服鉴戒终日不忘故至徳大业永保天下也臣又尝读唐书见髙宗命黄门侍郎赵智讲孝经于百福殿因谓之曰大旨朕知之矣即举此经要切处言之以禆不逮智曰天子有争臣七人虽无道不失其天下微臣敢以此言上献帝大悦又宪宗听政之暇采汉史三国以来经济要事撰书十四篇号曰前代君臣事迹书之六扇屏风置于御座之右出入观省之臣每览经史子集因取其要语总一十巻輙用进献可书于屏寘之御座出入观省所冀圣徳日新与尧舜禹汤文武比隆也
　　景徳间崇文院检讨陈彭年献大寳箴曰二仪之内最灵者人生民之中至大者君民既可畏天亦无亲所辅者徳所归者仁防已御下辉光益新载籍斯在谋猷备陈内绥万姓外抚百蛮治乱所始言动之间观之则易处之甚难由是先哲喻彼投艰茍能虑未乃可防闲审求逆耳无恶犯顔既庶而富教化乃施慈俭之政富庶之基鳏寡孤独人之所悲发号施令宜先及之黄髪鲐背心实多知左右侍从何尚于兹瞻言百辟咸代天工傥无虚授可建大中克彰慎柬惟借至公知人则哲听徳则聦才固难备道亦少同葑菲罔舍杞梓乃充不扶自直惟蓬在麻非拣莫见惟金在沙参备顾问必辨忠邪献替以正禆益无涯自匿草泽亦有国华访此髦士可拒朋家三章之立庶民作程钦防恤防可以措刑七伐之建奸孽是平本仁本义可以弭兵是为齐礼亦曰好生有教无自诚而明宗庙社稷飨之以恭宫室苑囿诫之在丰春搜秋狝不废三农击石拊后用格神宗使人以悦乃克成功治国以政罔或不从济济多士用之有光硁硁小器谋之弗臧忠言致益岂譲膏梁六艺为乐宁后笙簧任贤勿贰尧所以昌改过不吝汤所以王六合至广万彚攸多风俗靡一嗜欲相摩如驭朽索若防决河左契斯执六辔遂和导之以徳民免婴罗不懈于位俗乃偃戈先王之训罔不咸然吾君之治亦取斯焉小心翼翼终日干干三灵降鉴百禄无愆由兹率土永戴光天巍巍洪业亿万斯年
　　仁宗至和二年翰林学士欧阳上奏曰臣闻自古有天下者莫不欲为治君而常至于乱莫不欲为明主而常至于昏者其故何哉患于好疑而自用也夫疑心动于中则视听惑于外视听惑则忠邪不分而是非错乱是非错乱则举国之臣皆可疑尽疑其臣则必自用其所见夫以疑惑错乱之意而自用则多失失则其国之忠臣必以理而争之争之不切则人主之意难囬争之切则激其君之怒心而坚其自用之意然后君臣争胜于是邪佞之臣得以因隙而入希旨顺意以是为非以非为是惟人主之所欲者従而顺之夫为人主者方与其臣争胜而得顺意之人乐其助巳而忘其邪佞也乃与之并力以拒忠臣夫为人主者拒忠臣而信邪佞天下无不乱人主无不昏也自古人主之用心非恶忠臣而喜邪佞也非恶治而好乱也非恶明而欲昏也以其好疑自用而与臣下争胜也使为人主者豁然去其疑心而囬其自用之意则邪佞逺而忠言入则聪明不惑而万事得其宜使天下尊为明主万世仰为治君岂不臣主俱荣而乐哉与其区区自执而与臣下争胜用心益劳而事益惑者相去逺矣臣闻书载仲虺称汤之徳曰改过不吝又戒汤曰自用则小成汤古之圣人也不能无过而能改过此其所以为圣也以汤之聦明其所为不至于缪戾矣然仲虺犹戒其自用则古之人主惟能改过而不敢自用然后得为治君明主也臣伏见宰臣陈执中自执政以来不叶人望累有过恶招致人言而执中迁延尚玷宰府陛下忧勤恭俭仁爱寛慈尧舜之用心也推陛下之用心天下宜至于治者乆矣而纪纲日壊政令日乖国日益贫民日益困流民满野滥官满朝其亦何为而致此由陛下用相不得其人也近来宰相多以过失因言者罢去陛下不悟宰相非其人反疑言事者好逐宰相疑心一生视听既惑遂成自用之意以谓宰相当由人主自去不可因言者而罢之故宰相虽有大恶显过而屈意以容之彼虽惶恐自欲求去而屈意以留之虽天灾水旱饥民流离死亡道路皆不暇顾而屈意以用之其故非他直欲阻言事者尔言事者何负于陛下哉使陛下上不顾天灾下不恤人言以天下之事委一不学无识谄邪狠愎之执中而甘心焉言事者本欲益于陛下而反损圣徳者多矣然而言事者之用心本不圗至于此也由陛下好疑自用而自损也今陛下用执中之意益坚言事者攻之愈切陛下方思有以取胜于言事者而邪佞之臣得以因隙而入必有希合陛下之意者将曰执中宰相不可以小事逐不可使小官动揺甚者则诬言事者欲逐执中而引用他人陛下方患言事者上忤圣聦乐闻斯言之顺意不复察其邪佞而信之所以拒言事者益峻用执中益坚夫以万乗之尊与三数言事小臣角必胜之力万一圣意必不可囬则言事者亦当知难而止矣然天下之人与后世之议者谓陛下拒忠言庇愚相以陛下为何如主也前日御史论梁适罪恶陛下赫怒空防而逐之而今日御史又复敢论宰相不避雷霆之威不畏权臣之祸此乃至忠之臣也能忘其身而爱陛下者也陛下嫉之恶之拒之絶之执中为相使天下水旱流亡公私困竭而又不学无识憎爱挟情除改差缪取笑中外家私秽恶流闻道路阿意顺旨専事逢君此乃谄上傲下愎戾之臣也陛下爱之重之不忍去之陛下睿智聦明羣臣善恶无不照见不应倒置如此直由言事太切而激成陛下之疑惑尔执中不知廉耻复出视事此不足论陛下岂忍因执中上累圣徳而使忠臣直士巻舌于明时也臣愿陛下豁然囬心释去疑虑察言事者之忠知执中之过恶悟用人之非法成汤改过之圣遵仲虺自用之戒尽以御史前后章防出付外廷议正执中之过恶罢其政事别用贤材以康时务以拯斯民以全圣徳则天下幸甚臣以身叨恩遇职在论思意切言狂罪当万死
　　嘉祐中知谏院司马光陈论三徳劄子曰臣伏蒙圣恩不以臣无似擢臣为谏官臣自防学先王之道意欲有益于当时是以虽在外方为他官犹愿竭其愚心陈国家之所急况今立陛下之左右以言事为职陛下仁圣聦明求谏不倦羣臣虽有狂狷愚妄触犯忌讳陛下皆含容寛贷未甞加罪诚微臣千载难逢之际茍不以此时倾输胷腹之所有以副陛下延纳之意则不可以自比扵人死有余罪矣臣窃惟人君之大徳有三曰仁曰明曰武仁者非妪煦姑息之谓也兴教化政治养百姓利万物此人君之仁也明者非烦苛伺察之谓也知道义识安危别贤愚辩是非此人君之明也武者非彊亢暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苖之秽而不能耘也武而不仁犹知获而不知种也三者兼备则国治彊阙一焉则衰阙二焉则危三者无一焉则亡自生民以来未之或改也臣不胜区区触死忘生窃见陛下天性慈恵慎微接下子育元元泛爱羣生虽古先圣王之仁殆无以过然自践阼以来垂四十年夙夜孜孜以求至治而朝廷纪纲犹有亏缺闾里穷民犹有怨叹意者羣臣不肖不能宣圣化将陛下之于三徳万分之一亦有所未尽欤臣闻春秋传曰赏庆刑威曰君臣幸得以修起居注日侍黼扆之侧伏见陛下推心御物端拱渊嘿羣臣各以其意有所敷奏陛下不复询访利害考察得失一皆可之诚使陛下左右前后股肱耳目之臣皆忠实正人则如此至善矣或出于不意有一奸邪在焉则岂可不为之寒心哉夫善恶是非相与混殽若待之如一无所别白或知其善而不能赏知其恶而不能罚则为善者日懈为恶者日劝善者懈恶者劝虽有尧舜禹汤文武之君稷契伊吕周召之臣以之求治犹凿氷而取火适楚而北行也伏惟陛下少垂圣思以天授之至仁廓日月之融光奋干刚之威断善无微而不録恶无细而不诛则唐虞三代之隆何逺之有此臣愚浅所见不敢不陈
　　仁宗时天下乆无事叅知政事宋绶虑宴乐有渐乃上言人心逸于乆安而患害生于所忽故立防于无事销变扵未萌事至而应不亦殆欤励羣司不以承平自怠又上驭下之道有三临事尚乎守当机贵乎断兆谋先乎宻能守则奸不能移能断则邪不能惑能宻则事不能挠愿陛下念之至若深居燕闲声味以调六气节宣以顺四时保养圣躬宗社之休也
　　知制诰田况甞面奏事论及政体帝颇以好名为非意在遵守故常况退而著论上之其略曰名者由实而生非徒好而自至也尧舜三代之君非好名者而鸿烈休徳倬若日月不能纎晦者有实羙而然也设或谦弱自守不为恢闳睿明之事则名从而晦矣虽欲好之岂可得耶方今政令寛弛百职不修二虏炽结淩慢中国朝廷恫矜下民横罹杀掠竭沥膏血以资缮备而未免侵轶之忧故屈就讲和为翕张予夺之术自非君臣朝夕耻愤大有为以遏后虞则势可忧矣陛下若恐好名而不为则非臣之所敢知也陛下傥奋干刚明听断则有英睿之名行威令慑奸宄则有神武之名斥奢泰革风俗则有崇俭之名澄冗滥轻防敛则有广爱之名恱亮直恶谄媚则有纳諌之名务咨询逹壅蔽则有勤政之名责功实抑偷幸则有求治之名今皆非之而不为则天下何所望乎抑闻圣贤之道曰名教忠谊之训曰名节羣臣诸儒所以尊辅朝廷纪纲人伦之大本也陛下从而非之则教化微节义废无耻之徒争进而劝沮之方不行矣岂圣人率下之意耶
　　判许州贾昌朝召对迩英閤帝问乾卦昌朝上奏曰干之上九称亢龙有悔悔者凶灾之萌爻在亢极必有凶灾不言凶而言悔者以悔有可凶可吉之义修徳则免悔而获吉矣用九见羣龙无首吉圣人用刚健之徳乃可决万机天下乆盛柔不可以济然亢而过刚又不能乆独圣人外以刚健决事内以谦防应物不敢自矜为天下首乃吉也手诏优答
　　英宗即位初知諌院司马光乞简省细务不必尽闗圣览劄子曰臣闻臯陶賛于舜曰元首明哉股肱良哉庶事康哉盖言人君明则百官得其人百官得其人则众事无不美也又曰元首丛脞哉股肱惰哉万事隳哉盖言人君细碎无大略则羣臣不尽力羣臣不尽力则万事皆废壊也此二者治乱之至要也荀子曰明主好要闇主好详主好要则百事详主好详则百事废壊为人君者自有职事固不当详察细务也然则人君之职谓何臣愚以为量材而授官一也度功而加赏二也审罪而行罚三也材有长短故官有能否功有髙下故赏有厚薄罪有大小故罚有轻重此三者人君所当用心其余皆不足言也臣伏见国家旧制百司细事如三司鞭一胥史开封府补一厢镇之类徃徃皆须奏闻崇政殿所引公事有军人武艺国马刍秣之类皆一一躬亲阅视此盖国初艰难权时之制施于今日颇伤烦碎陛下龙兴抚运圣政惟新臣愚以为宜令中书枢宻院检详中外百司自来公事须申奏取旨及后殿所引公事其间不系大体非人君所宜身亲者悉从简省委之有司陛下养性安身以専念人君之三职足以法天地之易简致虞舜之无为诚天下幸甚
　　治平二年光又奏曰臣闻书曰面稽天若诗曰文王陟降在帝左右葢言王者为天之子不敢不朝夕小心祗畏其命如在其上如在其左右也是故洪范九畴以五行为本言王者当祗顺五行之性内谨五事以治身外八政以治国正五纪以承天序折衷于皇极之道登用三徳之人又叅合以筮之谋察风雨寒燠之来以省得失知休咎导迎五福避逺六极此万世不易之道也臣不胜狂愚忘生触死伏见陛下即位以来灾异甚众日有黒子江淮之水或溢或涸去夏霖雨渉秋不止京畿东南十有余州庐舍沉于深渊浮苴栖扵木末老弱流离捐瘠道路妻儿之价贱于犬豕许颍之间亲戚相食积尸成丘既而歴冬无雪暖气如春草木早荣继以黒风今夏疠疫大作弥漫数千里病者比屋防车交路至秋幸而丰熟百姓欣然庶获苏息未及收获而暴雨大至一昼之间川泽皆溢沟渠逆流原隰丘陵悉为洪波一苖半穂荡无孑遗都城之内道路乗桴城阙摧圮官府仓廪军垒民居覆没殆尽死于压溺者不可胜纪耆耋之人皆言耳目所记未甞覩闻此乃旷古之极异非常之大灾陛下安得不侧身恐惧思其所以致此之咎乎臣性愚学浅不足以窥测天意窃以书曰天聦明自我民聦明天明畏自我民明威又曰天视自我民视天听自我民听然则灾异之来不在扵他茍人心和恱则天道无不顺矣诗曰亹亹文王令闻不已又曰如珪如璋令闻令望古之圣王未有不先其令名而能行其政于天下者也臣伏见陛下践阼之初上自宰辅次及朝臣下逮闾阎细民士伍厮养无不翕然同辞称颂圣徳如出一口皆云方今皇族奉朝谒者八百余人陛下仁孝聦明为之首冠知人疾苦识其情伪节俭爱物刚果能断既美先帝知人之明又庆已身逢时之幸涕泣共谈悲喜相半臣愚以为昔汉恵帝无子而得文帝仁俭谦恭百姓富饶防致刑措昭帝无子而得宣帝勤恵明断吏良民乐称中兴然则国无嗣子而旁亲入继未必不为天意福祐社稷而光啓圣贤也私心自幸又甚于众人俄而圣躬有疾上下之人思杀身为牲粉骨为药庶祈早瘳以观圣政不意数月之后道涂之议稍异于前颇有谤言不专称美逮乎周嵗之外则颂者益寡谤者益多臣窃伏于阙门之外日闻众论不胜怅恨痛心疾首昼而忘食夕而忘寝为陛下深思其故终不能明意者陛下于举动循守之间万一有所未思乎敢以愚虑言之盖有三焉惟陛下寛其罪使得毕其辞窃以皇太后仁明之徳爰自先朝布闻四方加之保育圣躬在于襁褓陛下入承大统不可谓全非皇太后之力当陛下初得疾之时外间传言皇太后于先帝梓宫之前为陛下叩头祈请额为之伤如此岂可谓无慈爱之心于陛下哉不幸为谗贼之人交相离间遂使两宫之情介然有隙就使皇太后有不慈扵陛下陛下为人之子安可校量曲直遂生忿恨而扵爱防之心有所不备乎传曰大徳灭小怨先帝擢陛下于众人之中自防御使升为天子唯以一后数公主属于陛下而梓宫在殡已失皇太后之欢心长公主数人皆屏居闲宫希曽省见臣请以小喻大设有闾里之民家有一妻数女及有数畆之田一金之产老而无子养同宗之子以为后其人既没其子得田产而有之遂踈母弃妹使之愁愤怨叹则邻里乡党之人谓其子为何如人哉以匹夫而为此行犹见贬于乡里况以天子之尊为四海所瞻仰哉此陛下所以失人心之始也先帝天性寛仁重违物意晚年婴疾厌倦万防遂以天下之事委之两府两府或见有所偏或意有所私取舍黜渉未必皆当又巧设幸门进抜所爱超资越级欺防众人抑压孤寒无所伸愬及陛下即位皆谓必能奋发干刚昭明君徳收取威福复还王室进贤退愚赏善罚恶使海内廓然立见太平而陛下益事谦逊深自晦匿凡百奏请不肻与夺动循旧例不顾事情谨于细务忽于大体知人之贤不能举知人不肖不能去知事之非不能改知事之是不能从大臣専权甚于先朝率意差除无所顾忌或非材而骤进或有罪而见寛此天下所以重失望也臣闻书曰木从绳则正后从谏则圣是以尧稽于众舎已从人舜好问而好察迩言禹闻善言则拜汤用人犹巳改过不吝此四圣人者岂其才智之不足防然犹孜孜汲汲下询愚贱之人者盖以四海之广万几之众非一人所能独知必资天下之耳目思虑然后能曲尽其理也陛下圣质虽美亦当取法于尧舜禹汤而即政以来或意有所见执之不移如坚守严城御敌外宼使羣臣之言皆无自而入殆非所以纳百川而成巨海也孔子曰人之言曰予无乐乎为君唯其言而莫予违也如其善而莫之违也不亦善乎如不善而莫之违也不防乎一言而丧邦乎是故明君之于听纳无彼无我无亲无踈无先无后惟其是而巳矣若重我所有而轻彼所陈信其所亲而疑其所贱主先入之言而拒后来之议则虽有是者亦不可得而见矣夫人心之所好者视丑以为美所恶者视善以为恶茍能以平心察之则是非易见矣书曰有言逆于汝心必求诸道有言逊于汝志必求诸非道若必待合扵圣意则恱而从之不合则怒而弃之臣恐谗谄日进方正日踈殆非所以増社稷之福也又国家置台諌之官为天子耳目防大臣壅蔽朝廷政事皆大臣相与裁定然后施行而台谏或以异议干之陛下当自以圣意察其是非可行则行可止则止今乃复付之大臣彼安肻以已之所行为非而以他人所言为是乎此乃陛下所以独取拒谏之名而大臣坐得専权之利者也夫以君相之重何啻泰山贱臣之轻何啻鸡卵乃欲相与校其胜负臣固知其不敌矣是以四方懐忠之士愿效区区者皆望风不进结舌沮气此天下所以又失望也凡此三者在列之臣皆知其不可而上畏严诛下避怨怒莫敢以此极言闻于陛下使海内愤欝之气积而不发宜其有以感动天地之和矣臣闻天意保佑王者故为之下灾异以谴告之若王者恐惧修省则非徒免一时之害又将有福禄随之商之太戊武丁周之成宣是也若傲忽不顾非徒为害于一时又将有危亡之祸汉之成哀桓灵是也今灾异之来意者皇天亦将保佑陛下以成商周之美乎臣愿陛下上稽天意下顺人心于此三者皆留圣念奉事皇太后愈加孝谨务得驩心诸长公主时加存抚无令失所总擥大柄勿以假人选用英俊循名责实赏功罚罪舍小取大刬塞幸一新大政延纳谠言虚心从善皆行之以至诚非特为空言而巳夫至诚可以动金石而况人乎不诚不足以感匹夫而况天乎诗云无曰髙髙在上陟降厥士日监在兹天虽至髙视听甚迩人之所为发于中心则天已知之固不待见其容貌形于声音也陛下果能尽诚于此则圣徳日新令名四逹人心既恱天道自和百糓蕃昌嘉瑞并至蛮夷率服福流子孙矣臣自知不才无补朝廷然不敢遂自塞嘿复有所陈惟陛下裁察臣光昧死再拜上疏
　　英宗时起居舎人傅尧俞上奏曰臣闻自古受命之君未有不上对天意而下顺人心者也夫受命者非他天意所向而人心所归耳其所以上对下顺者亦非他恭俭仁孝耳臣伏见陛下越自藩邸入继大统中外欣戴若厯试之乆者可以验人心之归矣践阼之初过哀生疾臣民倾耳未闻徳音将越三时而天下晏然无一事者可以验天意之向矣然临朝渊黙未决政事不知陛下务为谦抑耶将起居之间尚有所未适耶以为未适则当亲近药物如曰谦抑则亦已至矣伏望陛下察昊穹眷祐之深念先帝顾托之重思皇太后援助之劳顾天下瞻望之极宣畅言意总覧万机出则亲礼大臣委曲以通其志延见近侍讲摩以辅其入则奉养母后顺承乎顔色抚育诸主务隆乎慈爱防以久其徳俭以丰其财简去思虑一归至诚夫诚之至金石为开矧向陛下之天意而归陛下之人心讵有不通者乎思虑之烦适足害正维至诚以定其心大公以措诸事静者勿挠而来则应之尚何思虑之多也行此足以受多福泮羣疑茍异于是非臣所知臣虽甚愚诚恐天意不可以久咈人心不可以久欝四圣大业百年神器愿陛下念之毋忽小臣无状輙献孤忠干冒天威伏俟斧钺给事中王畴上疏曰董仲舒为武帝言天人之际曰事在勉彊而已勉彊学问则闻见广而智益明勉彊行道则徳日进而大有功陛下起自列邸光有天命然而祖宗基业之重天人顾享之际所以操心治身正家保国者尤在于勉彊力行也陛下昔在宗藩已能务徳好学语言举动未甞越礼是天性有圣贤之资自疾平以来于兹半嵗而临朝髙拱无所可否羣臣闗白军国之政者日益至其请人主财决者日益多然犹圣心盘桓无所是非者何也得非以初继大统或虑未究朝廷之事故谦抑而未遑耶或者圣躬尚未宁而不欲自烦耶抑有所畏忌而不言耶茍为谦抑而未遑则国家万务日旷月废其势将趋于祸乱无疑也若圣躬未能宁则天下之名医良工日可召于前而方技不试药石不进养疾于身坐俟嵗月非求全之道也茍有所畏忌而不言则又过计之甚也今中外之事无可疑畏臣甞为陛下力言之矣陛下何不坦心布诚廓开大明以照天下外则与执政大臣讲求治体内则于母后请所未至延礼贤俊谘访忠直广所未见逹所未闻若陛下朝行之则众心夕安矣况陛下向居藩邸日夕扵侧者惟一二讲学之师与左右给事之人耳脩身行已徳业日新而知者无防则是为善多而得名常少也然而终能徳成行尊美名逺闻此先帝之所以属心也今处亿兆之上有一言动则天下知之简册书之比之于昔是善行易显而羙名易成也然而尚莫之闻者是不为尔非不能也有始有终者圣贤之能事在陛下勉彊而巳
　　歴代名臣奏议巻一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议巻二
　　明　杨士竒等　撰
　　君德
　　宋神宗即位初御史中丞司马光上奏曰臣闻澄其源则流清固其本则末茂臣防陛下圣恩拔于众臣之中委以风宪天下细小之事皆未足为陛下言之敢先以人君修心治国之要为言此诚太平之原本也臣闻修心之要有三一曰仁二曰眀三曰武仁者非妪煦姑息之谓也修政治兴教化育万物养百姓此人君之仁也明者非烦苛伺察之谓也知道义识安危别贤愚辩是非此人君之明也武者非强亢暴戾之谓也惟道所在断之不疑奸不能惑佞不能移此人君之武也故仁而不明犹有良田而不能耕也明而不武犹视苗之秽而不能耘也武而不仁犹知获而不知种也三者兼备则国治彊阙一焉则衰阙二焉则危三者无一焉则亡自生民以来未之或改也治国之要亦有三一曰官人二曰信赏三曰必罚夫人之才性各有所长官之职业各有所守自古得人之盛莫若唐虞之际然稷契臯陶垂益伯夷夔龙各守一官终身不易茍使之更来迭去易地而居未必能尽善也故人主诚能收采天下之英俊随其所长而用之有功者劝之以重赏有罪者威之以严刑譬如乗轻车驾骏马总其六辔奋其鞭策何徃而不可至哉昔仁宗皇帝之时臣初为谏官上殿首曽敷奏此语先皇帝时臣曽进歴年圗又以此语载之后序今幸遇陛下始初清眀之政虚心下问之际臣复以此语为先者诚以臣平生力学所得至精至要尽在于是愿陛下勿以为迂濶试加审察若果无可取则臣无所用于圣世矣
　　熙宁元年右正言孙觉上奏曰臣闻血者隂也气者阳也二物合而成人虽合而成人而无心术之妙精神之运则亦下愚而巳矣昔者孔子深见此理而推言之曰血气未定戒之在色以谓二物之交争则人之欲心甚炽无妙道至神以胜之则至于违礼义而戕夀命矣又曰血气方刚戒之在鬭二物既盛则令人喜鬭众人之鬭则尚气好胜取必于人以争浅小而忘后患人主之鬭则彊兵右武拓土开边以争利于夷狄凡鬭皆所以伤神明而悖性理矣又曰血气既衰戒之在得凡人之老必啬而贪血气之衰自然及此故年弥髙而徳卲者谓之孔子之徒此三者盖论常人之情常人为隂阳所役故一人之身而少壮老三变圣贤则不然知礼义之可贵夀命之可寳潜心于妙道至神则少之时不惑于色知神眀之可尊性理之可乐横逆禽兽不足以校胜负争强弱则壮之时不悦于鬭少而寡欲长而尽性则血气虽衰而不贪隂阳为之役而不得与之变故心闲而神明体佚而夀考陛下以睿明之质鼎盛之年求治甚切而听览不倦真可谓有意天下者矣然臣之忠窃独私忧而过计愿陛下深鉴孔子之言而终始以三者为戒则宗庙幸甚天下幸甚
　　富弼徙判汝州诏入觐许肩舆至殿门神宗御内东门小殿令其子掖以进且命毋拜坐语从容访以治道弼知帝果于有为对曰人主好恶不可令人窥测可测则奸人得以傅防当如天之监人善恶皆所自取然后诛赏随之则功罪无不得其实矣
　　二年五月王安石迁叅知政事上奏曰臣切以为陛下既终亮隂考之于经则羣臣进戒之时而臣待罪近司职当先事有言者也切闻孔子论为邦先曰放郑声后曰逺佞人仲虺称汤之徳先曰不迩声色不殖货利而后曰用人惟已盖以谓不淫耳目于声色玩好之物然后能精于用志能精于用志然后能明于见理能明于见理然后能知人能知人然后佞人可得而远忠臣良士与有道之君子进于时有以自竭则法度之行风俗之成甚易也若夫人主虽有过人之才而不能早自戒于耳目之欲至于过差以乱其心之所思则用志不精用志不精则见理不明见理不明则邪説诐行必窥间乗殆而作则其至于危乱也岂难哉伏惟陛下即位以来未有声色玩好之过闻于外然孔子圣人之盛尚自以为七十而后敢纵心所欲也今陛下以鼎盛之春秋而享天下之大奉所以感移耳目者不为少矣则臣之所豫虑而陛下之所深戒宜在于此天之生圣人之材甚吝而人之值圣人之时甚难天既以圣人之材付陛下则人亦将望圣人之泽于此时伏惟陛下自爱以成徳而自强以赴功使后世不失圣人之名而天下皆防陛下之泽则岂非可愿之事哉臣愚不胜惓惓惟陛下恕其狂妄而幸赐省察
　　三年右正言李常上奏曰臣闻孔子曰大哉尧之为君也惟天为大惟尧则之荡荡乎民无能名焉巍巍乎其有成功焕乎其有文章夫尧之为徳至民莫能名功业髙大法度焕明如此其盛者配天故也所以配天者能则天也亦何独尧为然王天下者莫不欲然也易曰天行健君子以自强不息则王者之事也中庸曰肫肫其仁渊渊其渊浩浩其天配天王者之徳也夫立天下之正位行天下之大道不求则天而配其徳可乎臣窃闻陛下即位已来圣徳日新殆将天纵硕儒元老自愧不及追帝王之盛际将在今日臣所以乐为陛下言也昔者子思论为天下国家有九经所以行之者修身而巳诚能修身天下国家之治尚足道哉其修身之叙亦必始于至诚无息而极乎髙明上配天徳然则志在于配天者何可息也诗曰于乎不显文王之徳之纯孔子曰我学不厌皆言其不息也臣愿陛下就天质之至明因圣术之已着法文王孔子之意勉之又勉极夫广大而尽乎精微比徳于唐尧之盛尚虑功业法度不辉耀乎万世不垂誉于无穷乎非愚臣茍以责难之义事陛下诚以陛下睿智之资为此甚易故也
　　知沧州曽巩上言曰臣闻基厚者势崇力大者任重故功徳之殊垂光锡祚舄奕繁衍乆而弥昌者盖天人之理必至之符然生民以来能济登兹者未有如大宋之隆也夫禹之绩大矣而其孙太康乃坠厥绪汤之烈盛矣而其孙太甲既立不明周自后稷十有五世至于文王而大统未集武王成王始收太平之功而康王之子昭王难于南狩昭王之子穆王殆于荒服暨于幽厉陵夷尽矣及秦以累世之智并天下然二世而亡汉定其乱而诸吕七国之祸相寻以起光武中兴然冲质以后世故多矣魏之患天下为三晋宋之患天下为南北隋文始一海内然传子而失唐之治在扵贞观开元之际而女祸世出天寳以还纲纪防矣至于五代盖五十有六年而更八姓十有四君其废兴之故甚矣宋兴太祖皇帝为民去大残致更生兵不再试而粤蜀吴楚五国之君生致阙下九州来同复禹之迹内辑师旅而齐以节制外卑藩服而纳以绳墨所以安百姓御四夷纲理万事之具虽创始经营而弥纶已悉莫贵于为天子莫富于有天下而舍子传弟为万世策造邦受命之勤为帝太祖功未有髙焉者也太宗皇帝遹求厥寕既定晋疆钱俶自归作则垂宪克绍克保世靖民丕丕之烈为帝太宗徳未有髙焉者也真宗皇帝继统遵业以涵煦生养蕃息齐民以并容徧覆扰服异盖自天寳之末宇内板荡及真人出天下平而西北之虏犹间入闚边至于景徳二百五十余年契丹始讲和好徳明亦受约束而天下销锋灌燧无鸡鸣犬吠之惊以迄于今故扵是时遂封泰山禅社首荐告功徳以明示万世不祧之庙所以为帝真宗仁宗皇帝寛仁慈恕虚心纳谏慎注措谨规矩早朝晏退无一日之懈在位日乆明扵羣臣之贤不肖忠邪选用政事之臣委任责成然公听并观以周知其情伪其用舍之际一稽于众故任事者亦皆警惧否輙罢免世以谓得驭臣之体春秋未髙援立有徳传付惟允故传天下之日不陈一兵不宿一士以戒非常而上下晏然殆古所未有其岂弟之行足以附众者非家施而人悦之也积之以诚心民皆有父之尊有母之亲故弃羣臣之日天下闻之路祭巷哭人人感动歔欷其得人之深未有知其所繇然者故皇祖之庙为宋仁宗英宗皇帝聪明叡智言动以礼上帝眷相大命所集而称疾逊避至于累月自践东朝渊黙恭慎无所言议施为而天下传颂称説徳号彰闻及正南面勤劳庶政每延见三事省决万机必咨询旧章考求古义闻者愓然皆知其志在有为虽早遗天下成功盛烈未及宣究而明识大略足以克配前人之休故皇考之庙为宋英宗陛下神圣文武可谓有不世出之姿仁孝恭俭可谓有君人之大徳悯自晚周秦汉以来世主不能独见扵众人之表其政治所出大抵踵袭卑近因于世俗而巳扵是慨然以上追唐虞三代荒絶之迹修列先王法度之政为其任在已可谓有出于数千载之大志变易因循号令必信使海内观听莫不奋起羣下遵职以后为羞可谓有能行之效今斟酌损益革敝兴壊制作法度之事日以大备非因陋就寡拘牵常见之世所能及也继一祖四宗之绪推而大之可谓至矣盖前世或不能附其民者刑与赋役之政暴也宋兴以来所用者鞭扑之刑然犹详审反复至于缓固纵之诛重误入之辟盖未尝用一暴刑也田或二十而税一然嵗时省察数议寛减之宜下蠲除之令盖未尝加一暴赋也民或老死不知力政然犹忧怜恻怛常谨复除之科急擅兴之禁盖未尝兴一暴役也所以附民者如此前世或失其操柄者天下之势或在于外戚或在扵近习或在于大臣宋兴以来戚里宦臣曰将曰相未尝得以擅事也所以谨其操柄者如此而况辑师旅于内天下不得私尺兵一卒之用卑藩服于外天下不得专尺土一民之力其自处之势如此至于畏天事神仁民爱物之际未尝有须防懈也其忧劳者又如此盖不能附其民而至扵失其操柄又怠且忽此前世之所以危且乱也民附于下操柄谨于上处势甚便而加之以忧劳此今之所以治且安也故人主之尊意谕色授而六服震动言传号涣而万里奔走山岩窟穴之氓不待期防而时输嵗送以供其职者惟恐在后航浮索引之国非有发召而籯赍槖负以致其贽者惟恐不及西北之戎投弓纵马相与袨服而戏豫东南之夷正冠束衽相与挟册而吟诵至于六府顺叙百嘉鬯遂凡在天地之内含气之属皆裕如也盖逺莫懿扵三代近莫盛于汉唐然或四三年或一二世而天下之变不可胜道也岂有若今五世六圣百有二十余年自通邑大都至于荒陬海聚无变容动色之虑萌扵其心无援枹击柝之戒接扵其耳目臣故曰生民以来未有如大宋之隆也窃观于诗其在风雅陈太王王季文王致王迹之所由与武王之所以继伐而成王之兴则美有假乐鳬鹥戒有公刘泂酌其所言者盖农夫女工筑室治田师旅祭祀饮尸受福委曲之常务至扵兔罝之武夫行修于隐牛羊之牧人爱及防物无不称纪所以论功徳者由小以及大其详如此后嗣所以昭先人之功当世之臣子所以归美其上非徒荐告神觉悟黎庶而巳也书称劝之以九歌俾勿壊盖歌其善者所以起其向慕兴起之意防其怠废难乆之情养之以徳而成之于心其于劝帝者之功美昭法戒扵将来圣人之所以列之于经垂为世教也今大宋祖宗兴造功业犹太王王季文王陛下承之以徳犹武王成王而羣臣之于考次论撰列之简册被之金石以通神明昭法式者阙而不圗此学士大夫之过也盖周之徳盛于文武而雅颂之作皆在成王之世今以时考之则祖宗神灵固有待于陛下臣诚不自揆輙冒言其大体至于寻取称本隐以之显使莫不防悉则今文学之臣充于列位惟陛下之所使至若周之积仁累善至成王周公为最盛之时而泂酌言皇天亲有徳飨有道所以为成王之戒盖履极盛之势而动之以戒惧者明之至智之尽也如此者非周独然唐虞至治之极也其君臣相饬曰兢兢业业一日二日万几则处至治之极而保之以只慎唐虞之所同也今陛下履祖宗之基广太平之祚而世世治安三代所不及则宋兴以来全盛之时实在今日陛下仰探皇天所以亲有徳飨有道之意而奉之以寅畏俯念一日二日万几之不可以不察而处之以兢兢使休光羙实日新嵗益闳逺崇侈循之无穷至千万世永有法则此陛下之素所畜积臣愚区区爱君之心诚不自揆欲以庶几诗人之义也惟陛下之所择
　　元丰七年资政殿学士知扬州吕公着上奏曰臣闻人君以至诚为道以至仁为徳守此二言终身不易尧舜之主也何谓至诚上自大臣下至小民内自亲戚外至四夷皆推赤心以待之不可以丝毫伪也如此则四海之内亲之如父子信之如心腹未有父子相圗心腹相欺者如此而天下之不治未之有也丝毫之伪一萌于心如人有病先见于脉如人饮酒先见于色声色动扵几微之间而猜阻行于千里之外强者为敌弱者为怨四海之内如盗贼之憎主人鸟兽之畏弋猎则人主孤立而危亡至矣何谓至仁亲臣如手足视民如赤子戢兵省刑时使薄敛行此六事而巳矣祸莫逆于好用兵怨莫大于好起狱灾莫深于兴土功毒莫甚于夺民利此四者陷民之坑穽而伐国之斧钺也去此四者行彼六者而仁不可胜用矣传曰至诚如神又曰至仁无敌审能行之当获四福以人事言之则主逸而国安以天道言之则享年永而卜世长此必然之理古今巳试之效也去圣益逺邪説滋炽厌常道而求异术文奸言以济暴行为申商之学者则曰人主不可以不学术数人主天下之父也为人父而用术于子其可乎为庄老之学者则曰圣人不仁以百姓为刍狗欲穷兵黩武则曰吾以威四夷而安中国欲烦刑多杀则曰吾以禁奸慝而全善人欲虐使厚敛则曰吾以彊兵革而诛暴乱虽若不仁而卒归于仁此皆亡国之言也秦二世王莽尝用之矣皆以术附防其説书曰惟辟作福惟辟作威此言威福不可移于臣下也欲威福不移于臣下则莫若舍已而从众众之所是我则与之众之所非我则去之夫众未有不公而人君者天下公议之主也如此则威福将安归乎今之説者则不然曰人主不可以不作威福于是违众而用已巳之耳目终不能徧天下要必资之于人爱憎喜怒各行其私而浸润肤受之説行矣然后从而赏罚之虽名为人主之威福而其实左右之私意也奸人窃吾威福而卖之于外则权与人主侔矣书曰威克厥爱允济爱克厥威允罔功威者畏威之谓也爱者懐私之谓也管仲曰畏威如疾民之上也从懐如流民之下也畏威之心胜于懐私则事无不成今之説者则不然曰人君当使威刑胜于惠爱如是则予不如夺生不如杀尧不如桀而幽厉威灵之君长有天下此不可不辩也
　　哲宗即位监察御史王岩叟上奏曰臣闻孔子曰为君难为臣不易如知为君之难也不几乎一言而兴邦乎臣窃以君道之大无所不难茍得其要而持之则所难者少矣臣请略举其要陛下试垂听幸甚言无所隠之谓忠心无所欺之谓信忠于主者不避嫌信其已者不思谤所以忠信或至扵获罪故人君以察忠信而主之为难巧于言之谓佞顺于事之谓柔巧言则易得顺事则易从所以佞柔常至于日亲故人君以辨佞柔而远之为难广大业者存乎勤而人情常易于生倦以隳其业故人君以乆而不倦为难成大谋者存乎断而人情常牵扵小不忍以乱其谋故人君以弃小不忍为难臣以谓为国之要能察忠信而主之使得尽言辨佞柔而逺之使不害政行之以勤而无废弛之忧济之以断而无优防之患则治道成矣陛下盛徳日新四事之要曽无所难而皆自得益愿陛下不以易心处之则徳日新又日新矣
　　巗叟为起居舍人又论洪范三徳上奏曰臣伏以人主言而为天下法动而为天下则圣人思所以严百王之心而重其事故置右史以记言左史以记动伏惟陛下即位以来恭黙思道敬畏不言五年于今臣幸得以右史入侍愿闻徳音而书之不啻饥渴者亦有时矣昨日臣预立迩英侍讲臣司马康讲洪范九畴至乂用三徳陛下忽唘圣问曰只此三徳为更有徳臣不觉心跃而神竦既以初闻尧言为喜又以陛下问徳得其要为庆臣敬已书之于册以示万世窃伏思念陛下既能审而问之必将体而行之三徳者君人之大本得之则治失之则乱不可须防而去者也臣请为陛下别白而言之夫明是非于朝廷之上判忠邪于多士之间不以顺已而忘其恶不以逆已而遗其善私求不狥于所爱公议不迁于所憎竭诚尽节以先国家之急而忘其身者任之当勿贰附下罔上以盗宠禄而不恤百姓之患者弃之当勿疑惜纪纲谨法度重典刑戒姑息此人主之正直也声色人之所好也而逺之盘防人之所乐也而絶之财利人之所贵也而贱之勇扵救天下之弊果以防天下之疑邪説所不能移非道所不能悦此人主之刚也居万乗之尊而不骄飨四海之富而不侈聪明有余而处之如不足俊杰并用而求之犹弗及虚心以访道屈已以从谏惧若临深渊怯若履薄氷此人主之柔也三者足以尽天下之要顾人主力行何如耳陛下诚能用洪范之三徳以修已推臯陶之九徳以用人则尧舜三王之盛可坐而致矣斯无难在陛下勉之而巳元祐元年御史中丞傅尧俞上宣仁皇后论治性之道疏曰臣闻之于书曰慎厥初惟其终又曰慎厥终惟其始始则念终不敢不慎也终则念始不敢不勉也臣愚伏念陛下考古御今修明法度恭俭以克已慈惠以爱人登崇老成开广言路大义明着仁声流闻总揽万机得其纲要所以钦崇祖宗导世成俗为子孙百世之虑甚备非臣笔舌所能形象虽诗书所载丹青所传殆非有以过也可谓有其始矣臣愚不胜拳拳谓陛下虽圣性得之犹当加圣心焉夫天地无全功圣人无全能此不可不思传曰审好恶理情性而王道毕矣治性之道必审已之有余而强其所不足有余则养之不敢矜不足则勉之以为戒然后无间可窥而巧伪之徒不得比周而望进今陛下不出房闼而天下向风百僚奉职者无它以陛下通达平均而政出于大公云耳茍一有所偏则好恶之情露百邪羣枉必争隙而入矣陛下前日积劳之所成就将中废而不完矣岂可不兢兢业业日慎一日以圗厥终哉敬愿陛下留神省察则天下幸甚天下幸甚陛下不遗臣愚属以言责非臣衰拙所当防被仰贪盛明黾勉就职臣輙自惟忖盖志有向背而材有能否事有大小任有重轻陛下使臣拾遗补过以辅盛徳明善正失以平庶政举直错枉以正大臣方是之时臣极其力以死继之若夫窥人之私摘其细故有闻必达遇事輙言则非臣之任又非臣之志也伏惟陛下责其大节寛其近功因臣所能俾効其力臣终不以狗马之年为子孙计畏首顾尾以孤负恩奨惟始之之难陛下既蹈之矣顾不能善其终乎然不可不戒也伏望陛下察臣恳欵不废其言特赐览观则永誉无悔臣不胜大愿
　　蔡确以作诗诽谤得罪尧俞又上奏曰臣覩蔡确狂悖陛下神断不疑下合人情上明邦宪虽一以公议裁之固未尝临之以怒然岂陛下之所乐者哉况区断之际亦须少劳睿思愚臣妄度窃恐陛下于海岳之量不能无少忤而未能忘懐也外廷侧聆日增惊惕臣闻之于易曰天下同归而殊涂一致而百虑天下何思何虑夫事至以无心应之既徃若未尝经意此圣人所以养至诚而御遐福者也愿陛下寛圣心省浮念防情太清以固真粹陛下之气和则上下之气和上下之气和则天地之气和应矣唐桞公绰奏太医箴以讽宪宗谓之曰卿爱朕深者臣无公绰之才而有其诚臣以为今天下事莫重于此故惓惓而不能自已惟陛下无易臣言留神省察
　　三年中书舍人曾肇论君道在立已知人上奏曰臣伏见陛下即位以来早朝晏罢负扆端庄渊黙弗言虽在深宫之中不为佚豫之好可谓有克肖祖宗之圣质退朝燕处翰墨是亲日御迩英虚心恭已以延讲诵可谓有急于问学之诚心夫有克肖祖宗之圣质又有急于问学之诚心则引而达之广而大之正今日之所务也盖圣人之性与人同在谨其初而巳夫性之初若火之始然泉之始达火之始然一荧爝之防尔及其至也其明足以烛万物其用足以烁金石其利博矣然设之不当则燎原野焚玉石而不胜其害也泉之始达一勺之多尔及其至也大而为江河细而为沟浍其利博矣然导之非理则暴怒悍突懐山襄陵而不胜其害也人之性何以异于是哉况夫有天下之大享四海之富靡曼之声妖淫之色足以移其耳目宫室狗马珠玉绮绣之玩足以移其心志与贤人处矣而不肖者参之与正士防矣而邪人间之日渐月渍习与性成则明者或至于昏仁者反而为暴岂其天资之固然哉设之弗当导之非理故也故以舜之为君而禹告以无若丹朱傲以禹之为君而其戒见于五子之歌以武王之为君而太保作旅獒以训至于成王而训戒益详周公作无逸又作七月之诗召康公作公刘以戒民事又作泂酌以言皇天亲有徳飨有道其诲可谓谆谆矣故以成王中材之主而能持盈守成卒为贤君者设之得其当导之其理故也自古治世少而乱世多天下之柄或移于权臣或假于外戚或出于宦寺诸侯或强大而不可制夷狄或骄慢而不可屈兵或恣睢而不可使海内之赋入或专于彊藩悍将而县官不能有也百里之长或専杀而司防不能治也有一于此人主虽有特起之资欲治之志而其势不能以大有为此古今之通患也本朝承平百有余年政出于一羣臣奉法遵职外戚奉朝请宦寺供扫洒而巳州县之势如臂使指夷狄引首待我衣食制兵与赋皆得其要刑罚清平又前世之所未有也六圣相传以至陛下言其徳则光大言其业则富有言其势则便利陛下又有克肖祖宗之圣质有急于问学之诚心引而达之广而大之欲王则王欲帝则帝惟陛下之所向而巳孔子曰为君难知为君之难固有时而易矣何以言之君道莫难于立已莫难于知人已非礼不立人非言不知也孔子曰不知礼无以立也不知言无以知人也臣请为陛下言之夫所谓礼非制度文为之事也奸声乱色不留于聪明淫乐慝礼不接于心术非正勿视也非正勿聴也非正勿言也非正勿动也视听言动由于礼则内之非僻之思无自而生外之非僻之习无自而入内有以正其心外有以正其行夫然故施于事亲则孝施于兄弟则顺施于族姻则睦施于郊庙则敬施于朝廷则庄施于治民则仁施于军旅则威无所施而不当矣孔子曰一日克已复礼天下归仁焉其守岂不约其效岂不博哉至于知言其事尤难盖言亦多端矣有辩有纳有华有质有是而非有迂而直不可不察也非独如此人主必有好恶之心有是非之心所好者正所恶者邪以忠为是以佞为非则固善矣不幸反此则小人必将逢其所好避其所恶矜其所是讳其所非以售其奸言以行其私説故人主好髙逺则窽言入好卑近则迩言至好刑名则惨刻之説进好功利则兴作之谋用上以此求于下下以此应于上同者谓之贤异者谓之愚而君子杂处小人之间方且逆其所顺强其所劣君所谓可而有否焉必献其否以成其可君所谓否而有可焉必献其可以替其否如是而君不察焉则小人日亲君子日踈小人日进君子日退君子道消小人道长此治乱安危之所以分也治乱安危所分在于听言之际岂不可畏也哉故汉文帝听张释之而退啬夫则风俗至于笃厚唐太宗听魏郑公而绌封伦则致治几于太平齐威公不听管仲而进易牙符坚不听王猛而信慕容垂则旋踵而败亡其效岂不深切着明哉伏惟陛下有克肖祖宗之圣质有急于问学之诚心宜其于行不勉而中于言不思而得然臣犹惓惓以是为献者葢天下之物接于我者无穷而不能以道观物则为物所引而欲必至于败度纵必至于败礼尚何以立巳哉天下之言接于我者无穷而不能以道观言则为言所蔽而浸润之譛肤受之愬无所不行尚何以知人哉臣愚愿陛下及此春秋方富血气未定早为之制不迩声色不殖货利出入起居凡所以害徳之事勿为也左右前后凡可以荡心之物勿近也便僻侧媚远之而勿亲直谅多闻亲之而勿远动容周旋唯礼之从则已无不立矣无作好恶无作聪明使人不能窥有言逆于心必求诸道有言逊于志必求诸非道使奸言不得入虚心广览以揆众论辞寡者知其人之吉辞多者知其人之躁辞防者知其诬善辞枝者知其心疑以至诐辞知其所蔽淫辞知其所陷邪辞知其所离遁辞知其所穷则人无不知矣有以立已充而至于羙风俗不难矣有以知人推之以修政事不难矣方今海内虽号治安然内则忠邪杂揉是非纷乱士节不厉奉公守义者寡而交私合党者多外则争讼盗法不胜奸嵗论大辟五千余人祖宗以来未尝如此风俗未可谓羙也朝廷上下纪纲不肃百司庶务多文具官不胜其冗而未有以革财不足于用而未有以制哀矜恻隐之书日下而百姓之力未裕也是故和风未洽而嵗之顺成者常少恩信未孚而夷狄之侵侮者尚多以至宼贼奸究所在窃发政事未可谓修也陛下诚能早留意于此正已以先之得人而任之力行以乆驯致以渐则岂惟卿士大夫相化以义哉刍牧之防禆贩之陋可使忠厚而知耻矣岂惟朝廷之上百工得其职哉海隅障塞之远抱关击柝之贱亦皆向方而宿业矣如是风俗不美政事不修未之闻也舍是而不务则接物而不能无累听言而不能不惑接物而累则虽有克肖祖宗之圣质而败之者众听言而惑则虽有急于问学之诚心而蔽之者多如是则风俗愈入扵薄恶政事愈入于弛壊贵者不能自克况其贱者哉近者且犹弗治况其远者哉非独如此人事不立而望天道之助顺中国不尊而望夷貊之允懐抑又难矣臣愚故曰陛下有克肖祖宗之圣质有急于问学之诚心则引而逹之广而大之正今日之所务也不然则用心虽劳而去道愈远用力虽勤而为术愈踈虽日接多士日求谠言而扵道无补也书曰惟圣罔念作狂惟狂克念作圣传曰学而不思则罔思而不学则殆陛下欲至此非他学以求之思以精之而已惟陛下留意毋忽则天下幸甚
　　四年右谏议大夫范祖禹上宣仁皇后乞先正君心防曰臣防陛下擢受谏职才力浅薄惧不克胜受命以来夙夜不遑寜处深思天下之事自非大者远者未之敢先恭惟祖宗受天命百三十年自三代以来未有承平如此之乆累圣基业付畀子孙成之至难壊之至易是以古之明王欲治天下先正其本其本在于人君一心而已天下治乱出于君心君心一正则万事无不正孟子曰君仁莫不仁君义莫不义君正莫不正一正君而国定矣易曰正其本万事理差之毫厘失之千里臣侍经筵因进讲每及人君正心修身之要君子小人系扵治乱之际未尝不反覆开陈伏计陛下闻之已熟今有言责不敢忘此窃惟天下之本在于君心臣愚伏望太皇太后陛下日以祖宗之艰难治天下之勤劳万民之疾苦羣臣之邪正政事之得失説谕皇帝存之于心若皇帝陛下圣心晓然明于邪正是非他日众説不能惑小人不能进则万事定矣臣窃熟思莫大于此惟陛下深留圣意以幸天下
　　七年端明殿学士兼翰林侍读学士守礼部尚书苏轼上奏曰臣闻始之学也以用为本而耻空言故其仕也以及民为心而慙尸禄乃者屡请治郡兼乞守邉欲及残年少施实效而有志莫遂负愧何言今乃以文字为官常语言为职业下无所见其能否上无所考其幽明循省初心有腼面目故于拜恩之日少陈有益之言孔子曰一言可以兴邦而孟子曰一言正君而国定昔汉文帝悦张释之长者之言则以徳化民辅成刑措之功孝景入晁错数术之语则以智驭物驯致七国之祸乃知为国安危之本只在听言得失之间陛下即位以来学如不及问道八年寒暑不废讲读之官谈王而不谈伯言义而不言利八年之间指陈文理何啻千万虽所论不同然其要不出六事一曰慈二曰俭三曰勤四曰谨五曰诚六曰明慈者谓好生恶杀不喜兵刑俭者谓约已省费不伤民财勤者谓躬亲庶政不迩声色谨者谓畏天法祖不轻人言诚者谓推心待下不用智数明者谓专信君子不杂小人此六者皆先王之陈迹老生之常谈言无新竒人所忽易譬之饮膳如服药石则天人自应福禄难量而臣等所学先王之道亦不为无补于世若陛下听而不受受而不信信而不行如闻春禽之声秋虫之鸣过耳而巳则臣等虽以三尺之喙日诵五车之书反不如医卜执技之流簿书奔走之吏其为尸素死有余诛伏愿陛下一览臣言少留圣意天下幸甚
　　徽宗即位初哲宗将祔庙中防索省中书画甚急秘书丞韩宗武言先帝祔庙陛下哀慕方深而丹青之玩取索不巳播之于外惧损圣徳陛下践祚如日初升当讲劘典训开广圣学好玩易志正古人所戒也
　　殿中侍御史陈瓘乞观无逸及汉唐事曰臣闻商之髙宗旧劳于外作其即位不敢荒寕享国乆长为后王法无逸所陈是也汉之与唐四十余君贤而可纪者三君而已汉之文宣唐之太宗是也文帝年二十有三来自代邸而有天下后世恭俭之主莫有及焉宣帝年十有八兴于民间而有天下后世励精之主莫有及焉太宗年十有八举兵除乱又数年而有天下后世纳谏之主莫有及焉此三君者方其在外之时斯民之利病朝政之臧否耳闻目见皆得其实后虽深处九重而考徃騐今不忘鉴戒此其所以为贤也恭惟陛下乆处潜藩充养圣徳亦如髙宗旧劳于外春秋鼎盛歴数在躬亦如三君自外而入置无逸扵座右采唐汉之所长则文宣太宗之事盖有灿然可观者矣神考所谓吾无间然者臣愚愿有稽焉
　　瓘又奏曰臣闻四时各守一节天道无节也有变而巳人君如天人臣如四时故臣宜守节不可变也君当制变不可守一节也坤之用六人臣之职一吐其言终身不变干之用九人主之道变其往事无所不可如上天寒暑之变或霜或雨在我而巳运而无积嵗功乃成故曰王省惟嵗岂与四时同守一节而巳哉盖以天言之则四时分守合而成嵗功以人言之则臣下执节变而为主道主道可变也臣道不可变也王安石守其节神考变之故人主之权不分于下绍圣大臣以不改安石为节而敢变神考之事其理乖倒可谓甚矣然则人臣之节人主之变不可不辩也
　　徽宗时起居郎周常上言自古求治之主未尝不以尚志为先然溺于富贵逸乐蔽于谄谀顺适则志随以丧不可不戒元祐法度互有得失人才各有所长不可偏弃
　　遂昌令张根为帝言人言一日万防所恃者是心耳一累于物则聪明智虑且耗贤不肖混淆纲纪不振矣愿陛下清心省欲以窒祸乱之原遂请罢钱塘制造局帝改容嘉听
　　议礼武选编修官叶梦得召对言自古帝王为治广狭大小规模各不同然必自以治其心者始今国势有安危法度有利害人材有邪正民情有休戚四者治之本也若不先治其心或诱之以货利或陷之以声色则所谓安危利害邪正休戚者未尝不颠倒易位而况求其功乎上异其言特迁祠部郎
　　侍御史黄葆光上奏曰君尊如天臣卑如地刚健者君之德而其道不可屈柔顺者臣之常而其分不可亢茍致屈以求合则是伤仁非所以驭下也茍矫亢以求伸则是犯分非所以尊君也帝感悟命近臣读其奏于殿中
　　左司谏江公望乞揽权断上奏曰臣窃以一池四监未知其孰守十羊九牧莫知其孰从在朝之臣盈廷之议未知其孰是非仁不足与谋非智不足与明非勇不足与断仁智勇天下达徳操大物者其可忽诸不咨于岳牧而有四罪之诛后世不以仁智为不足而以勇称舜者以善断故也舍已而从人可谓仁而谋矣不徧物而急先务可谓智而谋矣不资于仁智未有能勇者也非勇未有能断者也非断未有能成天下之务者也舜以是传之汤故伐桀而断之以今朕必往汤以是传之周公故诛二叔而断之以从十夫之哲周公以是传之孔子其于少正卯疑若无显过也断之以七日之必诛书曰惟克果断乃罔后艰信乎当断不断其蹈后艰也必矣先王知其然也故以衣服器用着以法象俾朝暮起居见而知之故天子之服十二章而黼居一焉王之四饮三酒凡巾皆黼焉天子诸侯于明堂其负必斧扆焉黼之为斧如以其有刚断之才遇物必决遇理必断取之以为法象其意亦深矣施之于服用之间虽不以言其丁宁告戒亦至矣此君天下所当蚤闻也昔髙宗旧劳于外故能知小人之情汉宣帝上下诸陵周遍三辅故能知闾阎奸邪吏治得失陛下在潜邸时天下利病民间疾苦以至扵人臣之忠佞当熟闻而周知矣及临御以来日见羣臣日闻舆议躬揽天下之事不为不众矣以潜邸之所闻陈于前以临御之所知操验于后深筹静计精阅详讲无一不宜故独断之权正在今日此臣所以汲汲为陛下道实机防之不可失也伏望陛下不牵于左右之论不胶于众多之口不以先入已信之言宿扵心不以未信遽告之言拒于耳从善有走阪之易去佞无防山之难决事如析薪从理如破竹本在上末在下要在君详在臣若以本付下无异持太阿而付人以鐏者也以要与臣是犹振千狐之裘而不得领以纲畀人而欲举万目之网者也不太踈哉箕子曰惟辟作福惟辟作威老聃曰鱼不可脱于渊国之利器不以示人此言本必在上要必在君也伏望陛下揽威福持利器济之以必行之断龙见而雷声风行而火驰不以芒刃婴髋髀而取衂不以粱肉理疾而丧人之躯汉元帝不知出此以柔仁革法吏持刑太深之弊而牵制文艺优柔不防天下机务浸弛矣伏望陛下以仁智勇行大舜成汤周孔之事以优柔牵制鉴汉元帝之失于衣服器用之间深思黼之为义朝夕起居未尝怠忽虽万机之丛凑日进于前不足治也黄帝曰日中必熭撡刀必割以言乗机防之不可缓如此伏望陛下少留神公望又进心説曰耳目口鼻之不相乱其所以能视能听能味能臭有心为之官而管摄之也役使羣动鼓舞万物莫知所以然而然者有心为之宰而制割之也能贵能贱能与能夺能生能死其所以贵贱与夺生死之者有心为之君而命令之也心之为心亦大矣世之论者莫得其旨以时求心而心非时之可求所谓出入无时者是也以处求心而心非一处之可得所谓潜天而天潜地而地者是也以体求心而心非一体之可见所谓不在内外中间者是也以用求心而心非用之独得所谓无思无为寂然不动感而遂通者是也众人放心贤人勿丧心圣人纵心至人无心惟无心故能忘天下能忘天下然后能得天下而若固有惟纵心故能不拘拘于天下能不拘拘于天下然后应天下而有余裕前乎百千万世之巳去后乎百千万世之未来不离乎方今之一念此一念心直下研究不见倐起之端倪亦不得瞥去之踪迹方生方灭之间亦了然无所倚薄惟狂克念作圣一念圣则全体是圣惟圣罔念作狂一念狂则全体是狂惟狂与圣只一念间尔一念瞥起之心与前乎百千万世之已去后乎百千万世之未来同一时尔盖由念起念自心生心一心无二心故一时无二时也是以日新之德则念念故矣罔念之狂则心心新矣后之视今亦犹今之视昔故人君之运心动念其可不克谨耶四方万里以为远矣而不思四方万里之外果何物耶以为虗空则虗空之外复何物耶空生于觉心之中如大海之一沤沤縁风激空自妄生妄本无妄虚亦非空空既非空则四方万里亦非物也物亦非物空亦非空同一真境尔尧之光被四表格于上下禹之东渐于海西被于流沙朔南暨声教文王之化自北而南其为感格则至矣而未免彼疆我界之有所也荘周曰六合之内圣人论而不议六合之外圣人存而不论论而不议犹在理也存而不论则心存而言絶矣言絶之处心境昭然心迩境亦迩摄万法于一尘不为不足故防四海于一堂之上何足道也心逺境亦逺徧一尘于万法而不为有余故推恩足以保四海未足多也则人君置心之处其可自狭耶草木有理虫鱼有性有理而无知有性而无别无知则无好恶无别则无亲疎自其异观之肝胆甚逺矧无好恶亲踈者乎自其同观之天地为一矧有理有性者乎理不异性性不异心同一体尔一草一木一荣一谢吾心之理实在焉一虫一鱼一飞一潜吾心之性实具焉以为无知而夭之以斤斧可乎以为无别而困之以罗网可乎叶头节尾毛端介末理无不具性无不存心无不在一虫鱼之身毛端介末之甚防一草木之体叶头节尾之至细尚不忍伤其生况掩羣而畋竭泽而渔童山赭林暴殄不以时者哉豺獭祭天葵藿向阳蜂蚁之有君臣乔梓之有父子虽无知无别非此心实徧于其间者何因而然况又其自有相賔相使相制相用之妙理人不得而知者为人君乌可不知此心之全体耶蜣之丸蚁之粒与夫承蜩贯虱者同一心之巧用也螳螂之斧莎鸡之羽与夫扛鼎防山者同一心之力用也工倕之削轮扁之斵庖丁之牛与夫尧舜禹汤之治天下者同一心之妙用也人君知此故能任六子之力而收天下之成功斡四时之枢而緫一嵗之能事雷风疾驱而号令纷駃雨霜时至而刑政并行九重渊嘿龙见而雷声四方赫怒氷凝而渊止用于大天地不能围用于小毫毛不能位用之远则四方上下莫能御用之迩则瞬眉睫之不及其用如此其感亦然易曰咸速也唯无心故能感人心之速如此为人君者焉可不知此心之妙用也耶陛下践阼以来为政取人无彼时此时之间损益惟时之宜用舍惟义所在可谓达用心之时矣陛下之心即神考之心神考之心即一祖五宗之心一祖五宗之心即尧舜三代之心心同则念同念同则时同时同则治同念是虽恶亦是念非虽善亦非桀纣幽厉之心未必皆恶也念非虽善亦恶矣齐宣王之心未必皆善也不忍一牛之觳孟子以为是心足以王矣念是虽恶亦善矣陛下以神考为念即当以一祖五宗为念以一祖五宗为念即当以尧舜三代之君为念以尧舜三代之君为念即当以桀纣幽厉为念以桀纣幽厉为念即当以齐宣王举心动念处为念充此一念则仁不可胜用矣易曰通乎昼夜之道而知记曰大时不齐能知古今治乱之不齐然后能齐古今治乱不齐之理非通乎昼夜之为一者不知也能通乎昼夜之为一此所以为大时又奚必以今日之不齐而求合于昔之齐者哉陛下论心之时贵通此也守新边之城堡陛下不以广土为大弃湟鄯之属部陛下不以国为小大小见于畛域陛下心无畛域则大小之势平矣八荒之外无以异于仄足之下尺土寸天无以异于九夷八蛮之中陛下不以大小望于物则物亦不以大小望于陛下天下孰有争者哉舜陶于河濵一年而成聚二年而成邑三年而成都无心于留而人不释也太王居邠狄人侵之去之岐山之下而居焉无心于去而人不置也文王三分天下有其二犹服事商无心于大而人不矜也随心而足陛下今不啻足矣心若不足无时而足故汉武甘心于大宛唐太宗鋭意于髙丽行不足守民力疲矣心不足之过也有民有土置君以安之也彼之土安于民矣彼之民安于君矣彼安则我安安而不去即我守也如是则岂独守在四夷在在处处皆为陛下守矣盖一心无二心故一处无二处也陛下论置心之处贵践此也陛下于鳏寡孤独常时有养疲癃老疾冬赐之粟一有凶荒水旱分遣使者赈贷赒恤无所不至垂死之囚刑可疑情可矜请必得生其仁于人之生者如此巳死之骨埋掩有祭其仁于死者如此烧田野有令不轻于植物矣杀牛马有禁不贱于动物矣可谓知心之全体也禹见罪人而泣曰尧舜之人皆以尧舜之心为心今寡人为君百姓各自以其心为心是以痛之也诗曰他人有心予忖度之他人之心可忖度者其体同也本同而自异此禹所以痛之也禹痛百姓之心异而臣痛有天下者以万物之异鳯凰来仪百兽率舞尧之徳也敦彼行苇牛羊勿践履文王之仁也鸟兽草木何知而尧与文王何治而致然也若曰道化仁徳此其大略也惟知心之同体然后能该能徧能感能格陛下以禹之心思百姓以尧文王之心及鸟兽草木则一人向隅陛下为之不乐也一草一木一虫一鱼取非其时陛下为之不忍也由一体无二体故一心无二心陛下论心之体当知此也陛下以旱干为灾夕祝而朝雨以日蚀为变昼祈而午晦天固高且远矣其应陛下如响陛下以俭徳率民故民日用而加富以侈心用民故民日勤而加匮以公心行赏赏不及者欢然若亲被其泽以不忍之心行刑刑不当者愀然如身被其辱民固愚且下其应陛下也如神其故何也陛下心即天心天心即民心是以一言之出足以风四方一行之见足以表万世蔀屋之下日月所不照而不敢为陛下隐幽囹之间天地所不闻而不敢为陛下寃陛下非亲临之也髙拱深严所以鼔舞天下者盖有道也易曰神也者妙万物而为言者也又曰鼓之舞之以尽神心之妙用其神如此可不素养耶心不可不虚不虚则不明不可不实不实则不诚不方则不足与守不正则不足与行扰扰万绪静有余应纷纷羣言公无遗理陛下审是非以养公则言之逆逊无所逃也寡思虑以养静则事之变态不足多也端好恶以养正则人知向矣致刚健以养方则事知制矣实以虚养故精诚外通虚以静养故纯白内含养之不匮扩之则弥满天地扫之则不见踪迹手提神器而万夫不敢睥睨鐏持太阿而一介无敢觊望以之为政故日新而人不倦以之设教故神化而人不知陛下论心之用当契此也心之防如此其广且大彼梏于形骸之内见于肝膈之上昭昭然以为妙道之行曽无异于鼓井淖以议东海坐蚊睫而笑九万之圗南也陛下绍述先烈可谓孝矣必欲丰功伟迹超然度越于百王之上当出自胷襟无胶于一偏之论无蹈扵巳陈之迹故臣敢以心説献愿赐闲宴一过睿目臣愿毕矣荘周曰使道可献子莫不献于其父臣莫不献于其君以道为果不可献也周所言道也臣所知説本无説心亦非心道果在乎臣不敢知也
　　公望又奏曰臣愿君为尧舜莫不皆然未曾进以为尧舜之道者孟轲曰责难于君谓之恭又曰我非尧舜之道不敢陈于王前若轲者庶矣乎夫天无为而在上地无为而在下天地所以不息者乾坤黙运之而已尧舜取诸干垂衣在上故至尊之势隆取诸坤垂裳在下故至卑之分别尊卑既位名分定矣然行乎名分之两间盖亦有道焉道者何虚与静而巳致虚以应天下之务故天下之务虽沓至而常虚守静以观天下之动故天下之动虽万变而常静静为动君虚为实主君主得于此天下皆吾役矣此所以垂衣裳而治也臣伏愿陛下寡欲以养心故心常虚而防通端意以宁神故神常静而渊黙道之所集理之所防虽一日二日万防若乾坤自然之运岂弊弊焉以事为哉尧之无名舜之无为用此道也有志乎二帝犹不能与三王并驾况区区下为文景之治乎自古未有不知道而能斡旋天下于掌握坐视夫民之阜者也臣有志于轲之为臣陛下勿以难为辞天下幸甚
　　钦宗时起居郎胡安国上奏曰春秋大居正凡得正而居者天下莫不心悦诚服无所待于号令而归焉者也自古人君多自旁支入继大统则不得其正故鲁僖公不书即位以少先长则不得其正故鲁闵公不书即位未尝受誓为世子则不得其正故鲁荘公不书即位不承国于君亲则不得其正故鲁隐公不书即位夫即位人君之重事以不得其正而春秋削之端本正始之义防矣陛下圣躬诞降于靖和皇后母仪天下之初载此一正也上皇三十四王而陛下为之长此二正也建号东宫备物典策告于宗庙系天下之望十有余年此三正也躬受内禅自道教一门之外杀生除拜军国大事皆得自专此四正也履此四正而又有温恭之徳有俭约之行有忧勤愿治之诚有好谋纳谏之善故一日端拱当极而四方盗贼莫不鸟栖鼠伏解甲以听朝廷之命而戴白父老相与扶杖倾耳拭目延跂嘉祐至和之治以终余生冀得无憾此臣所谓天下莫不心悦诚服无所待于号令而归焉之明效也惟昔有为之君不敢矜其所已能者以自骄必求进其所未至者以自益不召之臣不称颂其君之所已能者以为佞必勉进其君之所未至者以为忠春秋大居正如郑昭公亦正矣然失国出奔则直书其名得国复归则又絶其位厉公入栎遂与其爵而不贬何也已虽得正而无君德以居正或暗而不明或柔而不断或疑忌而不寛则人得取而有之矣是故大居正者道之常春秋之正例也或与或夺者道之中春秋之变例也明莫先于知人断莫勇于任贤而去佞寛莫大于藏疾而纳度外之讐陛下具四美履四正而又进于三德则寰海可保夷狄可服祖宗之基业可以长守而勿坠矣
　　髙宗立御史中丞许景衡乞修德劄子曰臣闻尧以天下为忧不以位为乐也今中国势弱敌人暴横二圣播迁而陛下纂临大寳适当此时非止尧之所以为忧也思所以强中国思所以攘夷狄其説虽多然其大要则在陛下修徳而巳记曰为人君止于仁为人子止于孝书曰孝乎惟孝友于兄弟此皆修徳之要也而以至诚不息为本故在陛下一话一言念必在兹一号一令念必在兹一赏一罚念必在兹以至扵出入起居虽斯须之念未尝不在兹也孔子曰言忠信行笃敬虽蛮貊之邦行矣夫如是则中国之安强可冀而二圣之来归有日矣不然则念不在兹而诚意怠矣是以位为乐也故在言动则未必慎在号令则未必信在赏罚则未必当盗贼未消而敌人未服如是则中国之安强未可冀而二圣之来归未有期也天下之愚夫愚妇尚不忍闻此言而况于陛下乎然则今日中国之安危二圣归期之淹速乃在陛下一念之间耳臣愚伏望陛下戒之慎之始终不倦则何为而不成何求而不获耶自古帝王忧深责重未有甚于陛下者则为陛下计宜何如哉天下愿望如此而臣愚不敢不尽言惟睿明采择
　　歴代名臣奏议巻二
  </div>
  <div class="pagination">
   <span class="current-page">
    1
   </span>
   <a href="历代名臣奏议_page2.html">
    2
   </a>
   <a href="历代名臣奏议_page3.html">
    3
   </a>
   <a href="历代名臣奏议_page4.html">
    4
   </a>
   <a href="历代名臣奏议_page5.html">
    5
   </a>
   <a href="历代名臣奏议_page6.html">
    6
   </a>
   <span>
    ...
   </span>
   <a href="历代名臣奏议_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
