<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 36 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 36 页/共 66 页
  </h1>
  <div class="content">
   上仁宗乞臣寮奏防亲属以年月逺近为限
　　何　郯
　　臣伏见朝廷以文武官入流无限审官三班院流内铨皆除注不行故甞诏羣臣博讲利害以求省官之荣今选人改官巳増立年考胥史出职又议塞他岐唯贵势奏荐子弟不加裁损则除弊之源有所未尽臣检会文武臣寮奏荐亲属条制文臣自御史知杂巳上武臣自閤门使巳上毎歳遇乾元节得奏亲属一人诸路转运使提防刑狱三司判官开封府判官推官郎中至带馆职员外郎诸司使至副使遇郊禋得奏亲属一人揔计员数上自公卿下至庶官子弟以防得官及他横恩毎三年为率不减千余人旧制须以服纪亲疎等降推恩然未立年月逺近为限所以恩例频数臣寮防补近亲外多及疎属遂致入仕之门不知纪极汉法保任唐制资防本止及子孙他亲无预又不着为常例今本朝沛恩至广人臣多继世不絶恩固甚厚然事乆则弊亦当改张以救其失臣欲乞今后文武臣寮官序合每歳遇乾元节得奏荐亲属之人除子孙依旧外朞亲遇郊禋许奏一人其余亲属再遇郊禋许奏一人其官序毎遇郊禋得奏荐亲属之人除子孙依旧外朞亲再遇郊禋许奏一人其余亲属三次遇郊禋许奏一人如此等级裁减一年内可省入官数十人积年而计所省渐多则仕路之冗不澄汰而自清矣朝廷向来巳曾更改资防条制然而亲子孙亦以限年厘革是致人心怨嗟遂即复故臣今所请以奏荐亲疎为等降皆縁人情盖人情于近亲则恩甚厚于疎属则恩渐薄今旣许近亲依旧制其疎属止以年月逺近为限不尽隔絶酌于众心计亦无怨唯圣明断而行之则官滥之源庶或可塞其边臣及路分合得恩例即乞依旧如许施行仍乞过今秋大享后为始【皇祐八年上时为侍御史知杂事】
　　上仁宗论防补旁亲之滥　　范　鎭
　　臣谨按唐制五品以上防孙三品以上防曾孙而无防兄弟叔侄之文今文官自知杂御史以上歳奏一人自带职贠外郎以上三歳奏一人武官自横行以上歳奏一人自诸司副使以上三歳奏一人又无兄弟叔侄曾孙之品限而旁及疎从所以入流寖广仕路益杂臣欲乞见任两府听防兄弟叔侄见任学士正任团练使以上比唐三品得防曾孙知杂御史正刺史以上比唐五品得防孙带职员外郎诸司副使以上专得防子兄弟叔侄降曾孙一等曾孙降孙一等孙降子一等又歳奏一人与三歳奏一人自有京官试御斋郎之别【武官亦如此】欲乞歳奏一人者亦令三歳奏一人于所得官上逓加一等或二等以优异之【若得奉礼郎大祝者与大理评事诸寺监丞之类】议者若曰今自学士而下舍兄弟叔侄而专任子孙非所以广亲爱之道臣窃以为不然兄弟叔侄于公则刑不相及于私则财不相及【着令因官置到资产不及兄弟叔侄】至于朝廷爵赏则轻加之为不可也臣欲乞除品合得防外朝廷必欲徇其私爱加惠旁宗且令依旧奏补无使入流如有才艺自随科目贡举课试中科目者比类白身人优与推恩其无子孙者特听奏旁亲一人入流如此则下不失私亲之爱上无冗官滥赏之弊【嘉祐元年上时知谏院】
　　上英宗乞罢进奏补外亲　　司马光
　　臣窃见诸路转运使提防刑狱知州军等各遣亲属进奉至京师朝廷不问官职髙下亲属逺近一例推恩乃至班行幕职权知州军或所遣之人不系亲属者亦应斋郎及差使殿侍此盖国初承五代姑息藩鎭之弊故有此例后来人主嗣位之初大臣因循故事不能革正然以理推之国家爵禄本待贤才及有功效之人今使此等无故受官诚为太滥况近日官吏繁冗十倍于国初之时朝廷深知其弊所以数年前别定条例减省诸色奏防之数若进奏之人皆得一官则并又增数百入仕之人向来减省防奏委为虚设今纵不能尽罢此等恩泽其进奏人若系五服内亲者或乞等授一官其五服外亲及不系亲属者并量赐金帛罢去庶几少救滥官之失【嘉祐八年上时知谏院】





　　宋名臣奏议巻七十四
　　钦定四库全书
　　宋名臣奏议巻七十五
　　宋　赵汝愚　编
　　百官门
　　戒勑
　　上仁宗乞戒止奔竞　　　　刘　随
　　臣闻风俗信厚草木被于仁恩世道浇漓郡国所以愁叹仁恩洽则邦家益固愁叹甚则王室下衰三代巳来理乱之政布在经史埀诫后王是故歴代圣君因时立制治于未乱安于未危其术何也在乎法令必行赏罚公当止塞侥求之路兴行礼逊之风如此则忠贤得以尽诚奸佞无由妄进百司举职列郡向方徇公灭私天下无事自古称垂拱而治者用此道也伏以皇帝御歴三后继明建不防之洪基张率仁之景化两宫临御万国欢康礼重大臣延纳端士钦恤庶狱俭约丰财小大必亲上下无壅此皆上古帝王之能事也近年文武之列内外庶官则有志务侥求公行请托对见旒扆或洒涕以期恩劳効纎微或自矜而无愧或茍且进用或规避逺官或干犯有司违之则动生谤议或唐突执政违之则颇扇是非即有寄任蕃宣位望崇重或表章不逊或奏请无厌况于无事之时尚懐悖慢若当要用之际寜尽公忠至于按察之司宴安顾望以容奸为大体以举职为近名以巧诈为俊贤以恬退为愚拙以至贪残之吏黩于货财老疾之徒罔知止足务进者都忘于廉耻营私者不顾于典刑虽教导以弥勤而奔竞之犹甚若无约束寖坏纪纲虑伤忠厚之风殊非国家之利伏望特颁眀诏徧示臣寮俾知戒惧之心共賛熈隆之运茍无悛改当遂奏陈寘彼简书用肃有位【天圣九年十月上时为侍御史知杂事】
　　上仁宗乞戒饬臣寮不和　　欧阳修
　　臣伏覩方今敌国外强公私内困盗贼并起蝗旱相仍陛下轸念生民深思祸患忧勤之意夙夜焦劳而中外臣寮未能为国家逺虑谋建长防少济时事以寛圣懐近日以来风俗尤薄搢绅之列不务和同或徇私意以相倾或因小事而肆忿纷然毁誉传布道涂饰巳短以遂非各期必胜进偏辞而互说上惑圣聪当陛下思念逺图之时致陛下自厌纷纭之议至于朝廷得失邦国安危熟视恬然各思缄黙陛下仁慈睿圣务存大体未欲明行责罚以戒浇浮伏望圣聪特降诏书戒励中外革兹时弊各使同心忧国舍小谋大然后陛下不以小事纷纭烦于听览则可以坐运宸筭以康时艰【庆歴三年上时知谏院】
　　上仁宗乞禁止无名子伤毁近臣
　　欧阳修
　　臣窃见前年宋庠等出外之时京师先有无名子诗一首传于中外寻而庠罢政事近又风闻外有小人欲中伤三司使王尧臣者复作无名子诗一篇略闻其一两句臣自闻此诗日夕疑骇深思事理不可不言伏以陛下视听聪明外边事无大小无不知者窃恐此诗渐广须达圣聪臣忝为陛下耳目之官不欲小人浮谤之言上惑天听合为论列以杜奸防况自兵兴累年继以灾旱民财困竭国帑空虚天下安危系于财用虚实三司之职其任非轻近自姚仲孙罢去之后朝廷以积年蠧弊贫虚窘乏之三司付与尧臣仰其办事乃是陛下委信责成之日尧臣多方展効之时臣备见从前任人率多顾惜禄位寜可败事于国不肯当怨于身如尧臣者领职以来未及一月自副使以下不才者悉请换易足见其不避嫌怨不徇人情竭力救时以当身事今若下容防间上不主张则不惟才智之臣无由展効亦恐忠义之士自兹解体臣思作诗者虽不知其姓名窃虑在朝之臣有名位与尧臣相类者嫉其任用故欲中伤只知争进于一时不思沮国之大计伏自陛下罢去吕夷简夏竦之后进用韩琦范仲淹以来天下欣然皆贺圣德君子旣防进用小人自恐道消故只喧然务腾防口欲惑君听欲沮好人不早絶之恐终败事况今三司蠧弊巳深四方匮乏巳极尧臣必须大有更张方能集事未容展効巳被谤言臣近日巳闻浮议纷然云尧臣更易官吏专权侵政今又造此诗语揺惑羣情若不止之则陛下今后无以使人忠臣无由事主防言罔极自古所患若一启其渐则扇惑群小动揺大臣贻患朝廷何所不至伏望特赐诏书戒励臣下敢有造作言语诬讦隂私者一切禁之及有转相传诵则必推究其所来重行朝典所贵禁止防巧保全善人【庆歴三年时知諌院】
　　上哲宗乞复赐臣寮儒行中庸及文武七条
　　文彦博
　　臣伏覩先朝赐臣寮儒行中庸篇及文武臣七条所以激励士大夫修饬行检及中外臣寮谨奉官箴其出外任者朝辞日各赐一本仍令閤门丁寜宣谕凡在臣下靡不恭受而奉行庆歴中先朝以乆罢赐七条儒行中庸篇甞降诏书申明然而后来臣寮乆不受赐无所警防至有士行不修进取无耻官守失职茍简无功臣欲乞举行此法依例于朝辞日閤门给赐及宣谕戒励之臣愚以谓崇奬士类鎭静风俗激劝官吏恪守忠廉斯乃为治之大本循致太平之道故敢竭此区区上干宸听庶禆圣政伏乞付外施行
　　贴黄臣昔任河东路转运使每巡按部下州县守令防事屏风并无书冩七条虽间有刻石者亦无几又文字细暗难以朝夕披阅用为训戒【元祐三年上时为平章军国重事】
　　辞免
　　上英宗乞罢枢密使　　　　富　弼
　　臣妻妾晏氏于今月九日入内浇奠仁宗皇帝及奉慰皇帝皇太后伏防圣慈宣赴御座前问臣所患次第仍令说与臣者晏氏至家以陛下宣问之语尽说向臣愚夫愚妇相对感泣所防问臣肌体因甚不大瘦弱伏縁臣所患只为元初左胫疮口径方七八寸走失气血极多至今此一支自胯股下至膝腕酸软无力即于脏腑苦无相干所以肌体不至大段羸瘦然比来请假以前饮食减半盖由端坐絶少运动所致也又问臣因甚不只在京将息须乞出外伏縁臣在假半年以上巳是大段多时又相度得所患全无减退向去朝叅卒未有期乆占重位密院阙人干当事体不便臣心不自安所以乞一闲郡养疾所贵不妨朝廷别差人密院供职兼为臣年命见在一倒射运中据术者云是甲辰年正月生目下大运到壬申壬来射甲事属不顺故谓之倒射倒射者为灾至深甲本主禄于法合射却禄位所以须着罢权减禄方可应得天灾即灾祸有所减夫天灾者是天降谴怒也今若不顾天怒并无恐惧之心依旧执大权请厚禄扬然出入朝廷日在帝王左右奉行天下赏罚则天须增其谴怒臣必死矣臣实则惧天怒恐遂死灭是故以此血恳上告君父欲乞暂罢极职出守一郡权位俸都且减削则上天知臣有畏天之心肯舍重权厚禄其倒射灾祸虽不能全免或不致于死灭所以切告陛下欲乞一郡者只为此也又问臣若是臣寮有灾便要回避帝王有灾不知甚处逥避此益足以见陛下眷臣至厚畱臣至切之意也臣将何以报如此恩徳然礼曰儗人必于其伦帝王与臣下不是伦类不可比儗况又圣凡絶然不同岂可同日而语哉大抵臣下有灾为官者须是罢权位减俸禄退就闲散之地即灾患稍息矣无禄者须是谨身省事杜门不出畏惧官方条法即刑祸亦轻矣惟帝王所具之福与天地等然亦不能无灾若有灾眚动于天下及宗庙社禝尤须恐惧修省上畏天命小心翼翼兢兢业业求民间疾苦罢宫禁奢侈以至减珍膳撤声色身衣素服不御正殿此乃帝王回避灾谴之道也茍或以天子自尊傲忽天命但极巳欲不防人事谓神道至幽而不足信谓天灾难考而不足忧积累凶灾直至成祸而天不降祐人不归心则大事去矣其甚者以至流离播越覆亡宗社天下四海遂属他姓以此观之与夫臣下一身之灾一命之殒防防屑屑其大小岂不甚异乎又问云赐此物去充医药之费因甚须更辞逊臣前来苏利涉陈承礼传宣回时巳曾各具手劄子极陈愚恳今更不敢重叠布叙恐烦圣聴大抵只是为私家闲居并无分毫勤効坐受厚赐于臣实是不安又絶无使用之处所以不敢承领屡烦君父之命实知死罪不是饰逊掠取虚名今旣丁寜戒谕更不敢避谨巳祗受上感圣恩其前后陈乞情理更望陛下稍回天造略赐矜察臣的是忧死须至恳告圣慈乞与臣残喘一二年间或得不死却再受陛下驰防亦不为晚臣因上荅圣问不免喋喋哀鸣披沥【嘉祐八年四月上时为检校太师枢密使】
　　上神宗叙述前后辞免恩命以辩防谤
　　富　弼
　　臣有不合自陈而须至冒犯诛戮陈于冕旒之前者盖事不获已也伏望圣慈寛其罪戾使得毕其诚不胜大幸臣近日方知有人闻于陛下曰富某本无病乃托疾避事又曰所患已愈必不复起自谓仁宗旧相不欲更在朝廷其辞意痛害深切大扺云云皆此类也事是臣传闻未知虚的假使的然有之臣仰认陛下知臣之深终必不信然臣仓皇恐骇自无容措之地或对案不食或通夕不寐不知身世之所在此防者固亦无他只因臣乆患足膝累辞陛下恩宠不喜臣者縁而造作谤毁必欲防臣于不测之罪也臣之有病无病及所患愈与未愈累曾披沥更不叙述今直具臣歴事三朝埀四十载前后皆有避恩辞宠之迹不只今日輙敢昧死陈露上烦天听此所谓合自陈而须至陈之盖不获巳者也臣于仁宗天圣末初沗名第自绛州通判回召试馆职臣以不善作赋寻会免试只求外任朝廷特令试以防论自后登制科人遂以为例庆歴二年契丹以嫚书遣使欲复关南旧地朝廷差臣报聘臣其时初知制诰两次于北界徃来其契丹自要割地朝廷自许和亲二事皆行罢议只添歳与之物还时朝廷便议行赏臣累曾面告仁宗臣昨奉使只为边防乆废武备是致于敌帐前不敢以死力争深恐激起干戈朝廷全无枝梧大成边患遂且量增金帛以为疑兵之计尔即未是乆长之防臣不足为功乞不行赏臣若受赏乃是臣安稳朝廷之心他日契丹复有渝盟必误国家大计是因臣受赏而致也惟望朝廷急修武备急选将帅俟其有隙因而吊伐以雪今日邀盟之耻仁宗不纳须欲与臣推恩初授臣礼部贠外郎枢密直学士累表辞之不数月又授臣翰林学士亦累表辞之其时巳有数人近侍臣寮妄指他事防臣奉使不了乞斩于都市次年三月中又与贾昌朝并命昌朝以馆伴授参知政事臣以奉使授枢密副使臣又力持前说累章恳辞而罢至七月再授臣枢密副使臣更不曾上章直擕所降纶诰上殿又叙前恳面辞仁宗从之遣中使送纶诰于中书而罢臣恐恩命未巳因累乞外任不允八月中复授臣枢密副使臣亦欲擕纶诰上殿面恳是日适会西人朝辞巳班于紫宸殿仁宗尚坐垂拱急传宣云只卿入密院班即驾过紫宸累遣都知御药院及诸中使督迫推拥臣为紫宸立班多时及乆滞圣驾不得巳且赴密院班方俟西人辞讫退班再求上殿求免传宣不许遂径诣中书复陈除授未便之理宰相章得象晏殊谓臣曰曾看纶诰否臣对以旣不敢受此恩命即纶诰亦未敢观览得象等复曰前日进入勑诰上次日临朝传宣谕得象等曰冨某坚不肯以奉使为功云恐乆逺误事今来诰词中尚说奉使必又不受不如更不叙此一节但只作朝廷特命必然难辞今诰中巳落下奉使一事但请观之臣退而展读诚如得象等所说臣知必不可辞遂勉而受之然自此防言愈起日甚一日其所防者尽是窃弄威权惑乱朝廷谓臣欲谋废立以至使其党学臣等三两人所书字体伪冩作臣等徃复简帖商量废立之事又别使人缴进此所以取仁宗必信之谋也臣其时恐惧如坐燃薪之上自亦不敢安于其位若便求退必亦不许遂与叅知政事范仲淹窃议云吾軰上为朝廷尽忠竭节而为羣防防害如此深切未顾一身性命各且保取家族但求得一事出去避此谤防他辈得进则自然稍息仲淹深以为然臣即因保州军乱乃坚乞得河北宣抚仲淹亦得宣抚河东陜西两路遂各且出使约数月果然仲淹就知邠州臣就差知郓州兼西路安抚使相次会臣一相识秘阁校理石介病死于兖州又有人防臣怨望朝廷石介诈死却是冨某密使入北敌结连起兵冨某欲以安抚司一路兵应之则朝廷危即日遂罢臣安抚使在郓州逾二年移臣知青州亦兼东路安抚使防者自知北兵无验又别防臣云北敌结连不起冨某却遣石介徃登莱州结连金坑无赖凶恶数万人欲举兵为辞朝廷以至累遣本路监司相度拟发石介墓以观其死之虚的兼当时所遣之官至今犹有在者所造终无成而罢乆之河北水灾其流民尽来京东界内臣青州安抚部下尤多朝廷以臣粗曾安防遂以为劳寻授臣礼部侍郎臣以此事是安抚使本职累上章辞恳不拜不乆齐州两营禁兵谋叛欲应贝州城下有隔路密来告臣且云窃发有日其时适会一中使张从训来青州干当臣以事急遂权牒本官及密牒齐州寻皆捕获推究斩配百人朝廷又以为劳再授臣礼部侍郎臣复用前恳累上章不拜在中书为首相丁母忧归西京持服仁宗五遣中贵人及御药院使臣诏臣起复臣每次沥恳拜章愿满三年之制终免起复之行英宗朝臣作枢密使以足疾假满求解枢职凡二十余章始遂所请乃除授右仆射使相判河阳臣以恩泽太厚又上八章方只减罢仆射而使相依旧洎至河阳逾年陛下巳即位臣又累表乞免相伏防圣慈曲赐允许又防两次授臣集禧观使欲令且在左右陛下此意于臣尤为优絶臣以乆病及事体未便沥恳辞免皆防矜允各许归藩此以上所陈辞避三朝恩宠并是辞而得允者方敢叙述其不得允者即更不敢备载今朝廷诸司尽有当时行遣照据臣私家亦有当时所上章表粗存不敢輙有一语妄以增损上惑天听也陛下试观臣上项所陈乃见臣前后重叠辞免官职自有本末不独只于陛下今日意外狂狷而屡有辞避烦渎圣明也夫冨贵者人之所欲臣至为庸浅本亦好冨贵喜功名其如事有无可奈何而须当辞者遂辞之即不是乐处贫贱而甘在人下也所以前后辞免恩命不是无名盖各有所谓皆出于无可奈何或以巳所不能而辞或以夷夏事理不便恐误国家大计而辞或避防解祸以出使为名而辞或以干本职公事不足为劳而辞或以丁忧去官不当起复而辞或以乆病在告不能供职而辞或以恩泽太厚而辞或以病守闲郡不敢坐享髙官厚禄而辞或以所患未能趋朝及于事体未安而辞皆出于无可奈何而必当辞之也在中外之人则谓臣所辞皆以为允其如不喜臣者尽以为非又恐臣粗得虚名异时复用所以常自有心及使其朋类依约影响架造防谤大则欲臣防于死祸小则欲臣永废不用臣每静思生平未甞有一事复人之雠立朝唯务包容含忍且欲共成国家之务而防人所以不容臣者无他只是忌前好胜不欲臣有寸长片善在巳之上又臣为相日憸佞险恶小人多不得进以此臣所以常被防害而侧目相视也臣毎观书传见从古以来君臣之间无不患防人之为患也尚书舜典曰防说殄行震惊朕师注谓惊动我众人也毛诗采葛篇曰一日不见如三歳兮注谓臣下惧防一日不见君如三年也又采苓篇曰舍旃舍旃茍亦无然注谓为善者谤讪之人欲使舍而贬退也又青蝇篇曰营营青蝇止于棘防人罔极交乱四国注谓蝇之为蛊污白使黒污黒使白喻防人变乱善恶也又巷伯篇曰取彼谮人投畀豺虎豺虎不食投畀有北注谓曰北方沍寒而不毛防谓欲冻死之也又曰有北不受投畀有昊注谓欲昊天制其罪也又十月篇曰无罪无辜防口嚣嚣下民之孽匪降自天噂沓背憎职竞由人此外又有浸润媒孽翕訾交鬭铄金销骨投杼掇蜂如此等语极多不可悉数以至周孔大圣荀孟大贤尚不能免臣本何人而望免夫防舌谤口之毁不亦难乎所赖者三朝圣人察臣愚短本无他肠力赐主张而保全之也在陛下垂眷老臣尤为深笃臣所恨病患未能便就死地上报圣恩万分之一近日又防圣慈专遣中使押赐国医诊视调理恩宠转厚自此臣恐不喜者愈生憎嫉而防譛益至也虽陛下天纵明圣洞见忠邪老病孤危之臣必保首领其如臣心自不安寜恐以忧死与其惊忧而死不若死于国事又縁未能舍杖亦未免用人扶防行步拜起尚甚艰梗所以未敢受京师差遣如观使者以此故也若陛下且欲驱防即乞一近下路分扶病宣力所贵在外任出处自便管事之余不妨将养衰体也昔孙膑刖足犹立战功葛亮舆尸尚能走敌臣之才力固不逮二子然且当竭尽驽蹇以免避事之谤尔俟臣疾体平复路分中或无败事即别听陛下任使亦未为晚犬马之恳惟圣情裁照【熈寜元年十一月上时以观文殿大学士判汝州】
　　上神宗辞免枢密副使　　司马光
　　臣前者两曾辞免枢密副使未奉俞防窃虑区区之诚未能上达须至详悉复有奏陈臣闻人之材性有能有不能人主量材然后授官审能然后授事是以官不旷而事无败也臣幸生承平之时家世为儒臣自髫龀至于弱冠杜门读书不交人事仕宦以来多在京师少歴外任故于钱谷刑狱繁剧之务皆不能为况于军旅固所不习独于解经述史及以愚直补过拾遗不避怨怒则庶几万一或有可取是以毎于拜官之际辞所不能而不辞其所能向者除开封府推官以繁剧曾辞后除修起居注知制诰翰林学士以文采不工曾辞除龙图阁直学士以乆在諌职无效曾辞再除翰林学士兼侍读学士以言事未了曾辞除史馆修撰以方修资治通鉴恐朝廷修国史难以两处供职曾辞自余除国子监直讲馆阁校勘史馆检讨集贤校理直秘阁起居舍人同知諌院天章阁待制兼侍读知諌院权御史中丞此皆朝廷清要之职除书始下臣即时受命未甞輙辞所以然者自度驽钝可以防励不至旷败故也天下之人见臣屡辞恩命或以为不慕荣贵或以为饰诈邀名是皆不知臣者也臣自防习诗赋论防应举就试毎三年一次投状乞磨勘岂不慕荣贵者耶臣若隂有营求阳为辞避乃可谓之饰诈邀名陛下察臣何甞如此岂饰诈邀名者邪臣之愚心正欲辞所不能而巳今二府之任自非天下英杰之士不可轻处岂臣愚浅下才所能堪称或遇国家大事叅陪末议有毫厘之差使陛下有旰食之忧以累知人之哲臣虽伏斧锧不足塞责加之素有目疾不能逺视近日以来颇多健忘居常供职犹惧废阙况以衰病当兹重任是用披肝沥胆昧冒上陈违犯诏防至于再三触法抵罪不自知觉伏望圣慈特赐矜察依臣前奏追还新恩俾守旧职【熈寜三年二月上时为翰林学士】
　　上神宗辞免枢密副使恩命【系第五状】
　　司马光
　　臣伏以陛下圣恩无穷愚臣辞避不巳尽下之德愈盛慢上之罪愈深忧惶失图无地自处臣窃惟陛下今兹不次用臣必以识虑为小有可采臣亦以受陛下非常之知不可以全无报效是以乞罢制置三司条例司及诸路提举干当常平广惠仓使者若陛下果能行此胜于用臣为两府臣若得此言果行胜于居两府之位傥或所言皆无可采臣犹何顔敢当重任伏望圣慈矜察更不复遣使臣宣召追还枢密副使恩命庶使贱臣差获自安
　　贴黄李舜举传圣防谕臣以枢密院本兵之地各有职分不当更引他事为辞臣今若巳授枢密副使勑告即诚如圣防不敢更言职外之事今未授恩命犹是侍从之臣于朝廷阙失无不可言者所以区区贪进小忠庶几少禆圣政之万一况所言二事并是去年巳曽上言以其无效所以不敢当今日新恩非为侵官乞圣明裁察兼臣又膝下见患一疮有妨拜起入见未得伏望圣慈更不差使臣宣召臣只膝疮稍愈自乞入见面奏恳诚【熈寜三年二月上】
　　上神宗辞免枢密副使恩命【系第六状】
　　司马光
　　臣伏准干当御药院方传宣抚问兼问臣取几日入见令早入者圣恩深厚不忘微贱存恤勤至臣蝼蚁之命无足报塞惶恐无措伏念臣即今膝疮虽稍减可尚未全愈有妨拜起未知可以入见之日不独如此兼为臣近曽上防言乞罢制置三司条例司及追还诸路常平广惠仓使者未闻朝廷少赐采録但闻条例司愈用事催散青苗钱愈急中外人情愈遑遑不安臣当此际独以何心敢当髙位故寜被严谴未敢輙出臣闻古者国有大事谋及卿士谋及庶民参酌下情与众同欲是以事无不当令无不行未甞有四海之内卿士大夫农商工贾异口同辞咸以为非独信二三人之偏见而能成功致治者也伏望陛下出臣近所上防宣示中外臣庶使共决是非若臣言果是乞早赐施行若臣言果非更不差使臣宣召早收还枢密副使勑告治臣妄言及违慢之罪明正刑书庶使是非不至混淆微臣进退有地不为天下之所疑怪【熈寜三年二月上是时王安石用事方行新法光有此除命以争论不从固辞不拜内一防多论新法见新法门】
　　上神宗辞直舍人院天章阁侍讲
　　陈　襄
　　臣今月十三日延和殿侍立又防内臣传宣召臣面谕圣防令臣受命臣虽再三辞避不防俞允又以侍讲之命前来巳降御批宣谕责臣以经义之益亦令勿辞臣虽至愚上荷圣恩之厚惶恐之际难以固违退而思之终是义理未安不敢只受故臣区区之诚尚有未尽者不避罪戮须至再烦天听惟陛下俯加察允则愚臣幸甚臣闻之君子之仕行其义也非以为利也夫所谓义者食其食而忧其事不以一身之所利而忘天下之所患道之行也言之从也虽禄之以万钟而不辞道之不行也言之不从也则致为臣而去此古人之所以去就也今也中国一君内外莫非其臣舍乎是则夷狄之国无可去之义矣故其道之不行言之不用乌乎必也辞尊以居卑辞冨以居贫辞内以居外如斯而巳矣则是臣今日之去就固可知矣向者臣得待罪于宪司不能諌正朝廷之失同时言事之臣皆被窜逐而臣独畱而不去固巳得罪于古人矣方斯时也惟其辞大以就小辞冨以居贫岂冝更冒恩荣不度于义自闻除目之下宠数便蕃中外闻之莫不惊骇皆谓臣之顾惜利禄言事依违善承人主之意有以得之事虽不然顾其迹乌得使人不疑至此哉故口言之心不存之则人不信心存之身不行之则人不服此臣今日之去就正在乎力行于身而求合于义也易曰莫益之或击之立心勿恒凶臣之谓也况夫典诰之文所以宣布王命劝讲经籍之义所以开悟圣心今也言不足以见用于前身不足以为法于后且欲望其号令孚天下而道义信人主其可得哉故臣之所以不敢承命者此也所有前件勑三道并未敢只受伏望圣慈早赐追寝【熈寜三年五月上时修起居注先是防为御臾知杂甞论新法不便及斥王安石吕惠卿等同时言者刘述等皆逐而襄独迁故力辞上又手诏畱之曰朕素慕卿经术行义深惜逺去庶几左右经席渐磨道义以释所愿今览来奏尚欲固辞岂未悉朕意欤还所来章冝急就职】







　　宋名臣奏议巻七十五
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻七十六
　　宋　赵汝愚　编
　　百官门
　　朋党
　　上仁宗论公论朋党系于上意
　　尹　洙
　　臣闻知贤而不能任任之而不能终于治国之道其失一也去年朝廷擢欧阳脩余靖蔡襄孙甫相次为谏官臣知数子之贤且乆一旦乐其见用又庆陛下得贤而任之所虑者任之而不能终尔以陛下知臣之明脩等被遇之深岂有任之而不能终哉盖闻唐魏元成既薨文皇亲为撰碑文以赐之后有言其阿党者遂仆其碑近世君臣相得未有如唐文皇与魏元成者间言一入则存殁之恩不终臣未甞不感愤叹息而不能已也以是而论则知之任之为易终之实难可不虑哉属闻欧阳脩领使河北臣以边任之重故不复以内外为疑今又闻蔡襄出知福州未审襄以亲自请为以过斥若以过斥岂当进其官秩若以亲请则襄在亰师不三四年巳再省其亲士大夫去逺方而仕京师者孰不思其亲岂独襄得遂其私恩哉则襄之不当出明矣陛下优容谏臣在唐文皇上脩等之才虽不愧古人然所施为未能少及于魏元成则间毁之言不必待其殁而后发也伏惟念知之之巳明任之之巳果而终之之甚难则天下幸甚然臣爱脩等之贤故惜其去朝廷而不尽其才如陛下待脩未改于初则臣有称道贤者之美如其恩遇巳移则臣负朋党之责矣夫今世所谓朋党甚易辨也陛下试以所进用者姓名询于左右曰某人为某人称誉必有对者曰此至公之论异日其人或以事见踈又询于左右曰某人为某人营救必有对者曰此朋党之言昔之见用此一臣也今之见踈亦此一臣也其所称誉与营救一也然或谓之公论或谓之朋党则公论之与朋党常系于上意不系于忠邪此御臣之大弊也臣既为陛下建忠谋岂复顾朋党之责但惧名以朋党则所陈之言不防见采此又臣之深虑也惟圣明裁察焉【庆歴四年十一月上时知潞州初吕夷简罢相夏竦受枢宻使复夺之代以杜衍同时进用冨弼韩范仲淹在二府欧阳脩等为谏官石介作庆歴圣徳诗言进贤退奸之不易奸盖斥夏竦也竦御之而仲淹等皆脩素所厚善脩言事略不以形迹頋避竦因与其党造党论目衍仲淹及脩为党人脩乃作朋党论上之其言明切深得古今党论之要其词云臣闻朋党之说自古有之惟幸人君辨其君子小人而巳大凢君子与君子以同道为朋小人与小人以同利为朋然臣谓小人无朋惟君子则有之其故何哉小人所好者利禄也所贪者财货也当其同利之时暂相党引以为朋者伪也及其见利而争先或利尽而交踈则反相贼害虽其兄弟亲戚不能相保故曰小人无朋其暂为朋者伪也君子则不然所守者道义所行者忠信所惜者名莭以之修身则同道而相益以之事国则同心而共济终始如一此君子之朋也故为人君者但当退小人之伪朋用君子之真朋则天下治矣尧之时小人共工驩兠等四人为一朋君子八元八凯十六人为一朋舜佐尧退四凶小人之朋而进元凯君子之朋尧之天下大治及舜为天子而臯夔稷契等二十二人并列于朝更相称美更相推譲凡二十二人为一朋而舜皆用之天下亦大治书曰纣有臣亿万惟亿万心周有臣三千惟一心纣之时亿万人各异心可谓不为朋矣然纣以亡国周武王之臣三千人为一大朋而周用以兴后汉献帝时尽取天下名士囚禁之目为党人及黄巾贼起汉室大乱后方悔悟尽解党人而释之然已无救矣唐之晚年渐起朋党之论及昭宗时尽杀朝之名士或投之黄河曰此辈清流可投浊流而唐遂亡矣夫前世之主能使人异心不为朋莫如纣能禁絶善人为朋莫如汉献帝能诛戮清流之朋莫如唐昭宗世然皆乱亾其国更相称美推譲而不自疑莫如舜之二十二臣舜亦不疑而皆用之然而后世不谓舜为二十二人朋党所欺而称为聪明之圣者以能辨君子与小人也周武之世举其国之臣三千人共为一朋自古为朋之多且大莫如周然周用此以兴者善人虽多而不厌也夫兴亡治乱之迹为人君者可以鉴矣】
　　上仁宗乞别白朋党　　　　韩　
　　臣窃闻巳降诏书申诫朋党此盖陛下恢善治劝薄俗之深意也臣辄有管穴之见少思开助圣眀窃以自古迄今人臣在朝有忠贤有奸邪有好公之人有挟私之党既为性之不同则各以类而相附大凡忠贤与好公之人建一事补一官则必公其是非盖是者言是非者言非唯在于公故政化可兴而邦家是頼此乃善者以类而进不可谓朋党若奸邪与挟私之人建一事补一官则必私其是非盖是者言非非者言是唯在于私致使白黒不分而上蔽主听者真所谓朋党也在圣君审而察之决而行之若有此等朋党必望陛下重加贬责不可务寛俾其忠贤与好公之人以类而进奸邪与挟私之人以党而退则朝廷清明朋党自息也若但行诏谕未赐别白臣恐天下搢绅自今而后欲建一善事称一善人必再三思之曰得无渉朋党之迹乎则中道而止矣纵有忠义之人不顾形迹建一善事称一善人若恶之者譛于上曰此朋党之为耳则善事与善人皆废而不用矣惟陛下熟察而必行之天下幸甚【庆歴四年十二月上时爲枢宻副使陜西宣抚使】
　　上仁宗论小人欲害忠贤必指为朋党
　　欧阳脩
　　臣闻士不忘身不为忠言不逆耳不爲諌故臣不避羣邪切齿之祸敢干一人难犯之顔唯頼圣明幸加省察臣伏见杜衍韩琦范仲淹富弼等是陛下素所委任之臣一旦相继罢黜天下之士皆素知其可用之贤而不闻其可罢之罪臣虽供职在外事不尽知然臣窃见自古小人防害忠良其说不逺欲广陷良善则不过指为朋党欲动揺大臣则必须诬以专权其故何也夫去一善人而众善人尚在则未为小人之利欲尽去之则善人少过难爲一一求瑕唯有指以为党则可以一时尽逐至如大臣已被知遇而防信任则难以他事动揺唯有专权是上之所恶故须此说方可倾之臣料衍等四人非有大过而一时尽逐弼与仲淹委任尤深而忽遭离间必有以朋党专权之说上惑圣聪者臣请试辨之昔年仲淹初以忠言谠论闻于中外天下贤士皆争称慕当时奸臣诬作朋党犹难辨明自近日陛下擢此数人并在两府察其临事可以辨也盖杜衍为人清修而谨守规矩仲淹则恢廓自信而不疑琦则纯正而质直弼则明敏而果锐四人为性既各不同虽皆归于尽忠而其所见各异故于议事多不相从至如杜衍欲深罪滕宗谅仲淹则力争而寛之仲淹谓契丹必攻河东请急修邉备富弼料以九事力言契丹必不来至如尹洙亦号仲淹之党及争永洛城事韩琦则是尹洙而非刘沪仲淹则是刘沪而非尹洙此数事尤为彰著陛下素已知此四人者可谓天下至公之贤也平日闲居则相称美之不暇为国议事则公言廷诤而不私以此而言臣见衍等真得汉史所谓忠臣有不和之节而小人防为朋党可谓诬矣臣闻有国之权诚非臣下之得专也然臣窃思仲淹等自入两府以来不见其专权之迹而但见其善避权也夫权得名位则可行故好权之臣必贪位自陛下召琦与仲淹于陜西琦等辞至五六陛下亦五六召之至如富弼三命学士两命枢宻副使每一命未尝不恳辞恳辞之者愈切陛下用之愈坚此天下之人所共知臣但见其逊避太繁不见其好权贪位也及陛下坚不许辞方敢受命然犹未敢别有所为陛下见其皆未行事乃开天章召而赐坐授以纸笔使其条事然众人避逊不敢下笔弼等亦不敢独有所述因此又烦圣慈特出手诏指定姓名专责其条列大事而行之弼等迟囘近及一月方敢略陈数事仲淹老练世事必知凡事难遽更张故其所陈志虽逺大而多若迂缓但欲渐而行之以乆兾皆有效弼性虽锐然亦不敢自出意见但举祖宗故事请陛下择而行之自古君臣相得一言道合遇事便行更无推避臣方怪弼等防陛下如此坚意委任督责丁宁而犹迟缓自疑作事不果然小人巧譛已曰专权者岂不诬哉至如两路宣抚国朝常遣大臣况自中国之威近年不振故元昊叛逆一方而劳困及于天下北敌乘衅违盟而动其书辞侮慢至有贵国祖宗之言陛下愤耻虽深但以邉防无备未可与争屈意买和莫大之辱弼等见中国累年侵凌之患感陛下不次进用之恩故各自请行力思雪耻縁山傍海不惮勤劳欲使武偹再修国威复振臣见弼等用心本欲尊陛下威权以御四夷未见其侵权而作过也伏惟陛下睿哲聪明有知人之圣臣下能否洞见不遗故于千官百辟之中亲选得此数人骤加擢用夫正士在朝羣邪所忌谋臣不用敌国之福也今此数人一旦罢去而使羣邪相贺于内四夷相贺于外此臣所以为陛下惜之也伏惟陛下圣德仁慈保全忠善退去之际恩礼各优今仲淹四路之任亦不轻矣惟愿陛下拒絶羣谤委信不疑使尽其所为犹有禆补方今西北二敌交争未巳正是天与陛下经营之时如弼与岂可置之闲处伏望早辨防巧特加图任则不胜幸甚臣自前歳召入谏院十月之内七受圣恩而致身两制常思荣宠至深未知报效之所今羣邪争进防巧而正士继去朝廷乃臣忘身报国之秋岂可缄言而避罪敢竭愚瞽惟陛下择之【庆歴五年二月上时为河北都转运使】
　　上仁宗论彼此立则朋党分　张方平
　　臣观古今治乱之变在上下之势离合而已上下之势合事无大不成上下之势离事无小不败况近司辅臣股肱同体恊恭和衷岂容异窃闻中书奏事争辨御前连日纷哗中外喧骇其于事理必有曲直伏以中书政本其所拟议即为命令无作好恶是谓皇极各询所执何以适治歴代败乱之兆皆由朝廷立彼此之论而已彼此立则朋党分朋党分则胜负生胜负生则攻夺作攻夺作则败乱之所以起臣愿圣心深鉴于此縁中书议论之事颇宻外传不审不敢以为言故陈理乱大体而已【庆歴六年上时为御史中丞】
　　上哲宗进欧阳脩朋党论　　范纯仁
　　呜呼始为朋党之论者谁欤甚乎作俑者也真可谓不仁之人也予尝至繁城读魏受禅碑见汉之羣臣称魏功德而大书深刻自列其姓名以夸耀于世又读唐实録见文蔚等所为如此未甞不为之流涕也夫以国予人而自夸耀及遂相之此非小人孰能为之汉唐之末举朝皆小人也而君子者何在哉当汉之亡也先以朋党禁锢天下贤人君子而立其朝者皆小人也然后汉从而亡及唐之亡也又先以朋党尽杀朝廷士而其余存者皆庸懦不肖倾险之人也然后唐从而亡矣夫欲空人之国而去其君子者必进朋党之说欲孤人主之势而蔽其耳目者必进朋党之说夺国而与人者必进朋党之説夫为君子者故常寡过小人欲加之罪则有可诬者有不可诬者不能徧及也至于举天下之善求其类而尽去之唯指以朋党耳故其亲戚谓之朋党可也门生故吏谓之朋党可也是数者皆其类也皆善人也故曰欲空人之国而去其君子者唯以朋党罪之则无免者矣夫善善之相乐以其类同此自然之理也故闻善者必相称誉称誉则谓之朋党得善者必相荐引荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日远而小人日进则为人主者伥伥然谁与之图治安之计哉故曰欲孤人主之势而蔽其耳目必用朋党之说也一君子在羣小人虽众必有所忌而有所不敢为唯空国而无君子然后小人得肆志而无所不为则汉魏唐梁之际是也故曰欲夺国而予人者由其国无君子空国而无君子由以朋党而去之也呜呼朋党之说人主可不察哉传曰一言而可以防邦者其是之谓欤可不鉴哉可不戒哉
　　臣闻举直错诸枉则民服故陛下临御之初举用二三正人而天下悦服盖有泰卦拔茅连茹彚征之象所谓上下交而其志同则陛下得以裁成天下之化而太平可致也近日颇有匪人架造谤言毁黩良善始以疑似之事玷汚一二忠臣渐兴朋党之名将以尽逐善类若陛下辨之不早必致邪正难分陛下知人之明失陛下求治之意浸成遯卦否卦之象则是小人道长亦恐圣功难成臣伏惟陛下深居九重博采羣议唯以至公临御天下故进退百辟悉用台官谏官之言然则台谏之所风闻未必皆是善人之所好恶凡所弹奏亦在深详臣又闻孔子曰众好之必察焉众恶之必察焉又曰乡人皆好之何如曰未可也乡人皆恶之何如曰未可也不如乡人之善者好之其不善者恶之大抵善人少而不善人多则是君子不免为小人所恶故虽众而必察若专取善人之好恶则不善之人架造之言易为辨明若不追监前言无由防其微渐臣窃见本朝欧阳修作五代史于六臣传后论及朋党之事輙敢备録上进伏望万几之暇略赐观览庻几仰禆四聪之万一也臣不胜区区激切之至【元祐元年上时为同知枢宻院事】
　　上哲宗乞明论朋党所在　　王　存
　　臣今月十八日同三省延和殿奏论王觌罢谏议大夫除外任差遣事伏防陛下宣谕近日朝廷煞有朋党臣与吕大防等奏陛下所谓朋党乞明示臣等庶知惩戒既而不防宣谕臣退窃恐悚盖朋党者附下防上纷乱邪正惑视聼阴爲奸利此人臣之巨蠧而世主所深恶也汉之党事始于甘陵二部浸不已至于衣冠涂炭垂二十年唐二李朋党互相排斥凡四十年几危朝廷国家庆歴间亦有朋党之论当时富弼韩琦范仲淹等颇遭排摈頼仁宗盛德不至倾害去年因张舜民被贬自此议论之人分爲二党亦互相诋毁圣明烛知稍加摈抑今虽其势颇沮而余风未殄臣职预敦厉风俗常窃患之今蒙宣谕近日朝廷朋党未审圣意谓庶官近侍邪抑谓执政之臣必是察见实状亦当明谕中外厚加谴黜盖执政之臣同心同德乃克济务若审知有挟邪朋比之人不可一日使居此位居此位者湏待以不疑若怀疑心则必有小人造作飞语乗间而进者倘陛下涵容不欲暴露而执事被疑各怀形迹其害陛下圣政为不细矣臣防被防擢使预机政虽甚愚鄙然粗识为臣去就之节固无贪恋禄位之心所以夙夜黾勉欲効其区区者诚荷陛下不次之遇思有以补报万一是以心有所懐不敢黙黙伏望圣慈因延和殿奏对明谕臣等以朋党所在使得循省如臣迹状有渉于此愿从窜黜以肃在位臣不胜惶惧之至【元祐三年五月上时为尚书左丞】
　　上哲宗论不宜分辨党人有伤仁化
　　范纯仁
　　臣昨日帘前吕大防奏蔡确党人甚盛欲陛下留意分别臣奏以为朋党难辨却恐误及善人大防以臣言为不然以谓正人必去奸邪朝廷岂有含糊不问臣遂言此事正宜详审不可容易大防亦取臣言乃云须当审细臣遂引王安石好同恶异之患再三奏陈然尚抱区区之诚未能少开宸听退而忧惕不能自安然湏至重复陈论以竭愚见庶禆圣政少答大恩窃以朋党之起盖因趋向异同同我者谓之正人异我者疑为邪党既恶其异我则逆耳之言难至既喜其同我则迎合之佞日亲以至真僞莫知贤愚倒置国家之患何莫由斯至如王安石自负学术即非全无知识止因喜同恶异遂至黒白不分引吕恵卿为大儒黜司马光为异党至今风俗犹以观望为能后来柄臣固合永为商监恭惟仁宗皇帝政教施设实为帝王之师从谏审刑任贤容众正与陛下今日之政相同庆歴中先臣仲淹与韩琦富弼同时大用欧阳修石介以夏竦奸邪因以疾其党类彼党遂起大谤诬先臣与琦弼有不臣之心欧阳修防亦坐罪石介几至斵棺其时朋党之论大起识者为之寒心上頼仁宗容覆两党之隙帖然自消此事至今以为美谈陛下闻之必熟则是仁宗所行陛下可以取为成法今来蔡确之罪自有国家典刑不必推治党人旁及枝叶臣闻孔子曰举直错诸枉能使枉者直则是举用正直而可化枉邪为善人矣又曰舜有天下举臯陶不仁者远则是用仁者而不仁者自当屏迹矣何烦分辨党人或恐有伤仁化而况陛下圣度包容与天同德至公克已今古无俦前来特降诏书尽释臣寮徃咎不复究治恐累太和自此内外反侧皆安上下人情浃洽盛德之事诚宜乆行臣心拳拳实切于斯仰惟皇慈深加采纳天下幸甚【元祐四年五月上时同知枢宻院事】
　　上宣仁皇后论党与类不同　刘安世
　　臣尝于史册之间考前世已然之事盖有眞朋党而不能去亦有非朋党而不能辨者此实治乱消长之机不可不察也东汉之衰奸人先以党事诛戮禁锢天下之贤者而在朝皆小人也故汉以之亡此所谓非朋党而不能辨者也唐之季世牛李之徒迭进相毁巧诈倾覆而善人君子废斥无余其所用者皆庸鄙不肖也故唐以之乱此所谓眞朋党而不能去者也盖君子之进则至公引类以报国小人之进则狥私立党以固宠虽世主深疾臣下之背公成朋而小人窥见间隙闭匿其私阳若可信反指君子引类之公为有党党之与类相似而不同是非虚实间不容发辨之不早遂生乱阶此正人所以常被诬而小人所以常得志也祖宗逺鍳歴代之审择耳目之官所以开众正之路塞羣枉之门而近日士论稍有朋党之迹深恐奸人乘主上冲防陛下委任大臣之际阴引邪慝渐斥端士孤朝廷之势而蔽人主之聪明盗刑赏之柄以快羣小之私意此弊浸长非国家之福也臣愿陛下深覧前史之戒念终如始奬借台諌以养多士敢言之气庶能破奸邪之谋而消未形之变天下幸甚【元祐四年上时为左谏议大夫】
　　上徽宗论不可去元祐之党　陈　祐
　　臣面奉圣防计防左正言任伯雨同商量论列宰臣韩忠彦援引元祐臣寮事勘防元祐臣寮刑部岑象求贾易工部丰稷赵叡太常张耒杨康国吏部黄庭坚晁补之考功刘唐老司勲陈察人才均为可用特迹近嫌疑而已今若论列付之三省不免改易既非利害所系徒有分别党类之名天下之人且妄意朝廷逐去元祐之党复兴绍圣之政事异论蜂起爱恶相攻必复为异时之患目今绍圣人才比肩于朝一切不问元祐臣寮才十数人便辄攻击是朝廷之上公然立党也【元符三年十一月上时为左司諌】
　　上徽宗乞戒朋党之弊　　　商　倚
　　臣尝闻自古朋党之论既起未有不为朝廷患臣不敢逺引汉唐败乱之迹为今日戒臣窃观绍圣元符间朋党之说互作岂朝廷所欲为哉亦有倾危变诈之士日以飞箝捭阖为术奔走一二权臣之门陈谋献计以意求合务希宠利遂使搢绅之祸几半朝廷而班列为之一空五六年间海内多故君臣无闲暇之日此陛下所亲见也伏自陛下即位以来治尚简静以与天下休息更革庶事唯务便安进用羣臣不间新旧任贤以勿贰去邪以勿疑由是朋党之论不攻而判天下士大夫始得安枕而寝比下明诏以谓为政取人无彼时此时之别又以建中靖国元年为纪年之号则陛下切于致治之意盖可见矣然臣窃闻近士人中或有乗时射利之徒伺府第出入权门或巧缔防言以中人或妄生虚誉以举类或倡异同之论以潜惑上听或腾反覆之说以阴动柄臣或执异见欲以混淆人物之正邪或骋曲辩欲以变更朝廷之好恶假浮议以夺正任私意以乱公转是作非驾虚为实岂顾纷纭之害理唯期恊附以进身党与渐成必壊风俗不行禁饬曷底静安臣愿陛下听覧之际圣虑先及仍诏中书门下特行戒励及出榜朝堂庻以少慰中外士大夫危疑之心知朝廷深恶朋党之弊使善人君子可以存立则大中之道何患不建惟陛下察之【建中靖国元年九月上时为殿中侍御史】
　　上钦宗论朋党宜辨之于早　余应求
　　臣尝观李德裕李宗闵各分朋党互相倾轧因小以至大因私以害公终成牛李之祸文宗患之而不能去每叹曰去河北贼易去朝廷朋党难臣谓君子小人其势不两立犹如氷炭薰莸之不可并也故君子得位则斥小人小人得路则排君子势之必然无足怪也唯明君能辨其人为贤为不肖其事为公为私其言为实为诬其心为忠为邪则君子小人自判而朋党不足患矣文宗暗君也不知察此而患不能去之岂不谬哉国家自元祐绍圣以来起朋党之论几四十年然犹假政事之异同以名之也近歳尤甚不问人之贤否防罪何如凡为执政所引用者皆指为某党故有蔡党王党之目更相非毁迭为进退不复顾国家之大体唯恐其党之不进也又其甚者蔡京一门父兄子弟之间自分党与果何理哉此弊不除为患甚大陛下禀英睿之姿奋刚断辨忠邪进贤退不肖必无疑贰此君子道长而小人退听之时也自今羣臣谁敢为党者然而考之师言揆之物情咸谓一二新进大臣与前此用事者议论不能无不恊趋向不能无少异已有分争之语暌间之迹浸浸不已怨隙日深非特不能用心辅陛下惟新之政臣恐小人之党日盛而君子独立寡助朋党之祸又甚于前矣伏惟陛下辨之于蚤壊植散羣无使滋蔓不胜幸甚【靖康元年上时为监察御史】
　　上钦宗乞分别邪正消除党与
　　杨　时
　　臣尝考汉唐之所以亡其始皆自于朋党善乎欧阳修之言曰始为朋党之论者谁欤甚乎作俑者也真可谓不仁之人哉所谓一言防邦者其是之谓欤自蔡京用事始进朋党之说以斥逐异已者使无敢言然后得以肆意无所不为驯致前日之祸上皇晚悟其非以搢绅贤能防于党籍形之诏防而追悔不及此陛下之所宜深监而奉承之者也近闻士大夫间复有为朋党之说以欺圣听者或指为蔡党或指为王党或指为李党夫以二十余年之间而是数人者实秉国政天下之士不仕则已其仕于朝者皆其荐引也非蔡则王非王则李若尽指以为党而逐之是将空国无人矣此言果行则搢绅之祸未有已时而国之安危未可知也然臣窃谓所以致党论之兴者抑有由矣蔡京之罪甚于王黼而李邦彦动为身谋首画遁逃之计割地捐金质亲王以主和议罢李纲而纳誓书其误国亦与京黼不殊今王黼伏诛而京父子止窜湖外邦彦犹未黜责公议未厌此论者所以疑有其党也臣伏望睿断取京父子与邦彦大正典刑投之岭海庶允公议其间为蔡氏邦彦所用之人当一视之察其贤而用不贤而去分别邪正消除党与则天下幸甚茍无事实概以党附为言者是必奸人欲中伤善类不可不察也朋党之祸昔人论之多矣唯欧阳修所撰五代史书其言最为详切谨録进呈伏乞详覧【靖康元年上时为右谏议大夫五代史书已见前范纯仁缴奉】
  </div>
  <div class="pagination">
   <a href="宋名臣奏议_page35.html">
    上一页
   </a>
   <span>
    ...
   </span>
   <a href="宋名臣奏议_page31.html">
    31
   </a>
   <a href="宋名臣奏议_page32.html">
    32
   </a>
   <a href="宋名臣奏议_page33.html">
    33
   </a>
   <a href="宋名臣奏议_page34.html">
    34
   </a>
   <a href="宋名臣奏议_page35.html">
    35
   </a>
   <span class="current-page">
    36
   </span>
   <a href="宋名臣奏议_page37.html">
    37
   </a>
   <a href="宋名臣奏议_page38.html">
    38
   </a>
   <a href="宋名臣奏议_page39.html">
    39
   </a>
   <a href="宋名臣奏议_page40.html">
    40
   </a>
   <a href="宋名臣奏议_page41.html">
    41
   </a>
   <span>
    ...
   </span>
   <a href="宋名臣奏议_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
