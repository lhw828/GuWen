<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 1114 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 1114 页/共 1210 页</h1>
    <div class="content">　　题补现无候试之员将来游击缺出乏人委用仰恳
　　皇上于候补游击内拣发五员交【臣】委试以资臂指之
　　用于地方营伍实有裨益伏祈
　　睿鉴谨
　　奏
　　兵部议奏
　　同日又
　　奏为请留因公罣误之能员以僃任使事窃照原任孝感县知县张钟秀因少差解役疎脱行刦江西官署盗犯沈二杨金山一案经【臣】
　　题防部议降一级调用仍留地方协缉后因一年限满只获杨金山一犯复经部议照例降二级调用今沈二一犯亦已拏获俱经解赴江西收审其限年缉拏之案现准部咨注销在案则该员例应赴部另补【臣】查张钟秀在任二年有余听断明敏催科不扰而且民情风土尤所熟悉似此能员因公降调殊为可惜仰恳
　　圣主格外洪恩准将张钟秀交【臣】仍以知县委用三年无过准其实授则较之初任学习者固属谙练而该员得以照旧供职自当益图报效矣【臣】仰体
　　圣心爱惜人才起见冒昧陈请伏乞
　　皇上批示遵行谨
　　奏
　　照所请行该部知道
　　雍正十年十二月十七日湖广总督【臣】迈柱谨
　　奏为奏明暂停捐纳事例以平米价以济民食事窃照北南两湖连年丰熟本年收获之时米价甚平每石七钱上下目今日渐增加每石一两内外若至明年青黄不接之前必甚昻贵楚价渐长则邻省益贵【臣】因民食攸闗留心体察缘川米禁贩不得到楚江浙等省搬运甚多又兼本省收捐以本色谷石上仓是以楚省北南米价日增近闻江浙米价较之楚省现贵三分之一【臣】仰体
　　皇上一视同仁之至意不敢因楚米长价輙行禁遏窃思楚省収捐贡监谷石虽为积储充裕兼可为江浙等省缓急拨用之需但现今数省米贵若楚省仍收捐纳谷石未免谷愈少而价愈增【臣】再四豫筹欲为缓急通变惟有将楚省北南收捐事例暂行停止俟癸丑年秋収丰稔谷价平减之时再行收捐庶米谷流通楚民与邻省之民均免食贵之虞除一面出示通饬停捐外相应具折
　　奏明伏祈
　　皇上睿鉴谨
　　奏
　　此奏是该部知道
　　同日又
　　奏窃【臣】前奏收缴六里鸟鎗器械一折经阁臣密议应行给价缴销奉
　　旨俞允钦遵办理今据湖南布政司议详六里地方给银三千六百两又镇筸毗连六里其筸属红苖鸟鎗应一并收缴亦给银三千两俱于公项内动支委员逐渐收缴现今土苖向化陆续自行投缴惟是土苖所用鸟鎗多有火门在左及斤两过轻不足充营兵之用者十有八九若照营制改造合式与废铁无异然因营兵无用而槩照废铁给价则土苖所得无几恐有格沮不得不酌估原制价値分别轻重好歹寛给价银以鼓舞之今议木拖机弓各色完整不分火门左右合式与否八斤以上者给价八钱其斤两轻者每斤递减一钱若鎗虽损旧可以修整者槩照斤两给以半价至于锈坏不能修整者照废铁每斤给价二分如此则土苖愈加踊跃争先缴销矣再湖南苖地现今劝垦动用公项资给牛种【臣】愚以为苖鎗收缴完日拣选堪充营用者造册达部酌拨兵丁演用其余锈壊不合式者请改造锄犂农具赏给力田土苖俾得耕作之实用
　　皇恩普被有加无巳是又劝垦之一助也至于土苖所用环刀标鎗亦不宜比户藏蓄俟鸟鎗缴完行令逐渐给价收缴为此缮折具
　　奏是否有当伏乞
　　皇上训示遵行谨
　　奏
　　所奏皆是可谓深得卖刀买犊之意也至于环刀标鎗之类亦自应収缴但惟顺其所愿而为不宜强廹雍正十一年二月二十一日湖广总督【臣】迈柱谨
　　奏为恭报雨雪情形仰慰
　　圣怀事窃照楚省上年十一十二月内连得瑞雪今于本年正月初三初四十三等日又得雨雪四郊霑足据北南各属禀报无异【臣】于正月二十五日自武昌起程由水路抵襄所过地方麦苖秀发大麦吐穗军民宁帖目下米粮价值每石一两以下较去冬渐减似此太和翔洽惟有劝谕四民克勤克俭而已理合奏
　　闻伏乞
　　皇上睿鉴谨
　　奏
　　以手加额览焉
　　雍正十一年四月十一日湖广总督【臣】迈柱谨
　　奏窃照楚省运陜米石其头运米船一千五百只开运前后恰值时雨广沛河流渐长舟行顺利己于三月十五日直达龙驹寨交米回空于二十二日转到小江口其二运米石又于三月二十五日陆续起行仍遇雨水充盈正在源源挽运今于四月初六日接准署陜西抚【臣】史贻直咨称楚粮运送两回即有四万五千石尽可接济已将楚米暂请停运缘由缮折具
　　奏等因到【臣】兹二运米石将次发完余米应停起运【臣】拟于四月十三日起程回省其己碾停运之米或粜济民食或分贮各仓俟【臣】到省同抚【臣】徳龄啇酌妥当另
　　奏外谨将准咨停运并【臣】起程回省日期具折奏明伏祈
　　皇上睿鉴谨
　　奏
　　因史贻直之奏随经有旨命将楚粮停运也
　　雍正十一年五月初六日湖广总督【臣】迈柱谨
　　奏为恭报二麦丰收分数米粮价值仰慰
　　睿怀事窃照楚省今年雨水调匀二麦菜豆俱获丰收兹行据湖北布政使钟保呈报武汉等府州属二麦收成自十分九分以及八分七分六分不等米价每石自七钱五分起至一两不等湖南布政使张璨呈报长衡等府州属二麦收成自九分八分以及七分六分五分不等米价每石自八钱二三分起至一两不等现在禾苖业已栽插经【臣】俱覆查无异所有北南两省二麦收成细数竝米粮价値【臣】谨另缮清折恭呈
　　御览外再照汉口地方自防
　　圣谕敕令川省速弛米禁以来川米连樯而至米价平减江浙客啇搬运甚多目下二麦又获丰収闾阎俱有含哺鼓腹之乐且雨旸时若禾苖青秀此皆我
　　皇上念切民依感召
　　天庥之所致也理合一并具
　　奏伏祈
　　睿鉴谨
　　奏
　　览楚省二麦丰収情形曷胜欣慰凡此皆卿忠诚任事之效向来楚地不多种麦朕即位后屡命督抚训导百姓树艺未知目今十分中有防分遵行者随便具奏以闻
　　同日又
　　奏为请
　　旨事窃【臣】于上年八月邸报中伏读
　　上谕闻北路所派四省緑旗官兵数年以来有陆续在军前病故者今年七月间该管将弁始接到部文而各家口从前所领月饷例应病故之日追出归入截旷项内朕思国家养育兵丁加恩优渥而出征身故之兵丁尤朕所格外矜悯者其未奉文之前家口所领月饷此时安有力量可以措办交官此项月饷悉着加恩免其追还等因仰见
　　皇上加恩于出征病故之兵丁至优至渥【臣】查楚兵赴陜出口以来亦有军前病故者原营奉文开除已隔数月行追家口长支粮饷并追故丁名下豫借库银该家口俱以贫苦无依哀吁免追诚如
　　谕旨其未奉文之前家口所领月饷无力措办交官事同一辙但北路四省兵丁遇有军前病故免追家口长支粮饷出自
　　特恩未见部文通行臣下亦未敢援引然同一出征身
　　亡之兵丁自当共霑
　　皇恩一例邀免今楚兵遇有军营病故者议动司库三分耗羡银两找给新兵家口并补还故丁之豫借库银咨明户部允行在案【臣】转思楚省如此办理已经推广
　　圣恩而别省尚有出征兵丁不知作何办理仰恳圣主洪慈再颁
　　谕旨宣示各省遇有出征兵丁在军前病故者照北路四省及楚省现行之例将家口长支月饷并故丁豫借库银一槩免追准动该省存公银两支给还项则
　　皇恩浩荡无处不周矣伏祈
　　皇上睿鉴施行谨
　　奏
　　此奏是另旨谕部通行
　　同日又
　　奏窃【臣】据镇筸镇总兵官杨凯钞录条陈廵察入境应先于驿道衙门将各州县驿递额设马匹数目及买补年月毛齿彚取总册到驿查点比对是否相符至于未设廵察省分其该管上司亦即照此查察以杜有驿州县并驿丞等官向所属绅衿同城营弁借马烙印验过仍还之弊等因钦奉
　　皇上硃批与督臣啇酌钦此【臣】查驿递马匹十分之内每年准销倒马三分或四分各省不一司驿各官将倒马竝买补毛齿四季造册彚报驿道前后更换不同该驿道衙门无有一定毛齿总册若将新旧所报毛齿彚造及廵察到驿近则隔月远则逾季各驿递又有倒毙新买多与道册总册不符是总册之不足凭也伏查各省驿递自我
　　皇上御极以来屡颁
　　谕旨加意整饬弊絶风清如有
　　钦差廵察者该廵察遍歴各驿查验其未设廵察省分定例该管驿道每年查点一次又令知府直隶知州于每年奏销并盘查仓库之时一并亲为点验倘有缺额疲瘦即行揭报题防立法尽善司驿各官鲜有朦混掩饰之弊该镇奏称州县竝驿丞向所属绅衿同城营弁借马烙印验过仍还之语乃从前陋弊近年责令大员不时稽查此弊久除该镇所奏均无庸议相应具折
　　奏明伏祈
　　睿鉴谨
　　奏
　　所奏是
　　湖广总督【臣】迈柱湖北廵抚【臣】德龄谨
　　奏为奏明事窃照拨运楚米十万石赴陜僃贮一案业经陜省署抚【臣】史贻直覆
　　奏运送两回即有四万五千石之数尽可接济余米奉
　　旨停运在案【臣】等查楚省地方潮湿若将停运米石贮仓过夏势必变色値此青黄不接之时亟宜平价出粜以济兵民更于米石可无亏损今查停运米共五万五千石附武昌府未报起程米二千石又荆州府抵换解苏平粜米四千七百石以及公安松滋宜都三县未到襄米共二千石俱经饬令停运外其各属碾米及所拨各仓襄漕米石已运到襄及湾泊小江口共米四万六千三百石应令武汉等八府酌量分领转发各属粜卖如附近各营以及防汛兵丁有愿食此米者照雍正九年停运陜米之例每石作价七钱于饷银扣算给发其粜济民食者令各该府转饬所属各照时值平价出粜所粜价银各贮府库统俟秋收丰熟发价采买按照各属原经派发碾米及原拨襄漕米数补还实贮至原制口袋二十万条除用去九万条尚余一十一万条以后运米须另制夹袋此系单布口袋留之无用亦令各府分领变价解还补项其已用口袋价银竝运米水脚等费俟事竣之日查核报销再照已经运陜米石虽经
　　廷议有或应截漕还项之语但北运上关
　　天庾未便议请截漕应俟秋成动帑买补以足原额业经咨部在案至陜省奏称俟七月以后视秋收之丰歉再定续运之楚粮【臣】等查丹江水势惟霜降之后舟行无阻如陜省酌议续运楚省于临时或碾米或采买再为运送亦易为力相应一并缮折
　　奏明伏祈
　　皇上睿鉴施行谨
　　奏
　　将停运之米如是料理甚善知道了
　　雍正十一年五月二十二日湖广总督【臣】迈柱谨
　　奏为奸邪不法之土司实难姑容仰祈
　　睿鉴事窃照容美土司田旻如素性犷悍制度僭越种
　　种恶迹经【臣】节次
　　奏明按其狂悖行事实干不赦之条防
　　皇上念其先世微劳不即诛戮亦不罢斥天地之包容
　　无以逾此讵田旻如身受
　　皇恩不知感激口称改悔仍然奸恶其所恃者以众土司作羽翼众土司以田旻如为领袖从前土司之搆怨兴兵皆听命于容美现今土汉之犯法奸民多潜藏于容美是以各土司积案累累终难完结田旻如实为土司之罪魁土民之大害此官一日不除众土民一日不得安枕如东乡司土官覃楚昭施南司土官覃禹鼎皆田旻如之婿而兼甥舅也楚昭禹鼎恃有容美衞护滛恶残暴更甚于别土司田旻如不能告诫反为袒护助恶东乡施南之土民如在水火从前【臣】曾将覃楚昭以贪残不法防
　　奏经前抚【臣】王士俊审实拟斩监候己准部覆奉
　　旨依议今【臣】准部咨据田旻如奏称覃楚昭黄口孺子狃于习俗为伊婿妄行凟奏冀邀寛典甚属乖谬至于覃禹鼎因奸旗长覃祈之媳张氏将覃祈暗害竝将见证张知义勒死灭口经覃祈之子覃懋濬等告发不但覃禹鼎不许州县差役拘审田旻如即差人至施南讲和人命一面帮抢原告藏匿又覃禹鼎向田旻如啇谋在于施南铜鼓山私开路径直抵容美便于狼狈作奸计开路一百七十里田旻如每日派夫做工覃禹鼎每日派民运米土众纷纷逃奔又覃禹鼎私藏礮位田旻如运送硝磺现今查出礮位收贮县库施南土众见覃禹鼎残暴不仁与覃楚昭无二呈请改土归流经文武各员详报到【臣】除批布按二司一并查明俟详覆至日密疏
　　题防外伏查湖北十九土司内忠建东乡二司己经题请改土归流现今十七土司所辖土民惟容美约有三千户其余土司户口无多与贵州四川之土司逈别田旻如犹如釜底游鱼况伊所辖土民被其凌虐怨望日深若将容美改土归流不必重烦兵力【臣】思各土司所属之夷民皆
　　皇上之赤子土官若能抚恤土众即同内地之流官可以不必纷更无奈田旻如阳为遵奉隂谋诡谲怙终不改各土司听其愚弄擅作威福荼毒生灵诚如田旻如所奏狃于习俗也此等土弁实非寛贷所能望其感化【臣】愚以为楚北各土司似应尽行改土归流将裁革土弁分发各省以千把武职酌量补用则土官土民各得其所均沐
</div>
    <div class="pagination">
<a href="世宗宪皇帝硃批谕旨_page1113.html">上一页</a><span>...</span><a href="世宗宪皇帝硃批谕旨_page1109.html">1109</a><a href="世宗宪皇帝硃批谕旨_page1110.html">1110</a><a href="世宗宪皇帝硃批谕旨_page1111.html">1111</a><a href="世宗宪皇帝硃批谕旨_page1112.html">1112</a><a href="世宗宪皇帝硃批谕旨_page1113.html">1113</a><span class="current-page">1114</span><a href="世宗宪皇帝硃批谕旨_page1115.html">1115</a><a href="世宗宪皇帝硃批谕旨_page1116.html">1116</a><a href="世宗宪皇帝硃批谕旨_page1117.html">1117</a><a href="世宗宪皇帝硃批谕旨_page1118.html">1118</a><a href="世宗宪皇帝硃批谕旨_page1119.html">1119</a><span>...</span><a href="世宗宪皇帝硃批谕旨_page1115.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
