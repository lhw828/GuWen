<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 59 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 59 页/共 78 页</h1>
    <div class="content">　　蔡京加恩制明堂礼成 

　　门下。朕若昔大猷。教民美报。诞举宗祈之典。燕及皇天。实惟论道之臣。式是百辟。励肃雝而显相。致福禄以来崇。宜有褒章。用畴多绩。太师、鲁国公、食邑一万四千九百户、食实封五千二百户蔡京。高明而方重。博大而宏深。协千载之亨期。维持国是。膺两朝之异眷。敷遗朕躬。讫登三事之崇。迨此十年之久。有如傅说。绍乃辟于先王。端若周公。笃前人之成烈。险夷一致而无累。酬酢万变而不穷。琴瑟载张。振和声于旧律。斧斨罔缺。发游刃于新硎。兴礼乐于百年。布胶庠乎四海。货通物阜。财足政成。爰荐集于岁祥。方灵承于祀事。济济多士。罔不祗师言。穆穆迓衡。惟助成王德。大正缉熙之典。尤殚夙夜之勤。肆申衍于食封。以共承于神惠。于戏。惟圣为能飨帝。莫重精禋。非贤罔与守邦。宜膺休享。往惟不怠。永洽丕平。 

　　何执中进少傅改太宰兼门下侍郎加恩制 

　　门下。五帝莫盛于尧。在则天而体道。三王莫高于禹。爰制器以告功。蕴众妙以含章。冠多祥而称瑞。朕丕膺眷祐。登济隆平。于昭锡羡之祥。翕受非常之贶。端朝凝命。既诞举于弥文。涣号畴庸。用敷宣于显册。具官何执中。才周而用博。资厚而履祥。訏谟足以经远猷。敏识足以裁庶务。感会潜藩之眷。雍容禁橐之华。坐执铨衡。著激浊扬清之美。入陪帷幄。有进思退补之忠。既选众以登庸。弥竭诚而励相。阴阳叙顺。法度修明。靡忘小物之勤。尤尽大臣之节。薰然协气。式荐降于嘉生。订是珍符。弥有资于显助。矧在表仪之地。方新训迪之原。总名实以话功。期予于治。辨公孤而序职。惟古之师。超升亚傅之崇。肇正宰司之重。爰田衍赋。真食陪封。用并侈于神休。益共厘于邦采。于戏。绍天明而即命。式克钦承。遵世德以作求。昭兹来许。尚谨时几之敕。永孚福禄之同。罔俾前人。有斯专美。可特授少傅、改太宰、兼门下侍郎、加食邑、食实封、勋、封如故。 

　　何执中进少师依前太宰制 

　　朕垂精励志。膺天地并贶之休。度律均钟。作君臣相悦之乐。式燕以衎。既和且平。岂惟饰喜以涤情。盖以移风而善俗。仍眷将明之助。式隆褒序之恩。爰诏大廷。诞扬显册。具官何执中。靖庄而迪哲。方重而秉彝。笃周畏之小心。韫经纶之大略。雍容道义。是惟旧学之良。密勿谋谟。蔚有嘉言之益。若股肱而成一体。若舟楫之济巨川。用底大宁。允资神告。朕稽参古训。协正新音。增徵角之招。备瓠土之器。播诸远迩。革彼淫哇。庶尹允谐。万邦维庆。欲懋贤劳之绩。孰先寅亮之臣。其升冠于三孤。仍陪敦于多赋。并昭礼遇。式耸仪刑。于戏。劝以九歌。方迓太平之盛。佑于一德。尚肩勿替之诚。往绥厥猷。以对光命。可特授少师、依前太宰、兼门下侍郎、加食邑一千户、食实封三百户、勋、封如故。 

　　何执中加恩制政和郊祀 

　　门下。朕祇若旧章。荐称吉礼。类于上帝。于昭报本之诚。推以配天。载严尊祖之义。眷时元宰。为世真儒。寔率吁于庶工。用协成于元祀。宜颁明命。以宠殊勋。少师、太宰、兼门下侍郎、南阳郡开国公、食邑七千四百户、食实封二千二百户何执中。道直以方。器深而博。识际天人之精祲。学穷德义之渊源。陪辅潜藩。徊翔法从。刚正不挠。凛乎廊庙之才。敦大有容。浑然金玉之质。式符民望。登秉国成。朝无间言。事底咸绩。登彼二公之任。冠于三少之崇。弼予一人。宅兹百揆。逮获精禋之答。尤嘉显相之劳。归胙云初。均恩可后。是用加畀井封之实。并畴邑赋之多。以示龙光。以蕃物采。于戏。皇受其福。敢专飨于神厘。永孚于休。其共熙于帝载。往膺徽册。益茂远猷。可。 

　　郑居中进少傅制政和八年七月西捷 

　　天子之宰通四海。允兼治外之方。仁人之兵同一心。斯有告成之效。眷时台揆。翊我邦图。协宣庙算之良。克致师干之胜。肆颁涣册。昭答显庸。具官某。学博而行醇。智周而虑远。之才之美。有姬公望道之思。至大至刚。得孟轲养气之义。出陪熙运。越执鸿枢。屡罄谋猷之嘉。具多文武之宪。顷进持于魁柄。俾钦亮于天工。经德不回。古训是式。若金用汝砺。言每沃于朕心。作室乃肯堂。事必扬于先烈。百度攸饰。三阶以平。惟彼夏戎。自干天讨。运筹决胜。本兹帷幄之中。惇德允元。宜尔蛮夷之服。共恢远略。遂殄边虞。已申无敌之威。爰有非常之宠。贰公洪化。特升亚傅之崇。舍爵策勋。更诏多田之益。以隆体貌。以重钧衡。于戏。樊侯以明哲保身。佐宣王之常武。张仲以孝友处内。济吉甫之肤公。尚懋交修。永毗予治。可。 

　　余深进少保制政和八年四月西捷 

　　门下。宰相亲内而抚外。莫先驭远之图。王兵无战而有征。尤赖处中之助。粤惟次辅。参秉化工。爰兹多算之奇。遂奏肤公之敏。我有大号。播于广廷。具官某。材备而气完。德全而行饬。正色不挠。同毕公率下之风。多闻是求。协傅说师古之训。周旋三省。出纳万微。具殚夙夜之忠。每共时几之戒。逮延登于揆席。益丕享于朕心。懋亮采之诚。克笃先猷之治。广吁俊之路。久为多士之归。代工无旷于庶官。报政不踰于期月。有迪彝教。方隆德于国人。能用真儒。宜无敌于天下。曾是必亡之□。□□匪茹之诛。师克在和。莫予敢侮。谋合其适。迄用有成。式昭继伐之思。时涣策勋之渥。峻升亚保。联孤棘于外朝。申衍爰田。胙公圭于方国。褒加徽数。庸示眷怀。于戏。元老之克壮其猷。实迈南征之雅。三后之同底于道。乃宾椎髻之人。尚食明谟。以扬休命。可。 

　　余深加恩制 

　　王者之兵若时雨。兹大悦于民心。朝廷之相用真儒。宜无敌于天下。眷时元宰。翊我丕图。助成庙略之强。坐畅国威之远。肆颁显册。丕告群工。具官某。器博而用周。量闳而行饬。学探圣谟之渊妙。识参易系之几微。经德不回。素坚君子之守。正色率下。共推王佐之才。擢预政机。殆更岁纪。乃延登于揆路。旋进处于冢司。举万物各得其宜。无一夫不被其泽。致蛮夷之服。既闻永进而允元。处帷幄之中。兼倚运筹而决胜。属夏戎之匪茹。整王旅以徂征。弗迓克奔。兹大申于天讨。无思不服。将永靖于边虞。庙社告成。神人滋喜。虑无失策。畴先军胜之褒。明不踰勋。首作弼谐之劝。用加陪于井赋。仍衍实于圭腴。以峻岩瞻。以华衮职。于戏。昆夷惟其喙矣。既昭震叠之威。周公方且膺之。更资填抚之效。往钦时命。益罄嘉猷。可。 

　　蔡京加恩制宣和元年冬郊 

　　门下。圣王成民而致力于神。乃涓休于元祀。昊天其子而式序在位。用均祝于宗工。朕荐卜康年。肇称吉礼。祼将在庙。荐来笾粰米之和。褒封中坛。奉四圭邸璧之洁。粢登黛耜之躬籍。币用鞠衣之献功。大饎彻而羽鹤仪。钦柴燎而祥光烛。方庞恩之敷锡。眷元老之同寅。咨尔百执之臣。听予一人之训。太师、鲁国公蔡京。忠孚金石。智兆蓍龟。文考佑我后人。遗立政造事之杰。上帝赉予良弼。应尊主庇民之求。逢辰千一之隆。图治三五之上。经邦论道。燮元化之阴阳。开德宣符。平泰阶之风雨。礼乐明备。乾坤宴安。爵齿德之达尊。谋面用而丕训。七百里国之封曲阜。勋劳已迈于姬公。二十四考之较中书。福禄将逾于郭令。兹迄成禋之盛。有严致使之勤。诏盟府以畴庸。彻辕田而加赋。式殊体貌。并厚恩私。于戏。遂物之宜而寒暑时。既授百神之职。敕天之命而股肱喜。更欣庶事之康。无兢惟人。永锡难老。可依前鲁国公、加食邑一千户、食实封四百户。 

　　余深加恩制同上 

　　门下。上帝储祉以庆成。兹迪先禋之典。宰相代天而理物。允资寅亮之功。朕祗绍先猷。聿修元祀。眷时上宰。实赞钜仪。迄祲典之告虔。赖徽章而锡宠。肆扬诏綍。用亶廷绅。少保、太宰、兼门下侍郎余深。德厚而器竑。才高而识远。正色率下。浑然璞玉之纯。直道事君。凛若严霜之洁。论议早闻于宪府。夙猷弥奋于中台。勤劳百为。夷险一致。爽邦由哲。旋升机席之崇。经体赞元。遂正鼎司之重。朝夕纳诲辅德。左右厥辟宅师。御事有恭。俾予从欲。雨旸时而百谷茂。妙参燮理之图。黜陟公而庶事康。克底缉熙之绩。比祓觚坛之荐。有嘉綪佩之容。方拜胙以均禧。肆疏恩而孚涣。衍之真赋。锡以名邦。并示龙光。益蕃物采。于戏。大报天而至日。遹观厘事之成。使宅揆而惠畴。更赖硕肤之敏。尚迪有禄。永孚于休。可依前官职、进封卫国公、加食邑一千户、食实封四百户。 

　　王黼加恩制同上 

　　门下。迎日之至以报天。斯重齐民之荐。馂神之余而观政。用同祉禄之承。朕习用岁祥。躬承帝类。瑞穰穰而山委。昭德产之精微。月穆穆而金波。欻云阴之解驳。礼仪既备。庆赐遂行。惟英衮之协恭。实众髦之丕式。亶孚有训。钦德无哗。特进少宰、兼中书侍郎、兼充神霄玉清万寿宫使、魏郡开国公、食邑四千户、食实封一千一百户王黼。学贯道渊。识几圣蕴。备众美而不器。兼优孔氏之四科。蹈大猷而有常。并载皋陶之九德。凛若经邦之杰。协于梦帝之休。自进陟于宰司。益恢施于贤业。辅赞弥缝藏诸用。殚股肱心膂之诚。推正调娱中于和。格天地阴阳之应。万物由仪而茂遂。百寮宿道而靖恭。迄有成功。登兹毖祀。用诏租腴之益。以畴使指之庸。典册增华。眷怀罙渥。于戏。天无亲惟德是辅。聿蕃并受之厘。后克圣不命其承。永迪丕平之效。惟恭御事。以觉斯民。可特授依前官职、加食邑一千户、食实封四百户。 

　　王黼进少傅加恩制宣和三年九月 

　　门下。明主之论一相。恢赞元经体之谋。大臣之虑四方。茂和众安民之略。比将师律。往靖寇攘。荡平虽自于武功。镇抚实系于庙算。载念策勋之重。畴先宅揆之荣。诞告治廷。亶孚群辟。少保、太宰、兼门下侍郎、兼充神霄玉清万寿宫使、魏郡开国公、食邑五千七百户、食实封一千八百户王黼。岩瞻伟望。帝赉英资。器凝璇玉之和。识妙蓍龟之信。言成文而动成德。体君子之躬行。仁也柔而义也刚。凛古人之节守。蚤预政机之要。延登宰席之严。遂万物而顺四时。载懋格天之业。厘百工而熙庶绩。允谐亮采之谟。辨邪正于常情爽侮之初。肃纪纲于流弊丛淆之际。人识熙丰之旧。世扬文武之休。道德成乎安强。已觌灵台之偃伯。政刑脩于闲暇。岂复潢池之弄兵。夫何啸聚之徒。尚恣包藏之慝。肆遄戎乘。遐鬯皇威。虽师徒行谋。自有必擒之计。而庙堂消患。尤资常胜之图。未踰再籍之淹。果上执俘之奏。全大功而安四极。尤高奠枕之勋。褒有德以怀万邦。敢后司盟之典。升华亚傅。衍食真封。增光孤棘之联。益侈衮衣之宠。于戏。泽潞之策未定。汝惟善断于群疑。淮夷之绩既平。汝实诞昭于文德。若予硕辅。克迈前文。尚殚寅亮之思。永弼隆昌之运。可特授少傅、依前太宰、兼门下侍郎、兼充神霄玉清万寿宫使、加食邑一千户、食实封三百户。 

　　王黼迁少师加恩制宣和四年七月哲宗实录成 

　　门下。求多闻而建事。莫先信史之传。宅百揆以惠畴。式重宏纲之宰。仰泰陵之遗绪。开绍圣之洪模。盛德休功。亶著丕天之烈。直文核事。盖资实录之良。眷乃弼臣。总兹钜典。成书来上。宠数惟公。少傅、太宰、兼门下侍郎、兼充神霄玉清万寿宫使、魏郡开国公、食邑六千七百户、食实封二千一百户王黼。硕大而闳深。粹明而博达。刚柔不倚。行居九德之成。才学兼全。文擅三长之誉。久陟禁林之密。峻跻宰路之严。自登冠于冢司。益兼持于国是。彝伦皇极。参裁庶绩之和。一日万几。助酌群情之当。邦畿弥固。民俗永绥。因石室之书。正台符而莅象。稽哲庙九年之恭默。初政赫新。绍宁人七闰之经营。诒谋涣备。虽裒集以周于辰纪。而改为甫阅于岁时。事别源流。允矣八书之目。世厘先后。昭哉二典之文。循雅颂之旧章。发春秋之新意。评高玉润。褒加重于衮衣。化妙洪钧。权增隆于相笔。嘉论辑之攸就。谅贯穿之惟勤。肃御便朝。躬览简编之富。秘藏宝构。永遵谟训之成。宜锡异恩。以旌殊效。叙亚师而授秩。启成国以疏封。并衍圭腴。用光礼貌。于戏。文武之政。布在方册。获观善美之规。孝弟之至。通于神明。敢怠继承之念。尚期贤佐。允迪皇猷。丕宣大业之昌。永翊无为之化。可特授少师、余如故、加食邑一千户、食实封三百户、进封崇国公。 

   


宋大诏令集卷第六十五 

　　宰相十五 罢免一 

　　范质等罢相制乾德二年 

　　开物成务。既伸佐国之功。以逸代劳。宜与优贤之典。其有位参四辅。功著累朝。始终克茂于嘉猷。进退敢忘于异礼。司徒、兼侍中、昭文馆大学士范质。贞规镇俗。清德服人。司空、兼门下侍郎平章事、监修国史王溥。经纬全才。搢绅雅望。枢密使、右仆射、兼中书侍郎平章事、集贤殿大学士魏仁浦。素通儒术。兼练武经。而偕挺金石之淳诚。廓江湖之伟量。夙夜匪懈。知无不为。佐予开创之基。赖尔缉熙之绩。维位隆三事。所宜勉辅于冲人。而日有万几。安可久烦于旧德。俾令就第。用解持衡。升一品于春宫。总六卿于会府。永保崇高之秩。用光翊戴之勋。质可太子太傅。溥可太子太保。仁浦可依前守尚书左仆射。 

　　赵普罢相授使相制开宝元年八月甲辰 

　　代天治物。厥功既成。仗钺临戎。所委尤重。虽弼谐而是赖。且劳逸以宜均。眷惟孟津。介于河洛。索为奥壤。况乃近藩。爰命台绅。俾分阃寄。尚书左仆射、门下侍郎平章事、昭文馆大学士赵普。昔在霸府。实为元勋。治当草昧之初。首赞经纶之业。千载起兴王之运。十年居调鼎之司。帷幄伸谋。股肱宣力。燮和万汇。已施济物之功。镇抚三城。适表藩垣之实。帅坛受任。相印兼荣。永隆屏翰之权。更励始终之节。可特授检校太傅、同中书门下平章事、使持节孟州诸军事、孟州刺史、充河阳三城节度、孟怀等州观察处置管内河堤等使、仍改赐推忠佐运同德翊戴功臣。 

　　卢多逊罢相责授兵部尚书制太平兴国七年四月戊辰 

　　调梅作砺。中外之所瞻。加膝坠渊。古今之攸诫。矧于辅相之任。必全进退之宜。中书侍郎、兼兵部尚书、同平章事、范阳郡公卢多逊。早中科名。亟更台阁。久徊翔于近列。常际会于先朝。擢预中枢。俾参庶政。洎予临御。荐正台衡。补衮之效蔑闻。由径之踪尽露。节亏忠荩。道有依违。尚尘廊庙之荣。曷厌搢绅之议。爰推念旧。用示匿瑕。俾领夏官。以奉朝请。用全终始之分。以彰广大之恩。可责授兵部尚书。 

　　沈伦罢相责授工部尚书制太平兴国七年四月庚辰 

　　左仆射、兼门下侍郎平章事监脩国史沈伦。顷自诸生。幸逢兴运。亟登庙□。遂践鼎司。阀阅无闻。际会斯极。洎予临御。尤所倚毗。七年于兹。恩宠备至。所宜尽心竭虑。知无不为。使中外和平。苛慝不作。此宰相之任也。昨卢多逊包藏逆节。结构异端。岂无奸邪之谋。见于举措之际。汝则与之同列。积有日时。安然坐观。曾不先觉。稔其丑迹。上渎朝经。离我友于之亲。伤我宽仁之德。贪荣窃位。于汝安乎。虽复谢病引年。拜章上绶。傥更优其爵秩。何以肃于搢绅。非我无恩。盖全大体。六卿之任。位望特隆。深屈宪章。粗申警励。可责授工部尚书。其子都官郎中继宗。本由父荫。不宜更在朝行。可落班簿。 

　　赵普罢相授太尉兼侍中武胜军节度使制太平兴国八年十月己酉 

　　入总国政。实冠三司之崇。出分阃寄。聿当二老之任。所以推恩礼于辅弼。仰倚注于勋贤。斯为大猷。岂敢虚受。开府仪同三司、司徒、兼侍中、昭文馆大学士、梁国公赵普。挺钟间极。富禀诚明。草昧之初。缔创之功克著。岩廊之上。启沃之效居多。朕畴咨老成。参用旧德。再授盐梅之寄。用师药石之言。弥缝之绩既彰。调燮之勤斯著。烦我蓍艾。职兹枢衡。授以蕃宣。均其劳逸。用加掌武之秩。以增卫社之雄。大启南阳。夹辅王室。可特授太尉、兼侍中、行邓州刺史、武胜军节度使。 

　　宋琪罢相归班制雍熙二年十二月丙辰 

　　王者钦若大猷。允厘庶政。必稽台辅。以张化源。上所以燮和阴阳。下所以康济黎献。惟公是务。与众共之。或时望有亏。物情未允。进退之际。公议在焉。门下侍郎、兼刑部尚书、同平章事宋琪。早以时材。尝依藩邸。荐更岁月。久效官常。洎朕缵承。载怀求旧。攀附鳞翼。腾跃风云。擢于会府之中。处以公台之任。而识非广大。望□具瞻。曾无端慎之称。但有诙谐之诮。朝章政典。无所发明。百度彝伦。如何钦式。岂可以承倚毗之重。当忧责之任哉。宜以秋卿。俾还相印。退之以礼。不谓无恩。勉务钦承。自求安逸。可刑部尚书。 

　　李昉罢相除左仆射制端拱元年二月庚子 

　　端拱崇资。文昌右相。盖非贤而不授。谅出綍以为公。告示具僚。举兹明命。中书侍郎、兼工部尚书、同中书门下平章事李昉。岩廊旧德。文学名儒。践台阁之通班。素高问望。处钧衡之大任。久展谋猷。谦和秉君子之风。纯懿擅古人之美。今者辍从三事。总彼六卿。董齐喉舌之官。载光北斗。领袖搢绅之列。首冠南宫。用咨镇俗之清规。式表尊贤之茂典。异数适尊于表著。眷怀别视于股肱。佩服渥恩。优游名器。恭践厥位。惟往钦哉。可尚书左仆射。 

　　赵普罢相除兼中书令河南尹制淳化元年正月戊子 

　　带河之誓。萧相首于群臣。分陕之寄。周公冠于二老。矧乃公宣缔构。绩著岩廊。恳辞金铉之崇。愿遂安车之志。不加殊礼。曷报茂勋。开府仪同三司、守太保、兼侍中、昭文馆大学士、上柱国、许国公赵普。宇量渊深。风规震肃。翊戴先帝。实有佐命之勋。弼谐冲人。益见匪躬之节。而自再持将钺。三冠鼎司。鬷假宣猷。寅恭协德。小大之务。知无不为。夙夜之勤。寖以成疾。聿遵赐告之典。恳陈避位之言。喻之再三。终不可夺。巩洛之地。成周旧壤。王畿之广。实切于保厘。京邑之重。允瞻于表则。乃兼八柄之秩。往抚千里之邦。勉荷宠章。式资卧理。可依前守太保、兼中书令、行河南尹、兼功德使、兼西京留守。 

　　吕蒙正罢相除吏部尚书制淳化二年九月己亥 

　　宰相之任。所以代天工。统人物。内以平章百姓。外以镇抚四夷。华夏具瞻。安危攸系。其有訏谟献纳。蔑闻苦口之言。朋党比周。深失苍生之望。宜行策免。以肃朝经。光禄大夫、中书侍郎、兼户部尚书、同中书门下平章事、监脩国史、上柱国、东平郡公吕蒙正。擢□□平。累迁清要。骤登三事。于兹九年。所宜尽瘁公家。厉精庶政。任当补衮。而曷尝有闻。知在挈瓶。而曾无所守。但务引援于亲昵。不思澄汰于品流。窃禄偷安。莫斯为甚。匿瑕藏垢。诚合自知。傥更倚于弼谐。是自贻于蒙蔽。政之有阙。悔不可追。用全进退之宜。式表始终之分。尚居会府。俾领天官。允谓优隆。勿忘循省。可吏部尚书。 

　　张齐贤罢相除尚书左丞制淳化四年六月丙寅 

　　居元首者寔赖于股肱。济巨川者必资于舟楫。其有自升廊庙。载历星霜。粗彰夙夜之勤。宜全进退之礼。吏部侍郎、同平章事张齐贤。伏膺儒术。策名清涂。久参宥密之司。尝委折冲之寄。每好谈于方略。颇自许与功名。骤迁钧轴之权。寻正燮调之任。畴咨俊德。辅佐眇躬。而力不逮心。名浮于实。况多居于假告。特宜解于钧衡。俾迁左辖之崇资。勉举南宫之故事。可尚书左丞。 

　　李昉罢相制淳化四年十月辛未 

　　燮和阴阳。辅相天地。秉至公而贞百度。熙庶绩而刑四方。宰相之任也。苟或依违在任。启沃无闻。虽居廊庙之崇。莫著弥纶之效。宜敷朝旨。用罢鼎司。金紫光禄大夫、守尚书右仆射、兼中书侍郎、同中书门下平章事、监修国史、上柱国、陇西郡公李昉。夙仕昌辰。荐升华冠。朕嗣膺丕构。渴见老成。骤迁侍从之班。再荷盐梅之寄。所宜翊宣帝载。启迪皇猷。竭智虑以代天工。体诚明而操国柄。岁时屡换。绩用缺然。朝廷损益之彝章。社稷安危之大计。畴咨关决。属在庙堂。汝自处机衡。曾无规画。雍化原而斯久。孤物望以何深。朕纂服临民。虚心待理。傥□□要务尚委于具臣。则苍昊景灵惧贻于深谴。宜免公台之重。庶全进退之私。俾长中台。尚为优渥。可依前尚书右仆射。罢知政事。 

　　吕蒙正罢相除右仆射制至道元年四月癸未 
</div>
    <div class="pagination">
<a href="宋大诏令集_page58.html">上一页</a><span>...</span><a href="宋大诏令集_page54.html">54</a><a href="宋大诏令集_page55.html">55</a><a href="宋大诏令集_page56.html">56</a><a href="宋大诏令集_page57.html">57</a><a href="宋大诏令集_page58.html">58</a><span class="current-page">59</span><a href="宋大诏令集_page60.html">60</a><a href="宋大诏令集_page61.html">61</a><a href="宋大诏令集_page62.html">62</a><a href="宋大诏令集_page63.html">63</a><a href="宋大诏令集_page64.html">64</a><span>...</span><a href="宋大诏令集_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
