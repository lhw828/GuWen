<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 43 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 43 页/共 66 页
  </h1>
  <div class="content">
   臣等谨按汉元帝初元元年以师孔霸为闗内侯食邑八百户号褒成君而霸上书求奉孔子祭祀元帝下诏曰其令师褒成君闗内侯霸以所食八百户祀孔子及霸卒子福嗣福卒子房嗣房卒子莽嗣皆称褒成君至平帝元光二年始更以二千户封莽为褒成侯而追諡孔子曰褒成宣尼公以此观之则褒成者国也宣尼者諡也公侯者爵也褒成宣尼公者犹曰河间献王云尔盖推宣尼以为褒成祖非用褒成以为宣尼諡也唐世不深察此义以褒成为夫子之諡因疑霸等号封褒成者皆袭其祖之旧耳故遂封夫子文宣王而爵其后文宣公考校本末甚失事理因循承袭至今不改先帝既封泰山亲祠阙里又加文宣以至圣之号则人伦之极致盛德之显名尽在此矣尤非其子孙臣庶所宜袭处而称之者也臣等以谓无择议是可用其文宣王四十七代孙孔宗愿伏乞改赐爵名若褒成奉圣之比上足以尊显先圣有不可阶之势下不失优异孔氏使得守继世之业改唐之失法汉之旧传曰必也正名又曰正稽古立事可以永年此之谓也【至和二年四月上时为知制诰勑文宣公可特改衍圣公】
　　上神宗乞罢追帝孔子　　李清臣等
　　臣伏准批送下判国子监常秩李定黄履吕升卿等劄子奏为乞追諡孔子帝号及乞于孔子庙庭建立孟轲扬雄像貌加以爵号嵗时从祀等事送臣等详议者臣闻尧舜用道以治天下孔子明道以传后世尧舜君也孔子臣也同为圣人道德同也尧舜圣人也孔子亦圣人也而或为君师位号不必同也故道德存于人而所归常同位号受于天而所遭常异此事理之固然而名分之所不能齐也然则孔子虽无位岂害孔子之圣哉故歴代尊之庙貌荐奠服被衮冕弟子侍配自天子以下皆北面师事之或封其子孙世世不絶今陛下以不世出之聪明有尧舜之位而用孔子之道德以制作法度养育天下其于二三圣人之业可谓兼之矣而左右之臣推原道之所自建画大义谓宜追諡孔子而帝之意义甚美然臣愚惓惓窃有未同者昔子路欲使门人为臣孔子之所不与今无位而帝之虑非先圣之本意且孔氏虽圣异姓也究考古今自非推五岳之天神及追諡祖宗之同体而以异姓为帝号于故事亡有若以之显号发防动观听于天下臣诚以为未安也陛下若深采儒老从官尊广道德之意折衷其论发自圣断特诏有司升先圣释奠为大祀使列于郊庙日月天神之次礼乐祠事皆増而大之及封爵孟轲扬雄赐諡立像侑坐配食卓然异于武成之祀亦足以示陛下兴儒隆师修德明道之大防臣愚职为礼官获奉明诏使得预兹议不敢回隠所见以茍免违异之罪惟圣神裁幸【熈宁七年十二月国子监常秩等言切惟孔子之道万世帝王所宜师法歴代之主虽知慕其名而不能行其道虽尝崇其号而不能尽其实今陛下发明经术陶成天下之士至于作新百度又未尝不推原其意可谓能行孔子之道矣然其爵号犹袭唐制臣等闻皇以道帝以徳若孔子可谓道德之至者也宜因盛时追諡帝号以尽圣人之实以称尊崇之意其冕服祠事乞下有司详定制度又言孔子之后能明圣人之道者莫如孟轲扬雄而歴世以来未尝加以爵号又不载之祀典欲乞于孔子庙庭建立像貌加以爵号嵗时从祀以称陛下崇尚儒术之意诏两制与国子监礼院官详定以闻于是翰林学士元绛等言参详自生民以来莫盛孔子虽当时无位不得以有行然其载之后世者上自天子下逮黔首莫不师用其道则其德业盛大不待论之而后着也中间有唐虽甞加以王号在于后世尚为臣爵诚不足以仰称先圣道德之实欲乞依国子监所请尊加帝号委得允当所有冕服祠祭等乞下有司别详定制度孟轲扬雄出于孔子之后能明其道以辟邪说其于后世诚为有功各乞封以公爵余欲并依国子监所请孔子旧号有所未尽乞别赐改諡清臣时判太常寺上此奏】
　　上神宗论孟子配飨　　　　林　希
　　臣伏见古者配飨及从祀但取着德立功其道有以相成者不必皆用同时之人如蜡之祭也主先啬而祭司啬先农之祠则以后稷配神农勾芒为少昊氏之子祝融为髙辛氏之子今春秋之祭则勾芒配伏羲祝融配大庭迎气之日又为之从祀是异代之人得为配享明矣唐贞观二十一年诏以伏胜髙堂生杜预范寗之徒二十一贤与颜子俱配享孔子庙堂至今犹为从祀孟子于孔圣之门当在颜子之列至于荀况扬雄韩愈皆发明先圣之道有益学者乆未配飨诚为阙典伏请自今春秋释奠以邹国公孟子配飨文宣王设位于兖国公之次所有荀况扬雄韩愈并以世次先后从祀于左丘明等二十一贤之间所贵上称圣朝褒崇儒贤备修祀典之意
　　贴黄检防左丘明至范寗二十一人并封伯爵如允所请即乞荀况扬雄韩愈并加封爵自国子监及天下至圣文宣王庙皆塑邹国公像其冠服同兖国公仍画荀况等像于从祀之列荀况在丘明之下扬雄在刘向之下韩愈在范寗之下冠服各从封爵【元丰七年四月先是晋州奏据雄州防御推官知秀州崇德县事充州学教授陆长愈状切闻朝廷近降勅命追封孟轲为邹国公长愈幸蒙推择备数外学以督州徒遭遇圣世崇向儒术推原道德发明之由以孟氏为有功于圣人特加爵号不惟锡土封贲庙祠而已将使天下学者知所尊尚而不失其指归此当今甚盛之举往者之所未尝及也天下幸甚然长愈犹有管见伏覩毎嵗春秋释奠于先圣至圣文宣王以先师兖国公顔子配享近制十哲皆得分献长愈窃以谓朝廷既封孟轲为邹国公则亦宜从祀盖爵位既加礼数必异跻之于先师则为已隆班之于十哲则为已杀惟与顔子并配为得其宜至于序坐则非长愈所敢议也孔子之得顔回则回也见而知之孟轲之学孔子则轲也闻而知之见而知之而为圣人之亚闻而知之而为圣人之徒其时虽殊其道则一此长愈所以谓并配为得其宜也论其知觉之先后居世之近逺则门人为亲而顔必处孟上以其闻先圣之道距杨墨之言后世为有功而孟不在顔下此长愈所以谓序坐则非所敢议者也欲乞今后春秋释奠并以兖邹二公配享如允所请即乞下礼部定夺次序立式伏乞备录闻奏本州据陆长愈状奏闻得防下太常寺定夺本寺看详以谓先圣文宣王先师颜子配享以次从祀皆其门弟子也孟子之道固当尊礼然于孔子异代难与颜子并行配享本官所请难议施行者希时为礼部郎官上此奏】
　　上哲宗论孔子后凡五事　　顔　复
　　臣闻二帝三王之道至孔子而大明百家之辨不能诬万世之逺不能晦有天下国家者既有其教思隆其报故与社稷并祀自古皆有土邦无化不立有生皆欲食俗无礼不成由是论之其功轻重又可喻矣歴代致治之君又爵其后使袭美号以昭圣人之泽赐田给廪以丰其享然制度未立圣人之祀容有时而不振度今之可行者其要有五一曰专其祠享二曰优其田禄三曰复其庙干四曰司其法则五曰训其子孙专其祠享者汉魏以来皆以嗣侯专奉祠事国朝乾德以来尝诏其后宜延世助任曲阜官使严时享又诏袭封人令常任近便官不得逺去家庙近世孔氏虽绍孔圣公爵多任外官违离陵庙名实乖异无主祭之责爼豆之事势难精防欲乞今后袭封之人并理所入资序留奉祭祀如有卓异才行为朝廷采擢及通判以上并择以次当承袭人权主庙事子孙未立通择近属汉孔霸元帝即位为帝师锡爵闗内侯食邑八百户号褒成君上书求奉孔子祭祀诏以所食八百户祀孔子故霸还长子福于鲁奉夫子祀乃其故事优其田禄者前代褒成褒圣崇圣奉圣侯食至千户唐曽给百户为采邑国朝太平兴国二年免其家租赋至真宗朝又増赐田至二百顷后因京东监司奏官为制扑嵗课甚薄欲乞赐増良田俾其家自垦庶仰祀俯养仅得封公之禄复其庙干者自汉以来孔子之庙或以吏卒百户守卫或又増户以备洒扫国朝祥符中给近便户以奉茔庙又给守兵后定差乡兵五十人谓之庙户以备庶役熈宁役法之更此制渐削今差使仍旧欲乞复差庙户五十人以守卫洒扫师庙及充王祀者白直其约束并用役人之法则人不知劳悦乎输力不悖圣师使民之义司其法则者孔氏祭享恭怠财赋均滞使人厪逸皆系一时主家之人使刻薄之吏得以摭阙而为言致縁其小故以废其大者由无立法防弊之素也欲乞置官一员或就择本邑佐掌其祭祀之式财用之例役使之科郡县以时钩考而惩劝焉则弊消于未然而师门益尊矣训其子孙者祥符初赐曲阜宣圣庙九经书疏释文史集令本州选儒生讲授祖宗锡圣人之裔又如是之深厚后人不能茂明以及废失是可惜矣欲乞朝廷命有经行官或选儒生而秩以禄俾讲授阙里诲励孔氏及其乡党则能者成才罢者逺罪邹鲁之风教易复行不止能保其祭祀而已五者并用则圣朝崇儒报本之实淳粹悠乆度越前代逺矣【元祐二年上时为礼部员外郎】
　　上哲宗乞定子思封爵　　　朱光庭
　　臣朱某准朝防抽索看详礼曹文字取到礼部公案一件元祐四年八月二十一日承受都省送下宣义郎孔若防状乞追封孔伋爵号本部八次符太常寺勘防经隔年月未能结絶今检防朝防一项事干大体仍令申取朝廷指挥已牒礼部促令结絶去讫须至奏请者
　　右臣窃详孔若防陈乞孔子之子鲤孙伋封爵事伏缘古者封爵之及或以德或以功或以言如鲤虽孔子之子然始闻诗闻礼德未着见而早世伋字子思尝学于曽子得圣道之传着为中庸一书垂之万世君臣父子兄弟夫妇朋友尽斯道者可以造圣贤之域至于穷性命之理究中和之致讲天德之微防论至诚之妙用孟子师之然后得其传固非荀扬韩之可企荀扬韩尚防圣朝茅土之封而独未及子思诚阙典也伏乞朝廷特下礼官定子思之封爵以显朝廷尊隆圣道之意乃盛德之举也伏乞圣慈特赐施行
　　贴黄昔孔子仕鲁从大夫之后鲤无袭封之理后世尊孔子以王礼今日特正袭封以属若防乃其礼也又縁鲤之见于经只有学礼之训德未着于世而早亡子思则传圣人之道见于世者也孟子师之然后得其传荀韩扬固未及其堂奥今圣朝封孟荀韩扬独不及子思于义诚以为未足伏望圣慈特正子思封爵以永万世尊儒之道【元祐五年四月上时为右谏议大夫】
　　羣祀
　　上仁宗论修火祀　　　　　胡　宿
　　臣伏以火正阏伯之祠在南京国朝受命之地自祖宗以来未领祠官切为朝廷惜之按春秋传髙辛氏之二子长曰阏伯季曰实沈居于旷林不相能也日寻干戈以相征讨后帝不臧迁阏伯于商丘以主辰故辰为商星迁实沈于大夏以主参故参为晋星又襄公九年传陶唐氏之火正曰阏伯居商丘祀大火而火纪时焉且五行之官祀为贵神每嵗五时祀之谓之五祀火正又配食于火星者以其于人有功祭火星又祭之汉书曰古之火正谓火官也掌祭火星行火政季春昏心星出东方而咮七星鸟首正南方则用火季秋星入则止火以顺天时以救民疾云尔大辰房心尾也大火谓之大辰周官保章氏之职以星土辨九州之地所封之域皆有分星郑氏引十二次之分则云大火宋也左氏传亦曰宋大辰之墟汉书地理志宋房心之分野周分微子于宋今睢阳是也按图经云商丘在宋城县西南二里髙八十丈周回二百步今阏伯之祠直当其上盖房心天帝之明堂太祖皇帝于此受命奄宅天下以宋建号以火纪德都梁宋之郊当房心之次则大火之精阏伯之灵拥祐福荫国家潜受其施者深矣而传序四圣享祀弗及祥符中交修大礼拱揖诸神虽偏方逺国山林之祀不出经据偶在祀典者尚秩王公之爵增牲牢之品而大火阏伯国家蒙福之地又陶唐氏之火正宋兴八十年祠官不以闻此有司之阙也又按左氏国语董因逆晋文公于河公问曰吾其济乎对曰君之出也嵗在大火阏伯之星也是为大辰辰以成善又曰嗣续其祖如谷之滋韦昭以为辰为农祥周先后稷之所经纬以成善道子孙继续其祖如谷之蕃滋推此而言则东方七宿房心通有农祥之称若因旧立古祠除洁坛地临遣近臣对祭阏伯不惟讲修火正亦足以祈求年丰以陶唐之旧祀祖宗之阙典一旦陛下恢而复之为万世法诒厥子孙永锡纯嘏臣不胜区区【康定元年上时为集贤校理同判吏部南曹诏下太常礼部言伏以阏伯为尧火正寔居商丘主祀大火能宿其官后世因之祀为贵神配火侑食亦如周弃配稷后土配社之比下歴千载遂为种祠祖宗已来郊祀上帝而大辰已在从祀阏伯之庙每因赦文及春秋委京司长吏恭致沃奠咸秩之典未始云阙然国家有天下之号实本于宋五运之次又感火德宜因兴王之地商丘之旧作为坛祧秩祀大火以阏伯配之每建辰建戌出纳之月内降祝版诏留司长吏奉祭行事笾豆牲币得视中祠虽非旧章特示新礼其阏伯旧庙并坛祧之制请如宿所奏官为修崇之其言比年国家数有火灾宜遣使告谢然消复变异专在君德恐未可施行】
　　上神宗论鬻祠庙　　　　张方平
　　臣伏见司农寺奏请降下新制应祠庙并依坊场河渡之例召人承买收取净利本府勘防在府及管下所管祠庙五十余处寻已依应施行讫内有阏伯庙宋公微子庙已系百姓承买阏伯庙纳钱四十六万五百文微子庙十二贯文并系三年为一界臣窃以阏伯逺自唐尧迁此商丘之土主祀大火而火为国家盛德所乘而王本朝歴世尊为大祀微子宋之始封君开国于此亦为本朝受命建号所因载于典礼垂之着令所当防洁以奉时事又有双庙乃是唐张巡许逺以孤城死贼所谓能捍大患者今既许承买之后小人以利为事必于其间营为招聚纷杂冗防何所不至慢神渎礼莫甚于此盖闻有天下者祭百神故咸秩无文毖于羣祀先圣哲王所以致恭于神者所以为国家万民六经训典备矣故曰克典神天俾作神主此人君之职也今既嵗收微细而损国体至大臣愚欲乞朝廷详酌留此三庙更不出卖以称国家严恭典祀追尚前烈之意【熈宁九年八月上时知应天府上批司农寺鬻天下祠庙辱国黩神此为甚者可速令更不施行其司农寺官吏令开封府劾之又批擅鬻祠庙为首之人已劾罪其赦后不觉举改正官可倂劾之又诏司农寺市易司剏改条制可并进呈取防不得一面拟进行下】
　　上哲宗乞考正歴朝之祀　　顔　复
　　臣闻礼或失中宁过于厚过厚之积不可致逺国之大事无若于礼礼者谓有其举之莫敢废也有其废之莫敢举也言固厚矣然皆本先王立法而后言三代之时不无不正可疑之祀由圣人裁之以义是者存之否者去之为天下不刋之通法虽有髙才强辩莫能举废也近世拘儒不考本义操宁厚之疑论谓歴代之祀有出于秦灭学之余时君迫取俚儒无根之说者有原于纬妖妄之书者有由诸儒解经一时臆见穿凿傅防者有取传记非圣杂书者有本方士术家禬禳阴阳拘忌之术者既谓莫敢废之与常祀共行则民疑致力祝多愧辞有司犇走不胜媟烦学者观之莫原其礼虽齐明盛服思度如在嘉玉吉币丰牲洁粢至神不荣矣国家袭唐之旧有加无损皇帝陛下寅畏三灵勤毖羣祀太皇太后陛下明德格神万方伊嘏唯歴朝之弊未深讲明此达礼者夙夜惓惓于盛时也伏乞降诏礼官攷经为正凡于防纬及诸儒曲学前古汚朝茍制诸子疑礼道士醮祈术家厌胜一切删去然后大小羣祀皆合圣人之制行之无渎慢之嫌奉者免继倦之色潢污可荐黍稷惟馨上帝居歆百神享止三时不害景福来同矧礼成乐备之世是以臣愚冒昧喁喁有望于陛下也惟陛下留神则臣与达礼之士不胜大愿【元祐元年上时为太常博士】



　　宋名臣奏议巻九十一
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻九十二
　　宋　赵汝愚　编
　　礼乐门
　　朝防
　　上太宗论入閤图　　　　　张　洎
　　臣准中书劄子奉圣防入閤图宜令史馆修撰杨徽之等四人将旧图比对错误文字改正修毕却送閤门者臣伏以朝廷典宪简册具存近代因循多违旧式今陛下以入閤图虑文字错误再令比对即知圣念于临朝仪注谨重至矣臣幸因诏防敢贡管窥防袭之宜惟明主裁酌切以今之乾元殿即唐之含元殿也在周为外朝在唐为大朝冬至元日立全仗朝万国在此殿也今之文德殿即唐之宣政殿也在周为中朝在汉为前殿在唐为正衙凡朔望起居及册拜妃后皇子王公大臣对四夷君长试制防科举人在此殿也今之崇德殿即唐之紫宸殿也在周为内朝在汉为宣室在唐为上閤即只日常朝之殿也昔东晋太极殿有东西閤唐置紫宸上閤法此制也且人君恭已南面向明而理紫宸黄屋至尊至重故巡幸则有大驾法从之盛御殿则有钩陈羽卫之严故虽只日常朝亦犹立仗前代谓之入閤仪者盖只日御紫宸上閤之时先于宣政殿前立黄麾金吾仗俟契勘毕唤仗即自东西閤门入故谓之入閤今朝廷且以文德正衙权宜为上閤甚非宪度况国家丕承正统宇内治平凡百宪章悉从损益唯视朝之礼尚属因循窃见长春殿正与文德殿南北相对殿前地位连横街亦甚广愽伏请改创此殿以为上閤作双日立仗视朝之所其崇德殿即唐之延英殿是也为双日常时听断之所庶乎临御之式允叶前经今舆论乃以入閤仪注为朝廷非常之礼甚无谓也臣窃按旧史中书门下御史台谓之三司为侍从供奉之官今常朝之日侍从官先入殿廷东西立定俟正班入一时起居其侍从官则东西对拜甚失北面朝谒之礼今请凖旧仪侍从官先次入起居毕在左右分行侍立于丹墀之下故谓之峨眉班然后宰臣率正班入起居庶免侍从官有东西对拜之失得遵正礼臣又闻古之王者躬勤庶务其临朝之疏数视政事之繁简唐始受命五日一朝景云初年复修贞观故事自天宝兵兴之后四方多故由肃宗而下咸只日临朝双日不坐其只日或遇大寒盛暑隂霪泥泞亦放百官起居其双日宰臣以下奏覆公事即时特开延英召对或蛮夷入贡勲臣归朝亦特开紫宸引见陛下自临大宝十有五年未尝一日不鸡鸣而起听天下之政虽刚健不息故天德之常然而游焉息焉亦圣人之谟训傥君父焦劳于上臣子缄黙于下或不能陨身碎首引大体以争则忠亮之心有所不至矣臣欲望陛下依前代旧规只日视朝双日不坐其只日遇大寒盛暑隂霪泥泞亦放百官起居其双日大官进食之后于崇德崇政两殿召对宰臣常参官以下及非时蛮夷入贡勲臣归朝亦特开上閤引见并请准前代故事处分臣闻易曰圣人乆于其道而天下化成茍动静有常恬智相养忧勤宵旰则当躬政于冕旒端拱穆清则可怡神于元黙夫如是圣君向明御极之治劳逸相均髙明配天博厚配地悠乆而无疆矣臣向承朝命叨居馆职邦国仪注合预参详当文思有截之时献虚薄无庸之说傥禆万一虽死犹生【淳化二年十月上时为諌议大夫初太宗以入閤旧图承五代草创礼容不备于是命徽之等讨论故事别为新图十二月朔遂行其礼于文德殿洎与徽之等同撰定新仪又独奏此疏】
　　上仁宗乞约先天制度前殿取防
　　宋　绶
　　臣伏见五日一御承明殿垂帘奏事常至日晏唐五日一开延英止与宰相近臣论议政事今承祖宗基业尽有旧制酌中立制正在今日唐先天中睿宗为太上皇五日一次听朝处分军国重务及三品以除授决重刑明皇日听朝授三品以下决徒刑请令中书枢宻院约先天制度自今非军国大事及大除拜皆前殿取防臣寮亦止于前殿对见【天圣九年太后称制乆上未尝独对羣臣故绶上此奏由是忤太后意自翰林学士改龙图阁学士出知应天府】
　　上英宗论后殿起居　　　　司马光
　　臣窃见国家从来以垂拱崇政为便殿乘舆每旦先御垂拱退御崇政是以侍从近臣已于垂拱起居者非有职事奏对更不复至崇政近嵗以来乘舆间日一御垂拱有司不详事体本末遂令学士待制及两省官只赴垂拱不赴崇政起居近以山陵未毕乘舆不御垂拱将近旬月学士以下遂废起居之礼岂有名为侍从近臣动逾旬月不得瞻望黼扆臣恐朝廷之仪由此相承寖益讹谬欲乞今后乘舆御前殿并令学士待制及两省官赴后殿起居或以太烦即令两日一次起居【嘉祐八年九月上时为天章阁待制知谏院】
　　上神宗乞宰臣押班一依旧制
　　司马光
　　臣伏覩五月七日敕文准四日手诏今后宰臣赴文德殿押班自春分后或遇辰牌上秋分后遇辰正牌上垂拱殿视事未退止令传报宰臣更不过令御史台一面放班余日并依祥符敕命指挥永为定制所有前降下太常礼院详定文字更不施行者臣窃见从来垂拱殿视事比至中书枢宻院及其余臣寮奏事毕春分以后少有不过辰初秋分以后少有不过辰正自陛下临御以来惟近因服药曾于辰牌以前驾起入内自余皆在辰牌以后然则自今以往无事之日宰臣永不赴文德殿押班也臣窃惟文德殿为天子正衙宰臣为百寮师率百寮既在彼常朝则宰臣理当押班斯乃前世旧规自祖宗以来未之或改今陛下即政之始事非有大利害者恐未须更张伏望陛下特降圣防令宰臣一依国朝旧制押班若陛下以前者已降手诏必欲限以时刻者即乞自春分后遇辰正牌上秋分后遇巳牌上并依今月四日指挥施行犹庶几此礼不至遂废【治平四年五月上时为御史中丞乃诏今后春分秋分后遇辰正牌上垂拱殿视事未退宰臣更不过文徳殿押班余依前降指挥】
　　上神宗乞厘正文德正衙之制
　　满中行
　　臣伏见文德正衙之制尚存常朝之虚名袭横行之谬例有司失于申请未能厘正两省台官文武百官赴文德殿东西相向对立宰臣一员押班闻传不坐则再拜而退谓之常朝遇休假并三日已上应内殿起居官毕集谓之横行自宰臣亲王已下应见谢辞者皆集赴文德殿谓之过正衙然在京厘务之官例以别敕免参宰臣押班近年已罢而武班诸卫本朝又不常置故今之赴常朝者独御史台官与审官待次阶官而已今垂拱内殿宰臣已下既已日参而文德常朝仍复不废舛谬倒置莫此为甚至于横行参假与夫见谢辞官先过正衙虽防唐之故事然必俟天子御殿之日行之可也有司失于申请未能厘正欲望特赐指挥先次罢去【元丰四年十一月上时为侍御史知杂事诏下详定官制所本所言今天子日听政于垂拱以接执政官及内朝之臣而更于别殿宣敕不坐实为因循之误兼在执事陞朝官五日一赴起居而未有职事者反日参踈数之节尤为未当又辞见谢自已入见天子则前殿正衙对拜自为虚文其连遇朝假则百官自赴大起居不当复有横行参假中行乞罢常朝及正衙横行为是从之】
　　燕飨
　　上仁宗论正旦日蚀请罢宴　富　弼
　　臣学术空踈才识庸懦谬防奬擢充职谏垣茍有见闻安敢缄黙伏以日者君之象日有食则人君恐惧修省损饍彻乐衣素服避正殿求万务所失许百寮上封事食于常时已谓非吉况在嵗旦尤为深灾今月一日午后伏覩太阳亏蚀众所观仰稽诸前籍可谓大异臣窃闻戎使在馆欲取今日御宴若用常礼盛馔作乐是重敌国而忽天谴殊无恐惧之心臣甚为陛下不取也假令臣子有过陛下未欲加责且示戒励而絶无忧恤怠惰如故怒之之意当何如也天之留意于陛下亦犹是焉伏望陛下出自圣虑罢此宴防或恐定制不可遽已即宜令戎使就馆别日遣近臣押赐御筵更虑戎使已入难于中辍即今之防秖且彻乐亦无所妨不可谓之张皇亦不谓之轻易天文谪见万姓皆覩罢防彻乐不出内庭非张皇也救天之灾惟恐不速感天之意不可不深观变侧身宜不旋踵非轻易也如此则上可以秖警天戒下可以慰说人心亦使戎人见陛下修德禳灾传闻外夷足为钜美僧道法事一切不用此外更乞陛下夙夜戒惧以塞变异则圣躬无疆之庆亦宗社无疆之休臣不胜大愿昨日申未时臣赴馆宿于街衢间见此亏食遇夜投进文字不及伏望圣慈恕此忽迫之罪【康定元年正月上时知谏院】
　　上神宗论乆旱罢听乐上寿　富　弼
　　臣于今月二日率百寮拜第二表上陛下尊号及请听乐今日早防降第二批答所上尊号不允已断来章在庭数千人无不相顾称叹谓古之帝王虽甚盛德者无以过之陛下即位未乆万方謌颂者不可胜道今又作此一事人益悦服茍美利之德相继不絶自中及外由士大夫以至黔庶转相告报则何忧乎天地灾变不息臣实内极欣抃贺陛下非常之美也然听乐批答不许而未有断章指挥臣窃虑圣慈未欲遽拂羣情更容上一二表而止又虑陛下用服除常典不得已且从众请此臣所以更竭愚管窃有所陈也初二日臣与曾公亮已下共闻宣谕以乆旱未雨尚欲避殿自责臣退而惭惕无地容身然臣虽万千其数忧惧以及于死终不若陛下一人内发至诚侧身修省则立可以感动上下神只也昔周成王不知周公之圣天大雷电以风拔木偃禾王悟出郊即时天雨反风嵗则大熟宋景公时荧惑守心公有三善辞荧惑亦即时退度是知人君修德消变天应如响只恐诚意有所未至耳伏自去秋以来灾变特异人情恐骇于今不宁在于寻常谴告尚须损膳彻乐岂于今来反欲于降圣节日令百寮称觞上寿而有听乐作欢之理哉圣意以北使在馆且欲循用常礼臣谓当此之际正是陛下以中国之大天子之尊推行至德以彰示敌国之时也臣见仁庙康定元年日食正旦在日者之说最为不祥臣时作谏官立上章乞避殿撤乐以应天变其贺正北使只令就馆宴设而参知政事宋庠力劝仁宗不纳臣议臣别日面奏云昨朝廷已却遣人使敌恐敌庭举行此礼则大为中国之羞也乆之奉使者回果云是日敌主传宣日蚀皇帝不听乐只令就馆宴南使仁宗思臣前奏深以为悔然事已不及矣今来听乐之请伏望陛下亦如尊号拒而不从并圣节上寿亦乞权罢则上可以答复天谴下可以慰悦人望陛下至诚至德孰曰不能感动天地亦所以使敌人知中国天子所为与寻常相逺万万也【熈宁二年四月上时为左仆射门下侍郎同中书门下平章事】
　　上神宗论诞日罢燕泽之应
　　富　弼
　　臣今日与曽公亮以下议于十五日拜表陛下御正殿听乐复膳此实臣子之至意也臣等不可不请陛下不可不从然窃观陛下近日戒惧谦损深自刻责虽古之圣帝明王无以过此陛下答上天不可谓不至上天报应陛下不可谓不速夫避殿减膳彻乐此三大事诚合典礼然陛下濬发之至惟于诞日特罢称觞最为至切者盖此事谄佞易为进说上下易为取惑而陛下聪哲英悟断然不疑促降诏书即日宣布独此一事所以遽能感动天地当日得雨幽灵降格如在目前圣意天心合如影响人情欣悦和气顿生矧令戎使日覩中国异事尤为陛下非常之庆也然臣之极为喜者又甚于此何哉縁累年灾变实为至多地震朔方益可惊骇时览奏报至今未已天有常道必不虚发臣大为朝廷忧之今陛下一发至诚行所难行之事上天立有报答明白卓越昭示天下乃知天意谆谆未厌宋德更俟陛下恐惧修省常若不及逺离奸佞亲近忠良恭畏上天始终不改即灾异可弭而太平可致也此臣所以为极喜又甚者也伏愿陛下无以今日雨泽为喜当以累年灾变为惧兢兢业业日谨一日凡百举动常为义理之所存对接上天近若咫尺祗畏惕厉夙夜无忽如诞日甘泽之应者自此必常有焉茍异于斯渐生逸豫则天意人事实未可知盖修德致雨其速如此万一于德有损其灾应岂有缓耶惟陛下念之不忘乃天下之幸也今上表所请或令再三而允所贵始末相应也【熈宁二年四月上上亲批手诏答曰义忠言直理正文简非意在爱君志存王室何以臻此敢不置诸几席铭诸肺腑终老是戒更愿公勿替今日之志则天灾不难弭太平可立俟也】
　　上神宗论诞日罢燕泽之应
　　富　弼
　　臣于今月十四日因具劄子奏欲上表请陛下听乐复膳还御正寝因进愚虑乞陛下无以今日感应为喜而当以累年灾变为惧益修圣德以答天意十五日晚夜漏上后伏防陛下特赐内降一封亲洒宸翰宻布渊防捧读之次惊喜交极其略曰置之枕席铭诸肺腑终老是戒夫狂瞽之见何足当圣意如此之厚昔汉文帝集上书囊为殿帷唐明皇写无逸图置于内殿宪宗以自古居臣善恶事迹画于屏风施诸便殿臣校之今日陛下过于三主逺甚何也上书囊乃天下议论所贮无逸篇乃周公之辞屏风画君臣书迹乃古先众戒所聚今陛下只以臣一妄庸人所说而遽已置之枕席是所谓市骨始隗之意若果有真贤出而为朝廷谋谟天下之事则陛下待之将如何耶臣故曰陛下过三主逺甚者以此也又曰更愿公不替今日之志则天灾不难弭太平可立俟也此臣尤所惕惧战汗达旦不寐终日不食臣本何人徒荷陛下误听付以大柄臣前在政府气壮志锐尚何所补今者且病气志凋耗陛下复何望焉然臣不敢不勉惟日力疾少副陛下所以用之之意第恐才业空疎尚不驱逐目前之务况营道致治乎又况弭天灾立太平乎惟是图报之心死而后已岂有替于今日哉然臣向者已尝为陛下粗陈其一二臣只能举朝廷得失告诸陛下而止矣必欲变祸为福反灾为祥须在陛下信纳主张而力行修至德而尽至诚则方能感动天地招来善应书曰皇天无亲惟德是辅民心无常惟惠之懐又曰民罔常懐懐于有仁神无常享享于克诚陛下上事天下安民修至德推至诚此皆必然日行之事不可斯须而离也离之则弭天灾致太平也逺矣又不止于逺董仲舒所谓天出灾害而不知省出怪异而不知变伤败乃至者臣恐必将有焉更望陛下忧勤厉翼夙夜不懈皇天监于上生民应于下则陛下可奠枕而卧垂衣而治矣犬马之恳笔舌难尽【熈宁二年四月上】
　　上哲宗论亢旱乞罢春防　曾　肇
　　臣伏见去年诸路灾歉京西陜西人至相食冬间屡得嘉雪粟麦甚茂饥民嗷嗷待此以济而不时应旱气已成麦苗萎黄势将槁死虽有收成之处所得固已无多若饥馑荐臻公私受弊有不可言者此正君臣侧身畏惧忧恤百姓之时而恬然莫以为意此臣之所未喻也皇帝陛下太皇太后陛下畏天爱民海内所知岂忍生灵转徙沟壑恐是上下蒙蔽茍寛圣心但云雨泽小愆未至害事九重深逺何由尽知臣等承乏从官不敢雷同隠黙敢効小补仰禆万一伏见已定今月十七日春宴臣愚切谓天菑方作民食未充乃于此时君臣相与饮食燕乐恐无以消伏天灾导迎和气伏望特赐德音为罢春宴使百姓咸知陛下之意人心既悦天意亦顺必有膏泽应声而至犹足以救垂死之苗获丰登之望盖辍一日之适而成终嵗之功在于圣心宜无难者唯留神无忽天下幸甚【元祐四年上时为中书舍人先是春旱李常请罢宴执政不行三月十五日肇与彭汝励同上此奏十六日批出罢宴】
　　临幸
　　上仁宗论阴雪乞罢上元放灯
　　欧阳修
　　臣伏以上元放灯不出典礼盖自前世习俗所传皆俯徇众心欲同民乐勉出临幸非为嬉游若乃时和嵗丰民物康富以为乐事亦是人情今自立春以来隂寒雨雪小民失业坊市寂寥寒冻之人死损不少薪炭食物其价增倍民忧冻饿臣本府日阅公事内有投井投河不死之人皆称因为贫寒自求死所今日有一妇人冻死其夫寻亦自缢窃惟里巷之中失所之人何可胜数昨日圣恩差官俵钱正为如此日下隂雪未解使便得晴明坊市不免泥淖圣驾所歴冲冒风寒况方以日食之灾避殿减膳圣心畏忧中外所知欲乞特罢放灯所有常年酌献之礼若至日未得晴明亦乞差大臣摄事所有见今供拟游幸及修道路寒冻兵士并乞放罢庶几上副陛下畏天忧民之心【嘉祐四年正月上时为翰林学士知开封府】上仁宗乞罢上元连日游幸　司马光
　　臣等伏见今嵗以祈谷改日之故车驾并以十三十四日幸诸寺观臣等窃惟上元观灯本非典礼正以时和年丰欲与百姓同乐为太平之荣观而已去嵗四方诸州多罹水旱鳏寡孤独流离道路伏计陛下念此未尝去心窃恐有司不明大礼务循故事无所减损不称陛下子爱元元之意又连日游幸在于圣体亦为烦劳伏望陛下比之毎嵗特减游观之处以闵恤下民安养圣神天下幸甚【嘉祐七年正月上时同知谏院】
　　上神宗论饥疫乞罢上元放灯
　　彭汝砺
　　臣体问今年上元游宴例皆仍旧臣伏念独乐乐不若与人之乐与少乐乐不若与众之乐故古者于荒政则蕃乐于大变大灾则弛乐盖能同天下之至忧则能同天下之至乐也臣伏思干德之祸广西几殱焉官吏屠戮尸骸未敛频年京淮江浙东西死于饥疫者至数十万病者未兴流散者未还集于道路村野有萧然为狐狸豺狼之墟矣威茂之师未劳洮陇之役复新十万之兵宿于烟瘴其以战及疾死者甚众孤寡泣涕惸独悲啼相号于路而招魂于万里之外灾害变故莫大焉古人于此不敢私燕乐于一食之间而陛下供张宴游尚循前之旧未闻少损臣以谓此非乐以天下之意也臣知陛下有尧舜之仁爱恭俭园圃无非时之游幸倡优无过误之恩宠一朝之乐决非陛下之所固欲也亦将同民欲而已然吏民死于凶礼死于兵役死于瘴疠皆陛下所子者宜与之同其忧而乃欲同其乐臣终疑之臣欲上元自神宗神御殿酌献外特赐罢其余游观而明此意诏天下臣知穷民战卒当有闻而感泣知陛下所以哀矜之者无一饮食不在其衷而使天下官吏知陛下所以爱惜其民如是也释宴乐之私而慰中外之望致勤畏之诚以答因仍之天变其为计善亦昭昭然明白矣老子曰杀人众多以悲哀泣之战胜以丧礼处之盖不欲以战屈人故也孟子曰今王鼓乐于此百姓闻王钟鼓之声管籥之音举欣欣然有喜色盖与同乐故也惟陛下念之臣愚不知忌讳惟陛下裁察【熈宁十年正月上时为监察御史里行】
　　上哲宗论愆亢乞罢上元游宴
　　刘安世
　　臣伏见去冬以来时雪愆亢询问四方亦多旱旷闗陜淮浙民已艰食物价翔踊日益増甚虽朝廷广行赈恤而嵗事失望荐饥可忧臣尝观周礼大司徒荒政之目十有二品救民之道最为详备其九曰蕃乐盖嵗有凶歉人君悯防元元为之闭藏乐器而不作也礼曰虽有凶旱水溢民无菜色然后天子食日举以乐先王之制具在方册圣明之主所宜留心伏惟陛下继天奉元仁民爱物有年之瑞宜不絶书雨雪失时人且狼狈虽两宫忧劳轸念无或少忘而逺方之民未见陛下至诚恻怛之意今上元宻迩有司举行常例犹欲张灯臣愚欲望圣慈明谕执政特以嵗旱俾罢游宴使四海之内莫不戴陛下勤防之德庶几天人感通风时若天下幸甚【元祐四年正月上时为右正言】
　　上钦宗论不当因孟享游宴　陈公辅
　　臣窃惟陛下以孟享景灵东西二宫遂幸阳德佑神观臣诚浅陋不熟本朝故事不知享亲之后退而游幸祖宗有是例邪但近世为之若近世为之自不可为法设或祖宗之例亦有可议焉夫诚心斋戒以荐祖庙仰瞻英灵如在其上退而思之不忘乎心岂容于此日拥嫔御具声乐肆游幸之乐耶臣恐此举不足以示孝也臣又观陛下自初即位恭谢之时舆服朴素仪卫简少与夫供帐什物伶伦官侍皆少如今日而百姓见之莫不欢欣感戴以手加额谓陛下恭俭之德过乎仁祖矣至于今日之出舆服鲜明仪卫众多与夫供帐什物伶伦官侍皆盛如前时而百姓见之已有相顾骇叹窃议之者安知其不腹诽心谤谓陛下恭俭之德不及仁祖仰惟陛下圣性渊懿聪明勤俭自养德东宫以至即位未尝少变臣料今日之事必左右近习之臣以谓陛下有崇髙富贵之势当务为光荣盛大以夸耀一时之观听夫贵为天子富有四海区区于此是示天下以不广也况今寇难未平民力未裕财用未饶臣下之奢僣未革风俗之侈靡未除全在陛下躬俭节用如大禹文王以救今日之弊岂可渐为奢靡异乎初即位时使百姓议之乎臣窃为陛下不取也太上皇帝奉养素厚陛下不可薄于亲必须损已所有以供奉之若陛下不自过为俭约而供奉上皇又欲丰厚天下财用何以给之哉臣愚欲望陛下今后孟享既毕即诏车驾还宫其余游幸除龙德宁德二宫外皆愿暂罢臣又虑上皇既深居外宫非时不出恐陛下亦自不当游幸仍望銮舆之出务令简俭但如初即位时可也此臣得于百姓之言不敢不冒死以闻然陛下无以百姓之言为非彼见陛下自初即位简俭如此今不两月仪物稍多自此若天下无事后岂不复肆侈靡之好邪非独百姓忧之臣固以为深忧也传曰有始有卒者其惟圣人乎伏惟陛下谨终如始俾盛德大业逺跨唐虞三代实宗庙社稷之福而天下之幸也【靖康元年上时为左司谏】

　　宋名臣奏议巻九十二
　　钦定四库全书
　　宋名臣奏议巻九十三
　　宋　赵汝愚　编
　　礼乐门
　　丧礼上
　　上仁宗乞纳后之礼稍缓其期
　　余　靖
　　臣伏覩景祐元年八月十五日诏敕顷以中闱有亏善道降处次妃之位仍从别馆之居郭氏宜令于外宅居止更不入内美人尚氏令于洞真宫披戴永不入内美人杨氏于别宅安置者此盖皇帝陛下广示忧勤摈去声色割情断爱以从典礼虽尧舜无以加之天下幸甚诏防又云长秋之重隂教是宣顾厥位以难虚必惟贤而是择将行聘纳式助烝尝臣谨按春秋君举必书以示后嗣固当谨重用存规法切以庄献明肃皇太后预闻朝政托在母仪保佑圣躬安固宗社钦奉慈防备尽孝诚先太后登遐方逾祥练陛下虽行易月之制而心丧未除古者三年之丧自天子达于庶人其礼一也所有纳后之礼乞先太后服纪阕日然后审选世阀登进贤淑兴理内教统领六宫必允众望始议防立不宜频有改易以骇四方乃陛下孝治天下之本也昔者鲁文公居丧纳币以娶夫人春秋非之公羊传曰娶在三年之外此何讥尔曰三年之内不图婚也是皆孔子书之以为世法伏望陛下谨兹举措以示后代稍缓其期则臣缱绻之愿也【景祐元年九月上时为秘书丞】
　　上仁宗乞纳后之礼稍缓其期
　　孙　沔
　　臣伏覩近降白麻选立皇后当礼院定到仪式取冬至日奉册皇后位中宫事或必行义亦未喻伏自天圣以来十有余载每下诏令必曰克奉慈闱敷宣达孝及山园肃事轺车发途陛下揽绋徒行掩袂号恸天下闻之虽虞舜之为心周武之为子无以过也今春百僚陈诚五上封表乞听乐而陛下纯仁之懐孺慕之意孝志不衰抑去未允是知百行之本一人克修三载之忧天下通制虽易月之诏临政得于从权期年而渝在仁伤于有爱而况明王广孝思及万世也今建纳皇后必展鸿规古礼交修官仪备举庆赐兼行懽心内易奈何庄献未及大祥哀乐相参切恐不可士庶违之则有逾制之刑公卿违之则负忘哀之责岂英明之君礼法之主可自逾防范以动风俗则前之下令皆为空言亏德损名无甚此举虽以禁掖乆虚其位固匪朝廷将顺之宜伏望陛下发慕往之情奉有终之孝追还近诏别择庆辰竢过禫祥以成嘉防则礼行告庙史无媿辞刑以御邦孰敢不正伏乞与执政大臣更从公议定庶几不显于闻听臣生居寒微不知国体惟恐史笔直书千载之后有亏陛下之全德尔干犯天威甘受斧锧【景祐元年五月上时为监察御史先是郭后之本因宰相吕夷简以罢相事怨后与内侍阎文应谋谮后而废之仁宗悔之有复后意八月甲子夷简上表请立皇后九月甲辰立皇后曹氏靖等各上此奏自始废后及议再立皆夷简意也其详见皇后门】
　　上仁宗论魏国夫人薨就第宣召两府臣寮
　　韩　琦
　　臣昨奉使还阙切闻朝廷自西事以来两次非时就宅宣召两府臣寮在外不测事宜人情惊骇当时物议以谓有失持重之体日近复知西京谣言虚惊烦于止遏昨日午后又闻就宅宣两府臣寮入内搢绅士庶无不忧惑至晚方知只是魏国夫人薨谢陛下虽隆乳母之爱其如在礼止为缌麻三月之服若言乎亲则非近也若言乎尊则不崇也此止可一中人传诏于宰臣之第令议而奏之何必徧宣近辅震恐都人事往不追后当为戒臣欲望每有国家体大之议边鄙机宜之急合与两府臣寮商量处置者务从审宻以安人心不宜仓卒以动羣听臣又以送终之厚前载所非今魏国夫人于陛下亲服既踈葬礼亦当简俭望陛下勿听左右张皇过为奢侈况国家西鄙设备兵须未丰正宜节用聚财之秋不可更为无益之费言或可采幸赐纳用【宝元元年上时为右司谏谏院供职】
　　上仁宗乞权住豫王葬礼　　孙　沔
　　臣伏覩豫王以逡巡致疾奄弃妙龄人神共悲叹戚何及况陛下以一人继体之大慈父钟爱之心变礼伸情追爵制服故四方知陛下思念之懐悲感之意亦已至矣使天下为父者足以仰仁慈之孝也窃闻欲取五月中葬于永定陵以春秋之义固为得礼盖陛下以哀痛之深无以尽其意而欲饰终显迹兾竭精志虽使死者有知亦无所益谅大圣至明无幽不照岂于此事更有所疑实以情所未忍遂起此议今左右大臣宗亲中阃皆为皇眷轸悼未敢直请缓期切恐因仍成事难复救论臣职当建言故非获已当君父痛切之际而复不能将顺其防获罪必矣臣岂惜一黜而误陛下之逺谋朝廷之大计也然豫王未可葬者三悉数以陈愿赐详览且一品之葬礼式甚烦百日之间工役难就啓土垅山驱人劳众诸宫因此葬者亦多所费之财非五十万未能毕事今三司力屈百计收敛边鄙宿兵未得丰足岂宜以三嵗之恩忘四方之事此未可一也又京洛之间冲要之所自昊贼侵轶国家征讨馈运粮草赍送甲兵往还骚扰民颇不聊配率科徭嵗无虚刻茔墓若此骤兴州郡如何供给此未可二也复况西贼窃伺中国已仅数年以水旱不调谓得天时以将帅不和谓合人事巧揺百端思欲一决今若因我之忧起役之次或尽兵力以幸此灾益啓戎心转为边患此未可三也臣所见至愚固未为得庶尽恳切上补聪明欲乞权且就近安殡俟西事稍定一二年间具礼改葬正合典仪伏望皇帝陛下以礼制情以义断恩以祖宗社稷为心以安危休戚是念无执小节以妨永图臣恭闻真宗皇帝年四十余方长育陛下司牧羣生为世真主今陛下盛德形容始三十嵗受万世无疆之福何患乎锡羡之嗣晚也伏乞养气保神顺时进膳特寛圣虑专断邦畿则天下幸甚【庆厯元年二月上时为右正言】
　　上仁宗乞权住豫王葬礼　孙　沔
　　臣闻忠臣切言非欲被狂名于时在回君心而已圣人纳善非以啓众议之口在惜国体而已故帝王举一事出一令有不便于时未合于众必容三谏以达四聪实兾再思利害周察体宜一说中几万有防福破柔邪之谋开明哲之志不惟其大亦以为难臣非不知犯顔不若取媚趋险不若偷安茍人人自图恐非国家之利恭惟皇帝陛下仁明同尧舜恭俭若文景大度包荒纯诚爱物好善无厌从谏弗咈接臣下以从容形温润于顔色是使至愚得以尽虑况臣非才叨备谏列岂可见事自隠以一言为供职遂与众退黙起外廷窃议臣所不取也是敢再陈狂瞽上渎圣明惟陛下察之听之容之毕之而已臣若以此获谴实亦无恨近以豫王卜葬曾上封奏细陈其事又前日崇政殿进对三复尽意虽言拙识浅不足以动天听乃知圣心唯切思念故非确然意不可转此恐隂阳术数之流左右纎佞之辈巧陈厌胜多说灾祥上惑视听以此未决臣伏愿以天时人事国计未便者察之中春卜地盛夏起坟凿土穿山六十余穴损害生命役人劳众数十万工冲冒暑热适在毒日流烁更或大霖潦修治桥路供亿顿逓不害于民何以集事此天时未便者一也豫王最幼殇礼为下诸宫附葬族属多长以卑动尊亦非顺也边方士卒衣食不足而藏宝于地下郡邑人民配率无数而劳生奉死者此于人事未便者二也西鄙屯戍三十余万省司嵗用百计不支鬻一廷尉官才得九千斛免一里胥役不过数百贯调发已劳用度不给况南郊在今冬赏费千万其为窘急故亦可知今一品仪仗尚用千　人附葬诸丧各司执事车骑导从仅万余众往复劳挠非五十万缗恐未能毕事此于国计未便者三也此非独臣言乃三事大夫有识者之言也陛下贵为天子以一幼子展送终之礼庶尽其爱亦未为过其为未便者以时有所妨尔盖国家多事之际在陛下割慈忍爱克已复礼为天下苍生计况西贼猖炽败军杀将人心忧危未有安防而重三嵗之念忽万姓之苦陛下以为如何且天下安虽未有子亦不足为忧也若天下危虽有子得不为虑哉况其奉死者也臣又观欲了葬者有三诸宫国戚一也中人监防二也司天隂阳三也皆旁集已事而利进身也今三事大夫有识者意有补益而未能囘上心者逺也国戚监防隂阳者事有所损而能伺上意者近也伏望陛下察逺近之言究损益之本则王之葬礼庶几权止矣昨日又见敕防差朝臣减省费用此乃陛下所虑至微至悉之深也然恐此二人力未足为监防中贵大臣所信而能节制也不若俟一二年间中外稍安备礼改卜亦为王者之光而天下之幸也今陛下当悲悼之际微臣无将顺之心而烦辞寡识干渎天听尚兾感囘暂息劳费则诛责之罪逃避何及【庆厯元年二月上】
　　上仁宗论皇子服罢开宴用乐
　　余　靖
　　臣伏见隂阳尅择官状申皇子故鄂王大殓破服并取今月初四日又伏见毎年正月五日紫宸殿开宴管领契丹贺正人使窃恐有司循故事申举以戎使为重依例作乐开宴臣身为礼官故敢先事言之窃以故鄂王虽有襁褓是为无服之殇其如已赐爵命当同成人之例父子天性岂能无戚今日服之而明日宴乐情何以安且臣寮之家遭此丧尚当给假况万乘之主因戎狄之使不得申其私恩深可痛也臣以为若不得已宣召与礼食而彻去声乐亲遣大臣告谕戎使以皇帝有嗣续之痛故罢去声乐非有轻重于北朝也戎狄虽同禽兽不敢以此为恨昔周景王以子丧既葬而与宴春秋讥之以为失礼古者卿佐之丧虽在祭祀尚犹废乐况其亲父子乎臣不胜区区之至【庆厯三年正月上时为集贤校理同知礼院】
　　上仁宗乞早葬荆王尽节浮费
　　范仲淹
　　臣昨日奉圣防令中书熟议荆王葬事者臣谓此议有三其一曰年嵗不利此隂阳之说也其二曰财用方困此有司之忧也其三曰京西冦盗之后不可更有骚扰此忧民之故也臣又别有四议乞陛下择之其一曰诸侯五月而葬是自古不易之典今年嵗利之说非圣人之法言也其二曰天下财利虽困岂不能葬一皇叔耶陛下常以荆王是太宗爱子真宗爱弟虽谗惑多端陛下仁孝力能保全使得令终岂忍送葬之际却惜财用而废典礼使不得及时而葬恐未副太宗真宗之意臣为陛下惜之岂不防天下之窃议哉更乞检防先朝诸王之薨有无权厝之者其三曰自来敕葬多是旋生事节呼索无筭臣请特降传圣防令宋祁王守忠与三司使副并礼官聚议合要物色务从简俭画一闻奏与降敕命依所定事件应副更不得于制外旋生事节枉费官物仍出圣意特赐内藏库钱帛若干备葬事使有司易为应副如此则陛下孝德无亏光于史防其四曰自来敕葬枉费大半道路供应民不聊生臣请特严防荆王二子并左右五七人送葬外其余妇人合存合放便与处分更不令前去自然道路易为供顿大减冗费既减得费耗又存得典礼此国家之正体也乞圣慈从长处分臣待罪政府不敢不尽【庆厯四年上时为参知政事】
　　上仁宗论濮王在殡乞罢上元燕游
　　吕公着
　　臣窃以帝尧之圣始于明俊德以亲九族然后协万邦致时雍斯诚制治之道次序之节然也伏见旧制虏使到阙曲宴紫宸殿及上元节当游幸诸宫观御楼观灯臣愚以为赠中书令濮王在殡虽天子絶期然宴乐以早则于情理有所未安昔智悼子未葬殡于绛晋平公饮酒以乐杜蒉讥之此盖异姓之臣尔况濮王于宗戚之中亲尊莫贰若陛下出于恩厚北使朝宴日特命去乐将来上元观灯游宴并从寝罢如此则亲亲之道可以率下而笃俗矣【嘉祐四年十二月上时为同判太常礼院】
　　上仁宗论董充媛赐諡册礼　司马光
　　臣伏见充媛董氏薨追赠婉仪又赠淑妃陛下亲为之辍朝挂服羣臣进名奉慰又命有司为之定諡及行防礼于葬日仍给卤簿外廷之议皆以为董氏名秩本微病亟之日方拜充媛今送终之礼大为崇重臣按古者妇人无諡近世为皇后有諡及有追加防命妃嫔已下未之有也卤簿本以赏军功未尝施于妇人唯唐平阳公主有举兵佐髙祖定天下之功方给鼓吹后至中宗时韦后建议妃主葬日皆给鼓吹非明王之令典不足法也臣愚念陛下恭俭寡欲近嵗以来后宫之宠絶无太盛过分着闻于外者此四方之人所以嗟颂咏归仰圣德也不意今兹以既没之董氏而有司谄曲妄崇虚饰以隳紊制度凟慢名器使天下之人疑陛下隆于女宠甚非所以益圣德也况礼数既崇则凡事所须用度益广今明堂大礼新毕帑藏空虚赋敛日滋元元愁困诚不宜更崇大后宫之丧以横增烦费夫亡者虽加之虚名盛饰岂能复知而适足以仰累圣德臣窃惜之伏望陛下特诏有司悉罢议諡及册礼事其葬日更不给卤簿凡丧事所须悉从减损不必尽一品之礼以明陛下薄于女宠而厚于元元也【嘉祐七年九月上时知谏院】
　　上英宗乞撤去福宁殿前尼女
  </div>
  <div class="pagination">
   <a href="宋名臣奏议_page42.html">
    上一页
   </a>
   <span>
    ...
   </span>
   <a href="宋名臣奏议_page38.html">
    38
   </a>
   <a href="宋名臣奏议_page39.html">
    39
   </a>
   <a href="宋名臣奏议_page40.html">
    40
   </a>
   <a href="宋名臣奏议_page41.html">
    41
   </a>
   <a href="宋名臣奏议_page42.html">
    42
   </a>
   <span class="current-page">
    43
   </span>
   <a href="宋名臣奏议_page44.html">
    44
   </a>
   <a href="宋名臣奏议_page45.html">
    45
   </a>
   <a href="宋名臣奏议_page46.html">
    46
   </a>
   <a href="宋名臣奏议_page47.html">
    47
   </a>
   <a href="宋名臣奏议_page48.html">
    48
   </a>
   <span>
    ...
   </span>
   <a href="宋名臣奏议_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
