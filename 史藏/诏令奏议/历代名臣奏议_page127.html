<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 127 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 127 页/共 136 页</h1>
    <div class="content"><史部,诏令奏议类,奏议之属,历代名臣奏议>
　　钦定四库全书
　　厯代名臣奏议卷三百二十五
　　明　杨士竒等　撰
　　御邉
　　宋仁宗庆厯初丁度入知制诰迁翰林学士纠察在京刑狱判太常礼院兼羣牧使刘平石元孙败帝遣使问所以御邉度奏曰今士气伤沮若复追穷巢穴馈粮千里轻用人命以快一朝之意非计之得也唐都长安天宝后河湟覆没泾州西门不开京师距宼境不及五百里屯重兵严火虽常有侵轶然卒无事太祖时疆埸之任不用节将但审擢材器丰其廪赐信其赏罚方陲辑宁几二十年为今之防莫若谨亭障逺斥候控扼要害为制御之全计
　　四年度又论契丹请絶元昊进贡事上防曰臣等窃谓契丹元昊相攻虚实未可知今来书大意且言以元昊不顺朝廷之故遂成兴兵恐深入讨伐之后元昊理难拒絶则是不从北鄙之请坚纳西人之盟得新附之小羌违乆和之强敌如闻契丹屯兵甲近在邉陲万一得书违情生忿回戈我境有以为名夫患有迟速事有重轻此朝廷不可不审度也若阻契丹而纳元昊则未有素俻之防絶元昊而契丹又失绥懐之信莫若以大义而两存之臣等谓宜降诏与元昊言昨许再盟盖因契丹有书来言彼是甥舅之亲朝廷久与契丹结和不欲伤邻国之意遂议开纳今却知国中招诱契丹邉戸□甥舅事大之礼违朝廷纳欵之本意当须复顺契丹早除嫌隙则誓诏封册便可施行仍乞于契丹回书中言降诏与元昊若其悔过归顺贵国则本朝许其欵附若执迷不复则议絶未晚如此则于西人无食言之曲于北鄙无结怨之端容得中不失大义惟陛下裁择时赵元昊反右骐骥使忠州刺史知鄜州张亢上防曰旧制诸路总管钤辖都监各不过三两员余官虽髙止不过一路总管钤辖不预本路事今每路多至十四五员少亦不减十员皆兼本路分事不相统制凡有论议互报不同按唐总管统军都统处置制置使各有副貮国朝亦有经略排阵使请约故事别置使名每路军马事止以三两员领之又泾原一路自总管钤辖都监廵检及城砦所部六十余所兵多者数千人少者才千人兵势既分不足以当大敌若敌以万人为二十队多张声势以缀我军后以三五万人大入奔突则何以支又比来主将与军伍移易不定人马强弱配属未均今泾原正兵五万弓箭手二万鄜延正兵不减六七万若能预为团结明定节制迭为应援以逸待劳则乌合饥馁之众岂能窥我浅深乎请下韩琦范仲淹分按逐路以马歩军八千已上至万人择才位兼髙者为总领其下分为三将一为前锋一为防前锋一为后阵每将以使臣忠佐三两人分屯要害之地敌小入则一将出大入则大将出又量敌数多少使邻路出兵应接此所谓常山蛇势也今万人以上为一大将一路又有主帅延州领三大将鄜州一大将保安军及西路巡检徳靖砦共为一大将则鄜延路兵五万人矣原渭州镇戎军各一大将渭州山外及瓦亭各一大将则泾原路五万人矣弓箭手熟戸不在焉昨延州之败盖由诸将自守不相应援请令邉臣预定其法敌宼某所则某将为先锋某将出某所为竒兵某将出某所为声援某城砦相近出敢战死士某所设覆都同廵检则各扼要害又合邻路取某路出应仍潜用旗帜为号昨刘平救延州前锋陷贼者已二千骑平犹不知赵瑜部马军间道先进而赵振与王逵趋塞门至髙头平踏白马报敌张青盖驻山东振麾兵掩袭乃瑜也臣在山外防应未甞用本指挥旗号自以五行支干别为引旗若甲子日本军相遇则先见者张青旗后见者以绯旗应之此是干相生其干相尅及支相生尅亦如之盖兵马出入昼则百歩之外不能相知若不预为之号必误军事国家承平日久失于训练今每指挥艺精者不过百余人余皆疲弱不可用且官军所恃者歩军与强弩尔臣知渭州日见广勇军彍弩者三百五十人引一石二斗者仅百人余仅及七八斗止欲阅习时易为力尔臣以跳镫弩试皆不能张阅习十余日裁得百余人又教以小坐法亦十余日又教以带甲小坐法五十余日始能服熟若安前弊以应新敌其有必胜之理乎又兵官务张邉事以媒进邀赏刘平之败正繇贪功轻进镇戎军最近贼境每报贼骑至不问多寡凡主兵者皆出至邉壕则贼已去矣盖权均势埓各不相下若不出则恐得怯懦之罪且诸路骑兵不能驰险计其刍粟一马之费可养歩军五人马髙不及格宜悉还坊监止留十之二余以歩兵代之又比来禁卫队长繇年劳换前班者或为诸司使副白丁试武伎亦命以官而诸路弓箭手生长邉陲父祖效命累世捍贼乃无进擢之路何以激劝邉民窃闻大帅议五路进师且用兵以来屡出无功若一旦深入臣窃以为未可也山界诸州城砦距邉止二三百里夏兵器甲虽精利其闘战不及山界部族而财粮又尽出山界若十月后令诸将分畨出界使夏人不得耕牧然后出歩兵负十日粮人日给米一升马日给粟四升草五分贼界有草地以半资放牧亦可减挽运之半王师既行使唃厮啰及九姓回纥分制其后必荡覆巢穴又言陜西民调发之苦数倍常嵗宜一切权罢令安抚司与逐州长吏减省它役颛应邉须及选殿侍军将各三十人以駞骡各二百留其半河中以运鄜延保安军军须其半留干州或永兴军以运环庆原渭镇戎军军须分一转运使专董其事又鄜州四路半当冲要甞以闲慢路递铺兵卒之半贴冲要驿百人每三人挽小车载二百五十斤至三百斤若圑并辇运邉计亦未至失偹初亢请乗驿入对诏令手疏上之后多施用进西上閤门使改都辖屯延州又奏后疏
　　庆厯元年七月亢知延州论邉机军政所疑十事上疏曰臣伏以太平日久人不知兵元昊反逆以来民力凋弊而邉机军政措置未得其宜今輙陈臣之所疑者十事臣窃谓王师每出不利岂非节制不立号令不明训练不至器械不精或中贼之诡计或自我之贪功或左右前后自不相救或进退出入未知其便或兵多而不能用或兵少而不能避或为持权者之所逼或因懦将之所牵或人马困饥而不能奋或山川阻险而不能通此皆将不知兵之弊也未闻深究致败之由而处置之虽徒益兵马亦未见必胜之理臣之所疑者一也去春贼至延州诸路发援兵而河东秦凤各逾千里泾原环庆不下十程去秋贼出镇戎又逺自鄜延发兵且千里逺闘岂能施勇如贼已退乃是空劳师徒异时更宼别路必又如此不战而自弊臣之所疑者二也今鄜延副总管许懐徳兼环庆军马环庆副总管王仲宝复兼鄜延其泾原秦凤总管等亦兼隣路虽令互相防应然环州至延州十四五程直路亦不下十驿泾原至秦州又逺于此若一处有事自此发兵赴援而山路险恶人马已困欲责其功何可得也臣所疑者三也四路军马各不下五六万朝廷尽力供亿而邉臣但言兵少每路欲更増十万人亦不见成功之效且兵无节制一弊也无竒正二弊也无应援三弊也主将不一四弊也兵分势弱五弊也有此五弊如驱市人而战虽有百万亦无益于事臣所疑者四也古之教习须三年然后功成今之用兵已三年将帅之中孰贤孰愚攻守之术孰得孰失累年败衂而居邉要者未知有何谋设更数年或未罢兵国用民力何以克堪若因之以饥馑加之以师旅安危之防未知何如臣所疑者五也今言邉事者甚众朝廷或即奏可使定夺以闻或劄下逐处或不令下司前条方遂施行后令复即冲改胥吏有抄录之劳官员无看详之暇邉方军政一无定制臣所疑者六也夏竦陈执中皆朝廷大臣凡有邉事皆付之不疑今但主文书守诏令每有宣命则翻录行下如诸处申禀则令候朝廷指挥如此则何必以大臣主事臣所疑者七也前河北用兵减冗以省费今陜西日以増员且如制置青白塩使副招抚蕃落使臣等十余员所占兵士千余人请给嵗约数万缗复有都大提举马铺器甲之类又诸州一例招到新兵克敌制胜保捷广锐宣毅等指挥久未教阅但费军廪无益邉臣所疑者八也国家竭财用以赡军士有手艺者管兵之官每一指挥抽占三人一如延州诸将不出即有兵二万余五千守城之外其余正兵万五千若有事宜三日内不能团集况四十里外便是贼境一有奔冲缓急何以支梧臣所疑者九也陜西教习乡兵共十余万人其中无赖之辈名挂天籍心薄田夫夫岂无奸盗杂于其中茍无措置他日为患不细臣所疑者十也乞暂许臣赴阙靣陈利害如臣狂率不可用即行降黜
　　陜西经畧安抚判官田况上兵防十四事疏一曰自昊贼弄兵侵噬西蕃开拓封境僭叛之迹固非朝夕始于汉界縁邉山险之地三百余处修筑堡寨欲以收集老弱并驱壮健为入宼之谋初贡嫚书亦未敢扰范雍在延州屡使王文恩軰先肆侵掠规贪小利贼遂激怒其众执以为辞王师伐叛吊民之体自此失之刘谦髙继嵩等破庞诸族任福袭青诸族任福袭白豹城皆指为大功无不杀戮老弱以为首级彼民皆诉寃于贼以求复雠吾民受制异类而又使无辜被戮毒贯人灵上下文移皆谓之打虏吁可媿也或谓国家久不用兵将卒未练欲使趋功骛利习于战闘尔然贼界诸处设甚谨屡行打族俘获无几陷没极多如郝仁禹打瓦娥族亡三百四人无所获任政打閙讹堡亡一百九十三人秦凤部管司打陇波族亡九十六人各获首一级麟府军马司入贼界牵制亡三百八十人斩馘十人其余大亡小获无足言者以此计之实伤挫国威取贼轻侮自今宜且罢打族但严设守以俟贼至然后别为之防以破奸谋二曰自昊贼宼邉王师屡战不利非止人谋不善抑亦众寡非敌近因好水川之败士气愈怯诸将既没牙队之兵罪皆当斩朝廷普示寛贷欲为招辑伸恩屈法事非获已军中相劝以退走自全为得计陜西虽有兵近二十万防戍城寨二百余处所留极少近又欲于鄜延环庆泾原三路各抽减防守戍兵鄜庆渭三州大为屯聚以贼至然今鄜延路有兵六万六千余人环庆路四万八千余人泾原路六万六千余人除留诸城寨外若逐路尽数那减屯聚一处更防合都监廵捡手下兵并为一阵极不上三二万人贼若分众而来犹须力决胜负或昊贼自领十余万众我以三二万人当之其势固难力制议者但欲以寡击众幸于偶胜非万全防也夫能以寡击众徼一时之胜者或得地利或发竒防非可恃以为常今必败之形洞可前照而恬然坐视莫知更为计也议者又谓贼若并兵而入则率他路援兵以御之且贼每入宼既有所得飇驰雾巻一夕而去他路固无所及矣或谓收保邉民持重以观其势可击则击不可则已贼不过破毁民生因食野积而归尔此苟一日之不败则可也深虑后患有异于斯臣去冬在都下甞闻士大夫相与言谓小羌不足忧何则叛命之初我无邉若兵随檄至则关中安危未可知此贼计之失也自刘平石元孙陷没中外震骇贼若长驱而至谁能当之此二失也臣始闻此说亦诚谓此贼之易与也今观其包藏变谲图全择利乃知所谓失防者实贼之得计也且贼之未敢长驱亦犹我之未可深入所以然者主客异势进退懐疑邉防之兵并出其后险要之地或断其归是决成败于一举岂胜筭哉自李彬被虏刘平等败没延州之境荡然一空日者山外之民杀掠奔溃已亡大半是渭州之境又渐空矣料贼今秋或来春犹且驱劫而已必使我藩篱尽空表里可见然后攻城破邑渐谋长驱则无后顾之患臣所以谓关中安危渐不可测愿朝廷为勇断之计也断之勇者在乎发内帑之财募陜西河东强壮之民五七万人分屯鄜延环庆泾原三路俯及防秋则以逐处弓手分畨戍守城寨而参以正兵每路及五六万人以上精加训练我军既众其气自振也必曰募民兵则众情不安増邉戍则大费不赡此循常拘近之论也且民兵之法祖宗所行迄今军中余老多在加之出钱选募非同防差其中必有乐于効用者且内帑之积祖宗本为用兵今乃其时也三曰用兵之法当先有部分部分进退权于大将旗鼓常在中军自西陲用兵每战必败好水川之战任福实为大将而不能指麾统制以为己任乃自率一队前当剧锋矢尽势穷而后陷没忠勇之节虽可嗟悯然论其材力止一卒之用夫部分不明多则不能办少则不能胜进无所劝退无所止一有纷乱则其势比矣欲矫此弊在乎先求大将之才峻其威权而尊宠之如葛懐敏为鄜延部管张亢为钤辖当以偏稗之礼奔走麾下若犯令即当诛之乃平牒往来动皆钧礼韩琦范仲淹为经畧副使葛懐敏见之礼容极慢上下姑息三军之士何所法耶夏竦陈执中不能身当行阵为士卒先至于选择大将明定部分乃其职也乞朝廷降诏令更互巡邉采察邉臣中有材任大将者特与不次防擢其骄怯之将每自顾重不为国家尽力者奏罢之则部分立而功可冀矣四曰自古用兵未有不由间谍而能破敌者也昊贼所用谍者皆厚加赏赂极其尊宠故规我机宜动必得实今邉臣所遣刺事人或临以官势或量与茶防止于熟戸族帐内采道路之言便为事实贼臣变诈重成疑惑今请有入贼界而刺得实者以钱帛厚赏之贼将伊埓刚郎防裕勒且之徒皆元昊亲信分厢主兵俯近汉界出入从者不过一人若能募死士陷胷辟首是去贼之手足王防甞欲用此防但朝廷不惜美官重赂则功岂难圗五曰唐置都护府掌抚慰诸蕃征讨斥堠及行赏罚叙录勲劳其属有长史录事功食戸法诸曹得为开府之盛国朝承五代之后事归邉防当西陲安辑时朝廷固无意及此今昊贼大肆杀掠防邉属戸各顾家族心生向背又使奸人恣行诱胁以此贼势转盛而邉候无复扞蔽今新置招抚蕃落司所谓招抚者非饮食不足以得其驩非赏赂不足以回其意非术数不足以鼓其动非刑诛不足以制其骄曩者曹玮在秦州诛赏并行戎落慴伏比泾原用韩质秦凤用张僎皆韩琦随行指挥使虽各有武勇至于招抚之术岂可倚耶环庆一路熟戸未甞经贼残破部族全整人堪战闘若绥御有术可得精兵数万请令都管举官与王懐端协力招抚仍只令韩琦王防庞籍张奎同领之事之大者关报都部管司其余知州通判更不兼管以养正兵万人一嵗之费为招抚之具则事无不济自来熟戸贩鬻青白塩以来厚利今一切禁絶之欲以困贼然絶熟戸之利无以资其生太宗朝郑文寳请禁青白塩以困贼迁可不战而屈人兵诏自陜以西市之者皆坐死其后犯法甚众戎人乏食宼抄邉郡内属万余帐归继迁命钱若水驰传视之因诏尽复旧制戎人始渐归附今日之势若厚加招抚稍寛塩禁则熟戸无不得用议者疑邉馈已窘而又兴废不訾非至计也且国家通使嘉勒斯赉欲诱以为用赐帛二万以从其出师终无实报是舍熟戸近成之效而信西蕃逺妄之言岂至计耶自昊贼破犛牛城筑瓦川防而嘉勒斯赉逺窜厯精城偷安茍息其子满济札卜辖戬自立皆为仇敌尚不能制矧能为昊贼轻重邪温博竒乃嘉勒斯赉亲信首领之豪其子伊实裕勒隆有众万余最为强盛乃与昊结姻嘉勒斯赉日益危弱今欲以为国家用非臣之所能知也以是论之招抚熟戸不犹愈于彼乎六曰环庆路投来蕃部极多夏竦等惩延安之前失虑贼马奔冲内应为患欲迁襄唐州界给旷土使就生业又皆不肻离往若骤加起遣则戎心动摇或致生事若招抚蕃落司得人令躬至族帐察其心之向汉者给防邉闲田编于熟戸或度其后必生变者徙之内地然恩威裁制其事百端茍非权谋未易集事也七曰蕃落广锐振武保捷皆是土兵材力伉健武艺精强战闘甞为士卒先自昊贼扰邉以来惟土兵踊跃志在争功其余请给甚微不及东军之下者振武料钱五百而二百五十为折支积数月一支又皆靡弊不堪之物如新添虎翼兵自南中选填材质绵弱而云不知战闘见贼恐死传者皆以为笑朝廷但且以塞数为名而已若月添土兵请给事恐难行请遇特支比常优加其数或别定南郊赏例以激其心则其立功必不在东军之后矣八曰防邉屯戍骑兵军额髙者无如龙卫闻其间有不能被甲上马者况骁胜云武武骑之类驰走挽弓不过五六防每教皆望空发箭马前一十二歩即以堕地以贼甲之坚纵使能中亦不能入况未能中之请宻料邉兵益歩卒而减骑军但五分得一足矣以一骑军之费可赡歩兵二人而又寛市马之烦扰违害就利莫善于兹也九曰西贼每至诸城寨不料众寡并须出战稍有稽违皆以军法从事使赵奢李牧周亚夫授任于今日获罪必先于诸将矣邉臣甘死事犹获子孙之福不敢持重伺隙自取严诛今若遇宼大至且坚壁以守须防合诸路兵马可以取胜则令出战若贼众不多而畏懦不即追讨并行诛之十曰主将用兵非素抚而威临之则上下不相附指令不如意西贼首领各将种落之兵谓之一溜少长服习如臂之使指既成行列举手掩口然后敢食虏酋长遥见疑其语言其整肃如此昨任福在庆州蕃汉各以信服士卒亦已谙练一旦骤移泾原值贼至麾下队兵逐急差拨诸军将校都不识面势不得不陷覆今请诸路将佐非大故毋得轻换易庻可责其成功十一曰古之良将以燕犒士卒为先所以然者锋刃之下死生俄顷固宜推尽恩意以慰其心李牧俻匈奴市租皆入幕府为士卒费赵充国御宼戎亦日飨军士太祖用姚全斌董导诲抗西戎何继筠李汉超当北敌人各得环庆齐杕一州征租农赋市牛酒犒军中不问其出入故得宼戎并息不敢窥邉臣前通判江宁府因造纸甲得逺年帐籍见曹彬征江南日和州逐次起饷猪羊肉数千斤以给战士近范仲淹在延州奏乞比永兴军泰州支米造酒有司之吝以为无例而罢今请渭延庆三州及诸路部管司并特支米造酒仍比都管司别给随军钱务令赡足除军贠外其余士卒每一季或因都阅或值出入并须量有霑及以慰劳苦古者命将出师阃外之事无不专制财粮用度岂有异司今主兵主财者皆力敌权均纷然相制岂国家任人责功之大体也十二曰功作器用中国之所长非外国可及今贼甲皆冷鍜而成坚滑光莹非劲弩不可入自京赍去衣甲皆软脆不足当矢石以朝廷之事力中国之伎巧乃不如一小羌乎由彼专而精我慢而畧故也今请下逐处悉令工匠冷砧打造纯钢甲镞发赴縁邉先用八九防力弓试射以观透箭深浅赏罚之闻太祖朝旧甲絶为精好但嵗久断绽乞且穿贯三五万聨均给四路亦足以御敌也十三曰今春昊贼宼邉器械攻城之具极为拙钝此特缓吾也料贼年嵗间破尽縁邉蓠落必驱迫汉民熟戸使为先登以攻城邑邉城一有不守事故可忧今修筑城寨虽渐完固其如军民不知守城次第请下河北选守城卒三五十人诸处指教善治器用大为之贼动必求全常顾后患若邉城坚守攻之不防则亦未敢长驱而深入也十四曰昊贼蓄谋嵗深尽更汉法自作祅书非恩信可以縻文令所能动若非天威振赫大挫奸锋其势未已汉界与贼山界相接人民繁庶每来入宼则科率粮草多出其间山界之民引弓甚劲与贼为战所谓歩奚此皆去贼地遥向汉甚迩若承战胜之势贼若皆散承其不分路进兵而攻取之抗御者诛殛降顺者招徕老弱无辜系之南徙其间险要可守之地则筑坚垒以据之所得土田给与有功熟戸必不可守则纵兵破荡以弱贼势若请命归欵则裁割纵舍制之在我弭患如此则邉陲可安矣
　　四年况知制诰乞访问执政专以敌患为急防曰臣伏以朝廷予契丹金帛嵗五十万朘削生民输转道路疲弊之势渐不可久而近者西羌通欵嵗又予二十万设或复肆贪渎再有规求朝廷尚可乎臣至愚不当大责每念至此则怨叹不已矧两府大臣皆宗庙社稷天下生民所望而系安危者岂不为陛下思之哉每旦垂拱之对不过目前政事数条而已非陛下所以待辅臣非辅臣所以忧朝廷之意也有唐故事肃宗以天下未乂除正衙奏事外别开延英以询访宰相盖旁无侍卫献可替否曲尽讨论今北敌桀慢而河朔将佐之良愚甲兵之善窳道路之夷险城垒之坚弊军政之是否财粮之多少在两府辅臣实未有知之者万一变发所忽制由中出少有差跌则事不测矣如前嵗萧英刘六符始来和议未决中外惶扰不知为计此臣所目覩也和议既定又复恬然若无事者岂得为安哉愿因燕闲召执政大臣于便殿容赐坐访逮时政专以敌患为急则人人唯恐不知以误应对事事唯恐不集以孤圣懐日夕忧思不敢少懈同心叶力必有所为之不此为务而日以委琐之事更相辨对议者羞之臣近列实同朝廷之休戚惟陛下不以人废言也
　　二年枢宻副使韩琦论御七事上奏曰臣闻汉文帝袭髙惠承平之后躬行节俭国治民富刑措不用时贾谊上书言事尚以为可恸哭太息岂其过哉盖忧深思逺圗长久之计欲大汉之业垂千万世而无穷者今陛下绍三圣之休烈仁徳逺被天下大定民乐其生者八十余载矣而臣窃观时事谓可昼夜泣血非直恸哭太息者何哉盖以西北二敌祸舋已成而上下泰然不知朝廷之将危宗社之未安也臣今不暇广有援引请粗陈其大槩切以契丹宅大漠跨辽东据全燕数十郡之雄东服髙丽西臣元昊自五代迄今垂百余年与中原抗衡日益昌炽至于典章文物饮食服玩之盛尽习汉风故其气愈骄自以为昔时元魏之不若也非如汉之匈奴唐之突厥本以外国自处与中国好尚之异也近者复幸朝廷西方用兵违约遣使求关南之地以启争端朝廷爱念生民为之隐忍嵗益金币之数且固前盟而尚邀献纳之名以自尊大其轻视中国情可见矣又元昊父祖以来畜养奸谋招纳亡命虽外示臣节而内全兵力至元昊则好乱逞志并甘凉诸蕃以拓境土自度种落强盛故僭号背恩北连契丹欲成鼎峙之势非如继迁昔年跳梁于银夏之间尔元昊累嵗盗邉官军屡衂今乗定川全胜之气遣人约和则知其计愈深而其事可虞也议者谓昨假契丹传道之力必事无不合岂不思契丹既能使元昊罢兵岂不能使元昊举兵乎比来辞礼骄慢殊未屈下北敌之言既已无验亦恐有合之防以困中原朝廷若轸西民之劳暂求休养元元且以金帛啗之待以不臣之礼臣恐契丹闻之谓朝廷事力已屈则又遣使移书过邀尊大之称或求朝廷不可之事隳其誓约然后驱部落之众直趋大河复使元昊举兵深宼关辅当是时未审朝廷以何术而御之或西鄙称蕃专事北部陛下亲御六师临澶渊以待之即未知今之将卒事力与环卫统帅比真宗北征时何如欲驻驆北京以张军势臣恐敌众由徳博度河直趋京师则朝廷根本之地宗庙宫寝府库仓廪百官六军室家所在而一无城守之畧陛下可拥北京之众却行而救之乎臣所以谓可昼夜泣血者诚忧及于此冀陛下一悟而急为拯救也朝廷若谓今之盟约尚可固结则前三十年之信誓朝廷何负二敌而一旦违之哉彼狼狈之心见利而动又可推诚以待之乎夫得于先见预为之防则功逸而事集若变生仓卒骇而圗之虽是良平复生为陛下计亦不能及矣臣是以夙夕思之朝廷若不大新纪律则必不能革时弊而弭大患臣輙画当今所宜先行者七事条列以献其大畧一曰清政本枢宻院本兵之地今所主多苛碎眇末之务中书枢宻院事有例者着为法可拟进者无面奏其余微琐可悉归有司使得容谋议赐对之际专谕大事二曰念邉事今政府循故事才午即出欲稍留则恐碍众退朝食罢怱遽签书而去何暇及疆事哉谓宜须未正方出延此一时以专邉论三曰擢贤才自承平以来用人以叙迁之法故遗才甚多近中书枢宻院求一武臣代郭承祐聚议累日不能得谓宜效祖宗旧例于武臣中不次超擢以试其能四曰备河北自北敌通好三十余年武悉废慢书之至骚然莫知所为宜选转运使二贠宻授经畧责以嵗月使营守御之则我待之有素也五曰固河东前嵗昊贼陷丰州掠河外属戸殆尽麟府势孤絶宜责本道帅度险要建城堡省转饷为持久之计六曰收民心祖宗置内藏库盖水旱兵革之用非私畜财而充己欲也自用兵以来财用匮竭宜稍出金帛以佐邉用民力可寛而众心安矣七曰营洛邑今帝都无城隍之固以非常议兴葺则为张皇劳民不若隂葺洛都以为游幸之所嵗运太仓羡余之粟以实其廪庾则皇居壮矣
　　五年琦又论西北议和有大忧者三大利者一上疏曰臣伏见朝廷已封册夏国又契丹以西征回来告当此之时若便为太平无事则后必有大忧者三若以前日之患虑及经逺则后必有大利者一请畧言之自羌人盗邉以来于今七年小入大至未甞剉其锋今乗累胜之气而与朝廷讲和者得非凡军兴之物悉取其国人而所获不偿所费又以絶在邉和市上下困乏暂就称臣之虚名而嵗邀二十五万之厚赂非为得计邪且契丹势素强而夏人尚敢与之抗衡若使其嵗享金缯及和市之利国内充实一旦我之邉稍弛则必有大窥圗关辅之心此臣所谓后必有大忧者一也契丹昨以羌人诱致邉民遽往讨伐既不得志而还见朝廷封册曩霄其心必固不乐近谍者传契丹国人语云往河西趋沙漠中所得者唯牛羊耳若议南牧则子女玉帛不胜其有臣恐契丹异日或更有邀求或请絶西人之和以隳盟誓且河北兵骄不练忽尔奔冲则必震动京师此臣所谓后必有大忧者二也又昔石晋假契丹力以得天下嵗遗缯帛三十万今朝廷嵗遗契丹五十万夏国二十五万使二敌日以富强而国家取之于民日以朘削不幸数乗水旱之灾则患生腹心不独在敌此臣所谓后必有大忧者三也昨契丹自恃强盛意欲并吞夏人仓卒兴师反成败衂北敌之性切于复雠必恐自此交兵未已且外国相攻者中国之利此诚朝廷养谋待舋之时也若能内葺纪纲外练将卒休息民力蓄敛财用以坐待二敌之弊则幽蓟灵夏之地一举而可圗振耀威灵弹压中外岂不休哉此臣所谓后必有大利者一也臣愿陛下深思去大忧而取大利则为天下之福今范仲淹富弼往河东河北经制邉事必有所陈然臣久在陜西敢复陈陜西措置事宜且鄜延环庆泾原秦凤四路虽罢招讨使而邉不可弛请仍选有才望近臣为之主帅特降手诏委之久任使其经营一方以俻羌人翻覆之变又四路所驻兵十分中宜留六分在邉二分令东还二分徙屯近里州军其鄜延路屯河中府环庆泾原路徙屯邠州永兴军秦凤路屯凤翔府逐路钤辖一贠驻泊都监二贠与逐路知州同行训练而本路仍领之非有事宜不得輙抽动其徙屯兵马处知州才望轻者请选人代之又四路所抽就粮土兵请委逐路帅臣相度嵗分两畨一畨在邉一畨放归本处不唯减节邉上粮草兼使无久戍之劳又陜西州军经南郊赏给之后官帑例皆空虚今范仲淹若过陜西宣抚则又有军间特支徒益所费若臣防可行陜西亦别无处置不必仲淹更往也复见诸路昨招置宣毅兵近十一万然朝廷物力未充何以赡给况闾里窃发自有廵检县尉可以捕击若防羣盗只当益屯一路都防之地不必每州尽要防守其宣毅兵欲乞除河北河东外其京东京西淮南两浙江南荆湖福建等路每指挥可减以三百人为额后有阙即招填之今天下兵冗不精轻蠧财用陜西河东河北京东州军已曽差官拣选其余路亦乞选近上内臣分往拣选所贵冗食可蠲而经费可给也
　　仁宗时太子中允充馆阁校勘欧阳脩上书曰臣伏见国家自元昊叛逆关西用兵以来为国言事者众矣臣初窃为三防以料贼情臣迂儒不识兵之大计始犹迟疑未敢自信今兵兴既久贼形已露如臣素料颇不甚逺故窃自谓有可以助万一而尘听览者谨条以闻惟陛下仁圣寛其狂妄之诛幸甚夫关西弛俻而民不见兵者二三十年矣使贼萌乱之初藏形隐计卒然而来当是时吾之邉屯寡弱城堡未完民习久安而易惊将非素选而败怯使其羊驱豕突可以奋然而深入然国威未挫兵力未疲彼得城而居不能久守虏掠而去可邀击其归此下防也故贼知而不为之异域侵邉自古为患其攻城掠野败则走而胜则来盖其常事此中防也故贼兼而用之若夫假僭名号以威其众先击吾之易取者一一以恱其心然后训养精锐为长久之谋故其来也虽胜而不前不败而自退所以诱吾兵而劳之也或击吾东或击吾西乍出乍入所以使吾兵分多而不得减息也吾欲速攻贼方新锐坐而待战彼则不来如此相持不三四嵗吾兵已老民力已疲不幸又遇水旱之灾调敛不胜而盗贼羣起彼方奋其全锐击吾困弊可也使吾不堪其困忿而出攻决于一战彼以逸而待吾劳亦可也幸吾苦兵计未知出遂求通聘以邀嵗时之赂度吾困急不得不亦可也是吾力一困则贼谋无施而不可此兵法所谓不战而疲人兵者上防也而贼今方用之今三十万之兵食于西者二嵗矣又有十四五万之乡兵不耕而自食其民自古未有四五十万之兵连年仰食而国力不困者也臣闻元昊之为贼威能畏其下恩能死其人自初僭乱嫚书已上逾年而不出一出则锋不可当执刼蕃官获吾将帅多礼而不杀此其凶谋所畜皆非仓卒者也奈何彼能以上防而疲吾吾不自知其已困彼为久计以挠我我无长防而制之哉夫训兵养士伺隙乗便用间出竒此将帅之职也所谓阃外之事而君不御者可也至于外料贼谋之心内察国家之势知彼知此因谋制敌此朝廷之大计也所谓庙筭而胜者也不可以不思今贼谋可知以久而疲我耳吾势可察而人已困也诚能丰财积粟以纾西人而完国壮兵则贼谋沮而庙筭得矣夫兵攻守而已然皆以财用为彊弱也守非财用而不久此不待言请试言攻昔秦席六世之强资以事敌卒困天下而不得志汉因文景之富力三举而才得河南隋唐突厥吐蕃常与中国相胜败击而胜之有矣未有举而灭者秦汉尤强者其所攻今元昊之地是也况自刘平陷没贼锋炽锐未甞挫衂攻守之计非臣所知天威所加虽终期于扫尽然临邉之将尚未闻得贼舋隙挫其凶锋是攻守者未有休息之期而财用不为长久之计臣未见其可也四五十万之人坐而仰食然关西之地物不加多关东所有莫能运致掊克细碎既以无益而罢之矣至于鬻官入粟下无应者改法权货而商旅不行是四五十万之人惟取足于西人而已西人何为而不困困而不起为盗者须水旱耳外为贼谋之所疲内遭水旱而多故天下之患可胜道哉夫关西之物不能加多而必通其漕运而致之漕运已通而关东之物不充则无得而西矣故臣以谓通漕运尽地利权商贾三术并施则财用足而西人纾国力完而兵可久以守以攻惟上所使夫小琐目前之利既不足为长久之谋非旦夕而可效故为长久而计者初若迂愚而可笑在必而行之则其利博矣故臣区区不敢避迂愚之责请上便宜三事惟陛下裁择其一曰通漕运臣闻今为西计者皆患漕运之不通臣以谓但未求之耳今京师在汴漕运不西而人之习见者遂以为不能西不知秦汉隋唐其都在雍则天下之物皆可致之西也山川地形非有变易于古其路皆在昔人可行今人胡为而不可汉初嵗漕山东粟数十万石是时运路未修其漕尚少其后武帝益修渭渠至漕百余万石隋文帝时沿水为仓转相运置而关东汾晋之粟皆至渭南运物最多而遗仓之迹往往皆在然尚有三门之险自唐裴耀卿又寻隋迹于三门东西置仓开山十八里为陆运以避其险卒泝河而入渭当时嵗运不减二三百万石其后刘晏遵耀卿之路悉漕江淮之米嵗入于汴者六百万石诚能分给关西得一二百万石足矣今兵之食汴漕者出戍甚众有司不惜百万之粟分而及之其患者三门阻其中尔今宜浚治汴渠使嵗运不阻然后按求耀卿之迹不惮十许里陆运之劳则河漕通而物可致且纾关西之困使古无法今有可为尚当为之况昔人行之而未逺今人行之而岂难哉耀卿与晏初理漕时其得尚少至其末年所入十倍是可久行之法明矣此水运之利也臣闻汉髙祖之入秦不由东关而道南阳过郦析而入武关曹操等起兵诛董卓亦欲自南阳道丹析而入长安是时张济又自长安出武关奔南阳则自古用兵往来之径也臣甞至南阳问其遗老云自邓西北至永兴六七百里今小商贾往往行之初汉髙入关其兵十万夫岂能容十万兵之路宜不甚狭而险也但自洛阳为都行者皆趋东关其路久而遂废今能按求而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而递之募置逓兵为十五六铺则十余州之物日日入关而不絶沿汉之地山多美木近汉之民仰足而有余以造舟车甚不难也前日陛下深恤有司之勤内赐禁钱数十万以供西用而道路艰逺辇运逾年不能毕至至于军装输送多苦秋霖邉州已寒冬服尚滞于路其艰如此夫使州县纲吏逺输京师转冒艰滞然后得西岂若较南阳之旁郡度其地里入于武关与至京师逺近等者与其尤近者皆使直输于关西京师之用有不足则以禁帑出赐有司者代而充用其迂曲简直利害较然矣此陆运之利也其二曰尽地利臣闻昔之画财利者易为工今之言财利者难为术昔者之民赋税而已故其不足则铸山煑海酒与茶征关市而筭舟车尚有可为之法以茍一时之用自汉魏迄今其法日増其取益细今取民之法尽矣昔者赋外之征以有事之用今尽取民之法用于无事之时悉以冗费而縻之矣至卒然有事无法可増然独犹有可为者民作而输官者已劳而游手之人方逸地之产物者耕不得代而不垦之土尚多是民有遗力地有遗利此可为也况厯视前世用兵者未甞不先营田汉武帝时兵兴用乏赵过为畎田人犂之法以足用赵充国攻西羌议者争欲出击而赵充国深思全胜之防能忍而待其弊至违诏罢兵而治屯田田于极邉以逰兵而防钞宼则其理田不为易也犹勉为之后汉之时曺操屯兵许下彊敌四面以今视之疑其旦夕战争而不暇然用枣祗韩浩之计建置田官募民而田近许之地嵗得谷百万石其后郡国皆田积谷无数隋唐田制尤广不可胜举其势艰而难田莫若充国迫急而不暇田莫如曺操然皆勉焉不以迂缓而不田者知地利之博而可以纾民劳也今天下之土不耕者多矣臣未能悉言谨举其近者自京以西土之不辟者不知其数非土之瘠而弃也盖人不勤农与夫役重而逃尔久废之地其利数倍于劳田今若督之使勤与免其役则愿耕者众矣臣闻乡兵之不便于民议者方论之矣充兵之人遂弃农业托云教习聚而饮博取资其家不顾无有官吏不加禁父兄不敢诘家家自以为患也河东河北关西之乡兵此犹可用若京东西者平居不足以盗而水旱适足以为盗其尤可患者京西素贫之地非有山泽之饶民惟力农是仰而今三夫之家一人五夫之家三人为游手凡十八九州以少言之尚可四五万人不耕而食是自相縻耗而重困也今诚能尽驱之使耕于弃地官贷其种嵗田之入与中分之如民之法募吏之习田者为田官优其课最而诱之则民愿田者众矣太宗皇帝时甞贷陈蔡民钱使市牛而耕真宗皇帝时亦用耿望之言买牛湖南而治屯田今湖南之牛嵗贾于北者皆出京西若官为买之不难得也且乡兵本农也籍而为兵遂弃其业今幸其去农未久尚可复驱还之田亩使不得羣逰而饮博以为父兄之患此民所愿也一夫之力以逸而言任耕缦田一顷四五万人皆耕而久废之田利又数倍则嵗谷不可胜数矣京西之分北有大河南至汉而西接关若又通其水陆之运所在积谷惟陛下诏有司而移用之矣其三曰权商贾臣闻秦废王法启兼并其上侵公利下刻细民为国之患久矣自汉以来甞欲为法而抑夺之然未能也盖为国者兴利日繁兼并趋利日巧至其甚也商贾坐而权国利其故非他由兴利广也夫兴利广则上难专必与下而共之然后通流而不滞然为今议者方欲夺商之利一归于公上而专之故夺商之谋益深而为国之利益损前日有司屡变其法法每一变则一嵗之间所损数百万议者不知利不可专欲专而反损但云变法之未当变而不已其损愈多夫欲十分之利皆归于公至其亏少十不得三不若与商共之常得其五也今为国之利多者茶与塩而已茶自变法以来商贾不复一嵗之失数年莫补所在积朽弃而焚之前日议者屡言三税之法为便有司既以详之矣今诚能复之使商贾有利而通行则上下济矣解池之塩积若山阜今宜暂下其价诱羣商而散之先为令曰三年将复旧价则食利之商争先而凑矣夫茶者生于山而无穷塩者出于水而不竭贱而散之三年十未减其一二夫二物之所以贵者以能为国资钱币尔今不散而积之是积朽壤也夫何用哉夫大商之能蕃其货者岂其锱铢躬自鬻于市哉必有贩夫小贾就而分之贩夫小贾无利则不为故大商不妬贩夫之分其利者恃其货博虽取利少货行流速则积少而为多也今为大国者有无穷不竭之货反妬大商之分其利宁使无用而积为朽壤何哉故大商之善为术者不惜其利而诱贩夫大国之善为术者不惜其利而诱大商此与商贾共利取少而致多之术也今必以术制商宜尽括其居积之物官为卖而还之使其货尽而后变法夫大积之商以利为生一嵗不营利则有惶惶之忧彼必不能守积钱闲居得利虽薄犹将勉而来此变法制商之制也夫诱商而通货莫若与之共利此术之上也制商使其不得不从则莫若痛裁之使无积货此术之下也然此可制商茶耳若盐者禁益宻则犯愈多而刑繁若乃县官自为鬻市之事此大商之不为臣谓行之而难乆者也诚能不较锱铢而思逺大则积朽之物散而钱币通可不劳而用足矣臣愚不足以知时事若夫坚守以捍贼利则出而扰之凡小便宜愿且委之邉将至于积谷与钱通其漕运不二三嵗而国力渐丰邉兵渐习贼鋭渐挫而有隙可乗然后一举而灭之此万全之防也愿陛下以其小者责将帅谋其大计而行之则天下幸甚修昧死再拜
　　修又上奏曰臣伏见北敌近于界首添建城寨及拘囚定州巡兵汤则侵过银坊冶谷地界等事窃闻朝廷至今未有分明严切指挥令邉臣以理争辨窃料朝廷之意必谓争之恐有引惹之虞此乃虑之过计之失也夫敌性无常最为难测欺弱畏强难示以怯今杜之于早而力为拒絶犹恐不能若縦之不争而诱其来侵乃是引惹况西山道路有三十余处皆可行兵其险要折扼在于军城银坊等路为彼夺据而不争则北寨王栁等口渐更来侵岂能争矣是则西山险要尽为彼夺一日使彼以大兵渡易水由威虏之西平陆而来以竒兵自飞狐出西山诸口而下则我腹背受敌之患不知何以御之此盖兵法必争之地也且与人为隣敌而自弃险要任彼夺据而不争虽使我弱彼彊尚须勉强何况势钧力敌又违誓约而彼曲我直乎臣谓朝廷所以然者葢由未察敌中强弱之形而不得其情伪之实也臣又见朝廷常有惧敌之色而无忧敌之心夫忧之与惧名近而意殊忧者深思极虑而不敢暂忘惧者临事惶惑而莫知所措今邉防之事措置多失其机者惧虑之意过深也若能察其彊弱之形得其情伪之实则今日之事诚不足惧而将来之患深有可忧奈何不忧其深可忧而反惧其不足惧且戎人虽以战射为国而邪律氏自幼承其父祖与中国通和之后未尝躬战阵遭勍敌谋臣旧将又皆老死今其臣下如固宁者无三两人宁才不及中人已是彼之杰者所以君臣计事动多不臧当初对梁适遣使河西使与中国通好及议和垂就不能小忍以邀中国厚利乃与元昊争夹山小族遂至交兵而累战累败亡失人马国内疮痍诛敛山前汉人怨怒往时彼杀汉人者罚汉人杀彼者死近闻反此二法欲悦汉人汉人未能收其心而北人亦已怒矣又闻今春女真渤海之类所在离叛攻刼近才稍定方且招辑败亡修完器甲内恐国中之复叛外有西夏之为虞心自懐疑忧我乗虚而北袭故于界上勉强虚囚我巡兵侵我地界盖其实弱而示强者用兵之诡计故臣谓茍能察其强弱知其情伪则无不争之理何必惧其不足惧哉自国家困于西鄙用兵常虑北敌合谋乗隙而动及见二国相失而交攻议者皆云中国之福夫幸其相攻为我之福则不幸使其解仇而复合岂不为我祸乎臣谓北敌昨所以败于元昊者亦其乆不用兵骤战而逢勍敌耳闻其自败衂以来君臣恐惧日夜谋议通招丁口柬募甲兵处处开教阅之塲家家括粮马之数以其天姿骁劲之俗加以日夜训练之勤则其强难敌矣今彼国虽未有人然大抵为国者久无事则人难见因用兵则将自出使其交战既频而谋臣猛将争能并出则是夹山一败警其四十年因循之弊变骄心而为愤志化惰卒而为劲兵因屡战而得骁将此乃北敌之福非中国之福也此臣所谓将来之患者也然二国势非久相攻者也一二年间不能相并则必复合使北敌驱新励之强兵无西人之后害而南向以窥河北则又将来之患大者也臣虽不知朝廷顾河北为如何但于本路之事以今年较去年则亦可见去年已前河北官吏无大小皆得举材而择能急于用人如不及者惟恐一事之失计故也自今春以来差除渐循旧弊凡干敏之吏熟于北方事者举尔奏乞百不一不惟使材臣能吏不劝而殆亦足见朝廷不忧河北之事办否也至如废縁邉久任之制而徙刘贻孙以王世文当冀州李中吉当广信王中庸当保州刘忠顺当邢州如此数人于闲漫州军尚忧败政况于邉要之任乎臣愚以朝廷不以北事为忧


　　歴代名臣奏议巻三百二十五
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷三百二十六
　　明　杨士竒等　撰
　　御邉
　　宋仁宗庆歴二年欧阳修知谏院论韩琦范仲淹乞赐召对陈边事奏曰臣伏见自西鄙用兵以来陛下圣心忧念毎有臣僚言及西事必皆倾心听纳今韩琦范仲淹乆在陜西备谙边事是朝廷亲信委任之人况二人才识不类常人其所见所言之事不同常式言事者陛下最宜加意访问自二人到阙以来只是逐日与两府随例上殿呈奏寻常公事外有机宜大处置事并未闻有所建明陛下亦未曽特赐召对从容访问况今西事未和边陲必有警急兼风闻北敌见在凉甸与大臣议事外边人心忧恐伏望陛下因无事之时出御便殿特召琦等从容访问使其尽陈西边事宜合如何处置今琦等数年在外一旦归朝必有所陈但陛下未赐召对此二人亦不敢自请独见至如两府大臣毎有边防急事或令非时召见聚议或各令互述所见或只召一两人对见商量此乃帝王常事祖宗之朝并亦如此不必拘守常例也
　　三年修乞令韩琦居中范仲淹在外上奏曰臣风闻如定等不乆放还窃縁比来议论必未谐和须虑骄贼猖狂忿兵攻防凡关防边备正要枝梧伏覩朝旨已差范仲淹田况等为宣抚使今日风闻韩琦去仲淹已作防政欲自请行不知是否以臣愚见不若且遣仲淹速去琦与仲淹皆是国家委任之臣才识俱堪信用然仲淹于陜西军民恩信尤为众所推服今若仲淹外捍防兵而琦居中应副必能共济大事庻免后艰若陛下以新用仲淹责其展效则且令了贼一事俟边防稍定不两三月自可还朝既先弭于外虞可渐修于阙政今边事是目下之急不可迟缓以失事机伏望断自宸衷趣仲淹速去以备不虞
　　修又论乞令宣抚使韩琦等经畧陜西劄子曰臣窃闻已降中书劄子抽回韩琦田况等归阙昨来琦等奉命巡边本为西贼议和未决防其攻防要为御备今西方再来方有邀请在于事体必难便从边上机宜正须处置仍闻韩琦田况各有奏状言边防有备请朝廷不须怯畏毎事曲从窃以胜败之间安危所击料琦等如此奏来则边事可知自有枝梧不至败误臣谓且令琦等在彼抚遏则朝廷与贼商议自可以持重不须屈就今议方未决中道召还则是使贼知朝廷意在必和自先弛备况事无急切何必召归其召韩琦劄子伏乞速赐指挥抽回且令琦等在彼经畧以俟西贼和议如何修又论乞诏谕陜西将官劄子曰臣风闻昊贼今次人来辞意极不逊顺所请之事必难尽从事既不成则元昊必须作过朝廷须合先为御备窃虑沿边将帅见西人入朝惟望通好便生懈怠万一西贼骤出忿兵击吾弛惰则立见败事乞速诏边臣宻谕与西贼辞未逊顺必不通和之意各使先知絶其顾望早为准备庻不败事仍虑边将谓朝廷此时议虽未合若后次更来必须和好因此便无讨贼之志仍乞便因诏谕示以激厉之言云朝廷以昊贼罪大意在讨除今不许其和好者盖以外有尔軰在边必望破贼成功之意使其不生退心臣见唐武宗英武之主所任宰相李徳裕最号有材当时用兵征伐指挥将帅处置事宜动以诏书约束劝厉故终成功业国家用兵以来未闻以赏罚号令激动人心使其竭力者此最宜留意
　　修又论河北守备事宜劄子曰臣伏见朝廷方遣使与西贼议通和之约近日窃闻边臣频得北界文字来问西夏约和了与未了茍实如此事深可忧臣以谓天下之患不在西戎而在北敌纵使无此文字终须贻患朝廷契丹通好仅四十年无有纎介之隙而輙萌奸计妄有请求窃以彼固贪惏性本无餍遇强则伏见弱便欺见我无谋动皆屈就谓我为弱知我可欺故添以金缯未满其志更邀名分抑使必从无事而来尚犹如此若更因西事揽以为功别有过求将何塞请此天下之人无愚与智共为朝廷寒心者也今若果有文字来督通和之事则臣谓敌人狂计其迹已萌不和则诘我违言既和则论功责报不出年嵗恐须动作茍难曲就必至交兵至于选将练师既难卒办御戎制胜当在机先臣窃怪在朝之臣尚偷安静自河以北絶无处置因循弛慢谁复挂心岂可待敌使在廷宼兵压境然后计无所出空务张皇而已哉今国家必谓两意虽乖尚牵盟誓边防处置未敢张皇以臣思之莫若精选材臣付与边郡使其各图御备宻务修完此最为得也况今边防处置百事乖方惟有择人最为首务今北边要害州军不过十有余处于文武臣僚中选择十余人不为难得各以一州付之使其各得便宜如理家事完城垒训兵戎习山川蓄粮食凡百自办不烦朝廷经度以兹预备尚可枝梧至如镇定一路最为要害张存昔在延州以不了事罢去今乃委以镇府王克基凡庸轻巧非将臣之材而任定州其余州郡多匪其人臣欲乞陛下特诏两府大臣取见在边郡守臣可以御敌捍城训兵待战者留之其余中常之材不堪边任者悉行换易若秋风渐劲敌舋有端陛下试思边鄙之臣谁堪力战朝廷之将谁可出师当臣初授谏职之时见朝廷进退大臣陛下鋭意求治必谓羣臣自此震慑百事自此修举西北二事最为大者自当处置不待人言及就职以来已数十日而政令之出渐循旧弊惟言事之臣拾遗补阙者勉强施行其一二至如讲大利害正大纪纲外制四夷内纾百姓凡庙堂帷幄之谋未有一事施行于外者臣忝司谏诤岂敢不言伏望陛下不忘社稷之深耻无使敌国之交侵骏发天威督励臣下仍乞询问两府大臣西鄙和与不和能保契丹别无辞説否茍有所説能以庙谋竒筭沮止之否茍无谋以止之则练兵选将备边待宼贼至而后图能不败事否臣愿陛下勿谓去嵗六符之来可以贿觧今而有请则事难从矣勿谓累年西贼为患习以为常若此事一动则天下摇矣臣所言者社稷之大计也愿陛下留意而行之
　　修又论西贼占延州侵地劄子曰臣窃闻元昊近于延州界上修筑城垒强占侵地欲先得地然后议和故杨守素未来而占地之谋先发又闻边将不肯力争此事所系利害甚大臣料贼意见朝廷累年用兵有败无胜一旦计无所出厚以金帛买和知我将相无人便欲轻视中国一靣邀求赂遗一靣侵占边疆不惟骄贼之心难从实亦为国之害不细今若纵贼于侵地立起堡寨则延州四靣更无捍蔽便为孤垒其贼尽据要害之地他时有事延州不可保守若失延州则关中遂为贼有以此而言则所侵之地不可不争何况西贼议和事连北敌今人无愚智皆知和为不便但患国家许物已多难为中悔若得别因他事犹可絶和何况此侵地是中国合争之事岂可不争臣谓今欲急和而不顾利害者不过边臣外惮于御贼而内欲邀议和之功以希进用耳故不肯击逐羌人力争侵地盖小人无识只茍目前荣进之利不思国家乆逺之害是国家屈就通和只与边臣为一时进身之利而使社稷受无涯之患陛下为社稷计岂不深思大臣为社稷谋岂不极虑伏望圣慈遣一使往延州命庞籍力争取昊贼先侵之地不令筑城堡寨若縁此一事得絶和议则社稷之福也臣仍虑西贼来人尚有青塩之説此事人人皆知不可许亦虑小人无识急于就和者尚陈塩利以惑圣聦伏望圣慈不纳浮议
　　修又论水洛城事宜乞保全刘沪等上疏曰臣近风闻狄青与刘沪争水洛城事枷禁沪等奏来窃以边将不和用兵大患况狄青刘沪皆是可惜之人事体须要两全利害最难处置臣闻水洛城自曹玮以来心知其利患于难得未暇经营今沪能得之则于沪之功不小于秦州之利极多昨韩琦等自西来闻有论奏非以水洛为不便但虑难得而难成今沪能得之又有成之之志正宜专委此事责其必成而狄青所见不同遂成舋隙其间利害臣请详言国家近年边兵屡败常患大将无权今若更沮狄青释放刘沪则不惟于狄青之意不足兼沿边诸将皆挫其威此其不便一也臣闻刘沪经营水洛城之初奋身展効不少先以力战取胜然后诱而服从乃是党留诸族畏沪之威信今忽见沪先得罪带枷入狱则新降生户岂不惊疑若使飜然复叛则今后边臣以威信招诱诸族谁肯听从不惟水洛城更无可成之期兼沿边生户永无可招之理此其不便二也自用兵以来诸将为国立事者少此水洛城不惟自曹玮以来未能得之亦闻韩琦近在秦州尝欲经营而未暇今沪奋然力取其功垂就而中道获罪遂无所成今后边将谁肯为国家立事此其不便三也臣又闻水洛之戌虽能救援秦州而须借渭州应副今刘沪既与狄青异议纵使水洛筑就他时万一缓急狄青怒沪异已又欲遂其偏见稍不应副则水洛必须复失此其不便四也縁此之故遂移青于别路则是因一小将移一部署此其不便五也此臣所谓利害甚多最难处置者也臣谓今宜遣一中使处分鱼周询等速令和解务要两全必先宻谕狄青曰沪城水洛本有所禀非是擅为役众筑城不比行师之际沪见利坚执意在成功不可以违节制加罪沪宜释放朝廷不欲直放恐挫卿之威卿自释之使感卿惠若他时出师临阵有违进退之命者任卿自行军法然后宻谕沪曰汝违大将指挥自合有罪朝廷以汝于水洛展効望汝成功故谕青使赦汝责尔卒事以自赎俟水洛功就则又戒青不可因前曽异议坚执不修惟幸夫之遂已偏见今后水洛缓急尤须极力应副万一小有防失则是汝挟情故陷之必有重责如此则水洛之利可成蕃户之恩信不失边将立事者不懈大将之威不挫茍不如此未见其可盖罪沪既不可罢水洛城又不可沮狄青又不可事关利害伏望圣虑深思
　　修又上疏曰臣伏见朝廷近为修水洛城事虽已差鱼周询等就彼相度风闻周询近有奏来为水洛蕃族见狄青枷取刘沪等因致惊骚周询却乞将带沪等往彼以此足验刘沪能以恩信服彼一方朝廷必知水洛为利而不欲废之非沪守之不可然沪与狄青尹洙已立同异难使共了此事臣谓必不得已宁移尹洙不可移沪尚虑议者必谓不可因小将而动大将今若但移洙而不动狄青即不是特移大将矣若却移路分更升差遣或召拜他官茍不类前后因事移替之人即不是因沪被移矣如此则于洙无损于沪获全其功于边防利便三者皆获其利若曲为尹洙狄青却将立功将校轻沮则其害有三大凡文武官常以类分武官常疑朝廷偏厚文臣假有二人相争实是武人理曲然武人亦不肯服但谓执政尽是文臣递相党防轻沮武士况今沪与洙争而沪实有功効其理不曲若曲罪刘沪则沿边武臣尽鼓怨怒其害一也自有西事以来朝廷擢用边将极多能立功效者絶少惟范仲淹筑大顺城种世衡筑青涧城沪筑水洛耳臣亦闻三者惟沪尤为艰辛是功不在二人之下今若曲加轻沮则今后武臣不肯为朝廷作事其害二也沪若不在水洛则蕃族恐他人不能绥抚别致生事则今后边防永不能招缉蕃部其害三也今三利三害其理甚明但得大臣公心不于尹洙曲有党庇则不与边防生患此系国家利害甚大伏望圣意断而行之
　　修又论西北事宜上疏曰臣昨在河东闻北敌事宜説者多端而少实其役兵动众修城掘壕凡所兴为则有踪迹昨三月四月之间于北界地名大栁谷银瓮口与蕃族相杀契丹累败折却主将数人见今抄防中军秋冬必大交战此亦説者多同而不虚惟云夹山部落叛归元昊契丹与西贼相攻又云西贼见在河湾防劄寨兵马尤多或云二敌诈谋欲合而攻我此一事则説者虽多而以人情料之皆不可信自西贼叛我以来更事契丹甚谨盖已与中国交争则屈已事隣乃其常理二敌自来未闻舋隙而忽纳夹山小族反与契丹立为大敌但恐元昊黠羌不为此事以此言之不可信也契丹若防边鄙当先自河北不应便出河东若云出吾不意则兵舋未成必未突然入吾险地是北敌必不攻河东矣西贼二年之间累次遣人通好国家过当许物已多今盟约垂成而忽闻契丹数百里之路﨑岖劳师入吾险固以此而言是西贼必不攻河东此其不可信者也然北戎抄防人马声张已乆今渐向秋必已聚集边臣但见敌兵聚在界上不得不至惊疑惟在朝廷料敌制谋养威持重不为轻发使敌不可窥则得计矣其宻为御备次第臣今具管见画一如后
　　一据今事宜不问北敌攻夹城与元昊但不过边人自相攻耳然敌兵在我境上不可不为支准惟当持重以待未宜便若宼至而大集穷边虚成自扰但训兵练卒于并忻岚宪屯结以俟太原去忻州一日半可至忻州去代州一日半可至岚州去岢岚一日中可至宪州亦然今以兵屯忻并而应援代州屯岚宪而应援岢岚贼至则使代州岢岚坚壁清野待其师老徐以忻岚等兵击之此用兵之法也如此则兵来不失应敌不来不至虚惊其代州岢岚但用去年防秋兵数可矣惟治器械择将帅此非仓卒可办宜急为之具
　　一河东沿边州军器械全然不堪臣昨到彼见逐处弓弩无十数枝可施用者问其何故云为省司惜筋胶支请不得纵支得卭角短筋碎不堪使用乆无物料修治是致废壊臣亦知京中筋胶角絶少然若遍支与诸州军即恐不及欲乞且只支与沿边州军仍乞选差干事官逐州自遣一员上京支请便令自监修补其诸州木羽箭臣曽逐色用草人被甲去三十步以硬弩射之或箭干飞掉不至或箭头卷折不入此乃临阵悮事之物十无一二堪者惟旧竹箭虽翎损镞生秀射之亦能入甲又数目不多亦乞委官拣防修换
　　一代州知州康徳舆老懦不济事臣方欲到京奏乞替却近知已差张元然徳舆却充并代钤辖只此职亦非徳舆所堪乞与一近裹小处知州钤辖别选差人
　　一代州诸寨主监押三十余员内无三四人能干而晓事者伏乞早行替换仍乞于近日臣寮准宻院劄子举到堪充将领人内差充寨主监押
　　一岢岚军地接草城川口无险可恃而城小壕浅须合増城浚壕乞降指挥下河东那打白草厢军及本军系役兵士早并力修葺臣曽状奏乞米光濬且令知军盖光濬已知彼中次第当事宜之际若李纬乍到恐处事未尽合宜又纬必非岢岚乆住之人其米光濬伏乞检防臣前奏施行
　　修又论麟州四议疏曰臣昨奉圣旨至河东与眀镐商量麟州事縁臣未到间镐已一靣与施昌言等先有奏议寻准枢宻院劄子备録镐等所奏令臣更切同共从长相度臣遂亲至河外相度利害与明镐等再行商议乞那减兵马人数可以粗减兵费已具连署奏闻此外臣别有短见合尽条陈其利害措置之説列为四议一曰辨众説二曰较存废三曰减寨卒四曰委土豪如此则经乆之谋庻近御边之防谨具画一如后
　　一曰辨众説者臣切详前后臣寮起请其説有四或欲废为寨名或欲移近河次或欲抽兵马以减省馈运或欲添城堡以招辑蕃汉然废为寨而不能减兵则不若不废茍能减兵而省费则何害为州其城壁坚完地形高峻乃天设之险可守而不可攻其至黄河与府州各才百余里若徙之河次不过移得五七十里之近而弃易守难攻之天险以此而言移废二説未见其可至如抽减兵马诚是边议之一端然兵冗不独麟州大弊乃在五寨若只减麟州而不减五寨与不减同凡招辑蕃汉之民最为实边之本然非朝廷一力可自为必须委付边臣许其乆任渐推恩信不限嵗年使得失不系于朝廷之急而营辑如其家事之专方可収其逺效非二年一替之吏所能为也臣谓减兵添堡之説近之而未得其要
　　二曰较存废者今河外之兵除分休外尚及二万大抵尽河东二十州军以赡二州五寨为河外数百边户而竭数百万民财贼虽不来吾已自困使贼得不战疲人之防而我有残民敛怨之劳以此而思则似可废然未知可存之利今二州五寨虽云空守无境之人然贼亦未敢据吾地是尚能斥贼于二三百里外若麟州一议移废则五寨势亦难存兀尔府州便为孤垒而自守不暇是贼可以入据我城堡耕牧我土田夹河对岸为之巢穴今贼在数百里外沿河尚费于防秋若使夹岸相望则泛舟践氷终嵗常忧宼至沿河内郡尽为边戍以此而虑则不可不存然须得存之之术
　　三曰减寨卒者臣勘防庆歴三年一年用度麟州用粮七万余石草二十一万余束五寨用粮一十四万石草四十万余束其费倍于麟州于一百二十五里之地列此五寨除分兵歇泊外尚有七千五百人别用二千五百人负粮又有并忻等十州军百姓输纳外及商旅入中往来其冗长劳费不可胜言逐寨不过三五十骑巡绰伏路其余坐无所为盖初建五寨之时本不如此寨兵各有定数建宁置一千五百人其余四寨各止三百至五百今之冗数并是后来増添臣谓今事宜稍缓不比建寨之初然且约旧数尚不至冗费臣请只于建宁留一千人置一都廵检其镇川中堠百胜三寨各留五百其余寨兵所减者屯于清塞堡以一都廵检领之縁此堡最在近东隔河便是保徳军屯兵可以就保徳军请粮则不烦输运过河供馈若平日路人宿食诸寨五百之卒廵绰有余或些小贼马则建宁之兵可以御捍若贼数稍多则清塞之兵不失应援盖都不去百里之内非是减兵但那移就食而已如此则河外省费民力可纾
　　四曰委土豪者今议麟州者存之则困河东弃之则失河外若欲两全而不失莫若择土豪委之自守麟州坚险与兵二千其守足矣况所谓土豪者乃其材勇独出一方威名既着敌所畏服又能谙敌情伪凡于战守不至乖谋若委以一州则其当自视州如家系已休戚其战自勇其守自坚又其兵既是土人与其风俗情接人頼其勇亦喜附之则蕃汉之民可使渐自招集是外能捍贼而战守内可辑民以实边省费减兵无所不便比于命吏而往凡事仰给于朝廷利害可倍也必用土豪非王吉不可吉见在建宁寨蕃汉依吉而耕于寨侧者已三百家其材勇则素已知名况其官序自可知州一二年间视其后効茍能善守则可世任之使长为捍边之守
　　右臣所陈乃是大计伏望圣慈特赐裁择若可以施行则纾民减费之事容臣续具条列
　　三年集贤校理余靖奏论元昊请和当令权在我防曰臣切闻贼昊差私置官入境相次到阙欲与朝廷通和事伏以息兵减费逺人顺命国家大臣至于边将咸欲息肩以休士卒臣愚料之以谓挫契丹之气折西羌之鋭不如不和最为得防假如元昊贪我财货甘心臣伏比之为祸大于今日臣请别白言之伏自国家用兵五年已来三经大战军覆将死财用空虚天下嗷嗷困于供给今乃因契丹一介之使驰其号令遂使二国通好君臣如初吾数年之辱而契丹一言解之若契丹又遣一介有求于我以为其谢其将何词以拒之若国家又有所惜必将兴师责我谓之背约则北鄙生患二境受敌矣矧西戎自僣名号未尝挫折何肻悔祸轻屈于人今若因其官属初来未有定约但少许之物无满其意坚守名分以抑其僣虽赐之甘言彼必不屈则吾虽西鄙受敌而北方未敢动也何以知之昨梁适使北之时彼主靣对行人遣使西迈意气自得自言指呼之间便令元昊依旧称臣则是契丹之威不能使西羌屈伏彼自防气岂能来责故臣谓今之不和则吾虽西鄙受敌而契丹未敢动也若便与西戎结盟则我之和好权在北敌中国之威于是尽矣契丹责我则二鄙受敌其忧深矣伏愿陛下与执政大臣宻谋而深思之无令陷彼计中则天下社稷幸甚必不得已而与货财须作料钱公使名目便将灵塩银夏作两镇则赐予倍于往时而君臣名分不改矣或欲速成和好而屈名分则天下共耻之虽强兵在境有血战而已矣若他年贼自有舋来求和者权在我而不必拒之也惟陛下裁之
　　靖又乞韩琦兼领大帅镇秦州状曰臣准五月七日诏勑节文今后三馆臣寮如有边防要切机宜及朝廷大事并令具实封奏臣窃闻已降勅命差韩琦等充泾原等四路都部管韩琦范仲淹并于泾州驻劄仍差文彦博知秦州者臣闻兵之勇怯在乎将胜败在于气窃见贼昊侵轶边鄙以来大战者三矣延安之役人犹勇闘好水之师陷敌伏中防川之败不战而走此皆贼乗屡胜之气而吾将勇怯之分也臣观贼昊虽曰小羌其实黠虏其所举动咸有次序必先剪我枝附壊我藩篱先攻易取之处以成长胜之势金明之族最近贼庭故先取之丰州之地援兵难集故次取之泾原将帅软懦故又取之此乃贼知先后之计也臣窃料沿边诸郡最富最实者秦州耳贼所以盘旋未敢攻秦州者三焉邈川尚强杂羌未附而韩琦为守也此贼昊之所畏朝廷之所恃也今可忧者邈川唃族为贼所侵渐已挫折一恃去矣其余杂羌附汉者未必全归贼者未必诛向我坚者往往族灭而不能救今虽受我封赐贼兵若至其肻死力而援我乎此二恃去矣若使韩琦且守秦州招懐部落抚以恩信训励士卒耸以忠果犹须择材勇以为闘将庻防全辑三恃使贼有所畏可也今乃专委文彦博许懐徳守此一路臣深为朝廷忧之臣亦非敢横议沮事但以三军所恃者将耳韩琦数年在边虽未成功羌贼知名士卒信服今一旦使文彦博代之恩信未洽缓急有难兵将肻用其命乎且彦博新进懐徳无闻羌贼固将轻之矣今虽以韩琦范仲淹在泾原遥节制诸路以为声援但益秦州之忧耳贼若出其上策以一军守瓦亭则泾渭之师不得南矣以一军趋陇坻则岐陇之兵不复西矣以一军直秦州而援兵不至族羌外附则秦州非我之有也贼若出其下策前驱杂羌所在掠夺则吾之救兵虽可至胜负未可知也若谓贼轻去巢穴以为不然此所以出我不意也臣以为当今之计不若急遣韩琦兼领大帅归镇秦州増兵故关以扼冲要诸路有急不妨应援此最安危之机也益泾州之戍以当兵冲以成辅车之势一大将居之足矣更宜择材勇以代懐徳亦最急也贼自屈强以来未尝挫折若得勇将以摧其锋则庻可屈伏矣朝廷措置大事臣妄言其间甘俟鼎镬
　　靖又奏论狄青不可独当一路状曰臣近奏狄青知渭州尹洙知晋州不协物议未防朝旨者臣切谓若非大臣全无忧边之心即是微臣当坐罔上之罪二者之间必有一焉臣伏思陜西四路惟泾原山川寛平易为冲突若戎马之势不遏则为关中之忧关中之忧则天下之忧也故国家自有西事以来以泾原为统帅之府前嵗葛懐敏防师之后朝廷欲差范仲淹往彼绥辑尚先遣中使谕之以意其时仲淹不敢独当此任乞差韩琦同往朝廷遣韩琦范仲淹同共经畧又差张亢知渭州狄青同为一路部管琦等虽名四路招讨其实只是营度泾原亢领州寄青为闘将即是朝廷忧泾原如此之深也及至去年召琦仲淹赴阙又使中使问仲淹何人可以为代于是差郑戬替韩琦仲淹充四路招讨尹洙代张亢知渭州至秋又差韩琦田况徃彼宣抚则固知朝廷未尝忘泾原也今年已罢郑戬归永兴又移尹洙知晋州遂令狄青一身兼领三人职事且仲淹号为最晓边事不敢独当孙沔亦是朝廷精选而托疾不行是泾原有可忧之势岂青匹夫独能当之仲淹岂忘之乎大臣必谓韩琦仲淹二年泾原成规可守故专任狄青足以了事臣实以为不然伏自懐敏覆没之后兵气沮防未有小胜百姓遭刼掠之余虽欲归复而生业未备幸贼未至而谓全实议和未定而早懈怠抽减将帅军民之心尚何所望而敢自安乎且向来于生户界中修一城寨尚有刼夺杀伤不能相保贼马若至谁复安心是大臣全无忧边之心明矣初縁昨者狄青尹洙仓猝行事上烦朝廷臣窃料朝廷之意谓此二人徇偏见之情以倡和故换孙沔在青之上欲令庻事在所商量今来只因孙沔称病遂将泾原路兵马专令狄青进止岂天下之广更无一竒才可以知渭州与青共事者是大臣不思之甚也况始因行事猝暴朝廷不欲问罪遂得专兵柄不知是何赏罚且縁青骤自行间未着大功防恩超擢又其为性率暴鄙吝偏裨不伏所以刘沪敢骂尹洙乳臭狄青一介耳今来以青独当一路岂不忧偏裨不伏而败国家之事乎虽传闻仲淹请行若朝廷从之不过夲州驻劄大节须别得渭州知州与青缓急商量战守之势又况庞籍守延犹与王信等同事今来反不及青独当最难一路无乃籍等羞与为伍以懐怨望乎朝廷乏贤一至于此伏乞陛下询问大臣如或将来贼马冲突泾原狄青果能保必胜之势不贻朝廷之忧则臣甘先就诛窜以当罔上之罪
　　四年靖改起居注论契丹请絶元昊贡献事上疏曰臣伏覩契丹人使耶律元衡今月二十四日朝见讫中外臣寮但闻报西征事又知河东边奏甚急无不忧惧虽北边事宜云征夹山部落且夹山小族而契丹举国征之事势甚大恐似别有谋者臣切思之朝廷于西北大事前后处置失错所以敌人乗舋肆其凭陵今者使来必此之故切縁元昊世称藩臣一旦僭叛招携出讨当自图之而乃屈中国之威假契丹之援借人之势权在他人此谋始之失也臣去年在契丹彼主亲与臣言梁适去时云伺西事了遣人来谢及以元昊表示臣俾知元昊畏服之意又与臣言乾元节信使回日请仔细报来及臣归朝首言此事只縁吕夷简病退梁适差出便乃隐讳云无此言暨乾元节信使萧忠孝来问舘伴张锡锡终不与言元昊商量次第朝廷当昊叛时则遣使告之及其和约欲就则问而不对必疑朝廷有异议矣此始末不同之失也臣今月十六日曽具奏陈欵其所谋四事一曰借边兵二曰借边粟三曰假数年之物四曰絶元昊之和遥度敌情在此而已必若假借财物拒之有词唯与元昊絶和最难处置臣切计之逊词以谢北敌缓词以欵西戎茍纾嵗月之祸诚当今可行之策也然臣愚虑兵之祸自此起不宜处置更有失错今若徇北敌而絶西戎亦有兵祸纳西戎而违北敌亦有兵祸二敌连谋共为矛盾之势北人才去西人必来拒纳之间动皆有碍择祸就轻守之以信使曲不在我即得其要矣必若弃元昊以为外虞坚絶其约使契丹不能反覆而邀功此最乆安之策恐谋者不能终之且元昊所以抗中国者僭尊号改年名不称臣不奉表此其屈强之势也今皆舍去而归我矣三年谋之而一朝絶之及其既去北敌使至将又招之凶狠之性岂不懐忿此起兵之祸也契丹所以取重于中国者亦欲成和好之事专与夺之权也今西戎偃蹇而不从朝廷沉吟而不报及其使我絶之而遽即成之桀骜之气岂不懐怒此亦起兵之祻也然而彼欲举兵而使我絶约皆契丹之狡谋耳臣切料北敌因弋猎之势为举兵之名欲邀成功以徳于我若报之曰天下之民一也本朝之兵尚不忍令其战闘以趋死伤之祸况隣国之兵冐白刃而不忧其伤非所以兼爱南北宁失一小蕃不可烦兄弟之国萧偕回日曽逹此诚且未尝乞师无烦大举若元昊自有舋隙违忤北朝今日出师非复预议又元昊使来毎称北朝之意早縁名体未顺难以从之近者称本朝正朔去羌人僭伪之号而称臣矣只以事要乆逺故须往复商量今若事体准前固当拒絶但业已许其毎事防顺则受其来归若来而拒之则似失信且中国以信自守故能与四海防同傥失信于西人谁复信其盟约若北朝怒其叛而伐之南朝因其服而舍之共成徳美亦春秋之义也彼虽无知固当闻此而悛心矣唯重币轻使以结之使其有邀功之心则必缓图我之患臣又闻前嵗契丹觧甲后幽州亦遭劫掠财物迫夺妇女发掘坟墓燕人苦之今河东近边恐有冲突须作隄备以戒不虞臣尝观契丹气陵中国捃拾事绪以起舋端归于强弩相射利劒相击而已不可不早备也唯陛下图之
　　靖又论元昊所上誓书上疏曰臣窃闻国书到阙议者纷纷以不靖深入为书中微词不敢与元昊誓书缓行封册之礼以观其变此皆防谈之过也臣昨在契丹预闻书意彼主亲与臣言如行封册之请遣使深入军前恐契丹军马到彼误有杀伤即别无微意臣又详观二国形势唯有速行封册使元昊得以专力东向与契丹争锋二国兵连不觧此最中国之利设若二国交兵虽有胜负契丹不能止我之和谋已先定故也假如契丹战胜元昊伏罪则我与元昊通和契丹自以为功又如契丹战败则我与元昊通和在前自非观望加以契丹意在雠赛元昊岂复妄怨于我此皆理之必然者也傥或朝廷懐犹豫之意谋不早定则事乆变生非我之利切以元昊天生凶狡非独今日知之且以契丹强盛尚敢侮慢况于中国数战屡胜徒诱于利乃肻和耳岂是心服若知我逗遛以待其变则翻然屈伏于契丹而专力肆忿为患于我未必轻于契丹也臣之愚虑以谓封册元昊在二国胜负未分以前则元昊有以为恩契丹无以为词今若谋虑未防二国交兵万一契丹战败而遣使坚来止我之和则何词以拒之不如先降敕命差防夏国封册使俾其知之以坚西贼之心专敌契丹此则闘二敌之策也惟早图之
　　三年贾昌朝上备边六事奏曰臣窃惟太祖初有天下鉴唐末五代方镇武臣土兵牙校之盛尽収其权当时以为万世之利及太祖所命将帅率多攀附旧臣亲姻贵胄赏重于罚威不逮恩而犹仗神灵禀成筭出师御宼所向有功自此已来兵不复振近嵗因侥幸子弟饰厨传沽名誉不由勲效坐取武爵者多矣其末不过利转迁之速俸赐之厚尔御侮平患何望于兹然乗边鄙无事尚得以自容昨西羌之叛骤择将领鸠集士众士不素练固难指踪将未得人岂免屡易以屡易之将御不练之士故战必致败此削方镇兵权过甚之弊也且亲旧恩幸已任军职者便当为将兵谋战法素不知晓一旦付千万士卒之命使庸人致之死地此用亲旧恩幸之弊也臣谓守镇之地无数更易管军并刺史以上官秩宜审其所授以待有功如杨崇勲李昭亮軰恩幸之人尚在边任宜速别择人代之此臣所陈救弊之端也方今备边之尤切者凡六事其一曰驭将帅古帝王以恩威驭将帅于内将帅以赏罚驭士卒于外故军政行而大功集干徳中诏王全斌等伐蜀是冬大雪太祖皇帝着暖防被貂裘御讲武殿氊幄顾左右曰今日此中寒不能御况伐蜀将士乎即脱所服裘防遣中使驰骑往赐全斌此御以恩也又曹彬李汉琼田钦祚等讨江南召彬立于前汉琼等立于后援匣劒曰副将而下不用命者得以专戮之汉琼等股栗而退此御以威也今命将帅心先疑贰非近侍不信非姻旧不委锡与金帛巨万而心无感悦者以例所当得也盖向来锡与一皆用例如举兵之际须特出非常然后可以动其心也又陜西四路自部管而下钤辖都监巡检之属军政必相参谋计之未成事已先漏彼可则我否上行则下戾虽有主将不专号令故动则必败也请自今命将去疑贰推恩意舍其小节责以大効爵赏威刑皆得便宜从事偏裨而下有不听令者以军法论至于筦赋税府库之物皆得而用之如太祖监方镇过盛虽朘削武臣之权然边将一时赏罚及财用则皆听其专有功则必赏有败则必诛此所以驭将之道也其二曰复土兵今河北河东强壮陜西弓箭手之属皆土兵遗制也且敌国居苦寒沙碛之地恶衣食好驰射自古御宼却敌非此不可然河北郷兵其废已乆陜西土兵屡为贼破其存者十无二三臣以为河北河东强壮除已诏近臣详定法制外毎因阅习则视其人武力兵技之优劣又择其家丁夫之壮者以代老弱毎乡为军其能絶类者籍记其名姓而逓补之陜西蕃落弓箭手贪召募钱物利月入粮俸多就防刺混为营兵今宜优复田畴安其庐舍使力耕死战世为边用则可以减屯戍而省供餽为不易之利内地州县増置弓手亦当约如乡军之法而阅试之其三曰训营卒太祖下令诸军食无肉衣无帛营舍之门有鬻酒肴者则逐去之士卒有服缯防者则诘责之异时被甲铠冐风霜攻苦服劳无不一以当百今营卒骄惰临敌无勇此殆素所资用之过也旧例三年转资谓之落权正授者虽未能易此制即不须一例使为部管钤辖宜于其间择实有才勇可任将者授之又今之兵器类多诡状造之不精且不适用虚费民力宜按八阵之法依五兵之用以时教习之使啓殿有次序左右有形势前却相附上下相援令之曰失一队将则合队皆诛何患众不为用乎其四曰制敌人今敌人荡然与中国通北方诸国则臣契丹其西诸国则臣元昊而二敌合从以犄角中国之势就使西戎来服不免与之重贿是朝廷嵗遗二敌不可胜计古之备边西则金城上郡北则云中鴈门今自沧之秦绵亘数千里非有山海峻深之阻独恃州县镇戍尔凡嵗所供赡又不下数千万以天下嵗入之数才可取足而一谷不熟则或至狼狈也契丹近嵗兼用燕人治国建官一同中夏昊贼据河南列郡而行赏罚善于用人此中国之患也宜度西戎诸国如沙州唃厮明珠灭藏之族近北如黒水女真髙丽新罗等处皆旧通中国今为二敌隔絶可募人往使诱之来朝如此则二敌必憾于诸国矣憾则为备为备则势分此中国之利也其五曰绥蕃部且属户者边陲之屏翰也如延有金明府有丰州皆戎人内附之地朝廷恩威不立抚驭乖方比为强敌胁从而塞上诸州藐焉孤垒蕃部既壊土兵亦衰恐未有破敌之期请令陜西诸路縁边知州军皆带安抚蕃部之名多设方略务在招集财赋法令得以自专择其族盛而有劳者以为酋帅如河东折氏庶可为吾藩篱之固矣其六曰明探候古者守封疆出师旅居则有行人觇国战则有前茅虑无其审谨若此太祖命李汉超镇关南马仁瑀守瀛州韩令坤镇常山贺惟忠守易州何继筠领州郭进控西山武守琪守晋阳李谦守隰州李继筠镇昭义赵赞领延州姚内斌守庆州董遵诲屯环州王彦升守原州冯继业镇灵武筦之利悉输军中仍听贸易而免其征税召募勇士以为间谍蕃夷情状无不预知者二十年间无西北之忧善用将帅精于觇候之所致也今西鄙刺事者所遗不过数千钱但略涉境上盗听传言塞命而已故敌情贼状与夫山川道路险易之利势絶而莫通夫践不测之戎入万死之地觇伺微宻探索机防非有重赂厚赏孰肻自效乎愿鉴艺祖将帅之制边臣财用一切委之专使养勇士为牙爪而临战自衞无杀将之辱募死力为觇候而坐知敌情免陷兵之耻也


　　歴代名臣奏议巻三百二十六
　　钦定四库全书
　　歴代名臣奏议巻三百二十七
　　明　杨士竒等　撰
　　御边
　　宋仁宗庆歴三年枢宻副使富弼论削兵当澄其冗弛边当得其要上奏曰臣闻茶塩之法汉唐之所取赡也孔仅建白有釱趾之刑桑羊画策为安边之本张林衞觊踵陈其方此煑海之利也至如张滂始倡于正元之间王涯继议于太和之后郑注赵赞并沿其术此摘山之税也国家茶塩之利兼唐数十倍矣向以边隅用兵经费不足主计之吏益求其赢新旧之法屡更是非之议纷起羣商咨怨逺近諠然究其弊端奚厚利之可致哉试陈一策或可取焉臣尝究桑羊之説观倪寛之论从大夫之计则曰修鄣塞偹屯戍必蕃货长财以御不轨通有无调缓急必建本抑末以制豪人览文学之策则曰广道徳开仁义必本修民慤以兴教化遏贪鄙尚至诚必防塞利门以劭农业二者之术交尚而相胜卒无所归准由是溺利权者不知兴王致治之本谈古谊者不知佐财备边之急今徒能语兴王致治而不能思其急则腐儒之议也止能语佐财边而不能思其本则霸图之駮也今国家追王风黜霸畧国用稍艰而利课遂梗者兵不可削籍而边不可弛候故也然兵有可削之术边有可弛之谋所谓兵有可削者非能去之也在乎澄其冗者而已所谓边可弛者非不之也在乎得其要者而已今中自京畿外至州县防戍之卒屯驻之兵其籍盈数百万无技勇者有之矣癯弱朽迈则虚为耗蠧是皆可澄之者也今屯之要存乎西北自西羌叛命以来朝廷制御之术为不少矣其北鄙虽结驩奉好无轻儳宼钞之患然烽候不可不严堡鄣不可不且边陲所恃唯骑与射若夫劲弩大防长矛巨盾镞之所中刃之所挂洞连腋则非彼之所能加也傥释骑而就步则参伍不能当中国之一必若驰髙骛下规廻矩折则非中国之骑所堪也中国之马驵骏既少骑士或非精习战阵之际步兵整顿骑士驰突多或蹀乱诚宜损其驽下存其精鋭以増步兵东汉尝诏边郡増置步兵列屯塞下此其効也而况给一骑之刍粟可以赡步兵数人矣得不违害而就利哉此又可以澄之者至如今之边候多屯内兵土宜非所堪技能非所习而坐食储峙惯忲给赐乆恬安逸靡知艰苦有未尝识阵伍而闻金鼓者忽有一旦之用擐三属之甲雪霜増其惨瘃墯切其身则恐疲瘁颠仆之不暇非全胜之师也夫边儌之人土俗懻忮便骑射能寒苦与戎人习尚一同寇或暴至皆能全保聚有闘心虽讨击驱攘亦尝参用然什不得伍所遗实多莫若嵗乗农余鸠集勇壮教以长技缮其利兵示之以进退之形权之以赏罚之柄分之以部队领之以干臣粟帛可以不供赋租可以自赡角前犄后翼以内兵则为全胜之师矣此所谓得其要者如此而后利途可以寛本业可以阜教化可以振贪鄙可以消而免讥乎腐儒之议渐逺乎霸图之駮也愿陛下不以臣説为妄特留圣意
　　四年弼上河北守御十三策疏曰臣伏以北敌自古为中国患黄帝时谓之獯鬻周时谓之玁狁秦时谓之胡汉时谓之匈奴唐时谓之契丹其名虽异其实则一也有民人而不能教化有土地而不出财货寒无温丽之服饥无甘珍之食凡百所欲率皆不足只知有射猎之事鬭战之习恣其欲逞其强而已矣于是见中国之盛万物之富非已之所有求而不可得贪惏之性济以趫武则不得不为边鄙侵掠之患也然为患深浅系其强弱亦系中国盛衰焉或暂而入宼或连嵗扰边或散处中原或逐出漠北或费兵力而臣蓄之或从权宜而亢礼之伏叛相倚胜败不常歴代帝王知其若此不欲困百姓而外事四夷故有曰视为化外放之而已复有曰接以礼让覊縻不絶而已又有或质其子或盟于天或啗之金帛以厌其欲或结之姻好以昵其心自古谋谟之臣运筹画策相与争于庙堂之上者亦惟此数科而已国家初得天下震耀威武太祖待北敌仅若一族毎与之战未尝不克太宗因亲征之衂敌势遂骄频年寇边胜败相半真宗嗣位之始专用文徳于时旧兵宿将往往沦没敌骑深入直抵澶渊河朔大骚乗舆北幸于是讲金帛啗之之术以结懽好自此河湟百姓防四十年不识干戈嵗遗差优然不足以当用兵之费百一二焉则知澶渊之盟未为失策而所可痛者当国大臣议和之后武皆废以边臣用心者谓之引惹生事以搢绅虑患者谓之迂濶背时大率忌人谈兵幸时无事谓敌不敢背约谓边不必预防谓世常安谓兵永息恬然自处都不为忧西北之寇稔知朝廷作事如此之失也于是隂相交结乗虚有谋边臣有奏敌中事宜则犹曰探候之人妄报所以希赏固未尝听也蕃使毎到朝廷悖慢则尚曰异域之人无礼是非异事固不之恤也但只自谩吓佯为包容其实偷安不肻为国家忘私任责画乆长之逺经所以纵其奸谋养成深患是致寳元元年元昊窃发数载用兵西人穷困未有胜筭又至庆歴二年契丹观舋而动嫚书上闻中外仓黄不知为计不免益以金帛且茍一时之安此二边所以敢然者盖国家向来轻敌忘战不为预备之所致也臣深见二敌为患卒未宁息西乏则北助北静则西动必欲举事不难求舋通和则安享重币交战则必败官军叛而复和孰敢不许擒纵自在去住无梗两下牵制困我中国有何大害而不为边患有何后悔而长守懽盟渝盟扰边我则遂困不幸凶荒相继盗贼中起则彼二敌所图又甚大矣臣故曰二敌为患卒未宁息臣上之所陈西北形势乃唐室以前戎人之事也其后契丹自得燕蓟以北拓防自得灵夏以西所生英豪皆为其用得中国土地役中国人民称中国位号立中国家属任中国贤才读中国书籍用中国车服行中国法令是二敌所为皆与中国等而又劲兵骁将长于中国中国所有彼尽得之彼之所长中国不及我当以中国勍敌待之庻防可御岂可以古之戎人待二敌邪前既轻敌妄战不为预致二敌结祻为朝廷深忧今又欲以茍安之势遂为无事二敌各获厚利退而养勇不数年相应而起则无复以金帛可啗而盟诅可约也臣向者累奉徳音今韩琦范仲淹专管西事命臣专管北事臣才识无取滥膺擢任退自循省何以塞责然敢不强勉夙夜揣摩今輙得守防凡六事御策凡七事谨具如左
　　一河北三十六州军内縁边次边如北京雄霸祁深保瀛漠沧定镇冀十二州广信安肃顺安信安保定干宁永宁七军緫一十九城皆要害之地可以控制敌寇而不得深入矣定为右臂瀛沧为腹心北京为头角此四城者河朔之所望也余十五城为指爪支节乃四城之所使者定瀛沧各置一大帅余十五城分属定瀛沧三路悉择善将守之十九城都用三十万定五万沧瀛镇各三万冀二万【冀在要防之地诸路皆通故比余郡蓄兵稍多】保祁深广信安肃各一万【保州广信安肃当入寇之冲故三城鼎足相峙欲以交相防合以御初入之锋也祁在镇定之东旧颇慢后来敌骑入寇以镇定有重兵不肻趋镇定路才过保州便从东南道出祁深往取冀路寇澶魏故祁深亦须屯兵稍多】雄霸漠顺安信安保定干宁永宁各五千北京五万为诸路救援之兵今河朔平时有驻泊屯驻就粮兵十八万本城五万至用兵时増十万人则战兵足矣此三十万兵非如景徳年闭门自守皆使出而接战也当时城守不敢出所以寇兵堂堂直抵澶渊防至渡河为京师患今若使良将帅守十九城分头三十万众左右出入纵横救应闪误逗诱冲陷掩袭臣虽愚未信敌敢长驱而南也顷年大兵悉屯定州然闭城不使出战者盖恐一败涂地则无以救援且防中渡之变也今虽用兵三十万而分置十九城右败则左救纵失则横援岂更有昔时之虞邪其外十七城不复蓄兵只以本郡乡兵坚守不使出战
　　一河朔州军长吏最宜得人以匃奴之变自来都不选择污不才年老昏昧者尽使为之又移替不定乆者不过一二年其间茍且之人只是干寻常之务其经乆利害自知不及其身率皆不为前后相承积弊已甚若不选人乆任以矫前失则异日或有变故边城不守浸滛深入为患不细其上件十九州军在河朔尤为要害内定保雄霸沧五州广信安肃顺安信安四军近已得旨选人差定见施行次北京已有大臣自余镇冀瀛漠祁深六州保定干宁永宁三军北平一寨亦乞选差长吏并使乆于其任内绩效着闻者优与就迁秩禄及厚加赐予使乐于边寄亡所怨苦则悉心营职自甘乆处或亷勤可尚才有不足者罢之与内地合入差遣若故为乖缪欲违边任及有罪不可留而法不至死者废之终身如此则人知祻福必及孰敢不勉别有事件已具进呈
　　一除上件十九州军长吏已下并乞诏本路转运提刑安抚部管钤辖分擘举充仍委枢宻院三班审官铨司选择不许循入并须三年一替所贵上下得人众职皆举用兵之际有可供使与夫临时外求得失相万也
　　一屯兵边古今常制所患者民赋有限兵食多缺必须广为经度其间嵗有凶歉谋之不获或寇至益兵食常不足则暴敛横取何所不至民由是困盗由是起此歴代之所患也河北自石晋失燕蓟之险无所固守是以蓄兵愈多积粟愈厚国朝踵之颇乆至景徳讲和之后兵渐弛粟亦随减前年敌忽生变虽强与复和而终非悠乆之计自此边舋已兆向去未有宁嵗尤宜谨御之策使乆而不匮臣輙得养兵二条其一据守边兵马合留外屯驻驻泊就粮诸军悉分屯于河南郓齐济濮等州以教以养况其地富实不劳而足率三年一代遇有警急发符召之不旬日可到岂有后期不及者邪所以畧省河朔诛敛以寛疲民使之安逸苏息坐待宼至而用庻防沛然师有余力可以御敌其二縁大河州军起敖仓支移河南民税及漕江淮粟以实之分屯近边兵马毎二嵗一代亦足以寛河湟之困民二者可择一焉或兼用亦善不然臣恐无事时河北已见殚竭一旦用武又重加敛民必怨叛则肘腋之下皆为仇雠岂暇御外宼哉
　　一河北最号劲兵之处若尽得精鋭则无敌于天下况边鄙乎顷年朝廷未与匈奴讲和敌毎入宼唯惧北兵视南兵轻蔑之也我分南北兵各为一军凡敌阵必先犯南兵南兵溃则并北军累之而必败惩此因有以南北兵混而战者败走北兵南兵尚多徒能张为虚声而实不足用臣愿自今河北増募土人为禁军料钱不可过五百文毎成一指挥即代南兵一指挥归营不数年三十万尽得北兵不教之精勇则匈奴自当畏服岂敢轻动哉恐议者谓不宜益兵则请于别路罢招以此易彼亡所増矣既得土兵勿戍他郡粮不足则愿用臣前养兵二条
　　一北敌风俗贵亲率以近亲为名王将相以治国事以掌兵柄而信任焉所以视中原用人亦如已国向者燕王威望着于北敌知是皇叔又为王爵举天下之尊无与二谓朝廷庻事皆决于王又疑王善用兵天下兵皆王主之严刑好杀无敢当者北敌疑此益所畏惧故燕蓟小儿夜啼輙曰八大王来也于是小儿辍啼毎牵牛马度河或旅拒未进又曰必是八大王在河里其畏服如此敌人毎见南使未尝不问王安否及所在朝廷以王之故亦见重于敌朝廷有如是亲贤毎欲妄动未必不畏王而止今春王薨识者亦忧之谓王之生则北敌以朝廷为重王之薨则北敌以朝廷为轻矣臣亦尝念国家将帅既未闻于敌国而亲王素有威望为匈奴所畏者又已沦谢且不复更闻有皇亲可以为朝廷屏翰者必谓王室孤弱无所扶助本根不固易以动摇此诚宜为敌人之所窥测也臣愿陛下亲择宗室中年长知书识理道晓人事者十数人为王畿千里知州【虑宗室不逹民政且或有任性为事通判位下难规正宜择方严公干近上朝廷一人为同知州所贵势均力敌可以共事而无所乖失俟厯一两郡决知可以独任则罢同知州只置通判】又择其次者数十人为千里内州郡钤辖【恐亦未练军政职事不举其都监监押未可减省宜择亷干厯事之人令共职仍选良守臣伺察而裁处之】其年少官卑度其稍堪差使者为畿县都监监押【虽年少亦须三十嵗已上者亦择良令长以董正之】并限二年一替亦用文武臣寮赏罚之法以劝沮之内有勤俭好学接寮属有晓习文法能治民事者量髙下等第或降诏奬谕或赐金帛或迁官秩有诸过者亦量大小等第或罚俸或赎金或降官甚者召还黜于宫宅俾之省过一二年复遣补外凡三省过而遂不改者终身使奉朝请如此教育之选试之善者必赏不善必罚臣知不数年当有贤宗室如前汉河间后汉东平二王者不为难矣内可以藩屏王室外可以威示四夷此有国家者之急务臣观二代已后兴王者今日得天下明日封建宗室至于襁褓之子亦皆为侯为王分割土地自成邦国所以分布枝叶庇廕根本张大王室壮观天下使英豪无间辞无异意谓四海之内尽是一姓虽有凶谋变计不敢妄动此前代帝王制御天下长乆之策也布在简牍验之可信今则埋没抑压仅同豢养纵其非僻殊不教训虽有説书之官又实虚设是尽欲愚之而不令知善道为善人甚非帝王飬宗室之义也至于臣庻之家有子孙弟侄者无不孜孜诲诱使之成器盖持门户主祭祀若子孙不肖则家道沦没又有担负之夫微乎微者日求升合之粟以活妻儿尚毎日那一二钱命厥子入市学谓之学课亦欲厥子读书识字有所进益而嗣其家国家富有天下基业全盛实祖宗艰难而致所宜子子孙孙相承不絶为万世之计岂可宗室满宫而陛下都不教导任为过恶俾外裔轻笑是陛下自去枝叶而取孤根易摇之患臣窃忧之臣又伏思陛下任李用和为殿前副指挥使任曹琮为马军副都指挥使是任亲也用和与琮诚亲矣然皆异姓异姓者尚可信之则宗室同姓与陛下是骨肉之亲反不可信之哉陛下不过谓宗室无人臣谓今则诚未见其人教之试之当自有人矣今唯朝防时羣行旅进青盖满道士大夫见者方知有宗室但出得都城四门之外已不知宗室之有无况天下乎况四夷乎上古直至周世宗其间所厯何啻万代而宗室不教不试不用微弱之人未有如本朝之甚之极者也宜乎为识者之所忧而北敌之所轻也且如北敌有南大王萧孝穆北大王萧孝惠鲁王特哩衮楚王伊勒希巴是其近亲者甚众臣前嵗奉使尽与之接又询其国人未必实皆才武而中原闻之莫不疑其人人皆良将也其故何哉盖闻其名而疑其有实尔今朝廷若能崇植宗室使声名渐着闻于北敌亦谓南朝宗室有人根本牢矣藩屏固矣欲谋则息欲动则止古者有以实效济务者亦有虚声慑敌者兵尤重先声而后实况臣之所説必能声实相副愿陛下行之无疑
　　一景徳以前縁边土兵无事时戍本州军宼至则尽为逐路部管司抽起沿边缺人却以南兵屯守甚无谓也夫土兵居边知其山川道路熟其彼中人情复谙敌兵次第亦借其营防骨肉之心且又服习州将命令所以御必坚战必胜也若迁入内地则山川道路不知人情不熟敌兵不谙骨肉不在州将命令不习又为南兵怯弱所累则御不必坚战不必胜也北敌唯惧土兵毎闻以南兵替入内地敌人大喜故来则胜而回前年河朔有警定帅复寻景徳故事尽抽边兵守定州河湟之民大恐以谓官军必败幸而敌骑中止不见失律不然防师必矣臣愿自此若敌入宼沿边土兵只在本处不复令部管司抽移若逐处土兵尚少即以南兵益之如其有余方许部管司抽起况部管司自有近里州军土兵可以聚而为大阵矣【臣上篇议十九城分领兵三十万出战余十七城系近里州军只用乡兵守之更不出战其逐路部管可于十七城聚大阵兵矣】边兵勇悍不畏坚敌敌骑初入使当堂堂之锋或得便可战必能取胜则近里州军人心自壮则虽是南兵之怯亦自增气茍以南兵在边遇宼一败敌骑乗胜而南则表里震恐虽精鋭尽在部管司亦已沮防安能保其全胜哉
　　一景徳以前匈奴寇边必由飞狐易州界道东西口过阳山子度满城入自广信之西后又多出兵广信安肃之间大抵敌骑率由西山之下入宼大掠州军然后东出雄霸之间景徳前二州之间塘水不相接因名东塘西塘二塘之交荡然可以为敌骑归路遂置保定军介于二州以当敌冲厥后开导不已二塘相连虽不甚浩渺而敌路亦少梗矣然或穷冬氷坚或旱嵗水竭亦可以济未为必安之地虽然但少以兵控扼之则敌骑无以过矣自余东从泥茹海口西至保州一带数百里皆塘水弥漫若用以为险可以作限只自保州以西至山下数十里亡塘水之阻敌骑可以平入敌若守盟不动则我无先发但用臣上篇屯兵之法足以固守万一渝盟入宼用臣之策可以转祸为福逞志泄愤矣何以陈之今敌若寇边必由广信西来敌骑初入境沿边州军坚壁亦不得出兵敌必不顾而进将入镇定亦坚壁敌必易我而懈于是令广信安肃保州三城开壁防兵张虚而不与战敌必分兵来御已而令镇定互开壁复不与战彼既前后受敌必未敢长驱而南于是我急从沧州取海上路以数十艘出轻兵三千趋于州入宼家口咫尺燕蓟【沧州至北界平地水路约五百里不数日豋岸地肥水草美不必重赍】计其日然后自雄霸之间【即景徳年敌骑东归之路也】又出精兵直抵燕京防沧州兵其腹心破其聚积彼见两下兵入则莫之为计矣燕地既乱入宼者必有归心又为王师所牵而不能遂去于是乗其向背之际使沿边三城及镇定兵合击必大破之追奔及燕尽逐敌兵过山后【敌兵入界则整若败而出塞则纷然散走无复行阵易为驱除矣】则敌骑无复南者因其妄动可以一举而复全燕之地防数郡陷兵之俗平累朝切骨之恨臣自谓必无遗策矣既以兵守四关口外唯西山后有新开父牛鐡脚猪窠三口敌人以通山后八州之路然皆峻狭不容车马【敌人凿山为径只通人行险峻非兵行之道】虽不加防守亦无所害或于口侧少伏兵马纵敌入宼发伏可以尽杀之假如陛下谨重未欲尽举复燕之策即请寇入之后顿重兵于西山下敌骑有所掠而东出亡路进退不遂我于是以十九城之兵分布掩击必使退败保无深入之患敌势既屈与物则削与和则乆亦制匈奴之下策也
　　一燕地割属契丹虽逾百年而俗皆华人不惯为匈奴所制终有向化之心常恨中国不能与我为主往往感愤形于恸哭臣前年奉使边廷边上往复数次边人皆劝臣无重契丹以困民万一入宼我沿边土人甚有豪杰毎一豪杰可自率子弟数百人为官军前驱愿朝廷复取燕蓟吾等却为华人死亦幸矣臣窃壮之慰谢而退朝廷之力未及外御遂虚边豪之请虽臣未尝忘懐思为异日之外用自后不辍寻访所得边豪颇多将来敌若宼境臣必能以所得边豪令自率乡户各成一队或为向导或为内应或破阵或攻城大可以为王师之助矣其始去则质其家其成功则厚其赏臣不患其谲而反为害也
　　一古者有外虞则以敌国攻敌国中国之利也朝廷西有羌人之患力足御不假求外援以自助唯是北敌强盛十倍羌人异日渝盟悉众南下王师力若不给则祸未可涯宜求所以牵制之术使有后顾而不敢动则有所惮而不能尽鋭以来我力足以御之此不可不虑也今契丹尽服诸畨如元昊回鹘髙丽女真渤海□惹鐡勒黒鞨室逹靼步奚等弱者尽有其地强者止纳其贡赋独有髙丽不伏自谓夷齐之后三韩旧邦读书礼义之风不减于中国契丹用力制之髙丽亦不战后不得已而臣之契丹知其非本意颇常劳于制御髙丽亦终有归顺朝廷之心臣伏见淳化年中其国王王治遭契丹兵入境遣使元郁来朝纳欵太宗不从但婉顺回答又于咸平年中其国王王诵遣户部郎中李定古来使真宗不纳但降优诏而已又于祥符七年其国王王询遣工部侍郎尹古贡表来使表称今断絶契丹乞归附大国仍乞降正朔并皇帝尊号真宗又不许陛下即位后天圣二年复曽遣使来朝朝廷差栁植管接其事甚近可以按证前后髙丽四次遣使修贡毎来必言不愿附契丹而愿归朝廷终不允纳虽然髙丽欵附之切如渇者望饮饥者望食无一日而忘也但畧遣人翘发则其来必矣来则善遇之许其嵗朝京师赐与差厚于前以回其心优为诏命之辞以悦其意它时契丹复欲犯顺以逞志我遣人使髙丽激之且约曰契丹往年无故侵髙丽三韩之地今又累兴师深入诛求无厌髙丽甚苦之我先帝重惜民命不欲数与之闘故嵗遗厚币于兹四十年矣今契丹又欲背施肆毒犯我边境我军民并怒皆愿死战我不敢违众师行有日髙丽又举兵相应表里夹攻契丹败则三韩之地及所得人民府库尽归髙丽我秋毫不敢有但止复所割故地尔髙丽素怨契丹侵其地又怨毎嵗敛取过重向者恨无大国之助以絶之闻今之説必然从命然则契丹不足破也或者疑其纳髙丽则契丹可以为舋端不便臣答曰前嵗之隙岂为纳髙丽兴辞邪北敌之性变诈多端茍欲背盟何説不可岂宜动自拘碍不敢有为直俟祸来坐受其弊愚者尚不肻如此况谋谟天下之事乎髙丽果入贡假契丹来问我当答以中原自古受方国之朝献矧髙丽素禀朝廷正朔但中原有阻今却复旧好使我何辞阻絶之与契丹纳诸国之欵一也契丹安能使我必不纳髙丽之贡哉臣又思之若契丹寡弱不足为虞或能谨守盟誓无陵侵中国之志则何用远纳髙丽之欵而忽契丹之约今契丹尽吞诸蕃事力雄盛独与中原为敌国而渐有凭陵之心况前嵗己生舋隙自知不直谓朝廷伪増金帛后图释憾不乆又将先有以制我焉发而谋之则不及矣经营措置今及其时臣又尝闻契丹议曰我元昊与髙丽约连衡攻中原元昊取关西髙丽取登莱沂宻诸州【又曰髙丽隔海恐不能乆据此数城但纵兵大掠京束官私财而去】我则取河北三十六州军以河为界臣闻此乆矣万一果如斯説臣恐朝廷必无以制之外宼如此窥图中国中国但因循日过一日臣不知终乆如何夫髙丽累年贡奉朝廷朝廷终不许遂决志事契丹所以为契丹用也契丹所使无令不从今朝廷能许髙丽进贡正遂其乆志则必反为我之用矣契丹何能使之邪臣熟知髙丽虽事契丹而契丹实惮之天圣三年契丹尝伐髙丽【是年朝廷遣李维奉使】髙丽败契丹兵三十万疋马轮无回者自是契丹常畏之而不敢加兵朝廷若得髙丽不必候契丹动而求助臣料契丹必疑髙丽为后患卒未敢尽众而南只此已为中国之大利也臣愿陛下行之无疑
　　一镇定西山有谷口十余道尽通北界山后之路景徳已前不甚迹熟盖溪涧峻狭林木拥遏故敌罕由兹路而入虽有来者亦必艰阻臣顷闻河朔人説契丹自山后斩伐林木开凿道路直抵西山汉界而止今则来往通快可以行师臣亦细诘其由云契丹旧亦疑朝廷有复燕之志恐天兵渡界河直北趋燕京则敌人欲出我不意由山后进兵旁击镇定横行河朔牵制王师以觧収燕之患也臣必料往年縁边已曽探报闻于朝廷今或契丹自广信安肃入窃我必以重师御其锋若有西山别众出于镇定横行背击官军败绩则大事去矣兵家切务不可不知当得能干而谨宻者隂往经制如何屯戍如何捍御必有可以胜之术先事而定以待其来则保边之道也
　　一祁深二城旧非要郡宿兵至少故城垒廹而陋不甚修葺窃闻契丹今复入寇知吾重兵屯镇定不肻南靣直走才过保州便取东南路由祁深以来祁深二垒当广而髙之以防攻逼【誓书言不得创制城池若因而广之则无疑】又曰敌既惮镇定而忽祁深必谓二城兵寡不戒而过我若乗其不备使二城潜出精兵首尾应而击之必大得志此系于临时非可预度然亦当知之俟其变则易为谋矣
　　一汉唐以前匃奴入宼率由上郡鴈门定襄等路盖当时中国据全燕之地有险可守匈奴不敢由此路而来也自石晋割燕蓟入契丹无险可守由是敌骑直出燕不复寻定襄等故道今朝廷若留意河朔边鄙有俻敌不可得而入须求别路以来路或虽可入宼苐取定襄等路为犄角之势则河东不得不大为防或创立城池或造作险阻何地可以设竒伏何路可以出牵制此须预为经度素有隄俻则临时足以御捍应卒不至仓皇使与河朔表里相应宼不能逞其欲实边防之急务也
　　右守御二策緫一十三条是臣庚辰壬午二嵗奉使契丹日于河朔往回十余次询诸縁边土兵并内地故老博采参较得之甚详及到敌廷议事又颇见其情状以至稽于载籍质于时务用是裒聚撰述以副陛下委责之意即非臣任胸臆罔圣听惟陛下令两府防议可者速行之其未可者交相致诘而是正之臣必不敢持己狥私旁拒众证两府亦不得畏事飬病而无所发明如此则庻防谋行而患可弭矣臣闻古者人君遭患难则退修道徳可以无咎是故文王出羑里纯任教化而终灭独夫勾践脱防稽厉精武事而卒破夫差又闻主忧则臣辱主辱则臣死是故陈主答书悖慢而杨素下殿请死蔡贼防扈难制而裴度誓不两全终之隋灭江南裴度平淮西有以见古之君臣所为各得其道无不建功立业声流后世者也昨契丹背约呼索无厌朝廷以中国之尊敌人敢尔陛下固未闻有文王勾践复雠雪耻之心臣亦未见有杨素裴度死难平贼之志如此而望排患觧纷建功立业如古之君臣何可得也臣计北敌势方强盛可以为宼而輙肻议和者有谋也谋而后举以为万全之防也又计中国之势如人坐积薪之上而火已然虽熖未及其身可谓危矣北敌之强既如彼中国之危又如此而尚不急求所救之术是欲秦之鱼烂梁之自亡耶臣位枢府夙夜忧畏恨未得死所少纾国难愿觧臣宻职与河朔一要郡得以效拙经营边事虽未敢必谓无虞然料或可稍寛陛下北顾之忧矣伏惟早赐裁幸
　　弼又论契丹不宼河东上疏曰臣昨日垂拱奏事准宣谕今来契丹云州受礼恐于河东作过令两府设实由臣误荷奬擢无所施设致此外宼上烦圣忧闻命震惊不遑啓处然退自思念仅得粗畧切谓契丹必不宼河东其事有九无名一也动称王师不肻窃发二也河北平坦可以长驱必不由河东险阻而来易入而难出三也河北富实河南虚乏必不肻击虚乏而令我富实地四也河北无河东有黠敌萌南下之心乆矣临事必不肻舍无而宼有俻五也若欲乗我不测而入当行诡道出于仓卒必不肻先报云州受礼六也契丹始与元昊相约以困中国前年契丹背约与中国复和元昊怒契丹坐受中国所益之币因此有隙屡有怨辞契丹恐其侵轶于是压元昊境筑威塞州以俻之而保族累杀威塞役兵契丹又疑元昊使来遂举兵西伐验之非诈今必无防合入宼之理七也契丹惜燕地如人惜心腹若宼河东岂不防我攻燕为牵制之术于今不闻俻燕八也契丹自得燕蓟不复由河东入宼九也臣验此九事故知契丹不宼河东必矣臣今但论目下不为河东之患过此以往则非臣所知臣谓契丹异日之祻必在河朔【河东只可为牵制之地】所以臣近奏河北守御之策因乞守一要郡自行其事下二府议之未合只且令田况往彼按臣所説此乃平时悠悠所为非今来确乎至急之意也河朔二三年来虽名为设备其实未堪御宼乃是张豫备之虚声适足重敌人之奸计为患愈大不可不思臣前嵗奉使契丹理当无所増赂盖为朝廷方尽力西郡未遑北事于是忍羞自屈嵗益所入聊以欵兵缓祻而望雪耻于后也臣今欲乞必愿俞允不住多兵备敌以安元元至于身羞国耻庻防可刷臣不胜大幸
　　弼又论元昊所上誓书上疏曰臣近见元昊所上誓书及表奏辞礼恭顺一遵朝廷所约只是疆埸上微有商量候杨守素等到阙乞与婉顺商议示以必和之意使之深信不可为其恭顺却于元约事外别有诘难邀勒所宜多方容纳令无俻我心则必尽力与契丹相持若二宼自相杀伐两有所损此朝廷之福天之所假也茍议絶和约或大段拖延不成则元昊必复与契丹合而为患如故此必然之理也臣料契丹必未肻与朝廷絶好余靖此去保无他虞将来若遣谢使所赍谢物不可过数茍多无益更乞深加详择
　　五年弼为河北宣抚使论河北七事上疏曰臣伏以河北一路盖天下之根本也古者未失燕蓟之地有松亭关古北口居庸关为中原险要以隔关匈奴不敢南下而歴代帝王尚皆极意防守未尝轻视自晋祖失全燕之地北方关险尽属契丹契丹之来荡然无阻况又河朔士卒精悍与它道不类得其心可以为用失其心则大可以为患安得不留意于此而反轻视哉臣昨奉诏宣抚自度河而北徧询土人熟知祖宗以来边防事机者观其所説皆有条理太祖太宗之时契丹入宼边兵或有防败而不能长驱真宗初边兵亦少失而有长驱之患者何哉盖太祖太宗时屡曽出师深入攻讨及寇至又督诸将发兵御战敌骑虽胜知我相继开壁援兵四至无退藏之惧是以怱怱出塞不敢长驱也洎真宗即位惩防师之衂遂下诏边臣宼至但令坚壁清野不许出兵纵不得已出兵只许依城布阵又临阵不许相杀贼知我不敢出战于是坚壁之下不顾而进一犯大名一犯澶渊是故虽无防师之失而有长驱之患真宗再驾河朔幸而讲和不然事未可知也臣尝为史官窃览国史以土人之説参验之大畧相合既得祖宗朝守御利害又伏思今来事体不及祖宗朝其事有七朝廷号令不一前后自相抵牾事有缓急四方不能遵行北敌茍动必有阙误此号令不及先朝严明一也自西鄙用兵今七年大小凡经十余战毎战必败官军沮防望风畏怯此威令不及先朝震赫二也北敌之众又非西贼可比茍有变动何由以威武取胜两府大臣不敢主事设有所主断然而行则横议羣兴惑乱圣听以此往往破壊暂行复止是故朝政不举北敌茍动事系安危谁敢为朝廷主行之四方多事此执政事者不及先朝大臣主断三也天下之人恩信不及配率重大攘肌及骨悲愁怨恨莫不思乱近年凡有盗贼应者如云足见人心多叛北敌茍动大兵四集百姓必有观舋而起者自忧内患不暇岂暇防外虞哉此民心不及先朝固结四也朝廷费用浩瀚财物殚竭取于民则民人已困取于帑则内帑有限今河北诸州军唯粮储稍有准外其余藏库无不空虚北敌一动所费无涯今未有财用所出之计此财用不及先朝丰足五也外有强敌窃窥中国或攻或守须得健将今河朔止有一二人可充偏裨五七人可于阵中役使北敌茍动大兵毕集都未有将帅统领此将帅不及先朝有谋勇而轻战阵六也军政隳弛士卒骄惰居常少有钤束不过笞棰已谋杀害都将结扇逃背若急有调发使当矢石则岂无变乱与外宼合势为孽昨保塞事起沧州兵欲刼瀛州莫州兵欲刼顺安军自余至城下者无不白日刼人殊无畏惮其事甚近可以为验此士卒不及先朝肃整七也上件七事尽臣目覩耳闻不敢缄黙恐系边防大计伏望陛下特留圣念以先朝已试之效而革因循之弊奋自宸断以为乆长之策不胜大幸
　　仁宗时蔡襄知谏院论拒二敌皆为边患上奏曰或曰今拒二敌皆为边患何以处之臣谓校轻重之势执理道之直者行之然沿边亦须俻若契丹一举我军未能决胜则人心摇动中国之势十去五六况元昊之和未决契丹以兵胁之二敌通谋元昊当陜西契丹当河北合兵而出河东则中国所俻者众而兵势分此天下至危之势也
　　襄又奏曰或曰前所陈沿边地形之势胜在我其利出攻乎曰出攻未见其利也何则我虽有地形之胜而西虏之地亦多险隘是皆有地利但为客者败多而为主者胜多耳今若兴兵出攻且西虏地无水草又飞刍挽粟﨑岖山谷虏必深遁逺去我若进攻虏必遣兵依险设伏絶我粮道进则不得攻止则粮不给退则必有掩袭之兵此出攻其利少也或曰既不可出攻又不可通和但増兵守边繁费转多虏何时可破乎曰若边郡帅臣能设计谋诱之使其来侵而败之然后元昊可得而制也此最为上策
　　襄又乞大为边之要上奏曰或曰契丹事宜如此朝廷应副添兵择将可以御之臣谓不然不去其弊不求其要兵多益分危事也臣所谓求其要者一曰变军法二曰委兵柄于必战之人三曰择偏裨于行阵四曰去无用之兵五曰分守兵与应兵为首尾救援之势六曰择要害郡县之官六者既修然后可言边若因循旧弊未见可胜之期此方今至急之务也
　　襄又乞拒契丹之请上奏曰契丹今以兵助中国讨元昊伪为善意朝廷若不从其请契丹必以为词又驻兵云州正当鴈门之路或便盟好即为边患河东河北必为大俻或曰契丹今在云中只是帐下兵马不曽防集他部必非大举臣谓元衡归既得此事端传檄而起不逾月而大合岂得不为患哉患在目前若拒契丹则当速为偹
　　襄又请纳元昊使人上奏曰右臣等伏见北敌请絶西人使才去而西人纳欵之信已来从北敌则畏西人纳西人则畏北敌不审庙堂之上何以为谋自元昊宼边以来国家有累败之羞而无一战之胜复忍耻屈体以金帛买和又不能自为而假手黠敌当敌人对梁适遣耶律音使元昊之时中国今日之患已萌矣而中道有可悔之理而大臣执不悟之迷事至于今势何可已使北敌晏然不动俟和而邀功故已为吾大患二敌诈谋一来纳欵一请絶和而使中国絶和莫知所从亦是为患二敌实有舋而相攻使中国纳西则违北心顾北则失西好亦足为患然等为受患宜择其轻何谓择轻速纳西人是也今料二敌者不过直疑其实有隙与实无隙耳且俟我和西而责报是敌本志今和垂就而反请我絶之其意何在岂非彼其强自是能指麾中国谓和必由我不和亦由我欲使元昊必信中国和与不和皆由之故托有隙之名而遣絶和之使茍中国遂从其请则元昊不得不信中国动止由于彼也是北敌一与西贼为有隙之名使元昊遂信中国不得自由此则北敌之举南则指麾中国西则能信服羌人他日却为元昊服罪之名又使中国通好则度吾今已从其请则后日必不能违茍至于斯中国不能为国矣以此言之二敌虽无隙而诈来请絶不可从之必矣若实有隙则纳西人粗为中国之利西人新与北结舋而与我和得无南顾之忧而东并力以拒之必不肻轻絶吾盟北敌万欲西战元昊吾虽不从其絶和亦不有力分兵而寇中国以此而言虽实有隙尤宜早纳西人也伏以二敌交构中国忧危盖由从前所议参差两端不决切恐西人已到议者尤更迟疑伏望圣慈决于睿断
　　襄又乞通和之后早计费用上奏曰自赵元昊狂悖以来朝廷日日发关东兵马以为边郡守然沿边州军自来只约见在人马刍粟为一二嵗计今者増兵与马比旧必多数倍至于馈运刍粟转辇兵甲修葺城塞燕犒给赐之费日以益广若终一嵗而计之其费用之物大率必倍多于毎嵗既边兵未有罢期则其费愈多臣恐年嵗之后必有议者建白请赐元昊金帛与之通和者臣谓此谋非国家长乆之计也若元昊削去尊号臣礼如旧朝廷但赦其罪亦不当大与金帛与之金帛是为狂悖而得之况元昊岂肻削去称号何名而赐之金帛与之通和哉国家遗北敌其费不少若更与西虏通和使北敌窥中国之强弱而啓其狡心不细事也臣谓朝廷将来罢通和之议莫若早计度减损费用之物茍费用不减于旧日则何以持乆而制狂虏也
　　宋庠在崇政殿与枢宻院同答手诏曰臣等今月十七日伏防圣慈召赴崇政殿靣赐手诏各一封仍令中书枢宻院一处商量对答闻奏者伏读圣训震骇愚衷退获详研稍分条目乃知皇帝陛下防危于虑表求策于事先欝悼谆勤徧咨良策此诚圣人劳谦思治博索广询不以睿哲掩寻常之谋不以髙深辞浅近之益虽舜好问禹拜言无以过此奚独臣等幸甚抑亦天下幸甚然臣等与闻防事皆忝近司自去嵗春陛下有秘殿畴咨之劳迎阳敷纳之广是时中书枢宻院亦合条对急政寻曽靣谕以谓两府者佐天子决大攻揔四海谋议评百官能否或片言可以防患或寸效可以佐时凡有见闻便当裁处不须承命然后告猷而宸旨丁宁辞不获免腼顔待罪粗述大纲虽荷天地包荒之仁终慙股肱同体之美今者再烦清问是重前尤既不敢固拒诏音仍且许协陈公论衔恩被贷无可寘言敢不悉心同上愚对谨案圣诏大畧以今契丹因有西征之役遣使来告深虑狡黠别有邀求诡谲多途将何回答臣等窃谓敌人之性虽不可以仁义礼法为期待文书言辞为约束见利则动縁间则争狡诈犹疑固其常态至于向背之劳逸利害之轻重虽曰匪人亦将有择契丹自景徳通好垂五十年冠盖相望于嵗时金缯沓委于幽朔戎马不汗而坐収厚利边烽不焰而自称邻国彼若常保此誓可谓逸而不劳常获所资可谓利而无害今或自违信顺固作端倪必欲渝盟以图入寇是则部落防调发之苦酋豪须尝饵之科穿塞必有矢石胜负之忧掠野不过牛羊廪窖之获我若坚壁以持重蓄力以待疲去则不追来则固守但恐彼之所获不复有五十万之数矣舍交聘就战闘则背逸而向劳絶嵗输谋掠夺则利轻而害重果从此举是谓无谋况今特聘之来未失睦邻之意且西北搆舋边境具知既议出师固当通问昔嵗髙丽之役近年河西之行皆遣使人实为成例未闻前来两次别有他求兼契丹常作大言欲平西夏今若乞财助费便为示弱于人遥揣敌情恐无此理万一狂狡实有过言则对答之间誓书可复彼曲我直何惧无辞然必望朝廷且镇之以静浅谋横议抑而未行圣意又虑诈报西行隂为南顾山川地形甚处可为控扼臣等窃以自来河北河东两路各有控制走集之地救应边陲之所只縁保守信誓不敢明作改张必縁此使人便违旧约则可勅此两路驰案边屯或展塘水以扼兵冲或筑军城以遮贼道壍山堙谷何所不为树师分兵唯变所适事至而应亦匪后时圣意又念方靣辅翊之材帅领偏裨之举或难于自荐或须借众推威御绥宁堪为镇静者臣等以谓将帅之器非独今世所难得威御之略顾亦前代所希逢然自古圣帝明王选才擢士未有借才于既往待俊于将来必以一世之人治一世之事不可谓将无韩白而废军帅吏非龚黄而去守宰顾其策励奬育任使之术何如耳茍得其道胡恤乏才若能赏不过功罚必当罪上无姑息之施下无侥幸之求则虽懦夫可使握节以制军女子可使攘袂以赴敌又况择材武之长用训练之师哉大法一行则贤者不得藏其谋何烦于自荐智者有以申其用何待于众推而绥宁镇御之方唯所使矣圣意又念河朔轸救之外军储阙乏及向去财用如何省节加以冗兵尚众战马未孳发于焦劳并令周悉臣等伏以冀部不幸决溢为灾中路州军例遭湮没此则非縁它故专为河防民户既已流亡田未能耕蓺且可恣其所往以就广饶所在抚绥庻防存活议者多欲使州县出粟以救其命虚仓餔馁诚是深仁连营乏储更非小事欲乞严勅三司及安抚转运等使凡系本路浮费且令一切罢之专以调食为先次以安民为急若向去秋夏西路丰豋必有余波可苏疲众至如冗兵一事最是减费大端日近虽累降指挥并令拣退天下剰贠万数亦已别行催督其余条贯敢不申明此则向去财用省节之矣若廼战马豋耗事存监牧然自昔生马之地今皆不属中州唯借四夷与官互市切闻边关黠诈未尝肻出名驹徒费财珍例多驽劣其源若此为弊实深自余坊监官司华戎贸易更乞下羣牧制置使多为条约以量价直重明赏罚以督蕃孳常或举修亦恐可豋旧数然臣等今来所陈数事即是日夕奉行行而复言理不逾此窃恐众臣议论别有所长欲望圣慈尽取将相学士以下对诏之文降付中书枢宻院商量行遣匪徒逃尸素之责固亦合中外之谋天下至公于此为美惟陛下留神财幸
　　庠又答手诏曰伏奉手诏以贼昊未平边防用武上烦圣虑谘及具臣窃以贼昊旅拒偷生巢穴深固若或兴师出境必须命将得人又縁承平以来乆无征伐纵有骁勇之士皆非緜歴之流况复馈运之间劳费斯甚陜西民力配率已繁更或随军愈难应副且当静守颇谓得宜今来边臣例循旧辙靡营御寇之策但急济师之言须立定规俾从经乆縁边州郡皆有熟户蕃兵不能训齐但务姑息虽有弓箭手人数甚众其如部伍未明至于本城蕃落定功之类亦未严整凡所防托悉借正军是致调发之烦不无科率之困复又多立小寨倒蕃粮储无事则兵势虚分临敌则不能自固奔冲掩袭职此之由所宜委自转运使与逐州长吏量其户口籍定土兵毎至农闲轮畨教阅仍选勇敢有部辖之人充等第将校其熟户蕃兵亦须防集齐整捡括人数与本城及弓箭手毎临阵敌前后节次使用所有贼兵出入道路合行把截去处并可展置大寨令弓箭手与本城兵士守把其诸小寨不可废去者量留侧近土兵看守探候不得广积粮草所有朝廷差去禁军只委自部置钤辖路分臣僚相度贼势逺近策应如此则固守有常东兵可减盖资其土人服习道路彼中若有防集易为探候自免奔冲而又兵籍素定经费有涯转饷之劳渐可撙节自来毎招役蕃户耗蠧颇多主帅但纳其虚言临阵恐成于悮事今后不须枉用金帛更有招収其逐州长吏能训练兵师修完战偹胆勇材干为人所称朝廷当与保全不责小过嵗满成绩増秩再留使之恩信及人用明奬激臣等素不知兵叨居近列钦承睿问莫副天心无任战惧之至
　　庠又答内降手诏曰伏奉二月二十七日手诏以逆贼元昊阻命西鄙令臣等细画方畧并具实封进入者仰读天旨伏用震汗臣等愚驽无状待罪宰府圣恩含养弗暴所疵夙宵惟念未获云补乃今羌戎小种违背恩盟轻为风尘穿盗边塞而将吏未习烽儌弗明蕞然逆丑遂积天罚此皆臣等谋猷防暗奉职不称之咎也陛下幸开大惠不忍加诛丁宁垂喻俾悉其意此诚谋及卿士询于刍荛之成训然臣等旅服三事义殊百辟以谓中书门下政令之所出也朝夕之所询也事无钜细谋无逺迩皆可罄率庸浅日陈于前随宜制务靡容有隠不当更竚清问始复条列至于守御方畧之要则与枢宻院立可议定馈运便宜之常即下三司转运司坐见虚实凡所关啓略皆施行此陛下之明悉也虽使各述尔志亦不出于兹矣惟诏旨内深入讨击一事臣等自来未敢轻议非谓沮损威重直以势有轻重时须进退请试言之夫中国之人习见承平乆矣将不六十不更金鼓战阵之事卒不五十不经疆埸驰闘之役齐民编户租赋之外不知差调率敛之劳猝然有警孰不骚动自刘平石兀孙陷没之后边防震扰吏气沮伤奏报相衔妄増敌数或言四十万或称三十万故敌未攻垒先上城门贼已出界尚求兵援将帅庸懦亦縁人情未尝谙歴故也今若更责未习之将驱尝败之兵讨己黠之虏而希百胜之术无功必矣故臣等近者但乞本路修峻城堞以遏奔冲籍阅强壮以拟缓急速遣韩琦等驰至边郡采访利病补理頽敝且为今秋守御之防仍令纾放倚阁缓责转输绥抚西人务令安堵且亦申戒边将以时训练使贼去勿追此上数事虽皆老生常谈然当今守边之策未有易此者也臣等又料狡敌狃忲必须再谋宼抄欲乞谕縁边守戍因贼入境之际或羸师以诱之或伏险以邀之或竒兵夜斫其营或坚壁昼挫其鋭务据便地勿与驰逐俟其疲老则犄角以毙之如此一经创艾则可以渐谋羁服矣臣等熟计莫便于此至若临机处可应变弛张一二之言非可豫述事至中覆未为后时然敢不策发憃冥以须期防思有以伐谋决胜少报万分然后退就田里诚无所恨谨昧死上愚对惟陛下幸察













　　歴代名臣奏议巻三百二十七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议巻三百二十八
　　明　杨士竒等　撰
</div>
    <div class="pagination">
<a href="历代名臣奏议_page126.html">上一页</a><span>...</span><a href="历代名臣奏议_page122.html">122</a><a href="历代名臣奏议_page123.html">123</a><a href="历代名臣奏议_page124.html">124</a><a href="历代名臣奏议_page125.html">125</a><a href="历代名臣奏议_page126.html">126</a><span class="current-page">127</span><a href="历代名臣奏议_page128.html">128</a><a href="历代名臣奏议_page129.html">129</a><a href="历代名臣奏议_page130.html">130</a><a href="历代名臣奏议_page131.html">131</a><a href="历代名臣奏议_page132.html">132</a><span>...</span><a href="历代名臣奏议_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
