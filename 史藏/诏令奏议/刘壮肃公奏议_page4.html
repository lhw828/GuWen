<!DOCTYPE html>
<html>
 <head>
  <meta charset="utf-8"/>
  <title>
   刘壮肃公奏议 - 第 4 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘壮肃公奏议 - 第 4 页/共 13 页
  </h1>
  <div class="content">
   方期殚竭血诚，力求整顿，不料台南往返，风燥日侵，目疾日增，精神益惫。左目障满，久废无瞳；今右目并昏，新翳徒塞，微光一线，茫不知人，数武相离，闻声始辨。若再迁延不治，必致双目俱盲。台湾既鲜良医，又无珍药，瘴深疫重，断非北人所可久安。
　　臣自东渡以来，随从文武将官，十亡四、五。现在建寗镇总兵苏得胜、营官郑洪胜皆婴猝疾，旦夕濒亡。以此人人自危，纷纷乞骸归里。天下苟非战事，富贵之念终不敌其畏死之心，性命所关，虽王法不能强之不去。感群僚之竞返，伤衰病之孤羁，怅望海天，生还何日！
　　伏念臣自上年五月只身渡台，猝临大敌，内忧外患，环掣交攻，孤孑艰危，无复生人之趣。自分不死于敌，必死于谗，冰蘖孤怀，至今心悸。仰荷圣明万里，委任不摇，海外孤臣，幸逃谗诼。每念圣慈再造，碎顶莫酬，乌敢自外生成，妄图引退？惟臣智识驽庸，赋性愚直，才力既不能胜艰巨，德望又不足洽同寮。督师不力，既经负罪于前；补过无方，焉敢贻误于后？且台疆危险，全赖练勇办防。早办一防，早得一防之效；多练一勇，多得一勇之功。微臣目疾已六、七年，断非数月假期所能调理。思维再四，与其病躯恋栈，无补涓埃，何如披沥渎陈，免虞丛脞。惟有仰恳天恩，并开差缺，迅简贤员，不胜迫切待命之至。
　　臣受恩深重，虽赴汤火，所不敢辞。际此时艰，岂复忍耽暇逸？倘荷圣慈许归田里，两目不致俱盲，定当趋谒阙廷，乞供驱策。万不敢饰词诿避，自悖古人鞠躬尽瘁之忱。惶悚微诚，伏求慈鉴！
　　光绪十一年十月二十二日奉上谕：本日据刘铭传奏目疾日重恳请开缺一折，刘铭传经朝廷特简督办台湾事宜，正当次第经营，力图报称。上年督师不力，谤书盈箧，仍复曲予优容，尤宜奋勉图功，以期自赎，何得因目疾未愈，遽请开缺？着赏假一个月，毋庸开缺。该抚筹办善后，尚属认真，仍将兵事、吏治及地方一切利弊，力疾妥筹，悉心办理。凡事当行之以渐，持之以恒，总期成效可观，方为不负委任。钦此。
　　按宣圣有言，使臣以礼，事君以忠。我朝列圣，优礼大臣，情文甚挚。近世以来，枢臣不知体要，拟呈诏令，往往奴叱贤豪。台湾之役，公以孤军死守，援绝饷穷，从容退军，保全根本，相持半载，孤岛以全。沪尾一战，以寡摧众，法人至图画战状，张于巴黎，诧为近世奇功。乃枢臣不知其深谋，徒见以基隆委敌，遂时以督师无功等词相齮龁，宜乎公之脱焉求去也！陈澹然记。
　　目疾未愈续假两月折（十二年正月二十四日）
　　窃臣于上年九月二十五日因目疾日重，奏请开去差缺回籍调理一折，奉上谕：『据刘铭传奏目疾日重恳请开缺一折，刘铭传经朝廷特简，督办台湾事宜，正当次第经营，力图报称。上年督师不力，谤书盈箧，仍复曲予优容，尤宜奋勉图功，以期自赎，何得因目疾未愈，遽请开缺？着赏假一个月，毋庸开缺。该抚筹办善后，尚属认真，仍将兵事、吏治及地方一切利弊力疾妥筹，悉心办理。凡事当行之以渐，持之以恒，总期成效可观，方为不负委任。钦此』。臣跪读之下，惶悚莫名。
　　伏念臣起家行伍，遭际圣明，特简于海疆紧要之区，优容于众口交谗之会，钦聆训勉，弥益惭惶。惟有懔遵谕旨，于台防善后，兵事、吏治及地方一切利弊，力疾经营。如现应筹办之抚番、缉匪、开垦、丈田，设官分治、筑台购炮诸大端，无一非目前要务。
　　臣愚，以为御侮首在自强，攘外必先安内。台湾民番仇杀，土匪横行，上下欺蒙，视为常事。臣已派署台湾镇总兵章高元、记名提督柳泰和专办嘉、彰土匪，记名提督刘朝祜、道员林朝栋、总兵翦炳南、副将张兆连、周鸣声分抚诸番。现在生番归化日多，土匪亦渐敛迹。拟即丈田、分治，招垦、开山。基隆、沪尾、安平、旗后各海口，派令道员方策勋、总兵苏得胜、记名提督王贵扬、杨金龙、方春发等赶办防务，修筑炮台。工竣之后，兵勇不任版筑之劳，方能严行操练。惟内抚生番，外办海防，以及清赋、招垦、开路、伐木，一时并行，既虑难得人材，尤恐难筹经费。臣固不敢因循衍饰，亦不敢急切图功。惟谨遵圣谟，凡事当行之以渐，持之以恒，以期办有成效，庶不负圣主谆谆训诫之苦心。所幸上年腊月底，台湾天气陡寒，积雪满山，土人诧为从来未有之事。开霁后瘴气顿销，将士卧疾者一时皆起。
　　臣本拟正月初九日内渡赴省，遵旨与督臣杨昌浚会商一切，不料交春以来，目疾又发。左目障翳未销，右目又生红肿，畏见风日，更剧于前。阅视公牍，模糊莫辨。现在已满假期，万分焦急。思维至再，合无仰恳天恩，再行赏假两月，冀得稍痊。一切善后事宜，谨仍力疾筹办。微臣生性戆直，从无欺饰之词。受恩过深，目疾纵难速痊，一日不盲，必尽一日之职，断不敢蹉跎贻误，上负朝廷。区区恳挚微忱，伏求慈鉴！
　　军机大臣奉旨：着赏假两月。钦此。
　　帮办海军谢折（十六年四月十六日）
　　窃臣于本年四月十四日承准海军衙门暨吏部咨，光绪十六年三月初二日奉上谕：『朕钦奉慈禧端佑康颐昭豫庄诚寿恭钦献皇太后懿旨，着台湾巡抚刘铭传帮办海军事务。钦此』。拜命之下，震越莫名。
　　臣尝综览环球，独居深念，谓中国负山俯海，雄绝六州。自鸭绿划朝鲜，北行至旅顺，极山海关，南下经大沽、烟台，走胶、墨，略赣榆，遂达崇明，趋定海，匝琼、台，抵钦、廉，延遶万三千里。虎视环球，实有秦人开关延敌之势。故汉、唐之盛，海外万国奔走来王。自欧、美崛兴，利炮坚船，横轹海表，中国数千年一统之势，廓焉尽变其初。臣尝发愤太息，谬思得雄才大略，总括海疆，内厉耕商，外兴制造，船台雷炮，守相资。循此十年，且将纵横万国。
　　今者欣逢皇太后、皇上创兴海部，综肃全纲，肇中国数千年未闻之盛。仰蒙总以贤王，佐之上相，经纶缔造，固宜震慑遐方；臣何人斯，敢参巨任！况臣抚台六载，壮志徒殷，既荷青宫少保之殊荣，更邀戎部长卿之旷典，诏书迭贲，褒语频加，称其久历戎行，熟谙韬略，勤劳不懈，懋着殊勋；微臣自省疚愆，能无惭怍？矧当海军创始，赞任需贤，复蒙懿旨遥颁，嘱臣佐理；俯循涯量，倍益惭惶！际兹国步艰难，未敢虚文引避。降拜登受，如见天颜咫尺之尊严；感激驰驱，勉乘海宇澄清之岁月。谨摅谢悃，拜表以闻，无任感悚屏营之至！
　　按公于光绪十五年正月二十二日因慈禧皇太后归政，加恩封疆大臣有战功者，公加太子少保衔。十六年正月二十六日，因皇上二旬万寿庆典，公加兵部尚书衔。至是复有帮办海军之命。考海军衙门之设，醇贤亲王为督办大臣，李文忠与将军善庆为会办。十五年冬，醇邸于善公薨，乃命公与山东巡抚张勤果公曜为帮办。张公亦自提督授巡抚，负时名，然归政之恩，公加少保，张公则未逮焉；盖公之战功非时贤所及也。陈澹然记。
　　耳目俱病请假一月折（十六年四月二十日）
　　窃臣素患目疾，今已十年，迭奏乞假调理在案。到台之后，军事忧劳，两耳并聋，时发时愈，多方医治，左耳目俱废，右耳目尚赖保全；舍左用右，见闻犹未尽塞也。上年八月间，右耳闭气流水，初以为湿上升，未尝着意。今春三月，亲剿宜兰番社，感受瘴湿，病痢旬余，几成危疾。不料痢疾粗安，手足木麻，酸痛不止，右耳闭塞，转甚昔时。方就医疗，右目又加红肿，下生云翳，上幙黑睛，阅看公文，昏花流泪，偶见僚佐，视听俱茫。连诊数医，俱称大病之后，原气未复，心经过亏，风湿随心火上攻，非静摄不能奏效。仰恳天恩，赏假一个月，俾资调理。所有地方例行公事，檄令署藩司沈应奎代拆代行，遇有要公，臣仍力疾自治，不敢稍滋贻误。谨恭折具陈。
　　因病恳请开缺折（十六年六月初五日）
　　窃臣前因手足木麻、耳目俱病，本年四月二十日奏恳赏假调理，钦奉朱批：『赏假一个月。钦此』。钦遵之下，调理至今，原冀稍为痊愈，即可奏明销假，免致旷官；不料医治多方，手足木麻如故，耳闭日重，目障日深，端节以来，又增咯血，衷气喘促，举步奇艰，医谓瘴湿内侵，关窍阻塞，原气亏损，脏腑过伤，断非医治一时所能奏效。
　　伏念臣受恩深重，未报涓埃。及今年力未衰，正思殚竭血诚，仰酬万一。苟能勉支岁月，纵不能效故贤尽瘁之义，又何敢存引身乞退之心？奈积疾已深，心神久惫，耳既重听，目又不明，辗转筹思，不得不沥陈于君父之前。
　　微臣到台七年，先后随来旧部文武员弁不下二百人，相继死亡，十不存一；兵勇死丧，更仆难终。固由瘴疠之乡，水土恶劣，亦因海外孤岛，医药不时。臣病本由瘴湿而生，安有日居瘴湿之中而可望其痊好？自乞假弥月，署中公事悉委署藩司沈应奎代拆代行。现在新授藩司于荫霖不日到台，应奎自筹交代，无暇再替臣劳。若再恋栈迁延，必致事多贻误。应恳天恩，俯准开去台湾巡抚实缺并帮办海军要差，赏假三个月，俾得还家医治。微臣年未六十，报效之日方长。如能医治稍痊，咯血诸证减轻，耳目不致聋瞶，即行销假，出效驰驱，决不敢坚卧山林，上负圣主肉骨死生之至意。
　　再请开缺折（十六年九月初九日）
　　窃臣前因患病，奏蒙赏假，嗣以病势增重，复于六月初五日吁请开缺，钦奉朱批：『着赏假三个月，毋庸开缺。钦此』。跪聆之下，仰见圣恩优渥，眷畀逾恒。感荷鸿慈，急图调理。方冀如期销假，勉报涓埃；不料痼疾已深，咯血不止，手足耳目，有甚无瘳。加以七月中旬，寒热并增，吐泻俱作，内亏外感，纷至沓来，饮食俱废，肌肤锐减，颠连床褥，疼痛不支。梦绕松楸，神魂飞越。臣年力未衰，苟能勉强支持，何敢再三陈渎；无如百病丛生，精神颓靡，公牍不能阅看，见客倦于语言，偶一用心，咯血头昏，几若身非己有，元气亏损，断非一时所能骤痊。伏念台湾海外危区，交涉军防，尤难措理，稍不留心筹度，即有丛脞之虞。臣自五月至今，非极紧要事件，皆付藩司，徒拥虚名，丝毫无补。若以恋栈贻误，臣身不足惜，臣心何以自安？用敢沥情吁陈，伏望圣慈俯准开缺并帮办海军要差，赏假回籍调理。一俟病体痊可，即当出效驰驱，勉酬高厚。无任迫切待命之至！
　　再臣自四月抱病请假以后，委令藩司沈应奎代拆代行。七月中旬，病势益危，至今不能起坐。地方公事，悉令沈应奎主持办理，措置裕如。台湾虽设省分，究止三府一厅，经臣奏请兴办诸大端，皆已逐渐就绪。以后公事，清简无多。臣久抱沉痾，呻吟待毙，海外无医无药，断非在任所能医疗。倘蒙圣主矜怜，俯准开缺，不特微臣有再用之望，亦免台防有陨越之忧。否则，拟恳天恩赏假三个月，内渡就医；台湾巡抚印务，请旨即派沈应奎暂行兼护。如臣调理稍痊，假满即行回任，决不敢因水土恶劣，畏避迁延，自负圣明委任。谨附片具陈。
　　三请开缺折（十六年十一月二十七日）
　　窃臣前因假满病剧，续于九月初九日奏请开缺，钦奉九月二十八日上谕：『刘铭传奏假期届满病势增剧请开缺调理，复称如不得请恳赏假内渡就医各折片，率意渎陈，殊属非是，着传旨申饬；仍着赏假三个月在任调理，勿庸开缺。钦此』。臣病久神昏，陈奏率渎，仰蒙圣主宽仁，不忍罢斥，仍复留任调理，逾格优容；自分何人，膺斯高厚。跪聆之下，感愧莫名。遵即悉心调理，冀得稍痊，即行销假；无如内受损伤，咯血头晕，午后潮热横生；外感烟瘴，左半耳目闭昏，手足木麻酸疼，日劳医药，不见微功。医云，纵能残喘苟延，亦恐半身痿废。
　　伏念臣到台七载，竭蹶艰难，今春始将内治大端，经营就理，尚有省城并铁道未竟之工，若非病势沉重，万难支持，纵不恋禄位之荣，安忍弃垂成之绩？奈自夏秋大病之后，委顿异常，既不能接见绅僚，又不能阅视公牍，呻吟床褥，忧惧不安。辗转筹思，万不敢恋栈贪荣，徒滋咎戾。且臣兼管学政，现当科试，亟须按临各郡，就试生童。似此沉痾，断非一时所能痊愈。惟有吁恳天恩，并开差缺，免致上误军国，下误台疆。无任哀恳屏营之至。
　　光绪十六年十二月二十三日奉上谕：刘铭传奏假期届满病仍未痊吁恳开缺一折，着再赏假三个月，毋庸开缺。所有台湾科试事宜，着派唐景崧暂行代理。钦此。
　　奉旨革留谢折（十六年十二月初一日）
　　窃准吏部咨台湾煤矿招商承办章程请停办一折，钦奉上谕：『户部、总理各国事务衙门会奏台湾煤矿招商承办章程种种纰缪请饬停办一折，刘铭传以特旨敕令另议之件，并不奏明请旨，辄即议立章程，擅行开办，尤非寻常轻率可比，刘铭传着交部议处』。
　　钦遵到部。刘铭传应照违制律私罪革职。八月二十二日奏奉上谕：『吏部奏遵议处分一折，福建台湾巡抚刘铭传应得革职处分，着加恩改为革职留任。钦此』。跪聆之下，悚感莫名！
　　伏查基隆煤矿臣屡次办理乖方，咎无可逭，仰蒙圣主格外恩施，曲加原宥，仅予革职，仍复留任。闻命自天，抱惭无地！臣惟有勉竭愚忱，倍加谨慎，力图自效，稍赎新愆，冀答高厚鸿慈于万一。北望泥首，不知所云！
　　四请开缺折（十七年三月初四日）
　　窃臣前以假期届满，病仍未痊，上年十一月奏请开缺，奉上谕：『着再赏假三个月，毋庸开缺；所有台湾科试事宜，着派唐景崧暂行代办。钦此』。仰见天恩高厚，格外矜全。遵即多方调治，原冀病稍轻减，即行力疾从公，免至再三之渎；无如咯血日多，饮食日少，筋骨疼痛，坐卧不安，左目已盲，右目又生云翳，红肿昏暗，咫尺不辨人形。皆由瘴湿过深，关窍阻塞，内亏外感，气血难通，补泻两穷，群医束手。佥以病情过杂，元气过亏，必须静心调理，非一时医药可以奏功。
　　伏念臣受恩过重，福薄灾生，年力未衰，遽婴痼疾。好生恶死，人之至情，一息苟存，不无悻生之望。皇上如不以臣为不肖，准假北归，俾得稍宽时日，从容调理，以救危躯。倘能医治就痊，不归废弃，一旦边尘有警，尚可出效驰驱。似此病骨支离，迁延尸位，既不获委心任事，又不获珍药良医。一日在台，即多一日贻误，于朝廷何取焉。且台湾地险民强，新开省治，一切规模制度，大都草昧经纶，非若内地循守旧章，皆可从容卧治。臣即康强无病，聚精会神，尚恐变生不测，彰化已事，前辙昭然；况乃经年累月，病榻呻吟。万一奸宄生心，乘兹间隙，臣一身不足惜，如大局何！微臣孤啸悲怀，不能不哀乞于君父之前者此也。倘蒙天恩准开差缺，迅简贤员，俾得回籍就医，免臣再渎，地方幸甚！微臣幸甚！
　　光绪十七年四月二十三日奉上谕：刘铭传奏病仍未痊恳请开缺一折，福建台湾巡抚刘铭传，着准其开缺，并开去帮办海军事务差使。钦此。
　　开缺假归谢折（十七年四月二十五日）
　　窃臣前因假期届满病仍未痊，续于光绪十七年三月初四日奏恳天恩开缺回籍，四月二十三日奉上谕：『福建台湾巡抚刘铭传，着准其开缺，并开去帮办海军事务差使。钦此』。拜命之下，感戴莫名！
　　伏念臣一介武夫，幸遭圣主，受任危难，遽领岩疆。守台一年，动滋挠谤；抚台七载，徒切焦劳。猥荷圣慈曲加原悯，鉴其孤撑无助，察其愚戆无私，温诏时矜，殊恩转沛。既拜青宫之秩，复加司马之尊。自省斗筲，久逾涯量。况乃天恩无际，异数频颁，更令仰赞贤藩，远参海部。凡此文臣所罕遘，岂期末将之频邀？虽鸟鱼之性，时恋江湖，而犬马之情，敢忘刍秣？况臣久誓战场之马革，忍怀湖上之蹇驴？方冀殚竭血诚，勉酬殊遇，讵料屡撄奇瘴，竟染沈痾。福薄灾生，恩深命蹇！经年药鼎，难回冰雪之春；万里炎荒，徒洒松楸之泪。遂使一筹莫效，五疏哀陈，屡渎天颜，乞还骸骨。复荷天心曲挚，恩假时颁。讵期臣命孤危，哀呼愈迫。何幸汉廷飞诏，喜仲升生入玉关，转惭交趾无功，笑新息虚镌铜柱。从此余生未老，皆我皇再造之年；但令一息尚存，矢异日二天之报。归来已晚，山中之松菊都荒；壮士长歌，海上之鲸鲵已靖。翻恨匈奴未灭，惜残躯于瘴雨蛮烟；且欣绝域生还，话恩泽于田夫野老。束装待命，期已逾年，脱屣还山，决诸三日。除将交卸日期，另行奏报外，谨陈感激下忱，无任忭舞屏营之至。
　　按公于四月二十五日具折谢恩，二十八日即行交卸。八年台抚，事牍殷繁，三日即脱然归去，盖其摒当归计久矣。陈澹然记。 


刘壮肃公奏议卷二 谟议略 
筹造铁路以图自强折（光绪六年十一月初二日在京发）
　　窃臣以匪材，渥承恩遇，自解兵柄，养痾田园，每念中国大局，往往中夜起立，眦裂泣下，恨不能竭犬马以图报于万一也。近者被命力疾来京，仰蒙召见，训诲周详，钦感莫名。窃念人臣事君之道，知无不言，况事变至迫，利害甚巨，敢不竭其慺慺，为我皇太后、皇上敬陈之。
　　中国自与外洋通商以来，门户洞开，藩篱尽撤，自古敌国外患，未有如此之多且强也。彼族遇事风生，欺陵挟制，一国有事，各国环窥；而俄地横亘东西，北与我接壤交错，拊背扼吭，尤为腹心之患。我以积弱不振，不能不忍辱含垢，遇事迁就，不惜玉帛以解兵戎；然而和难久恃，财有尽期，守此不变，何以自立？今论者动曰用兵矣，窃谓用兵之道贵审敌情。俄自欧洲起造铁路，渐近浩罕，又将由海参崴开路，以达珲春，此时之持满不发者，非畏我兵力，以铁路未成故也。不出十年，祸且不测。日本一弹丸国耳，其君臣师西洋之长技，恃有铁路，动欲逞螳螂之臂，藐视中国，亦遇事与我为难。臣每私忧窃叹，以为失今不图自强，后虽欲图恐无及矣。
　　自强之道，练兵、造器固宜次第举行，然其机括则在于急造铁路。铁路之利于漕务、赈务、商务、矿务以及行旅、厘捐者不可殚述，而于用兵一道，尤为急不可缓之图。中国幅员辽阔，北边绵亘万里，毗连俄界，通商各海口又与各国共之。画疆而守，则防不胜防，驰逐往来，则鞭长莫及。惟铁路一开，则东西南北呼吸相通，视敌所驱，相机策应，虽万里之遥，数日而至，虽百万之众，一呼而集，无征调仓皇之虑，无转输艰阻之虞。且兵合则强，兵分则弱。以中国十八省计之，兵非不多，饷非不足，然各省兵饷主于各省，督抚此疆彼界，各具一心，遇有兵端，自顾不暇，征饷调兵，无力承应，虽诏书切责，无济缓急。若铁路造成，则声势联络，血脉贯通，节饷裁兵，并成劲旅。防边、防海，转运鎗炮，朝发夕至。驻防之兵，即可为游击之旅。十八省合为一气，一兵可抵十数兵之用。将来兵权、饷权俱在朝廷，内重外轻，不为疆臣所牵制矣。方今国计绌于防边，民生困于厘卡。各国通商，争夺权利，财赋日竭，后患方殷。如有铁路，收费足以养兵，则厘卡可以酌裁，并无洋票通行之病。裕国便民之道，无踰于此。且俄人所以挟我、日本所以轻我者，皆以中国守一隅之见，畏难苟安，不能奋兴。若一旦下造铁路之诏，显露自强之机，则声势立振，彼族闻之，必先震龙，不独俄约易成，日本窥伺之心亦可从此潜消矣。本年李鸿章奏请沿海安设电线，此亦军务之急需。但电线须与铁路相辅而行，省费既多，看守亦易。
　　或者以铁路经费难筹，无力举办为疑。窃谓议集商股，犹恐散漫难成，今欲乘时力办，莫如议借洋债以济国用，则断断不可。若以之开利源，则款归有着，洋商乐于称贷，国家有所取偿，息可从轻，期可从缓。且彼国惯修铁路之匠，自愿效能于天朝。此诚不可失之机会也。
　　查中国要道，南路宜修二条：一由清江经山东，一由汉口经河南，俱达京师；北路宜由京师东通盛京，西通甘肃。虽二费浩繁，急切未能并举，拟请先修清江至京一路，与本年议修之电线相表里。此路经山东、直隶地界最多，或谓于民间坟墓庐舍有碍，必多阻挠。不知官道宽广，铁路所经，只占丈余之地，与坟墓庐舍尚不相妨。即偶有牙错亦不难纾折以避。臣昔年剿捻中原，屡经各该省，其地势民情固所稔知，非敢妄为臆断也。事关军国安危大计，如蒙俞允，请旨饬下总理衙门迅速议覆。若辗转迁延，视为缓图，将来俄约定后，筑室道谋，诚恐卧薪尝胆，徒托空言，则永无自强之日矣！微臣无状，将不知所税驾矣。迫悚上陈，无任惶恐待命之至！
　　军机大臣密寄大学士直隶总督一等肃毅伯李鸿章、两江总督刘坤一，光绪六年十一月二十一日奉上谕：前据刘铭传奏请筹造铁路，当经谕令李鸿章等妥议。兹据张家骧奏称：开造铁路，约有三弊，未可轻议施行等语，着李鸿章、刘坤一悉心妥筹具奏。原折均着抄给阅看。将此各密谕知之。钦此。
　　覆陈津通铁路利害折（光绪十五年二月八日台北府发）
　　光绪十五年二月十六日承准军机大臣字寄，钦奉正月十五日慈禧皇太后懿旨：『前据总理海军事务衙门奏请由天津至通州接修铁路，当经降旨允准，嗣据御史余联沅等先后奏请停办，均谕令总理海军事务衙门会同军机大臣妥议具奏。兹据会商筹议，逐款胪陈，详加披阅，所陈各节，辨较精详，敷陈剀切，其于条陈各折内似是而非之论，实能剖析无遗。惟事关创办，不厌求详，在廷诸臣于海防机要素未究心，语多隔膜，该将军、督抚等身膺疆寄，办理防务，利害躬亲，自必讲求有素。着按切时势，各抒所见，迅速覆奏，用备采择等因，钦此』。并钞各折片遵旨寄信前来。查阅海军衙门会奏一折，洞中窥要，纤悉靡遗，微臣意正同符，实觉无从置议。惟圣怀虚挹，仰荷垂询，特就原奏资敌、扰民、失业三条，推阐海署未宣之蕴，为我皇上敬陈之。
　　窃维天下大业，惟断乃成。万国纷拏，惟一乃定。五大洲幅员辽阔，驾驭为难，于是铁路与电报兴焉。此固囊括中外之机缄，统一环球之功用也。仰维朝廷屡垂明诏，锐致富强，倘通盘筹划，综揽势机，苟有加于铁路者，抑何苦轻贻众谤，效法西人。无如外审海疆之形势，内揆战守之机宜，纵览环球，计实无能逾此。故臣于十年前即有创修铁路之奏，徒以格于迂论，议不果行。今者圣明在上，与在廷王大臣坚持定见，决意举行。臣等方额手称庆，以为从此推行尽利，庶几富强可以立致，敌患可以潜消；不谓言者转疑为资敌也。
　　自火器之制日精，舍海口炮台，险无可扼。奥、法、俄、德诸国，牙错唇依，铁路纵横，并通都会，城垣故迹，毁弃无存。如谓藉端寻衅，兵车即到都门，则列邦相忌，屡起衅端，固已吞并殆尽，何仅于海上兴问罪之师，不闻都下有要盟之举？其不足虑，固已皎然。
　　言者又谓山溪沟堑，为敌所忧，林木纷丛，为敌所患，一旦边尘偶动，彼将挟其鎗、炮，驱火车以入都门，其患将不可测。玩其词意，若指海口未失而言，则安得若许洋人从容布置？而我之官若兵竟同木偶，任其所为乎？若指海口已失而言，则津、通相距二百里，皆属坦途，即无铁路，亦何难长驱直入？至若山溪林木，关堑沟渠，臣熟经其间，视若无睹，敌何胆怯如斯而忧之患之耶？夫海口者，京师之门户，安危所系，固宜呼吸相通。臣以为铁路建至京师，方为尽善。有事则津、沽之劲旅，即为宿卫之禁军；无事则遣神机营与海口各军合队并操联为一气，临变策应，进退绰如。是遏敌者莫如铁路，而顾以为资敌，岂不傎哉！
　　不谓言者又疑为扰民也。非特室庐邱墓，呈诉无多，即令群起纷挠，而事关军国安危，亦当权衡轻重。安能以小不忍而乱大谋？且世之讲求风鉴而改葬其亲者众矣。给以重价，迁地抑复何伤？兵家筹备于平时，无异决胜于临敌。王者克敌，初不闻以伤残物命为嫌。倘以筹备为扰民，则是两国交绥，龂龂于重伤二毛之说矣！方今强邻环伺，其敢与我难者，乘我之无备耳。诚择沿海冲要之区遍开铁路，一省有警，数省环攻；一省有兵，数省资调。天下惟能守而后能战，亦惟能战而后能不战以屈人兵。洋人趋避最工，谁肯远涉风涛，自取覆亡之祸？如此则和局可恃，上以奠亿万年有道之基；阖境胥安，下以全亿兆姓生灵之命。是卫民莫如铁路，而顾以为扰民，岂不异哉！
　　不谓言者又虑民之失业也。溯自河运废而转输全改为海船，轮舟兴而商贾竞趋于海道。北五省人烟寥落，旅店荒凉，久非嘉、道繁华景象。果使铁路自通州建至清淮，则运货无沈失之虞，行人免风涛之苦，将见上海商民尽归腹地。夺洋人之权利，即以廓小民之生机。洋人无利可图，必将废然思返。乃一则曰车脚店行势将歇业，再则曰船户水手餬口无资；不知铁路仅设于大道通衢，至于港汊纷歧，船行如故，村镇罗立，车载益多。试观长江轮船往来不绝，几见舟人失业，坐毙江湖？是民生者莫如铁路，而顾虑民之失业，不尤重可笑哉！
　　尤可怪者，谓铁路为开辟所未闻，祖宗所未创。不知人事随天道为变迁，国政即随人心为旋转。今之人既非上古先朝之人，今之政岂犹是上古先朝之政？使事事绳以成例，则井田之制自古称良，弧矢之威本朝独擅，行之今日，庸有济乎？泰西制造之精，日新月异，中国踵而行之，已居人后，若再因循坐误，一旦变生仓卒，和战两穷，其将何以自立？
　　臣前阅俄报载其君拟由托木司克城增建铁路至距黑龙江六百余里之司他城，计长六千一百里，已深讶之。旋据德商面称，此路俄君谕令日成十里，两岁告竣。虽成功迟速原不可知，而其经略东方壮志，已可概见。际此中俄无事，尚能未雨绸缪，待其既发而后乘之，必且噬脐莫逮！预防之法，断非铁路不为功。微臣所为瞻顾旁皇不能自默者此也。
　　或谓外洋以商为国，自强实在经商；中华立国在民，爱民斯为邦本。不知商即民也，商务即民业也，经商即爱民之实政也。歧而二之，是尚足为知大计者乎？抑臣更有请者，恒心必根恒产，足食方可足兵。中国生齿日繁，土田日寡，谋生乏术，缓急堪虞。故欲自强，必先致富，欲致富必先经商。西国官商一体，在下无不达之情；中国官商久睽，在下多难言之隐。颇闻前借洋战之款，多属华资，贿托洋人为之营息。从古因民建国，保国惟民，顾令肝胆乖离，腹心疏逖，非所以疗贫振弱，自振拔于倾侧扰攘之时也。当此改弦易辙，发愤为雄，亟宜讲求商政，特派廉正大员认真督理。举凡丝茶、纺植、垦矿、制造诸大端，招集殷商，广筹资本，妥议保商防损章程，各就所能，分途认办。银钱出入，商自主持，官但察其赢亏，护其艰阻。内地办理得宜，然后推之边省；中土营销既畅，然后推之外洋。五行百产之菁，环顾全球，莫吾华若。徒以地利未辟，遂致民气日衰。如此行之十年，且将无敌于天下，尚何敌国外患之足虑哉？夫不聚敛于民者，不能不藏富于民，不与民争利者，不能不与敌争利。此事与铁路相辅而行，关系綦重。应否筹议，伏候圣裁。
　　臣自督办台防，适值法人肆扰，占踞基隆，向非仗国威灵，沪尾一捷，全台重地且属他人。无他，无铁路、兵轮为之手足也。故和议甫成，即请开办铁路。明知山路崎岖，溪流梗阻，凿山开道，筑路建桥，费巨工艰，视内地且将倍蓰；所为不辞劳怨，毅然独行者，良以台疆千里，四面滨海，防不胜防，铁路一成，即骨节灵通，首尾呼应。此中利害，自非身亲大难，未易决其深微。人情乐与观成，难与谋始。往者削平发捻，全恃抬鎗、劈山炮制胜疆场，湘军老将狃视前功，语以西国后膛鎗炮，恒鄙夷不屑。及与法交锋，始叹格林炮、黎意鎗运用之灵，命中之远。夫物之精粗，经用而始显；事之利害，亲历而后知。今之訾议铁路，必为异时赞美铁路之人。伏愿皇上宸断独操，宣示大计，俾天下晓然铁路一事为安内攘外、刻不容缓之急图，使知非一隅之利、乃四海之利，非一时之利、乃万世之利，非一二人之私利、乃千万人之公利。众志既协，财力自充，成效既彰，浮言自息。臣身膺疆寄，目击时艰，大局所关，不容自己。谨披沥上陈，伏乞圣鉴。
　　按铁路大计，惟公独见于举世挠沮之先，故前后两疏，曲折深至如此。所称铁路一成，则兵饷大柄咸属朝廷，疆吏无能掣肘，尤为透抉无遗。惜当时张家骧阻之于前，刘腾鸿扼之于后，千秋大计，竟格不行。至甲午中东之战，各省私其兵饷，不助北洋，至日人有二十二行省如二十二国之诮；然后知兵饷出自朝廷，所见为独远也。陈澹然记。
　　遵筹整顿海防讲求武备折（光绪十年闰五月初二日在京发）
　　窃自泰西各国争开商埠以来，或占海疆，或吞藩属，无端欺藐，遇事生风，一波未平，一波又起。每当外患纷来，言战言和，纷纷不一。言战者当审兵将是否可战，器械是否可战，炮台是否可战，兵船是否可战；空谈无补，后祸焉穷。言和者当思伊犁和而兵费倍偿，天津和而义民受戮，台湾和而琉球坐失，越南和而藩服无存；剜肉补疮，欺陵胡底。夫战不如人而欲图强，犹井中求火也；器不如人而不知变，犹当暑着貂也。今中国战不如人，器不如人矣，不思改图，后将奚立？朝廷虚怀下问，询及蒭荛，仰见圣主廑念时艰，力图振作，无任钦佩！惟自古办极大极难之事，必须存愈久愈坚之心。倘外承严旨，内托空言，或畏难而苟安，或始勤而终怠，或狃于成见、曲示沮挠，或昧于知兵、故为饰辩。甚或以为和约既定，永无兵端，侥幸一时，顿忘实祸，反谓忠诤之士好为激烈之鸣。种种因循，久在圣明洞鉴之中。此后惟望上下一心，始终不懈，卧薪尝胆，奋发图存。整顿海防，以济当时之急，讲求武备，以立自保之基。若谋富强、图久安，尤非铁路不可。此中利害，臣已于光绪六年具奏，并由李鸿章详细覆陈，无庸再渎。除将所拟炮台图式呈送军机处外，谨将应行整顿海防、讲求武备诸大端，敬陈十条，恭候采择。
　　一、沿海设防，宜分缓急重轻，以期扼要也。泰西各国，远涉重洋数万里与我开衅，势必批亢捣虚，为专注之谋。中国七省各海口，惟广东可由香港拖带民船装兵上岸，若北趋闽浙，万不能拖带民船，惟以兵轮尝试。无论敌轮多寡，中国海口纷歧，万无处处设防之理。用兵之道，实宜合而不宜分；守御之机在扼要，尤在守险。查各国以商埠为要区，轮船以煤炭为性命。如将各商埠及产煤之处布置周密，守御得宜，各国商贾货财皆已入吾掌握。一国称兵构怨，实非各国所乐闻。其兵轮久居海中，既无煤炭，又无淡水，即得我沿海一州一邑无关大局之区，坚力以持，当可不战自困。且外洋群趋环视，全以强弱为重轻，即寻常无事，见我致力于通商口岸防守精严，必不敢轻相欺侮。此通商各口设防宜重宜急者也。
　　一、各海口炮台，亟宜改建，以严防守也。外洋现造炮位，大者重至数百墩；城营之守御，万不能用墙垣为障蔽。查各口所筑炮台，虽形势各殊，细究皆不合法度；外人恒窃议之。臣现制炮台图式，恭呈采择。究之筑台虽坚，尤须炮利。兵不善守，与无兵同。现计各口防军，虽重地两面设防，六营已无不足，次则二、三营皆可支持；惟必用炮队，兼操水雷，方足以资战守。否则，兵多糜饷，败益难收。尤可虑者，敌以陆兵由他口潜登，袭攻瑕之故智，则后路必筹游击之师，庶免重战轻防之失。然非有铁路呼应，终不能灵。此则大可忧耳。
　　一、洋面水师兵轮，宜次第筹办，以固海疆也。海防以船为命，无师船即无海防，各国皆然，中国岂能独缓？综计沿海七省，须备兵船百只，方可以敷战守。惟急于购办，微特经费无出，亦虑管驾无人。海军为各国专门，将领尤为难得。自海防议起，环顾海内，惟李鸿章一人留心讲求，选将造器，稍为可观。管驾多闽厂学生，未经战阵，或陆营将弁，未解测量。朝廷廑念海防，似宜另设海部衙门，于南北洋闽广要区各设海军学堂，慎求教习，先教管驾之才，次练水手。必使技艺娴熟，习业专精，再令出洋游历。泰西皇子无不先入海军，充当水手，以次而升，故人才勃兴，战无不克。应请令八旗贵介多入海军，以固国本。一俟妥筹船费，按岁递加，岁必造船数只。大铁舰价值过昂，现既购有数艘，余可稍从缓议。以铁船财力先购钢快各船，计一铁船之价，可购钢快船五、六只，费非过巨，岁易增加。且可暂就现有之兵船先为整顿，程功既速，缓急可资，似较铁船之旷日筹资，尚足以收急效。一切海军制度、学校章程，均应责成海部，以免纷歧。
　　一、长江、太湖水师，急宜改制，以收实用也。军兴以后，曾国藩、彭玉麟创设长江、太湖各水师，原备严防内寇；现在鎗炮精利，轮电飞驰，内寇万难猝发，水师散驻，渐成额兵，与绿营并归无用，岁耗兵饷造船之费且百万金。若改铁面十丈小轮，每只不过万金以外，每镇酌裁师船五成，改制小铁轮数只，较之长龙舢板，奚翅天渊？万里江湖，声势且将立壮；既可以当外侮，又可以节饷需。将来即以管驾小轮已效之将弁，酌升外海兵轮之头领。此外，江、湘、闽、粤水师，皆可仿行。储将之谋，莫捷乎是。
　　一、福建船政局、上海机器局，宜加紧整顿，以求实济也。自沈葆桢创设福建船政，原冀开拓风气，以图远大；惟一铁一木皆取材于外洋，每造一船，计值实昂于外购。查近来商船多用钢壳，价既不昂，且能经久。其船内修造，尽可搭用中国材料，取价尤廉。大抵船厂承办工员，每持必用外洋柚木之议。查从前美国造船之费，不如英价之廉，美商皆赴英购造，执政患之，严定限制简明价值，仍令国人自造。究其用意，惟虑制船之学中衰，其用意甚深，正与中国今日之势相合。应请饬下船政大臣，开台湾之铁矿，采后山之木材；考工匠之技能以定赏罚，较船价之廉贵以便推行；某船宜行某处，某船宜用某材，某船宜安某炮，详细考核，刊定章程。不独专造兵船，即商人亦可群来取购。并可广制船之学，使之日进高明，不至半途中辍。上海机器局每年需费五、六十万，自开局以来，办工监造每不得人，鎗炮制成适用殊寡。南北洋互相推诿，不严赏罚，敷衍成风，匪特经费虚糜，且为外洋所诮。应请饬南北洋大臣严加整顿，或照福建船政章程特派大员督办，以专责成，庶可渐求实效。
　　一、请筹购大批鎗炮，以节经费，而免欺朦也。中国制局，虽开鎗炮，不闻精利，计其价值，转倍外洋。每有军事，各省仓皇分购，洋商索价骤昂，辗转侵渔，所增辄倍。而考其所购，无一精良。查英、法官厂皆不制鎗，大抵购之民厂。商民造器，必经官厂验收，苟不中程，剔还无贷。此等弃物，外洋无可出售，类皆运至中华，以为销路。各省徒慕虚名，不求实际，莫明优劣，甘受欺朦，既糜国帑，更误军需，一有争战，败征且见。应请饬下总理衙门、会同北洋大臣李鸿章，筹款四、五百万两，专派熟悉洋务、精通鎗炮之员，赴西洋各厂订购后门鎗十万杆、一尺径口以外大炮数十尊、一尺径口以内炮并拖炮数百尊。鎗炮分三年解清，价值亦分三年清给。一面分饬各省按年缴价，以实军储，免致纷纭贻误。外洋鎗炮，零购则贵，趸购则廉。如新到黎意鎗，零买每杆需价银十四两，多购减至七折；炮亦如之。是鎗炮价银，总计四、五百万两，趸买已省银百万。且可就该厂逐细考查，不致收其废弃。既节经费，又免纷歧，一举数善，莫急乎此。
　　一、稽查军械，整顿矿务，宜特设军器局切实经营，以专责成也。各省购买鎗炮，新旧参差，前门、后膛，过时辄废。查外洋简器，夙号谨严。一国之兵，必用一律之械。新精于旧，然后举国更张。故操法可并一途，战阵不虞错杂。应请旨于天津或金陵、上海特设军器局，由京慎选严明精核大员，饬下各省督抚将购存鎗炮开列呈明，分别新旧，以旧鎗专备操练，以新鎗归军器局收储，以备战时领用。惟洋鎗忌湿，锈即弃材。存械之区，屋必高厂，分门别类，毋致混淆。某鎗用某子，某炮用某弹，某项水雷、某项火药，分存编号，位置秩然，然后取之不乱。尤有陈者，制造为自强之本，矿务为制造之原。尔来开矿招商，类多诳骗，富强大业，转若畏途，其将何以自立？以后应由军器局特开矿学，延访名师，招生研究。或先筹公款，试开一、二处以为之倡。矿质果精，再招商股。商自经理而官为保护。盖官难持久，不能不归之商；商畏官挠，不能不因势以导。外洋各国，时以矿尽为忧；中国矿产丰饶，皆归废弃，我不自取，人将代谋，此尤情势之较然者。
　　一、酌裁募勇，参用练军，以节饷需也。查近来偶有兵端，纷纷募勇，未经训练，焉能抗御列强？其它沿海防军，固多精练，余或未知新法，仍用刀矛，拘执成规，牢不可破。亟须妥定军制，严限日时，务使饷械衣粮、号令操法，一律遵守新章。各省新募之军，一俟越事就竣，即应酌加裁并，归入练军。十年为期，连环具保。计每勇每月饷银三两六钱，每月扣存一两，十年积存百二十两，以为遣撤之资，庶不至流而为匪。且逃一勇即失一鎗，利器劫人，尤为地方之害。此不得不预防者也。今绿营久成无用，各省练军之法，多与勇同，即可推行办理。合计一省绿营，严除老弱，度饷项之盈虚，定练兵之多寡。务令五年为断，全数练齐。更迭番休，周而复始。无论马战守兵，凡调练者除坐饷外，加饷与勇粮等；其未入练者，酌留守护之资，余则概归严汰。自古有强将无弱兵，故外洋有撤兵养将之法。倘仍旋招旋撤，始招之勇半系有业农民，久驻防营，遂成骄惰，一朝遣散，势岂能耕，不为游民即为盗贼；故议者每思改勇为兵。实则绿营积弊，由于习气太深，诚能严汰烟病老弱之徒，认真训练，多一可用之兵，即少一外募之勇。数年之后，无用皆归有用，安见制兵之不可战哉？是在统将之得人耳。
　　一、严定赏罚，以求将材也。防营久无战事，叙保格于成例；登进无阶，将材安出？查地方州县尚有三年考绩暨特疏密保之条，海运河工，亦邀奖励。沿海兵将、边省驻防，非冒风涛，即婴烟瘴，偶违军律，执法既严，若不明定赏格，何以拔人材而作士气？惟军营结习，偶邀朝廷宽大之恩，辄起滥保越阶之弊；似宜严定章程。沿边某省勇队若干？练军若干？自统将至弁兵以及帮办文员，何年成军？何年到营？先令造册送部。所有边海驻防游击之师，平时操练，一以鎗法之精粗，为赏罚之准则。一年内，本军统领考验两次，凡中五鎗、四鎗、三鎗者，皆由统领注册；先考营哨，次考兵勇。期以三年请保一次，择其纪律技术宿优者列保，每营酌保八十人。其在腹地驻防，操练有效，每营三年酌保四十人。如有督操勤谨、约束严明之将领，准由督抚专折奏保。其营哨官，或由统将声明咨请越保一级。其余严禁越级，以杜冒滥。其未经册报者，概归驳斥。若将领嗜好多端，操练不力，亦应随时参革，以免效尤。
　　一、请设局译刻西书，引导后进，以广人材也。自海上多事以来，朝廷屡下征才之诏，顾或通洋务而昧于兵机，或识兵机而不谙洋务，甚或迂拘之士鄙洋务为不足言，扪钥扣盘，原无足怪。查外洋于中国精要之书，多取译行海外。其西国兵农、食货、制造、测量诸籍，月异日新，翻译既微，何用考镜？夫御侮贵在得情，而致用尤先博览。不究其治军、交邻之要政，何以得情？不研其制器造术之本原，何由致用？伏见我圣祖仁皇帝因钦天监与西人互相争测算，特合中西之法泐为成书，一时群才蔚兴，象数之学遂超前古。应请旨饬下总理衙门并北洋大臣李鸿章，或在京师，或就天津，特开译局，延访通才，取外洋实用之书，先行译刻，发行各省。务使人人讲求，父诏兄勉，人材庶可奋兴。承学既多，谤疑自少。由是按其学科，广其登进，决不至若科名愚闇，贻害苍生。
　　密陈武备废弛亟宜整顿并遵保将才折（光绪十三年闰四月二十一日台北府发）
　　窃臣于本年四月初四日准军机大臣字寄：光绪十三年四月初八日奉上谕：『各省提镇大员，均有专阃之责，必须才略素优，方足以资整顿。迩来军务敉平，尤应安不忘危，物色将才，用备任使。着各直省督抚，于军营着绩人员内，无论实缺候补，各就其人之才具，或长于陆路，或熟于水师，出具切实考语，分别保奏。其曾经引见发往各省差委之提镇各员，本欲令其练习营伍，以备缓急，并着随时留心察看。如有才识出众之员，一并奏保，听候简擢。各该督抚身膺疆寄，以知人为最要，务当确切考察，勿采虚声，勿恂情面，用副朝廷访求人才、整顿武备之至意。钦此』。遵旨寄信前来。仰见圣谟远大，安不忘危，莫名钦佩。
　　窃维国用不足，兵伍不精，实为国家之大患。目前财用匮乏，已不待言；兵武不精，尤非一致。有操后门鎗炮者，有操前门鎗炮者，有终年不操者，大约不操者十居八、九，操者十不二、三。暮气日深，将贪卒惰，虚名空额，习为故常，竟成积重难返之势。若不切实整顿，筹饷于万难之中，养此游手好闲，无事非烟即赌，有事非溃即逃，何以备捍乱保邦之用？泰西各国，武备日新，其练兵有一定课程，一日不懈。今各省所购后门鎗炮甚多，若不操练，鎗久则机器锈损，炮久则零件遗亡，俱成废物。整顿之法，惟有严肃营规，认真操练，方足挽回积习。神机营与直隶督臣李鸿章所部，均经久练，步伍整齐。请旨饬下海军衙门王大臣，详定营规、操练章程，刊行各省，严定赏罚。如一省防军万人，能炼劲旅三千，可资征调，则缓急犹为可恃，不至巨饷虚糜。
　　惟练兵必先选将，将才端在朴诚。今记名提镇，每多贪滑钻营。疆臣公事繁多，考察将才，但观其表；刚劲者黜，便辟者升。本原既隳，复何振作。朝廷整顿武备，物色将才，必先实技，或鎗炮命中，或操练优娴，或明中国地舆，或悉外洋战法，身体强健，才略深长，督抚均应保荐。俟海军衙门议立营规操练章程，刊行各省后，限期一年，将各疆臣所保将才调京考验。如所保与考语不符，即将原保大臣议处。并请每年特派知兵大员，巡阅沿江沿海各营，考验鎗炮操练阵法，查点勇丁，严其赏罚。朝廷之精神一振，山泽之猛士云兴，惟在我皇太后、皇上加意而已。
　　臣一介武夫，仰蒙天恩破格成全，畀以封疆重任，事关军国安危，何敢因循缄默。谨将智虑所及，聊献一得之愚，用备圣明采择。至臣部将官，如提督方春发、柳泰和等营伍废弛，已经参革。其可为干城之选者，自应遵旨保荐，以备任使。统带澎湖防军记名提督吴宏洛，临阵勇决，布置有方，操练勤劳，营规严整；统带沪尾防军记名提督李定明，勇于任事，临敌身先，文事粗通，鎗能命中；该二员才勇俱优，均足独当一面。其余如驻防安平总兵万国本、驻防淡水副将余德昌、栋字营营官已保都司郑有勤，或勤奋有为，或才勇出众，年力强壮，均堪造就，为国家有用之将才。至若外省实缺提镇，臣所深知者，福建水师提督彭楚汉、九江镇总兵朱淮森，俱忠勇朴勤，持躬纯谨，实心实力，办事认真；该二员如蒙圣主饬办防练各军，稍假事权，必能竭力整顿。其余非臣所知，不敢滥保，有负朝廷访求人才、整顿武备之至意。
　　五月二十日，奉慈禧端佑康颐昭豫庄诚皇太后懿旨：刘铭传奏整顿武备请饬海军衙门详定营规操练章程刊发各省并遵保将才一折，除所保各员已交军机处存记外，其余所陈各节，均着该衙门议奏。钦此。
　　覆陈台北情形请旨查办李彤恩一案以明是非折
　　窃臣于正月初二接准大学士左宗棠来咨，具奏抵闽详察台湾现在情形一折，恭录十年十一月十八日上谕：『左宗棠奏详查台湾情形妥筹赴援一折，据称八月十三日基隆之战，官兵已获胜仗，因刘铭传营务处知府李彤恩驻兵沪尾，以孙开华诸军为不能战，三次飞书告急，坚称沪尾兵单将弱，万不可靠，刘铭传为其所动，遽拔大队往援，基隆遂不可复问。李彤恩不审敌情，虚词摇惑，拟请即行革职，递解回籍，不准逗遛台湾等语。前敌军情，关系极重，必应确切查办，不得含糊了事。李彤恩所禀刘铭传各情，人言藉藉，果系因此贻误，厥咎甚重，非递籍所能蔽辜。前谕杨岳斌迅速赴闽援台，即着该前督于到台后详确查明，据实参奏。李彤恩着即行革职，听候查办等因，钦此』。知照前来。
　　伏查基隆退守情形，已于上年八月十五日奏明在案，无庸渎陈。谨将左宗棠所参各节，为我皇太后、皇上陈之。
　　臣渡台时随带亲兵一百二十名。其次，臣孙开华三营、曹志忠六营，每营精壮祇三百余人。当由台南调来章高元淮勇两营。其时台南疫疠盛行，兵丁多病，仅来五百人。嗣又添调巡缉营一营。合之刘朝祜百余人、张李成土勇一营，统计基隆、沪尾两处共祇四千余人。左宗棠疏称基隆各营，数且盈万，不知何所见闻？
　　自七月杪基隆疫作，将士十病六、七，不能成军。八月十三日之战，九营仅挑选一千二百人，内中尚有抱病勉强应敌者。当孤拔未来之先，初九、初十两日，臣接香港、上海电报，知其全股犯台，其时沪尾祇孙开华三营、刘朝祜一百余人并张李成新募土勇一营甫经到防，炮台尚未完工，又无营垒，地势坦平，无险可扼。危迫情形，不待旁言。臣早已忧虑及之，曾函致孙开华、李彤恩，如果敌犯沪尾，臣即撤基隆之守来援，嘱令坚守以待。一面派员赴下游赶雇船只，将军火笨重之物先运下船。十二日，孤拔率大帮兵船进口。臣料敌兵必由仙洞登岸。当同曹志忠等密商：如敌兵明日战后即扎仙洞，则不致遽攻沪尾；如战后收队下船，我军即须预备回援沪尾，以保后路。十三日酉刻，敌军收队，全行下船。当接孙开华、李彤恩、刘朝祜先后来信，俱称法船五只直犯口门，升旗开炮。臣同孙开华、李彤恩已有成约，无用李彤恩虚词摇惑。左宗棠疏称李彤恩三次飞书告急，即系孙开华、李彤恩、刘朝祜三人三次之书，非李彤恩一人之书也。
　　臣当即传令拔队，惟四十磅大炮二尊不能运动，埋于山下，其余军装、锅帐以及伤病勇丁，毫无遗弃。若果因李彤恩三次飞书告急，仓猝拔队退回，军装焉能毫无遗失？
　　基隆退后，敌兵上岸住营，兵势已分，往攻沪尾，不足千人。若不撤基隆之守，敌必全队攻犯沪尾，无兵往援，虽提臣孙开华骁勇敢战，器械不敌，众寡悬殊，何能保其不失？
　　二十日之捷，左宗棠前据刘璈禀报，奏称孙开华所部并淮勇、土勇三路迎战获胜，此次又奏系孙开华数营战胜，不独于台事未加访察，即奏报中亦自相矛盾，不加斟酌。
　　所陈台北距沪尾三十里，如果危急，地方官当慎重过于他人等语；查基隆至沪尾水程祇八十余里，顷刻可至，臣五瑞安设一站，往来通信，尚恐闻警应援不及，若俟地方官禀报，必至沪尾失后，敌至台北城下，方能回援。
　　台北府知府陈星聚屡次禀请进攻基隆，并有土著之人愿告奋勇往攻基隆者，皆有其事。自沪尾捷后，俱以李彤恩所募张李成土勇得力，提臣孙开华、曹志忠、苏得胜、柳泰和各请添募千人。台北府陈星聚等联名禀请基隆通判梁纯夫招募土勇二千，候补知县周有基禀请招募一千，俱告奋勇，进攻基隆。其时记名道朱守谟请假尚未销差，倡言多招土勇，迅攻基隆；至于饷项军械之有无，不计也。忽有台北府书识陈华声称，愿招土勇一千五百人，自备鎗械，包取基隆，每月每勇需银洋十二元，托亲兵哨官奚松林来说。当经臣申饬，不许多事。朱守谟闻有包取基隆之说，即私许陈华招募。及臣以淮楚营制，每营祇月饷四两二钱，陈华大言轻敌，不知能否得力，即给如此重饷，何以服老勇之心，坚执不许添增口粮。该勇俱知台北府无兵，祇亲兵数十名，即聚众吶喊鼓噪。臣派弁往看，陈华所募，皆城外艋舺市井之徒，器械毫无。当传陈华来见，谕以兵饷不能加增；如果能克基隆，立给赏号银二万；先发十日口粮，令其带赴水转脚，听候曹志忠调遣。嗣曹志忠见其勇多滋扰，器械毫无，不能见敌，不肯节制。臣令苏得胜亲至曹志忠营与之密商：陈华土勇，先行挟以兵威，裁去五百名，复调三百名赴观音山，归柳泰和裁并，其余随即一并裁撤，费饷一万余两。周有基募勇，尚未成军，即闹饷鼓噪，经臣将已募四百余人派归柳泰和节制。梁纯夫见土勇不遵约束，屡次滋事，不敢招募。此即左宗棠疏中所称各将领以及土著之人愿告奋勇攻基隆者，系九月初旬事也。
　　又绅士陈霞林等屡言，内山御番土勇常见仗，可以挑募。臣告知各军前往内山选募，一面令工匠连夜修理各营所缴旧鎗，分拨应用。搜查饷项，仅敷月余。各军招募，有尚未成军者，亦有成军尚无器械者。值疫气染至台北沪尾一带，军民俱病。提臣孙开华、署台湾镇总兵章高元、总兵柳泰和等俱抱重病。曹志忠六营营官，无不病者。臣随从文武员弁，日殁数人。自封口后，内地音信不通，兵单援绝，土匪四起。臣日夜忧急，无所措手。台北府知府陈星聚，每见必催进攻基隆。臣因其年近七旬，不谙军务，详细告以不能进攻之故。奈该府随言随忘。绅士陈霞林并署淡水县知县刘勋，皆明白晓畅，见将士多病，土勇尚未募齐，器械缺乏，俱知不能前进。陈星聚除面催进攻外，复禀请进攻。臣手批百余言，告以不能遽进之道。该府复怂惥曹志忠进攻，并以危言激之。曹志忠一时愤急，遂有九月十四日之挫，幸伤人不多，未损军锐。敌于十五日即渡河耀兵七堵。陈星聚妄听谣言，谓基隆法兵病死将尽，又谓业已退走上船，故日催进攻。自十五以后，该府始自言不谙军务，不再妄言。此即左宗棠疏称陈星聚屡次禀请进攻基隆之原由也。
　　左宗棠参臣坐守台北，不图进取，机宜坐失。臣曾将兵单器乏、不能进攻情形，迭奏在案。基隆近靠海岸，敌船入口，即不为我有。故于六月十六日之捷，并未奏报克复，曹志忠所守营垒，逼近海边，如法人添兵添船，即须退守山后，亦经臣附片密陈。我之所恃者山险，敌之所恃者器利。彼来攻我，我得其长；我往攻彼，彼得其长。且敌营据山傍海，兵船聚泊其下，若不能逐其兵船出口，纵穷陆师之力，攻亦徒攻，克犹不克。如果易攻，现在两军俱在疲乏之际，王诗正统带劲旅三千，不日当可奏功，以雪臣懦怯株守之耻。臣治军三十余年，于战守机宜稍有阅历，惟事事求实，不惯铺张粉饰。若空言大话，纵可欺罔朝廷于一时，能不遗笑中外？臣实耻之！臣渡台时，军务废弛已极，军装器械全不能用，炮台营垒毫无布置。接战于仓猝之间，所部多疲病之卒，历尽艰难，支持半载。临敌应变，大小十余战，幸无挫失。若听局外大言，轻敌浪进，上月初十日孤拔添兵大举，战无策应之师，守无可据之险，必至一败不能立脚。军事瞬息千变，其中动止机宜，固非旁观所能尽知，亦岂隔海所能臆度也。
　　至浙江候补知府李彤恩，本系沪尾通商委员。臣到台北，提臣孙开华称其办事勤能，熟悉洋务，现因身弱多病，决意乞退。臣商之提臣，台北现在用人之际，不可任其乞退，托其致书慰留。六月十二日臣同提臣并台湾道刘璈至沪尾察看炮台地基，李彤恩扶病出见，瘦弱不堪。臣令其赶紧调养，不必请假，当委兼办沪尾营务。六月十五日基隆开仗以后，李彤恩禀请买船填石塞口。时值秋茶上市，英商阻挠。李彤恩同英领事往复辩论，始将口门堵塞。隔日法船即至，英兵船告以口门封塞，随即驶回。七月二十日，臣至沪尾查看炮台，孤拔亲坐三号兵船，亦至沪尾查探水道，并托英兵船代觅引港之人。若非李彤恩先期塞口，法船混入一只，台北已不堪问。绅士陈霞林等每晤谈时，辄称其功。臣到台北，有言招募土勇者，臣因其所用土鎗不能御敌，不肯操练，未曾招募。李彤恩力保张李成打仗奋勇，请募五百名，发给后门鎗二百杆，令其操练助防。八月二十日之战，张李成包抄得力，官绅共见共闻。十月初，臣因饷项支绌，札令李彤恩来城，同福建候补知县郑建中会同官绅办理捐借饷事。该守到后，即同陈霞林等议向城乡殷户借银票二十余万元，毫无勉强，现已办成。如果李彤恩有误大局之处，绅民当共切齿，曷有听其分派捐借者？该守不领薪水，未邀保奖，究其所办数事，有裨于大局皆非浅鲜。左宗棠甫到闽一日，不加访察，遂以刘璈之禀并朱守谟挟嫌倾陷、颠倒是非之言，率行奏参。臣若缄默不言，使出力有功之人，忽遭不白之冤，当此孤岛险危之地，军务万紧之时，臣何以用人办事？应恳天恩将已革浙江候补知府李彤恩开复原官，并请暂免究办，一俟军事稍定，请旨饬令杨岳斌，或专派大员渡台逐细访查，如果左宗棠所参情事属实，臣妄用匪人，办理不善，贻误事机，应请将臣一并从严治罪，以明国法而昭公允，诚如圣谕，关系极重，非李彤恩革职递解所能蔽辜。事愈久则是非愈明，臣无任惶恐待命之至。除记名道朱守谟规避钻营业已具折严参外，所有左宗棠奏参台北情形，具实详陈，伏乞圣鉴。
　　条陈台澎善后事宜折（十一年六月十八日台北府发）
　　窃法兵退让澎湖，已同前陕甘督臣杨岳斌于本月十七日会奏在案。臣前因澎湖未退，虽遣撤台南北土勇，各海口仍未撤防。除基隆设立抚恤局，先将被毁民房派员查明抚恤外，其余善后各事，未敢预奏。现在澎湖兵退，急需举办数端，谨为我皇太后、皇上陈之：
　　一、台澎防务，急宜设筹也。查全台各海口，大甲以南至凤山，沙线远阔，兵轮不能拢岸，远则四、五十里，近则二、三十里，较易设防；大甲以北新竹一带，海口纷歧，直至宜兰，兵船皆能近泊，至远不过三、五里。基隆、沪尾两口，虽能停泊兵轮，尚多山险，如有水雷、大炮，设防尚可为功，至新竹一带，沿海平沙，后陇、中港，三号兵船皆能出入，地势平衍，全恃兵营，殊难着手。然以视澎湖，犹较胜焉。澎湖弹丸孤立，臣派提督吴宏洛察看情形，据称其地不生草木，沙石迷漫，片土难求，四面惊涛，无能设险。惟港内天然船坞，最宜停泊兵轮。臣到台一年，纵观全局，澎湖一岛，非独全台门户，实亦南北洋关键要区，守台必先守澎，保南北洋亦须以澎厦为筦钥。澎厦驻泊兵轮，设防严密，敌船无能停泊，万不敢悬军深入，自蹈危机。此澎厦设防，实关全局，非仅为台湾计也。姑就澎湖而论，若云设防，要当不惜重资，认真举办。纵兵船一时难集，陆兵不过三千，必须多购大炮，坚筑炮台，制办水雷，聚薪屯粟。计买炮筑台诸费，约需五十万，全非一、二年不能竣事。若漫图敷衍，不如不防，既节数营兵饷之需，亦免临事覆军之累。进退迟速，伏候圣裁。此防务之不容缓者也。
　　一、台澎军政，急宜讲求也。查台湾军务，久号废弛，湘淮各军，已成弩末，欲挽积习、杜虚糜，非讲求操练不可。即演习洋操，非认真数月，步法不能整齐，手法焉能娴熟。将官点名责令小操一次，则顶替之弊可除。近来各营多用后门鎗炮，尤非勤练不为功。倘令鎗炮不明，则远近高低，茫无准的，是有鎗与无鎗同矣。且鎗之精者，折机磨擦，奥窍深微，雨湿沾潮，锈霉辄损。重价购之，随意弃之，苟有人心，能无慨惜此器械之不容漠视者也。更有难者，台湾烟瘴之地，勇丁多半病烟。兵滑将贪，宽则玩而不振；厘奸剔弊，严则去而之他。臣时欲改弦更张，严定营规，坚明约束，事烦目剧，未易猝图。现同沈应奎、陈鸿志详酌裁留数营。除镇标练兵不计外，拟留三十五营。台南合澎湖十五营，台北合宜兰十五营，中路新竹、嘉、彰拟派五营，稍资镇摄。论势则台北为重要，论地则台南为绵长。当此百端缔造，区区营数，力已难支。然较往时一道岁糜百万，仅守台南，饷项无增，全局已为一振。此军政之不容缓者也。
　　一、全台赋税，急宜清理也。查台湾田产，甲于东南，一年两熟。淡水一县，每年额征钱粮银仅七百八十余两，官庄榖纔九千余石。宜兰一县，钱榖无征。其余各县，粮税亦寡。通计全台盐、茶、百货税厘，岁入银壹百零数万两。将来整顿各项税厘，剔除中饱，岁可百二十万。核以台澎三十五营之饷，岁需百二十万，乃适相资。惟轮船经费，一切杂支，并须添设制造局，岁需银约百五十万；所亏实多。若能将各县赋税一律清查，以台湾之入，供台湾之需，尚可有盈无绌。惟清赋一事，要在得人。臣不谙吏治，昧于理财，时与沈应奎商量，办理之法，必先清查户口，再谋次第举行，恐须一、二年方可以收实效。此清赋之不容缓者也。
  </div>
  <div class="pagination">
   <a href="刘壮肃公奏议_page3.html">
    上一页
   </a>
   <a href="刘壮肃公奏议.html">
    1
   </a>
   <a href="刘壮肃公奏议_page2.html">
    2
   </a>
   <a href="刘壮肃公奏议_page3.html">
    3
   </a>
   <span class="current-page">
    4
   </span>
   <a href="刘壮肃公奏议_page5.html">
    5
   </a>
   <a href="刘壮肃公奏议_page6.html">
    6
   </a>
   <a href="刘壮肃公奏议_page7.html">
    7
   </a>
   <a href="刘壮肃公奏议_page8.html">
    8
   </a>
   <a href="刘壮肃公奏议_page9.html">
    9
   </a>
   <span>
    ...
   </span>
   <a href="刘壮肃公奏议_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
