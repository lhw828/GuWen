<!DOCTYPE html>
<html>
<head>
    <meta charset="UTF-8">
    <title>刘壮肃公奏议 - 第 3 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>刘壮肃公奏议 - 第 3 页/共 13 页</h1>
    <div class="content">　　七年，奉调统领各军于山东荏平地方剿平张总愚大股捻匪，直东肃清；七月初十日奉上谕：『提督刘铭传着由三等轻车都尉晋为一等男。钦此』。
　　是年，因病请假。
　　八年，呈经直隶总督李鸿章奏请开缺，奉上谕：『刘铭传着准其开缺。钦此』。
　　九年，天津教案，经直隶总督李鸿章奏调，奉上谕：『刘铭传着即赴天津。钦此』。
　　十月，奏请陛见；初四日奉上谕：『前任直隶提督刘铭传，着督办陕西军务。钦此』。军机大臣面奉谕旨：『着即行请训。钦此』。初六日，陛辞。十一月初六日，到陕。
　　十年，因病请假，并请开去差事；九月十六日奉上谕：『提督刘铭传着赏假三个月，所统铭军交提督曹克忠接带。钦此』。是年十二月，曹克忠、王家璧先后奏参，暂行革职。
　　十三年，奉特旨：『已革提督刘铭传，着赏还原官。钦此』。
　　光绪六年，奉旨到京，召见后因目疾请假到津调理。
　　七年正月，续假回籍。
　　十年，奉旨：『刘铭传着来京听候差遣。钦此』。五月二十九日，到京请安。闰五月初一、初二日，召见两次。初四日，奉上谕：『刘铭传着赏加巡抚衔督办台湾事务。钦此』。初五日谢恩，十二日请训，召见，陛辞出都。二十四日到台。
　　七月初二日，于基隆战胜法兵案内，奉上谕：『交部从优议叙。钦此』。部议：『照一等军功从优议叙例，给予军功加三级』。
　　九月十一日，奉上谕：『刘铭传着补授福建巡抚，仍驻扎台湾督办防务。钦此』。
　　是年，于澎湖失守案内，奉上谕：『刘铭传困守台北，鞭长莫及，自应稍示区别，着交部议处。钦此』。部议：『降二级留任』。
　　十二年十二月十二日，于剿平中、北两路生番案内，奉上谕：『交部从优议叙。钦此』。部议：『照二等军功从优议叙例，给予军功加二级』。
　　续因奏保剿服中、北两路生番出力人员请奖折内未将各员籍贯、履历另立清单，奉部议：『照违令公罪律，罚俸九月』。奉旨：『销去纪录一次，仍罚俸三月』。
　　十三年，恭逢皇上亲政，恩诏加一级。
　　是年，奏办商务折内抬写错误；四月初十日，奉上谕：『刘铭传着交部察议。钦此』。部议：『罚俸一年公罪例，准抵销』。奉旨：『销去纪录二次，免其罚俸』。
　　十四年正月十九日，接受新颁巡抚关防，当即奏报启用，并请旨撤销督办防务差使。
　　是年恭逢京察，奉上谕『福建台湾巡抚刘铭传，着开复降二级留任处分，照旧供职。钦此』。
　　是年四月十九日，于捐助皖赈案内，奉朱批：『交部从优议叙。钦此』。部议：『给予随带五级，台湾改设行省学政改归巡抚兼管』。十四年十月初七日，据台湾道委员送学政关防，即于是日祇领，兼管任事。
　　十五年六月十五日，准贵部咨：正月二十二日钦奉慈禧端佑康颐昭豫庄诚皇太后懿旨：『现在归政伊迩，允宜分别施恩，福建台湾巡抚刘铭传，着赏加太子少保衔。钦此』。
　　又恭逢归政典礼，恩诏加一级。
　　归政礼成，崇上皇太后徽号，恩诏加一级。
　　十六年，恭逢皇上二旬万寿庆典，正月二十六日奉上谕：『福建台湾巡抚刘铭传，赏加兵部尚书衔。钦此』。
　　恭逢皇上二旬万寿，恩诏加一级。
　　是年四月初十日，准贵部咨：三月初二日奉上谕：『朕钦奉慈禧端佑康颐昭豫庄诚寿恭钦献皇太后懿旨：福建台湾巡抚刘铭传，着帮办海军事务。钦此』。
　　九月十三日，承准军机大臣字寄：八月十五日奉上谕：『户部、总理各国事务衙门会奏台湾煤矿招商承办章程纰缪，请敕停办一折，刘铭传着交部议处。钦此』。未奉部议，现供今职。
　　伏念本爵部院忝任封圻，受恩深重，涓埃未报，寝馈难安。兹逢考绩巨典，合将年岁履历，备叙咨达。为此合咨贵部，请烦察照施行。须至咨者。 

 
刘壮肃公奏议卷一 出处略 
督师陕西请训折（同治九年十月）
　　本月初四日内阁奉上谕：『前任直隶提督刘铭传，着督办陕西军务，并由兵部传知』。军机大臣面奉谕旨：『刘铭传着即请训。钦此』。
　　窃臣少长江淮，适丁寇乱，淮南千里，发、捻交讧，骸骨邱山，田园茂草；仰奉诏行团练，转致强暴迭兴，苗、李纵横，黔黎殆尽。微臣弱冠读书，未娴军旅，独念生庐、六之郊，当中原之蔽，不兴堡塞，畴保乡邻？爰起健儿，孤撑群寇，苟全性命，无志勋名。会当同治初元，大学士曾国藩视师皖上，察其保庐之状，录其援寿之劳，猥以姓名上尘天阙。更值大学士李鸿章创起淮师，远征吴会，诧臣年少，召领偏师。遂乃感激殊知，驰驱王事。常州之战，勉克强酋，广德之围，幸回危局。三年吴越，一介孤寒，竟令提督畿疆，仰荷圣朝殊赉，宠逾涯量，祇悚冰渊，惧蹈愆尤，乞还田里。旋以中原捻炽，再任前驱，六省奔驰，五年冰雪。方以群酋久獗，愧九重特达之知；岂期巨寇粗平，荷五等崇封之锡！凡此迭邀异数，已非梦想所蕲，是用养痾田间，不敢妄图进取。
　　兹复仰承巽命，俾总师干。闻诏自天，拜惭无地。伏念关中古帝王都会之区，山河险塞，形势之胜，雄绝中华，回、汉杂居，久称难治。况臣客军悬寄，无地方赏罚之权；又当陕省凋敝之余，饷馈既忧不给，更值陇表进攻之会，后路更虑难防。微臣赋质粗疏，深惧贻羞陨越，惟有顅求宸训，敬谨遵循。秉胜算以宣威，作将士前驱之气；审边防而决策，分朝廷西顾之忧。谨陈感悚微忱，无任企切屏营之至！
　　按同治九年，天津民闹教，杀法领丰大业。曾文正方督畿辅，李文忠督师关中。法人汹汹，调兵决战。文正惧开边衅，请诸朝。实则德意志与法仇，方举国兴师，败法帝拿破仑第三降之，遂入巴黎，残其国。法固无能与我战也。乃中国方平发、捻，国兵未充，不谙西势，急调诸将卫京师。
　　先是同治七年，公方平捻寇，以直隶提督晋一等男爵，引疾请开缺家居。及是，李公自关陕召入都，代曾公为总督，法事未定，奏调公出山。公至，曾公已奉朝旨与法廷议和。遂命公承李公后督陕西军务。此公受特达之知之始也。陈澹然记。
　　国朝近制，提督为武职大员之冠，然受总督节制。除到任谢恩具折由总督代奏外，不准专折言事。公督办陕军，许专折，体制乃与督抚同；此咸、同用兵来新制也。
　　恭报到陕日期并暂难扼守缠金折（同治九年十一月初八日西安发）
　　窃臣于闰十月二十七日陕州途次，准军机大臣字寄：闰十月二十二日奉上谕：『定安奏：遵拨官兵赴乌会剿，并陈归绥吃紧情形，边外望援，不可不设法筹着。着刘铭传迅派大枝劲旅，由靖边、安边取道寗条梁，驰赴缠金，扼要屯扎，以保粮源等因。钦此』。十一月初二日行抵潼关，复准兵部火票递回洛阳拜发原折，承准军机大臣字寄：闰十月二十五日奉上谕：『昨谕刘铭传迅派大枝劲旅驰赴缠金，即着该提督兼程赴陕，速行派队扼守缠金，以保粮源；其余边内、边外，并着统筹全局，择要布置，毋稍疏虞！钦此』。仰见圣谟广运，训示周详。
　　臣于本月初六日统兵行抵西安。计由天津绕道山东、河南到陕，不下三千里，长途跋涉，军士苦寒。现拟稍息疲劳，藉观贼势。查缠金至陕省尚有二千余里，中隔北山千余里，人稀道险，游勇、土寇，啸聚成群。扼守缠金，分兵匪易；军需饷项，转运尤难。应请饬下定安，就近拨队扼守缠金，俾免贻误。臣俟后队入关，饷项军火运到后，应防应剿，当与抚臣蒋志章随时会商，竭力赶办，断不敢稍事推延，仰负朝廷委任。
　　再闻此次回陷乌城，实由通昌、通贵窜去之贼。无论乌城克否，蒙古地阔人稀，此后寗、灵一带无归之贼，必以蒙地为掠食之区。非得大军专顾边防，不足以遏贼窜。查湖南提督宋庆忠勇敢战，忍苦耐劳，所部现驻黄甫川，而兵多分散。其在寗夏刘廷一军暂难撤并。其守潼关李成先一军，论目前地势贼情，似可调归北路。潼关尚有马德昭六营，堪资扼守。如当紧急，臣必随时派兵策应，以保中原门户。河南抚臣李鹤年久镇中州，素关大局，应请饬下李鹤年，仍将李成先一军调回北地，照旧归宋庆统领节制，以厚兵力。将来臣军疏通北山之后，兵驻定靖；山西河务较松，宋庆即可以包头为老营，会合定安马队，专为蒙地游剿之师，遏贼东窜之路，实于军务大局有裨。
　　十一月十五日奉上谕：刘铭传奏到陕日期、暂难拔队扼守缠金，并请调李成先一军仍归北路一折。前因乌城失陷，当谕刘铭传拨兵扎守缠金，以便富勒珲统带马队起程赴乌。兹据奏称缠金距陕较远，分兵不易，转运尤难，请饬定安就近派队扼守等语；乌城窜匪，据张廷岳等奏，已于十月二十三日仍回肃州；此时该提督兵勇既暂难拨赴缠金，即着定安遵令富勒珲照旧严防，仍着刘铭传俟后队入关，饷项军火运到后，派拨得力队伍前往缠金，节节进扎。并将应防应剿处所，与安定、蒋志章随时会商，妥筹布置。寗、灵贼匪，围剿已穷，难保不以蒙古为掠食之地，刘铭传请令驻扎潼关之李成先一军仍回北路，所筹亦是。即着李鹤年饬令李成先统率所部移赴北路，照旧归宋庆调遣，以厚兵力。刘铭传于疏通北山后即驻兵定靖，俟山西河防较松，即咨宋庆以包头为老营，会合定安马队，为蒙古游击之师，遏贼东窜。钦此。
　　分防扼要筹商大略情形折（十一月十六日西安发）
　　窃臣于本月初六日行抵西安，业于初八日奏明在案。连日审观地势，筹划边防。查陕、甘接壤之区，甘回窜陕，或由庆阳、寗州以达干、耀，或由定靖以入北山，或由秦州、清水以扰汧陇，道路纷歧，非分防扼要，不足以遏贼窜。已于十二日派令记名提督刘盛休、王德成等马步十四营进驻干州，记名提督吴宏洛、总兵张佩芝等马步九营驻扎耀州，以防中路。复商抚臣蒋志章派提督谭仁芳所部七营移驻凤翔，会合李辉武一军以防南路。拟调记名提督唐定奎所统周口武毅军十五营，作速来陕，由韩城、宜川以入北山，屯靖定以防北路。惟昨唐定奎来信，本月初十内外，始能接收武毅各营，将弁既待更张，勇丁更须挑补，定期拔队，急切尤难。当饬其速加整顿，务于年内到陕，以便进兵。部署粗定，臣即于十八日督率亲兵炮营移驻干州。其后路粮饷军需，俱交前甘肃藩司林之望督委各员迅筹接济，俾免稽延，仰副圣主垂念关中至意。
　　十二月初二日在干州奉旨：知道了。着即督饬各队认真防堵，毋稍疏懈！北山伏莽尚多，并着派得力队伍，实力搜剿。缠金一带，仍遵前旨派军前往扼扎，以厚兵力，钦此。
　　同治九年十一月十六日奉上谕：兵部奏请饬各省督抚及各路统兵大臣依期咨报兵勇数目各折片。军兴以来，舍兵用勇，本系权宜之计。而勇丁遣撤，易滋事端，流弊日甚。若不将绿营及早整顿，致国家费千百万帑项养之于平日，不能用之于临时，身任封疆者问心何安？现在天津之案虽经了结，何可复事因循？况甘肃、滇、黔各省军务未靖，我君臣卧薪尝胆，正宜力图自强，以期有备无患。着各直省督抚，将所管各营，设法整顿。限奉旨后六个月，将如何汰弱募强，如何分日操练，及各省可得有精锐士卒若干之处，详晰奏闻。直隶天津、江苏上海及刘铭传军营均练习鎗队炮队，步伐尚为整齐，号令尚为严肃。其教演之法，着各该省自行咨取章程照办，总期实事求是，变疲弱为精强，不得空言粉饰，以致有名无实。年来各督抚曾有裁兵减饷及酌调额兵训练之奏，然为政不在多言，而在实力奉行。若以一奏塞责，日久又渐形废弛，甚非朝廷倚任疆臣之意也。将此各谕令知之。钦此。
　　按本朝乾隆以前，旗、绿各营，战胜攻取，声震百蛮，不可谓非一时之盛。迨嘉庆时，川、陕教匪猝兴，旗、绿各兵皆难抵御，固已盛极而衰。然满将中额勒登、保明亮辈、汉将杨遇春、杨芳皆擅知兵名，故不敢恃旗、绿各兵，而别求召募，于是罗思举、桂涵之属崛起盗贼之中，建节而为大将，固已阴相变计矣。乃事平之后，枢臣、兵部，类皆起自翰林，无一能知大计，不知裁绿营以任募兵，遂致道光海战，靡不溃亡，创巨痛深，似亦宜知变计矣。直待发、捻、回、苗之乱，仅一向忠武起自绿营，号称名将，搭忠武杂收兵勇，战必先登，外此未闻有用绿营制胜者。然此二公者虽名起绿营，所用实皆新募，则绿营之宜革，明效更较然矣。乃事平之后，乡勇灭贼成功，而散之使为会党。及同治九年天津案后，枢臣犹津津整饬绿营，迄今更四十年而绿营尚存名色。补一守备，奏请纷纶，部臣犹以合例与否以为允驳。而旗兵议归农垦，乃至群起纷拏。幕雀釜鱼，嬉然自得。呜呼！岂非天哉！澹然记。
　　又按此谕称直隶天津、江苏上海及刘铭传军营均练习鎗队炮队，步伐整齐，号令严肃。其教演之法，着各省督抚自行取章照办，总期实事求是，化弱为强等因。观此知西人鎗炮队法，惟淮军独精，公军尤为独擅，至为通国导师。惜乎未有能遵办者。公奏台澎善后章程，言湘军老将与言西人鎗炮之精，抵死不信。及光绪十一年春基隆一战，湘军死亡独多，始信臣言之非诳云云。呜呼！中国之大，积弱一至于此，是岂一朝夕之故哉？思此不禁三叹！澹然记。
　　寗灵回寨收复陕北防务巳松并陈北山防剿情形折（同治十年正月七日干州发）
　　窃臣于上年十一月十六日奏报移驻干州分兵驻防扼要，十二月初二日奉旨：『知道了。着即督饬各队认真防堵，毋稍疏懈。北山伏莽尚多，并着派得力队伍实力搜剿。缠金一带，仍遵前旨派军前往扼扎，以厚兵力。钦此』。又奉十一月二十八日上谕：『蒋志章奏铭军进扎中路并派军分防南北一折，据称刘铭传统率所部到陕后，当即饬令提督刘盛休等十四营进扎干州，吴宏洛等九营分扎耀州，该提督复率亲兵前往干州驻扎，并商派提督谭仁芳各营移扎凤翔，与李辉武一军声势联络。北山一带亦经严饬派防陕军会哨分防等语。着蒋志章、刘铭传饬令派出各营协力巡防，严密堵御，毋任甘回窜扰陕疆。至北山自宜洛以达靖定，地旷人稀，游匪零回，时虞纷窜；并着蒋志章、刘铭传悉心会商，先就现派陕军饬令随时侦探，认真搜捕，俟唐定奎一军到陕，即令前进，以顾北路门户。蒋志章即饬成定康等举办赈济，招集流亡，使游匪无从勾结，以靖边陲。钦此』。仰见圣虑周详，无任钦悚。
　　臣于移驻干州后，曾拨记名总兵丁汝昌、蒋希夷等各率马队百余名，分往延安、定边一带，察看地势。其时尚不知乌城已复、金积就抚，故拟派唐定奎一军驻防定边，以固北路。现据金积堡探差回称，回匪窘饥乞抚后，尽缴马械，渐毁寨墙，其能战之贼，半逃西去。河北王疃等寨，亦经金顺、张曜攻克。寗、灵一带，已可肃清。惟金积未复以前，北山地旷人稀，每有土匪游勇，百十成群，肆行抢劫。上年冬季，经抚臣蒋志章严饬驻防二十余营分段巡哨，臣复派记名提督吴宏洛由耀州抽拔两营，并蒋希夷马队一哨，驻扎延安，会同陕军勤搜密捕。迭据署延榆绥道成安康、延榆绥镇刘厚基报称，该处镇、道等于榆绥境内屡次斩擒游匪多名，蒋希夷、喻步莲亦于安定、保安各属数有捕获，并陆续收捕百余人，分别遣散，山内粗安。以后能得良将严师以镇之、良吏实力以抚之，渐次招徕遗黎，即可复业。抚绥安集，固非仓猝所能奏功；善后经营，亦非大军所能为力也。唐定奎一军于上年十二月十二日自周口拔队，于二十六、七等日先后入关。现在北路无事，似可毋庸驱健卒于山榖之中，劳师耗饷，已令分扎华阴、朝邑，暂行屯息，照常操练，将来军情何似，再定进止。
　　奉旨：览奏已悉。着严饬各官兵认真防堵，毋稍疏懈。唐定奎一军，即分扎华阴、朝邑等处，实力操防，另备调遣。钦此。
　　缠金道远贼势南趋仍请饬定安拨队驻守折（正月二十八日干州发）
　　窃臣于本月二十六日奉正月二十日上谕：『安定奏请饬副都统回任一折，据称归化城副都统事务繁剧，刻下寗灵军务已定，后路稍松，请饬富勒珲回任等语，着照所请，饬令富勒珲即回本任，以重职守。其留防缠金马队，即交萨萨布统带，认真防范，毋稍疏虞。前据该将军奏，俟刘铭传之队一到缠金，即饬富勒珲统带该两省马队一千二百名，取道乌拉特旗，驰赴乌境协剿，当经饬令刘铭传派兵填扎该处，以便腾出吉林、黑龙江马队，起程赴乌，刘铭传何以久未派拨？着懔遵前旨，迅派一军驰赴缠金驻扎，毋再推诿。定安候刘铭传派兵到后，即饬萨萨布统带前项马队驰赴乌城。钦此』。
　　查定安前以乌城失守，奏令臣派队防缠，以便派兵远赴乌城。时臣尚未到陕，所部随行亦只铭字一军，无能分拨；曾经据实复陈，请饬定安就近拨守，仰蒙恩准，令缓拨兵。唐定奎一军甫经入关，本拟派赴北路，适因宁灵回寨剿抚粗安，边内边外皆无战事；迭据探报河州回匪三千余骑于腊月杪潜越洮河，窜至岷州，与官军接仗，复窜巩昌、阜阳川长驱东下，分扰距秦川数十里之平南川、娘娘坝、盐关、李子园等处，时有战马二、三百匹游掠，伤民实多；又据称岷州叛勇仍与官军相持，虽经议抚，拒抗如故；若更图东窜，唐定奎所部即须移屯汧陇，以固陕防。此外仍无可拨之队。现奉饬催派军赴缠驻扎，以便萨萨布统军赴乌，臣何敢更行推诿？缠金去陕二千余里，北山外尚有草地千余里，道路隔绝，久无人烟，若由陕分兵，必由山西、归化、包头，计程四千余里。悬军远隔，声势不相联络，将官无所禀承。且淮军皆操鎗炮，军需重滞，不惟转运为艰，远塞奔驰，更虑运资无出。艰难情状，想在圣明洞鉴之中。
　　现闻黄河冰冻已开，贼在数千里外，河防无事。以臣度之，北路各军，足资展布。应请饬下安定，就近由河防内拨军驻守缠金，以免迂缓。倘虑河冻虽开，贼踪虽远，河防仍不能松，或由定安指段交臣就近拨守，以便定安拨军赴乌。似此接防俱易，转运无难，彼此均无可诿。是否有当，伏乞训示遵行。
　　调防边境并探报情形折（四月二十四日干州发）
　　窃臣于奏报唐定奎一军填扎宝鸡一折，奉四月初四日上谕：『刘铭传奏派兵填扎宝鸡一折，据奏唐定奎一军已由华阴拔队驰赴宝鸡，分驻陇州、凤县，着刘铭传饬令实力严防，遇贼即击。甘省秦州一带与宝鸡接壤，刻下有无贼踪？范铭所部叛勇虽已收降，有无余匪滋事？金积堡克复后，降众是否安置妥协？抑尚有余匪窜扰河洲？刘铭传如探有确实情形，随时奏闻。北山一带，伏莽未清，该提督仍当派队搜捕，以靖地方。并饬所部各营认真操练，勿滋事端！钦此』。仰见圣虑周详，曷胜钦悚。
　　查秦州一带，自臣到陕后，迭据探称，虽有零回时来滋扰，尚未大害地方。本月初一日，突自河州窜出回匪一股，分掠两当、徽县一带，当经李辉武所部，于两当城外堵剿获胜，回遂败折而西。复据平凉探报，本月十六日，隆德县周其俊会同恪靖马队，于马厂野鸡岘地方遇贼接仗，周其俊并帮带官同时阵亡，现在平凉派队出剿等语。
　　查隆德、固原，游匪、零回，出没无定，兼之叛回马彦泷党众四百余骑，潜伏其中。贼知陕境严防，固不敢轻来掳掠。惟现当二麦登场之时，特恐贼骑飘忽，扰及陕边。除饬唐定奎一军严密分防外，复调记名提督吴宏洛所部铭字左军六营步队，自耀州移驻长武；并派记名提督陈凤楼所部马队三营，由三原移驻盍庢；记名总兵张佩芝马队三营，由富平移驻邠州。据吴宏洛报称，现已料理拔队赴防。至于陕北一带，自春至今，抢案殊少；能得防军营规整饬，有司吏治安详，自可日渐起色。抚臣蒋志章正躬率属，必能饬在防文武，弭盗安民，仰副朝廷绥靖地方之至意。
　　遵旨密陈左宗棠军情片
　　再查金积堡未复以前，悍贼逃并，西去甚多。克复后，所余皆妇女老弱，经左宗棠安插得宜，谅无反复。惟西路贼势甚大，金积堡虽克，军事稍有归属，岂得谓已定已安？左宗棠固实心任事，奈所部兵将堪战者稀。自金积堡克复后，诸将星散，至今尚无进剿之期。贼骑肆掠巩、秦之间，如入无人之境。兵贵乘势，乃有虚声；抑或猛攻，乃见实力。今特迁延岁月，不计虚糜，贼势未衰，兵气已散。揆形度势，既恐蒇事无期，叛勇降回，犹恐变生意外。臣目睹心忧，情难自默，仰蒙天语下询，用敢据实密陈，伏求圣鉴！
　　请撤铭军留谭仁芳军驻陕折（同治十年七月初九日）
　　窃臣一介武夫，毫无建树，上年十月，仰荷圣慈逾格诏令，专阃入关，谬督陕军，抚躬惭感。原冀稍图尺寸，庶几仰报涓埃。到陕之后，陕境已无贼踪，惟有督率练操，藉资镇抚，俾得流亡安集，边鄙无惊；不料入夏以来，头风肝气，坐卧难安，渐入秋寒，愈增羸剧，足不出户，已踰兼旬。若果关中事急，贼势东趋，自应力疾在营，藉维秦局。现在秦、徽、盐、固之间，游氛日少，左宗棠将驻静寗甘军，已图西进，纵不能克日荡平，谅可严扼洮河，遏贼东窜。此后秦关千里，更无风鹤之惊。惟汧、陇一带，接壤秦、徽，略须防兵，以待缓急。查记名提督谭仁芳所部七营，前以湘警时闻，诏还鄂土。现在湘中会匪已平，似可毋庸回鄂。该提督久驻秦中，情形熟悉，主客既能相得，兵民亦可相安。若令屯驻陕南，足资防守。臣所部四十营，每月正饷杂支，需银不下二十万。当比民生凋敝、赋财乏缺之余，似未便筹饷于万难之中、养兵于无用之地。坐视拊髀，太息精锐潜销。纵令忍耻虚糜，抑复何裨大局？且军营纪律，成之数年而不足，败之一旦而有余。久无战事，锋锐寖衰，训练稍疏，辄成暮气。臣抱疾日久，尤恐废弛。入关经年，寸长未效，虽已负惭于既往，安敢贻误于将来？倘蒙圣鉴，陕事粗安，饬知两湖督臣李瀚章，仍将谭仁芳一军留陕；撤回淮军，臣当力疾率部出关，商请两江督臣曾国藩、直隶督臣李鸿章，酌量遣留，用期妥协。否则惟有仰恳派员接办陕军，以重职守。即请赏假三月，俾臣得回里就医。一俟病体就痊，无论如何军务，得效驰驱，定当赴营从事，决不敢自甘沦弃，仰负裁成。无任悚惶恳命之至！
　　复陈暂难出关恳假离营养病折（七月二十五日干州发）
　　窃臣于七月二十三日准军机大臣密寄，奉上谕：『刘铭传奏因病请假离营调理一折，览奏实深廑系！现在秦、徽、盐、固一带，游氛渐少，陕省无须多兵，谭仁芳一军即着留扎该省，以资弹压。该提督所部各军，毋庸撤遣。本日据总理各国事务衙门奏，俄国派兵于五月十七日代为克复伊犁，已谕荣全驰往筹办。惟闻该国尚有派兵窥取乌鲁木齐之信，心生觊觎，渐不可制。倘乌鲁木齐再为所得，将来藉词要挟，办理更形棘手。本日已谕景廉、成禄先后带队前进，相机规复乌鲁木齐，期以先发制人。惟景廉、成禄带队无多，亟须精兵劲勇，接续西行，庶足以壮声威。该提督忠勇性成，情殷报效，且以有用之兵，置之无用之地，尤属可惜。即着督率所部，由干州鼓行而西，绕出兰州之北，由甘、凉、肃一路出关，节节前进，为收复新疆各城之计。刻下河州、西宁，逆氛未净，关外如乌鲁木齐等城，又不能任令外人从而生心。该提督惟有力疾从公，专任其难，以副朝廷厚望。后路饷需，已令曾国藩、李鸿章宽筹接济矣。钦此』。跪诵之下，仰见圣虑宏深，无远弗届，曷胜钦悚！
　　惟查伊犁至嘉峪关五千二百余里，与乌鲁木齐相距一千九百二十里。自乾隆二十年勘定以来，新疆用兵，皆以肃州为粮台重地，节节安设转运车驼，需费浩烦，不可胜计。当时财赋充盈，甘肃无事，运以天下全力，故能师出有功。目前肃州贼尚盘踞河湟，逆势方张，自静寗以西，非大队不能前往。臣即督带所部，转战出关，以后饷项军需，隔绝数千里，运道不通，何由接济？此道路暂难出关之情形也。
　　臣部淮军，多隶江、皖，步队居多，器械烦重，耐寒行远，非其所长。且勇非营兵，去留无能限制，一旦驱之关外，逃散必多。尤恐中途溃败，滋成事端，大局更多妨碍。此兵勇暂难出关之情形也。
　　臣夙患头风，请告家居，原期休养数年，除去病根，再图报称。上年五月，天津民夷滋事，奉饬到营。其时畿辅只有铭字一军，臣若不星驰赴急，上无以报国恩，下无以励士气。初拟天津事定后，仍乞假归养痾，不期行至中途，渥邀赏赉，甫赡天阙，即令专征。自顾何人，迭蒙高厚，敢不竭诚图报，勉效驽骀？且恃年力正强，虽夙疾在身，尚可勉图支柱。不料到陕后，任大事繁，偶一操劳，头风即发。交秋更剧，饮食日微。兼之肝气上冲，或遇风雨将作，或当意外繁劳，轻即昏晕片时，不省人事，重则脑痛欲裂，坐卧难安。据医家云，从前头受鎗伤，出血过多，疮口未平，复经风雨，病根久远，非药石能遽为功，计惟静养不劳，或可渐图轻减。臣再四思维，日久不能视事，深恐贻误戎机，致负圣朝委任。故前折陈情，乞归调养。武夫粗直，言必由衷，何敢稍存伪饰？似此沉痾不减，安能从事疆场？惟有顅恳天恩，赏假三月，离营调养。所有营务，一切暂交记名提督骆国忠、河南简放知府方策勋会同照料。一俟病体稍痊，定即回营视事，决不敢偷安退避，自外生成。倘蒙圣主矜全，恩施逾格，从此有生之日，皆天恩再造之年。曷胜惶恐待命之至！
　　详奏转运情形并恳续假三月回籍调理折（九月初九日自干州发）
　　窃臣前奏暂难出关并请离营养病一折，奉八月初七日上谕：『刘铭传奏复陈兵勇道路情形暂难出关并请赏假离营养病一折，新疆远在西陲，朝廷本欲俟甘肃肃清，再行筹饷筹兵，力图大举。近因伊犁地方经俄国代为收复，并有代规乌鲁木齐之说，若不迅赴事机，为先发制人之计，竟令邻国得遂狡谋，以后更难措手，是以特命刘铭传率旅西行，力任其艰，建兹伟绩。兹据所陈各节，河湟未靖，转饷艰难，江皖之人，不宜冲寒涉远，自系实在情形。刘铭传又因伤疾举发，亟须静心调养，披览之余，曷胜廑念！惟边外事机紧迫，万不可置为缓图。淮军素称节制之师，且非刘铭传居中调度，亦难兵将一心。刘铭传赏假一个月，在营安心调理。一俟病痊，即行督率所部陆续西进，由甘、凉一带转战而前，即在肃州屯扎，毋庸出关。庶声威较壮，成禄等军即可一意西行，不至跋前疐后。提督军饷，应于何处设立转运粮台，并着斟酌情形，详晰奏明，与曾国藩、李鸿章酌度办理。钦此』。仰见圣恩宽大，训示周详，莫名钦感！
　　查由陕州赴肃州，北自固原、中卫以达凉州，素非官道，人烟稀少，城郭萧条，觅食采薪，军行不便；须由平凉、会静以达兰州，迤逦而西。惟洮河以东，贼氛未靖，大军启行，自无阻碍，以后转输饷械，必能随地屯兵，随时护送，始克奋袂而前。如甘军之在狄道，迭据各统领函称，转运不济，困苦异常，尤为明证。淮军到肃，呼应既无甘军之灵，车驼又无甘军之众，道出甘军二千里外，彼此相形，艰阻情状，谅在圣明洞鉴之中。且闻肃州一带，兵乱迭更，民居寥落，一旦屯数万之众，必得近地有粮可办，方能持久无饥。臣奉旨后，即派员往察情形，商请曾国藩、李鸿章妥筹饷项，拟俟病体稍痊，即行统军西上；不料两月来病势日增，毫无轻减。八月初，两足肿痛，举步维艰，卧榻兼旬，青肿愈甚。边方瘠苦，既乏良医，军事纷劳，尤难静养。更虑久不视事，营规日渐废弛，积久患生，难保不滋贻误。病中忧急，彻夜难安！今假期已满，痼疾难瘳，惟有仰恳天恩，续假三个月，回籍调理。所有部下淮军，并请派员接统，迅赴事机。曷胜惶恐待命之至！
　　密荐曹克忠接统替归片
　　再肃州形胜之地，能得劲兵强将坐镇其间，既可为关外声援，更可分河湟贼势，圣谟广运，规画周详。微臣自应力疾西行，勉图报称，且明知淮军部伍，易将为难。奈病势日增，万难支柱，踌躇再四，不敢坐误事机。惟淮军自立门户，越兰州而西，进驻肃州，三千余里，贼踪飘忽，后路未清，若由平凉安设粮台，节节屯兵，随时护送，纵有转输之费，亦无护运之兵，且恐主客相猜，各存界限，尤非军务所宜。查前任甘肃提督曹克忠有谋敢战，久悉西情，回寇惮其威略。若将臣所部分配马步二十营，令其统赴兰州，归穆图善会商调度，由甘、凉相机前进，兵数较少，转运稍易。其饷即由李鸿章按数拨归西征粮台袁保恒搭解，运至兰州，再由穆图善派队护运，既可免分门别户，又无须添饷增兵，似于西征大局，所裨甚巨。如蒙圣明采纳，曹克忠现在天津，即请旨饬下李鸿章饬该提督克日来陕，接统臣部，以期早赴事机。臣当俟曹克忠到陕后交代清厘，再行回籍。其余军队，或就地遣裁，或撤回两江，交曾国藩、李鸿章酌量留遣，并乞皇上训示遵行。
　　军机大臣字寄：同治十年九月十六日奉上谕：刘铭传奏病难速痊恳恩赏假回籍调理并请派员接统淮军各折片，刘铭传着赏假三个月，回籍调理。至请饬曹克忠来陕西统带马步各营，本日已谕令李鸿章传知该提督即行前往矣。甘省军情紧要，曹克忠未经到陕以前，刘铭传仍当妥筹布置，不得以接统有人，遽行诿卸。曹克忠到陕，该提督再行回籍调理，以重防务。钦此。
　　俄事入都目疾请假就医天津片（光绪六年十一月初二在京发）
　　再臣于八月奉诏入都，本因目疾请假两月，十月初八日由籍起行，赴天津就医调治。兹奉十月初四日上谕，刘铭传不必拘定假期，迅速来京等因，钦此，遂于二十六日力疾就道。十年田里，久窃颜，仰蒙召谕殷拳，弥深依慕。方喜藉依阙下，稍舒犬马微忱，不料到京之后，目疾愈重，疼痛不已，寝食难安。若不速就医疗，日久恐成盲废。天津西医精审，较胜华医。往时目疾屡婴，皆赖津医治理。拟恳天恩，赏假二十日，至津就医。一俟目疾稍痊，即行来京销假。谨附片具陈。
　　假满疾沉仍请续假回籍折（六年十一月二十四日借天津道印发）
　　窃臣于本月初二日在京附片陈明目疾请假至天津就医，仰蒙天恩，赏假二十日，钦此，遵即来津延医诊视。原期日渐就痊，回京销假，祇以抱病日久，沿途受风，旬日以来，两目更形障痛。据医云，红筋俱满，非一日所能奏功。臣远闻诏命，力疾赴京，原恐外患猝乘，驰驱图报，雪壮士枕戈之耻，杜天骄跋扈之忧。日来揆度势机，当可粗安无事。且臣所部唐定奎等军，久戍江南，两江总督刘坤一奏明不能远调，刘盛休一军保卫畿疆，尤难远去津沽。臣即无疾病，落落一身，何关军国？边尘未定，报称有时，将来目病可痊，行年未老，苟承明诏，自当远赴阙廷，决不敢坚卧山林，仰辜高厚。现在目疾日沉，急难调治，惟有仰恳天恩，续假三月，回籍调理，出自逾格鸿慈。
　　恳续假回籍折（光绪七年正月借天津道印发）
　　窃臣于上年十一月二十四日具奏目疾日沉，请假三月，回籍调理，奉旨刘铭传着再赏假一月，安心调理，无庸回籍等因，钦此。仰见圣恩高厚，体恤至周，莫名钦感。
　　伏念臣解兵十载，伏处田间，被命来京，即行乞退，纵无蠖屈求伸之意，岂无犬马恋主之情？况蒙恩假迭邀，絷维殊切，更何敢以病躯微悃，屡渎宸严？奈目疾日沉，肝风更作，现当春木发舒之际，正肝火益旺之时，肝目相通，两目更形昏障。津医数月，轻减无期。假满至今，未能陈奏。目前事机大定，时局已安，惟有仰恳天恩，续假三月，俾归田调理。倘蒙逾格矜全，庶冀残躯可愈，则感生成于此日，尚可图报于将来。急切微忱，伏乞慈鉴！
　　此三折，因光绪六年秋俄占伊犁，召公速入都询方略。公至津，诏复促之。既入觐，知廷意主和，乃奏请开铁路以图自强。附片请假至天津以待。至津三月，和议已成，乃连奏假归。始焉朝旨仍令毋庸回籍，继则不俟报行矣。陈澹然记。
　　补授福建巡抚谢折（光绪十年十一月十二日请闽督代缮）
　　窃臣于十月初五日，据厦门民船由鹿港间道到台，钞到北洋大臣李鸿章电寄，本年九月十一日总理衙门奉上谕：刘铭传补授福建巡抚，仍驻台湾督办防务，着竭力筹办，以副委任等因，钦此。
　　伏念臣猥以谫陋庸材，渥荷生成知遇。南征三载，提督神畿；北讨五年，忝邀爵秩。养痾田里，谬拜督师关陕之荣；久卧江干，屡邀奉诏入都之宠。凡荷圣慈之曲逮，辄惭图报之无从！今夏督师台疆，尤切枕戈待旦，祇以才非远驭，莫由展效涓埃。屡迫孤军困守之难支，上烦圣主忧劳之远系。深宵绕泣，徒唤奈何！兹复仰被恩纶，畀以封圻重寄，承命战栗，莫知所为。窃念我朝武臣中如赵良栋、岳锺琪、杨遇春等，皆以非常勋烈，特简专圻，微臣自顾何人，膺兹殊遇！且当闽、台危迫，援饷俱穷，纵竭驽骀，终虑难胜险巨。加以海程围塞，飞渡无从，莫由远觐天颜，敬聆慈训，泥首北望，弥切悚惶！惟有殚竭血诚，将谕旨饬办事宜，随时设法密商督臣，妥为办理。蜡丸奉表，弥深犬马依恋之忱；战壁拜恩，矢图顶踵捐糜之报。现当法轮禁海，商船皆肆掠搜，不能恭折专赍，上呈天阙，谨缮稿密遣渔人潜达督臣代缮。拜稿零涕，不知所云！
　　按公初以巡抚衔督办台军，急切仓皇，只身东渡。抵台之日，法兵轮已环布基隆，二十日即行开战。当时左文襄方以大学士视师闽浙，总督巡抚株守福州。台湾道刘璈，以文襄旧部，台四年，专兵专饷。公以督师孤寄，无地方督抚之权，遂致刘璈敢肆诪张，迫之死地。
　　昔者，粤寇之乱，曾文正以侍郎督师湖南北、江西之间，所至督抚抵牾，州县抗其威令，崎岖奔走，卒以父丧径谢以归。故胡文忠抗疏力陈，谓非督抚身任地方不能治兵讨贼。文正卒得江督，乃展其才。厥后左、李分师，皆授吴、越抚臣，始得各行其志。
　　公初以提臣督办陕军，迭辞归里，固以关中无事，亦未尝不有鉴于斯。此次渡台，廷臣犹以武臣不肯骤加巡抚，上下牵掣，险与台亡。犹幸于法船禁海、饷援俱绝之中，得授巡抚，然后官民上下，生死相依，卒能坚守待援，强敌无能逞志。故详着其事，为后之任将者法焉。陈澹然记。
　　再正具折间，准督臣杨昌浚密派委员刘烈藩由民船潜渡来台，抄奉九月间三次电谕。仰荷圣慈逾格，既免微臣退守之罪，复示援兵进剿之机。天鉴昭回，糜躯莫报；奉书泣拜，涕泗横流。谨当固守危局以俟师，期仰副圣主矜悯微臣之至意。
　　督臣筹援筹饷，竭力经营，体国公忠，感佩无地。臣已将援师应于台南设法潜登之处密告督臣。台南北团练乡民，已令一律举办。士绅稍有乡望，皆已礼罗练勇，苟能奋杀敌师，臣皆先行记奖，声明汇保。台绅林维源远避泉厦，臣已函致督臣，就近谆催，俾令遵旨还台，共支危局。谨附片覆陈，仰慰宸怀。
　　法兵巳退请开抚缺专办台防折（十一年六月初五日）
　　窃臣渥承恩命，督办台军，旋授福建巡抚，受命于战阵忧危之际，自应曲陈于军势粗定之余。臣一介武夫，不谙吏治，持兵台岛，未立寸功，仰蒙皇太后、皇上破格恩施，畀以封疆重寄。力所能效，敢不殚此血诚；惟外察时势，内审残躯，有不得不沥陈于君父之前者。
　　台湾为东南七省门户，各国无不垂涎，一有衅端，辄欲攘为根据。今大局虽云粗定，而前车可鉴，后患方殷，一切设防、练兵、抚番、清赋诸大端，均须次第筹办。纵使专心壹志，经营十年，尚恐难收实效。福建巡抚曾经前两江督臣沈葆桢奏请移驻台湾，寻以通省事繁，殊难兼顾，于是议令半岁驻台，究之倏往忽来，终属有名无实。虽若前抚岑毓英勤明果锐，不遑启居，卒乃于台奚补。臣平居私议，常谓台湾孤悬海外，土沃产饶，宜使台地之财足供台地之用，不须取给内地，而后处常处变，均可自全。此次莅台经年，访求利病，深见台事实可有为，深叹前此因循之误。固知补牢未晚，而时会所迫，势不能并日兼营。况臣才质驽庸，即竭力谋台，已恐才难胜任。若更加疆寄，内地九府，公事繁多；而又远阻重洋，凡督臣所商榷，司道所禀承，函牍往来，究形间隔。若驻台日久，则顾此失彼，必致远旷闽官；若驻台不常，则一暴十寒，更属何裨台局？臣宿患目疾，到台后瘴烟风雨，昏障益深，公牍稍多，汗流眦赤，昏眊痛涩，几不自持。况乃全省簿书，病目安能胜任？与其贻误于后，曷若陈乞于前。再四思维，惟有乘此未受抚篆之时，仰恳天恩，准开臣福建巡抚本缺，俾得专办台防，庶几勉效寸长，或可无致陨越。台事幸甚！微臣幸甚！
　　军机大臣奉旨：本日已有旨令杨昌浚兼署福建巡抚矣。刘铭传督师无功，正当力图自赎，着将台湾善后事宜，认真整顿，以观后效。所请开缺之处，不准行。钦此。
　　按此折实系审时度势，台闽不能兼筹，故有此请。夫闽台相较，闽抚何安，台防何危；闽抚何逸，台防何劳。兼任闽抚，地大而权尊；专督台防，不过一虚名钦使。平时设防，兵饷仰人鼻息；一有外患，辄当其危。虽愚者亦乐去台而抚闽，公奈何独辞闽而就台？盖公一生血性，既已身当台难，必思安治台地，以自有之利，办自守之防，不至仰人接济，然后可保七省门户，以快其心，计非辞闽任台不可。不然，公岂不知从容台上、拥闽抚之威权为乐哉？任闽抚则必治闽事，治闽则必不能专力筹台，故不若舍安就危，舍逸就劳，舍大地专权而就一台之无牵制。英雄举动，每思独辟规模，实非寻常所能窥测也！陈澹然记。
　　再请开巡抚缺并销督办差回籍养痾折（十一年九月二十五日发）
　　窃臣久患头疾，举发不时。治兵二十年，迭乞假归在案。近六、七年更罹目眚，复经迭陈。到台年余，感蒙风热，蛮烟瘴雨，晨夕内攻，元气既伤，目疾因之日剧。曾于本年六月初五日奏请开缺。八月初七日恭奉上谕：『本日已有旨令杨昌浚兼署福建巡抚矣。刘铭传督师无功，正当力图自赎，着将台湾善后事宜认真整顿，以观后效。所请开缺之处，不准行。钦此』。跪聆之下，悚感莫名。
　　顾念训勉优加，恩施逾格，既原情于已往，更策励于将来，敢不力疾从公，亟图报称。谨将善后应办事宜，择尤先办，庶期稍盖前愆。惟基隆五月以来，疫疠横流，将士十病八、九。七月而后，死丧益多。勇不能工，军无可爨。既伤逝者，益用自怆。回顾残躯，乃居绝域。独念台防重要，未敢苟延。先将沪尾炮台购料兴筑，分建水雷，遍资防护，开设制造、军械各局，为制造弹药、屯储军械之区。一面乘轮驰赴安平、旗后、澎湖，往还二千里，察看形势，筹划设防。
</div>
    <div class="pagination">
<a href="刘壮肃公奏议_page2.html">上一页</a><a href="刘壮肃公奏议.html">1</a><a href="刘壮肃公奏议_page2.html">2</a><span class="current-page">3</span><a href="刘壮肃公奏议_page4.html">4</a><a href="刘壮肃公奏议_page5.html">5</a><a href="刘壮肃公奏议_page6.html">6</a><a href="刘壮肃公奏议_page7.html">7</a><a href="刘壮肃公奏议_page8.html">8</a><span>...</span><a href="刘壮肃公奏议_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
