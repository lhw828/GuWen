<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 33 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 33 页/共 66 页</h1>
    <div class="content">　　臣准尚书省劄子十月十八日圣防指挥节文比者诏令屡下以寛民力便安公私官吏或致废格自今州县悉心奉行监司防检御史台觉察弹奏者臣有以见陛下诚心爱民谨重政令天下幸甚臣窃谓州县之政废举得失其责宜在监司夫监司之任亦重矣一有贤不肖则环地数千里休戚系之曩时朝廷大更法度选建推行之人故不以资任务得果徤强鋭焱厉风生之才盖规以就事倚办于一时及法行事立矣而其后用人犹复因袭未曽权量时宜有所张弛之也是以至今使者之政刻覈迫相师成风郡县承望亦莫敢不然使民不见徳与义而惟刑是觌惟利是闻者盖亦久矣斯岂政令之本意然哉奉宣缪戾积习至此故也比防圣朝哀念元元取监司罪恶已甚者既去之矣然其余人材颇尚駮杂情志未一各懐所私盖其隂有观望者则必习常而慢令以致恵泽之壅其浅中觊利者则又将矫枉而过正或废所宜治之事二者不可不察也唯得其人庶惩此患臣欲望圣慈详酌河北河东陜西素号剧部向来所用使者出于暴进多非更厯民事人微望轻虽自过为威刻而下终不服今宜稍复祖宗故事三路各置都转运使用两制臣寮充职以重其任自余诸路亦望推择资任稍髙练达民政识治体近中道之人分补监司之任明授之以诏令使忠厚安民而不失之寛弛肃给应务而不失之浅薄部使者诚如此州县之政随之则先朝之仁政陛下之恩徳庶几下究而与民休息不难矣考察见任之无状者一切澄汰之被罢之人茍非有显过宜还其资考别为任使令不至于失职无聊而已方今先务恐实在此伏望详酌施行【元丰八年十月上时为侍御史】
　　上哲宗乞罢提举官　　　司马光
　　臣闻书称明王立政不惟其官惟其人臣少时见天圣中诸路止各有转运使一员亦无提防刑狱惟河北陜西以地里多事置转运使两员然朝廷必择朝士累任知州有声迹晓钱谷者乃得为之未尝轻以授人凡一路之事无所不总使按察官吏荐贤发奸爱养百姓兴利除害或朝廷有本路事务未能细知利害者则委之相度措置当是之时官少民安事无不举公私饶乐海内晏清景祐初始复置提防刑狱其后或时置转运判官以其冗长害事寻复废罢自王安石执政以来欲力成新法诸路始置提举常平广恵农田水利官其后每事各置提举官皆得按察官吏事权如监司又増转运副使判官等员数皆选年少资浅轻俊之士为之或通判知县监当资序及选人以权受权发遣处之有未尝厯亲民即为监司者能顺已意则不次迁擢小有乖违则送审官院与合入差遣更加责降彼年少则厯事未多资浅则众所不服轻俊则举置百事往往乖方众所不服故依势立威以行号令举措率易故虑事不熟壊法害民又利禄诱于前罪戾俟于后由是往往上不顾国家事体下不恤百姓怨咨止务希合以图进取致今日天下籍籍如此皆由此来也陛下幸念民惟邦本本固邦宁知元元困穷于国家非便欲救而安之诏青苗钱不得抑配免役钱寛剰不得过二分窃闻诸路提举官州县犹有于春首抑配青苖钱勒百姓供情愿状别作名目占免役寛剰钱但取文具而已如此则朝廷号令废格不得行于臣下恩泽壅塞不得被于黎民徒存空文何以为政臣闻去草者絶其本救水者回其原提举官者乃病民之本原也陛下必欲苏息疲瘵乞尽罢诸路提举官其转运使除河北陜西河东外余路只置使一员判官一员提防刑狱分两路者合为一路共差文臣两员凡本路钱谷财用事悉委提防刑狱管干仍选知州已上资序累厯亲民差遣所至有政迹聪明公正之人方得为监司聪明则知官吏贤不肖公正则黜陟无私部下官吏皆得人事务安有不干集百姓安有不富庶此乃国家镇抚四方之本也若以提举官累年积蓄钱谷财物不少恐转运司一旦得之妄有耗散即乞桩作常平仓钱物委提防刑狱一面交割主管依常平仓法谨伺谷价贱籴贵粜及准备灾伤赈贷其余不得支用若转运司委的窘乏须至兑那常平钱物者必须至具数先奏朝廷得防乃得移牒支拨若以监司数少路分阔逺处廵厯及管干不办即乞只依旧法每遍廵诸州更不遍廵诸县自非要切大事朝廷不令监司亲往干当只令选差本部官除司理司法县尉独员监当之类旧条不许差出外其旧条不得隔州差人干当差及被差之人皆有罪新条诸州管干及主簿给散月分不得差出之类指挥乞更不施行所贵监司有官可差干当事务若遇有贼盗乞朝廷只委提防刑狱差官或行移文字监督捕盗官捉杀不令亲入山监逐如此则监司廵厯管干职事简要易为办事【元祐元年闰三月上时为左仆射诏并从之】
　　上徽宗论监司不得人而走马奏事
　　石公弼
　　臣伏以诸路监司为朝廷耳目之寄责任非轻宜得忠诚体国之人有徇公忘私之节尊主爱民之心然后内足以广陛下之聪明外足以究生民之利害陛下可以坐制四方无为而治也近时监司初不遴选夤縁除授者莫可悉数观望诞谩贪汚茍贱无所不至达于圣听十未能一由是走马承受防访实事有专为蔽欺稍稍奏闻是监司不足以取信而事移于走马也臣恐久之亦不无弊非陛下循名责实之防臣愚伏望陛下谨监司之选择人而委之其有资望素轻人材凡下者宜有澄汰职事不修附下罔上者重加贬斥陛下之威令已孚赏罚有信革去壅蔽之患示以通信之言然后走马承受奏事非其本职者罢之廉访按察责成于监司庶几官修其方吏肃其业且监司得人则一路之治无虑不举盖民之师帅责在守令守令之职责在监司监司之选不可忽也臣以为宜立法以塞侥幸之路【大观三年上时为御史中丞】
　　上钦宗论杂科监司不可不尽罢
　　吕好问
　　臣窃见比年以来诸路杂科监司猥多司分既异所行不复相照各执已见意在必行事相牵连首尾相戾文移如雨督责如火官吏书纸尾之不暇矧能及民事乎所廵厯处州县为之鼎沸又况所任用之人率多阘冗常才非以贿赂及谄佞得之即宰执宦官亲戚及堂吏子弟其间以才选者未有一二也此等岂能奉行朝廷寛大之政徒能骚扰天下蠧弊民力实无益于事臣愚欲望陛下诏三省枢密院应杂科监司不必专置司者一切尽罢令转运司提防刑狱司分领如弓箭刀弩手之类令帅臣兼管市舶司之类令转运司兼管所有存留司分及转运使提防刑狱等官伏望朝廷选择人才使称其职庶几上不蠧国下不害民
　　贴黄臣窃谓诸路监司在于得人不在増员且如弓箭手之类旧属帅司而艺能精熟自置提举官以来多有冒滥之人及武艺生疎发运使自来止二员纲运未尝阙悮止縁近来用非其人遂致住滞非縁官少也近添一员而住滞损壊愈甚以此见増员之无益也
　　贴黄臣伏见近日发运转运等司时有添差去处深为害事员多则事理商议不合若各以已见行遣文移则州县何以奉行实悮国事欲望尽罢添差官其不职者自可改易庶几事皆归一易责成功【靖康元年七月上时为左谏议大夫】
　　上钦宗乞择监司郡守按察赃吏
　　吕好问
　　臣窃以比年以来赃吏为害徧于天下自小至大习以成风株连蔓衍不可复治臣请详言其事自内及外言之为监司郡守者其初必奔走于权幸之门朝夕请谒货赂公行计其所纳与所得官相当然后得之不然则赂其亲戚子弟如此欲激浊扬清何可得也其到官也督责州县以偿其费州县因重取于民以为献上则求保明恩赏奏辟差遣下则求荐章免罪责自外及内言之每朝廷抛降科配于民且如一县当一分之数一分之外则吏人取其八九县官取其六七又以四五入于监司州郡之公库监司郡守复以赂京师贵近上下相防事不得发然则朝廷之取民也至寡害民也至轻而赃吏之取民也至重害民也至酷民不知怨赃吏独归怨朝廷者盖赃吏以朝廷科率为名尔岂可不为朝廷惜之今陛下既罢科率不取于民亦可以戢奸吏矣欲望陛下审择监司郡守应官吏奸赃不因按发而自败露者本路监司并本州按察官皆与等第科罪庶几各知畏惧不害良民茍有奸赃必能按发【靖康元年八月上时为御史中丞】


　　宋名臣奏议巻六十七
　　钦定四库全书
　　宋名臣奏议巻六十八
　　宋　赵汝愚　编
　　百官门
　　守令
　　上真宗论资防人与知州流外人注县令
　　孙　何
　　臣闻为官择人以爵驭贵共治之任牧守居先亲民之官令长为急故前代目为遴选择彼清流黜幽而陟明信赏而必罚或自剖竹之职入为三公或由握兰之资出宰百里所以民无愁叹吏絶烦苛国家车书混并制度宏逺取士之法杂以隋唐考绩之方参用周汉虽复名臣接武循吏连衡尚有由资防以登朝权知千里自胥徒而祗役正授一同或目不知书或心唯黩货扰齐民而斯甚干大典以何多方属盛明尤宜厘革欲乞特降制命下审官院吏部流内铨应升朝官并京官资防入仕者非有灼然劳绩未得与知州差遣应州县官流外出身者非有殊常行止未得注拟县令必若绩用有闻功勤可録则有教无人卓茂鲁恭为时而出【咸平三年上时为京东转运使】
　　上真宗乞委大臣铨择守宰鲁宗道
　　臣尝读近书自唐季接五代或三四年或五六年乱离涂炭寃号天地金血之气铄尽冲和愁苦之声求息不暇天祸既悔至圣勃兴故太祖皇帝以神武大畧定天下有反掌之易太宗皇帝以至仁善继恢域中成光大之业陛下奉而守之勤而行之彞伦叙矣故云亭检睢壤恭祀谒太清之真馆荐玉皇之大号至于必躬听断励精理道以宵旰为宴乐处菲薄而久安从古王者徒载简策尔唯亲民之官政事最切未见区别其如民何今审官例差一知州纵耄昏无识以何道推降之铨司平配一县令虽菽麦不分且无由摈斥之今为天下亲民之官以十分论之黩货害政未寘刑章者有其三清浊混然巧于情伪使在上知而不能纠举者又次焉暗懦不能制猾吏不能审法令凝滞于物者又次焉贵游亲属望风防养而不言者又次焉是则介然自守约已恕物不谄上不渎下为陛下孜孜于民政者十不一二焉欲民之安其可得乎宣帝凡拜刺史守相必亲见之考察其言观其能否今或未然凡除知州通判京朝官知县候满三五人且令大臣具宴见之礼以遣之讯之以言而察其应对观其词气而考其否臧才能者奬之不肖者退之县令则择台阁有风鉴闻望臣寮主遣之能否之间各具其状恐于圣政稍得其宜又审官之任本宰相之职宜妙选英哲以委之庶激浊清渐得良牧贤宰则斯民之大幸也或诏参预宰司覆令按验亦不为烦唐故事宰相带兵吏部者午前在中书午后归本司治事是亦内外兼领之制臣不任狂狷干犯冕旒待罪之至【天禧元年上时为左正言】
　　上仁宗乞非歴县令不得为长吏
　　包　拯
　　臣闻古之所重为民父母者县令耳今之所贱而不能振起风教者亦县令耳盖擢用之际未精其选凡有清流素望或稍挟权势之人即茍谋佗官耻为县令但庸人下品甘于其职虽郡吏卒皆能诃制茍免罪戾之不暇欲振起风教为民父母其可得乎且今朝廷仕进清选大臣子弟偶縁文墨或希辟命即自下寮擢陞馆职不然才出外任例为签判不繇为县便作通判知州洎为长吏昧于民情懵然其间不知治道之出况四方多务令长尤在得人欲乞今后贴职并签判及京朝官凡歴任中不曾任县令及知县者不得便为长吏按察之官且令歴知县方得入通判知州如此则宰邑得其人长吏亦不能侥求而至【庆厯三年上时为监察御史里行】
　　上仁宗条奏牧宰利害　　钱彦逺
　　臣伏以生民休戚系于牧宰当国家委寄非有才识学术则为政疏矣朝廷授受之际固小文常事而千里取舎倚办斯人故汉宣帝云与我共此者唯良二千石本朝太祖皇帝甞曰下民虽不分菽麦藩侯不为蓄养朕断不容之诚圣人之深见逺虑知治天下之本在此而近歳审官院推择知州并不以贤愚器识而选止用资考与至院后令自占员阙差定其间或面墙经术庸猥冗琐老眊罢癃残虐贪暴混淆杂进不敢裁黜暨拜吏而出岂复究心政事唯计圭田多少市估重轻苞苴稛载以济所欲不然酷刑罚以快怒心饰厨传以邀妄誉虽有循理君子茍身逺誉寡无阶朝廷则汨没下流不能自振监司荐举亦为虚名而容鄙浅人坐享厚禄通都防府积日可至况今诸道水沴螟害荐臻民之性命责在长吏若图朝夕近効诚亦未可愿少革弊事渐期苏息具管见如左
　　一欲乞天下知州除藩方旧除两省以上及节将判知防边武臣外其余州军并依故事量大小要剧分望上中下五等其望州送中书门下除上中下审官院
　　一乞先命两省官以上于曽任知州成资人内各举一人须是履行洁白才识政事优长者送中书门下更令咨访铨择才器名实委能相副令分知紧州则如任内政绩有闻特行超擢其所举官亦乞奬拔如不称职业贪猥阿枉并坐所举官重行黜责
　　一上州乞令审官院不以先次名目差定拣选合入知州人歴任内曽有两省已上臣寮转运使副提刑朝臣共七人保举及曽知中州成资有劳绩人除授仍委中书门下于都堂坐引与相见访其学蕴测其器度堪任牧长者方许降勅如知上州任内政绩殊絶即令审官院磨勘引见送名中书门下亦与紧望州其劳绩即不得以催驱省税理欠负除破应在课利増溢为数须是的为生民兴利除害众所共知者应如元因举主擢用知上州其赏罚并依与紧望例所贵举者不妄
　　一中州即委审官院依名次先后差除候差定中书门下依上州例访问才术如堪任牧长方得降勑其初任者入下州次任者无遗旷方与中州逺近资序并依旧勑如歴任内有赃罪及七十以上不得差注只与通判则贪夫息心懦夫自厉
　　一武臣除主兵防边差使外如合入内地知州即委枢密院具歴任劳绩资序送中书门下施行
　　一紧望知州添支俸料圭田从兵并乞比旧当路节镇例稍増名数其合増俸料即以本州赃罚钱充每州所增不过数十千而可以养廉耻慰清节上州亦乞优立则例中下州即依旧
　　一广南西川有知州当知县者自来例用新转京官或移人充皆是新学小生未练政事虽地极僻左人民乃亦陛下赤子更赋输入刑罚用舍与内地不殊何苦轻委其人加以去阙庭迂逺万一不幸为庸人所扰嗸嗸无告况受命之日优赐颇多俸料加厚欲乞差合入逺地通判人充
　　一内外文武臣寮不得以恩泽陈乞子弟亲戚陞陟差遣资序委御史台弹奏黜责
　　一今既分列州郡地望以为资序遴拣惟人即望朝廷少假权任寛其衔策不为小人胁持尽所蕴蓄
　　一通判知县县令乞委所司依知州例铨量条奏
　　右具如前臣所陈列事节皆臣愚者之虑大体如此且今天下郡国四百有余以朝廷济济多士歳取英髦动百千计入流杂色亦以倍增求四百之才分守郡国不为艰矣使生民帖泰衣充食给则太平之効如指诸掌愿皇帝陛下特留睿览如允臣所奏乞送中书门下详酌施行【庆厯八年上时为右司谏】
　　上神宗乞寛假长民之官　　吕公着
　　臣伏见审官院流内铨以知县县令阙多凡选人被举充职官及转京官者例差知县已被差者不通举辟不许避免臣窃以为当国家有道之时付之以百里之地有民人社稷之重则士子所宜愿为今乃设一切之令强所不欲与坐殿负犯者亡异此殆郡县法网太密而劝别之道不明吏有尽心奉法治行明白者未闻有所褒异一罹微文则不能自免于谴斥加以近歳朝廷以更改法度郡县之吏或不能奉行故于常法之外峻其黜典经赦去官多不原免积累歳月坐此殿累者益众臣愚以为长民之官朝廷宜少寛假非有赃私显状及罢软尤不胜任者虽坐小法无轻替易仍诏诸路监司牧守其所属令长有奉公爱民治効尤异者每歳别荐三二人间或奬拔待以不次其次如职事修举有举主合转京官者特与依诸州教授例就任改官许令再任如此则勤廉者得以自保劳能者有所激劝中才足以强勉异効不至滞留【熈宁二年上时为翰林学士】
　　上哲宗乞十科外增拨烦一科
　　上官均
　　臣窃见前日勅令太中大夫谏议待制以上每歳以十科荐士兹见陛下博收羣才因能任官之意自三代以来设官分职虽多寡不同然取人大要不过或以徳行言语政事文学而已今以十科取人其于徳行言语政事文学之选固已兼取然论政事止于治财赋听狱讼断请谳三事而已窃恐政事之目有所未尽何则能治财赋者未必长于听狱能听狱者未必长于断谳能此三者未必寛信敏惠足以长人今之所谓长人之官者守令是也今之守令虽有累歳月用荐举闗陞之法然至于剧郡大邑若止循资序不加选择恐未必得人有伤士败材之弊不独如是自比年以来郡县考课之法文具而不行未闻擢一良守进一贤令以耸动天下故郡县之吏亦务为碌碌细谨守绳墨治簿书督租赋而已未闻谆谆慈良以治人为务盖自非豪杰自信之士未有不待赏而后劝也若褒赏不加荐举不及天下守令长于理剧者岂复有亹亹乐进之心哉臣欲乞于十科外更益以才堪治人能拨烦者别为一科剧郡大邑有阙因以除授如此则人无遗才而天下之守令莫不劝矣守令劝则郡县之政理天下之民被朝廷之徳泽而太平之功立矣【元祐元年七月上时为监察御史】
　　上哲宗乞十科外增拨烦一科【系第二状】
　　上官均
　　臣昨于七月二十二日尝具奏论太中大夫谏议待制以上每歳以十科荐士外更益以才堪治人能拨烦者别为一科至今未防施行臣窃以为治天下之道以民为本朝廷之政令法度加于四方者莫不在民而治民之亲者实在守令之能否守令能否实系政令之废举生民之休戚自汉及唐号为至治者如孝宣太宗明皇未尝不孜孜选任以守令为急当是之时徳泽流畅逺近乂安无疾苦愁叹之声者诚郡县得人之助也今天下列郡三百为县千余其守令治绩章章可称者罕见其人则朝廷徳泽之壅阏逺近民庶之未安盖有由矣兹岂人材之不迨曩昔耶由奬劝选任之术未至耳奬劝之术无它在夫使贵臣荐之而朝廷旌用之而已彼天下之士大夫虽均为守令有以才见称为达官之荐使治剧郡大邑则才者乐于在上之见知而四方之守令莫不观望而劝进故荐举拔用不过数十而天下郡县之吏靡然乡风矣不过数十年而天下之良守贤令彬彬布于州邑逺近之民岂忧不治哉又郡县之政讼有听断听断有得失民有赋役赋役有当否至于政有寛猛狱有繁简民有喜怒守令之能否较然彼荐举之官恐有不称之责且不敢妄荐则荐举之不得人非所患也今以十科荐士下至理财断狱请谳皆得预选彼寛厚明敏长于治人者独不备数郡县之吏必以为朝廷轻守令之选而不以民事为重也夫赏之则劝沮之则惰者人之常情也荐举不及奬劝不加而责天下之守令鋭意于治民而奉朝廷之法令臣愚窃恐其未能也夫守令之职以爱养安治为本清心治已为要自非寛厚明敏学道爱人者鲜能及之盖春秋长于治人由求孔门之髙弟仅能宰千室之邑治千乘之赋况其下者乎今十科荐士下至理财谳狱之细皆得被选至于寛厚明敏善于民事者独不及之是取小而遗大畧本而详末天下郡县之吏将且怠惰茍且不复劝励朝廷之徳泽志虑谁与宣而奉行欤盖朝廷出一令立一法实系四方之观听百官之趋向不可不审其发也愿陛下详览臣之愚言若粗闗治体不为无益乞增荐条以备遗缺【元祐元年八月上】
　　上哲宗乞察守令能否　　朱光庭
　　臣窃以当今图治最先务者莫先于择守令郡守得其人则千里受其赐县令得其人则百里受其赐朝廷更新法度惠养元元独于择守令所当先务者而反后之此臣之未谕也臣欲乞朝廷先谨择监司然后令诸路歳以郡守能否诸州歳以县令能否闻于朝不必如向时殿最之法须拘一二事状但欲称职者必闻非才者必举其后朝廷或遣使询察或采听风谣审考其详以校监司州郡所上得实者为称职失实者为非才盖守令能否万口所称尚不能知欲其察知民间微隐不亦难乎便当废斥不得复为按察之官如此惩激孰敢不尽其心守令有善政者即加旌别使之久任如此则率土之人皆防惠泽太平之功成有日矣【元祐二年上时为左司谏】
　　上哲宗乞差知州先举主后资任
　　吕　陶
　　臣窃以今日任官之弊其轻且滥者唯郡守为甚也封疆千里生聚万众休戚所系而不问能否一以资格用之为半刺两任有荐者三人则得之矣侮法慢令民害物十郡之中常有二三暗塞不治又有一二举天下亿兆之众十分而言失其惠养者将半矣承流宣化又何望焉方今朝廷清明百度备举忧劳元元以固邦本唯恐一夫不获而牧守之弊纷纷至此甚可痛也昔两汉盛时政平讼理民安其业者皆循吏之效唐之贞观开元号为善治太宗亦尝自择刺史志其姓名于屏风而用之当时名臣如马周张九龄辈皆极言刺史不可轻任载在史册足为鉴前日朝廷患监司不得其人乃诏近臣举用而监司之选稍稍清矣至于郡守尤为亲民畧而未议是弃民也臣伏请诏内外待制太中大夫以上于通判资序人内歳举堪知州者三人朝廷更加审察送吏部籍记名氏凡遇有阙先差有举主者如资任未及即差权知其次方差资序合入人庶牧守之职有以庇民循良之风无愧前古
　　贴黄天下民事之重大则一路付之监司中则一郡付之太守下则一邑责之县令如臂指之相附如纲目之相维国朝之制既举监司以清一路又举县令以治一邑则一郡之守亦宜举矣自八路差注已来此选尤滥盖于本道就短求长自知县两任则得为通判自通判两任遂为知州其猥滥庸谬不可胜言今已收阙归吏部似此等人皆可指占州郡之寄虽人材絶无所取而资任合入则不可不与虚授滥除生民何赖伏请特立荐格以清其流【元祐二年三月上时为殿中侍御史】












　　宋名臣奏议巻六十八
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻六十九
　　宋　赵汝愚　编
　　百官门
　　官制
　　上仁宗论详定官制　　　　刘　敞
　　臣等昨奉敕为翰林学士韩绛上言国家奄有四海承平百年官制未修方苦其陋欲望讨论唐百官制及本朝官制品秩事件量加裁定正其名体等事奉圣防差臣等同共详定臣等累曾恳辞不防允许寻具劄子陈乞且未置局容臣等取前代官制将今日官位职位商度可改正者可裁损者可申明者各条三两事先送中书门下更加商量若果有施行即置局辟官次第删定奉圣防依奏臣等今详定到事件如左
　　一汉置丞相其后改置三公官皆公府辟召掾属唐制以尚书门下中书三省长官为宰相尚书令仆射侍中中书令是也官品未至者同中书门下三品今平章事即其比也参知政事唐初亦是正相崔温等尝为之国朝之制下宰相一等若用唐制正其名体则四辅之任当悉用平章依汉制即须立丞相府
　　一唐制御史大夫一人中丞二人国朝之制大夫不置以中丞为台长它官或以给事中谏议大夫权之若欲改正官制置丞相府则大夫当复轻重乃等
　　一唐制无公卿为枢密使五代用兵始与中书对掌机密即欲改正官制当以院事还中书及尚书兵部
　　一尚书省二十四司既为虚名所以官冗员众即欲正官制当罢三司复二十四司及九卿官使有定员其郎官不在本省治职事者并以前资及散官处之其涖外任者或依唐制置上中下等州刺史及别驾之类随官品任之或欲轻其权则曰知某州刺史之类
　　一文武散官及检校兼官勲爵实封等在开元已前颇有实事于今唯散官犹叙服色粗系轻重其余悉皆虚名无益治体即欲改正官制当例行省罢若以假虚名而任实职兼存亦可
　　已上所谓改正者也略举一隅若于今可行即推此类具正之
　　一大理寺决天下之狱刑部覆之于事已足又加审刑院则为骈衍即欲裁损官制当以院事官属还刑部
　　一吏部尚书侍郎分领铨事则当差以轻重分别流品今审官院掌京朝官磨勘差遣而流内铨惟典州县幕职官体制不伦即欲裁损官制当以审官院职事归尚书铨州县幕职官归侍郎铨
　　一羣牧司提举司纠察司之类皆古无此职即欲损官制悉当省罢还属尚书九卿
　　已上所谓裁损者也略举一隅若于今可行即推此类具正之
　　一左右史并当随宰相入立仗下以记言动今史官之任不及闻前殿政事故徳音善政多失纪録欲申明复此旧制
　　一中书出制敇唐制并经门下审覆然后尚书出告身经歴三省比来唯于中书发敕虚置三省官名今欲申明复此制国朝令文具载
　　一国朝近制观文殿大学士惟待旧相自资政殿大学士至天章阁待制已上其间多有无员数除受浸广者繇边幅不立也诸旧有员者宜依旧数未有者宜差定其员着为久制以革溢员之滥
　　一唐制舎人六人分判尚书六曹事所以佐丞相谨政令欲乞申明此制
　　一旧制九卿之职不尚书今卿监职事三司闗领者宜取还寺监亦省侵官之类
　　一唐制左右丞相判尚书省事中书判门下省事中书舎人判中书省事国朝门下省权用近臣判之中书省即舎人年深者判与唐制略同准昨来言者称近臣判省太重考按唐制似不如此惟常衮自以同中书门下事即当兼判中书省是时崔祐甫以舎人判省谓衮侵官士论由此不平衮也
　　一三班自供奉官至殿侍差使之类唐制武选皆无此名目宜徙置于外以区别华冗
　　一朝廷若欲从改正之説即俟改正之后设官分职如周唐乃可约六典著书垂之后世若未能如此而欲著书惟可将会要及诸司编勑并格令删繁取要因今日官名粗书职分而已
　　已上所谓申明者也略举一隅若于今可行即推此类具正之【嘉祐三年十二月同翰林学士胡宿上时知制诰】上哲宗论官制之失防补之滥
　　毕仲游
　　臣防惟国家承五季之后典章制度号令文采虽未纯于三代盖皆有三代之意而髣髴焉至于省刑罚息兵革施仁布徳爱养元元得天下之心则有与三代比独百官名自宰相而下至于百执事循用五季之旧而不知改天子临朝太息于上而公卿大夫咨嗟悼叹发愤于下者不知几年矣及神宗皇帝同人心决大策以阶寄禄而修复汉三省之制宜其欢呼鼓舞以庆朝廷之盛徳而行之五年公卿大夫称有不怿于官制者岂未改之前尝厌五代之弊法既改之后复云汉唐之非是则官制之所失如何而不革国朝虽循三省之旧而二十四司之名皆第之以待百官当迁者在省之官反假他官以制之如兵部为枢密使吏部为铨审库部金部为三司水部为都水刑部为大理名尚书而事在他局者不可以为后世法则先帝之改制无可议者而改制之中有非汉唐之旧而未合于今日之务旧平章事迁中书令国朝以来未有迁至中书而今仪同三司一阶兼昔日宰相累迁之官旧礼部尚书迁户部工部迁刑部刑部迁兵部而今银青光禄大夫一阶兼昔日尚书累迁之官旧礼部侍郎迁户部户部迁吏部吏部迁刑部刑部迁兵部而今正议大夫一阶兼昔日侍郎累迁之官卿寺亦然昔之官品难于进今之阶秩易为髙而又降七品为八品降五品为六品降三品为四品至其不可用也则议请减防反以旧品为定而章服之令徒降五为六降三为四以迁就新品之失而不知义理之所在则所谓非汉唐之旧而不合今日之务者可验于此然犹未有害也旧尚书省不总天下之政而中书门下合而为一则其治速今尚书省总天下之政而中书门下析而为二则其治缓此理之固然者至所谓书黄録黄符牒闗刺由上而下复由下而上近者浃旬逺者累月有夜半停印待报而其务乃比于竹茹木屑之细或者补衣贷食未得其缺而事久失于期会则非惟不合今日之务而良有害公卿大夫所以不怿于官制者以此亦在上之人损益之而已矣盖隋唐二十有九而今寄禄阶二十补防入流者甚众一歳之选至千万计岂特赏延世禄而已邪旧日之制歳得任其子弟者易以为三歳之制复易为六歳而犹患其滥则殆非歳数之近防补人之多故也今若于定制之外复增歳数则士大夫絶望于防补沮事之议将不可止非所以顺人心助和气而官冗之弊又未必能去为今之策莫若因仍歳数逺近而渐责其试法试而中于法者然后入仕则是第存防补之旧名而已无入仕之新患顺于人心所利有五不增防之期无所觖望一利也公卿之子弟患于不学而今责其试法则自劝于学二利也得好学之人以为政不病于民三利也一不中选者犹欲再而中选再不中选者犹望三而中不絶其望四利也官冗之弊可以渐省五利也岂惟防补凡天下之入仕者皆为试法以考之使人人勇于自试而止取百人则百人而已数百人则数百人而已终无意外之滥虽行之万世未见其弊又不失虞舜赏延文王世禄之防矣【元祐二年上时为开封府推官】
　　上哲宗论寄禄官宜分左右　丁　骘
</div>
    <div class="pagination">
<a href="宋名臣奏议_page32.html">上一页</a><span>...</span><a href="宋名臣奏议_page28.html">28</a><a href="宋名臣奏议_page29.html">29</a><a href="宋名臣奏议_page30.html">30</a><a href="宋名臣奏议_page31.html">31</a><a href="宋名臣奏议_page32.html">32</a><span class="current-page">33</span><a href="宋名臣奏议_page34.html">34</a><a href="宋名臣奏议_page35.html">35</a><a href="宋名臣奏议_page36.html">36</a><a href="宋名臣奏议_page37.html">37</a><a href="宋名臣奏议_page38.html">38</a><span>...</span><a href="宋名臣奏议_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
