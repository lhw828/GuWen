<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 94 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 94 页/共 136 页
  </h1>
  <div class="content">
   明　杨士竒等　撰
　　任将
　　宋英宗时知谏院尧俞上奏曰风闻有朝防令中外臣僚选举班行渐择堪充将领者实朝廷经逺御备之急务也臣辄有短见庶裨万一惟陛下详择臣伏以小廉小谨或非壮夫所长使贪使愚固亦兵家旧説故古人取跅弛之士信史纪不羁之材若使论荐者保其清廉深虑豪勇者有所遗落欲望将来所降指挥只取材武纵有痕累不甚重者皆得充举仍但云若不如举状甘当降黜更不云如犯正入已赃甘当同罪则采择益广而可以尽人之材力或有可取乞赐施行
　　尧俞又上奏曰臣闻有备无患古之善经今则不然直患至而后为之耳臣向闻泾原路数奏边事于是易置官吏为备颇急近日书奏稍止即不闻更有张皇边徼之心顾不窥揣轻重向若谅祚猝然长驱又岂容遽为之备哉况其奸诡未易可量今朝廷之虑转而在鄜延矣臣窃料敌人若不遂为患者亦将威胁边吏以逞其无厌之欲其所以待之者茍为未具则又将徇其求矣臣谓宜及其未然讲脩戎备凡将吏之轻易老疾罢騃未更事者一切换去度敌至足以恃而无恐有请得以拒而不疑则庶几其可矣傥因循且已他日又或仓黄猝遽恐遗悔遂大至于临事易帅兵家常忌昨知渭州施昌言之罢人不谓之非者以为犹愈于必败事耳此岂独昌言之过固亦付授之失宜今庆州孙长卿颇知钱谷材非将帅轻易寡识西道共知平居固已乖方缓急岂能办事未敢画一条其迹伏望陛下置之他处姑任其长毋俾异时为边防之误臣又闻董毡谅祚屡有解仇之约赖天之力奸好未成传闻相政莫审虚实见利忘义逺人之常万一翻然改图合从东向则为患不测惟陛下数谋于大臣思所以间离之而务为维御之术则天下幸甚
　　神宗熙宁元年殿中侍御史里行钱顗乞择将久任状曰臣窃以朝廷之患莫患于无将帅也盖承平日久中外臣寮唯能孜孜讲及文法不及于武备岂所谓安不忘危之意也而况北敌犹梗西戎未賔非朝廷无事之时也陛下试环视中外可为将者谁耶可为帅者谁耶陜西河东河北三路九十余州军见边任有谋略有果勇威望可以压服西北者复何人哉此宜为国者预谋而深虑也臣闻祖宗之时外多名将皆委之久任而责其成效若李汉超之守关南赵赞之守延安皆十余年倚若长城着立功勲无西北之患者将帅得人也国家求将之心虽切选将之路不广近臣虽曾奉诏举将领奈何限以资品武勇智略之在下位者无由而进虽有颇牧之才焉得而用之今之命帅则唯用侍从贵官遣将则多以阀阅子弟素不谙练兵术一旦委之要地授以重柄前日横山之谋为国生事盖失于不久任也臣愿陛下诏二府大臣两制近侍及中外文武监司知州已上各举堪充将领者二人不以官职高下果敢有武勇者为一等沈厚有方略者为一等籍其名而用之分布三路法祖宗之久任责其成效有功则不次迁擢厚加赏赉激将帅之心沮蛮夷之气天下久安之策不过此也朝廷裁择施行
　　哲宗元祐元年侍御史刘挚论祖宗不任武人为大帅用意深逺状曰臣昨者去年十一月二十四日访闻有防除刘昌祚知渭州臣窃闻刘昌祚尝以小功先朝用之管军知延州中外不以为允先朝升遐召入宿衞物议稍以慰惬今者渭州之命羣议复骇臣窃闻祖宗之法不以武人为大帅专制一道必以文臣为经略以总制之武人为总管领兵马号将官受节制出入战守唯所指挥国家承平百有二十余年内外无事以其制御边臣得其道也臣常伏念御边御戎深得上策所以为后世者久而不可以改此其一也唐先天开元中薛讷郭元振张嘉正王晙张説萧嵩杜暹李适之自节度入相李林甫疾儒臣以边劳至大任欲杜其渐以固已权説明皇曰以陛下雄才国家富强而西北未靖者由文吏为将惮矢石不身先不如用蕃将彼生长鞍马矢石间陛下用之必尽死力明皇然之以安思顺代李林甫领节度擢安禄山高仙芝哥舒翰等为大将林甫利其武人无入相之资故安禄山得兼三道劲兵卒称兵荡覆天下唐室遂微臣窃谓祖宗之法不任武人为大帅用意深逺非浅见者所能测之如昌祚人材未为难得诚使卓然过人可以付属而祖宗之法由此废矣伏愿选内外文臣从官可以守边者使之帅守则祖宗之法常存而不废不幸后世有引此时为比使武人帅边而不虞之祸如前世之甚者岂可不预防其渐乎
　　右谏议大夫孙觉乞熙河选将如折氏世守状曰臣窃闻熙河困陜西以及天下几十五余年矣臣闻其歳费数百万略以十年计之为四千万以朝廷本为熙河举西师不能断羌人之臂径可以复灵夏而包贺兰前日大举西师不得羌人一级而坐费数百万于黠羌兵马防乘死者不可胜数器仗弃捐如山边人至今为国寒心自朝廷开熙河以来负罪官吏无赖游客冒名入仕与拥高资为富人者不知其几百家矣吮啜生灵之膏血以厌饫无赖之人何欤臣愚习闻祖宗时河西折氏置之最为得策今天下一百三十余年而折氏祖父子孙相继皆忠顺劲勇为国捍守此实措置得其道也今熙河之地使帅守得人为朝廷无穷之计蕃将之中如折氏者得一人或两人渐为措置三五年后择其可付属者付之计朝廷不爱官爵以宠之但为我守能捍外寇则世世如折氏可也其他经营乆逺之策密院臣寮必有能为朝廷谋者
　　二年孙觉为给事中又论帅臣当使便宜行事状曰臣窃闻陜西诸帅臣皆朝廷夙所选擢及被边稍有警急事事闻于朝廷从来仓猝又须应副臣恐委任帅臣之道为未尽也臣以为诸路帅臣之中唯陜西五路朝廷之所留意万一有警帅臣自有所处则朝廷无事矣今御帅臣之法太急不敢以便宜行事故帅臣凡边事不以大小悉闻于朝廷臣谓宜稍略其法使帅臣便宜于边境之间然后责以边事事之小者不以闻于朝廷稍习用祖宗御边之道则帅臣悉心朝廷无事矣
　　贴黄臣闻定州韩忠彦时有请于朝廷不敢以边事为任帅臣之中不任责朝廷又不责之如此则帅臣虚设矣
　　五年中书舍人王岩叟论不可以走马一言轻易元帅状曰臣伏覩初六日除目延安赵卨太原滕元发皆进职臣当行制忽得指挥收还臣不知所以固已疑之今日乃以頴昌范纯仁易元发窃闻用本路走马奏章遂有此除臣谓朝廷进退大帅固当重谨不可轻用一人之言而行之或其言出于爱憎喜怒之私意而欺罔公议岂不损主上之明误国家之事果若可疑自当令本路监司公共体量信如其言行之未晚况闻元发在河东颇有显效为士大夫所称按本路毎歳入秋即自近里州发马兵往戍河外涉春乃还坐耗刍粮于难得之地不知几万计前此帅臣度知无事未有敢不遣戍者去秋元发独能不遣为国惜费其利甚博盖其明见事机以身任责故为之不疑众论莫不嘉元发有大帅之略臣计陛下必不知之知之宜不遽易也今言者蔽其所长而不以告摘其所不足而暴之则其爱憎之情自己可见夫有显效不録而言亟行四方闻之又谁为陛下尽心者既以走马一言易元帅元帅将人人畏惮此曹有不自保之忧此曹将人人侵侮其帅有骄横之势陛下不可不察也此风浸长非朝廷美事昔季布为河东守孝文常召至京师留邸一月而罢还布进曰臣待罪河东陛下无故召臣此人必有以臣欺陛下者今臣至无所受事罢去此人必有毁臣者矣陛下以一人誉召臣一人毁去臣恐天下有识者闻之有以窥陛下孝文谢焉臣愿陛下思季布之言察元发之事勿蹈孝文之失以为识者叹惜臣愚忠不胜惓惓
　　贴黄一元发不足惜所惜者朝廷进退帅臣之事体尔如臣言可采伏望指挥少留告命速召大臣别加详议施行陛下以方面属人毁誉之听不可不审善恶之实不可不考若其人材畧足以当事虽小有疾何苦害于卧理如其无能虽壮安用
　　八年御史中丞李之纯上奏曰臣伏以西戎未附边鄙用兵守土之臣不宜屡易盖欲责其实效必须假以歳月况帅臣总握中权指授规画日久而后士心信服料敌折冲立威制胜日久而后敌心知畏未有歳月浅近施设尚疏而可立武事也近者庆渭二帅召还移替皆未成资若以护边有功犹宜增秩以久任若以备敌亡状岂当免过而优迁欲望精选才臣付以阃外应机制变得以专行明示三载考绩之限非以功进以罪黜更不先期除代庶几边事整备而戎人服
　　绍圣三年陜西路转运使张舜民请内外臣寮各举堪任将帅状曰臣伏见近年以来宿将凋零今歳为甚虽询其人才固有精粗是皆自英考神宗识防切磨收养出生入死之人也使其分有脩短何独至于今日摧頽剥落之为甚也臣虽愚昧隂以为惧臣窃观自古守边选将未必专以攻战为事要在精神折冲而已如必欲战而取胜则是兵家之下策故有中朝而兴叹侧席而为忧在赵则强秦不敢加兵在汉则鲜卑不敢南牧者此岂皆战之功其闻望精神有以服人者也其闻望精神有以服人岂一朝一夕之事哉必有素养乃可至此方今邉孽未殄疆埸屡骚天怒未加而爪牙先缺此何理也传云内无良将外有敌国此秦之君臣犹以为忧况以天下之大者乎臣窃惟天之降才地之生物其杶干栝栢何时而乏然自毫末以至凌云培之植之以充梁柱又非一朝一夕之事也唯其先几有备之实能免仓卒不及之患臣今欲乞圣慈详酌指挥内则侍从台谏管军臣寮外则帅臣监司各举所知堪任帅者三两人不限出身要在人才实有谋勇然后朝廷面加审择其所降指挥乞严立条式以示朝廷必用之意非若常举之泛泛臣之瞽言若防采听然其验犹在十数年之后
　　贴黄臣今所言若防朝廷采纳其所举人已经选任若路分都监已上更不在奏举之限所贵人才在下者皆得上达近日兰州种宜身亡臣常黙计其代者两日而无所得窃惟庙堂遴选之际亦已为难矣当平时择一边州守臣犹尔难得况一旦应急任人从而可知臣所以出位进言其在于此
　　哲宗时翰林学士范祖禹论曹诵劄子曰臣伏见枢宻副都承防曹诵权马军司事姚麟回日依旧虽非正授止是暂权然于事理有二不可祖宗制兵之法天下之兵本于枢宻有发兵之权而无握兵之重京师之兵总于三帅有握兵之重而无发兵之权上下相维不得专制此所以百三十余年无兵变也自唐室衰季以及五代枢宻之权偏重动为国患由手握禁旅又得兴发也今副都承防为枢宻属官权任管军是本兵之地又得握兵合而为一非祖宗制兵之意其不可一也自英宗以来不用外戚管军盖以管军之臣止有三人而外戚素非将领又无勲劳止縁恩泽遂为统帅岂得将士心服哉神宗时曹佾虽为中书令封郡王止奉朝请而已今陛下初听政而开外戚管军之渐示人以私非所以为后法其不可二也臣无言责然备位侍从国家事有未便无所不当言与其言之于大不若言之于小言之于着不若言之于微伏以先太皇太后九年之中内外无毫发之私天下未尝有间言陛下总揽庶政四海方属耳目臣之愚诚不欲使有识之人指某事不善曰此先太皇太后时无之今陛下有之思某事善曰此先太皇太后时有之今陛下无之所以拳拳而不能已也伏望圣慈特降指挥改正庶不违祖宗故事
　　时御史中丞苏辙论张颉不可用疏曰臣伏见朝廷以置渠阳军为不便议欲弃之者久矣然自去年以来欲弃而不得羣蛮猖獗南边至今为梗者何也任非其人而弃之无术故也唐义问文俗吏耳无他才略昔被朝命直入羣蛮之中欲弃此城既为蛮众所围用胡田之计诈欺羣蛮茍脱性命既归不敢以其实闻凡有寇盗皆指挥边城不得申报朝廷不察其实而任之不替则既一失之矣及今夏以来蛮寇大作以至覆军杀将臣屡以为言而朝廷属任义问之意不衰访闻大臣但以临敌不可易将为词终欲庇义问不卹边人肝脑涂地之苦及今已将半年则既再失之矣今者朝廷除张颉知荆南颉自瀛徙荆诚不为超迁然近降朝防令单马赴任外人始知朝廷欲以颉代义问盖义问之所以败者闇而自用狼而失众今颉猜崄闇愎又甚于义问而朝廷复加委任则又三失之矣臣窃悲湖北之人外遭羣蛮骚扰不安其居内防用人三失未知息肩之所是以不避烦渎冒进瞽言昔元祐二年朝廷除颉户部侍郎臣时为谏官前后具颉罪恶八事乞行罢免时虽不从然用颉未逾年知其不可卒黜之外任及今未几而遂付以边事边事重害又与户部不同盖临敌统众兵民性命所系不可不慎窃闻大臣谓颉本贯鼎州意其习知蛮事是以遣之然不知人才各有短长未必生于其乡必善其事臣但恐颉任情恣行出于天性老而不改必致败事颉昔为桂州经略使始因靳吝小费终以措置乖方遂致宜州夷人背叛贼杀本州兵官颉寻遣费万王竒二将继往攻讨率皆陷没先帝震怒差官取勘遂落职夺官降知均州又元丰三年除颉知熙州是时臣僚上言颉天资褊躁动多猜忌顷在广南忿争互论州郡官吏为之不安乞赐追寝新命寻奉圣防令依旧知沧州然则颉之不可付以边事着自先朝非独今日臣言之矣所有臣昔具颉八事皆非虚言并有案据谨别具开録奏闻乞令大臣看详罢颉新命或但无令预闻边事别防谙练用兵之人责之成效
　　贴黄张颉资任已深除知荆南不为过当臣今所言但以颉为性猜崄所至不得众情不可令管边事
　　李荐上论曰臣闻牛羊欲其茁壮也必其善牧车马欲其习服也必其善御矧军旅之事将帅之职畀之以师律付之以疆塲内欲重吾国外欲克吾敌顾不慎哉不可以三军之元帅姑且备其员两国之民命聊且试其技不攷其可必为国祸不求其良必为民殃故当筑坛告庙之始必观是人果足以称此礼乎至推毂授钺之际又观是人果足以胜吾任乎昔在战国之纷纷不惟君可以择臣而臣亦可以择君当时英雄挟其长游眎诸侯能用我者然后仕之故欲求将不可遽得今天下为家四海为畿罔匪臣仆英雄尽入于彀中多士咸在众技自献惟君王所择所谓能称筑坛告庙之礼能胜推毂受钺之任者固亦有之在所选而已昔之论将者其材有五曰勇曰智曰仁曰信曰忠将何以贵乎勇盖直以养气威以克爱刚以致其敢义以致其必蔑视敌国而砥砺三军吾之所指曷敢不从死吾之所麾曷敢不从移非勇则不可犯矣将何以贵乎智盖使贪使愚各求其所须使勇使智各効其长技俾敌常为客而不足我常为主而有余我常致人而人必应人不可致我而我自如为胜败之政如神人黙运制竒正之术如环无端非智不能也智则不可乱将何以贵乎仁盖以慈养其惠以惠养其威寛以御众众罔不尽其心悦以使民民罔不尽其力忘劳而供武服犯难而图战多欲与之可赴深溪必自我视之如婴儿欲与之可俱死必自我视之如爱子则非仁何以懐之仁则能爱人故也人不可无信而将之信为重盖方其莅师也国不自外理国容于是乎不入军军不从中御军容于是乎不入国将军之权专矣如之何交厥孚于上下布至诚于逺迩故贵乎信信则不欺人故也事君皆以忠而将之忠为大盖方其用师也上不制于天中不制于地下不制于人将军之志自用矣如之何惟君是图而忘其身惟国是忧而忘其家故贵乎忠忠则无二心故也夫有爵有僇士心所属可安可危君虑所随士心所属以赏刑之柄系焉赏刑之所系成败如转掌君虑所随爱憎之变会焉爱憎之所会祸福如发机惟信惟忠乃为建立勋名之权舆杜塞危疑之关键也以是五材泛观于朝如持度以揆长短如操量以较多寡其分别差等殆无遗形大材如罍小材如杯以杯受罍过则溢以罍受杯绰乎兼容故古之人论将有妻子之将有十人之将有百人之将有千人之将有十万人之将有百万人之将其材相去逺甚然不离乎五者之间也虽然材必适其用用必适其宜执方而无权守一而不变虽用良材覆为累徳故太公之论将有十过孙武之论将有五危观其过之所生究其危之所自其初皆五材之良其失皆五材之蔽有材而不能用至于军败国辱家残身僇吁可哀也故为将之道既有五材以御三军欲揽英雄之心则又当行之以三礼断之以三至欲重庙堂之胜算则又当持之以五慎审之以五权达事宜则有九变能通九变则寘敌于全囚泥法制则有九拘毋执九拘则立我于全胜古之人论良将有曰刚则法天可望而不可干柔则像渊可观而不可玩去如収电可见而不可追留如丘山可瞻而不可动有将如此则筑坛告庙之礼推毂受钺之任为不愧矣故初作三军欲谋元帅惟郤縠説礼乐而敦诗书于是用于晋秦伐阿鄄而燕侵河上惟穰苴文附众而武胜敌于是用于齐孙武十三篇之説阖闾试之以妇人卒以强呉呉起七十六战之功魏武始于论兵器卒以强魏先轸以下军之佐而超将中军不以卑逾尊为疑郤氏狐氏以族人从军不以亲同职为间韩信奋于亡虏魏尚防于囚徒充国自举任之而不违伏波求用试之而不拒谢安荐侄而不沮其挟亲窦宪请行而曲听其补过所用者材也材可用焉不当牵左右近习之好恶不当狥士卒国人之议论挺然不疑断以已意夫贤将之徒皆英雄豪杰之士观人君用已如此其重当如之何图报哉谷永曰楚有子玉得臣文公为之侧席而坐赵有防颇马服强秦不敢窥兵井陉国有贤将所恃如此惟陛下注意焉陆贾曰天下安注意相天下危注意将必至天下危然后注意将则不亦晚乎惟天下安乃注意将之时是谓治不忘乱安不忘危
　　李廌又上言曰臣闻有君子将有小人将君子将天下之将也小人将亡国之将也古之贤将原兵之意可以为仁术察武之用可以广徳心故以杀止杀非所以好杀以战去战非所以好战司马法曰杀人安人杀之可也攻其国爱其民攻之可也孙子曰全国为上破国次之全军为上破军次之何古人终始以爱存心欤故君子之将能师古人之意不以战屈人兵为心小人之将违古人之意以嗜杀人为事以不战屈兵之为心以天下为心者也非天下之将乎以嗜杀人为事亡国而不卹者也非亡国之将乎夫尉缭当梁惠王之时为兵之説曰善用兵者能杀士卒之半其次杀十之三其次十之一能杀其半者威加海内能杀其十之三者力加诸侯能杀十之一者今行士卒信此説也则兴师二十万可自诛其十万兴师十万可自诛其五万矣且夫将军心也士卒支指也心诚则支指应心危则支指衞士乐附则将威今敺无罪之人以犯难悦以使之犹恐不得其心忍罗置罪罟以快意于刑戮乎诛其半欲其半之用命孰若全军抚爱皆使之亲其上死其长乎杀半用半虽胜何益孟子曰不仁哉梁惠王也糜烂其民而战之争地以战杀人盈野争城以战杀人盈城呜呼惨酷至此尉缭有以啓之欤臣于是于古之君子善抚士卒而爱之者私窃慕焉其惟战国之李牧蜀之诸葛亮唐之李靖乎臣请言其用兵之意夫李牧之居鴈门也罄军市之租以养士力椎牛犒燕以养士心谨烽燧多间谍以养严入保示怯佯伏致人以养气谋熟勇于全皆愿一战于是选车余千选骑余万百金之士五万彀者十万一举而灭襜褴走单于破东胡降林明向使自杀其士卒之半则莫不怨毒矣孰肯自献其勇以求一战乎诸葛亮之御张郃郃之众号四十万而亮之众不满一军众寡既不敌而强弱又相逺两军既阵而幡兵适交亮以用兵行师大信为本乃悉遣之且曰去者束装以待期妻子企踵而计日则原其情而闵其劳懐以仁而厉以义可谓周矣故去者感激愿留一战住者愤怒人百其勇杀郃走懿以成其功向使自杀其士卒之半则闻声而还矣孰肯忘死衔恩以决一战乎李靖之与太宗论兵也太宗以严刑峻法使人畏我不畏敌为疑靖以卒未附而罚不行不可用为説太宗以爱克威威克爱为问靖以爱设于先威设于后为对则君臣之心何视卒如婴儿乎又曰顷讨突厥总蕃汉之众出塞千里未尝戮一杨干斩一庄贾夫衞公于艰难草创之初剪刈凶渠以扫欃枪备延陀于关内伐突厥于定襄荡吐浑于西海夷萧铣于江陵向使自杀其士卒之半则危国亡师之不暇况宣威信于异域乎呜呼安得今日守边之将爱育士卒如此三子者乎夫天子之兵以仁为本以义为御天下之将以慈为主以勇为决却视尉缭之説非亡国之兵小人之将乎秦以残忍虎狼之思务杀伐屠戮以强天下又有残忍虎狼之将能杀伐屠戮以快其意防骜王剪之父子世为秦人之民贼攻城克敌固已众矣然未若白起之甚夫白起之为将也战必胜攻必取诚莫可及以书考之凡攻某国拔之伐某所取之不言斩首若干坑卒若干者置而勿论论其直书斩首若干坑卒若干而计之凡杀敌国之兵八十四万人然起战卒死于敌者又当几十万总两国供军之民其诛求裒敛因以失业而死者又当几十万矣何晏曰白起降赵卒而坑岂徒酷暴之谓乎后亦难得志矣又曰裁四十万之命而适足以强天下之战要一日之功而更坚诸侯之守又曰杀降之祸大于剧战然则兵胜未几而被戮国强未几而为墟良以此乎臣于是乎求于古之君子能制阃外而懐柔者私窃慕焉其惟战国之荀呉晋之羊祜唐之郭元振乎臣请言其用兵之説夫荀呉之伐鲜虞而围鼓也鼓人欲叛其君而附已矣曰吾不可以欲城而市奸所丧滋多鼓人请降而有食色呉曰吾焉用邑以贾怠不如完旧食竭力尽克鼓而还不戮一人贤哉羊叔子之为荆州也慨然有平呉之心开布大信专修徳义纵俘释虏以示至仁归禽偿谷以示不扰潘景来寇追斩而厚葬之美其死节陆抗对垒抗病而馈之药抗饮不疑内则授良谋于张华外则付成算于杜预卒能平呉贤哉郭元振之镇西域也抚驭诸蕃专尚忠义走吐蕃之众开凉州之围会兵百万以集湟川分兵十道以进青海赞普屈膝而请和突厥畏威而入贡跪质勒而至于霣身吊婆葛而为之流涕贤哉呜呼安得今日守边之将绥抚敌国如此三子者出乎夫天子之兵至信为主至公为辅天下之将附众以文威敌以武却视白起之功非亡国之兵小人之将乎夫为政至用兵棘矣用兵至于杀人可哀矣以可杀而以杀为事乃嗜好也嗜杀人者其心何如孟子曰始作俑者其无后乎为其象人而用之也惧后世以象人为未足有徇之以人者矣故必推原其理而深罪之奈何尉缭之法使后世借口以残忍乎孟子曰尽信书不如无书吾于武成取其二三策而已何其流血之漂杵也惧后世以漂杵则忍心于屠殄矣故必推原其书而深诋之奈何白起之事诱后世快意于杀伐乎陛下以仁政为重孝治为先则将之心术亦可戒矣彼一夫向隅而泣满堂为之不乐东海杀一孝妇天降累年之旱以罚之惟人命为可重也陛下念哉
　　徽宗时左正言任伯雨上言曰臣风闻外议皆言朝廷以西北诸帅阙人议欲益以武臣纷纷累日事虽未详臣为谏官敢不先虑万一果如此行今日虽未有害异日便为祸阶此唐室方镇之患所由起也唐自开元以前诸边帅多用儒将缉绥懐附内外帖然及至李林甫作宰相欲久其位恶儒臣有劳入为辅弼乃建议悉用蕃将武人遂召禄山之乱肃代以后大盗略平武夫悍将皆已有力强藩巨镇以次分授既有其土地又有其人民又有其甲兵重权在手唇齿相依防扈自恣遂不可制终唐之世以此乱亡本朝太祖太宗时四方未平西北未服乃用武臣分主要地时势所系不得不然及至太宗已后迤逦悉用儒将至于并边小郡始用武人此祖宗深思逺虑鉴唐室藩镇之弊以为子孙万世之计也今若因阙帅臣遂用武人自此以后人人皆有作帅之望茍其才不相上下功不相先后有得有不得则内有怨心外有慙色悻悻不服以朝廷轻已及其临事岂肯用心如其已得则位尊权重奓然自大有贪功名之心则生事邀功有黩货财之心则侵剥夷汉防扈骄蹇不循法度朝廷若不体问则养成其恶为祸愈深若便体问则畏祸惧罪必不顺命或有移徙非其所欲胁众留已以干朝廷从之则损威违之则生乱彼此视效结党相庇伸缩进退莫不掣肘翫习既久人人以为当然则方镇之患自此成矣况朝廷阙帅自可于省寺卿少郎官外路转运使副有才望资序深者权试其才平时守边苦无大事万一不任亦止一时外患若用武臣渐成方镇之势则国家内患非止一朝一夕之故也或谓朝廷盛强虽用武臣未必为患前此间有武臣为帅矣臣谓不然且前此虽有乃卓然有才非同軰所敢比者是以人不侥幸且规事建议必图万世之固预防未然之祸方李林甫建议不用儒将岂知后世有方镇之患耶臣愿陛下深思逺虑鉴前代之事遵祖宗之制慎所处置以安万世无穷之基天下幸甚
　　中书舍人兼崇政殿説书袁甫经筵进讲论李允则疏曰臣闻帅阃以真才为重以善谋为主有才而无谋不足以为真才矣李允则之守边也胷中之谋愈出愈竒惧敌人疑已而言护岳祠修城筑也引水作石梁聚舟为竞渡寓水战也撤楼夷阬而植榆塞下设险固也上元旧不然灯特结山张乐使民纵游陷敌将也不救火灾宻运器甲以补所焚安众心也此犹易能耳未足以见允则之竒谋敌遣间谍刺我兵数而能使谍者转为我用此一竒也敌敺吾民将以为质验而我能反其锋而用之又一竒也云翼卒伍之逃敌以不知所在为辞而允则指言某处运智如神又一竒也天下多事之秋使得任阃外之寄者善谋如此可以寛顾忧矣虽然设谋易用谋难自信易为上所信难李牧纵匈奴数侵赵边而终不肯出战谋则善矣然其迹似乎养寇陆抗与羊祜边境交和谋亦善矣然其迹似乎卖国必也上之人寛洪大度听其所为而无掣肘之患则谋成而功立不然信任不专谗间入之则所以挠其谋者多矣臣是以深取李允则之善谋而又三叹真庙之善听也钦宗靖康元年中书舍人胡安国论四道置帅状曰臣准中书省兵房送到録黄一道臣僚上言天下之势治平则宜重内遭变则宜重外乞分置四道帅臣以都总管为名付之一面为衞王室御强敌之计以臣愚见自古及今内外之势适平则安偏重则危昔东汉季年王室多故刘焉建议以为四方兵寇由刺史威轻宜改置州牧及焉求益郡刘表出襄阳袁绍得冀曹操取兖争相割据自此不复有王室矣唐僖宗时黄巢入寇用高骈为都统急令讨贼及巢入长安诏骈举兵而骈恃甲兵财赋之强终不奉诏自太祖鉴观前弊削夺藩镇之权行至于今州郡太轻理宜通变然一旦遽以数百州之地二十三路之广分为四路各统一面事得专决财得通用吏得辟置兵得诛赏其事权太重又非特州牧之比也使此四人者果皆尽忠君父心在王室仓卒之际合从救援则固善矣假令万一抗衡防扈号召不至如刘焉表操绍高骈之所为又何以待之乎五大在边古人所戒以身使臂于理乃宜臣之愚计欲乞只据见今二十三路所置帅司选择重臣付以都总管之权专治军旅之事毎歳终按察其部内或有警急京城戒严即各帅所属守将逐急应援如此则既有拥衞王室之势又无尾大不掉之虞一举两得伏望圣慈更赐裁酌特降圣防施行
　　右谏议大夫杨时上疏曰臣比闻尼雅满三月中自太原分兵入汾州界至四月复还太原往来二州之间如在无人之境所经县镇焚劫屠戮殆无孑遗王师坐视不救若非已事至四月半敌离汾州还太原统制林良器等四人方至汾州入城十余日坐糜廪粟无敢向敌者姚古节制诸将拥重兵躬自逗遛不进宜诸将皆无肯用命也臣尝论姚古逗遛以军法从事久未防施行今太原围闭累月危急甚矣访闻大兵尚在威胜军无一人一骑入太原境者惟范琼不受姚古节制独能引兵稍进诸将逗遛古实为之也奈何惜一姚古不诛坐视要害之地而不救乎万一太原之民以王师不救必谓朝廷弃之别生异心则祸起肘腋非金人之比不可不虑也自金人残灭契丹人人知其必有南窥之意郭药师逆贼也包藏祸心亦人人知其必反王安中见祸乱已形觊幸脱归不复以告蔡靖抗章论奏而白时中李邦彦蔡攸蔡懋等蔽防茍安恬不加恤浸成大患今太原危急如此朝廷当以前事为监不可缓也一失太原则大事去矣臣愿陛下明诏大臣悉力措画速正姚古逗遛之罪诛之以肃军政遴柬有武畧可任者代之偏裨犹有不用命者一以军法从事庶几士气稍振使敌人有所忌惮若朝廷未欲遽诛大将姑用唐故事尽行削夺使白衣从军以责后效犹之可也不尔则秋冬之交风劲草衰强敌长驱而南益无忌惮悔无及矣惟陛下留神而幸听之
　　御史中丞许翰上言曰臣伏见宣制罢枢宻宣抚使种师道提举中太乙宫中外闻之怅然失色按师道名将沈毅有余山西将士人人信服臣以台制不得身见师道然素闻其贤如此兵兴以来臣所询访数十百人皆言师道虽已老疾智虑不衰而独闻诸朝廷以为老无计策不可复用异于国人臣考古进贤之法在易之晋其六三曰众允之志上行也夫人各有私合众则公故必众允其贤也而后可进此孟子所谓国人皆曰贤而后察之者人君之所听察如此可谓较且易矣是以用无不当后世不稽于众而欲恃一已之明以周知人之所蕴是以抜十得五尚曰比肩谓其黯闇艰难失人之多也陛下欲求知人之术则观诸易象而质诸孟子其亦可矣臣恐左右诸大夫之一旦论种师道不如国人素信之审也昔秦始皇老王翦而用李信兵辱于楚乃自驰见王翦谢之曰将军虽病独忍弃寡人乎其后王翦卒以持重破楚军略定荆地汉宣帝老赵充国使问充国谁可将者对曰无逾于老臣者矣充国与羌相拒坚守不战羌豪相数责曰语汝无反今天子遣赵将军来年八九十矣善为兵今请一鬭死可得耶后终汉之世无西戎之患者充国之力也前世自吕望以来用将收功如此者难一二数至于赵用赵括蜀用马谡宋用王谟皆见其平日论兵智略从横使之当敌制变卒皆折北不救以古揆今则师道之老而木讷未当谓不可用也今师道复统河朔之师委制阃外之重将吏素服士卒素信敌国素畏易以定功此上策也处之枢府选将将兵威名方略可以折冲此次策也今无故解其兵权委之道馆使士气消沮民心疑惑臣窃恨之金人此行存亡所系令一大创使失利去则中原可保四夷可服失此机会则非特方来再举必有不救之忧臣恐西戎南夷共知中国大弱争图深入为金人之所为则我困于奔命必不支矣廷臣间愦愦不晓者固不足道至于仅有识者多能知之然知之者莫肯力言言之者莫肯疏奏是何人也人为身谋畏执其咎一有疏奏形迹可接不如容容成败不与鄙夫事君自古而然臣遭陛下休明之运衔陛下知遇之恩自顶至踵已许国矣又当言责不敢不尽窃闻台臣谏官屡劾宇文虚中朝廷重去虚中而轻罢师道此非特臣所不喻也或谓师道足不良行害于驰驱朝谒奏事此与国之安危孰为重轻若孙膑坐辎车中为齐军师田千秋得小车至汉殿贪贤尚能古有之矣伏望圣慈哀臣拳拳忧国之计更与大臣参之不惮改命天下幸甚
　　许翰又上言曰臣闻耕当问奴织当问婢老马识道巢鸟知风此言物各有所习也是以金革之事必资宿将臣累言种师道知虑未衰邉疆素畏借其威名犹可折冲今纵未能置之枢府谓宜使之领制置司示不闲废俾得尽心虎豹在山藜藿不采非虚语也臣既论兵之不可不用故遂论将不惮喋喋上渎圣聪者诚以为兵待将而后胜又谓方多故时国之虎臣未宜投闲急而求之非所以明朝廷也今敌行已逺遣议三镇之使尚未发轸臣恐将帅牵制使指旷日持久遂失事机今日之势当如救火不得少缓缓则无及望先明告将帅使得阃外便宜制胜委任而责成功此自古用将之法也兵交使在其间盟亦何害且料兵威未振敌情未詟遣使礼请未易下也故今日之事恃兵之力多而恃使之谋少乃可为矣
　　翰又言曰臣伏见艰难以来用将不专禀命朝廷故使大帅节制难一机会屡失敌势益张欲茍无事而变更愈繁欲姑休息而息肩无日此忠愤忧国之士所以中夜慨叹抚枕而兴也今既明示天下以弱是以河东之兵深入而不忌陕西之寇内侮而方兴情势至此亦已棘矣若不一大变前所为恐不复可济为今计者独有起种师道听以大计朝廷但责成功而已昔汉高帝取魏但问大将骑将步将为谁知非韩信等敌遂决不疑以是知用兵之法要在论将而议者以种师道姚古有怨故罢师道而用古然臣窃观汉高祖始用陈平护军诸将不服更使尽护诸将诸将乃不敢言韩信初拜大将一军皆惊高祖不恤也光武之时贾复常欲手杀寇恂光武躬譬解之曰天下未定两虎安得私鬭今朕分之卒使二人结欢而去今陛下欲正天下则宜如高祖欲和调将帅则宜如光武方乏材时诸将臣至少岂得使之一废一植至于勤王之师虽已罢遣今恐事棘不免复召但使河朔敌破则河东敌势自绌要之非一大劳恐无休息之时伏愿陛下更与大臣反覆熟虑早定大计今日之事已难于前日安知后日不又难于今日也而议者犹欲循前之姑息前之得失亦可鉴矣高宗绍兴四年王之道上奏曰臣闻自古良将用兵其谋定于数年之前其功成于数年之后与其始之所言所为莫见少异者故在国无屈力殚货之患在已有料敌制胜之名若汉之赵充国晋之羊祜可谓得此道矣充国之制先零也专以先计后战为事今年上书曰善战者致人而不致于人明年上状曰帝王之兵以全取胜故先为不可胜以待敌之可胜其后乃以屯田金城益积蓄省大费而遂破先零羊祜之讨孙皓也专以开布大信为事今年有略呉二儿为俘者遣而归之明年有禽兽先为呉人所伤而为晋兵所得者封而与之其后呉遂罢守石城故祜得以分其戍卒垦田八百余顷而遂禽孙皓不知今日之所用以待敌者果出何策其所委以制敌人之命者果属何人惟陛下日夜焦劳不忘尝胆以刷二帝北狩之耻固当有万全之至计然以臣观诸将之所施设未见其髣髴也为今之策莫若择三大将寘之三路东屯扬楚中屯庐寿西屯襄汉俾其势如常山之蛇击其首则尾应击其尾则首应击其中则首尾俱应一切取法赵充国之制先零羊祜之讨孙皓屯田境上务在先计后战开布大信期于一举而空朔庭然后为胜传曰隂阳不和防士为相疆埸不宁防卒为将臣前所谓择三大将寘之三路者要不可以文武资格为限其诏中外侍从将帅之臣有才略絶伦者各举二人以闻召赴都堂命二三大臣穷之诡道以观其谋试之危事以观其勇然后陛下亲择而用之曰谁为我守楚谁为我守庐寿谁为我守襄汉如汉高之用韩信晋武之用马隆授以方略令其自効如是将见人人输忠奋力为国家用陛下垂拱仰成而中兴之功可日月以冀矣
　　绍兴间张浚议坚忍立事曰臣尝观汉祖因思归之兵与项籍力战荥阳成臯间大小七十余战身困兵溃者数矣然则良平之计谋曾不预其败乎是不然也夫高祖东向以争天下良实啓之平多竒画高祖数赖之以免至于不幸而用兵未利则亦上下同心姑为善后之图耳何至纷纷然自为离间乎此其所以能终有天下也燕退乐毅秦用孟明可以为鉴而况不为乐毅孟明者耶
　　浚又上言曰论者谓人主之御将当结之以恩待之以礼此固是也然臣窃以为服将帅之心莫若一循理道而加以至诚则何事不济若一有不归于正彼虽逊顺伏从而其心已窥测懐望矣唐自肃宗之后藩镇跋扈终至于亡岂非有以啓其心者乎
　　张浚又上言曰甚矣明皇之于禄山爱宠而亲信之也虽妃子之贵为之执爵以饮之岂非欲得其诚心而托其捍御疆塲耶然其终也不能免其不叛至使六龙防尘四海肇乱其故何哉御之不以心也呜呼人主以一身而临亿兆众庶之上所恃以承祖宗之业建百世之基者惟道理所在耳得之则治失之则乱傥惟此之行如圭玉之纯略无瑕汚如日月之明曾无掩蔽王道不难成也夫今日之为将帅者忠义之质出于所性盖天实生之以佐陛下中兴且久与书生从处于古是非得失之计亦耳闻而心熟之臣愿陛下待之以正礼遇之以直道不复少有间隙俾之或得而窥伺则君臣享福垂美无穷岂不为千载之盛事乎
　　浚又上言曰臣契勘韩世忠毎以恢复自任慷慨负气不许同軰之出其右今诸帅列屯并进实自世忠发之欲望陛下因召问之际曲加抚劳以驻军承楚始自世忠淮东盐利之赡给诸军者歳不下千万向非世忠力为此行则诸帅因循玩日安肯渡江自来凡遇敌兵率多望风而遁惟世忠力破精鋭以少击众异时中兴之功当责望世忠臣毎与之欵言世忠亦深以此自负故愿陛下委曲及之干冒天威不胜惶惧之至
　　浚又上言曰臣尝谓握重兵被隆委者其过失常闻于天下而事不任责言可惑众者未有不获美名此何故耶人情恶人之在已上而患已之不能有所成立凡有血气者皆然也是以纷纷之论莫可究正岂独将帅哉然则人主何从而辨之要当学古之道酌今之情茍于吾心未见有所见之实勿轻以畀付也知之而后用之用之而勿疑天下之事可不劳而定矣
　　浚又上言曰臣辄具危恳上渎圣聪区区至情仰祈睿照再念事干大计利害非轻臣而言之惟恐违拂朝廷之意微臣孤逺之踪无所逃责臣而不言终致上误国家非臣捐身以事陛下之意也臣近奉圣防差王似充宣抚处置副使臣伏思圣意高逺所以为天下之计者至厚虑臣一有犬马之疾或误使令逺方无副将士失归此盖甚善计也然臣熟知王似平生最详镇重寛厚于民不扰似之所长于驾御将帅裁处机事不为身谋以图事功缓急之间恐未可仗若臣防陛下圣恩得请而去事有不可胜言者矣此其一也臣又伏思陛下之意欲委似招徕未附之人臣窃惟天下之患独在金人金未退听难将不已何暇抚叛又况似任环庆日尝为制置使行檄诸路皆不奉从如张中孚之徒昔有深隙今又安能懐之使来乎此其二也臣被命川陕外而刘子羽呉玠之徒蹈万死一生之地与敌为雠内而张深程唐日夜谋议此軰皆以侍从高选尝立破敌之功其意各望陛下天日照知寖加任用今事将就绪一旦以无功侍从骤处副任人情谓何此其三也臣去歳差似知兴元府兼节制呉玠王彦彦与玠各有论列遂复以刘子羽代之今似为副使必不安职此其四也臣最单微独荷陛下知遇屡经大谤悉荷保全凡所委任莫非亲付今似未尝得对天日之表有此除擢恐自此臣之过失日闻于陛下之前矣此其五也臣之区区肝胆毕露于此伏乞陛下念臣尝有微绩曲赐保全俾之退归遂养疾臣之未死尚当图后日之报臣无任祈恳之至贴黄契勘臣所陈事理上干国家臣非不知含糊茍且自为身谋特虑刘子羽张深程唐呉玠王彦之徒必自引去而似之才能庸常终至败事臣虽万死无以塞责兼事之利害又有至切者伏见蜀之士大夫及流寓侍从官以下贻书至臣及朝廷执事皆以自守安静为言彼非为陛下国家计乃自为家属及一身计者也曾不知将士所以舍伪从正数至十五余万彼于臣何有哉特以上念祖宗恩徳之厚次戴陛下养育之仁各欲奋力以求平定今若按兵自固能保其不离散而为乱乎此特其一耳又况敌为不道必欲倾揺我社稷翦除我民人而我乃委靡自困终必为敌所灭为此説者盖不思之甚也臣毎与刘子羽呉玠王彦等日夜治兵储粮食备器械其一盖欲张大声势使敌知我必与为敌不敢萌意南行其二亦欲激励将士讲明战阵为陛下兴大利除大害奉迎车驾以福中原而或者区区独为身谋遂起怨谤相为朋党求挠臣权在臣去就利害甚轻而国家之计恐有未便伏望陛下谋之于心断之于已以惠天下臣之此言天日鬼神实所照知伏望陛下留臣章疏于中恐大臣不安其职求为进退益烦圣虑臣无任恳切之至
　　江西安抚制置大使李纲上言曰臣伏覩陛下驾驭将帅恩礼兼隆至有不逺千里召赴行阙者燕射锡与优渥此诚足以得其心而用其力也将帅荷眷遇之厚争先望天光而聆玉音竭蹷造朝惟恐居后此亦臣子之至情然臣闻古之善为将帅者非有大事不去屯所文帝欲劳棘门灞上细柳之军则亲临之凡以三军之命系于主帅机事之来间不容发使帅不在军敌人觇而知之卒有警急何以应敌今将帅既轻千里而入觐又有进对燕犒之留连边境有虞诚不可不虑伏望圣慈留神深念自今非有大谋议不必逺召将帅如有燕赐之恩遣近臣即其军中可也庶几将帅得以毕精尽虑为陛下敌忾御侮以图恢复将来武功告成中国乂安之后念功赏劳出于曲赐朝夕进见体貌有加钟鼓不作则遣使以访之惟陛下所幸耳愚虑所及冒昧以闻死有余罪惟陛下裁察
　　知洪州赵元镇上奏曰臣契勘襄阳府在江淮上流当川陜襟喉之地自三国用武之际未尝不先留意于此晋武帝平呉羊祜杜预亦由此以成大功昨以李横为襄阳府路镇抚使盖因其众据此要害增重荆襄之势诚为得策縁朝廷方遣使和议已曾戒饬边臣不得用兵今据探报李横牛臯约起兵往东京以来收复州县又闻伪齐亦会合金人及遣李成领众西去窃虑縁此纷扰不定遂有并吞之意是时岂李横乌合之众所能备御不能备御则襄阳决至失守襄阳不守则川陜路絶荆湖震动自江以南皆顺流可至之地其利害有不可胜言者近有人自襄阳来臣因询访横用兵之状云止是军中阙乏兼冬寒在近欲擘画些少冬衣然则横之出兵固非得已臣窃思朝廷既以襄阳为上流要害之地以横忠义曾有劳効遂付以一路镇抚之权不可使窘急如此以至引惹重生边患臣愚欲望陛下特诏有司时有以资给之使横衣粮足备不假他图即严降诏防丁宁约束责其谨守疆埸缮脩城垒休兵牧马养鋭待敌为持久之计自非敌人侵犯及奉朝廷指挥不得辄因小利出兵生事臣以不才误防委寄而上流利害实有相关者今兹所陈亦臣之职并乞圣聪加察吏部侍郎洪遵荐刘汜状曰臣准绍兴二十九年四月十九日勅节文令侍从各歳荐智谋深逺镇静严明兼通儒学可充将帅者武艺超絶骁勇猛鸷争先敢死可率士众大小使臣以上贰员臣伏见閤门宣赞舍人充荆湖北路兵马副都监兼荆南驻劄御前効用统领刘汜西州将种克副家声勇鸷能谋济以儒雅使当一队必有可观处之偏裨未究其用欲望圣慈特赐陞擢遵为中书舍人又荐李寳状曰臣等伏见武功大夫贵州团练使兼閤门宣赞舍人两浙西路兵马副都监李寳尺籍奋身屡书功最双刀贾勇冠出軰流仁足以抚摩师徒严足以训齐纪律置之散地实为非宜欲望圣慈特赐陞擢
　　遵又荐刘泽奏状曰臣窃见武功大夫侍衞马军司后军统制刘泽昨从刘锜在顺昌立功最多驭众有恩治军有律公忠廉直无毫厘取于下继在太平州屯驻縁都统制王进忌其能遂罢兵职离军之日部曲不忍其贫欲敛众供亿泽谊不肯受独与其子徒步造朝径赴吏部注拟会侍衞马军辟为统制其治军驭众与在顺昌太平等不置回易以剥下裒利所部窘乏割已俸赒之为之下者感悦誓死乐为之用中外士大夫皆知其贤不独□□于武夫之闻而已臣于今年五月内尝与给事中周麟之等列衔保荐乞赐擢用续于六月间面奉圣训欲遣往江州将屯未防施行间今来又准前项诏防臣与刘泽素不相识而闻其为将著绩章章可考高可以为万夫之长下可以当一队之用于上二者择一处之方太平无事固不失为安边良将一有缓急决可倚伏伏望睿慈特加旌擢以示明诏求人不为虚设则英杰之士为时而出将不可胜用实为今日急务






　　歴代名臣奏议卷二百三十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百三十九
　　明　杨士竒等　撰
　　任将
　　宋高宗时章谊奏曰臣近见关报湖南西路主管安抚司公事程昌禹奏乞俯从湖南士庶之请令马友充湖南东路副总管朝廷罪其越职奏事特降两官顾惟将帅之任威柄所系不欲逺外之臣擅为取予遂行薄罸诚非过举至于事情曲折朝廷别有所闻难以显露几微止从公坐臣亦不得而知也然臣窃见湖南帅府系在潭州自去年二月金人残破守帅监司逃避之后孔彦舟领其部曲留屯外邑请命于朝是时执政抚御失策卒致携贰又本路帅臣初除向子諲弥年不到再除呉敏已复经时及今一年民社无寄盗贼侵陵朝不及夕是以马友得以便宜权时安辑观其迎请帅臣抚字百姓不失恭顺又尝摧破孔彦舟之兵已有劳效一方之人倚为暂安之计以待朝命之行非得已也本路监司不为申请朝廷歴时未有措置程昌禹郡境相邻安危所系弗为顾避腾表上闻论其侵官越职之言诚为出位原其忧国爱民之意似无它肠今若降黜官资传播逺近不唯四方利害守帅坐视惩艾不言兼恐马友将士闻此行遣亦复惊疑伏望睿慈更赐斟酌追寝程昌禹降官指挥以来羣策如或程昌禹别有可坐之罪亦乞正名行下庶解众情之惑
　　章谊又奏曰臣闻陜西宣抚处置使张浚自去年八月奏报文字至朝廷之后絶不闻问近来颇传五路兵马亦渐收集军声复振甚慰众情窃惟张浚之在陜右实东南之扞蔽西川之喉衿虽未能攘除敌尽收关中之土疆而可以控扼河山牵制南侵之强敌其为朝廷屏翰盖亦匪轻矣然闻自赵哲退散曲端逗留二将或诛或贬以来事任已重处断太专夫事任重则人情壅塞而不接处断专则谋虑踈阔而不周凡在军中者非其幕属则皆封部之将帅也即有利害当共商防而将吏畏威不复尽言此最军旅之大患而成败安危之几也朝廷如欲久其事权必收成功则当除副贰使之自助今能臣之在川陕而可与共事者不无其人伏望睿慈早赐措置夫以陜西天下劲兵之郊有一二大臣共筹军旅之事则外之敌国内之盗贼闻风知惧真御侮敌忾之任也其可缓乎昔汉高祖与项籍相持巩洛之间命韩信平齐下燕而必以张耳辅行当是之时项氏奔走自救不得专意攻汉者两人之力也以韩信之才犹资副助则将将之语岂虚言哉惟圣主留神幸甚谊又上奏曰臣伏见朝廷近遣辛企宗为福建路制置使交割谢向所招范汝为之众就近招捉一路盗贼陛下隐恤元元不异逺方其措置若此固已备尽然臣闻汝为之众尚有万人企宗之兵不及三千若企宗能牢笼役使以寡制众俾之听命固为善矣万一懐疑未释或彊不可令役之则顾恋巢穴而不肯行散之则根株盘结而不可去在企宗亦未易处也朝廷果欲消难于未形则莫若命谢向为企宗之副正兵新兵同共教习庶几汝为之兵恃谢向而不疑谢向之众畏企宗而为用俟以旬月情好既接威信已行然后别与谢向差遣但令企宗特将亦一时之几会也唯圣主留神裁幸谊又奏曰臣伏覩朝廷近降指挥张用除舒蕲镇抚使命下之日缙绅之通达治体者莫不咸有惬志盖李成素非张用之敌今李成敢为变乱而张用愿效忠力李成既已削夺官爵张用乃防胙以茅土仰见拔任忠勤贬黜反覆此诚立国之大计也然而舒蕲之地累经兵火素无耕织其城郭官府邑屋州闾户口之息耗仓库之盈虚比之鄂岳固当有间如此则舒蕲虽是新命然且方资经营又李成尚在巢穴亦须力行追捕窃恐张用老幼未易遽迁淮南钱粮未易遽办其鄂岳旧治亦未易遽罢宜俟其协力进兵擒获李成之后方可举军赴镇此固朝廷委任之本懐亦人情事势所当然也臣恐张用未晓今来宠遇之意万一輙辞新命或有请于朝然后许兼旧治则不足以明恩遇之厚欲望睿慈详酌明降指挥张用镇抚舒蕲权兼鄂岳二州旧治庶使两路之人并受惠泽早得宁帖
　　章谊又奏曰臣窃见马进之兵南侵袁抚东侵洪饶北侵池州其本根之在淮南者既有舒蕲光黄四州之众矣今之渡江者复有江州南康兴国筠州四郡之地利则出攻败则退保兵食有余屯据要害非复如去年饥穷之时可以利诱也朝廷兵将方之敌人则不众多军政方之敌人则不专一加之计谋不精心力不齐是以进不能攻退不能守日削月朘浸微浸弱今不激昂早自振励财殚而兵散力屈而地蹙阃外之将形格势禁而不得相救长虑之臣身危谋沮而坐以叹息当是之时虽有伏节死难之心莫展持危扶颠之效矣臣观马进恃李成之援而出兵者三路恃李成之地而为巢穴者八州陛下诚能择其三路之守将而谨据形胜之地任大臣为数路统帅而遏其东侵之势则犹可为也若复优游更如前日则蹙削之祸其可既乎臣谓择三路守将者江东之池饶信抚州江西之洪州袁州荆湖之鄂州此三路受敌之地鄂州最可乘间捣虚而李允文张用见有其处筠袁去潭州近才数百里而孔彦舟可借以守此两州之地急遣信使付此两军使之坚守自余池饶洪抚信五州州非健将不足以自衞将非万兵不足以胜敌慎择守将各任一州则三路形胜庶可保矣臣所谓任大臣为数路统帅者今吕颐浩虽治江东实兼两路之任朱胜非已失江州未有置司之府颐浩固未可以归镇胜非亦不可无兵采之众论胜非长于谋颐浩勇于断诚使两人共护诸将兼江南荆湖四路之地而张俊精兵为之副凡此四路兵将财用官吏赏罚不从中御听其措置然后密为师期择利而进则马进可却而东侵之势遏矣夫三路分兵以守两帅统兵以战号令专一计谋精审心力必齐国势自竞矣若夫分遣竒兵以为牵制之策密用辩士以为离间之谋招来携贰以成内溃之变多备舟师以絶往来之援则皆统帅之事庙堂委任而责成功可也臣又闻颐浩久掌邦计熟于财赋今之四川二广江南荆湖移用之外常赋之应输于朝廷者仍委颐浩别兼一使运至行在盖兵声已振无不听命则诸路财用莫敢截留擅用者矣武之七徳丰财居其一未闻殚财用武也臣不胜区区之诚伏望留神察幸
　　章谊又奏曰臣伏观自古拨乱之主未尝不资佐命之臣内尽智谋外宣劳力共济大业其一时感会风云者岂皆修洁规矩之士欤但其才能足以赴事功谋虑足以审机会壮勇足以敌王忾有能端一心而无他肠则收而用之利其衔策俾入驾驭是以人材不胜其众也昔周称十乱而所与同心者三千汉用三杰而樊郦绛灌之流不可胜纪光武中兴其云台所録三十有二唐室开基凌烟功臣二十有三皆建画于中宣威于外是以羣策兼举羣力悉屈人主从容指顾而天下定矣仰惟圣主维持大统招延豪俊累年于兹然敌国未賔边疆犹警士伍虽多职守未固者良由求将之路未广而置将之名犹狭也诚能略仿前古置将之名如建威骠骑虎牙横野之称列为数等以旌武略之臣推广前古求将之路如军谋宏逺翘关负重之称列为数选以来英伟之士则羣雄入驭彊敌自服矣如臣所议或有可采乞付外廷措置施行
　　苏籀上劄子曰臣恭惟陛下仁圣慈武驾驭积贤之符天人显相故能服强敌安土宇四方乂宁右文兴化士生斯辰操觚挟翰者罔不竞劝咸以无文为耻步趋先后圆冠方履溢于中外丕平极治礼乐具备寖隆盛矣臣愚窃见近世干戈之际武力常恨不振今虽平康岂遽防焉恭惟本朝艺祖之武太宗之文列圣重其光所课试区别尽天下之才致太平防患难文武二柄未尝偏用天生五材阙一不可书曰帝徳广运乃武乃文今之识擢武士不若用文士之易天下之事莫难于用兵中国文明冠带之俗士闲习于辞艺不足者武也盗贼蛮獠之儆何日无之今三府有按琐之吏外台有馈运之臣皆所以振兵也英竒鸷果倜傥厌难之才或不肯由塲屋诚别有以笼罩之亦多涂矣古人有言曰物有不求未有无物之歳士有不用未有无士之时万一江海飘沦往而弗返异域之人尚或招来之以为我用况在吾邦者哉凡修政当修之于可修之时今国家闲暇理宜致意一旦仓猝乃求恐非备豫之策也昔汉高帝总揽天下英杰而叹曰安得猛士兮守四方此盖帝王之度不得不然登坛受钺非太平事旌擢观省储蓄优过亦欲补夫戎阃兽符乘障被羽之任也今之宿将例各休老后軰威名著者几人勇智可用之軰偶至失于甄録或沈埋军中嫉于骄将或汨于贱逺无以自达或触犯文法武人常理寛之以容索之以出养之而成其可已耶夫斯民豢于太平之乐游娯饮博心志恬嬉军中投石超距之气索矣可无猛烈之士倡率之哉膏粱华屋之性习至若冲霜雪冒炎埃饥渇驱驰趋死不悔惟山泽辛苦之士有以为焉万夫之望殆此者也今之军伍既无出战捕虏可赏科举粗收策略弓马之名此外莫若明诏迩缀公卿与戎帅统督监司歳荐所知武勇杰出之人朝廷置籍甄品特加召擢絶出伦如祖宗时郭进李汉超削平之后曹玮李允则种世衡之流竒略高才不易得矣古人未能逺过也书曰载采采歴言其事状也诗曰南有嘉鱼烝然罩罩言勤取之必获也庶几复得如此之流守边临敌永不乏人臣无任私忧过计拳拳越职上言
　　李光进高祖与韩信论将故事论任将状曰臣闻自古帝王欲创业中兴未有不先收揽威权驾御英杰者故雄曰御得其道则狙诈咸作使御失其道则狙诈咸作敌高祖不善将兵而善将将故韩彭之流咸为我用卒破秦项以有天下者尽驾御之术也今陛下所与图中兴摧大敌者不在张韩刘岳呉玠等数大将乎陛下欲尽驾御之术则于此数人者当使恩威并行其心悦服然后可以制其死命得其死力也臣观诸将各有所长不可偏任如张刘之持重韩岳之骁勇政在陛下区处驾御之耳韩世忠岳飞其实未立尺寸之功宠任之专恩数之隆锡赉之厚莫与为比而隂拱傍观者惟幸其不成功其势不得不重彼重而我轻一旦有急势必偃蹇况张刘二军士马器甲实精鋭犀利光世宜稍加任用与世忠相肘腋动则分路而进急则画疆而守兵声既广则势张敌所备多则力分而我得胜算矣张俊虽若畏懦其实有谋陛下尝委以宿卫矣今所谓中军者独巨师古数千人皆乌合之众神器所在寡弱如此岂所谓防微杜渐折冲消萌者哉臣愚欲望陛下深诏大臣别议万全之策使韩刘呉岳分诸路以守边疆张俊拥全师以衞王室庶几爪牙心膂各尽其用委任之际无偏重之患时出异恩使大憙过望此汉祖将将之术也
　　喻汝砺上奏曰臣闻天下之势莫重于制兵人主之权莫大于御将近者诸将之兵皆总于朝廷以隆内重之威以销未萌之患其于制兵可谓得天下之势矣至于御将之权陛下英睿天纵必有深术非臣愚闇所能测识然区区之忠茍有所懐不敢不尽臣观自古拨乱反正之君皆善于御将而任使之故能有成功而无后忧臣不敢逺引以烦圣听独以本朝太祖皇帝之事告于陛下臣闻太祖之御将也结之以恩丰之以财小其名而重其权少其兵而久其任诸将守边毎来朝必命之坐赐予优厚抚而遣之所谓结之以恩者如此西北边军市之租分赐诸将不可坐入所谓丰之以财者如此郭进李汉超之徒所居不过廵检使之名终不以大将处之然得便宜从事此小其名而重其权也李汉超屯关南郭进控西川姚内斌董遵诲之徒所领兵皆不过五六千人然任之久者多至二十余年少亦不减十余年此少其兵而久其任也结之以恩则其徳深丰之以财则其力足小其名而重其权则其人争夺于功名少其兵而久其任则人得竭其智勇故逺人服边鄙无事今北敌议和陛下欲偃武脩文休息南北诚天下之幸龙图阁直学士汪藻奏曰臣窃惟人君当承平之时中原无犬吠之警人臣以未见未然之事自下劘上甘心蹈鈇钺之诛义士犹不以为难今国家之危如坐烧屋之下漏船之中陛下宵旰忧勤未知所以拯救之术而求言于臣等傥犹狃习故态用猥并之辞取塞诏防而已岂臣等事君之义而陛下所以望臣等之意哉况陛下诏臣等以当今保民弭盗遏寇生财之要而卒曰当虚已而力行之此正臣等惓惓効忠于陛下之时也臣昨扈跸温州尝防陛下赐以条对臣以为方今所急者唯驭将一事更无他説譬御饥者当用食舍食之外皆非所急也已疾者当用医舍医之外皆非所急也陛下不以臣为愚虽不施行然颇加采纳臣今日区区之愚犹守前见敢再为陛下陈之古之进説者曰人君恭俭爱人清心省事建立法度制礼作乐岂非甚盛之举而至美之谈欤是数者固人君不可须臾而忘然今日用此则未足以解纷何则敌骑充斥于中原羣盗跳梁于诸路陛下专于恭俭爱人清心省事而已为足以却之乎建立法度制礼作乐而已为足以却之乎是必陛下能使诸将诸将能使士卒为足以却之而陛下诸将爵禄已极家赀已盈习成悍骄无复鬬志一方有警辄狐疑相伏无一人奋然为国请行者或敦迫不得已而行则邀例外之赏肆无名之求上不恤国下不恤民使朝廷为之黾勉曲从不啻如奉骄子是岂为国家平祸乱立功名之人哉臣于此有驭将之説三焉惟陛下留神省察一曰示之以法二曰运之以权三曰别之以分何谓示之以法古者人君之于将帅未尝一日废赏亦未尝一日废刑如冬夏寒暑然相须而成岂有独恩无威漫然略不绳治如今日之甚者哉议者谓承平之时朝廷尊荣操纵在我故武夫提兵者可予可夺可生可杀今溥天伧攘国难未已方借此曹为腹心孜孜拊循犹惧不济奈何欲咈其心将谁肯前死且今诸将悍骄已成虽朝廷有法果能一一治之乎此言是也然臣所谓治之以法者岂欲明主自亲其文哉古者人君以恩结人必有人臣为朝廷任其责者肃宗在灵武广平王以兵二十万复长安其权可谓重矣先驱不肃顔真卿劾之王为之不敢当阙而乘李祐夜入蔡州缚呉元济其功可谓大矣违诏进马温造劾之祐曰今日胆落于温御史夫先驱不肃违诏进马于军政未有害也而二臣已不贷如此盖小过不贷则恶之大者知朝廷有人不复敢萌于胷中矣今诸将虽骄然臣得之传闻亦尚知畏朝廷之法而陛下羣臣方平居时聚谈切齿无不以诸将负国为言及进言陛下不过掎摭目前为逭责进身之资而已至此事则未尝有一言及之者岂以为细故而不足言也哉揣陛下非所乐闻而不以告耳殊不知陛下专于用恩恩过而骄有司时一警焉是使陛下结其心者愈固而愈深也何不乐闻之有哉何谓运之以权臣闻驭将如驭马必驭者之力足以胜马然后周旋曲折唯我之听不然窃衔诡辔毁首碎胷虽跬步之间不能使之前矣汉高祖之诸将其枭雄而难制者莫如韩信方其围于荥阳汉固危甚人人懐去就之心高祖一旦入其军中自称使者即卧内夺其印符麾召诸将易置之信盖不知也及信下魏代辄收其精兵以距楚既项羽死垓下则又尽夺其军徙为楚王以信之材而周旋曲折惟高祖之听者岂不以其智足以胜之故耶故信尝曰陛下不善将兵而善将将是信自知其材惟高祖足以制已故甘心俛首为之用而不辞也大抵人君之于将帅必有得其要领而使之心畏诚服者谓解衣推食便足以得其驩心者果非也唐宪宗时刘辟叛蜀宰相杜黄裳度惟高崇文足以破之而崇文素惮刘澭使人谓曰公不奋命者当以澭代崇文惧尽力缚贼以献是以澭代崇文者黄裳得其要领也高祖之用韩信其术岂亦出此哉今陛下诸将仓卒之时可收其精兵而用以自衞乎于立大功之时可夺其全军而使之归镇乎臣有以知陛下不能矣幸今诸将皆握龊常才固不足深忌万一有如韩信者不知陛下何以待之如此则平居之时亦当深察其好恶如以刘澭代崇文之术不可不知也何谓别之以分汉高祖谓功臣曰诸君知猎乎夫猎追杀兽者狗也而发纵指示兽处者人也今诸君徒能走得兽耳如萧何则发纵指示者也盖古者用兵谋臣坐于帷幄之中以出筹策而将帅则听命于前为之役使此命之所以一而功之所以成也高祖所与谋者萧何张良陈平而已黥彭之徒不得而与也蜀先主所与谋者诸葛武侯而已关张之徒不得而与也唐太宗所与谋者房乔杜如晦而已英衞之徒不得而与也今谋臣之任宰相执政是已陛下以为谋之不臧欤慎择而易之可也独不可使武夫参预其间窃观陛下对大臣不过数刻而诸将皆得出入禁中是大臣见陛下有时而诸将无时也臣非不知艰难之时陛下欲得其心姑与之无间然此曹何所知识必不能上补聪明不过入则希求恩泽出则凭藉权势而已比道路流传遂以为陛下进退人材诸将或与焉以陛下英睿择善而从顾于此曹何有然致是言者恐必有可疑之迹不可不慎也又庙堂者具瞻之地大臣为天子建立政事以号令四方者也今诸将率骤谒径前便衣宻坐视大臣如僚友百端营求期于必得而后已朝廷岂不惧卑哉祖宗时武臣莫尊三衙见大臣必执挺趋庭肃揖而退非文具也以为等威不如是之严不足以相制以今观之一何陵夷之甚耶兼国家出师遣将诏侍从集议者所以慎之重之博众人之见也而诸将必在焉夫诸将者听命于朝廷而为之使者也乃使之从容预谋彼既各售其説则利于公而不利于私者必不肯以为可行便于已而不便于国者必不肯以为可罢欲责其冒锋镝趋死地难矣臣愚以为自今诸将当律以朝廷之仪毎有奏陈必使之如有司之式毋数燕见其至政事堂亦有祖宗故事且毋使参议论之余庶名分不至混淆而可以责其功効是三説者果行足以驾驭诸将矣何忧乎保民何艰乎弭盗何患乎遏寇哉若夫国财之生则臣愿陛下毋以生财为言也自五六十年来士大夫喜操生财之説民穷至骨矣今四方莽为盗区国家所有不过数路数十州而已所谓生者必生之于此数十州之民古者以暴赋横敛为背尚有赋敛之名也今则直夺而已耳古者以收太半之赋为非尚有其半也今则直尽而已耳南亩之民寒耕暑耘黎面涂足终歳劳苦而不厌糟糠者陛下不得而见也胥吏坐门朝莫不得休息愁叹之声日与死比者陛下不得而闻也贴妻买子至无地可容其身者陛下不得而知也尚何以生财为哉惟有痛加裁损庶几乎其可耳外之可以裁损者军中之冒请内之可以裁损者禁中之泛取何谓军中之冒请朝廷不得已而取民之财当一铢一缕一粒以养战士今一军之中非战士者率三居其二有诡名而请者一人而挟数人之名是也有以使臣之名而请者一使臣之俸实兼十数战士之费而行伍中使臣太半是养兵十万而止获万兵之用也有借补官资而请者异时借补须申禀朝廷谓之真命今则一军之出四方游手者无不窜名军中既得主帅借补便悉支行禄廪与命官一同无有限极访闻岳飞军中如此者几数百人州县惧于凭凌莫敢诃诘其盗支之物至不可胜计不惟是而已自军兴以来州县贪残之吏惟患盗贼之不来一闻入境则便置军期司率敛民财无复稽考恣为侵渔与盗无异此而不治虽财赋日生于国家果有秋毫之益哉何谓禁中泛取臣窃观国家军兵之饷百官之廪乘舆之奉悉在有司而禁中时有须索如户部银绢以万计礼部度牒以百计者月有进焉以陛下清心寡欲必无嫔嫱横给宴游侈费也以陛下恭勤节俭必无营缮浮耗使令妄予也然人主用财要须有名使有司与闻用而无名是取民膏血掷而弃之沟中耳至于度牒则国家以虚名而权天下之实利陛下用之以重则重陛下用之以轻则轻免一时掊敛之疮痍而实济军兴之用诚非小补幸毋以为方寸之纸捐以予人而不之惜也若内外并加裁损大农之计虽未至有余其视不知节用而专务生财者有间矣陛下所以诏臣者臣固已毕陈于前矣而臣有私忧过计者敢复言之臣闻坤之初六曰履霜坚氷至象曰履霜坚氷隂始凝也驯致其道至坚氷也盖患之不可不预防者如此自古以兵权属人久而未有不为患者岂不以予之至易收之至难不蚤图之后悔无及耶晋以六卿帅师而卒于分晋者六卿也鲁以三家帅师而卒于弱鲁者三家也汉自元成兵在外戚而汉由是以亡唐自中叶兵在神策而唐由是以乱古今一同此必然之理也国家以三衙管军而一兵之出必待枢宻院之符祖宗于兹盖有深意今诸将之骄宻院已不得而制矣臣恐寇平之后方有劳圣虑孔子所谓吾恐季孙之忧不在颛臾而在萧墙之内也臣尝观自古偏方霸国提兵者未尝乏人岂以国家四海之大虽曰多故而将帅之材遂至寥寥如此哉意偏裨之中必有英豪特为二三大将抑之而不得伸耳臣以为及今之时当用汉建诸侯之法众建之而少其力精择偏裨十余人人裁付兵数千直御前而不诸将合为数万以渐销诸将之权此万世计也惟陛下毋以臣人微而忽其言不胜幸甚
　　汪藻为翰林学士又奏曰准行在御史台告报正月三十日三省枢宻院同奉圣防将来敌骑北归或尽数过江或于建康杭越等州留兵占据各当如何措画及当于何处驻跸除巳令侍从官条具外可更令随行在职事官各条具以闻者右臣窃惟金人为中国患虽已五年而自陛下即位以来祖宗土宇日蹙一日生灵涂炭歳甚一歳臣尝稽之载籍自古敌国彊盛固有之矣未闻有如今日之肆中国陵夷固有之矣未闻有如今日之极虽至微弱之邦至衰闇之主敌人临境犹能使其国人勉彊一战未闻以堂堂中国之大州县所存者太半陛下英明之资励精求治无失徳于天下而敌人长驱去巢穴万有余里如入无人之境至山东则破山东至淮南则破淮南至江浙则破江浙嘻笑而来饱满而去坐令原野厌人之肉川谷流人之血宗社不絶如线以万乘之尊至于乘桴入海伥伥然未知税驾之所其所以至此者何哉将帅不得其人而陛下所以驭将帅者未得其术也今陛下所谓将帅者谁乎臣知之矣不过曰刘光世韩世忠张俊王之徒是也论其官则膺节钺之除兼两镇之重视执政之班有韩琦文彦博所不敢当者其宠可谓极矣论其家则金帛充盈所衣者锦衣所食者玉食奢豪无所不至虽舆台厮养皆得以功赏补官至一军之中使臣反多卒伍反少其志可谓骄矣平时飞扬跋扈不循朝廷法度所至焚掠驱虏甚于寇盗者陛下不得而问也拥重兵居闲处邀犒设锡赉者陛下不得而吝也然天下之人犹谓陛下寛之至此者防秋之时责其死力耳及敌人之来是数人者曾不能为陛下施镞矢之劳独张俊明州仅能少抗若更坚守数日待敌再来乘其几会极力勦除敌必终身惩创不敢复南此则俊忠于陛下也其利害岂直为今日计哉奈何敌未退数里间遽狼狈引军而行其引军而行也虽三尺童子知其不可以为敌性彊愎不婴其锋犹惧屠戮况已致怨而去既不增兵益戍反旋军空城以挑之是前日至小之捷乃莫大之祸也未几果残明州无噍是杀明州一城生灵而陛下再有馆头之行者张俊使之也臣尝痛念自秋以来陛下为宗社大计惧敌人之侵宵旰焦劳未尝顷刻少安以建康京口九江皆要害之地当宿重兵故杜充守建康韩世忠守京口刘光世守九江而以王杜充其措置非不尽善也若敌骑渡江杜充韩世忠王并力扼其前刘光世掩其后可使奔北不暇而世忠八九月间已扫镇江所储之赀尽装海舶焚其城郭为遁逃之计其比肩诸将闻朝廷欲倚世忠为杜充之援者无不窃笑是世忠初无为陛下拒敌之心也洎杜充力战于前世忠王卒不为用刘光世亦偃然坐视不出一兵方与韩梠朝夕饮宴敌至数十里间不知则朝廷失建康敌犯两浙乘舆震惊者韩世忠王使之也失豫章太母播越六宫流离者刘光世使之也呜呼诸将已负国家罪恶如此谓须少畏陛下之威惮台谏之言日夜惶恐席藁负质请罪有司谢数州生灵之死亦知尚有朝廷之法而张俊方且以万人杀获数十人之功冒朝廷不赀之赏自明引军至温道路鸡犬为之一空居民闻来奔逃山谷数百里间寂无人烟韩世忠逗留秀州放军四掠浙西为之骚然至执缚县宰以取钱粮平江府自城而外无不被害周望仅能守其城中而已虽陛下亲御宸翰召之三四而不来元夕取民间子女张灯高会君父冒不测之险而不恤也王自信州入闽所过州县邀索动以千计公然移文曰无使枉害生灵其意果安在哉方国家危急之时所恃者诸将而诸将所为如此不知何以立国臣窃愤之此事人皆知之而无为陛下言者岂以为不急之务哉以天步艰难正借此曹为重而不敢言耳然臣窃有惧焉臣闻王者所以得天下者以得民也得民者以得其心也兹者陛下南巡可谓播迁之极矣而百姓尊君亲上之志略不少衰岂非祖宗徳泽结人之深而恃陛下为之主耶所谓为民主者平日取民财力以养兵缓急之时排难解纷而使民安业也今诸将闻敌人之来则望风遁逃反汲汲内相攻残以为民害车驾所过一路则一路罹其烖所过一州一县则一州一县罹其烖今江淮两浙已如此矣万一幸湖湘幸蜀则敌人侵其前而无人以拒官军残其后而无法以绳是复为江淮两浙无疑矣古者天子所临曰幸言所过人以为幸也岂今日之谓哉臣恐人心一离而陛下无所恃也持此将安归乎臣又闻张俊离明之时士卒颇有愿留击贼者俊声言陛下召之臣知其説矣陛下诸将皆本无鬬志方无事时例先取赴行在指挥以备警急警急则引去曰朝廷召我矣其实自欲遁而又假上诏令以欺其欲战之人使归非于上及用事之臣此尤可罪臣比至黄岩闻陛下使李捧屯兵县中降防麾云金人至台州则前来温州是诸将既欲遁而陛下又令之使遁也夫士驱之使鬬犹惧不前况令之使遁耶然则敌人长驱无所忌惮者适其宜耳何足怪哉臣窃观今日诸将在古法皆有秩然不可尽诛也唯王本杜充充败于前而不救此不可赦当先斩以令天下其他以次重行贬降使以功赎过如张俊之军独可赏其有功将士耳所以移军輙遁者俊也罪亦何逃如此庶几国威少振昔周世宗承五代之衰将士习为骄惰河东之败一日而斩大将樊爱能等三十余人然后东征西讨无不如志白起于秦可谓有功矣一不受命赐死杜邮郭元振唐之勲臣也明皇怒军容不整坐之纛下盖威克厥爱允济爱克厥威允罔功是数君者其知之矣何则人之欲无穷恩有时而既惟吾威足以制之然后恤焉足以为恩况此曹平时厌饫于虏掠之赀矣用几何锡赉而能满其意哉如有赏而无刑是姑息之政耳自古有能以姑息而成功者乎且汉高祖之兴所将者韩信黥布彭越也以今诸将之材视之何如哉所就者布衣而取天下也以今诸将之功视之何如哉然高祖于是数人者欲王则王之欲诛则诛之曾不少贷此其所以为高祖也故韩信曰陛下不善将兵而善将将岂非将将者人主之职耶今陛下当以将将为职熟视诸将悍骄如此而无以治之异时张浚集西兵而来则又靡靡相效成风矣不知生灵何时息肩国家何时兴复以臣观之今日之兵今日之将玩习至此陛下已不得而用已不得而制矣非特无以责其至诚徇国所至人心震恐动有意外之忧有之不如无之臣愚以为敌退之后正朝廷大明赏罚再立纪纲新人耳目之时莫若择有威望大臣一人尽护诸将虽陛下亲军亦听其节制稍稍以法裁之凡军辄敢擅移屯以护驾为名者主将将佐僚属并论如法仍使于偏裨中择人材可用者闻付以方面之权待其有功加以爵秩隂为诸将之代以天下之大岂无数人将帅之材哉特为诸将所抑而不得伸耳若陛下驭诸将如臣所陈则敌或尽数过江或于建康杭越等州留兵占据守亦有功战亦有功车驾回临安或平江徐议所向留江浙亦可幸湖湘亦可如其不然虽大臣忠贯白日谋臣如雨言利之臣能使钱流地上何益于事哉譬御饥者当用食舍食之外皆非所急也已疾者当用医舍医之外皆非所急也今日所急在于驭兵驭将其他皆非先务惟陛下与大臣熟议断而行之臣愚狂瞽不知忌讳罪当万死谨録奏闻伏勅防
　　试中书舍人李弥逊上奏曰臣闻天下危注意将方今国家恢复中原当务之急莫先于择将而将之材能非仓卒所可知必使众荐精选寖使屡试然后智愚勇怯无所逃缓急用之则却敌辟土无不如意窃见朝廷文臣毎荐引赐对寻加识擢而武臣独未及此臣愚欲望睿防命诸大将于所统本军偏裨中诸帅臣于所辖路分官吏中荐举武臣智勇忠义可任将帅者不以官职高下召赴行在内殿便坐赐以宴见稍略礼仪使得自尽观其志意询以谋虑如或可采即加试用俟功效显著受以统帅之任庶几能者咸得竭节事上以待防擢无所妨蔽而朝廷折冲御侮之材众多共成中兴之绩孝宗乾道六年周必大上言曰臣伏见陛下选将练兵大修边备深谋逺略固非外庭所能窥测然臣私忧过计以谓诸路帅臣有其名而无其实将副有其官而非其人万一用师于外而寇攘乘间掣肘于内安得不为之虑也哉愿诏三省枢宻院稽考诸路帅府除本州禁军外安抚司实有兵马几何随其闲剧逺近立为定数已足者令精加训练不足者令疾速招填既只在本路驻泊计亦不难办集仍于见今副总管钤辖路分都监中选有勇略经行阵之人就兼统制戎容既壮奸谋自折至于择帅加详谕以久任其在今日尤为急务如此则稍有帅臣之实矣昔神宗皇帝初置将副其选甚重比年小使臣不经边任者往往得之军情兵法懵然不晓但知谄辞媚色以奉守帅勇夫壮士专充工匠杂役之用本路一有调发岂徒无益愿遵旧制参以宏模详于择人革此积弊如此则稍复将副之旧矣二者一定它日朝廷专意外御必无掣肘之患
　　淳熙二年必大为敷文阁待制又上言曰臣闻懐逺图者不可要近效立大功者不可守常格窃见陛下自临御以来宸心之所经度谋臣之所计虑常以两淮为急然歳月浸久欲固垒则垒未固欲屯田则田未辟版曹有馈边之费边民无定居之心其故非他特在于要近效守常格太过耳盖要近效则攸久之计有不暇为守常格则逺大之谋有不容施今陛下以郭逮守维扬郭刚守歴阳殆将专付阃外之事稍革二者之弊也臣谓若只如寻常所用守臣而不假以事权示以久任则不过年歳间又将更易望其懐逺图立大功难矣昔李牧为赵将居边军市之租皆自用飨士赏赐不从中覆牧乃尽其知能选车千三百乘骑万三千疋百金之士十万逐单于抑彊秦支韩魏赵几以霸晋羊祜镇襄阳绥懐逺近降者欲去听之减戍逻之卒垦田八百余顷其始军无百日粮季年乃有十年之积本朝太祖太宗以李汉超守关南郭进巡检西山贺惟忠守易州李谦溥守隰州姚内斌守庆州董遵诲守通逺军逺者二十年近者犹十余年是以屯兵甚少用度自足内平僭伪而外无边尘之警布在方册可覆视也臣愿陛下逺稽前代近守家法如郭刚軰既审知其可用莫若尽以二州之事畀之使其条境内之利害具施设之先后明示久任之指责以必成之效毋掣其肘毋代其斵有治绩则且增秩赐金勿遽移改彼知朝廷委寄既专异时无可推避必将悉其知略不敢萌茍简之心而陛下之忧顾寛矣
　　孝宗时虞允文上言曰臣准御前降到金字牌子逓伏奉御笔以臣再奏乞号召李获等赴行在面赐考覈如有可采乞寘之渊衷为他日将帅之储曲防圣恩特加宣谕以臣公忠明识其李获軰令臣一面任用之奬贲加宠信任逾笃臣下拜感泣益知万死不足以报非常之遇臣伏自惟念禀生愚暗岂有明识可以仰当圣诏至于公忠是臣平生所学日夜勉此以効报于陛下者且人臣勤求人材而天子逸于任使古之道也孟轲氏谓诸侯能荐人于天子不能使天子与之诸侯是荐之者虽在人臣而用不用在君上理甚明也况将帅关国家安危边境利害不为细事而主握兵马之官自古人臣避荐举之嫌如避刀锯何敢自擢而用之也萧何能追韩信之亡而荐之登坛之拜必汉王也方未拜而人人自以为得大将是何荐信之宻一军皆不知之非独一军不知信亦不自知也观武涉説信使背汉与楚信谢曰汉王授我上将军印我背之不祥以信在危疑中只知为汉王之恩而不忍携贰是何终身未尝以语信信亦不自知也臣固无何之明而获等未必有信之用此拟非伦但古之君臣于人材荐与用之间其谨如此故能于经营四方之时上下无可疑之迹而大功之所以亟成也臣至庸昧不足以与此如使臣窃用人之私以示之将帅则不曰公矣擅用人之权不归之君父则不曰忠矣孤负睿奬臣甚惧焉伏惟陛下大明委照察臣不移之愚终赐保全之恩臣之孤迹茍安则尺寸之功或可効于未死之前以图报大恩也抵突当诛伏纸陨越伏乞睿照
　　虞允文又奏论蜀中大将曰臣伏准御前金字牌子逓曲防圣恩以御笔赐臣拜手伏读感惧交极仰惟陛下眷遇之意古所谓知而用之用而信之矣臣自顾不足以堪此也臣自入蜀来首以将材为急询问所及不问于贵贱贤愚皆以籍而记之如曰某人为某人所称荐既书于籍矣他日又为某人所称荐则又书之如此而不一书则求与之款语而审察之又迹其素守较以武艺而考覈之臣之用心亦劳且迃矣而日夜不胜才难之叹也盖蜀之宿将或更练边事或勇于战鬬或有一长为人所称者如吉方孙政刘兴赵丰卢晖老且惫矣如梅彦张延惠逢李谅刘海姚志病且废矣其次虽有十数人而未为人所服其后一軰亦有二三十人而方在下列未尝亲阅其一战亲试以一事未得为大将之选也其敢輙信而举之轻举而用之乎自古养才非一日之积而数十年来无事则置而不问临敌则抑而不申今一旦欲搜索而求如系风捕影无下手处蜀羣士夫莫不以为叹也然古帝王勃兴所用将帅何尝一一皆有素望如光武之二十八将咸起于匹夫田野间特因功乃见尔如使今日有盗贼窃发四夷干犯以蜀十万之众岂无杰出之才挺然而见仰副陛下简注识拔乎如呉玠呉璘在绍兴初起于小校皆以累战而后见功名爵位讫至于此此其验也伏奉圣训臣累日深思今之蜀将诚未有当选者若臣忧后日缪举之罚缄黙求免则何以分陛下忧顾而上承清问亦非臣平生之素心矣臣歴思东南将帅皆渊衷深知而未欲遽用者独有李显忠英主驾驭之术固自有本末也日者臣面奉宻防陛下亦谓显忠肯为臣用矣但好议论者往往疑其反覆若用一静重沈谨者为之副浮议当自定盖如某人皆以异产久在羣疑之中陛下发宸断而并用之中外之心始大和悦蜀将士未有识之者亦莫不以为当也三军之士智者少而愚者众因虚名而心诚服者古尚多有之况显忠冠军之勇自为陛下所知乎累年以来锡予劳问无虚歳显忠之欲报又当如何也利州西路人马号七万自江淮湖襄之屯未有如此之众者诚不可以轻授如显忠之説未当圣意臣愚尝采之舆言谓若将河池之外阶成西和凤州所屯为一军仙人关之内兴利诸州所屯为一军择二将而授之不独兵数少则将才易办亦易推择而兵分易制无尾大之势贾谊众建诸侯而少其力之微意也如只欲求之蜀将中今羣言所与惟某人某人可以备陛下采择以二人者治军皆有纪律军中多称之某之短在怯而济以某人之勇某之短在踈快而济以某之细宻短长相资表里相应庶乎其或可也事急则可应目前之急事缓则于一二年间审择而徐图之未至大缪误也臣闻知臣莫若君而陛下圣明天纵知人之哲逺法尧舜臣之愚昧无识诚不足以上承眷遇信用之意伏乞睿慈更赐裁酌
　　允文又上言曰臣比准三省枢宻院劄子坐奉圣防令臣铨量四川诸军统制统领将佐癃老疾病之人却将退下员阙精选有材略为众所服人具姓名闻奏臣除已遵依施行外臣自入蜀以来审察得统制统领官老惫病废不任军事之人当具前劄子奏知后已节次择其最甚者给据离军若出戍在逺即须寻访得一可用者遣往代之既经臣亲阅然后敢加铨量其所遣代之人虽各为人所称誉旧降指挥亦许宣抚司制置司一面选差给劄奏乞降宣臣已差李获往阆州弹压胡洪知凤州郝嗣祖知西和州王中正知阶州止是以本职兼权须试之以事若果有可采然后敢具姓名闻奏盖边方要冲一军一将所系不敢轻易况养材之术非一日之力知人之难亦千古所载先朝范仲淹宣抚陜西尝建言谓方今将帅少精方略或因门地巧于结托以取虚名或出军班昧于韬钤以致败事宜于沿边及诸处使臣军员中搜访智勇之人如资地至浅勲劳未着先使权领职任竢其有功即时进擢庶得可用之才以补将帅之乏仲淹为名臣当祖宗盛时偶将帅乏材其措置尚如此今之西邮自部队将而上既多老病又子弟杂流之人冗居之一旦欲以次第而升则人材不可倚任欲躐次而用则人言未可尽信必须因言试事因事阅实庶几后日或可寡悔臣顷防陛下特颁宸翰以九事付臣命臣置之坐右内第五事选择将材切在精审臣朝夕仰观如亲咫尺之威一心只畏诚不敢少忽也欲望圣慈察臣区区俾得以少缓月日续具闻奏次伏乞睿照
　　虞允文又奏谢曰臣先日伏奉御笔令臣精择将材以名来上臣累月之间询究考覈仅得李获等五人冒昧以闻大惧智识浅闇不足以副明天子汲汲选用将帅之意今准御前降到金字牌子逓曲防圣恩亲御翰墨特垂宣谕以臣所举想必详审不须召对可一面精择而任之臣伏惟陛下委付信任之意天地不足以比其大感激震恐无以自容照得西路中军管马步二万余人诸军皆所不及而统制官吉方年逾七十军律不修臣以李获代之因以济任天锡之懦西和凤州最为极边利害至切臣差郝嗣祖胡洪以本职兼权州事责其抚辑边民训齐戍兵见今下工脩治堡垒以为平川必守之计其次仙人关杀金平旧号险要而山上城壁頽壊楼橹朽废因王承祖本管兵屯随日脩治又阆州一军一万余人比年往往夜聚作过如统制官呉胜之贪李谅之病臣不免罢遣之移梁炳为右军统制官弹压本州一军凡此皆以军政所关边防所系不得已用宣抚制置司已获指挥公行选差臣尚一一面与之约须竢见成効方敢具奏乞降宣命盖军中易置兵官非人臣所宜专也至于二三大将未厌人望他日恐误陛下使令臣累尝具本末奏知又虑东南诸将未可以辍遣而圣意只欲就蜀军选择故臣前奏乞陛下以次召李获等不独天光所临帝览所识贤愚自分用舍皆当而庆赏之权出于至尊被庆赏者亦得以为荣为耀为三军重也况臣至愚无知人之明而盗主威擅兵柄臣子之大戒伏望睿慈察臣忱诚检照前奏特颁号召面赐审覈或有可采寘之渊衷以为他日将帅之储不胜中外之幸
　　允文又奏论差东路兵帅曰臣准御前降到金字牌子逓伏防圣恩赐臣御笔以某人虽乏智略亦是宿将颇有名望比之东路帅差胜耳不知可以代某人否专竢奏来诏防宣明曲尽二臣之优劣顾臣颛防何足以上承清问而副虚心委付之意伏惟陛下驾驭英雄真古所谓善将将者而知人之哲虽尧舜氏可以逺希其踪也臣窃观尧舜之命九官盖亦深知其贤必咨必询而后用盛徳之举陛下庶几同符矣至有欲用共工尧以为不可而姑试之工师又有欲用鲧者尧曰不可而姑试之以鸿水其后二臣迄无成功臣尝以谓尧之明既知共工鲧之不足用因廷臣之言而心有疑疑故试之而非尧之心也陛下果以某人为可用必发睿断而用之今焉下问岂圣心亦有所疑乎臣生逢可以为尧舜之君在卷卷之忠其忍有所隐也臣蚤歳从羣士夫论蜀将帅甚久如某人之所以知名者以其勇也中年之后既贵而失其勇之名故徳顺之攻阅五十余日而不克原州之战军中议其才一败而先遁年今垂老纵能改往自新作其余勇臣窃意其筯力之已衰福艾之不足歳月之无多也大将当以智为主而往时蜀士之论以某之勇可以役于人而非可役人者见谓颇乏智略诚如陛下之圣诏也利州东路人马近以三万计武休诸关所系甚重如某者敢战视某齿发亦视某而较其愚闇仲为差胜则又诚如陛下之圣诏也然某人在兴元久其持身临事三军百姓皆熟其人矣臣累年留班行见东南多有称某者或因东南之望付以万人之军如某州等处以试其能臣切意旬歳之间毁誉自定士夫浮言自息矣某之子某臣尝荐于陛下至今防恩録用臣于某可见无他但竭愚忠仰答圣明耳如某如某蜀士夫皆言非大将之用咸亦为蜀师之忧臣既久病已累上章匄罢而所忧亦无急于此者累尝具奏伏乞睿慈早赐留神中外幸甚
　　允文又奏论蜀大将非材乞别选用曰臣误以非才叨被逺使遵奉圣训兵财之政粗已脩明至于蜀事之蠧如预借民赋最为重害陛下至捐金钱百万与州县对补命下之日西蜀之民戴徳归仁与天无极今日已往民政亦裕矣臣采之舆言尚有一事系国安危将士休戚蜀人日以为忧者三大将是也臣縁久病不能支持已累上章乞宫观差遣必防圣恩特垂矜允臣于将去之日无所嫌避敢布愚忠上干天听伏自臣去年入蜀到金州之初尽得一二大将营私之目悉以上闻乞陛下一振威令以大革军中之恶习亟防圣明曲赐开纳上縁西垂无事将材难于考任致小人无知乃以为朝廷阔略寖违军律稍循宿弊若置不问久必如初甚可虑也某人年垂七十精力有限而天姿暗懦治军无律纵令子弟私役诸军织綉雕画杂作竒巧又公然置正赐库分明货卖勒部曲羣饮为自营之计臣所拣汰老弱辄将指挥使都虞大请受使臣诡名绾系存留四十余人臣裁减诸军吏额以去三军之蠧故为隐占亦不发遣此虽细故而浸淫不已金州数百万之取当有甚焉某人虽未有显恶而蠢愚无识无以服众比于教塲立一淫祠臣即日下某处毁拆将军兵二名托神为奸者尽行断配其无知识此窃虑缓急之际二人之才必误国事臣去年冬尝被御笔谓某多营私某至愚暗又皆常材不能任职亟当及蚤别议易置伏惟陛下知人之明洞见二将于万里之外此尧舜氏之所甚难也臣虽节次具奏而西边将材絶无卓然者可以副陛下大用日复一日坐縻歳时报国之心有所未尽臣退伏山林抱媿没地矣欲望陛下特留神念于东南诸将中选择三两人蚤赐辍遣或不得已求之于废放中如李显忠者犹足以加于西师之上而庶几其心服也至如某人议论术数虽有可取而巧于营利终不免于人言又某州是其积年治生之地恐须更得一军之长然后可免后日之虑也臣智识浅短岂能知人材之当否但念陛下恩遇之久委付之专日夜皇皇于此一事不能自己博询并听察其迹状求所以报陛下者惟有不欺与不隐尔伏乞裁察早赐睿断施行
　　允文又上言曰臣比尝具蜀口二三大将上干天听必防睿明察纳其説大抵某人愚而无谋某人懦而多欲不独部曲无所畏服而刻剥私役之弊浸浸复作若一有调发二人者难以责其成功今幸边方帖然敌于秋冬决无动息臣愚欲望陛下于此暇时蚤赐推择若见今主兵将帅官不可辍遣臣询之舆言求之废放中而旧尝为陛下之所大用者如李显忠邵宏渊【二人或可用于西路】员琦刘源【二人或可用于东路及金州】或防赦其大愆责以来効必能洗心自新输忠报国其次求之西师中呉拱以纪律严静军士畏爱可以委任其次如李获之刚勇王承祖之沈鸷梁炳之明练皆有军中之誉或可仰备采择若东南大将之材皆未可选用姑置其副如金州以竢审议而精选之圣鉴自无遗照也臣至闇至愚非不自知其言之缪妄而昼之所问夜之所思如前八人者视今所用则有间矣某人已具前奏伏乞睿察
　　允文又上言曰臣比防圣恩许令带李横皇甫倜前去量材差使臣虽已具申朝廷未敢便发文字付李横实欲见横更加审察及扺建康横来访臣其犇走甚健视听如故手足亦不战动臣已一面带行然其人在京湖间四十余年素着威望兵民皆所信服缓急易于结集比者王炎发行在日面与臣説亦欲得之臣到前路与炎会议炎若必欲得横臣亦当辍留为荆襄之用又臣在建康方滋叶衡韩元吉两日访臣数言横旧为建康统制官日临财至防治军有恩至今军中人犹説服之故横为将为郡三四十年诸处无寸土橐中萧然实今时将帅所无者故留之于此时时资给之今其勇力尚在功名之念未息比闻江州一军不过五六千人苗定今赴阙若不再回乞依臣敷奏差横主管必着成效滋与衡又云各已荐横之材于陛下矣臣不敢隐黙宻具奏知伏乞睿照
　　允文又上言曰臣比者恭奉圣训以敌帅骄愎今秋必战令臣以所见利害不时奏来臣伏惟陛下以睿智英武之资坐策敌于数千里之外前后几无遗算可谓天纵之圣不世出之主矣方且下问于孤逖之臣使得尽其所见以仰裨万分此大舜善与人同成汤舍已从人之甚盛徳而臣幸亲逢于今日也臣据近日探报敌退伏内郡所屯驻处皆高垒深沟引水自衞既以防我暑月不测进讨比益调两河山东之丁又渐趱移陜西人马来戍汝虢之间科铁炭于民间收集工匠打造军器潜为入宼之计今秋必战当如圣虑所及无疑臣谓自古攻取战胜必以大将得人为本而一军之中不可以无其副盖疾病死亡人所不免如使仓卒之际四顾无人岂不上误国事臣于绍兴辛巳冬被防差至江上措置陛辞之日臣亦尝以此奏知防太上皇帝问臣谁可臣以张子盖田晟对防太上皇帝宣谕云极是在今日使功使过皆可命臣退谕叶义问带张子盖同行并令枢宻院发文字往江西取田晟而义问不以臣之説为然其后抵镇江刘锜自楚州那回称疾不出既无人任大将之责不三数日间遂有瓜洲之败前后无救应者近事所当鉴也比年江淮诸军置副都统制士大夫共识朝廷之逺虑而荆襄去朝廷尤逺缓急赴诉不及又边面賖阔无大江重山之限其利害比江淮尤重在三国时呉之名将如周瑜鲁肃吕防陆逊之徒悉萃于荆汉之间以能成功臣谓今日此最为先务之急伏望睿慈加惠留神特依江淮例蚤赐处分施行庶几将帅与兵共相安谐临事可以倚仗



　　歴代名臣奏议卷二百三十九
　　钦定四库全书
　　歴代名臣奏议卷二百四十
　　明　杨士竒等　撰
　　任将
　　宋孝宗时虞允文奏曰臣不佞无当世之用而于军旅之事实未尝知其彷佛误防陛下知遇异等付以荆襄一面臣之欲报朝夕寸心凡边事所关既兼羣言之采又尽一已之思谓今日之所急者莫急于将帅之用若臣以人微嫌于逾分之僭缄黙固位不以干至聪之听不独臣负陛下而异时缓急或战或攻实系国安危又系臣成败之责有不容但已也窃见今之名将帅已大搜旁求尽列于江淮之间为国经营固当如此臣若不收拾遗余以告于君父陛下纵不加责臣视江淮诸军独不媿于心乎士大夫多与臣言李显忠刘光辅员琦皆有罪当黜有才可用实江淮之遗余也臣于去年七月陛辞之日宻奏显忠败事本末乞陛下特示寛恩置之湖襄近地一旦缓急臣或能用之以报陛下未几果防睿慈令于长沙居住意者陛下不以臣人微既察纳其説矣今襄阳见阙守帅臣固不敢以显忠乞朝廷便加録用止宻具禀奏乞自圣意裁之而已显忠勇常冠军敌中亦知其姓字去年冬都督府劄下探报屡及符离之役敌兵能言显忠事迹至今犹甚畏之如使之移京西以示复用借其虚名以夺敌气于京西边防亦一助也刘光辅员琦在陜西淮东尝书破敌之功臣数与语皆有敢战之用或可以为赵撙王宣之副如朝廷未欲依江淮例增置员阙即乞于均房二边付以郡寄不独可当虢州之冲而缓急不测可以抽摘使唤皆所以为不可胜之备也臣比见朝廷起王权之废于海外如三人者功过尚各相半倘録用于罪弃之余必自悔励图所以报国臣闻臣之事君惟本于不欺古之荐才必求于有効卷卷之忠惟陛下幸察
　　允文又上言曰臣准御笔以东西二帅皆非其才事不可缓速具奏来照得臣于七月十三日并二十五日因回金字牌逓具二人愆恶贪鄙之状闻奏乞陛下别选宿将臣之冒昧方切战竞不谓愚虑偶合圣意必防睿断已赐施行伏念臣自去年入蜀之初即以亲所闻见缕缕具奏欲乞朝廷一振威令大洗坚久之恶习亟防睿明察纳其説但以去一大将必先得一将材然后一军有所分付臣尝乞之于东南度未可以辍遣日夜汲汲然询之西帅于众短中以呉拱李获等五人姓名于正月初二日闻奏乞赐号召曲防圣恩令臣一面选用臣于二月二十四日具奏以谓擢用将帅非人臣所当专因又论二三大将未厌人望他日恐误陛下使令若东南诸将未有可遣乞以次召呉拱李获等又防御批封还臣章帝眷加厚臣既不敢当又虑所奏姓名未当圣意日益皇皇徒积忧愤实不能少安其职盖念西垂庶务惟易帅一事最大不独臣因病求罢无所嫌避敢言之于将去之日如使不易二帅而臣不病臣亦何敢久留也故臣于乞祠之第三章谓圣恩必赐矜允用敢并具中外将臣姓名乞自睿断蚤赐裁酌臣之区区欲去二缪帅前后所奏与圣意惟一但自古军中废置大将诚不敢专尔臣闻作威作福其害与凶及于家国人臣之大戒也况主兵在逺其敢使威福之权着见于将帅之间乎汉衞青不敢自擅专诛于境外卒不斩苏建必归之天子其言曰使天子自裁之于以风人臣不敢专权不亦可乎苏建尝劝衞青荐士青曰招贤黜不肖人主之柄也人臣奉法守职而已史臣至引其事为赞且书云为将当如此青奴仆材也尚能知此臣乃书生陛下过听使待罪行伍其敢青之不若也至敢以将帅姓名宻闻于陛下则是臣贪报大恩不敢黙黙为自全之计陛下圣明超古必察之于始终之际矣又防圣谕若宣司奏劾便可即行臣自当遵奉睿防别具劾章从疾置以闻伏乞睿照
　　允文又奏曰臣契勘四川边面阔逺屯驻御前军马万数浩大都统制之职委寄非轻必得公忠智谋有守之人然后可以服三军之心壮本朝之势内脩兵政外寝敌谋而责以他日之功名今利州东西路置将不善一切反是臣备位本兵奉使西垂事关安危休戚敢不闻上臣窃见某人懦而不立贪而多欲所至以营利为先如在金州私役部曲修盖廊房营建第宅以至采柴烧炭割漆伐木博坊磨坊尽役诸军之力而诸军折估月给以小会子铜钱趱换减尅几半凡诸军之戍行钱回军卸甲钱激犒钱兜请钱之未尝散给又将朝廷降到招军银并度牒以和籴为名公然盗取民间和籴本钱多以茶盐布等折支及移帅西路将金州安抚司金银钱引载行立名支破计其入已之财百十钜万縁臣未将命入蜀之前依所获圣防尽除其罪姑置不问为某人者固宜只畏圣训亟自改悔力图报效而容纵子弟刷差诸军工匠雕画织绣杂作竒巧又置正赐酒库违法醖造科卖部曲臣所拣汰老弱军兵辄将指挥使都虞大请受人四十余人依旧存留臣裁减诸军吏额以去军中之蠧乃委曲隐留汔不发遣私役克剥之害寖寖复作纵而不治久必如初又某人虽无显恶而愚庸无知不严军律多徇人情将入队人差出借使统兵官私役出戍人解板负贩略不惩治保明陞差将佐解发到宣抚司率多庸懦究其所以半是亲戚又信凭两兵于教塲建立淫祠鼓惑三军投牒于神凭神决遣其缪妄大抵此臣照得二人委非大将之才无以服众缓急之际必误国事欲望睿断将某人重赐窜责某人亦从罢免别选名将授以帅权庶几军政修明士心説服陜蜀一面可寛忧顾西垂幸甚
　　允文又上言曰臣伏防圣恩遣中使赐臣御笔以蜀口谋帅事宻与臣议令臣以所见具奏臣有以仰见陛下西顾之眷至厚当馈之叹甚切虽圣鉴无遗渊衷素定而广询博采又有取于臣之朴忠也臣伏见利州西路与秦凤相接自皁郊界首至于河池边面阔逺路皆平夷戍守之兵余七万父子西人久练可用国家以之而守则固以之而进取则可以必其成功非他军比也必得奉公有智略沈厚练达明于军政熟于地形有威望可以服众者为之主帅然后一路之兵有必胜之用自建炎绍兴以来呉玠兄弟前后主兵几四十年今璘已病宜陛下之忧不释也臣窃见陛下两降指挥召某人等五人异时赐对或有可以备选择若璘目下未有疾革之报即乞趣召五人者以竢审议若王权者臣不知其忠与智但知其贪而狡他日必误事尔今若于官职未贵极中防而用之効忠用命图大功慕显爵必能深自勉励朝廷亦易于责任是一军虽在万里外陛下可御之于掌握中也臣瞽言踈陋不足以仰答清问或圣意有疑欲望睿慈特赐宣谕
　　允文又上奏曰臣据诸处探报敌兵掩至陇州见秦州之故关有备即起发去华亭进与徳顺之敌合呉璘于二十三日二十五日遣银牌来两与臣书前书约臣来河池原上臣见已起发若秦陇徳顺尚可前去臣不敢辞后书引疾欲令臣选官保守川陜顾念蜀去朝廷万里使事有指岂敢妄作一事重取孤危之忧又臣窃见呉璘军前除李师顔外委无晓练军政可以倚仗之人而师顔年已七十有三至今亦未肯领利州东路职事自呉璘要发河池臣四与劄子止令发官守六盘摧沙诸处山险身只且留秦州务为不可测之势臣尝两具奏知盖知呉璘忠勇敢前而毎事自任无为之助者今敌势方急而书辞乃如此臣窃料之一是两战之后敌又添生兵头势颇重璘兵力有限以他事为辞一是璘素有竒疾毎歳至秋深疾必发作臣今起发前去若如前所料臣不过以好语开谕之与之共力措置以取必胜若事势不敌势渐危迫不免且守旧关以待朝廷大军进发有所牵制别为后图若如后所料而璘果病如王彦在商州相去既逺李师顔年已衰暮姚仲忠信皆非璘比不足任大事臣先日乞归班面奏事正谓蜀去朝廷逺有此等事不一利害至重缓急无以支梧委非余路之比所有璘真书本谨具封进欲望陛下速与大臣共议早赐处分臣才力绵弱智识浅闇而踪迹孤逺累奏不报必速愆尤伏望睿慈遴选重臣付以川陜大寄庶几智虑所及料敌无遗事权不分成功可冀有以副真主恢复之逺图天下幸甚
　　允文又奏曰臣在兴元道中闻士夫説呉璘自今年正月来宿病日愈自破徳顺之敌精神愈健臣既到河池与之相见其自叙説亦如此臣于三日内反复共语前后皆不差误问其诸将周旋之间亦无忿燥妄作之事逐日止乘马来见臣其上下马亦有筋力臣方敢信其言具以闻于四聪之听此殆天所以相陛下恢复之逺图使呉璘得保余年而啓其报国之诚也臣因知呉璘决无大段心疾与朝廷向所传闻甚异伏乞睿照时红巾贼张福莫简叛诏以安丙为保宁军节度使兼知兴元府利东安抚使丙奏臣不辞老以报国但事不任怨难以图成将恐腾谤交攻使臣独抱赤心无从上白昔秦使甘茂攻宜阳至质之以息壤在彼魏使乐羊攻中山至示之以谤书一箧君臣之间似不必尔然自古及今谤以疑间而成祸以忌嫉而得况臣已伤弓于既往岂容不惩沸于方来
　　编脩官胡铨上言曰昔周世宗为刘旻所败斩败将何徽等七十人军威大震果败旻取淮南定三关夫一日戮七十将岂复有将可用而世宗终能恢复非庸懦者去则勇敢者出耶近宿州之败士死于敌者满野而败军之将以所得之金赂权贵以自解上天见变昭然陛下非信赏必罚以应天不可
　　吏部侍郎韩元吉进故事曰国史郭从义传从义守中书令为河中尹护国军节度使改左金吾衞上将军太祖召于便殿使击毬从义易衣跨驴驰骤殿庭周旋击拂曲尽其妙既罢上召坐谓之曰卿之此技精絶矣然此非将相所为也从义大慙而退臣闻选将固多术矣然将帅之才以智畧为上技勇为次击毬者军士之一技也作其驰逐而试其便捷使马之疾速随人而人之搏击应手非敏妙无失者不能尔也设欲将帅并习则运筹决胜不自用劒者何人哉若从义者盖以此自名也其在国初出藩入衞不为不显艺祖眷之俾试于殿庭曲尽其技赐坐叹赏以为精絶矣复虑诸将耻于不及也故以非将相之事警谕之大哉言乎真得帝王御将之法虽汉高之待信布不是过也昔韩愈尝论击毬于张建封矣苐以危堕之忧激射之虞马之与人颠顿驰骋之患为言宜建封猛鋭之志所忽也惟艺祖皇帝以将相之事一诘从义简重而有体故从义羞缩知戒圣人之言与书生之论信不侔哉故臣以为选将固多术窃愿器使诸将留神万机之暇不深取其技而责其谋实艺祖皇帝之遗意也
　　王之望上言曰臣在河池时呉璘以王彦军马不到颇懐忿恚毎言及之声色甚厉臣常与调护其间已而二人各得御札闻有所训敕王彦意甚自得臣问曰手诏云何王彦曰但褒奬耳臣曰可得观乎乃出相示臣曰圣恩待将帅可谓厚矣然诏意自有抑扬人臣当居宠思危公不可以不知因指诏中徳顺连兵烦卿一往之语告之曰如烦卿二字岂可教至尊再道彦不觉悚然臣又曰公颇知古今亦记得郭子仪李光弼事乎李郭同为朔方节度使安思顺牙门都将甚不相能及安禄山叛其时唐以子仪代思顺光弼欲亡去计未决有诏令光弼持节分子仪军出赵魏光弼惶恐入请曰一死固甘乞免妻子子仪趋下持手上堂偶坐曰今非公不能东讨岂懐私忿时邪遂授以兵泣涕言别相勉以忠义讫平剧盗惟光弼之命出于天子而能降下子仪固能使子仪释宿憾而共成功名公今得诏书更宜引咎加恭巽于宣威则上下俱善矣此亦圣朝之意也彦不复有矜色起谢曰谨受教臣又于呉璘处因事寛解二人既奉明诏皆已无事伏恐圣聪亦欲闻知须至奏闻者
　　王之望又上言曰臣伏准省劄防恩除臣同都督江淮军马臣闻命震惊罔知所措臣待罪政府疆埸有警出董师徒职所当任陛下倚注之重权参将相所以用臣亦云至矣臣岂敢有辞但于今日事宜有所未允不得不为陛下言之朝廷于两淮前以大将二人为招抚使后以从臣二人为宣谕使非不可以集事惟忧其缓急之际不相统摄故以宰相为都督则都督之置正欲事权之归一也宰相未出之间又置同都督使先往视师犹有説也及宰相翌日朝辞忽改差臣为督视则于都督之外又添一司今以其称谓不同改督视为同都督名虽同矣而于实无异且所以用宰相为都督者本欲事权归一今不用宰相而分同都督为二则与向宣谕何异哉汤思退开府两月忽一旦改命则思退固自难处杨存中既已一面措置号令诸将调发军马而又添一同都督则存中又不敢专是臣之此行外则疑督帅之心内则损宰相之体臣但见其害未见其利也存中官为三帅臣备员二府而同为都督权势既敌不能相统议论之际谁敢先发人之所见岂能一一皆同相异则或至纷争相推则有失机会使诸将帅何所禀承甚非元初置都督之意也臣谓杨存中在殿岩三十年为两朝宿将陛下擢于闲散使副宰相必有以取之都督置副固以备其长之空乏今长既不行而专任其副乃陛下之素画何必别置一人以贰其任哉臣之愚意为今日计就其所宜而处之则莫若选材能侍从官二人为存中之佐则名体俱顺权任归一同异可否事无嫌疑庶几协济臣非为身谋辞难避事安危所系不敢不尽其愚陛下必欲臣行臣敢不奉命而去但恐他日必误陛下大事臣虽诛戮不足以谢天下然陛下亦岂得高枕而卧也时事至此岂容更错臣之所陈不为无理惟陛下为宗社熟虑勿以人废其言天下幸甚
　　袁説友上言曰臣仰惟陛下属意武功寤寐戎事整举军政细大毕举然臣窃观今日军旅之事犹有可以为陛下言者曰将是已自乡者辛巳之扰今阅十五年宿将旧人逝者过半其幸而仅存者亦皆迫于迟暮筋力智勇要已不逮于壮歳而新进后軰足以为上用者又皆抑遏于偏裨下位邈无路以自达傥日复一日不思有以因其旧而图其新以为缓急仓猝之备臣恐未免于遗材也陛下累歳以来盖知旧将浸以沦落凡近日之所进用者往往皆重劳圣虑旁搜曲取而得之夫以内外诸军之众训练校尉偏禆行伍数至繁伙其间岂可便谓无人今若预为兼收并蓄之术得其人于闲暇之时庶几一旦有警不至仰烦睿算可以渐次而收用矣故臣谓莫若行荐举之法臣谨画为四条以备荐目如后一曰忠勇谓气槩轩雄胆略沉鋭誓于报国奋不顾身者二曰武艺谓骑射击刺行阵出没悉皆精熟莫当其锋者三曰谋略谓智虑深逺机画精当料敌必中变态百出者四曰兵法谓习熟韬略精于兵法博古通今能见于用者
　　右臣欲望睿断令内外诸军将帅以臣前所陈四条不拘偏裨行伍逺地屯戍有应得上项条目者各令荐举一人须尽心体国不得少徇私意广行物色委得其人然后结罪保明申奏陛下赐以召对徐观其人而熟察能否如见得委应上项条目即与留寘三衙不时宣召详问曲试浸以任使如所举不应元荐条目或粗有寸长而本不足荐者其举官重与黜责如所举得人或将来因事立功却一一优与推赏庶使军伍之内凡抱有用之材者皆得稍稍呈露而缓急之际可以倚仗其于军政诚为要务
　　赵汝愚被防荐将帅奏曰臣伏见国家休兵以来垂二十年旧勲宿将零落几尽今尺籍之内岂无竒才异能堪备器使者又往往陆沈于下无以自见臣区区之愚窃谓朝廷将帅有阙与其不次擢用资望未着之人莫若简拔四方稍着勲劳之士非惟具孚羣听亦以奬劝有功臣伏覩武经郎閤门只权发遣复州军州事王去恶勇鸷有谋久着忠节去歳黎州变起仓卒去恶遂能一时抚定今朝廷付以专城之寄宠任不为不厚然恐未足究其所长又秉义郎添差静江府兵马钤辖沙世坚骁勇敢鬬且识机权屡平剧寇备着劳绩今犹在逺外抱负才略无繇展尽欲望圣慈特加録用如将来不如所举臣甘坐谬举之罪
　　王十朋代王尚书上疏曰臣闻天下安注意相天下危注意将又闻四夷不恭拔卒为将今敌国外侮正是注意将帅拔擢行伍之时臣窃观朝廷宿将固亦有人顾所用如何耳贤而有重望者可用为大帅以总天下之兵权如唐用李郭之徒赖之以为安危轻重不可止令为一藩帅以泯没其才其次骁勇善战者可使当一面如汉用黥彭之亦可责其捍御之功不可置之闲处至于驾驭之术尤不可骄之爵赏所加必俟有功而后可若任用之初先为之极他日立功其将何爵以加昔艺祖皇帝许曹彬节度使而不遽与其后彬再立大功方加节钺卒保富贵为国勲臣臣近闻宰执传圣防除某人为浙东总管令臣待之加厚者如某人亦当今之名将可备急难之用所谓宜当一面者也陛下固已得之矣其他如某人比者尚或有之咸宜拔擢以为阃外之寄至于驾驭之术更乞如臣所陈如汉高之驭黥彭量才而任使艺祖之待曹彬富贵以俟异日庶可望其立大功亦所以保全之也
　　中书舍人崔敦诗上奏曰臣歴观自古明君捐疆塲之务委忠实之臣任之以专待之以久是以功无不成事无不立若夫上以遽应之未有能济者也臣仰惟陛下总揽权纲忧勤治道秉要责成克济治功之盛然而边防大寄不过委于将臣细大悉取于圣裁安危动关于宸虑平居无事谨绳墨俟诏报足以无虞万一有羽书烽燧之忧岂无为陛下尽护诸将者欤当此之时而旋议付委虽有忠国之臣常时邈然不习其事临事率尔必失其宜求其成功不可得也臣伏见仁宗皇帝朝韩琦范仲淹建河北备边之策请遣近臣为都转运使委以宻为经制盖方边陲安靖之际专命使臣则事体张皇有所不宜付责守臣则职任拘碍有所未尽是以二臣所请最为得宜伏望陛下酌用前言讲明旧制选择通练持重中外从臣三四员假以峻职为沿边路都转运使凡是边防之寄悉资经制之宜要在以陛下边事为家计而为之遇军兴则正宣抚之名或用两府大臣宣抚则俾以判官参贰其事是则事任有所专责则计虑必不茍人情有所素属则条教必易孚且无惊于敌无动于民而事皆举矣
　　崔敦诗又上奏曰臣闻易服而难保者敌国之常情有常而不变者圣人之武徳臣仰惟陛下临御歳久威徳日新窃闻敌国君臣竦然增畏兹因道路之所传而必有闻于陛下者也向者和与战在敌敌人常得执其权而相邀今则和则和战则战我返得执其权以临之向者士气沮弱言兵事则口呿今者皆有奋厉之心向者风俗软委闻兵至则心悸今者人皆有果鋭之气兹皆陛下图回作成以至于此也然而敌人虽畏宜守之以谦人心虽鋭宜居之以重盖人之常情一汰于易则必有所轻一习于常则必有所玩书曰若虞机张往省括于度则释所以戒于习且玩尔昔章圣皇帝澶渊之会亲驾却敌有此峻功然而议者犹谓以万全之业而付之一掷也窃观陛下规模先定固非一日臣之所懐欲告之陛下者盖平居暇日深计逺虑正宜至审至重无所不尽以陛下之志度陛下之事深仁厚徳人心维城不患无城壁缓急之际捐府库倾帑藏富者出财勇者出力不患无财用陛下自初迄今练兵卒葺器械其所图回至矣亦非所患也今之大患特在无将尔臣尝闻太宗皇帝一日内出幽州图示宰相赵普普详观叹曰此图唯曹翰能之但得幽州后不知遣何人代帝黙然持图入内臣又闻神宗皇帝朝夏人幽其主秉常议兴兵伐之枢宻吕公着曰夏人固有罪今欲兴吊伐之师未知以何人为元帅帝曰正为难得盖帝王规图首先论将此成败之本安危之基国家之至计人主之大务未有过此也向使有兵有财有城壁有器械若无将则是举四者而弃之也臣窃见近时虎臣宿将零落殆尽经行阵歴险艰者絶少虽陛下拔尤取颍不无智勇之士然其他往往以应对详明为敏以抉擿苛细为公以区别条理为整以缮修趣办为能若其下则通货赂结称誉以误明听一有缓急诚恐未能尽副陛下之意臣窃惟圣鉴高逺天徳清明所以搜采之道固无所不尽矣臣独怪天子宰相执政日见天下之士陈牋奏记拥门填扃而偏裨将校未尝一得登门虽有材略不能自达且韩信之微亦萧何与之数语而后竒之大臣与国同体宜为陛下搜选竒才今若许之时见三衙统制统领将官三二人既周则复见如初其有因事至阙亦许接见要使从容延纳欵宻习熟叩其方畧审其才气详择其人以告陛下此一涂也前宰执侍从出师方面其于将帅之才亦宜为国搜求昔韩琦范仲淹帅边条上将佐材勇姓名分为二等如狄青种世衡皆在其中盖帅臣守边日接将佐最为详审况宰执侍从义同安危必能公心为国求材此又一涂也其次侍从台谏初除许荐平昔所知勇略之士一人籍记姓名留于禁中时加省阅因赐访问此又一涂也又其次在内三衙在外都统制管军半年以上许荐所部偏裨勇略之士二人籍记选用亦如侍从台谏之法此又一涂也又其次诸路总领官到任半年以上许荐军中偏裨勇略之士二人籍记选用亦如三衙都统制之法此又一涂也陛下总搅众杰纲罗异能秉至鉴以照之振长辔以驭之未用者付事任以试其才已用者异光宠以作其气万一一方有盗贼之警时出一二未有闻之士责其成功以观其临事应变盖不谋之小臣而谋之大臣不采之偏听而采之公听臣见陛下之将将有真才实能出而为用矣臣不胜拳拳惟陛下裁赦
　　知南劒州罗愿奏曰臣窃惟方今国家闲暇正是脩明军政之时军政之要在知士卒之情而抚以恩戢行伍之骄而训以义盖士卒之家有余不足惟将知之国家俸赐有限故军中别蓄办钱物如古军市租私养钱之眎其人有疾病宜轸死丧宜恤及口累重大不能自给者稍取以佐之又军中小小费用不欲烦有司者计亦于此取给逐军即有寛剰为主帅者谓宜捐之列将使上下优裕不见急缺之态所以为天子抚养士卒得其欢心而用其死力也前世为大将者犹出所赐金陈廊庑下军吏过辄令取为用况其非私财者乎正当深体上意轻财重士但使士卒素饱乐战即为称职臣所谓知士卒之情而抚以恩谓此也军旅之设本以藩衞百姓而主帅或废律不用以负任属之意昔春秋列国之臣犹能训诸御知义训羣驺知礼是则主兵者不但教之坐作进退乃当以已忠义开导其心使尊君亲上畏法而不敢犯又当不忌不克眎部曲中有方略胆勇材艺可望者提挈长养与共图报国之効臣所谓戢行伍之骄而训以义谓此也天下赖陛下神武中外晏然深惟今日大体固不待与邻国较细故以相夸又不可玩其燕安而忘备正宜有常立事益广文武之用盖汉武帝犹令郡国举可为将相者唐宪宗亦命裴度举一节度使而中外相贺将得其人士气自百然后从容戒谕俾加意于抚养训戢毋得循习士卒感上之恩畏将之威庶几缓急可以倚仗一介小臣不胜惓惓忧国之心
　　知建康府洪遵论选择将帅劄子曰臣闻居无事之时而为有事之备此策之上也夫将帅者备有事之用者也然无事之时常若有余一旦有事缺然若不足于用何也是不讲之于无事之时也国家今日不可谓无事矣然已用之将帅不过递迁于行伍等级之间未用之豪杰不过三年一试于笔墨弓马之际夫三年一试所得者几何人而等级递迁又岂能脱然而出拔然而上居不次之位立非常之功者哉韩信拜大将出于亡虏葛亮立军帅起于草庐汉高帝蜀先主一入萧何徐庶之言而用之大则席卷四海小则鼎峙一方夫何世不生才何才不资世今之天下亦古之天下也先民有言将相无种故或出于奴仆或出于军卒或出于盗贼惟能不次而用之乃为名将耳方今伍符尺籍之众不可尽试臣愿陛下令偏裨以上更迭入觐陛下时御便殿躬阅能否审其辞气之英果选其面貌之丰庞察其技艺之迅厉拔尤取頴彼将人人献状唯恐居后而又使侍从台谏随其人之所长而举之其得人失人而殿最与之同臣将见颇牧軰出英卫相望矣故选将任将之道无他术焉在陛下一人而已古诗云君王自神武驾驭必英雄惟陛下留神省察
　　敷文阁待制四川置制使范成大上奏曰臣伏见诸路将兵部辖官自总管钤辖而下则有正副将部队将教押军队等官及沿边主兵窠阙于法应以材武人充者皆须事艺可观胆勇可仗方为称职其次亦须稍知弓马略识行阵或人材身手真是武臣者乃可为之除总管至州钤皆系朝廷选差别有格法外窃见诸州将官以下窠阙或以出职杂流及私家给使之人为之而西蜀尤甚于弓马行阵懵然不知使吾选士技卒俛首于下听驱役而受鞭笞寻常不平于心缓急宁肯共力此不待智者而知其不可也伏覩近降圣防今后正将差曾经从军立功或曾任兵官并沿边巡尉及经捕盗有劳之人仰详处分深合事宜但今来新格未及副将以下者岂非以正将得人则副将以下尚可容其滥吹耶臣窃谓若正将与副将以下同在一剧则可只严选正将一员以为表率今姑以蜀中诸州论之则大不然盖副将以下乃分屯别州名为副队其实各当一面与正将了不相关而责任一同皆难以用有名无实之人缓急误事悔之恐晚臣愚欲望圣裁应副将以下官合分屯处并依今来正将已得指挥其沿边主兵窠阙应以材武人充者亦不得以杂流出职及给使无武艺人虚占员阙及不许时暂差权内或有杰然自有武艺智略者从帅臣保明以闻特与差注及许一面权摄以防遗材仰副陛下整军经武之实上肃军政下厌士心直焕章阁王师愈上奏曰臣闻立武事者莫先于脩军政脩军政者必在乎责将帅将帅之任稍久则上下之情通号令之有素或懐其恩或畏其威欢然协从如臂指之用无事之时固足以脩军政一旦有警斯能制敌以决胜亦显然之理也方今内而三衙外而两淮荆襄逺而四川数年以来易将无定虽能消尾大之势杜跋扈之萌然而前之规模始立后之施设已更为将帅者自知其不久于任也姑为茍且之计不恤其下士卒亦知其将之不久于任也敢萌慢易之心揺撼其上二旦有警其不误事者几希殆非御将之术也将帅之任固不可不稍久又观其人如何耳得其人而久任之斯善矣茍非其人去之犹恐不速何况于久乎欲稍久任将帅者要当择之于其先择之于宿望乎宿望之威名固可以折冲矣然而位高志满鲜有效死之心择之于行伍乎行伍之年少固能自奋以集事矣然而气鋭贪功多犯轻敌之戒二者不可不察也择将之法非谓其技艺精絶非谓其膂力过人也非谓其利口而善论兵也必也沈毅而有谋忠实而不欺慷慨而敢为恢廓而有容而后济之以勇决以此五者求之或取之于宿望或拔之于行伍然后稍久其任假其事权勿惑于浮言勿指其小过俾得以効其所长凡今日军中之宿弊如所谓剥削交结冒请营私之想其必能革矣宿弊革则军政脩而大功不立者未之闻也嗟乎任将固不可不稍久然亦不可以太久任之太久则跋扈尾大之祸有难救者又不可不深察也惟陛下省览幸甚
　　杨万里上疏曰臣闻圣人之所以鼓舞天下使之奔走淬砺以争先于为用长治而不乱有急而不可乗者盖圣人不视天下以其可窥而作天下以其不自止如此而已矣果不可窥也宜乎天下之不自止也天下之所以作之不起未起而复废者吾之可窥者见而彼之自止者随之今天下之所以患于无才而才尤患于无将其病在此方边事之兴芒芒然以求将也天下则亦芒芒然以趋之天下趋之而朝廷不求将矣非不求将也边事息而无所事将也无所事将则天下亦防然曰无所事我则亦弃而之他刚者柔勇者怯而柔怯者有不胜其柔怯矣高者趋文科以售其身而下者伏于农商矣其精鋭果敢者有所挟而莫之用则去而为盗矣天下防矣而边事又动也而无将也则又芒芒然以求天下而天下莫之趋也夫前日之无所事也所以为今日之莫之趋也欤夫如是焉得将昔者成王周公承文武平定之业诛三监征弗庭而天下服矣于是酌尧舜夏商之礼乐法度补葺成就以至于大备当此之时文物焕于朝颂声被于野太平之美天下之所甚乐成王周公之所甚惧非惧夫太平也惧天下之窥吾君臣之乐夫太平而彼亦乐之以至于乱也则有大司马之官日夜选将阅戎如是而为车如是而为徒如是而为鼓铎镯铙如是而为坐作进退后至者诛不用命者斩夫大阅者非真临阵而应敌也而后至者何至于诛不用命者亦何至于斩哉而其法如此盖其所以处暇裕之日与处三监未诛之时无异也则天下何以窥上之无所事我而我不为也哉是故文武并用而莫知其孰先莫知其孰后不见其所甚好不见其所不好才素备而无一旦之忧后之君臣狃于治而谓天下不复乱也则曰汝不逢高帝时万户侯何足道哉而羽林子弟授经于学校与夫将军不好武而其子皆能文则君臣相庆以为太平之盛观而腐儒曲生又从而谀之曰兵寝者二帝三王之极功也不知夫二帝三王之不如是也谀説之误时世也谀説盛于下君臣怠于上而天下以兵为误以武为慙矣棘门霸上之无人而开元天寳之末狼狈大败者无怪也非天下之无人也上之人示之以其可窥而防之使其自止也今日之事边息矣天下将曰朝廷无所事兵矣此可虑之机也臣愿天子增重武事不改于有事之时访求将才不啻如有事之初而宰相大臣亦折节以下才略武勇之士毋责其鄙野之状而毋怒其桀岸之气时赐之燕闲而延见之探之于其中而试之于其外以隂求天下之竒杰待之异而养之久此所谓不示天下以其可窥而作天下以其不自止者也则缓急之际亦何至于芒芒然以求而求又不得哉杨万里又曰臣闻今之议者曰选将莫若宿望而新进者未足用也臣窃以为不然选将之与相相似而大不同是故相不厌旧而将不厌新择相不以旧不足以压天下之望选将不以新不足以激天下之才盖天下之相必道隆而徳重名节全而才略高天下之人晓然服其可以相也或既相而去天下恨其有所不尽而望其再有所尽也如是者未相而天下愿之既相而天下悦之既去而天下留之是惟无相相之而天下无异论故曰相不厌旧至于将则不然夫所谓宿将者功业就矣名位高矣富贵极矣腴田甲第金玉寳货乎其家歌童舞女酣宴沈浸汨乎其心昔之精明之谋者将暗然而勇果之气者将废然矣天下无事则曰朝廷茍有事不使我则不济及其有事也使之舍其所甚乐而任其所甚忧取其甚爱之身而捐之必死之地彼则畏矣以今之畏合前之骄焉往而不败故曰将不厌新盖富人有作室者有楹而未有栋有栋而未有梁则徧国中以求大木三年而后得之于千里之外盖千百年之松槠豫章也室成而富人者疾有愚医焉见其向之求木之意也则献其百年所藏之天雄乌喙焉曰此可已病也不知夫木者不老则不坚而药者不新则不功今歳之药来歳已陈且槁矣而百年之天雄乌喙则与朽壤何择而尚伐病之能哉此将相新旧之辩也李广之在汉骁雄杰出其君知之天下知之匈奴亦知之广之心翘然以无人视天下自以为汉将非我则不可也然衞青霍去病崛起于戚里之中与单于角胜负深入大幕直捣龙庭而广乃以失期无功死开元之后王忠嗣哥舒翰威名边功天下第一天下之人以为一日不可无忠嗣与翰也及幽陵盗起庙堂失措忠嗣则不存而使翰则又败复两京平安史者乃一未有功之子仪而忠嗣部曲中之一光弼也当广之盛时忠嗣与翰有大功名之日天下岂知有衞霍李郭哉然则宿将之与新进未易以相轻重也且人之有才者孰无自喜之心而人之于富贵功名孰无愿欲之志自喜其才则必求所以自试志乎富贵功名则必求所以自取此如善书者乐于为人书而嗜酒者可以得酒则无不为也不因其自试之心而激之以自取而曰吾必得宿将亦惑矣故臣以为今日之取将莫若以新儒士之通敏沈雄者行阵之尝有闻者武举之有所蕴而不徒虚文者士卒之有能而自异者卑贱有挟持而不自达者豪猾有过而其才可赎者君相留意焉不测而识之于稠人之中无故而置之万众之上庶几乎如高帝之得韩信者又何患天下之无将也哉
　　侍观文殿大学士兼侍读史浩上奏曰臣闻左画方而右画圆并运不能合规矩目司视而耳司听两用不能为聪明是以乘田委吏不可以兼为抱关击柝各勤于一职事无钜细任贵精专镇江大军中兴巨屏北望瓜洲只一苇南趋行阙不十程其在诸屯最为重地欲使宣威于大敌必须谋帅若长城营垒之周防戈甲之犀利在于主者岂属他官朝夕不在其间孰施军政甘苦不知与共宁得士心又况市井连甍或有火灾之警军民聚首或多矛盾之嫌一有踈虞必将纷扰主帅既已在逺副帅安敢自专盖兵在江南而帅居江北傥使关白而待令真同揖巽以救焚虽驾驭有方不至于此然侥幸无事岂可为常故使为国逺虑之人皆有私忧过计之语傥陛下知其才可以牧民而御众欲其效见于治郡与理兵何不俾镇江之守莅维扬维扬之帅归京口任虽两易事归一途听讼之余可以整齐其卒伍阅士之暇可以抚摩其人民卒伍既熟主帅之威容人民又乐守将之善政则斯一举是谓两全若曰维扬之城壁未坚淮楚之边防未固姑留镇守无复更张臣恐稍经掣肘之虞必有噬脐之悔愿遣偏将竟其版筑之功就求长材用作武锋之贰事既专一而有绪时可往来而提纲陛下深略沈几圣资英武运独智于帷幄之内置诸将于股掌之中必有神机非臣蠡测若或少加圣虑俯听臣言断自宸衷侧求贤牧俾各专于所事庶几尽其所长此在圣意之勇为固非愚臣所敢望臣官非言责职在经筵只荷宠灵毎慙尸素昨降中批而委谕许令随事以直言茍有见闻敢不敷露伏乞圣慈赦臣万死
　　光宗时蔡戡上奏曰臣闻有大将有裨将走及奔马射中飞乌乗敌敢前攻垒敢先裨将也战必胜攻必取无穷如天地不竭如江河大将也盖裨将以勇力为先大将以智谋为主世之论将者必曰勇力不知勇力者裨将之所长为大将役者也今之所谓大将拔于行伍之中加诸士卒之上其才智碌碌无以异于偏裨盖有懵不晓兵机漫不治军政者一旦边鄙有急以数万之众付一庸人悍夫之手不知竒正之术攻守之策或可乘而不乘或当断而不断勇者轻敌而进怯者望风而奔岂不失机会而悮大事其不败者盖天幸也夫孙呉之书竒权要机宻谋秘计出入鬼神自古用兵者举以为师虽临机应变出竒制胜存乎其人然未有不祖其遗法者也凡今之将问之以孙呉则不知为何人叩之以孙呉之书则不知为何书如此者十人而九夫用兵危道也智往神来一日万变差之毫厘失之千里而吾欲专以勇力胜之勇有时而怯力有时而殚自非运无穷之智何以应无穷之变乎此孙呉之书不可废也虽然按谱而奕非善奕据方而医非神医亦未闻舍谱而学奕弃方而学医者然则学用兵者非兵法何以哉孙呉逺矣时君世主有志于四夷者莫不拊髀而思恨不与之同时今其余智故论载之方册者尚可用也冠带之儒慷慨谈兵纚纚可听然不习行阵未必能将介胄之士勇力絶人纠纠可喜然不知兵法未必能胜是孙呉之书终不见用于世或者又曰霍去病不学古兵法顾方略如何夫去病用兵与孙呉合者多矣岂真不学兵法耶其言大而夸特以激武帝耳后之为将者往往以此借口曰我善为战我善为阵孙呉之法纸上空言不足观也然则儒者必曰吾能正心修身诗书礼乐可束之高阁也诗书礼乐正心修身之具自非圣人未有不学而得者也况大将者三军之司命一国之存亡系焉可不重哉不教而战圣人以为弃民不学而将其害如何臣愚欲望圣慈命武学官知兵法者直解七书不必过为文言使人人可晓仍取古名将用兵出师驭众行已大略着为一书徧赐诸将他日或因奏对或至庙堂设问以观其言议论可采则旌异之如此则人知兵法之可学名将之可师心志益明识虑益精驭众当有法行已当有方自然名将軰出而国势无敌矣岂曰小补之哉
　　蔡戡又上奏曰准绍熙五年九月二十四日枢宻院劄子九月二十四日奉圣防老将宿帅比年以来消磨殆尽岂无其才可储以备选择深虑淹伏偏裨行伍上下嫉蔽不容奋达可令诸路帅臣总领管军采之众论疏列所长各以十名限两月闻奏当下枢宻院询其尤者召赴审察果应公举随才拔擢有能趋事赴功之人并旌举者或至败事罚亦如之臣所准前项圣防指挥事理臣除已恭禀施行外臣于淳熙十一年待罪湖广总领得防荐举将帅尝以六人应诏内四人已防朝廷擢用臣自后所歴任即与军政无相干涉诸军偏裨将校不曽往来臣多不识其人姑以旧所知者冒昧闻奏窃见江州驻劄御前右军统制李汝翼天资骁勇骑射精絶臣任湖广总领汝翼为都统司中军将官尝因集射以察其能汝翼毎发无不中的观者叹服又能训齐军士纪律严明委有将略江陵府驻劄御前前军统制王舜臣名将王宣之子隆兴乾道间宣帅京西深得江汉人心至今思之舜臣沈毅果鋭颇有父风自幼随侍宣在军中练达边事谙晓战阵武艺精熟才略优长士卒推服臣任京西漕臣舜臣为江陵府左军正将已尝荐之枢臣王蔺从臣章森张枃又皆以将帅荐此二人者臣所素知其所不知不敢泛论充数以塞明诏自贻谬举之罚谨録奏闻伏防
　　戡又上奏曰臣六月二十七日准枢宻院劄子备奉圣防指挥令诸路总领各宻举偏裨佐校可为将帅者臣顷任京西漕臣前任淮西总领今任上件差遣毎因职事与诸军统制统领相见察其人物叩其议论或因集射以观其艺能又询其律已治军之详颇得一二久欲具録奏闻反覆思维不敢越职犯分仰干天诛今既遵奉圣防辄举所知以应明诏谨具如后
　　鄂州驻劄御前选锋军统制武经大夫李思孝蚤服戎行备谙军务老成详练处事和平治军严而不苛为人通而有守向询于众论郭刚毎称其人可任将帅尝与臣言欲举为代难以自陈臣亦不敢越职论荐侍衞马军后军统制敦武郎吉肇生长军中自行伍间积日累劳以至偏裨习知军戎之情甚得士卒之誉为人精明处事不茍使之管军必能简练训齐以称厥职
　　赵汝愚论军制疏曰臣伏读国史职官志殿前司侍衞马军司侍衞步军司各置都指挥使一人以节度使充副都指挥使都虞无定贠以刺史以上充备则通治阙则互摄非惟平居无事可以储蓄人材至于临敌制变则亦名位素定力足相济惟我祖宗圣谟神算防虑深逺故承平百余年海内晏然歴数秦汉以来国家安静无事未有如本朝之盛者也逮至中兴庶事草创一时诸将乘时崛起故内外诸军例不除副佐虽近歳稍复置之亦十才一二尔恐非所以尽谋虑之功而防安危之变者也臣愚欲望圣慈详酌旧制明诏诸军各置副帅仍渐复马军一司以补三衙之阙庶几军制全复可图久安天下幸甚
　　赵汝愚又上疏曰臣伏覩绍熙二年二月十五日指挥今后侍从官到任半年以后必举材堪将帅者三人臣窃见武功大夫恩州刺史添差权发遣广南西路马步军副总管权知宜州沙世坚屡平剧寇而小心畏谨不伐已能尝歴边任而留意抚绥举无阙事武节郎充殿前司护圣军统领郇元刻意功名常有运甓自厉之志其持已防俭众情自服秉义郎两浙东路兵马钤辖盛雄飞武勇过人亦有智畧虽尝有负累而其才实高如防圣慈特赐擢用而后不如所举臣甘坐谬举之罪起居舍人兼中书舍人陈傅良缴奏率逢原除都统制状曰臣昨具论奏率逢原方以自劾放罪不当遽迁都帅臣之愚见以为朝廷劝惩宜有次第不应功罪混为一区今率逢原以总领郑湜按其偏将掊克士伍隳废军政于是稍知严惮务自刻责而陛下为之覆护特从宥免此陛下善将将之道而率逢原感激思奋以功补过之时也若乃信宿之间遽有迁擢臣恐逢原麤人昧于礼义妄窥朝廷意出姑息却复专横愈无悛心故敢渎犯天威乞寝新命不惟为陛下惜此举措亦所以全逢原也至于逢原为帅无状事迹非一前后臣寮屡有文字臣不欲因此悉数暴逢原之恶正以事关军众虑伤事体区区欲望圣慈特从所乞必须知改然后除授所有録黄臣未敢书行谨再録奏闻伏勅防
  </div>
  <div class="pagination">
   <a href="历代名臣奏议_page93.html">
    上一页
   </a>
   <span>
    ...
   </span>
   <a href="历代名臣奏议_page89.html">
    89
   </a>
   <a href="历代名臣奏议_page90.html">
    90
   </a>
   <a href="历代名臣奏议_page91.html">
    91
   </a>
   <a href="历代名臣奏议_page92.html">
    92
   </a>
   <a href="历代名臣奏议_page93.html">
    93
   </a>
   <span class="current-page">
    94
   </span>
   <a href="历代名臣奏议_page95.html">
    95
   </a>
   <a href="历代名臣奏议_page96.html">
    96
   </a>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <span>
    ...
   </span>
   <a href="历代名臣奏议_page95.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
