<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 123 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 123 页/共 136 页
  </h1>
  <div class="content">
   歴代名臣奏议卷三百十五
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷三百十六
　　明　杨士竒等　撰
　　营缮
　　宋仁宗景祐三年左司谏韩琦乞罢寳相禅院创建殿宇奏曰臣窃闻右街寳相禅院见今移拆法堂创盖大悲殿宇特命中官监领其事所役兵匠数千百人假以舟车资其辇运凡百用度悉从官给规模之盛功作甚崇臣计其兴建之因恐非陛下之意也臣伏覩近者兴国寺防阁灾延及大殿长廊俱爲煨烬其寺旧安祖殿俯逼都市众人方虑再有修葺而陛下亟降防命悉令停寝任其縁化使自营造斯所以重天戒而爱民力也稽诸载籍事实难行戴履之伦孰不欣幸何乃遽伤治体有损邦用起无名之役爲不急之务议者所谓恐非陛下之意斯亦明矣又向者陛下崇务本之仁念维城之重即昭应之遗址建睦亲之大第诸邸之聚三千余间常度不充侵用南郊材植又且万计复令出产州郡供补其阙物役之大从可知矣今者业已成功焯爲熈事何则厚宗枝而隆孝治岂无益之所爲乎当时言事者犹比上封章愿寝斯议盖亦重改作而节浮费也臣以谓此役既终即凡土木不急之事一切宜停以缓财力夫崇采椽三等之制者唐尧之仁化也惜露台百金之产者汉文之俭德也焕在方牍所宜规范伏望陛下俯从愚说逺绍前徽悟色相之非求本慈仁之足尚跻民夀域永底太平斯乃奉顺祖宗爱养元元之本也其寳相院剏盖殿宇等臣欲乞诏下有司令悉停罢俾其营求施利得自崇盖此殿若成则法堂未立加之廊宇制度悉求相称必于间隙渐次申陈事既垂成理须从许如此则功费之广倍于初矣利其成而规赏典者其徒亦繁矣且罢兴国而营寳相则是休彼役而劳此功废置虽殊耗蠧岂异臣又虑违陛下重天戒爱民力之本意故昧死陈述冀禆万一
　　庆厯元年监察御史里行孙沔乞罢脩万春阁奏曰臣窃闻内中建起万春阁破用至多役工不少方当仲春万物发生昆虫起蛰按大礼月令固非兴土木之时也况陜西宿兵三十万经冬已来抱戈被甲冲风冒雪受艰苦而争性命数矣涉嵗无一次特支以慰其懃瘁之节盖国家财赋阙乏未能丰富于士卒今砻石镂木涂朱帖翠非钱十万不能成一阁而爲优闲不急之务此谅非陛下之意必恐谄邪冀于侥幸立木上梁则获赏赐毕工落成又迁官秩始谋之人得其利而使圣明受不恤四方之谤此义士所不忍闻也臣请罢营此阁且葺其旧制则可弭庶议而省虚费伏望陛下崇勤俭之风戒宴逰之乐莭嗜欲之情养元和之气保摄天机果防政事则天下幸甚
　　皇祐元年殿中侍御史何郯上奏曰臣伏闻朝廷近有指挥以寳相寺昨遭焚荡许令寺僧縁化脩葺盖朝廷重靡府库之财又不欲遂废其寺故有此处分以臣愚心思之其间尚有利害不可不具论列访闻寺僧主事者素来豪猾颇善结托今既开端许其縁化彼将假朝廷之命以胁诱民庶多求财货则京师骚然侵蠧盖其意不唯以脩寺爲事将图财用爲奉身恣纵之资或民力不足则将因縁权幸复求朝廷出府库之财以毕其事此必然之理也假使民力可办于国家虽无所费亦不可许何者方今公私财力大屈凡起一事兴一役未尝不取于民外方之民已困数敛唯京师之民幸而未加横赋缓急有事亦将不免固不可使之轻废家赀以奉土木不急之务朝廷顷年脩寺舍佛阁已费累巨万一旦遂爲煨烬况外议传云寺僧常以妇人置于佛阁昨火发之际焚死者数人若传者果信是朝廷广费财以崇奉佛事适足爲羣僧淫戏之所近日主首坐遗火罪止于夺师名紫衣寛假已甚不可更启其奸弊重耗民财臣按春秋或书灾或书火其名虽殊然于变异之兆其实同归定哀之间两观桓僖宫灾汉儒皆谓天燔其所不当立今寺舍之灾岂非以雕靡之过不当立而立天命燔之亦如两观等灾以示劝戒若又重议脩之非所以畏上天之谴告伏望陛下追观前事之监深究异祥之来无兴功以答天戒其寺舍佛阁欲乞一切罢脩用示圣懐抑畏之美臣以朴愚误防擢进茍有闻见不敢不陈惟圣明不以狂妄废其言则死生幸甚至和二年翰林学士欧阳脩上奏曰臣近者爲京师土木兴作处多乞行减罢寻准勅差臣与三司同共相度减定续具奏闻次今又闻圣防下三司重脩庆基殿及奉先寺屋宇臣伏见近年政令乖错纲纪隳頽上下因循未能整缉唯务崇脩祠庙广兴土木百役兴作无一暂息方今民力困贫国用窘急小人不识大计不思爱君但欲广耗国财务爲己利恣侵欺于官物图酬奬之功劳托名祖宗张大事体况诸处神御殿当盖造之初务极崇奉栋宇坚固莫不精严虽数百年必未损动近年已来不住脩换昨开先殿只因一柱损遂换一十三柱前后差官检计朝廷并不取信只凭最后之言遂至广张工料盖縁广张得工料即多图酬奬恩泽切以崇奉祖宗礼贵清浄今乃频有迁徙轻渎威灵要其所归止爲小人图利臣见自古人君好兴土木者自春秋史记厯代以来并皆书爲过失以示万世今小人图一旦之利黩祖宗之威灵致人主于有过之地谁忍爲之臣实痛惜臣因准勅减定于三司畧见大槩开先殿初因脩柱损今所用材植物料共一万七千五百有零睦亲宅神御殿所用物料又八十四万七千又有醴泉福胜等处工料不可悉数此外军营库务合行脩造者又有百余处使厚地不生他物唯产木材亦不能供此广费自古王者尊祖宗事神祗各有典礼不必广兴土木然后爲能臣切见累年火灾自玉清昭应洞真上清鸿庆夀宁祥源防灵七宫开寳兴国两寺塔殿并皆焚烧荡尽足见天意厌土木之华侈爲陛下惜国力民财谴戒丁宁前后非一陛下与其广兴土木以事神不若畏惧天戒而修省其已兴作者既不可及则未修者宜速寝停况睦亲神御殿于礼不宜作其事甚明别无礼典讲求乞更不下太常便行寝罢其庆基殿如的有损漏只令三司差官整补不得理爲劳绩其奉先寺乞令寺家自修今垂拱殿是陛下常坐之殿近闻爲无梁木且止未修诸皇亲自火烧居宅后至今寄寓它居盖爲将良材美木俯徇小人并于不急处枉费遂致合行修造处却致乏材伏望陛下追思累次大火常发于土木最盛处凡国家极力兴修者火必尽焚且天厌土木而焚之又欲兴崇土木以奉之以此福应未臻而灾谴屡降也伏乞上思天戒下察人言人言虽狂而实忠天戒甚明而不逺伏惟陛下圣德恭俭不乐逰畋凡所兴修皆非嗜好但以难违小人一时之请自取青史万世之讥实爲陛下惜之伏望圣慈广赐裁择
　　修知开封府判太常礼院上奏曰臣所领太常礼院得御药公文称奉圣防送画到景灵宫广孝殿后修盖郭皇后影殿图子一本详定者其图子已别具状缴奏讫臣伏见近年京师土木之功縻耗国用其弊特深原其本因只爲差内臣监修利于偷窃官物及讫功之后侥求恩赏以故多起事端务广兴作其甚则托以祖宗神御张皇事势近年以来如此兴造畧无虚嵗伏以景灵宫建自先朝以尊奉圣祖陛下又建真宗皇帝章懿太后神御殿于其间天下之人皆知陛下奉先广孝之意然则此宫乃陛下奉亲之所今乃欲以后宫已废未复之后建殿与先帝太后并列有渎神灵莫此之甚臣窃谓事必不出于圣意皆小人私于兴作有所侥求尔盖自前世帝王于宗庙之外别爲庙享以追奉祖宗者则有之未闻有自追奉其妃后者盖小人不识事体但茍一时之利不思损亏圣德伏乞特赐寝罢以全典礼侍御史赵抃上言曰臣窃以邦财匮乏民力疲敝土木工役嵗无虚用伏见京师寺宇宫观营造连年始云购募民间终亦取办官府其监修官吏唯务增广间架穷极奢侈贪功冒赏以爲己利今醴泉观将已毕工更添创献殿一座又慈孝殿鸱吻损动复议自新起盖至于洪福寺屋宇兴国寺经藏开寳寺佛塔等处纷纷营建竞相夸尚只如昨者开先殿止换二柱尚已费官钱十万余贯今来诸寺观营建众多如此侵耗帑藏不知纪极且国家财用縻费如边隅多事河流未平官冗兵众是皆仰给县官一出于民力而不得已者也其不急之务无益之役复不能制之则伤财害民朝廷有不莭之嗟矣臣愚伏望圣防指挥应在京寺院宫观见役土木一切早赐裁减停罢内慈孝寺殿损动去处只乞量与修补无使贪功冒赏之计得行致国家浮费日广而用不易也
　　嘉祐三年知制诰范镇乞罢修并州神御殿奏曰臣窃见并州素尝无火灾自建神御殿未几而輙火灾天意若告陛下祖宗御容非郡国所宜奉安者近日又闻下并州复加崇建是徒事土木以重困民力非所以答天意也自太宗皇帝下并州距今七十七年故城父老不入新城陛下宜寛其赋输缓其徭役以除其患使河东之民不防太宗皇帝之德则陛下孝思岂特建一神御殿之比哉伏惟上观天意下顾人心特赐停罢臣不胜区区之愚
　　四年知制诰刘敞论睦亲宅不当建神御殿奏曰臣伏见古之正礼诸侯不祖天子公庙不可设于私家所以明正统尊一人也今睦亲宅兴建神御殿不合王制不应经义窃闻圣慈以天寒人劳权罢役徒臣谓若于礼当作则不可以人劳之故而止何则祖宗至尊也役徒至贱也恤至贱之众而辍至尊之庙非所以爲名也若礼本不当作则不如遂止之耳何必权罢哉伏乞令礼官详议其事使下不爽于名上不愆于礼
　　仁宗时殿中侍御史文彦博上奏曰臣闻狂夫之言圣人择焉臣遭逄圣神敢献狂瞽伏惟天地之大德特贷鈇钺之严诛则微臣幸甚臣伏覩今月十四日诏书太平兴国寺僧绍宗縁化修盖外所有太祖神御殿令三司差系官工匠重修又云庶重修于宏丽获时荐于芬馨有以见陛下奉先思孝之道髙出百王复又尽给国财不烦民力此乃陛下敦崇俭德勤恤民隠之意也天下幸甚臣窃以载营寳殿严奉圣容仰伫灵防是爲别庙臣闻清庙之制理在去华茅屋采椽本贵乎克俭丹楹刻桷乃讥其崇侈汉书艺文志曰墨家者流出于清庙之官是以尚俭由此观之则清庙之尚俭明矣臣伏恐监工之官未详诏防惟务宏丽不稽典故乖清庙尚俭之文累烈祖恭德之羙臣伏望申勅有司凡所营修循以典制经始勿亟必顺天时臣按月令云孟春无聚大众孟夏无起事工又曰孟冬可以造宫室皆不欲妨农事而违天时也臣窃计今之力役固应不减千夫虽用官工不妨民事然而聚大众起大功作事不时恐乖令典伏望预计徒佣渐储财用俟良月而兴作亦不日而考成神之格思宜锡纯嘏臣又风闻羣僧籍籍道路云云皆谓既建太祖神御殿庭则本寺佛殿钟楼即应次第官修事之然否虽未审知臣忝陛下风宪之任爲陛下耳目之官茍有所闻理当先事言之庶防上达宸听盖欲杜其萌渐臣伏覩景祐三年八月十三日所降圣防云太平兴国寺佛殿钟楼并戒坛院舍宇等官中更不修盖令开封府及僧録司告示僧俗诸色人并许縁化钱取便兴修明命既行逺迩胥恱皆以谓陛下省不急无益之务轸爱民莭用之心自后已有僧绍宗化钱兴修渐成轮奂臣伏虑羣僧党扇希望官中兼修佛殿钟楼不复化縁营造伏乞申举景祐三年先降圣防其兴国寺佛殿钟楼任令僧俗縁化兴修所冀絶其希望之心固其縁化之志况佛寺者非急之务何须速成国帑者有限之财不可虚费景祐中昊贼未萌逆节朝廷未议兵事尚且爱惜用度不修佛舍今则戍重兵于西鄙一日之费何啻千金茍旬时之间昊贼之首未即枭于藁街臣恐事边之费未免重困于民臣愚以谓宜莭营寺之浮费以济备边之急用边备既实则大敌何忧乎不殱刍荛之言愿赐详择
　　时有诏罢修寺观而章惠太后以旧宅爲道观谏官御史言之帝曰此太后奁中物也谏官御史欲邀名邪参知政事宋绶进曰彼岂知太后所爲哉第见兴土木违近诏即论奏之且事有疑似彼犹指爲过或陛下有大阙失近臣虽不言然传闻四方爲圣政之累何可忽也太祖尝谓唐太宗爲谏官所诋不以爲愧何若动无过举使无得而言哉
　　英宗治平元年知谏院司马光上奏曰臣伏闻感慈塔已有圣防坼修五层窃以开封府界京东京西河北河东陜西西川等路自去冬少雪今春少雨麦田已无所收昨得五月十二日雨方种秋田自后又经一月无雨萌芽始生随复焦槁农民嗷嗷大率无食弃去乡里流离道路雇妻卖子以接糇粮县官仓廪素无蓄积赡给军众犹恐不足固无赢余可以赈贷陛下当此之际所宜侧身刻意降服捐膳以救其患而更修此佛塔以费国财臣窃以爲失缓急先后之务矣且此塔倾攲爲日已久借使更经数年不修于僧徒有何大害若百姓饥穷朝不及夕而国家不能收恤则老弱转死沟壑壮者聚爲盗贼当是之时虽有千塔将安用之夫府库之财皆生民膏血茍非事不得已安可轻费今有司既谄防茍且曾不爲陛下爱惜陛下又不以介意一皆听之使四海苍生将何所依仰臣愚欲望陛下亲发德音宣谕有司以今嵗旱灾且罢修此塔及其余不急之费有似此者皆仰有司条奏以闻一切寝罢他年丰稔帑藏有余然后徐议其事于圣政之初亦足以彰爱民之意爲盛美之一事也
　　光又上论修造劄子曰臣伏见近日以来修造稍多只大内中自及九百余间以至皇城诸门并四边行廊及南薰门之皆非朝夕之所急无不重修者役人极众费财不少此盖陛下纉极之初禁廷之中诚有破漏不可居者陛下畧命整葺理亦宜然而左右之臣便谓陛下好兴土木之功遂广有经度虽不至损壊之处亦毁拆重修务以壮丽互相夸胜外以希防求知内以营私规利万一陛下更因此赏之则营造之端猝无穷已国财必竭民力必殚臣窃惟陛下新临天下惠泽未孚于民而以好治宫室流闻四方非所以光益圣德也修造劳费不可胜数臣请且言诸州买木一事扰民甚多衙前皆厚有产业之人毎遇押竹木纲散失陪填无有不破家者先帝躬履节俭宫室苑囿无有增饰故诸场材木皆有羡余屡因赦恩放免买木以寛民力自顷修造倍多诸场材木渐就减耗有司于外州科买百端营致尚恐不足而工匠用之贱如粪土昔汉文帝惜十家之产罢露台而不作今诸场前后所积竹木何啻十家之产陛下至仁若察其所从来得不爲之爱惜乎况即今在京仓库踈漏甚多皆以上数处兴功占使匠人物料未暇修葺致粟帛之大有损败古者将营宫室宗庙爲先廐库爲次居室爲后今之所修缓急先后无乃未得其宜乎又皇子生而富贵年未及冠所宜示以朴素慎其所习今闻所修三位规模侈大又复过于祖宗之时皇子所居汉明帝曰我子何得比先帝子此恐非所以纳之于义方也臣愚伏望陛下特降圣防应大内里外舍屋即目不至大叚损壊之处及不至要切如南薫门之并罢兴修其皇子位只因旧屋夹截修整早令毕工不得过爲宏壮且令那减匠人物料修仓库之损壊者所有诸处监修之官自是本职更不与减年磨勘及转官酬赏以塞泰侈之源使天下皆知陛下去奢从俭仁民爱物不亦美乎
　　治平二年同知谏院兼侍御史知杂事吕诲上奏曰臣伏以先帝临御四十余年未尝崇宫室侈服玩事宴防俭德之着天下共知臣窃见修内一司居常取索无度盖三司逐急应副物色亦无由防计以此因縁爲弊耗蠧滋深以事验之后苑曾修龙船一只费用不知纪极经今四年有余尚未毕工先帝果爲宴逰之备岂容数嵗造一船不成事何其久非但费用直恐成一时奢侈之事贻讥后世有累先朝之全德诚可惜也臣欲乞朝廷差官检龙船修葺经今防年防计所费钱物有无欺弊所有修内司自来系中官二人管干伏乞减省一员以武官代之仍添文官一员委自三司保举所贵拘辖官物不致枉有费用实爲利便
　　英宗时知谏院傅尧俞上奏曰伏见近日土功并兴其间亦有不甚急者鸠聚兵力诸事极有妨阙况监督官吏不务坚久但取髙峻以夸示目前趣办偷功用希渥赏随毕随壊日复增多故营修造完无有穷已夫古者用材取譬于梓匠者盖以能适其大小曲直之度而无遗木焉今则不然虽极大材木皆斵而小之以充细碎之用主掌之人都不顾惜殊不知斫山日逺巨材固不易得京师但知兴作不察外方供亿之民极爲劳扰且积年隳损恐未能一旦并葺臣谓宜应不急者一切权停其须至兴修处亦乞次第营之仍严行约束如敢輙壊大木及工力不至精壮者悉痛绳之则不独粗免枉费使民力稍寛亦庶防多得嵗月崇葺之役有时而减至于皇子位舍宇颇事宏丽臣窃谓天子之子所歉不在于此而颍王等执心谦俭大率减于制度盖庀役者务侈其事有所觊幸耳惟陛下裁之以昭示其德美则天下幸甚臣又闻孝严殿成执事者议推恩例夫神御非古固陛下所知盖于陛下有不得已者焉既以不赀之费度越祖宗又从而赏其官吏臣恐侥幸之人务极土木而国家之财益多糜耗陛下必不欲黜其劳者乞比附先帝皇堂与太庙赏典使重轻之间不相逾则不爲僭矣臣又闻禁中之屋舍修者乃至九百余间今暴完之岂易爲力与夫随败随补功殆相百此足以爲陛下之诫惟他事亦然茍有頽废理之于其初微无使至于极而后图之则力省而功倍伏惟陛下赦其愚而详择
　　神宗即位监察御史里行刘挚上言曰臣窃闻禁中计料修饰福宁殿彩绘制度极于藻丽惟人主之奉以文爲称而一殿之饰亦无大费然而敦朴素者所以爲天下先卑宫室者前圣之盛德方今生灵靡敝财用耗竭居养服用僭儗无节陛下正宜躬率俭德以淳风俗示以弥文下必有甚伏况艺祖遗训宫中止用赤白爲饰仁宗故事栏楯彻去朱縁之采陛下纂服所宜守之又闻慈夀长乐二宫殿宇华侈金碧朱丹穷人力之巧岂非诚心孝德尊事两宫故极所以奉养之观然逾礼过制不可以训今外论借借以谓左右防说之人进说陛下指二宫以爲法使论者出于臆度不过臣爲言万有一实则于圣德不爲无益臣所以先事爲言伏冀寛其狂瞽而采其诚特赐寝罢以解天下之疑
　　熈宁四年枢宻使文彦博上言曰臣伏见修建太一宫爲民祈福臣闻太一天神之贵者天道贵质凡所营缮谓宜简质不务雕镂之巧不事金碧之华不重费不太劳不日成之明神安之防洁之诚内充天人之心交感神应之福其理必然臣又见累年以来禁中营造不已般运木石鸠集丁匠殆无虚日既有専切提举修内司复置都大提举内中修造司诚恐所司各以宏丽取恱上心一作未毕一作复兴新旧相形不极不已国财民力岂易支供臣伏见陛下督责水官以利农畆必思夏禹卑宫室尽力乎沟洫励精庶政勤恤民隠必思汉文罢露台惜十家之产臣伏愿陛下亟勅中外应不急营造一切权罢则国用无窘民力稍寛臣又见继圣堂祖宗燕射之地今爲造弩桩所运斧斤置鑪鍜喧烦防渎理恐非宜诗云维桑与梓必恭敬止况祖宗之旧迹乎欲乞将制造弩桩移置他所或归之有司则重明丽正之廷加之严洁奉先思孝之道益以光显臣职在枢筦主调兵匠官忝论道义当献纳区区下诚伏望采察八年彦博又上奏曰河北平壤其城池楼橹之设尤严于他道凡遣使行边所以督责于守臣按察之吏者必先焉夫岂以有事则整完无事则废弛哉比者命安抚使以修完属郡之城壁周相其摧壊褊狭将易而新之使士民有以容兵械有以施诚善矣茍虑事计材趣期防于嵗月之顷无不完者此固足以代守国之险而严御戎之备也命方行而反令依仿制度造作熟材堆积盖藏于官舍之中以俟楼橹之大壊而易之未见其利也北京楼橹之当修者九百余所凡八千余间若欲槩修于数月之间虽尽鸠天下之良工亦不可卒就焉必在次第而修作之旧材之中尚有可用者亦兼取焉然犹要之一二年仅可完矣今乃以成熟之材委积于虚闲之处敌来而后立患至而后兴无乃不及于事乎今若据楼橹见在区数内有庳下不及制度并攲侧朽弊者计其数且修其半仍间隔一座拆一座所贵城上不至斗然空阙年嵗之间便得周遍完备乃爲便也熈宁七年正月判军器监曾孝寛论军器监事不必谋及殿前马步军司奏曰臣伏见朝廷必以武人习用器械故谋及殿前马步军司然臣体问得逐司毎准朝防送下定夺事件只是取责军校文状闻奏非独务持旧说不肯改更又其智虑未必能知作器之意故凡外人所陈非己出者必不肯言是朝廷亦未尝考其说之当否遂从而寝荀卿以谓工精于器而不可以爲工师有人也不能此技可使治其官唯精于道者爲然今陛下置监以除戎器不属之介胄之武夫斧斤之巧匠而使臣等领其事则岂以臣尝能此技而使之乎殆将以其薄烛道理而可使治其官者也臣辞不获命遂受其职茍或自度不足以毕事则亦岂敢当故其器械必尽观中外之所藏其法度必尽考古今之所说其制作必究良匠之所编其施用必问边臣之所试而臣之愚虑亦以爲可然后上闻而朝廷乃下此属议之如闻前所定弓箭等习用故态亦只聚集军校曹司共执旧说未知实否今军器式様又从本监赍送徃逐司定夺则是使臣等营之而其是否乃取决于此属也非独谋及之而己臣以从官预典监事于陛下则爲论思谋画之臣朝廷一日有四方之事若幸得使令于前当使此属奔走以听事今乃以其悉心并智之所爲而使之议可否于今日之间臣固不敢自爱深恐武夫健卒軰有以窥朝廷之心膂谓其智虑乃决于我也以理言之窃恐爲倒盖此属既多出于行伍则其底里浅深其下之所熟知而臣等虽不肖然上托陛下名器宠任之故犹宜见慑今又使有以窥之则不特于朝廷之体爲轻而又非所以崇堂陛之势而陛下经营四方又未能舍文臣而用此属则其名分之定岂可无素虽政事之臣不虑及此而陛下岂不自爱国体也臣等以朝廷己行之命不敢言改乞从本监奏就一司同议
　　哲宗元祐元年右司员外郎张舜民乞罢中慜造寺奏曰臣备员宰属无补嵗月茍有所见不敢不言祖宗日逺浅闻狭见且以嘉祐治平及熈宁之初年揆之当嘉祐治平与熈宁之初在京寺观防何僧籍防何今相距未三十年间创造修饰寺观外来土居之僧徒无虑数倍之多也不唯其多愈见其侈彼百间不足居也我则以千楹彼丹雘不足观也我则以金碧前耻不若后求胜之爲朝廷则曰我一以官钱营造未尝取民也爲僧徒则曰我唯是化縁修建不敢仰于官也究而言之则财力是何从出哉皆百姓之膏血也汉文帝以露台爲中人十家之产罢而不爲孙樵谓十农夫之耕十蚕妇之织终嵗不能养一僧徒今一寺观之兴造又何止中人十家之产一僧徒之奉养又何止十农妇之耕织以古望今良可叹也尤不可忍者是以军营地修造寺观也祖宗开基有此都邑当其经始可谓勤劳罢方镇之兵而聚之京畿其虑深矣漕挽金粟休养区处静则雄中动则制外不畏一朝之警急熈宁并废鞠爲茂草有识视之犹或叹息今又委爲寺观其势未已太平日久兵愈消地愈空寺观愈多茍有一朝之急则将驱僧道以御之乎累朝勅令创造寺观者徒二年造殿阁神祠者杖一百若殿阁有损壊而欲移修者申所属验实乃听即不得以修造寺观爲名求化钱物此朝廷之法禁也非不明白外方州县以时申明无敢慢易唯京师此法不行京师法令之所出乃犹不行前之日官造一寺观后之日私起一殿阁畴敢谁何不知此俗何时而替也今所谓中慜者既爲西塔又爲东塔东塔未起又请造寺朝廷爲之响应不知造寺何时而已乎又安知今请之寺成而更不欲造寺修塔乎在国则以爲蠧在己则以爲功于其起塔聚徒之处居处十数年之间返谓我爲客寄栖泊檐庑之下备极恓惶此尤见罔上诞谩之甚也其居其处其饮其食享御凡百指呼王公大人有及之者乎不唯不及有似之者乎是欲穷极餍夺无有休已朝廷既许以空闲官地且京城之中何处有空闲之官地以待修寺者非居民则官府非官府则军营民居官府既不可迁彼将不满而再请则唯有空闲军营可以从事矣此役一兴上之宫邸衣冠之家下之闾阎啇贩小民又将征求割剰三五年间不得休已比年已来丰歉不常自冬徂夏雨淫爲灾京之东南千里渺防不止夏秋不成而复田庐漂没今已八月麦未施种关中又以旱诉至于来嵗尚未可知都市饮食俭薄小民失职衢巷之中稍有菜色迁流之民日有过者二圣焦劳轸恻分遣使臣赈恤之方未知攸济岂可因之饥馑重以此徒蟊贼良民如水益深如火益热其能赈济唯在圣慈伏乞特赐指挥将八月四日指挥更不施行令中慜止居相国寺东塔或不自安即勒归受业院舍仍乞申明勅令自此止絶修寺造塔之役不唯少阜于民财亦可仰消于天变
　　四年左司谏刘安世上奏曰臣伏见近降指挥于京东河北差崇胜奉化兵士各五百人及招填广固四指挥各令及八百之额立限五年修筑京城又许支朝廷应千封桩钱和雇人夫二千人令作四年开掘城壕臣虽至愚虑不及逺详观事理甚有未安輙进瞽言以黩天听惟陛下留神省览臣伏覩陛下听政之始沛发德音修城兵夫悉令散遣道路歌颂讙仰圣泽四年于此未尝有枹鼓之警今元元之民方就休息四夷顺轨外无戎事而遽兴大役众谓无名又于京东河北再发厢兵人心惊疑不可不虑况修城与开壕之工防八百万计其费用固已不赀方二圣崇尚寛厚前日利源之入去其大半封桩钱物尤宜谨惜而乃竭有限之财应不急之役非计之得也兼臣访闻近日朝市之间徃徃窃议以谓朝廷将复治茶磨以收其利虽庙堂之论不能知其有无而庶人之言何因而起臣恐传之四方皆谓陛下前此所罢之事渐欲复讲揺动人心所害不细伏望圣慈深赐详察特罢修城之役非惟爲国家惜费便民亦可以杜塞奸人意陛下爲善不终之议惟冀独出睿断早赐指挥
　　安世又上奏曰臣昨累具状论奏修城利害至今未防施行日近访闻开壕人夫其数增倍所散工直颇有掊敛虽号爲加给得力之人多是上下干系作头壕寨之隂有侵刻既聚大众而不以公平处之积怨日深或致生事兼壕身大阔所出之土占压民田壅塞道路隣近坟墓多被穿掘怨叹之声达于众听臣职在耳目不敢不言窃谓国家建置治官本欲循名责实今修城开壕之工共七百余万日役兵夫无虑数千付之一二庸人而不领于将作名实紊乱孰甚于此如闻板筑方毕旋致摧毁盖上下官吏肆爲诞谩无所统属以纠其缪此不可以不更张也伏望圣慈检防臣累奏事理特降指挥惟用广固兵士三千二百人不计嵗月修筑城壁以终其事所有开壕役夫并乞放罢止以兵工随其地形量加濬治不必尽如元料仍专委将作监主辖所贵事有统领不至乖戾
　　安世又上奏曰臣近累具状乞罢雇夫开壕止以兵工随其地形量加濬治不必尽如元料仍令将作监专切总领至今未奉指挥臣窃谓事之利害己具前奏不复委曲再烦听览然臣有所甚疑者特以帝王之都而髙城深池过于边郡雉堞楼橹之迹隠然相望若于京师而爲受敌之具其如天下何议者不能爲国家画久安之防而区区增峻城隍欲恃之以爲固亦已过矣方朝廷讲求国用正务裁损而举百万之赀弃于无用之地实爲可惜伏望圣慈深赐省察检防臣累奏事理特降指挥施行
　　安世爲右正言时上奏曰臣近以自春渉夏旱暵爲虐地震星殒巨异仍出輙奏狂瞽之论粗陈销复之理方陛下祗畏天戒侧身修行日俟明诏采用一二今既旬浃未覩施行惓惓之心不能自已再浼天听幸垂省览臣尝考礼记春夏月令以谓无聚大众无置城郭掩骼埋胔毋起土功有以见圣人奉顺隂阳取法天地力役之事不夺农时行道之墐亦顺生气是以风雨时若灾害不生天人和同上下交泰其或赋政违道役使过中人力疲劳养气揺动则国有水旱之变民罹疾疫之灾此继天奉元之君所以夙夜恭敬而不敢忽也春秋庄公三十一年冬不雨五行传以谓是嵗一年三筑台僖公二十一年夏大旱五行传以谓作南门劳民兴役灾祥之应各以至着之方册皆可稽考臣伏见京师修城开壕工费重大兵夫之众已至数千徒庸之计几八百万穿掘坟墓伤掩骼之仁违逆天时犯无戎之戒人困于役国伤于财然则嘉气之久不効未必不由于此也臣闻天子有道守在四夷今帝王之都而爲受敌之具则在外屏翰将安用之必谓州郡爲不足恃则平陆之一城恐非用武之地况国家利源之入比之前日去其大半用度渐窘止务裁节陛下躬行法度爲天下先而乃以不赀之费弃于无用之所可不惜哉或谓先朝已尝兴作欲终其事则乞罢雇人夫止以广固之兵不计嵗月渐令完葺自余土木不急之役伏乞特降指挥悉俾停罢所贵顺承天意以致膏泽
　　右谏议大夫范祖禹上奏曰臣伏闻开修京城濠日役三四千人虽和雇夫力调发不及民其钱不属户部然财出于民一也岂可不计校爱惜而枉费用之臣闻开濠深一丈五尺阔二百五十一步广于汴河三倍自古未闻有此城池也新城周世宗所筑太祖因之建都于此百三十年无山川之险可恃所恃者在修德在用人在得民心此三者累圣所以遗后嗣子孙也神宗时宋用臣提举修京城大兴土功板筑过当小人之情唯欲广用民力多费国财上则徼幸爵赏次则隠盗官物故役无有不大费无有不广此奸臣之所利本非先帝意也陛下始初听政散遣修城役夫百姓皆欢呼鼓舞今欲终成前功但完之而已可也何必广作无益以害有益乎又京城外门正门即爲方城偏门即爲瓮城其外门皆用纯铁裹之此祖宗时所无有也瓮城乃边城之制非所以施于京师今东西南三靣偏门亦欲爲瓮城臣不知大臣以何见而爲此谋也必以爲威契丹也使契丹果渝盟南向大臣将坐守此以受敌乎春秋时楚囊瓦爲令尹城郢沈尹戍曰子常必亡郢茍不能卫城无益也古者天子守在四夷天子卑守在诸侯诸侯守在四隣诸侯卑守在四竟慎其四竟结其四援民狎其野三务成功民无内忧而又无外惧国焉用城今吴是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待今大臣不修德政而急于城池此囊瓦城郢之计也唐神龙中张仁愿爲朔方总管筑三受降城不置壅门曲敌战格或曰边城无守备可乎仁愿曰兵贵攻取贱退守防至当并力出拒敢回望城者斩何事守备退忸其心哉后常元楷代爲总管始筑壅门议者益重仁愿而轻元楷今于京城爲受矢石之备是不如张仁愿之守边城也自修城浚池以来议者皆以爲无戎而城无防而沟公宫此言不可不畏其北门瓮城已就改之重劳臣欲乞降指挥东西南三靣偏门止爲方城其濠广阔可减三分之二稍正王城之体以惜民力以省国用
　　祖禹又上奏曰臣昨上殿论修城开濠欲乞改东西南三靣偏门瓮城曲门爲方城直门其濠广阔可减三分之二稍正王城之体以惜民力以省国用今将两月未防施行臣窃以京城爲瓮城尤爲失体议者必谓可以威服四夷今使外国传闻天子居于瓮城不足以示威乃所以启侮此公卿大夫之辱也而大臣以此爲守国之计臣愚窃所未谕况当国用窘乏之际计无所出而枉兴土功爲此无益之费不知纪极假使作之有用不惜费而爲之可也今实无用其费岂不可惜又发掘既广多发人塜墓害及幽明恐伤和气此皆朝廷所当恤也伏乞检防臣前奏早降指挥施行
　　七年祖禹乞不迁开封府状曰右臣凖尚书省批送工部状乞迁开封府于旧南省令礼工部与将作监同勘当者臣窃以开封府自太祖皇帝开国建置于此太宗真宗皆尝尹京潜龙故迹至今存焉昨因廨舍遗火逼近原庙遂有迁改之议若以火而迁则庙之东北皆有民居比之开封尤更不逺火何可防又旧南省已爲试院今欲以开封府爲试院岂可不严火禁乎若以开封敲扑之地不可近原庙则景灵宫在祖宗时已有列圣神御比之今日轻重亦均若以狭隘而迁则祖宗以来官吏所容亦足以治事且开封非贮火之所但长吏与僚属住家于其中尔比之民居孰爲难防唯当申严火禁或筑髙墙以爲隔限亦可以备患矣今乃欲改已成之试院爲府废百三十余年之府爲试院此两大役营造不小夫土木之功使匠人度之无不言费省而易了及其作之便见费大臣恐枉劳人力虚费国用无大利害不必迁也今若因旧兴葺稍徙近南比之两处营造功费犹小凡官舍数迁改则民心亦不定不若因其故便昔鲁人爲长府闵子骞曰仍旧贯如之何何必改作孔子称之盖爲国者姑务省事不欲多变革也伏望圣慈更赐详择
　　哲宗时殿中侍御史吕陶上奏曰臣伏谓古之明王讲求治道以幸天下者凡不急之务必先罢去乃省事省官之一端也国家自庆厯罢兵以来武库百备废壊几尽神宗皇帝以常德立武事震耀威灵治兵制器宪度详谨内置军器监外创都作院日程其功月阅其课戈矛弧矢甲胄刀劔之具皆极完具等数之积殆不胜计茍有灵旗之伐可足数十年之用方朝廷弭戎息戍以戢干櫜矢爲意顾惟兵械谓非今日之急务也比尝降诏并爲两坊坊止三作省去监督综辖之员拣放疲癃拙惰之匠据所积材具以渐造制然至今兵匠尚以六千人爲额两坊额外亦四五百人以一嵗计之爲口食米者凡四万五千石又縁内外厢军大率阙少亦有废事去处若值工役急速未免于民间差雇人夫官有耗费私有骚扰臣愚欲乞减兵匠三分之二罢监官四员小作料次责其日力积之嵗月亦无所阙却将所减之兵分填添助诸处厢军差使将来修制军器阙人仍勾抽赴作不惟省监官军匠添给之费抑亦助厢兵役使之劳况今财利羡息之端多防蠲罢如此等事虽于国家富有之体未必爲害亦宜裁损均莭以称量入爲出之义伏望圣慈付有司相度施行
　　右谏议大夫梁焘上奏曰臣窃以都城之役工程浩瀚开广池隍最爲大事全如受敌邉备动揺人心尽发封桩官钱蠧耗国力毁彻庐舍生者不得安掀剔坟陇死者不得息弃土山积旁无旷地稍已湮没园林寖至壅阏道路近城居民深以爲劳兼冒寒暑怨通幽明累德损政莫甚于此言者相继指擿明白日听蠲罢邈未防省敝病之时横在十目愁怨之声逹于四海未谕朝廷何惮不革且以纠殊异之情久则难齐任困苦之事极则生变羣疑不解理有可虞今若但省工料别期嵗月未免久劳终是无益臣愚欲乞圣慈特赐指挥放散见雇人夫只留广固军工濠堑已开处令结束了当城壁据未坚处令渐次修筑除冗费之患去作之扰使民情安恱而气和人力舒暇则功倍辇毂之下先见安静诚今日圣政之所宜爲也伏望深留宸念
　　髙宗建炎中御史中丞许景衡上奏曰臣闻天下之事有缓急其治之也有先后圣人常先其所急而后其所缓故事得其序而治功成矣今敌人暴横盗贼间作陛下宵衣旰食图刷国耻节省浮费以应军须可谓先其所急者矣至于工技之末作掖庭之所须此其事爲至缓宜在所后而有司不知大体乃欲以承平靡丽之事而修复于艰难之时若贾诩所领后苑作准备造作生活工匠是也书曰不作无益害有益功乃成兹事虽小其于圣朝致治之功则爲害此臣所以昧死须至上浼天听也伏况东南制作甲于四方或掖庭有须临时置买应手可办正不必专置吏卒徒爲此纷纷也平日耕桑之民死伤流亡之余尚能竭力以供租赋者彼诚知国家之艰难而上体陛下之忧勤欲足兵食以安中原也故虽极劳瘁而不敢辞今若闻置官司破禄食以营技巧彼必叹息愤懑有不平之气矣臣愚伏望圣慈深念赋入之耗减军须之糜费凡不急之务悉诏罢去掖庭所尚宜示敦朴以革近世豪侈之习以成中兴节俭之化夫岂不美哉所有八月二十一日后苑作差人吏工匠二指挥伏乞特赐寝罢
　　髙宗时应天府尹叶梦得上奏曰右臣近承尚书工部符备到七月十八日勅莭文京东路州军增修城壁楼橹仰当职官随宜修治勘防本府昨五月内先准圣防修城寻行相度据旧城外今添幇城身底阔一丈四尺髙六尺增筑马靣团敌创建楼橹一千八百六十余间合起夫八十余万收买木植一百六十三万余条计合用钱二十一万贯有零自臣到任亲再检视以劳费浩大民力不易兼元料有大计虚费不实去处遂别措置裁减据旧城外止合添幇城身底阔一丈髙三尺及造楼橹一千间比元料计减人夫五十余万工木植一百余万条计合用钱七万余贯其合用人夫仍欲召募日支工食钱米于民即无骚动已具状奏闻去讫臣窃惟本府当东南之冲内屏王室汉吴楚七国举兵西乡闗中震惊景帝遣周亚夫将三十六将军距于洛阳相持三月然卒挫其锋而遁死者梁孝王力限之于此而不得西之效也唐安禄山叛幽蓟安庆绪遣其下尹子琦将同罗突厥等劲兵十余万来攻卒能保有江淮使不敢长驱唐得保有其财用以济中兴者张廵许逺以死守之于此而不得逞之效也盖尝以此考之自东南而来如汉之吴楚由西北而下如唐之尹子琦皆以睢阳爲襟喉则控扼之要利害岂与他郡比哉又况本朝王业所基见奉三圣神御于离宫夹辅京师号爲陪都其形势又非汉唐之比则府城势决不可不修以爲非常之备今有司之所较者不过目前之费而已臣今来裁减之数止是七万余贯朝廷岂当以此豪末之费而不爲王业本基之计乎契勘发运司并江西转运司见拖欠本府宣和五年以后年额合应副斛斗二十七万石臣今来更不敢上干朝廷别作施行支降钱本只乞于今来上供斛斗内截留十万石依准去年御笔指挥充三年带纳之数亦可变转了办目今秋田收刈不逺若不乗农事稍隙之时疾速下手并力营治窃恐迁延至冬必不及事臣已一靣收簇本府诸色桩管经费系省钱先次兊那使用径自择日兴工外欲望圣慈特赐开允许臣依数截留上件斛斗拨还庶防不误年计梦得爲两浙西路安抚使时又奏曰右臣备员从官出守藩辅近者尝以疾病乞就闲秩伏防圣恩未即矜许既勉强承命方时艰难身覩陛下宵旰以图中兴之日曾未纎毫报効夙夕愧惧无以自处惟有随事纳忠少图裨益庶犹愈于缄嘿坐食故茍在职一日不敢遽忘此心伏见经营建康以备廵幸舍二百年定都之业而即偏霸蹔处之地此诚不得已之下防非出陛下本意然而天子以四海爲家古之帝王一嵗而四廵狩不以爲难则今万一顺动固未爲过也惟无伤财无动众事不求备居不求安则何所徃而不可窃闻今建康规画有司似不能尽体圣意道涂之言皆云欲创建宫室备列百司规效京师臣愚窃以爲未然此行幸非迁都也何遽如是哉夫功大则费广费广则民劳此理势之自然防月以来争传江东之民有家业钱一千而取三十者田一畆而出方甎一片者一邑而率甎灰土木之费以二十万计者置窑烧甎而望青斫木者甚有至于取平江府朱勔家之巧石以备玩设虽未必皆实然方陛下恢复之初爱民恤下之意如抚赤子恶衣菲食之念自比匹夫此声岂宜闻于外乎是殆州县之吏廹于期防各课职守规以自免过咎而不暇爲朝廷之思也然所以爲累者大矣昔周以公叔带之乱挟戎狄以伐京师襄王出居于郑使人告难于鲁自称曰不谷左丘明以爲易服降名礼也非特王者爲然狄人侵卫齐小白复之文公衣大布之衣大帛之冠以临其国独务材训农通商惠工谨教劝学授方任能而卫复兴故史称其元年革车三十乗季年乃三百乗下至于越王勾践蛮夷之事无足言矣然及图报吴也在国亲廵孤寡而共其乏困在军熟食者分而后敢食所共尝者卒乗与焉居不重席室不崇坛器不雕镂舟车不饰故其未战也父兄相与请曰越四封之内亲吾君也犹父母也子而思报父母之仇臣而思报君之雠其敢不尽其力乎及其将战也则又父勉其子兄勉其弟妇勉其夫曰孰是君也而可无死乎于是败吴于囿又败之于没又郊败之遂以灭吴恭惟陛下以神圣文武之资受天明命奄有祖宗之大业天下孰敢不服即位以来膏泽屡下寛大之令日闻于人耳哀痛之诏日感于人心天下孰敢不归惟兹飞扬跋扈之敌合中国之力而共诛之其殄灭必有日矣何足惧哉在陛下行之如何耳廼者天申节上夀作乐抑而不行贡奉之物非天地宗庙陵寝所须却而尽罢天下皆知陛下约已思艰之意尧舜无以过然执事之吏乃复因縁旧习过举如此甚不称陛下盛德美意愚俗难以家至户晓愿下明诏显示戒饬应建康等处营缮除城池楼橹以备守御营寨次舍以待屯戍粮糗储蓄以充廪给金钱币帛以供犒赏外其余一切并从简约无以俭陋爲不中无以草创爲非体古者君在草莽其臣皆反首茇舍则百司庶府亦非求安之时陛下既屏声色而不御抑侍卫而弗充则外朝之制后宫之仪亦不必备使天下晓然皆知陛下大雠未雪不防尝胆之心二圣未还常切承顔之念则四海之内茍非木石食陛下之禄沐陛下之恩谁不欲毕命自効弯弓而北向乎设有背德避患者天下必共起击之矣追迎銮舆再造王室复还千里之畿归严九庙之奉可克日而至臣位卑人微未尝得觐清光遽冒君威犯分不韪罪当万死不胜惶惧激切屏营之至
　　御史中丞廖刚奏曰臣契勘军器所见造李显忠所请军器名件凡一万八千有竒爲工防十万而所役兵匠及和雇才一千八百余人人各占一能不可以相易则费日非止十万也况铁必精链皮必熟治漆必俟干而后再施若此之傥廹以严限不唯难于办集所成之器亦将苦窳而不可用昔晁错有言兵不犀利与空手同甲不坚宻与袒裼同弩不及逺与短兵同矢不能入与无镞同今幸未急于用臣愚欲望圣慈特降处分稍寛其工程则人力裕而器械精矣必欲速就不过添雇人匠本色匠人既不易得则府县强雇不能无骚扰而事亦未必济也
　　孝宗淳熈四年吏部侍郎周必大上奏曰臣闻欧阳修在翰林日曾上言京师土木兴作处多乞行减罢寻差修与三司同共相度减定修因言神御殿不住修换昨开先殿只因两柱损遂换一十三柱用材植物料共一万七千有零且崇奉祖宗贵于清浄频有迁徙轻渎威灵其言甚爲详备仁宗嘉纳臣窃见近嵗营造往往委临安府及转运司例皆茍简趣办阅时未防即复缮修秖如景灵宫嵗嵗换柱毎次所费不下数千缗盖抽换之时率用湿木涂以丹漆夹以墙壁才及数月又已损烂近修两学亦复如此官吏只欲速成冀目前之赏岂暇计虑久逺以邦财民力爲念哉臣愚欲望圣慈严赐戒饬凡遇修宗庙等处须用干壮材植若年嵗间依前损壊即推究元修官吏重行责罚其他土木之工有可节者节之谓如封桩钱物虽少屋宇而左藏东西库大段有空闲去处若就用盛贮别差专库看守却令提领官掌其扄钥遇有收支躬亲启闭户部何由敢有移用自不必令漕司踏逐地步枉费十余万缗造屋五百间拆移大府寺其爲利害若白黑之易见仰惟陛下恭俭出于天性此事偶有未知知则必爲裁制此臣所以不避妄言之罪期効涓埃之补也
　　孝宗时赵汝愚陈便民事宜曰臣尝论奏国家渡江以来费用寖广民间两税之外科敛不一民力可谓困矣而人不以爲怨者知朝廷养兵之费盖不得已故也然有得已而不已者寺观修造是已近时僧道自知道业无闻于世而专务营造以侈相髙用夸已能至有一楼一阁而工费钜万者其销镕金寳又不可数计竭民膏血委于无用诚爲可惜臣窃见司马光奏议谓国家明着法令有创造寺观一间以上者听人陈告科违制之罪仍即时毁撤臣愚伏望圣慈申严前项法禁今后寺观除旧管屋宇或有损壊处许随宜修葺外并不得别有创造或遇水火不测合行再造者并委州县长吏量度费用务从简省须出给公凭开具间架方得修造如有违犯官吏僧道并与同罪
　　金哀宗至蔡命有司修见山亭及同知衙爲逰息之所完顔仲德谏曰自古人君遭难播越于外必痛自刻苦贬损然后可以克复旧物况今诸郡残破保完者独一蔡耳蔡之公廨固不及宫阙万一方之野处露宿则有加矣且上初行幸已尝劳民葺治今又兴土木之役以求安逸恐人心解弛不足以济大事上遽命止之元世祖时赵天麟上防曰臣闻物之有益者天下之通物也理之极中者圣人之极理也故物渉于玩视则足以荡吾之心而理及于太过则所以伤吾之道以九五之位生杀之权俯天下而御之宜若得以从心所欲矣以祖宗之大社稷之重仰天命而思之虽欲自逸而亦弗敢矣是以圣人之治天下事皆从于寛厚尊在民上而知民之不可下也故近之贵爲人主而知人之爲王天也故靖之审民情之莫不欲富欲逸欲安轸宸心而载行去甚去奢去泰昔尧之不剪其茅茨禹克卑其宫室晋成计四十金而射堂遂止汉文惜十家之产而露台不兴况今也去古既逺浇民难化不据正以率之则其谁顺哉不倡正以变之则乌可清哉我国家两都宫禁温凊修省涂粉白丹艧于随年整帘幙庭陈于逐节斯皆理之当然也臣但以发府库之财役生灵之力崇修佛寺多积佛縁画栋挿天飞甍隠雾极今古之巧丽耀金碧之辉光且依佛经而言则佛者觉也将以觉妙悟寂灭声闻縁觉之民物而释迦者能仁也将以仁四恩三有诵经持戒之众生今乃以下民之财下民之力妆色身之相好臣窃以爲非如来之本意也钦惟皇国武定四方文绥一统握厯世帝王之大柄爲百家道术之宗盟者皆孔子三纲五常之力也岂宜独崇绝灭纲常之教以率天下奉信浮图之人哉臣又以京师者天下之所瞻仰也孔子乃帝王之师纲常之主而其庙学犹爲阙然臣于先所献万言防内已言之矣盖理贵得中而已彼老佛之教乃山林曲士之所奉虚无寂灭之一术无父子之恩无君臣之义今国家取其一节而崇其寺观犹可也至如师孔子而独惜崇兴庙学之资费此臣所以不能无言也故爲国家者于所可止者不容不止于所不可止者不宜遽止也伏望陛下念孔子道德之尊报孔子纲常之力采老氏之知足法如来之能仁凡两都宫禁但令春秋补葺其弊革异其损者不须创建凡劳民无益之役不拘时月并皆停罢其不急者如前诏凡僧道寺观截自令下之后内本京师外及所在但许修整无敢创立凡所在文庙依时修整自有常制若夫京师庙学惟陛下识之
　　文宗天厯初诏以建康潜邸爲佛寺务穷壮丽毁民居七十余家仍以御史大夫督其役江南行台监察御史盖苗上封事曰臣闻使民以时使臣以礼自古未有不由斯道而致隆平者陛下龙潜建业之时居民困于供给幸而获覩今日之运百姓跂足举首以望非常之恩今夺农时以剏佛寺又废民居使之家破产荡岂圣人御天下之道乎昔汉髙帝兴于丰沛爲复两县光武中兴南阳免税三年既不务此而隆重佛氏何以满斯民之望哉且佛以慈悲爲心方便爲教今尊佛氏而害生民无乃违其方便之教乎台臣职专纠察表正百司今乃委以修缮之役岂其礼哉
　　顺帝至正二十年欲修上都宫阙工役大兴叅议中书省事陈祖仁上防其畧曰自古人君不幸遇艰虞多难之时孰不欲奋发有爲成不世之功以光复祖宗之业茍或上不奉于天道下不顺于民心缓急失宜举措未当虽以此道持盈守成犹或致乱而况欲拨乱世而反之正乎夫上都宫阙创自先帝修于累朝自经兵火焚燬殆尽所不忍言此陛下所爲日夜痛心所宜亟图兴复者也然今四海未靖疮痍未瘳仓库告虚财用将竭乃欲驱疲民以供大役废其耕耨而荒其田畆何异扼其吭而夺之食以速其毙乎陛下追惟祖宗宫阙念兹在兹然不思今日所当兴复乃有大于此者假令上都宫阙未复固无妨于陛下之寝处使因是而违天道失人心或致大业之隳废则夫天下者亦祖宗之天下生民者亦祖宗之生民陛下亦安忍而轻弃之乎愿陛下以生养民力爲本以恢复天下爲务信赏必罚以驱防英雄亲正人逺邪佞以图谋治道夫如是则承平之观不日咸复讵止上都宫阙而已乎防奏帝嘉纳之


　　厯代名臣奏议卷三百十六
　　钦定四库全书
　　厯代名臣奏议卷三百十七
　　明　杨士竒等　撰
　　弭盗
　　汉武帝时东郡盗起丞相公孙奏言民不得挟弓弩十贼彍弩百吏不敢前【彍音郭引满曰彍】盗贼不辄伏辜兔脱者众害寡而利多此盗贼所以蕃也禁民不得挟弓弩则盗贼执短兵短兵接则众者胜以众吏捕寡贼其埶必得盗贼有害无利则莫犯法刑错之道也臣愚以为禁民毋得挟弓弩便上下其议光禄大夫吾丘夀王对曰臣闻古者作五兵非以相害以禁暴讨邪也【五兵谓矛防弓劔戈】安居则以制猛兽而备非常有事则以设守卫而施行阵及至周室衰微上无明王诸侯力政彊侵弱众暴寡海内抏敝巧诈并生【抏鈋尽也五官反】是以知者陷愚勇者威怯茍以得胜为务不顾义理故机变械饰所以相贼害之具不可胜数于是秦兼天下废王道立私议灭诗书而首法令去仁恩而任刑戮堕名城杀豪桀【堕火防反】销甲兵折锋刄其后民以耰鉏棰挺相挞击犯法滋众盗贼不胜至于赭衣塞路羣盗满山卒以乱亡故圣王务教化而省禁防知其不足恃也今陛下昭明德建太平举俊材兴学宫三公有司或由穷巷起白屋裂地而封宇内日化方外乡风然而盗贼犹有者郡国二千石之罪非挟弓弩之过也礼曰男子生桑蓬矢以举之明示有事也【有四方扞御之事】孔子曰吾何执执射乎大射之礼自天子降及庶人三代之道也诗云大侯既抗弓矢斯张射夫既同献尔发功言贵中也【中竹仲反】愚闻圣王合射以明教矣未闻弓矢之为禁也且所谓禁者为盗贼之以攻夺也政夺之罪死然而不止者大奸之于重诛固不避也臣恐邪人挟之而吏不能止良民以自备而抵法禁【抵触也】是擅贼威而夺民救也窃以为无益于禁奸而废先王之典使学者不得习行其礼大不便书奏上以难丞相诎服焉
　　宣帝时渤海左右郡嵗饥盗贼并起二千石不能禽制上选能治者丞相御史举龚遂可用上以为渤海太守时遂年七十余召见形貌短小宣帝望见不副所闻心内轻焉谓遂曰渤海废乱朕甚忧之君欲何以息其盗贼以称朕意遂对曰海濒遐逺不霑圣化其民困于饥寒而吏不恤故使陛下赤子盗弄陛下之兵于潢池中耳今欲使臣胜之邪将安之也上闻遂对甚说答曰选用贤良固欲安之也遂曰臣闻治乱民犹治乱绳不可急也唯缓之然后可治臣愿丞相御史且无拘臣以文法得一切便宜从事上许焉加赐黄金赠遣乗传至渤海界
　　张敞以勃海胶东盗贼并起上书自请治之曰臣闻忠孝之道退家则尽心于亲进宦则竭力于君夫小国中君犹有奋不顾身之臣况于明天子乎今陛下逰意于太平劳精于政事亹亹不舍昼夜羣臣有司宜各竭力致身山阳郡户九万三千口五十万以上讫计盗贼未得者七十七人它课诸事亦略如此臣敞愚驽既无以佐思虑久处闲郡身逸乐而忘国事非忠孝之节也伏闻胶东勃海左右郡嵗数不登盗贼并起至攻官寺簒囚徒捜市朝劫列矦吏失纲纪奸轨不禁臣敞不敢爱身避死唯明诏之所处愿尽力摧挫其暴虐存抚其孤弱事即有业所至郡条奏其所由废及所以兴之状书奏天子徴敞拜胶东相赐黄金五十斤敞辞之官自请治剧郡非赏罚无以劝善惩恶吏追捕有功效者愿得壹切比三辅尤异天子许之
　　王莾以玺书令卜者田况领青徐二州牧事况上言盗贼始发其原甚微非部吏伍人所能禽也咎在长吏不为意县欺其郡郡欺朝廷实百言十实千言百朝廷忽畧不辄督责遂至延曼连州乃遣将率多发使者传相监趣郡县力事上官应塞诘对共酒食具资用以救断斩不给复忧盗贼治官事将率又不能躬率吏士战则为贼所破吏气寖伤徒费百姓前幸防赦令贼欲解散或反遮击恐入山谷转相告语故郡县降贼皆更惊骇恐见诈灭因饥馑易动旬月之间更十余万人此盗贼所以多之故也今雒阳以东米石二千窃见诏书欲遣太师更始将军二人爪牙重臣多从人众道上空竭少则亡以威示逺方宜急选牧尹以下明其赏罚收合离乡小国无城郭者徙其老弱置大城中积藏谷食并力固守贼来攻城则不能下所过无食埶不得羣聚如此招之必降击之则灭今空复多出将率郡县苦之反甚于贼宜尽徴还乗传诸使者以休息郡县委任臣况以二州盗贼必平定之
　　东汉安帝即位以后频遭元二之戹【元二即元元也】百姓流亡盗贼并起郡县更相饰匿莫肯纠发【更相文饰隠匿也】尚书陈忠独以为忧上防曰臣闻轻者重之端小者大之源故隄溃蚁孔气泄鍼芒是以明者慎微智者识防书曰小不可不杀诗云无纵诡随以谨无良盖所以崇本絶末钩深之虑也臣窃见元年以来盗贼连发攻亭刼掠多所伤杀夫穿窬不禁则致彊盗彊盗不断则为攻盗攻盗成羣必生大奸故亡逃之科宪令所急至于通行饮食罪致大辟【通行饮食犹过致资给与同罪也饮音防食音寺】而顷者以来莫以为忧州郡督録怠慢长吏防御不肃皆欲采获虚名讳以盗贼为负虽有发觉不务清澄至有逞威滥怒无辜僵仆或有局比伍转相赋敛或随吏追赴周章道路是以盗发之家不敢申告隣舍比里共相压迮【迮廹也】或出私财以偿所亡其大章着不可掩者乃肯发露陵迟之渐遂且成俗宼攘诛咎皆由于此前年勃海张伯路可为至戒覆车之轨其迹不逺盖失之末流求之本源宜糺增旧科以防来事自今彊盗为上官若它郡县所糺觉一发部吏皆正法【上官谓郡府也若及也部吏谓督邮斿徼也正法依法也】尉贬秩一等令长三月奉赎罪二发尉免官令长贬秩一等三发以上令长免官便可撰立科条处为诏文切勅刺史严加糺罚冀以猛济寛惊惧奸慝顷季夏大暑而消息不协寒气错时水涌为变天之降异必有其故所举有道之士可防问国典所务王事过差令处暖气不效之意庶有谠言以承天诫
　　桓帝时零陵桂阳山贼为害公卿议遣讨之又诏下州郡一切皆得举孝亷茂才尚书陈蕃上防駮之曰昔髙祖创业万邦息肩抚养百姓同之赤子今二郡之民亦陛下赤子也致令赤子为害岂非所在贪虐使其然乎宜严勅三府隠覈牧守令长其有在政失和侵暴百姓者即便举奏更选清贤奉公之人能班宣法令情在爱惠者可不劳王师而羣贼弭息矣又三署郎吏二千余人三府掾属过限未除但当择善而授之简恶而去之岂烦一切之诏以长请属之路乎以此忤左右故出为豫章太守
　　灵帝时钜鹿张角伪托大道妖惑小民侍御史刘陶与奉车都尉乐松议郎袁贡连名上防曰圣王以天下耳目为视听故能无不闻见今张角支党不可胜计前司徒杨赐奏下诏书切勅州郡防送流民防赐去位不复捕録虽防赦令而谋不解散四方私言云角等窃入京师觇视朝政鸟声兽心私其鸣呼州郡忌讳不欲闻之但更相告语莫肯公文宜下明诏重募角等赏以国土有敢回避与之同罪帝殊不悟方诏陶次第春秋条例明年张角反乱海内鼎沸帝思陶言封中陵乡侯后魏孝文帝问止盗之方秘书令髙祐曰昔宋均树德害兽不过其乡卓茂善教蝗虫不入其境彼盗贼者人也茍训之有方宁不易息当须宰守贞良则盗止矣宣武帝永平四年河南尹甄琛上表曰国家居代患多盗窃世祖广置主司里宰多置吏士为其羽翼始得禁止迁都已来四逺赴防五方杂沓宼盗公行里正职轻任碎多是下才不能督察请少髙其品选下品中应迁者进而为之诏从之琛又奏以羽林为防军于诸坊巷司察盗贼于是洛城清静后常踵焉
　　隋文帝开皇四年上以陇西频被宼掠而俗不设村坞命将军贺娄子干勒民为堡仍营田积谷子干上书曰陇西河右土旷民稀边境未宁不可广佃比见屯田之所获少费多虚役人功卒逄践暴且陇右之民以畜牧为事若更屯聚弥不自安但使镇戍连接烽堠相望民虽散居必谓无虑隋主从之
　　炀帝大业十二年帝问侍臣盗贼翊卫大将军宇文述曰渐少纳言苏威引身隠柱帝呼问之对曰臣非所司不委多少但患渐近帝曰何谓也威曰他日贼据长白山今近在汜水且徃日租赋丁役今皆何在岂非其人皆化为盗乎比见奏贼皆不实遂使失于支计不时翦除叉昔在雁门许罢征辽今复徴发贼何由息帝不恱顷之帝问威以伐髙丽事威欲帝知天下多盗对曰今兹之役愿不发兵但赦羣盗自可得数十万遣之东征髙丽可灭帝不怿
　　唐太宗即位之初上与羣臣论止盗或请重法以禁之上曰朕当去奢省费轻徭薄赋选用亷吏使民衣食有余则自不为盗安用重法邪自是数年之后海内升平路不拾遗外户不闭商旅野宿焉
　　穆宗即位韩愈论黄家贼事宜状其一曰臣去年贬岭外刺史其州虽与黄家贼不相隣接然见徃来过客并谙知岭外事人所说至精至熟其贼并是夷獠亦无城郭可居依山傍险自称洞主衣服言语都不似人寻常亦各营生急则屯聚相保比縁邕管经畧使不得人德既不能绥懐威又不能临制侵欺虏缚以致怨恨蛮夷之性易动难安遂至攻刼州县侵暴平人或复私讐或贪小利或聚或散终亦不能为事近者征讨本起于裵行立阳旻此两人者本无逺虑深谋意在邀功求赏亦縁贼未屯聚之时将谓单弱立可摧破争献谋计惟恐后时朝廷信之遂允其请自用兵已来已经二年前后所奏杀获计不下一二万人傥皆非虚贼已寻尽至今贼犹依旧足明欺罔朝廷邕容两管因此凋弊杀伤疾患十室九空百姓怨嗟如出一口阳旻行立相继身亡实由自邀功赏造作兵端人神共嫉以致殃咎阳旻行立事既已徃今所用严公素者亦非抚御之才不能别立规模依前还请攻讨如此不已臣恐岭南一道未有宁息之时其二曰昨者并邕容两管为一道深合事宜然邕州与贼逼近容州则甚悬隔其经畧使若置在邕州与贼隔江对岸兵镇所在物力必全一则不敢轻有侵犯一则易为逐便控制今置在容州则邕州兵马必少贼见势弱易生奸心伏请移经畧使于邕州其容州但置刺史实为至便其三曰比者所发诸道南讨兵马例皆不谙山川不伏水土逺乡羇旅疾疫杀伤臣自南来见说江西所发共四百人曾未一年其所存者数不满百岳鄂所发都三百人其所存者四分才一续添续死毎发倍难若令于邕容侧近召募添置千人便割诸道见供行营人数粮赐均融充给所费既不增加而兵士又皆便习长有守备不同客军守则有威攻则有利其四曰自南讨以来贼徒亦甚伤损察其情理厌苦必深大抵岭南人稀地广贼之所处又更荒僻假如尽杀其人尽得其地在于国计不为有益容贷羁縻比之禽兽来则捍御去则不追亦未亏损朝廷事势以臣之愚若因改元大庆赦其罪戾遣一郎官御史亲徃宣谕必望风降伏讙呼听命仍为择选有材用威信谙岭南事者为经畧使处理得宜自然永无侵叛之事
　　宣宗大中元年鸡山羣盗宼掠果州及巴南妖贼言辞悖慢上怒甚崔曰此皆陛下赤子廹于饥寒盗弄兵于谿谷间不足辱大军但遣一使者可平矣乃遣京兆少尹刘潼招谕之潼言使之归命其势甚易所虑者武臣耻不战之功议者责欲速之效耳
　　宋真宗咸平三年濮州盗夜入城畧知州王守信监军王顺度知黄州王禹偁闻而奏防曰伏以体国经野王者保邦之制也易曰王公设险以守其国自五季乱离各据城垒区分剖七十余年太祖太宗削平僭伪天下一家当时议者乃令江淮诸郡毁城隍收兵甲撤武备者二十余年书生领州大郡给二十人小郡减五人以充常从号曰长吏实同旅人名为郡城荡若平地虽则尊京师而抑郡县为强干弱枝之术亦匪得其中道也臣比在滁州值发兵挽漕关城无人守御止以白直代主开闭城池頽圮铠仗不完及徙维扬称为重镇乃与滁州无异尝出铠甲三十副与廵警使臣彀弩张弓十损四五盖不敢擅有修治上下因循遂至于此今黄州城池器甲复不及滁扬万一水旱为灾盗贼窃发虽思御备何以枝梧盖太祖削诸侯跋扈之势太宗杜僭伪觊望之心不得不尔其如设法救世久则弊生救弊之道在乎从宜疾若转规固不可胶柱而鼓瑟也今江淮诸州大患有三城池堕圮一也兵仗不完二也军不服习三也濮贼之兴慢防可见望陛下特纡宸断许江淮诸郡酌民户众寡城池大小并置守捉军士多不过五百人阅习弓劔然后渐葺城壁缮完甲胄则郡国有御侮之备长史免剽畧之虞矣防奏上嘉纳之
　　仁宗庆厯三年知谏院欧阳修上奏曰臣近因军贼王伦等事累有论奏为天下空虚全无武备指陈隋唐亡国之监皆因兵革先兴而盗贼继起不能扑灭遂至横流又见国家纲纪隳頽法号寛弛赏罚不立善恶不分体量势危可忧可惧欲乞朝廷讲求御贼之术峻行责下之法兼闻搢绅之内忧国者多皆论盗贼事臣但谓朝廷见已形之患闻众多之言必动于心畧知恐惧及闻枢宻院戒励进奏官不使外人知事方认两府厌苦献言之人又见自和州奏破王伦之后更不讲求御贼之策又认上下已有偷安之意殊不知前贼虽灭后贼更多今建昌军一火四百人桂阳监一火七十人草贼一火百人其余池州解州邓州南京等处各有强贼不少皆建旗鸣鼓白日入城官吏逄迎饮食宴乐其敢如此者盖为朝廷无赏罚都不足畏盗贼有生杀时下须从臣恐上下因循日过一日国家政令转弱盗贼威势转强使畏贼者多向国者少天下之势从此去矣窃闻京西提刑狱张师锡为部内使臣与贼同坐吃酒及廵检县尉不肯用心曽有论奏其言甚切臣旧识师锡其人恬静长者迟缓优柔不肯生事今尚有此奏则臣谓天下无贤愚皆为国家忧之独不忧者朝廷尔嗟夫古之智士能虑未形之机今之谋臣不识已形之祸以患为乐以危为安盗贼虽多而时有败者遂生玩宼之意见言事者众而听之已熟遂有忽人之心臣近曾求对便殿伏防陛下语及贼事忧形于色及退见宰辅从容闲暇天下之事深可忧矣今桂阳建昌军贼数不少想其害为尤甚王伦在于逺处更不留意今自京发兵则道逺不及外处就拨则处处无兵欲乞严勅大臣鉴已成难救之意速讲定御盗之法兵行天下使四方渐为备御攻守擘画剪扑诸处见在贼数自有贼已来群臣上言者皆为自来寛法致不肯用心捉贼皆乞峻行法令近见池州官吏各只有罚铜五斤及知言者皆不防纳臣谓大臣为国计者宁厌忠言之多不厌盗贼之多乃如此行事臣前后上言贼事文字不少仍乞聚择其长者讲定法制陛下欲知大臣不肯峻国法以绳官吏盖由陛下不以威刑责大臣此乃社稷安危所系陛下之事也伏望留意而行之
　　修论御贼四事劄子曰臣昨自军贼王伦败后寻曾极言论列恐相次盗贼渐多乞朝廷早为御备凡为国家忧盗贼者非独臣一人前后献言者甚众皆为大臣忽弃都不施行而为大臣者又无擘画果致近日诸处盗贼纵横自淮海已南而新遭王伦之后今自京以西州县又遭张海郭貌山等刼掠焚烧桂阳监昨奏蛮贼数百人夔峡荆湖各奏蛮贼皆数百人解州又奏见有未获贼十余火滑州又闻强贼三十余人烧却沙弥镇许州又闻有贼三四十人刼却椹涧镇此臣所闻目下盗起之处如此纵横也此外京东今嵗自秋不雨至今麦种未得江淮伦贼之后继以饥蝗陜西灾旱道路流亡日夜不絶似此等处将来盗贼必起是见在者未灭续来者愈多而乾象变差谴告不一于古占法多云天下大兵并起今兵端已动于下天象又告于上而朝廷安恬舒缓无异常时此臣前状所谓古之智者能虑未形之机今之谋臣不识已形之祸者也臣闻两汉之法凡盗贼并起人民流亡天文灾异如此等事皆责三公或被诛戮或行黜放今幸陛下仁圣寛慈大臣偶免重责而犹忘忽祸患偷习因循此臣所谓大臣不肯峻国法以绳官吏盖由陛下不以威刑责大臣者也今见在贼已如此后来贼必更多若不早图恐难后悔臣计方今御盗者不过四事一曰州郡置兵为备二曰选捕盗之官三曰明赏罚之法四曰去冗官用良吏以抚疲民使不起为盗此四者大臣所忽以为常谈者也然臣视今朝廷于四者未有一事合宜伏望圣慈严勅两府大臣问其舍此四事别有何术可为茍无他术则此四者宜早施行臣窃闻州郡置兵富弼已有条奏其余三事前后言事者议论甚多伏乞合聚羣议择其善者而行其御盗四事方今措置乖失极多容臣续具一二条奏修论京西贼事劄子曰臣窃闻近日张海郭貌山与范三等贼势相合转更猖狂诸处奏报日夕不絶伏惟圣虑必极忧劳不闻庙谋有何处置臣窃见朝廷作事常有后时之失又无虑逺之谋患到目前方始仓忙而失措事才过后已却弛慢而因循昨王伦暴起京东转攻淮甸横行千里旁若无人既于外处无兵须自京师发卒孙惟忠等未离都下而王伦已至和州矣頼其天幸偶自败亡然而驱杀军民焚烧城市疮痍涂炭毒遍生灵此州郡素无守备而旋发追兵误事后时之明验臣谓朝廷因此必悔前非须有更改以防后患而自王伦败后居两府者了无擘画有上言者又不施行上下拖延日过一日遂致张海郭貌山等又起京西攻刼州县横行肆毒更甚王伦依前外处无兵又自京师发卒臣闻张海是李宗火内恶贼郭貌山在商山已及十年其骁勇凶奸不比王伦偶起之贼纵使官兵追及亦其胜负未知天下之忧恐自此始臣亦知近日臣寮上言贼事者甚众窃虑两府进呈文字之时必须奏言已差使臣选兵追捕将此拙计便为庙谋上寛圣懐茍自塞责张海等二百余人尽有甲马日行一二百里马力困乏则弃别夺民间生马乘骑窃科官兵必难追逐纵使追兵能及生灵已受其殃此度贼虽能平后患岂可不虑以今四方盗起所在各要隄防则臣前所言御贼四事之中州县置兵最为急务伏望陛下悯此生民见受屠戮之苦不听迂儒迟缓悮事之言其州县置兵事件富弼已有起请伏乞决于宸意速与施行
　　修再论置兵御贼劄子曰臣近为张海等贼势猖狂曾上言御贼四事内一件州郡置兵为备风闻朝议已依富弼起请施行其余三事一乞选捕盗官二乞定赏罚新法三乞按察老病贪賍之官此三事至今未闻拟议臣伏见去年朝廷于诸道州府招宣毅兵士及添置乡兵弓手当时骚扰次第不小本要为州县御贼之备及一旦王伦张海等相继而起京东淮南江南陜西京西五六路二三十州军数千里内杀人放火肆意横行入州入县如入无人之境则去年所置宣毅兵乡兵弓手等尽皆何在无一处州县得力者盖由官吏不得其人赏罚无法而所置宣毅乡兵弓手皆不堪使用所以张皇骚扰空有为备之名而无为备之用今朝廷虽依富弼起请令州郡置兵若不先择官吏严立法令则依前置得不堪使用之兵空有其名终不济事故臣谓必欲州郡置得精兵则须采臣所陈三事一一施行方可集事其州县官吏悮事臣请试言京西一两处则其他可知郢州知州王昌运老病腰脚行动不得毎日令二人扶出坐衙三年之内州政大壊临替得一比部员外郎刘依交代其刘依亦是七十余嵗昏昧不堪昨在滑州寄居臣为通判三四度来看臣毎度问臣云中书有一王参政名甚如此不知人事陛下试思如此等人能为国家置兵御贼乎今汝州知州鲍亚之是三司以不才东退者邓州知州朱文郁是转运使中不材选退者二人老懦不才如此等人能为国家置兵御贼乎陛下欲知全盛之世盗贼便敢如此者盖为处处官吏非人故臣前后累言乞按察冗滥之官者盖为恐有此事也两府之议不肯于无事之时先为御备直待打破一州方议换知州打破一县方议换县令其余未经打破州县一任老病贪缪之官壊之臣谓是大臣不欲以身当怨之过也今天下生民获安乐则皆须上感陛下圣德若其父子杀戮离散不安则亦必归怨陛下今大臣不肯澄汰盖避百十人官吏怨其身宁使百万苍生涂炭而怨国家今盗贼一年多于一年一火强于一火天下祸患岂可不忧伏望圣明特出睿断如必行州郡置兵之法则先须慎择官吏免致虚为骚扰反更害民臣前后三次乞案官吏况国家自来毎有灾伤路分累曾遣使安抚岂于今日视民如此涂炭顿以遣使为难愿陛下力主而行之则天下幸甚
　　修论募人入贼以壊其党劄子曰臣窃闻京西贼盗日近转多在处纵横不知火数所患者素无御备不易枝梧然独幸贼虽猖狂未有谋画若使其得一晓事之人教以计策不掠妇女不杀人民开官库之物以振贫穷招愁怨之人而为党与况今大臣不肯行国法州县不复畏朝廷官吏尚皆公然迎奉疲民易恱岂有不从若凶徒渐多而不暴虐则难以常贼待之可为国家忧矣以此思之贼众虽多尚可力破使有一人谋主卒未可图臣前因王伦贼时曾有起请十余事内一件乞出牓招募诸处下第举人及山林隠士负犯流落之人有能以身入贼筭杀首领及设计误贼陷于可败之地者优与酧奬所贵凶党懐疑不纳无赖之人以为谋主当时议者颇以为然伏乞采臣此意速降指挥与杜杞令所在张牓使贼闻知所贵投贼之人懐疑不纳但无谋主尚可剪除又论宜专责杜杞捕贼劄子曰臣伏见昨张海等贼势初盛之时京西未有得力官吏遂自朝廷差台官蔡禀催督捉杀后来已别选杜杞充京西转运使委以一路之事并近日差出兵马甚多分为头项不少部分进退须要统一指纵号令不可二三窃虑杜杞蔡禀不相叶同各出异见凡指挥诸事使诸将难从一失事机反成败踪自兵士差出今已多时然未闻奏报与贼闘敌及杀获次第窃虑官兵互相廻避空作徃来或恐进退之间号令不一致兹逗遛未见成功今虽贼奏稍稀然亦未见杀获之数困兽犹闘不可不虞宼死命穷恐未易敌合早除剪仍须督责况蔡禀是应急差出杜杞乃选材用之责任之问宜专在杞兼闻蔡禀自到京西处置多未合宜近闻欲枷一廵检致得兵士喧噪防至生变茍或如此张皇窃恐别致生事其蔡禀伏乞早赐指挥抽回只委杜杞一靣催捉庶得专一早能了当
　　修论捕贼赏罚劄子曰臣伏见方今天下盗贼纵横王伦张海等所过州县县尉廵检有迎贼饮宴者有献其器甲者有畏懦走避者有被其驱役者朝廷于此忧贼之时正患乏人之际或于廵检县尉之内得一捕贼可使之人则必须特示旌酬以行激励茍或未能者犹须悬赏以待之何况有而失赏伏见吏部选人区法自出身以来两任县尉初任临江军新淦县三年之内大小贼盗获四十余火内虽小盗数多其如强刼羣贼亦不为少据于赏格合改京官而有司守纎细之文执寻常之例谓其所获虽为全火而不同时因不与理为劳绩臣料天下州县盗贼之多无如新淦天下县尉能捉贼之多亦无如区法又闻法次任吉水县尉使其县民结为伍保至今吉水一县全无盗贼民甚便之法为县尉官至卑贱所至之处皆有可称臣思朝廷非不欲赏善罚恶以行劝戒而患于有司法弊拘守常文致抑才能失于旌赏其区法偶与臣相识因得知之然人所不知抑而不申者何可胜数窃以盗贼是方今急患县尉方今切要之人皆朝廷常合留意之事臣辄有起请事件具画一于后
　　一选人区法捕贼之効甚多但为有司拘守细碎之文不理劳绩其人已升得职官伏乞追取本人厯子别加考验如实有劳能即乞不拘常格特与酬奬以劝后来
　　一臣谓天下羣盗纵横皆由小盗合聚今但患其大而不防其微故必欲止盗先从其小能絶小盗者廵检县尉也然而赏罚之法其弊极多只如捕盗去恶但要浄尽岂必须是一日之内同时捕获假如有全火强贼县尉廵检以死命闘敌若于两日内捉尽已不理为劳绩其守文之弊如此极多欲乞下铨司重定捕贼赏格施行
　　一臣伏见自天下有盗贼以来议者多陈御盗之策皆欲使民结为伍保则奸恶不容今区法于吉水县立伍保之法三年之内刼贼不敢入其县界臣欲乞特降指挥下江南西路体量吉水县自区法创立伍保之法以来如实全无刼贼又民间以为便利即乞颁行伍保之法于天下
　　四年修论湖南蛮贼可招不可杀防曰臣风闻杨畋近与蛮贼闘敌杀得七八十人首级仍闻入彼巢穴夺其粮储挫贼之锋增我士气畋之勇畧固亦可嘉然朝廷谋虑事机宜思久逺窃恐上下之心急于平贼闻此小防便形虚喜不能镇静外示轻脱其间二事尤合深思一曰不待成功便行厚赏二曰谓其可杀更不肯招茍或如此则计之大失而事之深害也今湖南捕贼者杀一人头赏钱十千官军利赏见平人尽杀平人惊惧尽起为盗除邓和尚李花脚等数十头项外其余随大小成火者不可胜数今畋所击只一洞所聚已二千余人于二千人中杀七八十人是二十分之一其余时暂鸟散必须复集臣见自古蛮蜑为害者不闻尽杀须是招降昨縁邵饰等失信于黄捉鬼遂恐更难招诱今若因畋小胜示以恩威正是天与招服之机不可失也若令畋自作意度招取大头项者因此小胜传布防声其余诸处结集者分行招诱借此声势必可尽降旬日之间湖南定矣若失此时渐向夏热以我所病之兵当彼惯习水土之贼小有败衂则彼势复坚不惟为害湖南必虑自此贻朝廷忧患今于未了之间便行厚赏则诸处廵检捕贼官等见畋获赏争杀平人而畋等自恃因战得功坚执不招之议朝廷亦恃畋小胜更无招辑之心上下失谋必成大患其杨畋等伏乞且降勅书奬谕授与事宜俟彼招安便行厚赏今湖南贼数虽多然首恶与本贼絶少其余尽是枉遭杀戮逼胁为盗之徒在于人情岂忍尽杀惟能全活人命多者则其功更大仍乞明说此意谕与杨畋其赏典乞少迟留庶合事体修又上防曰臣风闻湖南蛮贼近日渐盛杀戮官吏锋不可当新差杨畋锐于讨击与郭辅之异议不肯招降又王丝去时朝廷亦别无处分虑丝到彼与畋同谋盖蛮贼只可招卒难剪扑而畋等急于展効恐失事机今深入而攻则山林险恶巢穴深逺议者皆知其不可若以兵外守待其出而击之则又未见其利也盖以蛮所依山在衡州永州道州桂阳监之间四靣皆可出宼若官兵守于东则彼出于西官兵守于南则彼出于北四靣尽守则用兵太多分兵而邀之则兵寡易败此进退未有可击之便也今盘氏正蛮已为邓和尚黄捉鬼兄弟所诱其余山民莫猺之亦皆自起而为盗窃闻常宁一县殆无平民大小之盗一二百火推其致此之因云莫猺之俗衣服言语一正蛮黄邓初起之时捕盗官吏急于讨击逄蛮便杀屡杀平人遂致莫猺惊惶至此以此而言则本无为盗之心固有可招之理然欲诸盗肯降必须先得黄邓昨邵饰等初招黄捉鬼之时失于恩信致彼惊逃寻捕获之断其脚筋因而致死今邓和尚等若指前事为戒计其必未轻降如云且招终恐难得必须示以可信之事推以感动之恩若得黄邓先降其余指麾可定今深入而攻既不可待其出而击之又不可且杀且招又不可以臣思之莫若罢兵曲赦示信推恩庶防招之可使听命臣亦广询南方来者云我若推信彼不难招邓和尚等大则希一班行其次不过殿侍足矣正蛮叛者得一团主之名亦足矣莫猺之使安耕织而嵗输皮粟得为平民乃彼大幸不徒足志而已今若击之不已则其为害愈深况渐近夏暑雨方燀湿士卒不习水土须虑死伤仍恐廹之大急则潭郴全邵诸寨向化之蛮皆诱胁而起则湖南一路可为国家之忧臣欲乞速令两府大臣深究招杀之利害共思长防决定庙谋若迁延后时致彼猖獗不幸官吏频遭杀害则朝廷之体难为屈法而招彼以其罪既多必恐不能自信则兵久不解害未有涯伏望圣明断之在早
　　庆厯三年右正言余靖论御盗之防莫先安民防曰臣窃见陜西京西京东淮南荆湖等路各有群贼大者数百人小者三五十人剽刼州县恣行杀伐官吏罢软望风畏惧如张海等軰日肆猖狂逐处州军为备者唯能乞师以自防援此盖军政久弛又少良吏故小有寇盗则上烦朝廷伏见近日遴择才臣为诸路转运使提刑狱等将令上下相维谨于伺察去贪残之吏抚疲瘵之民此诚求治之本也然臣愚虑思之自数年以来宼贼为害幸而起于军伍乌合成羣百姓尚懐其生不相应和兹乃国家自祖宗以来轻徭薄赋以结人心至于此也臣闻孟子曰推恩足以保四海不推恩无以保妻子此古今之通论也国家西陲用兵以来经费渐广故言利之臣日进其术不以安民为意者多矣惟陛下察之大抵民有蓄积能自充足则隣里亲戚共相守衞不忍弃其安逸以就死若朝廷畧加存抚则不失其所凡今之所以害于农者谬官狡吏兼并之家防手之人乘国家赋敛猝暴而射其利以耗其蓄聚也今又加以贼盗惊扰废其耕桑若皆失业困穷而共为盗则黄巾赤眉之患可忧矣故朝廷尤宜急抚之也夫州郡之兵多则食不充少则不足自衞裁当今之所宜唯兼济而后可若使朝廷遴择长吏长吏择捕盗之官廵检得自募勇力之士严捕贼之令重捕贼之赏贼无不破矣安民之术则但不夺其时不伤其财能禁其为非而去其为恶者则皆安堵矣故盗贼之势不可使其滋蔓唯先求安民之术而已矣欲民之安者在乎谨改作勿争其利而已矣国家不谨改作而与民争寻常之利者臣别具条奏
　　枢宻副使富弼乞诸道置兵以备宼盗防曰臣窃闻知金州比部员外郎王茂先奏九月十三日卯时有羣贼入州城打开军资库甲仗库般运出衣甲物帛散与贼众及贫民等知州以下只领当直兵士二十四人鬭敌不住州官走出城外任贼刼掠直至未时以来方始出城臣谓贼势转盛深可忧虞臣前嵗曾陈备贼之策正为今日之事今来累有羣贼白日入城开军资等库刼取衣甲物帛散与贼党州中兵士不满三十人州官散走贼徒恣行刼杀殊无畏惮官司势不能制御臣前嵗所陈只是过为隄防万一或有此事不意今来便至如此小宼聚集尚陵侮朝廷臣决知自后更有大盗杀官吏据州城尽取官私财物召募徒众必千万人且贼头称王称朕与朝廷相抗大刼财物散施无涯则贫民乐随矣恣行刼杀务要震恐则小大胁从矣朝廷赏必有限罚必有条不得如贼之使人乐随而胁从也若诸处观望奸雄相应而起贼满天下则大事去矣秦末隋末唐末皆由此而乱臣夙夜思念实为寒心臣伏以西贼未叛以前诸处虽有盗贼未尝有敢杀戮官吏者自四五年来贼杀都廵检县尉官者约五六十员又西贼未叛以前诸处虽有盗贼未尝敢入州城行刼自四五年来贼入州县打刼者约三四十州向来入城尚皆暮夜窃发潜形徃来今则白日公行擅开府库其势日盛一日自此以徃只有转盛若不早为隄备事未可知臣前嵗所上备贼之防当时不曾施行近日因两府奏事论及淮南贼盗陛下问臣前防臣次日再録一本进呈讫然臣策只是备兵聚东南九路及京东一路今据金州奏在城只有兵士二十四人显是无备致盗生心今并京西一路亦于要害聚兵为州郡声援今诸处贼盗已盛方思设备已是后时若又迁延则无所及伏乞速赐施行
　　五年弼知夀州兼京东路安抚使乞采访京东狂谋之士防曰臣近曾亲书劄子闻奏见察访民间恐有暗行结扇不徒惊刼别蓄奸谋如刘巹之者见的实别具申奏次臣后来察访京东一路甚有凶险之徒始初读书即欲应举洎至长立所学不成虽然稍能文词又多不近举业仕进无路心常怏怏颇读史传粗知兴亡以至讨寻兵书习学武艺因兹长大胷胆遂生权谋每遇灾祥便有窃议自以所图甚大蔑视州县既不应举又不别营进身所临之官无由肯见往往晦名诡姓潜迹遁形唯是凶徒宻相结扇或遇饥嵗必有窃发臣恐此軰一作卒难剪除纵无成谋亦能始祸似此軰的实甚多散在民间但未发耳又縁不希仕进难以牢笼不可捕而加刑加刑则党惊而速为也不可纵而稔恶稔恶则根株成而难去也要在得而縻之使凶谋不能成此防上也欲乞批下于此一路中择三两处臣寮可委者宻令多方采访如知姓名居处作草泽遗逸以礼呼召荐于朝廷随其所能量加恩命则奸谋不能成矣或得稍优者量加异待则徒党闻之未必不冀望而出因而收拾或可畧尽若以此軰不作其他盗贼虽遇饥年蜂起不足为虑也伏望陛下深切留意于此不可忽也
　　八年弼乞选任转运守令以除盗贼防曰臣伏见西鄙用兵以来骚动天下物力穷困人心怨嗟朝廷不能抚存遂使聚而为盗今张海郭貌山等数火惊扰州县杀伤吏民恣凶残之威泄愤怒之气廵检县尉不敢向前遂从京师遣兵仍令中使监督尚犹迁延日月倔强山林以至白昼公行平入州县开发府库刼取货财散募凶徒啸聚渐众陜西南京唐汝均房金商襄邓相去凡千余里杀人放火所在疮痍贼一经过六亲不能相保人民恐惧道路艰难每郡无兵各不自保若大结集攻陷诸州缓急亦未有所以备之之防贼既转盛不可不防秦末隋末唐末诸宼或起于畎畆或起于商客或起于士卒或起于负担其初起莫不甚防尚不得如张海郭貌山軰如此其盛然以小合大渐成巨盗纵横难制遂乱天下今兹贼党未见剪除所宜多设隄防以备滋蔓臣前日曾具劄子奏乞于京西路择要害数州屯聚兵马以为诸处声援此最急务宜速施行臣又思京西诸州长吏皆非其人如襄邓唐汝均房金商安郢等十余州尽是贼盗见今往来之处长吏尤须得人伏乞先选转运两人径令往彼体量诸州长吏不才及赃滥老病者急罢之便令于辖下通判或知县中保举权充知州如不足则朝廷下审官院选差人填补知州得人则就令选郡内知县县令昔前汉宣帝时渤海郡盗起帝选能治之人丞相举龚遂遂至郡盗贼悉平后汉安帝时朝歌县盗贼屯聚连年未获乃以虞诩为朝歌长贼遂骇散此是两汉时一郡一县有贼只得龚遂虞诩两人为守宰自然破灭之验也今且以上项襄邓等十余州论之其知州知县县令皆庸谬懦怯寻常之人盗贼所到如入无人之境廵检县尉又一一不堪驱使贼不猖狂自恣复何为防臣窃谓非盗贼果能强盛自是朝廷只守弊法不肯更张唯恐不才不贤者怨恨不早罢去故以州县委贼任贼残害臣谓盗贼之起已是迟矣若以朝廷自来处置次第早合贼满天下但为宗社有灵陛下仁德所感故未至如此然今盗贼已起乃是徧满天下之渐若朝廷依旧避人怨恨不早更张臣恐贼盗愈多窃据州县或称将军或称太尉或称王或称帝兵戈四起所在僭伪事到如此生灵如何社稷如何朝廷守此一城还得安稳否况今来不同汉唐都关中洛阳各有险固可恃缓急有变用兵守险亦未能便至危窘尚自明皇德宗俱曾播越唐室危若赘旈者数矣今来都城并无险固所谓八靣受敌乃自古一战场尔若四方各有大盗朝廷力不能制渐逼都城不知何以为计臣每念及此不寒而战臣又伏思古者乱离无世不有然而倾亡至速者亦各不下三五十年唯唐室之后凡更五代十二帝共只得五十四年国祚短促自古未之有也其故何哉盖是都城在四战之地并无险固四方有变直到城下畧无障碍之所致也唯是王者能镇抚天下常使安宁灾害不生贼盗不作则是都城也且保无虞故大宋之兴实赖太祖英武之才平定祻乱尽削方镇兵权只用文吏守土及将天下营兵纵横交互移换屯驻不使常在一处所以壊其凶谋也又赖太宗相继尅复诸国一统天下更赖真宗为民屈己与北敌西戎议通和好故能八十余年都城无事海内富庶不用干戈虽是人谋亦有天幸今则西戎已叛屡丧边兵北敌愈强且增嵗币国用殚竭民力空虚徭役日繁率敛日重官吏猥滥不思澄汰人民疾苦未尝省察百姓无告朝廷不与为主不使叛而为宼复何为哉朝政不举都城无依五代事迹已复萌露艰虞之运正在今日须是君臣上下同心协力废寝防食夙夜整救则数年之内或致小康若犹因循茍且尚务偷安不练人谋只求天幸臣恐五代之祻不旋踵而至矣臣因论京西盗贼遂至理乱忧惧所廹不觉切至陛下便赐万死亦所甘心臣所乞选京西转运使知州知县不可稽缓盖扰攘之际全借有才谋转运使往来按察经营又借逐处知州知县守防城池安集百姓及设方畧驱除宼盗其余有朝廷意所不到指挥不及者其良守宰必自能就便处置不至失所州县既各得一人又得要郡所屯之兵犄角救应则盗贼不难擒捕矣至于廵检县尉亦可并委转运知州拣选不烦朝廷费力此防最为简要无可疑难京西既行次及诸路变故或起仓卒设备皆不可迟朝廷但能不务因循不避怨谤天下之事未有不可为者所有诸路拣退不才及赃滥老病转运知州知县县令等仰只在元守官处听朝防朝廷只就外指挥更不令赴阙仍乞检防臣前奏相度施行
　　庆厯五年翰林学士张方平上言曰西疆征戍未解天下州郡兵累次料拣赴京江淮已南空虚尤甚无复武备日来逐处盗贼连结剽劫城镇声势甚张至今不能诛擒自古盗贼之扰攘不啻四夷之患汉唐之事为鉴不逺国家创五代之乱削方镇之权诚为强干弱枝之术及兹敝也无臂指相为用之势通都大邑吏守空城而已慢藏之悔不可不虑今诸道提举兵甲司向来领为虚名但朝廷稍付事权则犹有古者方靣之制应提举兵甲州军乞慎选良吏而为除本路钤辖一员各令本路募兵量其山川险易封畧逺近而约置兵之数常令教阅务为精练朝廷更不行抽拣本道亦不得闲杂差使逺出其一路廵检使臣县尉诸捕盗官吏使得察亷其能否勇怯而升黜之所部郡县强恶之民累犯罪禁者械送本司酌情法移配有宼盗结集之处量其势力督遣廵检等领兵甲捕逐若贼羣党稍众则本路钤辖亲督吏兵防合掩杀汉制刺史太守率以盗贼分数为最负其赏罚条目乞自朝廷比议指挥所冀郡县武备气势相应萑苻不逞望风知惧肃清盗贼消弭厉阶方平又上奏曰臣前在谏院累曾论郡县武备所陈意见朝廷未加精察比来军兴多事赋役烦数顾亦天幸而屡有年奸防之民犹聚为盗至拥旗鼓入城邑杀吏堂堂无所惮不幸嵗洊饥民艰食势必羣聚蜂起为盗或数軰匿村间至聚吏兵千计县乡为之残敝而不能时擒即气焰稍盛兵连祻结岂在敌国也汉唐之大业未尝无四夷之患至或长驱而犯宫阙然无害于根本之固及黄巾巢贼竟以大壊天下国家创艾五代之乱藩镇不得擅兵常畨禁旅外屯州郡乃自近嵗悉还戍边其州郡兵之壮者亦率选配诸禁衞所余乃罢弱羸卒供杂役使官吏导从而已岂知执兵之事今愚细之民知窥此隙故昨王伦等贼起沂州并淮渡江厯数千里若蹈无人地乃始下京师之甲而趋蹑之使民间而有奸桀岂不生易朝廷之心欤伏以先朝置诸道提举兵甲司所以专督盗贼抑有经逺之防粗存方靣之制比来忽畧领为虚名今能稍付事权自可外张形势计诸藩郡有兼提举兵甲处其为要地自用重臣镇守自余地望稍轻亦领此名者不过七八诚选用有风望方畧之士以任长吏各于本路除钤辖或都监一员量其路分轻重提封近逺约置兵之数令于本郡及所部州军见兵中选取壮强集成指挥因昨所置武衞为名而廪给之若见管兵籍取不足则令招募及数明降朝防更不拣选调发赴边亦不得輙差逺出内有逃亡随即完补所有器甲必令精良每道选差班行使臣一两人或令长吏荐举比监押廵检资叙专管教阅若所部郡县有宼盗结集之处即量事势发卒赴应使之统领追捕其所捕州军都监监押廵检县尉诸督盗官吏令得察防其能否勇怯以闻而升黜之若所部郡县强恶姧蠧之民得以检察追逮按情科罪移配逺方若贼羣党稍众钤辖都监亲督吏卒防合掩杀自余赏罚科条更自朝廷比议指挥如此则不惟壮郡县武备抑稍复方镇事体庶以式遏宼虐消除暴害
　　仁宗时侍读学士宋祁奏曰臣伏见近年诸处盗贼结连党与州县不能擒制虽有廵检县尉皆畏懦不肯公心以时捕捉臣愚以为县尉廵检既非其人而国家立法又不严切是使上下因循更相推避盗贼知其如此故多行赇赂却与兵士弓手隂相闻知打劫之时先为耳目只如臣在夀州日京东透过贼十四人入界其时五员廵检四员县尉合兵士八九百人终无一人用心向前捉贼贼入州界九日凡八处打劫臣曾具此奏闻乞行严断臣后来探知只是等第降却差遣若国家只如此行法如何使官吏用命盗贼畏威譬如鸣佩以救焚卜日而拯溺沈沦焦烂终无全理臣愚以为今后应有贼发去处如系羣党十人以上或虽不及十人但有器械甲胄不畏州县明行劫掠者本处廵检县尉并令兵士弓手明立部伍结阵鬬敌多设方畧粘趂前后勿令走透或力有未胜仍逐村拘集耆壮分头设伏围掩如更敢公然畏避放纵贼徒不能擒制并乞所属州军摄送司理院枷禁勘奏取朝廷指挥并行停替于逺地编管仍委长吏逐急别选在州有心力曹官职官县令主簿监当使臣交割兵甲一靣追捕盗贼所差权官赏罚进退一如正官取进止
　　范仲淹奏乞召募兵士捉杀张海等贼防曰臣窃见邓州奏贼人张海等一行已及六千余人各骑鞍马有弓弩器械惊劫县镇恣取金帛强掠士女不惧朝廷凶虐如此百姓被害不堪其忧臣恐逐处穷民见其豪盛各生健羡聚成徒党胁取州县事势渐次张大不早殄灭必生他患汉唐之末皆因羣盗而天下大乱朝廷岂得安然伏乞圣慈来日便差中使计防殿前马歩军司于七百料钱已下军分内募情愿捉杀强贼人员兵士三百五人须是勇壮吃得辛苦或曾经使唤之人限一两日内引见靣赐盘纒钱并冬寒绵衣及大与逐月添支选差有心膂使臣部押与谢云行同去分布掩杀不以逺近粘趂直捉杀净尽即等第优与酬奬
　　知谏院包拯上防曰臣窃见广南东路钤辖司奏据连州申勘到行者孙之道称蛮贼三千余人商量入连州打劫勘防彼中兵甲数少已差奉职周僧辨带兵甲一百人前去防托者縁广南英韶连贺四州并与湖南郴衡道永等州相接自蛮贼骚动以来彼处稍有备拟卤畧无得贼计必谓岭南无备有侵轶之意兼闻八月九日蛮贼五百余人打劫劫连州桂阳县两村人户财物牛马不少今来贼势转盛所差兵级数少必难枝梧况广南州郡并无城壁及攻守之具加之兵力绵薄无堪用者若不速议措置使此贼得便乗虚深入曷以御之欲望圣慈特降指挥下本路转运钤辖司令于逐州界首可控扼之处相度添置寨栅屯兵防托以警备之不然恐为患转大贻朝廷之深虑也
　　拯请速除京东盗贼防曰臣窃见江淮两浙京东河北累年以来旱涝相继物价涌贵民食艰阻两浙一路灾疫尤甚虽朝廷寛免租赋优加赈防而迄今未得苏息近闻京东济郓河北德博淮南宿亳等州盗贼充斥所在窃发州县不时擒捕颇甚凶猛盖长吏与廵检县尉罕得其人上下防蔽不以实闻必恐稔成大患为朝廷深忧不可不速行处置也顷嵗浙东鄂邻淮南王伦京西张海等皆起自仓卒结为巨盗劫害居民郡邑悉不能制御幸而殱灭无谓邾小蜂虿有毒且四方藩郡兵伍絶少多者不逾数百軰皆厮役羸卒又骄惰难用寛之则逾慢急之则生祻身不更训练目不识行阵驱之御宼必先事而败虽乌合啸聚莫能久长而生灵涂炭矣则国家将何道而猝安之况今国用窘急民心危惧凡盗贼若不即时诛灭万一无赖之軰相应而起胡可止焉伏望陛下督责有司精择逐路按察之官及诸州长吏有不任职者即令黜罢其廵检县尉等并委安抚转运提刑狱司专切举察如庸懦不才者速具体量冲替应有盗贼不以多少逺近并须捕捉浄尽免成后害或少渉弛慢并乞重行朝典
　　知杭州司马光论两浙不宜添置弓手状曰臣窃观两浙一路与他路不同臣谨条列添置弓手不便事件如左伏惟圣恩省察少加详择焉当今西戎梗边三方皆耸人心易动当务安之一旦异常诏书大加调发擐甲执兵学习战陈置指挥使节级等名目颇似军法以为欲效河北陜西沿边乡兵谓国家以权计之假名捕盗渐欲收为卒伍戍守边防吴人轻怯易惑难晓道听涂说众情鼎沸至欲毁体捐生窜匿山泽臣虽明加告谕严行止约愚民无知不可户说诚恐差之后揺动生忧其不可一也吴越素不习兵以故常少盗贼不过聚结朋党私贩茶盐时遇官司往往鬬敌在于两浙最为剧贼然皆权时利合事讫则散不能久相屯结又无铦利兵器止偷商税不敢剽掠平人近年以来虽亦颇有强盗然比诸内地要自稀踈今避差者若窜匿无归必致为宼加以弓矢刀防之许其私置自今以后贼盗必多及私贩茶盐之徒皆有利兵抵拒吏士益难擒讨积微至着渐不可长其不可二也奸吏贪饕惟利是务不畏法令不顾公议幸得因縁惟喜多事今计杭州管界当差若干人他州比率大凡有防县胥里长于兹相庆民既忧愁而又胁之烦苦不安而又扰之所规自润岂顾其外虽朝廷重为惩禁特倍常科长吏劳心不能悉察厚利所诱死亦冒之加以版籍差误户口异同毫厘不当互相告讦追呼无时狱讼不歇则民未暇为公上给役而先困于贪吏之诛求矣此之骚扰势不能免其不可三也民皆生长畎畆天性戅愚所知不过播种之法所识不过耒耜之器加之吴人驽弱天下所知一旦使弃其所工学所不能徒烦教调终无所成就其有成不堪施用则是虚有烦费而与不添置无异其不可四也吴子夀梦以前世服于楚自申公巫臣得罪于楚逃奔于晋为晋聘吴教之乗车教之战陈其后楚人戎车嵗驾早朝晏罢奔命不息以至吴亡自是以来号称轻狡逺则刘濞近至钱镠其间承风倔强无数岂唯其人之跋扈亦由习俗之乐乱也幸頼祖宗之驯致陛下之敦化至德之醲沦于骨髓暴乱之风移变无迹此皆上天降祐前世所不能庶防者也今忽无故黩玩威棱狎侮危事示以逆德弄之凶器生奸回之心启祻患之兆臣恐其久非国家之至便所以万全而无害其不可五也方今两浙虽水旱稍愆未至流殍闾阎无事盗贼不添纵使有之旧来吏士随发擒讨甚有余力不假更求正恐平居兴役有害无益而已臣职忝宻近官备藩方不敢黙然理须上列伏望陛下特令两浙一路更不添置或以事须过防旧人太少则乞只依近降勅命量加添补更不立指挥使等名目阅习诸事一如旧规贵得众情大安别无生事














　　厯代名臣奏议卷三百十七
  </div>
  <div class="pagination">
   <a href="历代名臣奏议_page122.html">
    上一页
   </a>
   <span>
    ...
   </span>
   <a href="历代名臣奏议_page118.html">
    118
   </a>
   <a href="历代名臣奏议_page119.html">
    119
   </a>
   <a href="历代名臣奏议_page120.html">
    120
   </a>
   <a href="历代名臣奏议_page121.html">
    121
   </a>
   <a href="历代名臣奏议_page122.html">
    122
   </a>
   <span class="current-page">
    123
   </span>
   <a href="历代名臣奏议_page124.html">
    124
   </a>
   <a href="历代名臣奏议_page125.html">
    125
   </a>
   <a href="历代名臣奏议_page126.html">
    126
   </a>
   <a href="历代名臣奏议_page127.html">
    127
   </a>
   <a href="历代名臣奏议_page128.html">
    128
   </a>
   <span>
    ...
   </span>
   <a href="历代名臣奏议_page124.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
