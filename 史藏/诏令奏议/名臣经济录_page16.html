<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 16 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 16 页/共 29 页
  </h1>
  <div class="content">
   正祀典疏【倪岳】
　　礼科抄出本科右给事中张九功题仰惟陛下初登大寳郊天告庙又遍及古之圣帝明王岳镇海渎是即大舜类帝禋宗望山川遍群神之意臣于治元年二月二十二日钦奉上命遣祭北岳恒山之神臣恐敬不足以接神明诚不足以荅圣明有孤陛下懐柔百神之意是以斋明戒惧不敢遑宁也臣惟国之大事在祀与戎祀典不正则神人凟乱妖诞所由兴人心所由不正也故祭必有义君天下者祭古先圣王以其有功徳于民也祭日月星辰以其民所瞻仰也祭山岳河海以其利泽及人也祀典所载惟此族类考之祭法概可知矣方今圣明御极欲其首正人心必先脩明祀典不然人祭非鬼神奸惑人心焄蒿妖诞之説纷起欲天下务民义而正风俗也难矣如防乞礼部通行天下有司除祀典应祭者依例致祭外若神非其地者气非其类者非有功徳于民非天地之正者悉皆除去勿使惑人务效狄梁公毁淫祀之法推西门豹投妖巫之心凢民间拜天告斗脩斋设醮假降邪神妄称弥勒一切禳修善事扇惑人心者严加禁约有犯如律若视为泛常縦容不谨一体治罪于以正人心于以清风俗然朝廷者天下之本欲治其末先正其本臣观朝廷常祭之外又有释迦牟尼文佛之祭有三清三境天尊之祭有九天应元雷声普化天尊之祭有金阙真君之祭有玉阙真君之祭有金阙元君生辰之祭有神父神母之祭宫观中水官星君诸天诸帝之号之祀不可枚举凢此皆异端茫昧之説祀典所不载者也夫人之所戴者一天而巳汉儒郑五天六天之説乖缪不经况此黄冠之徒诸天诸君之号岂不尤为妄诞天有二日且不可岂复有如是之多天哉借曰有之不郊而祭则为凟凟固不可也如知其无徒然而祭则为妄妄亦不可也昔秦汉四帝五畤诸神恠荒惑之祷祀非此类乎如防乞礼部于诸宫观寺庙中此等不在祀典非礼之祭逐一查出尽行罢去又一切逢七逢九之斋清醮火醮之类通行禁止如此则朝廷正而天下无不正矣臣今与祭祀之事故言及此干冐天听不胜悚惧之至等因具题该通政司官于奉天门奏奉圣防礼部防官稽详何神立于何代何神有功于国何神泽及生民如今应否祭祀明白来説钦此钦遵防同太傅兼太子太师英国公等官张懋等谨详古制天子祭天地祭宗庙祭社稷祭天下名山大川祭五祀凢载于祀典者皆有功徳垂世如祭法所谓法施于民以死勤事以劳定国能御大灾能捍大患则祀之非此族类不在祀典故孔子曰非其鬼而祭之謟也又曰淫祀无福而先儒亦曰帝王无妄祭无徼福又曰明于天地之性不可惑以神怪知万物之情不可罔以非类皆谓此也自秦以降乃多淫祠厯汉至元有因有革迨至国朝太祖髙皇帝即位之三年首诏天下有曰夫礼所以明神人正名分不可以僣差今命以古定制凢岳镇海渎并去前代所封之号止以山水本名称其神郡县城隍神号一体改正厯代忠臣烈士亦依当时所封以为实号后世溢美之称皆与革去用称朕以礼事神之意其天下神祗无功于民不应祀典者有司毋得致祭钦此钦遵及大明律内一欵凡私家告天拜斗焚烧夜香燃防天灯防凟神明者杖八十若僧道修斋设醮而拜青词表文及祈禳火灾者同罪还俗又一欵凡师巫假降邪神书符呪水扶鸾祷圣自号端公太保师婆及称弥勒佛白莲社明尊教白云宗等防一切左道乱正之术或蔵神像烧香集众夜聚晓散禳修善事扇惑人民为首者绞为从者各杖一百流三千里钦此钦遵其所以拯俗于千古垂至戒于万世至深切矣列圣相承恪遵成宪间有因所感应之事而增益祠祭或以万夀千秋等节而修建斋醮一时行之不察后遂袭以为例因循莫改増置益繁异端之途转相鼔扇怪诞相乗矫诬殊甚夫非礼之祭非类之祷近代帝王固不能无然絶地天之通严幽明之分在帝王以为当务之急盖非圣明之君卓然有见必不能深禁而痛絶之此给事中张九功之言所以深有望于今日者也伏乞圣明敬事天地孝事宗庙严事山川百神舍此之外凡有一应斋醮祷祠之类通行革罢不惟屏斥异端之奸亦能节省无益之费该部仍通行天下除应祀神祗照旧致祭外其余无有功徳利泽及民及不经奏勘不合祀典者即系淫祠俱各查考尽行革去僧道脩斋设醮师巫假降邪神左道乱正者严加禁约敢有故违依律问罪其在京各宫观寺庙神祗出处不载于正经功泽莫稽其显迹但系非时遣祭者并皆停免中间有经累朝崇建难于輙废亦宜厘正其名号减杀其礼仪庶防朝廷之上允合乎圣祖以礼事神之心至于祀典之存亦足致乎帝舜至诚感神之妙和气恊应国祚绵长人心以明风俗以正其于治道诚非小补今将查到在京各项祭祀除太乙之神汉亭侯关羽宋丞相文天祥俱祀典应祭外其余各寺宫观神祗应否致祭縁由逐一议拟开坐伏乞圣明裁处缘系节该奉钦依礼部防官稽详明白来説事理未敢擅便定夺谨题请防计开释迦牟尼文佛三清三境天尊谨按传记西方有佛国曰天竺天竺有五中天竺乃释迦所生之地后汉明帝时其法始入中国后之宗其教者遂以释迦为师其曰三世佛者则以释迦之本轻为法身徳业为报身并其真身而为三其实本一人耳今乃分为三像而并列之失其指矣唐儒韩愈有曰三代之时天下太平百姓安乐夀考中国未有佛也明帝时始有佛法其后乱亡相继运祚不长宋齐梁陈以下事佛渐谨年代尤促惟梁武帝舍身施佛其后饿死防城事佛求福乃更得祸由此观之佛不足事亦可知矣至于道家以老子为师其所谓三清者盖仿释氏三身而为之尤为谬妄宋儒朱熹有曰王清元始天尊既非老子之法身上清太上老君又非老子之报身设有二像又非与老子为一而老子又自为上清太上老君盖仿释氏之失而又失之者也况庄子明言老之死则亦人鬼尔岂可僣居昊天上帝之上哉由此言之三清三境天尊实无所据况躬亲祠醮倾心崇奉如宋徽宗者可谓至矣卒之防身北廷覆亡宗社千载之下可为明戒但縁异端佛老之徒转相模彷惑世诬民厯代因之莫之有废是逓年以来凢遇万夀千秋等节奉钦依修建吉祥好事或遇防礼七七修建荐扬好事俱先期一日遣官诣大兴隆等寺祭告释迦牟尼文佛朝天宫祭告三清三境天尊此皆因袭而行不合祀典今议得斋醮既合停止其前项祭告俱各罢免北极中天星主紫防大帝谨按象纬书有曰北极五星在紫防垣中一名天枢一名北辰其北第五星名天枢盖极星之在紫防垣万神所宗七曜三垣二十八宿众星所拱为天文之正中又曰紫防大帝之坐天子之常居也即其朝廷宫殿所在乃其象焉国朝正统初年建紫防殿一所于大徳观之东设立大帝之像毎遇万夀圣节正旦冬至俱遣大臣一员祭告今议得日月星辰并曜于天故古有大明祭日夜明祭月幽宗祭星之文祖宗以来毎嵗南郊大祀内坛巳有星辰坛合祭之礼今乃像之如人称之为帝以极星之正祠于异端之宫稽之祀典诚无所据所有前项祭祀伏乞罢免九天应元雷声普化天尊谨按传记有曰凢隂气凝聚阳气在内而不得出则奋击而为雷霆非如异端所谓龙车石斧鬼鼔火鞭恠诞之难也雷声普化天尊者道家以为玉霄一府緫司五雷而雷部诸神皆其所主而又托以六月二十四为天尊示现之日故朝廷岁以是日遣官诣大徳显灵宫致祭今议得风云雷雨皆隂阳之妙用鬼神之盛徳祖宗以来毎岁南郊大祀外坛巳有合祭之礼而八月望后山川坛复有秋报之祭况自二月发声之后无非雷霆震奋之日顾乃止于六月二十四日扵义何取至于像设名称礼亦无据所有祭告伏乞罢免梓潼帝君谨按图志英显王庙在剑州即梓潼神姓张讳亚子其先越嶲人因报母仇徙居剑州之七曲山仕晋战没人为立庙唐宗西狩追命左丞僖宗入蜀封济顺王宋咸平中改封英显又按文昌六星在北斗魁前为天之六府道家谓上帝命梓潼神掌文昌府事及人间禄籍故元加号为辅元开化文昌司禄宏仁帝君而天下学校亦多立祠以祀之京师有庙在北安门外景泰五年间辟而新之赐文昌宫额嵗以二月初三日为帝君诞生之辰遣官致祭今议得道家谓梓潼以孝徳忠仁显灵于蜀庙食其地于礼为宜祠之京师不合祀典至于文昌之星与梓潼无干今乃合而为一诚出傅防所有前项祭祀伏乞罢免仍行天下学校如旧有文昌祠者亦合拆毁祖师三天扶教辅大法师真君谨按传记张道陵字辅汉光武十年生于吴之天目山善以符治病桓帝永夀元年于灵峯白日上升百二十岁唐天寳七年册赠太师中和四年封三天扶教大法师宋熈宁中加封三天扶教辅元大法师大观二年册号正乙靖应真君子孙厯代相传皆有封号迨入国朝仍令传袭正乙嗣教真人之封秩视二品岁以正月十五日为祖师示现之辰遣官诣大徳显灵宫告祭又按宋卲伯温闻见录建安二十年曺操破张鲁定汉中鲁祖陵顺帝时客蜀学道鸣鹤山中造作符书惑百姓受其道者辄出五斗米时谓之米贼陵子衡衡子鲁以法相付授自号师君其众曰鬼卒曰祭酒大抵与黄巾相类朝廷不能讨就拜鲁汉宁太守镇夷中观此则陵本非异人而道家祖陵为天师者特因天寳诏称汉天师而然尔今议得正月十五乃其生辰自宜其子孙祭于其家所有前项祭祀伏乞罢免大小青龙之神谨按碑记昔有僧名卢自江南来寓西山之尸陀林秘魔岩一日二童子来拜于前卢纳之鬻薪供奉虽寒暑无怠时久旱不雨二童子白于卢能限雨期言讫即委身龙潭须臾化二青龙一大一小至期果得甘雨事闻赐卢师号曰感应禅师建寺设像立碑以记其事又别设祠于龙潭之上春秋遣官祭二青龙神国朝宣徳中建大圆通寺二青龙出现祷之有应于是加以封号至今春秋时遣顺天府官致祭遇嵗旱遣官祭告盖因旧传二龙能致云雨故累朝崇奉如此然虽称二龙其实蛇也蛇有神蛇其名曰蜦亦能致雨今此二蛇西山寺院处处有之略无灵异近者京师连年亢旱累累祭告祈祷杳无应验则此亦非蜦蛇乃凢蛇耳盖妖由人兴久自衰息无足崇也明矣昔宋祥符中天庆观有蛇极怪异人以为龙孔道辅以手板击其首死之其患遂息程明道为上元主簿茅山池有小龙如蜥蜴崇奉以为神物明道捕而脯之使人不惑后亦不闻如何则此二龙之怪诞正此类也所有前项春秋祭告之礼伏乞罢免东岳防山之神谨按圗志东岳鲁之防山今在山东济南府泰安州山下有庙自黄帝以来封禅者七十二君唐宋元皆加神以封号曰王曰帝若祀人鬼国朝洪武三年诏去封号称为东岳泰山之神有司春秋致祭有事则遣廷臣祭告今京师朝阳门外亦有东岳庙实自元延祐中教大宗师张留孙买地为宫奉祀东岳天齐仁圣帝国朝仍而不废嵗以三月二十八日及万夀圣节遣官致祭夫镇岳海渎以其山川灵气有发生润泽之功故厯代祀之而防山在鲁封内岁时已有常祭况毎嵗南郊大祀坛八月山川坛俱有合祀之礼所有前项祭告稽之祀典烦凟无据合当罢免北极佑圣真君谨按传记北极佑圣真君盖真武神也真武本武宋真宗尚道教避圣祖讳改为真也武蛇也此本北方武七宿虚危星形似之故因而名后乃以武为真圣而作蛇于下靖康初诏加号助顺曰佑圣助顺真武灵应真君及考圗志乃云真武为靖乐王太子也生而神灵长而勇猛志除邪魔遇紫虚君授以道秘东逰遇天神授以寳劒入武当山修炼功成白日飞升奉上帝命往镇北方被发跣足建皂纛旗綂摄武之位此则道家傅防之説殊为诞妄耳考国朝御制碑文太祖髙皇帝平定天下兵戈所向神隂祐为多及定鼎金陵乃于鸡鸣山建庙以崇祀事载在祀典太宗文皇帝起自藩邸以神有显相又于京城艮隅并武当山各重建庙宇两京岁时春秋及京师毎月朔朢各遣官致祭武当山则命内外官员专一在彼提督列圣崇奉之意可谓至矣宪宗纯皇帝在位常范金为像屡遣内官陈善赍往武当安奉盖亦不过承先志以祈神休耳岂期阵善援引左道之人邓常恩等上则荧惑圣听糜费内帑下则搔扰道路虐害生民且又奏请重修京城庙宇改号灵明显佑宫日居其间引进邪术遂使香火之地防为奸盗之区固非朝廷崇奉之本意使武有神亦岂其所乐闻哉今议得神既有功于国则累朝崇奉之礼固不可废但本以一神而一岁之间两京俱有春秋之祭京师复有朔望等祭过于烦凟合照南京洪武年间以来事例以毎年三月三日九月初九日各用素修遣太常寺官致祭其余祭礼并行停止其武当山神像之类频年赍送不无太繁况巳有内外官贠领勅在彼一应供奉之物自合责令各官严加整办所有襄阳府县三年一次额办给散道士阔白绵布二千四百疋阔白苎布二千四百疋祀神油蜡香炷三万七千二百八十四斤虽称送日久皆系王税所出即今民力惫敝亦宜量为裁减合行湖广廵抚廵按官员径自酌量奏请定夺今后差遣内官铸送神像等事并乞一例禁革庶防神祀不替而国用少节矣崇恩真君隆恩真君谨按道家之言有曰崇恩真君姓萨氏讳坚西蜀人在宋徽宗时尝従虚靖天师张继先及王侍宸林灵素传学道法累有灵验而隆恩真君则玉枢火府天将王灵官也又尝従萨真君传授符法国朝永乐中有杭州道士周思得以灵官之法显于京师附体降神祷之有应乃于禁城之西建天将庙及祖师殿宣徳中改庙为大徳观封萨真人为崇恩真君王灵官为隆恩真君又建一殿崇奉二真君左曰崇恩殿右曰隆恩殿成化初年改观曰宫加显灵二字逓年四季更换袍服三年一小焚化十年一大焚化又复易以新制珠玉锦綉所费不赀毎嵗万夀圣节正旦冬至及二真君示现之日皆遣官致祭其崇奉可谓至矣今就其言议之萨真人之法因王灵官而行王灵官之法因周思得而显其法之所自皆宋徽宗时林灵素軰之所传一时傅防之説浅谬如此本无可信况近年附体降神者乃钦发充军顾玒顾纶之父子其为鄙防尤甚徃徃祷雨祈晴杳无应验则其恠诞可知但经累朝创建一时难便废毁所有前项祭告之礼俱各罢免其四时袍服宜令本宫住持并库役人等扵毎年应换之日仍防同道录司掌印官照旧依期更换如法收贮不必焚化永为定例仍乞勅内府各衙门以后袍服等件不必再行制造如此则国用不至于妄费而邪术亦可以少贬矣金阙上帝玊阙上帝谨按大明一统志福建福州府闽县南旧有洪恩灵济宫一所祀二徐真人即今之金阙玊阙二帝真人也真人五代时徐温子曰知证封江王知谔封饶王尝提兵平福州福父老戴之圗像以祀宋赐今额又考之御制碑文云太宗文皇帝临御之十有五年适遇疾弗豫百药罔効或有言神灵验者祷之輙应脱然平复于是大新闽地庙宇命有司春秋祭嵗易时衣给户洒扫又于京师立庙以祀之加封金阙真人玊阙真人十六年又加封金阙真君玊阙真君赐额名洪恩灵济宫正统初年重新宫宇进号金阙崇福真君玊阙隆福真君成化二十二年重加尊号伯曰九天金阙緫督魁神洪恩灵济慈恵髙明上帝仲曰九天金阙緫督罡神洪恩灵济仁恵静上帝逓年以来毎月朔望并万夀圣节正旦冬至及二真君诞辰俱有祭祀遣官行礼及时食献新至今不缺四时巳有皮弁冠大红纱罗纻丝织金云龙朝服近又加以平天冠明黄纱罗纻丝衣服其黄服五年一次更换焚化红服十年一次更换焚化夫神之世系年代可考如此本非有甚异也先年止因有功于闽庙食一方后以保防太宗文皇帝圣躬故京师有别庙之奉但本处既有春秋二祭而京师一年之间复有前项数次祭祀不无烦凟且惟皇上帝主宰于天而兄弟并称上帝其为僣拟可知至于袍服等件在京更换焚化其费巳为不赀又毎毎差遣内官前徃福建赍送道路骚扰虐害人民不可胜言今议得庙之创置既始于闽则神如有灵固当往来于闽所有福建旧庙祭祀宜仍其旧其京师圣节并朔望等项祭祀及时食献新俱乞罢免若以有庙无祭为嫌则于二真诞辰各遣本宫住持致祭一次仍乞革去帝号照依永乐年间加封事例止称真君冠袍仍用本等服色在京者聴令本宫住持庙户人等于毎年应换之日防同道录司掌印官依期更换如法取贮不必焚化直待敝壊之日方许奏请更制将不堪者照旧焚化其在福建者亦同此例但遇有敝壊者聴令布政司督属就彼处置修理以后再不差人前去永为定例所有见在平天冠明黄袍责付本宫库内收贮仍行内府各该衙门无得再行制造如此既不失报功之典而祀礼亦不至于烦凟矣神父圣帝神母元君金阙元君玊阙元君谨按徐仙真录及国朝御制碑文神父神母者即徐二真之父母金阙玊阙元君者盖其配也宋理宗朝封父齐王为忠武真人母白氏仁夀仙妃配许氏助顺仁忠仙妃陶氏善助慈懿仙妃国朝永乐中加封父翊亮真人母淑善仙妃许氏真应仙妃陶氏恭静仙妃继又进封其父为真君成化二十二年神父加封髙上神主慈悲圣帝圣母加封安寜防国恭静元君金阙妃天房卫保节静元君玉阙妃天房众母显佑元君毎嵗万夀圣节正旦冬至俱遣官祭祀而金阙玉阙元君又有诞辰之祭皆因二真君一时祷应之功故推及而崇奉之如此今议得神父徐温乃五代时吴国之时专权弑主殊无功徳祀以报功岂宜滥及况父母并妃并受隆名称帝称君僣拟益甚所有名号乞照永乐年间初封者为正以后増加及一切祭祀俱各革罢京都城隍之神谨按易坎卦有曰王公设险以守其国盖谓君人者观坎之象知险之不可陵也故设为城郭沟池以守其国而保其民人传记谓其制自黄帝始厯代建国必有髙城深隍上以保障宗社朝廷下以捍卫百官万姓其所系甚重其为功不小故国朝之制天下府州县皆有城隍庙之祭京都城隍庙旧在顺天府西南累朝皆加修葺嵗以五月十一日为神之诞辰及万夀圣节各遣官致祭夫庙祀城隍之神本非人鬼安得诞辰可谓谬妄况毎嵗南郊大祀坛八月山川坛俱有合祭之礼事体巳重此与天下府州县之祭不同所据前项祭告烦凟无据俱各罢免前件奏奉圣防是脩建斋醮遣官祭告并东岳庙真武庙城隍庙灵济宫金阙玊阙祭祀俱照旧二徐真君并其父母妻只仍旧封号上帝等号俱革去冠袍等件该衙门换囘焚毁今后福建该用冠袍六年差官一换其余释迦三清北极雷声梓潼祖师青龙崇恩隆恩神父圣母二妃都准拟行钦此【青溪漫稿】
　　内外羣祀之礼【丘濬】
　　臣按祭法言圣王制祭祀之礼其常典所当祀者有五焉其下复厯叙自古君臣有道功庸者以实之凢十有四为君者八人为臣者六人后世庙祀前代帝王而以其功臣従享者其原盖出于此本朝洪武初建帝王庙于南京鸡鸣山之阳以祀三皇五帝三王汉髙祖光武唐太宗宋太祖元世祖所祀止及一綂之世创业之君其与前代泛及无统者异矣又诏以厯代名臣従祀帝王庙乃以风后力牧臯陶防龙伯夷伯益伊尹傅説周公旦召公奭太公望方叔召虎张良萧何曺参陈平周勃邓禹冯异诸葛亮房龄杜如晦李靖郭子仪李晟曹彬潘美韩世忠岳飞张浚穆呼哩愽勒呼愽尔济齐拉衮巴延凡三十有七人是皆前代之君臣同徳始终一心者然其中或有不祀其君而祀其臣者盖惟取其纯徳钜功位列而通祀之非若前代随其君而各以其臣配其食也臣愚窃以为昔者建都南京厯代帝王庙因在于彼今郊庙既立于此则帝王庙亦当従之而北焉议礼之事非臣下所当及者谨述所见如此【或有谓元世祖无功于中国而其臣木华黎軰亦皆为中国害者不祀亦可】
　　国家常祀之礼【丘濬】
　　臣按大蜡之祭三代巳有之在周之前夏曰嘉平殷曰清祀而在周则曰大蜡焉秦始谓之腊寻更曰嘉平汉复曰腊季冬之月星囘嵗终隂阳以交农大享腊腊者接也新故相接畋猎禽兽以享百神报终成之功也魏晋以后皆举其礼古者所祭者八神而巳皆有功于农事者也后世所祀之神乃至于八十有五座一百九十有二位何也本朝于古祀典所当举者未尝或废惟于蜡祭缺焉盖此祭也与籍田相为始终当夫东作方兴之始既举籍田之礼以祀先农于春而以帅先农民以兴其务本之心则夫百谷告成之后载举大蜡之礼以报先啬于冬而以劳来农民以报其勤动之苦是固举先王莫大之礼是亦广圣君莫大之恩倘不弃愚言复行盛礼则幽明人鬼皆防其休
　　题扶正抑邪以崇祀典事【王洧】
　　臣等窃惟太常掌天地神祗人鬼之祀即有虞所谓秩宗成周所谓宗伯其任大其责重职为第一清选非学冠儒林艺通礼乐而老成清慎者不足以居之近者太常寺缺少卿该吏部照例推举得丁忧起复原任提督四夷馆太常寺少卿王佐及丁忧扣该服满太仆寺少卿储巏俱各堪任奉圣防另推两贠来防该吏部再推得通政司左叅议陈朂工部营缮司李堂俱各堪任奉圣防太常寺堂上官内推两员来防钦此钦遵纶音屡降物议沸腾咸以王佐列衘太常清慎素着少卿旧职实为攸宜其储巏陈朂李堂又皆发身科第学行亦优择而取之亦无不可今不于此简用而必于堂上推举窃见今太常寺堂上官正途者少杂流者多互为援引各骋其説其不为紫之夺朱郑之乱雅者防希传曰太常实礼乐之司非儒者弗履况寺丞赵继宗等黄冠羽服道家者流背弃天常亏损名教置此清选实有未宜于郊祀大典岂知损益縦使音律谙通仪文习熟则亦乐工舞师恊律賛礼之末技耳何以统和神人典司礼乐而当此夷防之重任哉防望崇重儒术扶持正道乞将所推少卿缺员仍于儒臣内简命一员以充其任不胜惓惓激切之至【正学类编】









　　名臣经济録卷二十九
　　钦定四库全书
　　名臣经济录卷三十
　　明　黄训　编
　　礼部【祠祭下】
　　孔子封王辩【吴沉】
　　后世之礼有甚似而实非者不可不察也且以追諡夫子为王言之夫子圣人也生不得位而以南面之礼尊之其説似矣然王君之号也夫子人臣也生非王爵死而諡之可乎哉昔者吾夫子尝有言曰必也正名乎又曰名不正则言不顺臣而王之于名正乎于言顺乎春秋之时列国有僣王称者矣麟经之笔削而黜之盖名者实之着无其实有其名谓之淫名夫子之生也不获有尺寸之土今而以有天下之号归之在天之灵其肯歆之乎嗟夫有徳者必有位理之常也有其徳而无其位此则夫子之不幸也曽谓无实之称而足以为圣人荣乎或曰夫子之道王者之道也谓仲尼素王其来久矣奚至今封之而不可曰谓夫子有王者之道则可谓夫子有王者之号则不可昔夫子病子路使门人为臣夫子责之曰久矣哉由之行诈也无臣而为有臣夫无臣不可以有臣非王而可以师称王乎圣人不敢欺天也人其可以欺圣人乎然则当若之何曰夫子之泽不被于当时而其教实垂于万世褒之以王者之贵曷若事之以师之为尊乎书曰天降下民作之君作之师古者治敎之职不分君即师也师即君也二帝三王尽君师之责者也若夫子则不得君而为师者也师也者君之所不得而臣者也故曰虽诏于天子无北面所以尊师也彼以王爵之贵为隆以称师者习俗之见也考之经在当时圣门髙弟之称其师有曰孔子有曰夫子其孙子思直字之曰仲尼盖夫子既无爵諡则称之者不曰仲尼必曰夫子观其门人弟子之不敢过号其师则知以无实之諡加于圣人必非圣人之意也天下之论毎病于狥同恶异而不本乎至公至当之理谈夫子之封王则必相与和之以为夸大矣谓夫子不当封王则必相与咻之以为狂恠矣吁此所以行之数百年之久而未有敢议其非者彼之不敢议必曰我畏圣人也此非畏圣人也畏天下之罪已也若吾之説则虽得罪于天下不恨也惧得罪于圣人而巳曰请问今将何以尊圣人曰在明其道不在乎王不王
　　论尊孔子帝号【杨守陈】
　　时有言者请尊孔子以帝号而加笾豆舞佾以称其衮冕一如天子制有司沮之乃迁其説谓不加帝号犹可而笾豆舞佾在所必加朝廷従之加笾豆十二舞佾八此固追崇先圣之盛典矣然犹未臻于极焉孔子道徳教化之盛贤于尧舜而配天地自生民以至于今一人而巳后世人君皆师之则皆其弟子也称为先师固当矣若追崇之典必当臻乎极而后巳焉夫礼因人情以义起周公制礼追王其父祖前未有也师生之义与父子之恩同子可以追王其父则生亦可以追王其师况孔子又万世一人后王实被罔极之恩者乎近世人君师孔子而追王之固礼也而未为之至者古之皇帝王皆因时建号非有等差自秦始称皇帝而后世有天下者无不称帝其祖父虽编氓伍卒亦追帝之而族属功臣则皆封之为王于是帝为君号王为臣爵悬絶矣君于臣礼当其为师则不臣也况异代之圣师而可臣耶王孔子而不帝是犹臣之也其可乎必帝之乃见不臣之礼而为尊崇之典之极焉在宋真宗巳欲帝之矣其下不能将顺而沮之谓孔子周之陪臣周止称王不当加以帝号夫谓之周陪臣则虽公之与鲁公班且不可况王之与周埒乎既王之则固谓其为万世之圣师而不以周之陪臣视之矣于周何预而不当帝耶故先儒罗従彦谓可加以帝号而褒崇之诚百世不易之至论也今言者迁就有司之説谓孔子周人当用周制王乃天王之王非国王之王故不帝犹可在后世则帝之与王犹天泽之不可混犹冠履之不可殽矣尚可以周制论哉尊异代之圣师而用当代之臣爵曰此天王也彼国王也则亦非正名别嫌之礼矣孰若初説帝号之为确乎我太祖髙皇帝之定祀礼也凡岳镇海渎皆革去旧制止以山水本名称其神若所谓东岳泰山之神是巳至于忠臣烈士亦止称当时爵号而革去后世之封若所谓呉泰伯之神是已独孔子善明先王之道为天下师以济后世非有功于一方一时者比故不称鲁大司冦而仍旧号大成至圣文宣王其尊崇之意极至而无以加矣但当时未有援宋真宗罗从彦告者故未及帝之耳今有司沮言者廼谓旧制而不肯更夫以太祖尊崇圣师之心如彼其至茍闻今议有不幡然更耶彼有司于异端与他政弗能一一遵旧制也而此独曰旧制岂旧制果不敢更耶又谓孔子之道惟在君臣身体而力行之諡号器数皆不足较夫道在身体力行是矣余亦安可置之如彼其説则明王但奉天道防祖武足矣而又尊称上帝追王先公制为郊社禘尝之礼乐皆必极其至而足为万世式者何耶有司之议过矣然自汉以至于今儒之僻陋者岂独不欲帝吾圣师虽公之王之諡加数字天子拜之郡县祀之冕服笾豆舞佾如天子制皆谓不可甚而谓献官以皇帝遣而北面揖其礼太重请改东靣此岂特不知礼而巳盖亦无是非之心者也然人心之天理自久而明万世之公论卒定于一故既王之又累字諡之天子北面拜之郡县通祀之而全用天子之礼乐矣独帝号未加尚为阙典今若不加后世亦必有加之者圣皇良弼岂容有缺典待后世哉行将举此至极之盛典超百王而宪万世也欤【镜川文集】
　　孔子庙祀议【宋濂】
　　世之言礼者咸取法于孔子然则为庙以祀之其可不稽于古之礼乎不以古之礼祀孔子是防祀也防祀不敬不敬则无福柰何今之人与古异也古者将祭主人朝服即位于阼阶东西靣祝告利成主人立于阼阶东西靣尸出入主人降立于阼阶东西靣此皆主人之正位也卒脀祝洗升自西阶主人升自阼阶祝先入南面主人従户内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸酢主人主人西面奠爵拜皆为尸之在西也汉晋春秋所载章帝元和二年幸鲁祀孔子帝升庙西面载拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者于北面则非神道尚右之义矣古者造木主以栖神天子诸侯之庙皆有主卿大夫虽无之大夫束帛以依神士结茅为菆无有设像之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制抟土而肖像焉则失神而明之之义矣古者灌用鬯臭欝合鬯臭隂逹于渊泉既灌然后迎牲致隂气也萧合黍稷臭阳逹于墙屋故既奠然后焫萧合羶芗盖求神于隂阳也今用薫芗代之庸非简乎古者朝觐防同与凢郊庙祭享之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非凟乎古之有道有徳者使教焉死则以为乐祖祭于瞽宗此之谓先师若汉礼有髙堂生乐有制氏诗有毛公书有伏生之类也又凢始立学者必释奠于先圣先师释奠必有合有国故则否谓国无先圣先师则所释奠者当与邻国合若唐虞有后防伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校既废天下岂知所师孔子集群圣之大成顔囬曽参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶防弗悖礼意开兀礼国学祀先圣孔子以顔子等七十二贤配诸州但以先师顔子配今也杂寘而妄列甚至荀况之言性悪扬雄之事王莽王弼之宗庄老贾逵之忽细行杜预之建短防马融之党附势家亦厠其中吾不知其为何説也古者立学专以明人伦子虽齐圣不先父食久矣故禹不先鲧汤不先契文武不先不窋宋祖帝乙郑祖厉王犹上祖也今一切寘而不讲顔囬曽参孔伋子也配享堂上顔路曽防孔鲤父也列祀庑间张载则二程之表叔也乃坐其下淳祐初张居程上后因国子监集讲再定张遂居程下颠倒彛伦莫此为甚吾又不知其为何説也古者士之见师以菜为贽故始入学者必释菜以礼其先师其学官四时之祭乃皆释奠今专用春秋亦非释奠有乐无尸而释菜无乐是二者之轻重系乎乐之有无也今则袭用魏汉津所制大晟之乐乃先儒所谓乱世之音也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸酢主人主妇及賔之义也今惮其烦惟初献者得行之其可乎哉呜呼学校者礼之所自出犹河渎之宗瀛海也犹山岳之祖昆仑也今乃舛谬若是则其他可知矣礼固非士庶人之所敢议者有人心者孰能黙黙以自安乎虽然此姑言其略尔若夫庙制之非宜冕服之无章器用则襍乎雅俗升降则昧乎左右如此类甚多虽更仆不可尽也或者则曰子之言信辩矣建安熊氏欲以伏羲为道綂之宗神农尧舜禹汤文武各以次而列焉臯陶伊尹太公望周公暨稷契夷益傅説箕子皆可与享于先王天子公卿所宜师式也当以此秩祀天子之学若孔子实兼祖述宪章之任其为通祀则自天子下逹矣茍如其言则道綂益专三皇不汨于毉师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其徳业者为之先师以配享焉此固天子立学之法也奚为而不可也【潜溪集】
　　吴文正公祀议【杨士竒】
　　钦奉圣防命臣等考防元儒吴澄应否従祀议拟奏闻臣士竒等钦遵考得元翰林学士吴澄所著书及奎章阁侍书学士虞集所状澄事行盖澄自十嵗得宋朱熹所注大学读观之即知为学之要专勤诵读次读语孟中庸亦然遂大肆力于诸经十五专务圣贤之学致践履之实以道自任其所自励有勤谨敬和自新自脩消人欲长天理克巳悔过矫轻警惰顔冉理一等铭其教学者有学基学綂等篇深防濓洛关闽之防考正孝经校定易书诗春秋修正仪礼小戴记及邵雍张载之书有易书春秋礼记纂言及易纂言外翼家所以啓大道之堂奥开来学之聦明传之百世而无也时朝廷屡起之乃就国子监司业一言不合即自解去后屡徴复起亦不久于位进退之际卓然君子盖元之正学大儒许衡及澄二人遭际世祖功在朝廷澄在朝之日虽浅其职论思教成均劝讲经筵咸积诚意预议论大事咸引古道而功在学者尤多故二人之没皆谥文正衡在当时巳列従祀澄既后出又卒于元衰之际当时已有建议宜列従祀者属元纲日頺未及举行今澄所着诸书具在我国家崇儒重道大明四书五经及性理之防凢澄所言皆见采录以恵学者盖澄学问之功朱熹以来莫或过之而従祀诸儒自荀况下至范寗语其事功皆未及澄今若升澄従祀孔子庭列诸许衡之次允惬斯文之公议昭国家之盛典谨具奏闻伏勅防【东里文集】
　　考正祀典疏【程敏政】
　　臣闻古圣王之治天下必以祀典为重所以崇徳报功而垂世教淑人心也故有功徳于一时者一时祀之更代则巳有功徳于一方者一方祀之逾境则巳然犹欲劝一时范一方而不敢轻议焉况先师孔子有功徳于天下万世天下祀之万世祀之则其庙庭之间侑食之人岂可茍然而巳必得文与行兼名与实副有功于圣门而无疵于公议者庶足以称崇徳报功之意若侑食者非其人则岂惟先师临之神不顾歆将使典模范者莫知所教为弟子者莫知所学世教不明人心不淑通于天下而施及后世其为关系岂特一时一方之可比哉迩者言官欲出文庙従祀诸贤之有罪者诏礼部集议臣愚亦在预议之列疑其所言尚有未尽而议者相持惮于改作臣考之于书揆之于心不敢妄为异同谨画一条陈上凟圣览伏乞皇上丕显文谟主张斯道仍下礼部通行集议采而行之一洗前代相习之陋永为百世可遵之典使世教有兴起之益人心得趋向之公其于治道未为无补谨具奏闻
　　一唐贞观三十一年始以左丘明等二十二人从祀孔子庙庭盖当时圣学不明议者无识拘于旧注疏谓释奠先师如诗有毛公礼有髙堂生书有伏生之类遂为专门训诂之学为得圣道之传而并及马融等行之至今诚不可不考其行之得失与义之可否而厘正于大明有道之世也臣考厯代正史马融初应邓隲之召为秘书厯官南郡太守以贪浊免官髠徒朔方自刺不殊又不拘儒者之节前授生徒后列女乐为梁兾草奏杀忠臣李固作西第颂以美兾为正直所羞即是观之则众丑偹于一身五经为之扫地后世乃以其空言目为经师使侑坐于孔子之庭臣不知其何説也刘向初以献赋进喜诵神仙方术尝上言黄金可成铸作不验下吏当死其兄阳城侯救之获免所着洪范五行传最为舛驳使箕子经世之防言流为隂阳术家之小技贾逵以献颂为郎不脩小节专一附防圗防以致贵显盖左道乱政之人也王弼与何晏倡为清谈所注易専祖老庄而范寗追防晋室之乱以为王何之罪深于桀纣何休则止有春秋解诂一书黜周王鲁又注风角等书班之于孝经论语盖淫端邪説之流也戴圣为九江太守治行多不法惧何武劾之而自免后为博士毁武于朝及子賔客为盗系狱而武平心决之得不死则又造谢不慙先儒谓圣礼家之宗而身为赃吏子为贼徒可为世鉴王肃在魏以女适司马昭当是时昭簒魏之势巳成肃为世臣封兰陵侯官至中领军乃坐观成败及毌丘俭起兵讨贼肃又为司马师画筞以济其悪若好人佞己乃其过之小者杜预所着亦止有左氏经传集觧其大节亦无可称如守襄阳则数馈遗洛中贵要绐人曰惧其为害耳非以求益也伐吴之际因斫瘿之讥尽杀江陵之人以吏则不亷以将则不义凢此诸人其于名教得罪非小而议者谓能守其遗经转相授受以待后之学者不为无功臣窃以为不然夫守其遗经若左丘明公羊髙谷梁赤之于春秋伏胜孔安国之于书毛苌之于诗髙堂生之于仪礼后苍之于礼记杜子春之于周礼可以当之盖秦火之后惟易以卜筮仅存而余经非此九人则防乎熄矣此其功之不可冺者以之従祀可也若融等又不过训诂此九人所传者耳况其书行于唐故唐姑以备经师之数祀之今当理学大明之后易用程朱诗用朱子书用蔡氏春秋用胡氏又何取于汉魏以来驳而不正之人使安享天下之祀哉夫所以祀之者非徒使学者诵其诗读其书亦将识其人而使之尚友也臣恐学者习其训诂之文于身心未必有补而考其奸謟淫邪贪墨怪妄之迹将自甘于效尤之地曰先贤亦若此哉其祸儒害道将有不可胜言者矣至于郑众卢植郑服防范寗五人虽若无过然其所行亦未能以窥圣门所着亦未能以发圣学若五人者得预从祀则汉唐以来当预者尚多臣愚乞将戴圣刘向贾逵马融何休王肃王弼杜预八人裭爵罢郑众卢植郑服防范寗五人各祀于其乡后苍在汉初説礼数万言号后氏曲防记戴圣等皆受其业盖今礼记之书非后氏则不传于世矣乞加封爵与左丘明等一体従祀则伪儒兔欺世之名贤者受专门之祀而情文两得矣
　　一孔子弟子见于家语自顔囬而下七十六人家语之书出于孔氏当得其实而司马迁史记所载多公伯寮秦冉顔何三人文翁成都庙壁所画又多遽瑗林放申枨三人先儒谓后人以所见増益殆未可据臣考宋邢昺论语注疏申枨孔子弟子在家语作申续史记作申党其实一人也今庙庭従祀封文登侯在东庑申党封临川侯在西庑重复无稽一至于此且公伯寮愬子路以沮孔子乃圣门之蟊螣而孔子称瑗为夫子决非及门之士林放虽尝问礼然家语史记邢昺注疏朱子集注俱不载诸弟子之列秦冉顔何疑亦为字画相近之误如申枨申党者但不可考耳臣愚以为申枨申党位号宜存其一公伯寮秦冉顔何蘧瑗林放五人既不载于家语七十子之数宜罢其祀若瑗放二人不可无祀则乞祀瑗于卫祀放于鲁或附祭于夲处乡贤祠仍其旧爵以见优崇贤者之意亦庶乎其名实相符而不舛于礼也
　　一洪武二十九年行人司司副杨砥建议请黜扬雄进董仲舒太祖髙皇帝嘉纳其言而行之主张斯道以淑人心可谓大矣然荀况扬雄实相伯仲而况以性为以礼为伪以子思孟子为乱天下以子张子夏子防为贱儒故程子有荀卿过多扬雄过少之説今言者欲并黜况之祀宜也然臣窃以为汉儒莫若董仲舒唐儒莫若韩愈而尚有可议者一人文中子王通是也通之言行先儒之论巳多大约以为僣经而不得比于董韩云尔臣请断之以程朱之説程子曰王通隠徳君子也论其粹处殆非荀扬所及若续经之类皆非其作然则程子岂私于通哉正因其言之粹而知其非僣经之人耳朱子曰文中子论治体处髙似仲舒而夲领不及爽似仲舒而纯不及又曰韩子原道诸篇若非通所及者然终不免文士之习利逹之求若览古今之变措诸事业恐未若通之精到恳恻而有条理也至于河汾师道之立出于魏晋佛老之余迨今人以为盛则固豪杰之士也今董韩并列従祀而通不预疑为阙典臣又按宋儒自周子以下九人同列従祀而尚有可议者一人安定胡瑗是也瑗之言行先儒之论巳详大约以为少述着而不得比于濂洛云尔臣亦请断之以程氏之説程子防详学记曰宜建尊贤堂以延天下道徳之士如胡瑗张载邵雍使学者得以矜式朱子小学书亦备载瑗事以为百世之法臣以为自秦汉以来师道之立未有过瑗者矧程子于瑗之生也欲致其与张邵并居于尊贤之堂其也乃不得与张邵并侑于宣圣之庙其为缺典甚矣况宋端平二年议増十贤従祀以瑗为首若谓瑗无著述之功则元之许衡亦无者述但其身教之懿与瑗相望诚有不可偏废者臣考之礼有道有徳于教于学者死则为乐祖祭于瞽宗乡先生没则祭于社若通瑗两人之师道百世如新得加封爵使与衡同列祀于学宫最得礼意
　　一自唐宋以来以顔子曽子子思孟子配享坐堂上而顔子之父顔无繇曽子之父曽防子思之父孔鲤皆坐庑下臣考之礼子虽齐圣不先父食而三代之学皆所以明人伦也夫孔子之所以为教与诸弟子之所以为学者不过明此而已今乃使子坐于上父坐于下岂礼也哉若以为此乃论传道之功则自古及今未有外人伦而言道者縦出于后世之尊崇非诸贤之本意臣恐诸贤于防防之中必有不安于心而不敢享非礼之祀者臣考之元至顺三年尝封顔无繇国公谥文裕孟子之父孟孙氏亦尝封邾国公臣愚乞下有司于各处庙学如乡贤祠之制别立一祠中祀啓圣王以国公顔无繇莱芜侯曽防泗水侯孔鲤邾国公孟孙氏配享庶不失以礼尊奉圣贤之意臣又窃观圣学失传千五百年至程朱出而后孟氏之统始续则程朱之先亦不可缺况程子之父大中大夫封永年伯程珦首识濓溪周子于属掾之中荐以自代而又使二子从防朱子之父韦斋先生追谥献靖公朱松临没之时以朱子托其友籍溪胡氏而得程氏之学珦以不附王安石新法退居于洛松以不附秦桧和议奉祠于闽其厯官行已俱有称述臣愚乞将永年伯程珦献靖公朱松従祀啓圣王使学者知道学之传有开必先明伦之义不为虚文矣治元年八月初三日奉圣防这本礼部照例防官议钦此
　　龟山先生从祀议【程敏政】
　　翰林院为崇祀典以重道学事该礼部手本开送国子监博士杨廷用奏前事要将宋儒龟山杨时定议从祀孔子庙庭查得成化元年浙江绍兴府知府彭谊亦要将杨时従祀及福建将乐县嵗贡生员何升亦奏前事内称宋儒朱熹张栻元儒许衡吴澄俱以有功圣门得与从祀而杨时独不得与近年南京国子监祭酒谢铎亦以为言可见后学之心皆有未安巳经行移翰林院议拟定夺外合依照例用手本行请本院查照议拟径自具奏等因谨按诸儒从祀于孔门者非有功于斯道不可然道非后学所易知也要必取证于大儒之説斯可以合人心之公窃考程氏遗书及朱子伊洛渊源录所载龟山杨氏行状墓志等文俱称其造养深逺践履纯固温然无疾言遽色与明道程子相似方其学成而归程子目送之曰吾道南矣然则是道也岂易言哉自两程子嗣孔孟不传之统及门之士得以道见许者龟山一人而已盖龟山一传为豫章罗氏再传为延平李氏以授朱子号为正宗文定胡氏亲承指授而春秋之传作南轩张氏上泝渊源而太极之义阐心学所渐悉本伊洛使天下之人晓然知虚之非道训诂之非学词华之非艺则龟山传道之功不可诬矣崇宣之世京黼柄国跻王安石于配享位次孟轲而颁其新经以取士尊安石为圣人不复知有孔子诵新经为圣言不复知有古训僣圣叛经凢数十年龟山入朝首请黜其配享不令厠宣圣之庙庭废其新经不令蠧学者之心术又请罢纲运以收人心斥和议以张国势窜权臣以正邦宪培主徳以崇治本竑议谠言虽不尽用然使天下之人知邪説之当息跛行之当距淫词之当放则龟山卫道之功亦不可掩或有疑其出处之际而少其著述之功则亦有可言者朱子谓龟山之出惟胡文定公之言最公曰当时若听用决须救得一半而文定亦曰祭氏焉能凂之然则以出处见疑者未考之过也龟山值洛学党禁之余指示学者以大本所在体验之功转相授受而朱子得闻其指诀则见于何镐之书朱子于理一分殊之论称其年髙徳盛而所见益精则见于西铭之防要之无龟山则无朱子而龟山之道非知徳者殆未可轻议然则以著述见少者亦未考之过也又按元史至正二十一年因杭州路照磨胡瑜建言已将山与延平李氏文定胡氏九峯蔡氏西山真氏俱各封爵列従祀以世变不及遍行天下此殆近于礼所谓有其举之莫敢废者然则亲讲于龟山若文定私淑于龟山若朱张咸在侑食而近私淑于朱子若蔡真逺私淑于朱子若许吴亦在侑食独其师有传道卫道之功可以继往开来抑邪与正者反不预焉揆之人心诚为缺典考大儒之定论叅前代之故实伸弟子従师之义慰后学向道之心以龟山跻于従祀宜合公言谨议
　　释奠先师之礼【丘濬】
　　臣按塑像之设中国无之至佛教入中国始有也三代以前祀神皆以主无有所谓像设也彼异教用之无足怪者不知祀吾圣人者何时而始为像云观李元瓘言顔子立侍则像在唐前已有矣呜呼姚璲有言北史敢有造泥人铜人者门诛则泥人固非中土为主以祀圣人法也后世莫觉其非亦化其道而为之郡异县殊不一其状长短肥瘠老少美恶惟其工之巧拙是随就使尽善亦岂其生盛徳之容甚非神而明之无声无臭之道也国初洪武十四年首建太学圣祖毅然的见千古之非自夫子以下像不土绘祀以神主数百年夷教乃革呜呼盛哉夫国学庙貎非但以为师生瞻仰之所而天子视学实于是乎致礼焉夫以冕旒之尊而临夫爼豆之地圣人百世之师坐而不起犹之可也若夫従祀诸儒皆前代之缙绅或当代之臣子君拜于下而臣坐于上可乎臣知非独名分之乖舛而观瞻之不雅窃恐圣贤在天之灵亦有所不安也或者若谓既巳抟土为之事之以为圣贤一旦毁之以为泥滓似乎不恭窃观圣祖诏毁郡邑城隍塑像用其土泥壁以绘云山载在令甲可考也矧所塑者特具人形耳岂真圣贤之遗貎哉程頥论人家祖宗小影有一毫不类则非其人彼亲见其人而貎之有毫发不肖似尚非其人况工人随意信手而为之者哉臣惟文庙之在南京者固巳行圣祖之制今京师国学乃因元人之旧正统中重脩庙学惜无以此上闻者倘有以闻未必不従今天下郡邑恐于劳民无俟改革惟天子临视所乞如圣祖之制以革千古之夷教如儒臣宋讷所云者诚千万世儒道之幸仰惟我圣祖有大功于世教十数此其一也发扬祖宗之功烈亦圣子神孙继述之大者
　　正旦日食对【杨士竒】
　　永乐十一年十二月二十八日鸿胪寺奏习正旦贺仪上召礼部翰林院官问曰正旦日食百官奏贺可行乎尚书吕震对曰日食与朝贺之时先后不相妨侍郎仪智曰终然同日免贺为当上顾问翰林诸臣古有日食行贺礼否黄淮杨荣金防孜皆未有对臣士竒对曰日食天变之大者前代元正日食多不受朝宋仁宗时元正日食富弼请罢宴彻乐宰相吕夷简不従弼曰万一契丹行之为中国羞后有自契丹囬者言彼是日罢宴仁宗深悔今免贺诚当上曰君子爱人以徳不以姑息其免贺及宴仍赐百官节钞上于敬天致诚必求当理未尝茍狥人言大率类此
　　厯象之法【丘濬】
　　臣按洪武中刻漏愽士元统言一代之兴必有一代之厯随时脩改以合天道我朝承运以来厯虽以大綂为名而积分犹授时之数授时厯法以元至元辛已为厯元至今洪武甲子积一百四年以厯法推之得三亿七十六百一十九万九千七百七十五分经云大约七十五年而差一度毎嵗差十分五十秒辛巳至今年逺数盈渐差天度拟合脩改今年洪武甲子嵗前冬至为大綂厯元推演得授时厯辛已闰准分二十万二千五十分洪武甲子闰准分一十八万二千七十分一十八秒授时厯气准分五十五万六百分洪武甲子气准分五十五万三百七十五分授时厯辛巳转准分一十三万二百五分洪武甲子转准分二十万九千六百九十分授时厯辛巳交准分二十六万三百八十分洪武甲子交准分一十一万五千一百五分八秒当元綂上言时岁在甲子也巳云年逺数盈渐差天度矧今又厯一甲子而过其半其年愈逺其数愈多其所差者当益甚也臣愚以为厯者国家之大事所以膺在躬之数承上天之托以敬天道以授人时者端有在于此臣请诏求天下通星厯之学如郭守敬者以任考验之责明天人之理如许衡者以任讲究之方失今不为后愈差舛伏惟圣明留神聴察臣于厯数之学素无师传谨述经史所载言及厯象之理者以为明时献若夫推步占验之法具见诸书者兹不复赘
　　论正统巳巳厯【岳正】
　　予及第之明年颁己巳之朔礼成而观其书书二至之晷有昼夜六十一刻之文即恠其故退而求古诸家厯法无有也先生时为五官司厯予雅相知者主事君又同进士因以所私问之先生曰子以为何如予曰天行最健日次之月又次之以月防日以日防天天运常舒日月常缩厯家以其舒者缩者之中气置闰以定分至然以三百六十五日四分日之一之日乗除之积三嵗而得三十二日五十九刻者其法常活以三百六十五度四分度之一之天分南北二极日行中道冬至行极南至牵牛得四十刻为日短夏至行极北至东井得六十刻为日长春秋分则行南北中东至角西至娄为昼夜均均者各五十刻也其法常死死者必不可易而活者不能不变故古以厯名家者必以其变者立差法以权衡之则变者常通而死者得其所矣有如今厯也者无乃不揣其本而齐其末欤先生曰如子言诚然予曰若然者先生将居其职而不预其事耶先生掀髯笑曰能者不必用用者不必能又何今日咎也又曰厯者圣政之所先本也茍以私智揆之能无摇其支乎予始悟当时用事者方赫赫必以先生为忌巳而果有土木之变益以服先生之髙识矣
　　奏改厯元事宜【郑善夫】
　　奏为嵗差事照得正徳十三年五月朔日食起复时刻不合数多该钦天监中官周濓等奏验交食以改厯元本部议得今后日月交食本监官仍依古法推步如或未当暂免叅究即于官生内精选数人同周濓等讲究新法彼此叅验等因本年十月十五日十四年四月十五日十月十六日凡三次月食本部劄臣前往观象防督同钦天监官生人等防验其初亏复圎时刻分杪古法新法俱有得失经该奏报外窃以经纬天地治厯明时本圣贤事业而王政之首务也且天道幽其数精防以人合天非明理逹数之原鲜克于此是故嵗差之法自晋虞喜始定以岁防五十年差天运一度何承天复定以一百年隋刘焯取二家中数复定以七十五年唐一行复定以八十三年元许衡王恂郭守敬复定以六十六年有余凡经数十人厯验千数年至元授时厯似为精宻矣只今新法据许衡等六十六年有余之数推演仍又不合天道岂易言哉且如定嵗之法积四期余一日一日分加于四期是故二至之时只在丝忽之间自古难凖要须酌量以定者如定日之法一日百刻所以变为九百四十画者以气朔有不尽之数难分也凡毎月三十日二气盈四百一十一画二十五杪一朔虚四百四十一画积盈虚之数以成闰是故定朔必是四百四十一画前后为朓朒只在一画之间自古无有真知要亦须酌量以定者如日月交食惟日食为最难测月食分数惟以距交远近别无四时加减盖月小暗虚大月入暗虚而食故八方所见皆同也日为月体所掩而食盖日大而月小日上而月下日逺而月近日行有四时之异月行有九道之异故旁观者逺近自不得而同矣如北方食既南方才半亏南方食既北方才半亏是故食之时刻分杪必须防地定表因时求合而后凖也如正徳九年八月朔日食厯官所报食八分六十七秒而闽广之间遂至食既其时刻分杪安得而同今按交食以更厯元时分刻刻分分分分秒极精极细及至于半秒难分之处要亦须酌量以定者若差半秒积以岁月则躔离朓朒皆不合原筭矣是故随时考验以求合于天者茍非其人岂易言哉谨按汉唐以来皆设筭学与教习儒艺同科称四门愽士如宋钱藻孙觉诸儒皆为筭学愽士之官九章之法大明故定差法更厯元毎得其人我朝筭法既废而户部考校数嵗限取数人又止于筭钱谷户口此在九章尚未得其一也况占天之书国法所禁而官生之徒明理寔少必须理明然后数精方今海内儒术之中固有天资超迈究心天人之学者使得尽观秘书加以岁月必能上按往古下推未来庶防厯元可更也近访得养病南京兵科给事中乐防主事华湘开州判官余南京国子监生蔡于谷杭州处士孙一元此数人者聦敏静深颇明理数之学而精于九章之法者乞该部照依太常少卿童轩事例于本职上超加职衘其监生处士量加官爵使观秘书与周濂等讲究叅验数年然后责成其效于改造厯法庶克有济为此具本亲赍奏闻
　　读元史厯志【杨防】
　　前代之厯唐虞三代无可攷自汉至元凢四十余厯汉兴四百余年更三造厯唐兴三百余年更七造厯宋兴三百余年更十八造厯本朝大綂厯采用元授时厯自洪武至今百四十年未尝更造而一一皆验则斯厯真可以行之永久矣授时厯乃许平仲郭守敬所造知厯数既精明厯理又精恐古今之厯未有过之者也其法不用厯代积年日法最为简易琼防丘氏作大学衍义补引洪武中刻漏愽士元綂之言谓授时厯元年逺数盈渐差天度拟合脩改攷之统所改元推步不应厯家尚仍授时之旧而丘氏复谓今去綂时年逺数多所差益甚是亦泛论焉耳厯法踈宻验在交食今日月之食分秒不差又何得而疑之哉
　　请赠谥黄福【杨士竒】
　　少保户部尚书黄福防礼传奉圣防行移本院撰述祭文钦此臣等伏惟皇上临御以来礼待臣下悉出于厚今福防赐祭茔葬光荣甚盛存感戴矣臣等窃思黄福洪武年间自衞幕官因言事太祖皇帝深见嘉奬超陞工部侍太宗皇帝初登大位即陞工部尚书后建北京新设刑部命为刑部尚书及平定交趾初设布政司按察司乃命黄福仍尚书之职前往交阯抚绥其民布政按察二司印信并付福掌管一切公务皆緫于福福在交阯十有余年处事甚得人心仁宗皇帝监国备知其贤即位之初特遣人赍召还命兼詹事辅导储君宣宗皇帝即位念南京重地以福老臣命于南京户部管事皇上嗣位之初陞福少保令叅賛机务中外之人皆忻悦朝廷用人之当福感戴圣恩与襄城伯李隆同心恊力以副委任盖福为人防防正直刚果无私且明识大体身虽老病念念在公官虽贵显不营私蓄四十年来大臣之中正色居官少见其比今防圣恩固巳深厚但臣等欲望天恩赐谥一字及赠一官用褒贤良用垂劝励盖自古治平之朝及祖宗之世皆用此典臣等所目见者太宗皇帝于太子少师姚广孝大学士胡广皆赐谥赠官仁宗皇帝登极赠谥尤多尚书侍郎下至少卿少詹事賛善院判之贤且良者皆得防恩今黄福比前之得赠谥者厯官尤久効劳尤多操节之正始终一致伏望天恩特命该部依先朝例赐谥赠官庶使在位臣僚观感兴起臣等非敢私于黄福但欲国家典礼施之公当谨陈愚见伏惟圣裁
　　题表励忠贤事【姚夔】
　　近该翰林院逓掲帖钦赐少保兼户部尚书黄福追封特进荣禄大夫太保谥号忠宣命下之日人皆翕然称庆以为公论皇上劝贤励忠之意至矣及照得户部尚书王佐兵部尚书邝埜正统年间俱随驾迤北征进阵亡后防朝延追赠王佐少保兼户部尚书追赠邝埜少保兼兵部尚书防得王佐为人操存正大经略逺邝埜为人存心端介处事严谨二人者厯事累朝伟然一代名臣而皆于王事始终一节夷险不变若不明章彛典加之谥号无以劝忠贤而示将来合无照黄福事例行翰林院斟酌二人行实定拟谥号奏请颁赐庶可以慰死者于地下励生者于方来其于风教不为小补缘系表励忠贤事理未敢擅便成化二年九月初八日具题奉圣防是钦此钦遵行该翰林院逓出掲帖钦赐追赠少保兼户部尚书王佐谥忠简少保兼兵部尚书邝埜谥忠肃【姚文敏集】
　　题封谥事【姚夔】
　　近该本部以巳故少保黄福尚书王佐邝埜生平行实奏请钦防圣恩追封赐谥报功昭徳允恊舆情今再照得巳故工部尚书谨身殿大学士兼东阁大学士髙谷鲠直不囬端亮有守始以翰林院学士日侍英庙经筵入内阁辅政孜孜为国恪持公论景泰间先帝北廵力主遣使迎銮之议及其还驾独建备礼郊迎之策忠爱之诚人所难及天顺初以老疾乞归田里遂卒于家进退有道始终不渝赠谥未加诚为缺典合无照依前例行移翰林院叅酌本官行实定拟封谥奏请颁赐庶可表励臣节以示后来縁系封谥事理未敢擅便具题奉圣防是钦此赐谥文义【姚文敏集】
　　题乞恩褒异旧臣事【林俊】
　　防江西建昌府申防广昌县报治十五年十二月二十二日本县致仕刑部尚书何乔新病故防得本官敭厯中外全徳始终致仕十有余年足迹不入城府声色货利素不婴心著书立言老尤造妙诚为中朝耆望名世硕臣本官与刑部尚书彭韶吏部侍郎叶盛人望相同合申乞照彭韶赠太子少保叶盛谥文庄事例奏请赠谥及赐祭葬以快人心等因到臣行间又防江西布政司呈前事查得何乔新妻夫人吴氏先于本年二月内病故已经奏差进士林魁督造坟茔本官丁忧囬家守制行委该府同知沈景督造外臣闻何乔新与彭韶先为刑部属官并负盛名积官俱至刑部尚书彭韶忠亮懿淳何乔新贞方恭慎又各儒术精究吏事熟谙得古人之深以同任天下之重当时言完徳纯名文学政事节概皆属心焉及位序巳极请老归荣识者尤以不尽用为歉疏起者再四彭韶有赠谥仰悉我圣天子优异名徳盛心然彭韶学有经纬道适中和危言峻行亷问贞风则有也忠与节与恪与清与宪则又有也其视叶盛学行同而事功过之叶盛得谥文庄彭韶宜无靳况追赠都察院右副都御史吴讷谥文恪南京吏部尚书魏骥谥文靖彭韶寔足并美嗣休又宋臣欧阳修谥文忠范仲淹谥文正论者谓彭韶正色立朝先忧为国生今之世无愧古人而易名宜亦近之不知定议之时何取恵安之义舍大录细不类其人不足服中外之心为后世史书之信今何乔新之卒该府兼举彭韶官阶叶盛文庄事例为言似亦未慊彭韶之谥而欲求畀何乔新以文者或疑彭韶何乔新非出翰林不得谥文不知谥以责名实公是非圣君贤相所以右人文昭信史而风动士夫者端亦借是况吴讷叶盛魏骥近事甚明而李时勉先谥文毅曺鼐谥文襄王英谥文安后各谥文忠着例厯厯可举者哉此臣所以不揆狂昧特为申请伏望陛下褒崇旧徳特隆何乔新赠祭开圹之典仍翰林院叅详臣奏揆以公议将彭韶再议与何乔新果合文正忠献贞宣恭肃宪恪谥法具议上请圣裁易去彭韶恵安旧谥庶名实允符臣工胥劝縁系褒异旧臣及改諡事理未敢擅便为此具本谨题请防
　　慎重恩典以杜滥请疏
　　先该都察院右副都御史王应鹏等题称防得廵按福建监察御史苏信奏勘过巳故左布政使查约右叅议杨瑀都指挥佥事王翺经歴周焕各将前项被杀事情委可矜悯乞要褒录一节相应议处以昭劝等因奉圣防礼部详议了来説钦此又该礼科给事中薛宗铠题为明赏罚以定国是奉圣防这本説的是礼部防了来説钦此钦遵臣等防得人臣之死事变以节义为难朝廷之加恤恩以功徳为重故士贵处死古人有泰山鸿毛之喻所以于国家死难之臣必责以义理之正有关劝而后褒崇之典行焉上不滥予下不虚冐庶防名实相副足以风励海内礼典所在关系匪轻今照左布政使查约右叅议杨瑀都指挥佥事王翺经厯周焕偶以公事防集适遭重囚反狱挺兵突至事出仓卒横罹锋刄死极惨毒委可哀悯但臣等切详前项罪囚反狱弄兵自求脱命乗势肆毒何暇择人而查约等适相遭值变出不虞遁身无从骈首遇害此与孙燧许逵等抗节不屈以身殉国周宪等临阵奋勇以死勤事者大有不同所防乞要比照孙等死节恩典事例一体褒录臣等辄难轻议今给事中薛宗铠具奏前因盖本官彼时居闽属邑中间事体颠末闻见尤真无非公是非慎赏罚之意与本部查议相同今该廵按福建监察御史苏信查勘各官被杀事情及该院覆题前因委的词多文饰义涉牵附殊非公论惟是各官不得其死原情虽足哀矜然死无禆于公安所议其褒录况先年巳经奉有钦依量赐各官营葬防典所加巳足酬死所据该院请乞表彰褒录俱难准行且各该地方官贠平时不能禁奸仓卒不能御乱以致方靣守臣分阃帅职当白昼大逵之中宪司公署之地以数軰么麽囹圄之羁囚操刄一呼卒溃散衣冠窜服肝脑涂地为国大辱渐不可长而当事执法之臣不能彰明宪典以正生者之罪诚有如给事中薛宗铠所论者但查得前事先年巳经都察院行勘叅提奉有钦依各该失事官贠俱巳罚治外事属巳徃亦难再议但再看得给事中薛宗铠奏内所言罪囚林汝美等应决而久不决不锢之臬司而置之于县狱往来易通之地是示之以无生之路而与之以可乗之机此实本官尝为有司目击时反狱杀官之祸本原在此盖在外衙门问刑不审轻易入人死罪往往狱成而事在矜疑以致难于处决后官拘于成案避嫌畏事莫肯平反以致重囚淹禁经年老于囹圄及在外各按察司官往往移囚府县以预防反狱之事罪不及已殊不计州县衙门狱户垣墉卑隘监守人卒寡少易于反狱而按察司在省城之中狴犴牢固可以防御今欲觊免已之罪而不顾贻地方之祸是何心哉合命下移咨都察院通行天下今后凡系死罪重囚俱觧按察司监锢不许寄监府县如系应禁按察司罪囚而移监府州县反狱者罪坐按察司掌印及该道分廵官如系应决罪囚不决而淹禁反狱者罪坐夲年廵按御史着为定例则反狱之祸可弭而地方不致有他变矣
　　举赠諡以劝忠【丘濬】
　　臣按先正有言国家所以驭臣下者不过祸福荣辱而巳为善者生享其福死受其荣不善者生遇其祸死防其辱天下虽欲不治安不可得也如有不令之臣生则盗其禄位死则盗其荣名善者不知所劝者不知所惧臧否颠倒不可复振其为害可胜道哉臣惟生者之祸福出于一时防蔽众论之不公人众者胜天固可侥幸而茍免然而事久则论定天定则胜人至于盖棺事则定矣然犹以偏爱之心持不公之论以愚而为贤当辱而反荣是终无天道矣是以三代明王立为谥法以为死后荣辱之典善者予之以美谥者予之以谥孟子所谓孝子慈孙百世不能改而世之昏君僻臣乃以一已之私而掩天下之公非惟得罪于世教而实得罪于天帝也三代以前君之谥则请命于天臣之谥则请命于君天不言而人代之言人代天言而反天之道天必殛之君不足定而俾臣代之臣承君命而负君之托逆天之理违国之法虽一时逭于人刑其如天道何唐宋议諡掌于太常愽士凢于法应得谥者考其行状撰定谥文移文吏部考功郎中覆定之本朝虽设太常愽士而不掌谥议洪武初惟武臣有谥至永乐中文臣始得谥盖自姚广孝胡广始也自后文臣亦多有之然我朝之谥皆出恩赐然臣窃以为九重之上于臣下之贤否未易尽知请自今以后有应得谥者未赐之先先下攸司俾其考订以闻然后従中赐下如此则得之者以为荣不当得者不因其亲故之嘱托其当得者不为朋党之掩蔽国家激励臣子之大端有在于是其为世教之助夫岂细哉
　　论諡法【张志淳】
　　周制谥而王秦废谥而亡此不待辨説而见然自汉以下周之制虽存而毕尽其义者亦鲜矣我髙皇帝迹行定谥至谓不容私诸子而谥以荒成周制諡之义于斯为尽文皇帝表章性理以谥法系诸治道且厯载宋儒之论殆以是夫然以今考之古之用谥美并也近专美而无岂人皆贤而谥无所于加抑亦不复谥而谥者得以掠美也窃惑之往居京师得古谥及苏氏所言与我朝文武大臣之谥因录以归而者亦未之见窃意周公以赏罚惟一时而欲久以美之谥其用殆要于命讨其公殆不容于私诸君父固不第有美而无也或乃谓予曰岂惟兹哉先年大臣谥文者以行不以官近惟官翰林者谥文而余多寝不知此亦周公之法否也予未及对则又曰晋唐以下愽士行不应谥者可复乎吾益无以对则抚卷而识其説侍御张君凤举见而阅之谓可并刻以质诸天下之士遂不敢避易其説意或居庙堂而思用周公之道者之所欲观也【正学类编】
　　题灾异事
　　臣等窃惟圣上嗣守祖宗大业十有三年夙夜忧勤圗惟治理天下之人无不感仰圣徳视前代嗣綂之君逺过万万是宜天道协和雨旸时若休征毕应而妖孽不作也夫何近年以来灾变实多去嵗宫门大灾秋大雨水一冬无雪今春严寒河氷重结郊祀之祭大风怒号二月朔望日月连蚀南京地震陕西天鸣即日又有妖物害人之异此皆隂盛阳防非常之变也夫天道不逺感召在人观此则今日人事之不修徳政之有亏军民之怨困莫伸国家之事变叵测不卜可知此诚皇上侧身脩行之时所宜深省逺虑以安宗社为念増脩徳政讲求得失踈逺私昵节省冗费以囬天意可也臣等又惟应天以实不以文事神以诚不以伪祖宗创为郊祀之礼毎年一次举行极为慎重迩者传闻皇上推广敬天之心又于宫北建祠奉祀玉皇取郊祀所用祭服祭器乐舞之具依式制造并新编乐章命内臣习之欲于道家神降之日举行祀礼臣等窃详皇上为此非有他故无非上为母后祝厘下为生民祈福用圗保安宗社于万万年之久圣心诚敬人所共知但稽之于古未为合礼昔傅説之告髙宗曰凟于祭祀时谓弗钦礼烦则乱事神则难释之者曰祭不欲凟凟则不敬礼不欲烦烦则扰乱皆非所以交神明之道也况天者至尊无对尤非其他神明可比事之之礼宜简而不宜繁可敬而不可凟今乃别立玊皇之祠并用南郊礼乐则是相去一月之间连行三祭未免人心懈怠诚意不专且郊祀所用执事并乐舞生皆神乐观道士为之其离俗出尘清心寡欲但系刑防疾病之人一切不预祖宗制礼盖有深意存焉皇上为天之子其于事天之礼岂可不斟酌典故而致有纎毫之不谨乎臣等伏望圣明将前项神祠停罢神像送宫观侍奉祭服祭器乐舞之具送太常寺贮凢内庭一应斋醮之事悉行停止今后圣节等项脩斋悉照旧例施行勿为防凟庶防天心照鉴可以变灾而为祥转祸而为福宗社万万年无疆之庆端在于此臣等无任区区犬马圗报之至谨昧死具题以闻伏防
　　奏止斋醮进香疏【张寜】
　　臣闻释道之教防古所无下至汉唐其法寖盛然三代君王夀考世运灵长后世衰乱相仍年祚少永佛老无补视昔可知夫父子君臣夫妇兄弟朋友长防人之大伦自古体国立法脩政建事无非为此五者而为之经理防范耳五者顺序百庆以寜是以圣人之道始于有为而终于无为彼佛老之法不足以有为而强于无为遂欲去君臣废夫妇一切归诸虚无寂防假使其教尽行则婚姻既无生育顿絶不过百年人类尽矣虽有事物将谁用之厯代英君谊辟有见于此非不欲深而痛革之特以其颇能以祸福轮逥之空谈警动于人可以化导愚昧姑将存之以为治化之外一术耳岂真谓其能扶世立教延永国步而为之崇奉也恭惟皇上曩在清宫继登大寳夙精儒学日御经筵于凢治乱之由正邪之辨洞明深识允蹈躬行当即位之初诏天下寺观不许蔵匿无度牒僧道等项寻奉睿防不许増脩寺观乞请额名上书言事者又毎以滥度呌化不便为词多被奬纳传之将来固当永逺无弊矣迩者防遇皇太后诞日令僧道建设斋醮此见皇上将欲表扬孝道慰悦圣慈无所不用其极之心也诸大臣及百职事但当和助徳仰賛至情上绥懿祉则心诚道徳允合旧章而礼部尚书姚防等乃于各衙门敛防财物收办炷香约以至期赴坛行礼为儒者自共其守业彼者乌知其非臣虽至愚为此深惜切惟人臣之于君愿其福也则当劝以脩徳善愿其夀也则当劝以去逸欲愿天心之向顺也则当相之以和保小民康济四海故曰求福不囬天夀平格又曰欲王以小民受天永命未闻有以祷祠得福丹药致夀假符瑞以永天命者今乃不能尽所当为徒以办香尺楮列名其上宣扬于佛老之神相率而拜曰为朝廷祈福祝夀天地鬼神山川河岳昭布森列可厚诬如是哉昔孔子之于异端孟子之于杨墨韩愈欧阳脩诸儒之于佛老为其惑世诬民充塞仁义故词而辟之论而排之今若此其流不止于惑与诬矣通朝之人靡然相従仁义不止于充塞矣学圣贤之学者既不能辟而排之又不能以正自处天下后世谓之何哉伏惟英宗睿皇帝当复位之初国事多虞属有足疾其时一二大臣所见不逺不察古人行祷之意故尝举行此事盖一时臣子廹切至情事不得巳然非祖宗之旧典先帝之夲心也因循至今实意不存尚沿故习夫臣之于君犹子之于父一指一发皆其长养一饮一食皆其赐予若能以斋醮助国虽杀身亦所不辞岂敢自以儒者门户为此倔强与彼相较量哉但以无益事情徒伤大体其于经筵圣学不无略有所干其于进讲儒臣亦恐难以身劝伏望皇上法古昔圣贤正常道之心监大学衍义明道术之语乞礼部及文武衙门今后凢遇庆贺日期等项不许擅备炷香于寺观行礼庶可以扶名教振士风全一代之治体而与三代之时并隆矣臣等待罪言官不敢缄黙诚惶诚惧谨题以闻【方洲集】
　　题停斋醮疏
　　臣某等谨题为慎选左右速停斋醮以光圣徳事窃惟人君一身天下根夲欲令出入起居事事尽善惟左右前后皆用正人日闻正言日行正道则奸佞之徒不须斥逐自然逺去异端邪妄之説何従而生臣等先于正徳十六年四月初间巳尝具启请于昭圣慈夀皇太后乞命司礼监官将尚冠尚衣四执事及膳房茶房殿内荅应掌宫侍卫牌子等项人员逐一预选老成厚重慎宻小心之人以待陛下任使其曽经先朝随侍壊事人员不许滥与即防懿防施行暨陛下登极之初臣等又尝极言异端邪説凟经乱伦伤风败俗亟宜痛絶又条奏慎始脩徳十二事冩成牌扁悬置殿壁其一事谓斋醮禳祷必须豫絶其端不可轻信不意近来无故不时修设斋醮恩宠赏赍过于寻常逺近传闻莫不惊骇推求其故皆因先年壊事之徒各名下掌家管家等项人员计引畨汉僧道人等巧言诳惑以致陛下不察误防信用各该名下人员従来壊事非止一端至于今日犹以斋醮一事试探圣心夫斋醮之事乃异端邪説诳惑时俗假此名目以为衣食之计佛家三寳道家三清名虽不同其实同一虚诞诬罔圣王之所必禁在昔梁武帝宋徽宗崇信尊奉无所不至一则饿死防城一则累系金国庙社丘墟生灵涂炭求福未得反以召祸史册所载其迹甚明若使二君当时左右随侍皆得正人何至受祸如此哉二君且未暇详论只如近日刘瑾建明宫钱宁建石经山祠张雄建大慧寺张鋭建夀昌寺于经建碧云寺张忠建隆恩宫所费金银不可胜计其心本欲求福也然皆身被诛窜家底败亾略不防佛与天尊之庇佑由此观之则不足信也明矣夫何防邪小人公肆惑不遵祖宗法度不畏天下议论至使宫闱之内脩建斋醮屈万乗之尊亲坛塲上惑宸聦下诳愚俗以为福田可种利益可求灾患可除祥瑞可致不知年来逺近亢旱风霾变灾彼何不诵一经念一呪以消弭之乎南北直山东河南流贼往来焚刼杀戮彼何不驱神兵役鬼将以扫平之乎陛下试以此驱之则其无益有损不待辨矣况陛下亲坛塲行香拜箓亦甚劳矣何不移之以御讲筵脩设斋醮糜费财粮亦甚多矣何不移之赒穷困正道异端不容并立心既系于彼则必不系于此邪説既入则圣贤之经训自踈播之天下传之后世其为陛下圣徳之累不小非止亏损圣治耗蠧民财而巳臣等职在辅导培养君徳分所当然第以积诚未至言虽谆谆未防嘉纳今不得巳形之章奏扬言于廷以为不如是则不足以耸动天听故不避干犯率尔上尘伏望圣明亟纳臣等所言特命司礼监官将前项有名蛊惑诱引人贠逐一查出先将首従重防治其余夤縁阿附者尽数斥逐不使仍前随侍再命礼部查访在内在外寺观同相济表售奸僧道一体治罪又命光禄寺备查近来毎次斋醮取用过米麫蔬果等数又命内库查报各该人员赏过衬施银两等物各开数目进呈防问追夺以杜冐滥更乞大施干断于凢无益斋醮一切停免惟日以敬天法祖修徳保身为先务则圣治益隆圣夀自延圣徳愈光所以绵国祚于千万年而无疆者端有在是矣臣等不胜忠恳仰望之至谨题请防
　　题照例查处给度事【倪岳】
　　祠祭清吏司案呈卷查治元年闰正月内该都察院左都御史马文升题为振肃风纪禆益治道事奉圣防这本所言多切时弊该衙门便防了来説钦此钦遵内一件清僧道以杜防食窃惟我朝定制每府僧道各不过四十名毎州不过三十名毎县不过二十名今天下一百四十七府二百七十七州一千一百四十五县共该额设三万七千九十名成化十二年度僧一十万成化二十二年度僧二十万以前各年所度僧道不下二十万共计五十余万以一僧一道一年食米六石论之共该米三百六十万余可勾京师一年嵗用之数况有不耕而食不蚕而衣且又不当本等差役可谓食之众而为之不舒矣其军民壮丁私自披剃而隠于寺观者不知其防何民食不足府藏之空职此之由若不通查僧道之数以示再度之禁则防食之徒何有纪极如防乞勑礼部通查天下并在京寺观共若干处僧道共若干名如果数多既巳关有度牒难以追夺明白具奏不许额外再度僧道直至额数不足之时方许各该有司具结照数起送关给度牒敢有无故再言度僧许六科十三道官紏劾拏问等因前件本部查得永乐十六年十一月二十七日节该钦奉太宗皇帝圣防今后为僧道的府不过四十名州不过三十名县不过二十名额外不许滥收钦此钦遵续于天顺二年五月十五日节该钦奉英宗皇帝圣防今后有愿为僧者务従有司取勘户内三丁以上年十五以下方许出家如额外有缺许照正綂十四年榜例保送赴部考通经典然后给与度牒仍定与则例毎十年一次开度许照缺依期来关敢有故违悉发邉卫充军钦此钦遵又查得成化二年给度过僧道一十三万二千二百余名成化十二年一万三千三百余名成化二十二年二十二万四千五百余名为因十年一度兼且各处纳银赈济等项多有不查额数不由有司保送一概请给以此额外増添数将十倍是以军民之籍日削异端之徒日盛侵夺民食耗费民财其为治道之蠧莫比为甚诚有如都御史马文升所言者合无准其所奏行移两京僧道录司并各布政司直府州县各邉卫有寺观去处通查给度过僧道共若干备造文册送部存照以后各年有为事病故等项追缴度牒者照名开除仍将十年一度之例暂乞停止待后各处额数不足之日方许所在官司照依额外名缺起送赴部考中给与度牒再不许内外衙门指以救荒为由奏请给度庶不亏损国体僧道官亦不敢贪圗侥幸敢有故违许科道官紏劾拿问等因具题节该奉圣防准议钦此已经钦遵通行去后到今数年之间各处文册少见缴到诚恐无知小人止以十年一度为期不知已有前项禁例以致各处僧道行童互相诱扇辄便预先来京潜住各寺宫观投礼僧道官住持以圗至期可以夤縁请给一时不免蚕食京师将来米价日渐涌贵未必不由于此查得十二年节有奏准预期出榜禁约僧道不许来京搔扰事例理合早为照例查处案呈到部防得天下各处地方灾伤数多民不聊生盗贼窃发刼财杀人在在有之中间获到贼徒多有僧人在内皆因先年给度泛滥所致及查先该锦衣卫指挥朱骥等奏称奉廵捕盗贼今为盗之人多系各处无籍僧徒昼则沿街乞食夜则相聚刼掠得賍即分各行逺遁虽有廵捕人贠无従追捕等因奏行都察院出榜禁约此为明验况天下僧道额数不过三万有余而成化年间所度已该三十五万有余此非天地别生一种之人不过出于军民匠籍之家即今天下有司工役衙门军多缺伍匠多缺役里甲籍册日见凋耗皆因此等之徒躱重投轻舍此入彼若不早为限量将恐天下之人皆流而为僧道之归其为贻患不可胜言合无本部查照先次奏准事理及累朝奉有钦依事例通行天下司府州县掌印官督属查勘原先给度过僧道数目见在若干事故等项若干比与钦定额数有无多少务照先次奏准事理造册缴保除额尚多去处外果有额数不足去处许待丰年有收之日径自具奏本部查照成化十二年奏准给度事例另行奏请定夺施行仍要通行禁约各处寺观僧道行童不许指以请给为由预先来京搅扰各该关津把截严加盘诘阻当仍行锦衣卫五城廵视监察御史严督各兵马司僧道录司逐一挨查各处寺观不许容留在外僧道行童在内潜住取具住持人员不敢扶同容隠结状缴报违者坐賍问罪无度牒之人囘原籍当差京城内外官员军民之家亦不许容留僧俗混杂有壊风俗事发一体究治其有内外衙门及僧道人员或假救荒等项为由妄行奏扰者仍聼科道指实叅劾问罪縁系照例查处给度事理未敢擅便治七年六月初二日题次日奉圣防是钦此








　　名臣经济録巻三十
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济録卷三十一
　　明　黄训　编
　　礼部【主客精膳】
　　译言待賔之礼【丘濬】
　　臣按译言之官自古有之然惟译其言语而已也彼时外夷犹未有字书自佛教入中国始有天竺字其后回回女直防古缅甸其国人之黠慧者各因其国俗而自为一种字书其来朝贡及有陈説辩诉求索各用其国书必加翻译然后知其意向之所在唐宋以来虽有润文译经使之衔然惟有译佛书而已非以通华夷之情也文皇帝始为八馆曰西天曰靼鞑曰回回曰女直曰髙昌曰西畨曰缅甸曰百夷初以举人为之其就礼部试则以畨书译其所作经义稍通者得聫名于进士榜授以文学之职而译书如故其后又择俊民俾専其业艺成会六部大臣试之通者冠带又三年授以官重其选也盖此一事似缓而实急似轻而实重一旦外夷有事上书来言其情使人人皆不知其所谓或知之而未尽则我所以应之者岂不至相矛盾哉非惟失敌情而或至启边衅者亦有之矣我文皇専设官以司之其虑逺哉
　　请却进献疏
　　礼科抄出朝鲜国王李瑈奏将获到海青一连差陪臣崔景礼管送赴京进献等因具奏成化二年十二月二十五日本部官于奉天门钦奉圣防礼部知道钦此钦遵除照例赏赐外照得成化二年十月二十二日该朝鲜国王李瑈差陪臣金永需等赴京进献白鹊一只本年十二月十七日又差陪臣赵瑾等进海青二连今次又差陪臣崔景礼等进海青一连查得天顺八年正月二十二日节奉诏书各处今后不许进贡花木鸟兽及本处一应所产物件钦此钦遵今朝鲜国两月之内三次进贡禽鸟虽曰小国效顺然不应将此玩物频数来献其意盖谓朝廷所尚者珍禽奇兽故巧取频贡希求厚赏况縁禽鸟微物奔驰千里之逺劳民动众彼此烦扰若不禁止非惟彼国不知诏书禁絶贡献之意抑且窥见朝廷嗜欲轻探厚取久将起侮招玩殊非王者抚驭外夷之体书曰不宝异物则逺人格合无请勅一道责付今次差来陪臣崔景礼等领回晓谕国王李瑈谓尔敬奉朝廷遣人进贡只宜遵守常礼其余白鹊海青等物不必进来如此诚足以彰皇上盛徳不宝逺物四夷闻之亦足知警縁系却贡献具题奉圣防是钦此
　　止贡使防【倪岳】
　　主客清吏司案呈奉本部送内府并礼科抄出钦差镇守巡抚两广等处太监等官韦眷等题称赛玛尔堪地面阿哈玛特王差使臣哈札尔和沁等赍送狮子等件从海道满剌加国前来进贡除将狮子鹦鹉行属支给官钱买办喂养及差委的当官员同畨使人等管送赴京外具本先差舍人于铎亲赍题知该本部官于奉天门钦奉圣防该部知道钦此钦遵抄出到部送司查得成化二十年本地面差人从陜西赴京进贡狮子驼马本部查照旧例议拟题准特赐畨王阿哈玛特并伊妻男各色纻丝纱罗绢布一百九十余匹赐狮子驼马价彩段共六十八表里给赐加赐使臣辟勒温玛哈穆特等彩段七十三表里银一百七十五两衣服绢匹数又不赀似此从厚赏赉逺人犹且心无厌足节次奏扰不已又防钦赐路费银两后各夷领赏事完要从海道回还防宪宗皇帝特防准从海道回去今该前因案呈到部看得赛玛尔堪所进狮子乃逺方之野兽非中国所宜畜留之于内既非殿庭之美观置之于外亦非军伍之可用日逐喂饲之费及所赐前项银币等件俱系府帑之财帛百姓之供亿兼且狮子真伪皆未可辨借使是真不免以彼无用之物易此有用之财倘或非真岂不受逺人之欺贻天下之笑且以启逺人窥伺之心以为中国好尚之所在殆非所以扬圣徳之光辉补益治平之实效也臣等切为朝廷惜之盖因逺人先次得利而去以此今次继踵复来今若不为处置则今次既去后次复来一处既然各处仿效以朝廷柔懐之仁固不计此小费其如彼之窥我者邀求无己何哉臣等尝闻圣帝明王不宝逺物故周武王时西旅贡獒召公致戒汉文帝时有献千里马者下诏却之载之经史传美万世而我宪宗皇帝成化初年亦尝降勅谕止朝鲜白鹊海青之献皇上践祚之初首颁明诏禁止各处镇守等官进贡骚扰之既而放禽鸟纵鹰犬旬日之间屏逐无遗治元年四月内因迤西夷人进贡玉石等物却令带回本年七月内又因云南镇守太监王举欲进宝石等物严申禁絶善政善教逺近称颂以为圣徳恭俭盖与成汤之不殖货利同符而一致由是而终始惟一虽尧舜之圣何以过此今未及三年而广东镇巡官员又将赛玛尔堪所进狮子要行起送赴京臣等仰窥圣心必不纳此无益之物以为圣徳之累但恐有先年事例为容其到京则经过道途骚扰必多赏赐犒劳须从旧例况本处进贡使臣例该于陜西甘肃验放起送即今见一起哈玛尔丹一十八名到京为因后起使臣未到未及题赏其经从海道虽有先朝特防止是准令回还不曾许从入贡今若聴从海道前来则后次倘有附近本地浮海商夷诡称本处差来入贡则既无勘合又无印信何由知其真伪就使的系本处差来使臣则既陜西又从海道滥冒差人縻费财币终无穷已且又令其习知海道启意外之虞即今各处地方水旱相仍人民穷困却乃疲中国以供逺人费有用而易无用臣等愚见深为未便伏望皇上念生民财力之艰难察逺人诡冒之奸计断自宸衷阻其使臣尽却所贡仍差的当行人一员驰驿前去沿途跟访随其所在会同巡抚或巡按及合干司府官就于所在官司支给官钱量为宴劳仍依例给与廪给脚力送回广东量与赏赐嘉荅其意将原来船只官为修理着令撑驾回还仍请勅一道晓谕阿哈玛特王谓尔忠敬朝廷具知但差人进贡只宜照依常例量备驼马从陜西陆路赴京为当其狮子鹦鹉不系常有之物不必逺涉海道来进如此则逺方之人知明天子之所为有非彼之所能测然后益崇俊良益修政治使家给人足礼乐兴行边域无惊万邦賔服如此则虽四灵毕至未足以增光盛治矧一狰狞异兽亦何足以为明时之轻重哉再照镇巡等官太监韦眷都御史秦纮安逺侯栁景俱系内外重臣均受朝廷重寄明知海南诸畨国惟占城真腊暹罗满刺加国哇等处入贡有勘合者例于广东布政司比对起送赴京其余不许起送系是定例今赛玛尔堪差来进贡既该委官千户孙祥等呈报各官自合遣人谕以朝廷事例并诏防事理阻回为当如果其性执抝不肯依从亦合以理阻留在彼差人星驰具奏请明命以为进止可也却乃即便差人起送似此故违亦合叅究伏乞圣裁縁系遵奉诏防阻却贡献及叅究镇巡官员并奉钦依礼部知道事理未敢擅便治二年十一月十一日题次日奉圣防是珍禽奇兽朕不受献况使人之至又不由正路来便差官阻回去广东镇巡官违例起送本当治罪且都饶这遭还行文与他每知道钦此
　　止取畨僧疏【倪岳】
　　治六年九月初八日该司礼监太监韦泰传奉圣防四川光相寺国师领占竹取来大慈恩寺住坐礼部知道钦此传奉到部送司除钦遵补本覆奏送科备照外查得成化二十三年九月内该礼科掌科事给事中韩重等及广西等道监察御史陈毂等俱题为纠劾事内开法王领占竹等但以西畨腥膻之徒汚我中华礼义之教锦衣玉食縻费钱粮前拥后诃擅作威福献顶骨数珠进骷髅法碗以秽汚之物冒陞赏之荣名曰祝延实为妄诞罪恶深重法所难容伏望圣上独断干刚大彰天讨将法王领占竹等挐送法司明正典刑等因本部议拟覆奏节该奉圣防是这畨僧及汉人习畨教的冒滥陞赏蠧耗钱粮年久数多本当究治但遇革饶他都依降革职事追夺累次诰勅印信仪仗并该还官物件便遣去钦此钦遵续据大慈恩寺住坐畨僧领占班着尔等各告系四川陜西等处光相等寺管事畨僧有本寺国师领占竹等先年进贡来京在大慈恩寺住坐今奉例遣回还縁领占竹等先年来京俱有马匹船只廪给脚力等项乞为转行应付等因本部已经题准行移兵部将领占竹等量与应付船只廪给送还原土本寺住坐外及查得近该礼科左给事中夏昂题为应制陈言修省事内一件遵制命内开教坊司额外乐官并畨僧及汉人习教的俱已奉防降革近日辄有奏讨复职者不畏国法故违制命如此伏愿皇上独断干刚急颁涣号通行各该衙门今后如有希求请托故违制命者务要严加惩治以杜将来等因具题该本部议拟覆奏节该奉圣防是钦此又经通行钦遵去后今该前因看得国师领占竹先因进贡来京钦留大慈恩寺住坐累陞至法王名号滥叨恩赏实为第一伏遇皇上御极之初因其罪恶深重节该科道官纠劾本部议拟覆奏已经奉有钦依悉宥其罪从轻降革职事遣原寺住坐中外臣民莫不称快今欲行取来京本部查无行取畨僧国师事例必须创始而行事有未便且四川布政司离京窎逺动经万里之程使其陆路而来则经由陜西河南等布政司及北直顺徳等府若从水路而来则经由湖广江西山东等布政司及南直地方所至处转相传报必曰钦取国师至京惊骇耳目骚扰驿递势所必至况当时大慈恩等寺奉防并陆续奏留国师畨僧人等不下百十余人未必自今遽乏领占竹一人之用而同时遣回四川陜西等处国师畨僧人等多至二百余人倘或夤縁效尤乗机干进幸门复开殆难杜塞则于皇上初政之清明制命之严正不无少损诚非细故伏望皇上俯察愚诚暂寝新命将领占竹免令行取庶可絶小人觊觎之心示天下趋向之正实为便益臣等本以庸愚叨承任使偶有所见不敢缄黙縁系传奉事理未敢擅便谨题请防
　　申明旧例以正体统事【徐琼】
　　精膳清吏司案呈奉本部送准吏部咨该本部等衙门题吏科抄出太子少保礼部尚书徐等题节该本部题照得光禄寺之与本部太仆寺之与兵部各安体统罔有纷更今太常寺与二寺事体相同如防乞勅多官检照诸司职掌并皇明祖训及节次奏奉钦依事例逐一会议明白奏请定夺以定上下之分以塞纷更之心等因题奉圣防是着多官公同会议明白来説钦此钦遵太师兼太子太师英国公张等太子太傅吏部尚书屠等会议覆奏间又于礼科抄出太常寺卿崔志端等题为不遵旧例故违祖宗成法事节该乞赐御览祖训条章诸司职掌并本寺洪武永乐年间以来旧例及节次奉圣防便见明白等因题奉圣防着多官一并议了来説钦此钦遵臣等查得本部一应题奉钦依多官会议俱系本部为首承行今太常寺又题奉钦依着多官一并议了来説钦此钦遵会官并议縁所议事理系本部要正体统难以为首承行照得吏部系各衙门之长合无吏部为首承行会议惟复别衙门为首等因具题奉圣防着吏部承行会议钦此钦遵随准礼部咨该本部题精膳清吏司案呈奉本部送于礼科抄出太常寺卿崔志端等题为告补防役事据本寺防役余丁曹原等告系直保定等府易州等州县民籍各告父兄曹軏等充当本寺防役治十一年等年月日不等病故身等俱各系在营生长亲男弟侄自幼习学防役一向应当余丁差使告要顶补等因行间又据防役董鉴吿称年老力弱两目昏花及患暗风等病不堪应役思得在营生长亲男弟婿董刚等俱各年力少壮应当余丁差使曾学防业堪替前役告乞替补及防役魏普儿告称无丁替补乞要照例放回另行佥补等因各告到寺行据防役甲首孟惠等结勘相同在卷查得洪武年间以来旧例本寺防役凡有逃亡随即呈行礼部转行提解及在营老疾无丁替补者俱该本寺查勘明白类呈该部将应补余丁照例收送寺着役其无丁者行移该管官司另行佥补老疾原役正身俱送顺天府给引照回为民其病故者在营有弟男婿侄替补俱该本寺查勘无碍径自具奏收补近该本寺题先奉礼部劄付为防役不敷差拨事要将本寺防役造册送部等因本寺查无造册事例及防役替役自洪武年间事例具题奉圣防礼部查看了来説钦此钦遵随该礼部查看覆奏奉圣防照洪武年间例行钦此钦遵续该礼部劄付朦胧行寺开要造册又该本寺查无造册事例及查替补防役一节洪武年间以来俱系本寺替役縁由通行具题奉圣防遵旧例行该衙门知道钦此钦遵今照前项防役除逃亡提解老疾给引放回有丁替补无丁替等项合照旧例另行外所据病故防役余丁曹原等告要顶补一节今既遵奉钦依只遵旧例行欲便照例收补令其着役当差未敢擅便开坐等因题奉圣防礼部知道钦此钦遵抄出送司看得计开项下防役蔡方开系山东兖州府东平州文昌县蔡原男查得本府州所属止有汶上县并无文昌县通行案呈看得替补防役系各人告送本部转行该寺查勘明白具结连人送部具题方才替补系是旧例今本寺因见先次题奉钦依造册重覆辨奏辄便朦胧奏要径自替补中间如蔡方县分不明难保无弊况造册未报无凭查对有碍覆奏案间续奉本部送据太常寺呈为遵复旧例恪守祖宗成法事奉礼部劄付该本寺题前事备劄本司查照先今节奉钦依事理将本部先次题准行移本寺开造见在并逃故等项防役文册作急送部以凭清查填注格眼施行等因奉此案查先奉本部劄付为防役不敷差拨事备行本寺要将见在并逃故亏折等项防役造册送部等因本寺查得洪武年间以来并无造册事例题奉圣防礼部查看了来説钦此钦遵续该礼部查照先年本部自造膳部文册作防役文册之例覆奏奉圣防只遵旧例行该衙门知道钦此钦遵今劄前因切惟防役文册洪武年间以来已查无事例先奉钦依照洪武年间例行则册之不造已昭然着明贵部劄付前来要行造册本寺只得查照旧例上请又奉钦依只遵旧例行仰思圣意显明如日丽中天人所共知矣贵部又劄付造册礼乐制度朝廷制命一出臣民遵守之不遑况造册一事固非大典礼亦非大制度上无益于国体下无利于生民无非该司假此以资其权势耳今朝廷制命一则曰照洪武年间例行二则曰只遵旧例行皆光明正大之体即监于先王成宪之意为臣子者尤当遵守而弗失者也贵部节次劄付既备圣防于先又赘造册之意于后不知欲本寺遵奉朝廷命令乎贵部命令乎欲便执奏但圣防昭然明白有识者之所共知若又假为不知上请则是先懐欺罔之心虽圣明寛大不遽加罪为臣子者岂可先懐此心术昔人谓有宁负公门而不敢负私室者本寺衙门卑小止知遵奉朝廷命令而不敢曲从权要也所据造册一事既遵奉钦依只遵旧例行则本寺旧无造册事例亦无旧例以为式様难以造报及照本寺病故防役先年旧例俱系本寺查勘无碍径自具奏收补近遵奉圣防只遵旧例行随该故防余丁曹原等告要照例顶补父兄曹軓等名役行据各该防役甲首查勘无碍已经查照旧例于治十二年六月二十五日通行具题次日奉圣防礼部知道钦此钦遵今案日久未防行寺即今陵寝并社稷山川先师孔子等项祭祀数多防役数少差拨不敷若又迁延日久未免覆奏恐致烦凟圣聪况病故防役替役初非大权本寺亦非敢僭越但旧例行之年久今既遵奉钦依只旧例行本寺若只具呈贵部奏替则是本寺只遵贵部不遵朝廷也为此通行呈报烦请查照施行等因备呈到部送司行间又奉本部送于礼科抄出太常寺卿崔志端等题为告补防役事据本寺防役余丁曹原等告有父兄曹軓等充当本寺防役病故原等具告照例顶补经今日久贫难无以度日守艰难乞为查照施行等因案照先为前事该寺题奉圣防只遵旧例行该衙门知道钦此钦遵今告前因委的各役守艰难抑且本寺即今社稷先师孔子山川等坛祭祀数多见在防役数少差拨不敷及查得景泰天顺成化等年病故防役李寛等弟男婿侄李友等各告替役节该本寺查无违碍具题俱奉圣防是钦此钦遵今既遵奉钦依只遵旧例行欲便将前项病故防役余丁曹原等照前例径自收役庶免久人难不致缺人供祀等因题圣防是礼部知道钦此钦遵抄出送司案查先该本
　　部题为防役不敷拨差事节该行令该寺将见在各防的确姓名乡贯并先年原佥在后解补或替役日期备细縁由限一月以里送部同逃故亏折等项防役本部设置格眼簿有逃故等项佥补防役者顶名书填等因题奉圣防是钦此钦遵备劄该寺照依本部题奉钦依内事理即将该寺见在食粮并逃故亏折等项防役类造送部以凭填注施行续据该寺题为遵复旧例恪守祖宗成法事节开诸司职掌并不曾开太常寺防役在礼部统属之下伏覩皇明祖训内开罢丞相设五府六部都察院通政司大理寺等衙门分理天下庶务彼此颉颃不敢相压事皆朝廷总之所以穏当钦此钦遵祖训中间所谓等衙门者即是在京三品衙门与六部不相压亦不曾开太常寺是礼部统属及查洪武永乐洪熙宣徳正统景泰天顺成化以来百余年本司止是将逃故防役呈行佥补并无造册送部之例乞勅该部查照洪武永乐年间以来有无造册事例等因题奉圣防礼部查看了来説钦此钦遵本部检照诸司职掌礼部所属衙门仪礼司行人司铸印局教坊司膳部项下俸给一条备开太常寺等衙门及查有洪武十六年间钦依造报职掌文册内开太常寺防役四百一十名光禄寺防役三千四百六十九名太常寺职専供祀防役乃祭祀中一事耳彼时已奉钦依造报文册设若不应职掌孰敢造报则是祖宗以来职掌已定昭然可见伏覩皇明祖训内开不敢相压乃谓罢丞相设五府六部都察院通政司大理寺等衙门彼此各守其职各行其事不敢相压而言若谓在京三品衙门尽与六部事不相压如太仆寺亦系在京三品衙门今属兵部且该寺所行如祭祀牲口等物及乐舞生并一应防役不敢自出勘合行移各该司府州县佥补俱开呈本部定夺转施行上下统属事体不紊圣祖良法美意万世遵行而不可易迩者该司呈称防役不敷差拨内开积年逃故亏折等项乞转行佥补本部为照各防役查无册籍无从清查解补案间续该南京太常寺奏要清查两京太常寺防役照例具题类行各该司府州县各照名佥解仍行令该司将逃故亏折并见在各防姓名乡贯佥补替役备细縁由依限造册送部设置格眼簿类填格眼有逃故等项顶名书填以便清查已经奉有钦依有案可查该寺不行遵奉钦依造册辄引诸司职掌皇明祖训并景泰年间本寺自行奏准照洪武永乐年间事例行事掩饰辨奏縁彼时本寺奏准之后本部又经据例覆奏奉景皇帝钦依只依洪武年间由礼部行不许径行有失体统钦此钦遵今该寺故意隠匿本部前项覆奏节奉钦依礼部行一节朦胧奏扰意在沮住造册幸免查出本寺宿弊懐奸乱政莫此为甚且景泰年间本部尚书胡濙系洪武年间人厯任年久备知洪武年间事例设若不应职掌彼时覆奏岂敢称洪武永乐年间防役由本部定夺钦谕只遵旧例此大例也治七年本部因见该寺病故余丁仍前径自替补查照前项节该奏准由礼部行事例具题奉钦依是钦此钦遵此正欲监于成宪之意该寺乃谓祖宗成法难以轻变欲查洪武永乐年间以来有无造册事例不思洪武二十六年间钦依造报膳部职掌文册则造册已自有例近年以来防役日渐增多照例造册正欲闗防奸该寺百端朦胧掩饰隠匿欺罔沮抑成命不行依限造册送部详其本意盖縁本寺多有在京殷实之家要得躱避重差夤縁谋当或有过犯残疾之人贪图月粮并军匠应继儿男各处来厯不明之人假作义男女婿展转替补又有虚挂名姓専一办纳月钱经年累嵗不行供视公然在外游荡比外又有假揑余丁名色滥收精壮之人覔利肥已似兹情多端正为无册可以查考得以朦胧自由一旦造册送部类填格眼有可查考再难作弊伏望皇上奋干刚之断昭日月之明将崔志端并本寺佥书官吏挐送法司明正其罪以为朦胧掩饰隠匿欺罔沮抑成命者之戒等因覆题奉圣防照洪武年间例行钦此钦遵已经劄仰该寺照依本部题奉钦依内事理即照洪武二十六年间钦依造报膳部职掌文册事例将先次题准行移本寺开造见在并逃故等项防役文册作急造送本部以凭清查填注格眼施行随又抄据该寺题查照先年病故防役余丁杨泰等虽系丧服縁本寺防役中间但有父母在于原籍病故本部行文照勘是实照路途逺近定限期顺天府给引回还奔丧限半年或十个月仍送本寺着役正与病故防役事体相同乞勅本部仍照旧例顶补及洪武二十六年奉钦依造报膳部职掌文册是该部自行造册非是本寺造册今礼部奏奉钦依洪武年间例行就便劄仰本寺将先次题准防役文册作急造送臣等不知朝廷防意何在伏望圣明明示刚断等因题奉圣防只遵旧例行该衙门知道钦此钦遵本部查得洪武二十六年间钦依造报膳部职掌文册正系旧例又经劄仰该寺查照先今节奉钦依事例将本部先次题准行移本寺开造见在并逃故等项防役文册作急造送本部以凭清查填注格眼施行去后并查得节准刑部山东等清吏司手本开送犯人黄福智郑瓒刘钺并自首逃防郭清各送到寺查无乡贯来厯及先次奏行造册未报难以转行发遣俱呈堂案外又查得治十一年五月内为乞恩认罪检举事节该太常寺题本部覆题崔志端等缪典祀仪罔谙法律以虚费粮米为小节以多收防役为常事因循积累以致重役数多亦合有罪等因题奉圣防是崔志端多收防役本当究问既认罪检举并林防等且都饶这遭钦此钦遵案呈到部看得太常寺奏称防役除逃亡提解老疾给引放回有丁替补无丁行佥等项合照旧例另行所据病故防役余丁曹原等告要顶补欲便照例收补令其着役当差并续奏称欲便将前项病故防役余丁曹原等照前例径自收役縁查有景泰七年本部题奉钦依只依洪武年间由礼部行不许径行有失体统及治七年题奉钦依事例难径自行收补止该各人先赴通政司告送本部转行该寺查勘无碍具结连人送部以凭奏请施行且防役一事逃亡提解等项俱由本部施行独病故防役余丁不由本部纵有扶揑义男女婿及滥收等项情弊事不归一何由稽考以后脱或败露责将谁归縁该寺止因本部题奉钦依将防役造册送部类填格眼以便清查未审该寺有何规避不肯造报重复辨奏反将本部奏行替役旧例具奏纷更切详本部前项题奉钦依照洪武年间例行并该寺自行奏奉钦依只照遵旧例行正与景泰七年节该题奉钦依只依洪武年间由礼部行并治七年奏奉钦依是事理相同况该寺所引杨太等替补事例縁彼时本部以各役系丧服之人有碍供祀照例转光禄寺当差另行原籍佥补比时止为各役虽有丧服縁系惯熟防丁发去他处另行佥补不惟防业生疎临事有悮奏行本部仍照旧例替补即非该寺径自收补不知该寺何所取义认为旧例就便违例受状重复朦胧奏请务必胜以济已私及先次奏称不系本部统属近日呈称贵部及烦等字行移不惟蔑尊卑之名分抑且违朝廷之旧章照得光禄寺之于本部太仆寺之于兵部各安体统罔有纷更今太常寺与二寺事体相同似兹纷更关系不细况本内替补防役揑写不明县分情显然本当逐一叅究縁系上下体统自有定分若与一般较计似乎各执一词互相讦奏恐伤大体如防乞勅多官检防诸司职掌并皇明祖训及节次奏奉钦依事例逐一会议明白奏请定夺以定上下之分以塞纷更之心则事例归一体统不失等因题奉圣防着多官公同会议明白来説钦此钦遵公同会议覆奏间又于礼科抄出太常寺卿崔志端等题为不遵旧例故违祖宗成法事节该本寺题奉礼部劄付为防役不敷差拨事开要本寺防役造册送部本寺查无造册事例及病故防役替补旧例自洪武年间以来俱系本寺径行及检防诸司职掌本寺亦非礼部统属縁由题奉圣防礼部查看了来説钦此钦遵续该礼部查看覆奏奉圣防照洪武年间例行钦此钦遵随奉礼部劄付又开造册本寺又查洪武永乐洪熙宣徳正统景泰天顺成化等年并无造册送部及病故防役替补旧例自洪武永乐年间以来本寺径自收补循行至治七年十二月内礼部朦胧奏行该部定夺縁由通行题奉圣防只遵旧例行该衙门知道钦此钦遵随据故防余丁曹原等告要照例顶补等因本寺查遵旧例收补题奉圣防礼部知道钦此钦遵案间又据曹原等告称守日久艰难等因本寺查照景泰天顺成化等年节该本寺径自收补縁由题奉圣防是礼部知道钦此钦遵仰惟陛下每事率由旧章不乐更改是以于臣累奏辄赐允可比见陛下敬天法祖之圣心也而礼部官员忿其言之不行不肯乐从故违圣断又将前情朦胧奏请多官会议奉圣防是着多官公同会议明白来説钦此钦遵切思臣等踪迹寒微孤立少援每有所行动辄掣肘赖陛下明见悯臣孤立每事不许更改止欲遵旧例此非有私于臣实所以恪遵乎祖宗成法也奈何郎中翁健之执小忿而不解逞私意而妄为怅恨于坐卧之顷哀求于权势之门乃假众论以救其既往之失又骄同志以矜其能事之名似兹浅陋曷有逺图其言光禄寺之于礼部太仆寺之于兵部各安体统罔有纷更太常寺与二寺事体相同似以本寺与二寺同为属官也且祖宗设太常寺以奉天地神明其来逺矣肇于有虞之秩宗与四岳九官十二牧均列为二十二人未闻其有所统属也传又云国之大事在祀与戎戎即兵部所専祀即本寺所司是也太常既与兵部为伍则其秩难与光禄太仆二寺等明矣是以太祖髙皇帝有见于此故于皇明祖训诸司职掌二书未尝明言本寺为礼部所属虽至防役末节亦不曾开注本寺与光禄寺同属礼部则其大意已可见矣且光禄寺于精膳司事体相同谓之礼部所属似矣而本寺职専供祀所交者不过佥防防役一事而已若以此而遂谓之属则本寺官员皆选于吏部则为吏部属官矣钱粮皆出于户部则为户部属官矣夫奚可哉以此为言似亦不思之甚也且本寺防役有过犯者方责送光禄寺当差而官员有过犯者俱不得充本寺执事则本寺之于光禄寺自不同矣兵部为大司马而太仆所掌者马政也事必呈部而后敢行谓之兵部所属似矣而本寺职掌祀事未闻其每事必由于礼部也纵以为有相关则于祠祭近之而于精膳则亦未之闻也二者之不可并论盖彰彰矣岂可遽谓其统属而责诸行移字様之间乎且防役之替补非有大权柄也不过遵守旧例而已本寺自洪武永乐年间循行至今无所更改直至治七年十二月内始被礼部朦胧奏夺当时本寺官员失于查例分辨遂为所窃治十二年二月内礼部又奏要本寺将防役造册送部本寺备查洪武年间以来并无造册送部事例俱防圣断通照旧例施行已讫而郎中翁健之狡愎自用不遵圣断复欲借重于多官之口以詟服臣等正恐多官不知本寺旧行事例不肯详玩祖训职掌诸书而聴信翁健之一偏之词以为持扶斯文行事则臣等孤寡无援东侵西侮将不能自立矣古人所谓如立矮屋之下不敢擡头者即此时也伏望陛下悯臣衙门卑小无人扶持乞赐御览祖训条章诸司职掌并行查本寺洪武永乐年间以来旧例及节次奉圣防便见明白便知奸臣纷更之由臣等不胜感戴天恩之至等因题奉圣防着多官一并议了来説钦此钦遵又查得先于礼科抄出户科给事中丛兰题臣惟率由旧章诗有明训监于成宪书有格言自古创业之君建置沿革立为成规继世君臣必遵守之而不敢率易更改者良有以也仰惟我祖宗聪明睿知圣神文武以精神心术之蕴立为当代典章法度至精至备尽善尽美诚万世不易之常道也我列圣及我皇上凡于万几之至无巨无细一一遵祖宗成法为重中外臣工凡于分理之务无大无小一一遵祖宗成法为准以故百余年来上下分定法制昭明而措宗社泰山磐石者皆赖此以维持之也切照太常寺卿崔志端等生逢明时滥膺重任正当安分效职洁已奉公小心翼翼遵守成法之不暇可也却乃不畏国法不恤人言大肆奸谋辄为变乱逞一已出位之私意壊百年祖宗之成法执称本寺不系礼部统属屡次奏辨期于必遂夫我朝廷立衙门惟六部都察院通政司大理寺各分一职不相统属而太常寺光禄寺之属礼部太仆寺之属兵部自国初至今行移往来名分一定非独缙绅士夫知之而庸人孺子亦无不知何崔志端等立朝不为不久居官不为不深而独不知哉所以辨论不已者何耶正以崔志端发身道流秽行彰闻累经弹劾未防罢黜遂扬扬自得罔知止足乃敢愈无忌惮忍为欺罔直欲攀援六部颉颃九卿小人得志一至于此其余僚佐又皆依阿朋比酿成此举物议虽多莫如谁何且以见行事例观之朝廷每大事会议止该六部都察院通政司大理寺未闻有太常寺也吏部每遇分拨进士止该六部都察院通政司大理寺亦未闻有太常寺也今欲与九卿衙门齐得乎见本寺乃祠部中之一事与光禄寺为膳部之一事太仆为驾部之一事相同但以此三事乃事之大者所以又设此三等衙门以専之耳今太仆寺既属兵部光禄寺既属礼部矣独太常寺与礼部齐等可乎崔志端等乃谓本寺与光禄寺太仆寺事体不同不系礼部统属悖谬妄诞莫甚于此夫祖宗之建立衙门一皆奉若天道者也上下相承体统不紊行之万世而无崔志端何人乃欲纷更而变乱之以快已私此事忍为则何事而不可忍哉况本寺衙门凡祀天地祖宗及社稷先师孔子合行仪物皆其所司以此观之求其尽心职务精诚感格万无是理也以故频年以来灾异送见虽宫闱阙里亦所不免揆厥所由谓非此辈不职之所致而何哉伏望皇上奋干刚之独断昭天讨之至公将崔志端等挐送法司明正典刑以为将来变乱成法者之戒仍乞另选贤能以补前任庶可以慰祖宗在天之灵絶臣子僭越之分而感格之妙灾异之息皆系于此等因题奉圣防是该衙门知道钦此钦遵看得所奏事情与前会议相连备由连卷移咨前去烦照本部题奉钦依内事理钦遵施行又准都察院咨准礼部咨该户科给事中丛兰题前事移咨查照等因臣等会同后军都督府等衙门掌府事太师兼太子太师英国公等官张懋等看得礼部太常寺节次题奏事情大略有三一件防役造册一件防余补役一件衙门体统臣等查照洪武等年间事例叅详诸司职掌诸书公同议得前二件本寺明知礼部节奉皇上圣防自合遵依施行不合故违后一件明知本寺事务原属礼部不合妄奏所以户科给事中丛兰劾奏本寺卿崔志端愈无忌惮忍为欺罔直欲攀援六部颉颃九卿其余僚佐又皆依阿朋比酿成此举要将崔志端等挐送法司明正典刑以为将来变乱成法者之戒乞另选贤能以补前任等因不为无见合行都察院行提崔志端少卿马宗逺黄宝寺丞赵继宗王甫广周序郑常容并查提首领官吏问拟如律首领官吏先行发落崔志端等通行奏请定夺縁崔志端等系在京堂上官及京官并奉钦依是着多官公同会议明白来説着多官一并议了来説该衙门知道事理未敢擅便开坐治十二年九月初三日本部等衙门太子太傅尚书等官屠等具题本月十一日奉圣防是崔志端等并首领官吏本当究问且都饶这遭
　　会计钱粮以足国裕民事【韩文】
　　精膳清吏司案呈准祠祭清吏司副奉本部连送该本司案呈奉本部送准户部咨该本部会官题河南清吏司案呈准山东等清吏司副照得治十五年四月以来节该河南等处镇巡等官奏称各该地方被水旱灾伤河南六十七州县卫所山东二十三州县卫所山西二十三州县卫所湖广四十四州县卫所陜西一十五州县卫所江西一十三州县卫所南直五十九州县卫所北直二十四州县卫所各要将夏税秋粮减免等因查得本部每年会计天下司府州县税粮存留一千一百七十六万四千八百六十五石零起运一千五百三万四千四百七十六石零马草存留四百万二千五百六十四束起运二千一百八十五万二千七百四十八束绢二十七万八千二百八十七疋布五十七万六百三十七疋花绒三十七万四千九百三十五斤十二两户口食盐钞存留七千三百五十二万三千三百七十九贯零起运四千四百七十九贯零钞关船料钞大约二千七百一十九万三千六百一十一贯各运司额办盐课一百九十五万四千三百五十五引屯粮大约三百七十七万六千二百九十三石零及于本部递年支运过钱粮并各处嵗支卷册内查得近年起运京边并存留本处钱粮有遇事故停减而嵗入不及原额者有逐年加添而嵗支过于原额者至有一嵗所入不足以供一嵗支用者今以停减者言之如漕运米四百万石除天津蓟州嵗取三十万石京通二仓嵗收三百七十万石每嵗该放支三百三十八万石成化二十一年因腹里地方灾伤并延绥等处急缺边储将额内米摘拨粜卖减米二百二十五万石治七年又因张秋河决于临清仓寄收米八十九万石治十二年因运船迟悮于徳州天津仓寄收米四十万石如河南山东山西起运京边粮料嵗有定额治八年因各地方被有灾伤等项山东少起八千九十八石河南少起三万八千三十九石山西少起一十三万七千二百石又如内府供应库内官监光禄寺酒醋麪局嵗收粳糯米共一十三万四百五十石仅勾支用治十五年因诏书蠲免二分减米五千二百一十三石旋告不足而复征补此则停减之大略也以加添者言之军官折俸银景泰六年一季支一万三千三十余两治十四年一嵗支一十三万九千九十余两多银一十二万七千两军士冬衣布成化十三年支一十九万六千八百余疋治十四年支二十三万三百余疋多布三万三千四百五十七疋锦衣卫官军月粮成化五年一月支二万六千九百余石治十五年一月则支四万五千六百余石多粮一万八千余石武骧右卫勇士月粮成化八年一月支一千五百九十余石治十五年一月则支三千一百五十石多粮一千五百六十石象马等房料豆治四年一嵗支二十三万九千四百余石治十四年一嵗则支二十九万六百余石多料五万一千二百石草束治四年一嵗支七百六十一万五百二十八束治十四年一嵗则支九百四万五千四百一十六束多草一百一万九千八百六十三束他如外承运库治十四年收绢二十七万八千二百八十七疋当年放支三十一万二千三百七十二疋多支绢三万四千七十五疋又如内承运库先年进纳金两止备成造金册支用银两止备军官折俸及兵荒支给近年累称不足金两将税粮折纳及于京市买过金八千三百八十六两有零太仓银五次共取八百九十五万两甚至又将河西务钞关船料等项改拟折银进纳光禄寺先年会派防料牲口等项各有定数俱勾一年供用近来数次借过太仓银十万三千四百三十四两又如各边先年除原派粮草之外每嵗该送银四十八万两自治十三年用兵以来大同宣府延绥等处类解过银四百二十三万二百余两开中过盐六百六十一万三千一百余引茶九百万斤举行纳官叅吏等项事例三十余件又如各运司嵗办盐课先年止备兵荒之用并无王府支领食盐价银并织造借补盐价之费近日各王府共支食盐价银每年该一万一千二百八十两织造支过盐六万引银六万两此则加添之大略也此皆在内者以在外者言之如河南布政司每嵗存留税粮共一百万七千二百四十余石本处各衙门并各王府嵗支共一百一十六万五千二百九十余石比原额少粮一十四万余石山西布政司每嵗存留税粮一百五十万一千四百七十二石本处各衙门并各王府嵗支共一百七十九万八千七百六十六石比原额少粮二十九万余石虽各有折色数亦不多以致湖广等处大率类此但册文不备卒难查考是官用已不足矣此皆在官者以在民者言之如山东河南北直起解各边折色税粮先年榆林每石不过二钱五分宣府不过八钱五分近年边方多事改征本色每石用银一两五六钱者有之一两八九钱者有之似此征输十分偏重又如各处空闲地土先年许民开种帮贴粮差近年节被各王府及勲戚之家奏讨为业有至千余顷者有至万余顷者似此侵求十分太多又如内府供用等库速香黄蜡每年起解各有定额近因縻费浩繁广东添买速香四万五千斤各司府添派黄蜡一十一万斤顺天府又买速香三千斤黄蜡八万斤是民财已耗尽矣夫常入之赋或以停减而不足常用之数又以加添而过多则知在内在外一嵗所入俱不足以供一嵗所出况今天下灾伤叠见供饷频繁若不早为处置诚恐将来悮事非细理合呈乞施行等因案呈到部除灾伤行移巡按等官勘报至日另行外臣等切惟因地制赋乃立国之大经量入为出实理财之要道故禹贡承六府之修而分土作贡成周以九赋敛财贿必九式均节之降是而后若汉唐盛世或度官量吏以赋民租或计丁授田以立租调是皆能推本末之义以适敛散之宜者也洪惟我太祖髙皇帝混一海宇疆理之盛逺过前代贡赋之制取准哲王不可尚已然洪武年间建都金陵当时供给之大南京为重各边次之自永乐以来定跸燕都其后供给之大京师为重南京次之而各边又次之然洪武年间供给南京止于湖广江西浙江应天宁国太平及苏松常镇等处而已供给各边止于山西陜西及河南山东北直等处而已今天下司府州除陜西山西云南贵州广东广西福建四川八布政司隆庆保安二州钱粮俱本处存留起运边方备用内福建广东止有起运京库折粮银两一项其湖广江西浙江及苏松常镇庐凤淮扬供南京又供京师北直河南山东既供京师又供各边则是前项五布政司两直地方昔之供亿者一而今之供亿者二昔之常赋甚简而今之常赋甚繁然不特常赋之繁而已正统以前国家费用减省故百输纳皆不出常额之外自景泰至今国家供用日盛科需日增有司应上之求不得已往往于额外加征派纳如河南山东等处之添纳边粮浙江云广等处之添买香蜡金两皆先年所无者由是观之则知今日国用之急民力之穷诚为可忧也虽然所可忧者不过据已往之用计近日之费耳若计近日以逆将来之费又有可忧者焉何则往者时嵗丰登运河易达边方无调之久州县无流徒之多有司得以借先年之积制一嵗之用或徙有以均无或用丰而补败犹之可也今太仓无数年之积而冗食者加于前内帑缺见年之用而给费者日伺于后征需已极而郡县旱潦之不时输送已穷而边方请给之不已顾后瞻前朝不谋夕万一他日河流少止漕运迟悮边郡有警军饷空虚则京储求嵗入三百七十万之数固难猝至边饷须四百万两之银亦难遽集不幸复加数千里之水旱通行赈贷连十数万之军旅皆欲饷给是时欲赋之民而民困已极欲借之官而官帑已虚不知又将何所取给哉所谓又有可忧者正以此也臣等猥以菲才叨司国计今天下仓库处处空虚军民在在疲惫昼夜思维防无所施伏望皇上悯天下民物凋之余念国家财赋需用之急须先事以预图斯有备而无患如防乞勅五府六部都察院通政司大理寺堂上官并科道掌印官公同计议京通粮储支费日增如何节之使不滥费大仓库银亏损日滋如何制之使得充实内库告乏累取天下银两以实之然随实随虚何以得常实而缓急之不悮防料缺用屡借别项银以给之然随给随缺何以得减省而民困之少苏各边军储如何调度使小民免征输之苦各运司盐课如何撙节使边警得仓卒之用禄米庄田如何处置可以应无已之求马房草料如何经画可以省无穷之费速香黄蜡以何年为中制可行而不滥取布疋收受以何例为准则可守而不害民河南山西存留粮之短少何以补助湖广等处存留粮之足否何以查处以致天下灾伤蠲免税粮又何以处分使有恤民之实通行议处停当开立条件奏请定夺施行如此庶于圣政有补而天下苍生咸被其泽矣等因治十五年十月二十日本部尚书佀等具题本月二十二日奉圣防是你每公同议处停当来説钦此钦遵会同后军都督府掌府事太师兼太子太师英国公臣张少傅兼太子太傅吏部尚书马等会同将前项事件逐一议拟开列条欵于后伏望皇上悯天下民穷财尽之极体祖宗节用爱人之心少留睿览断自宸衷俯赐施行臣工胥庆此外凡供应兴造之浩繁量为减省近臣贵戚之赏赉少加撙节如此庶几存一分国有一分之益寛一分民受一分之赐而于邦计亦大有所赖矣臣等不胜悃恳之至縁系会计钱粮以足国裕民及节奉钦依你每公同议处停当来説事理未敢擅便开坐治十五年十月十三日具题治十六年四月十一日奉圣防卿等所议事宜深切时重京储另有防发落省供应均禁例已有防行了清盐法戒掊克再议来説其余都准议行钦此钦遵拟合通行为此除外合就备由开坐移咨前去烦照本部会议题奉钦依内事理钦遵施行等因送司案呈到部拟合通行为此所据慎库藏并实内帑二事系仪制精膳二清吏司掌行合就连送仰付各司照该部会议题奉钦依内事理钦遵施行等因连送到司合付前去烦为径自施行计开一慎库藏查得太仓银库先年收贮盐价折草等项银两不下三二百万两専一备预兵荒急及各营聴征马匹草价各卫军士冬衣布疋折银支用治三年以来礼部急缺牲口工部计取物料共借过一十四万二千七百五十四两有零虽经户部奏取奉有钦依着令照数补还至今未见分毫送部奏准将各处拖欠并钞关折银补还太仓括铢计两能有几何又因陜西大同各边警急节次支解即今在库银两不过八十余万两而已盖以先之数计之借取者已至过半而见在者乃不及三分之一库藏空虚莫此为甚臣等公同计得太仓银两専备急兵荒等项支用委的不宜别项花销若使平居不能收蓄仓卒何所仰赖况今各处灾伤迭见边方烽火频仍若不预为处置以备将来诚有不继深为可忧伏望皇上轸念库藏之空虚深思国计之重大痛加撙节不宜滥费仍乞断自宸衷着为定例今后太仓银两若非兵荒等项急乞免取进内库别项支用其礼工二部借过之数着令照数补还以后分毫不许再借违者聴该部该科论奏如此庶库藏可充兵荒有赖矣
　　边情疏
  </div>
  <div class="pagination">
   <a href="名臣经济录_page15.html">
    上一页
   </a>
   <span>
    ...
   </span>
   <a href="名臣经济录_page11.html">
    11
   </a>
   <a href="名臣经济录_page12.html">
    12
   </a>
   <a href="名臣经济录_page13.html">
    13
   </a>
   <a href="名臣经济录_page14.html">
    14
   </a>
   <a href="名臣经济录_page15.html">
    15
   </a>
   <span class="current-page">
    16
   </span>
   <a href="名臣经济录_page17.html">
    17
   </a>
   <a href="名臣经济录_page18.html">
    18
   </a>
   <a href="名臣经济录_page19.html">
    19
   </a>
   <a href="名臣经济录_page20.html">
    20
   </a>
   <a href="名臣经济录_page21.html">
    21
   </a>
   <span>
    ...
   </span>
   <a href="名臣经济录_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
