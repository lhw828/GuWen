<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 34 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 34 页/共 136 页</h1>
    <div class="content">

　　歴代名臣奏议卷九十九
　　钦定四库全书
　　歴代名臣奏议卷一百
　　明　杨士竒等　撰
　　经国
　　宋理宗时户部尚书真徳秀奏曰臣既以祈天永命之説为陛下献矣区区愚忠未能自已辄复陈之比者王师深入或者往往议朝廷之过举臣独有以识陛下之本心蠢兹女真扰我河洛逾百年矣盛极当衰天命不僣则九庙神灵所当慰安八陵兆域所当省谒媮安不振是以弱示敌抚机不发是以权予敌此陛下之本心也以名则正以义则顺议者之言无乃过乎然昔之进取者必先立规模以为一定不移之计故十年生聚十年教训者越勾践之规模也闭关息民务农讲武三年而后出师者诸葛亮之规模也惟其规模既定确守不易凡二十三年之间非图敌之事则不为故越师一出而吴不能支亮虽扼于强对亦能自保其国自嘉定四年冬始得北人围燕之报有识之士知国家异日必与之邻既与之邻不能无隙既与之隙必至交兵臣虽愚懵亦尝屡言于朝使当是时便立一定之画日夜而圗之如农之有畔如工商之有业则其家计之立也乆矣何至遗陛下今日之忧邪而权臣茍安不为逺虑邉民凋耗而无以生聚邉兵脆弱而无以教训农政不脩兵备不讲而于其间缮官府以文太平受寳玉以侈符贶欺愚上下以固已权陛下一朝听政环顾内外无一可恃者平居支持犹惧未足况以之圗大事乎且用兵莫急于人才武将能否短长臣久在逺方未之详也姑以文臣知兵威望已著者言之举世所属曽不数人以天下之大而其才可以当制阃者寥寥如此岂天不生才于今代耶髙才自负者多摧残而沮防中才可勉者未尝长飬以作成是以凋零萧索若是极也昔仁宗时贤才最盛而欧阳修犹曰今奔走四方惟一杜使修在今日又可胜叹乎夫古之用人必有副贰而祖宗故事储帅材于监司今内而金陵荆鄂外而两淮襄汉仅求充数已患乏人况于副贰乎以人材之乏臣是以忧进取之难也夫用兵莫急于军食臣在嘉定中以使事至盱眙归以告先帝曰间者自扬而之楚自楚而之盱眙经行所及凡数百里平畴沃壤极目无际重湖陂泽渺漭相连而田野之民又皆坚悍强忍亡吴儿骄脆之态迨久住邉城访闻益审凡两淮形势之利如在目中然后喟然叹曰此天赐吾国以为大江之屏障使强兵足食为进取之资也今事变一新政吾更张规模之日谓宜及今亟行经理大修垦田之政颛为一司以领之力本务农如周秦之用西土数年之后积贮充实邉民父子争欲自保因其什伍勒以军法不待粮饟皆为精兵金汤之势成磐石之基立则退足以守进足以攻先帝首肯至于再三使权臣有意为国经营选用得人措置有方不数年间可以坐收成效而所用守将大抵非材经理之方未尝介意塞下之备枵然无有一旦举兵方逺漕浙米以入江自江而入淮汴既乆湮又须陆运其为劳费甚于登天以军食之艰臣是以忧进取之难也夫此二难皆权臣玩愒之罪非今日措置之失今日适承其弊尔承三十年之弊欲整治之度非十年不能纵令勤敏兼倍亦非三数年不可以臣观之此正诸葛亮闭闗息民务农讲武之时也愿陛下亟与大臣筹之考亮行事而参之以时势之宜立为规模确然不易其间因敌制变固有活法要当以收敛靠实为主外则张皇声势不为敌所轻内则严防本根不为敌所致臣虽愚懵然向为先帝言莫非恢拓之事今岂自渝素论哉时措之宜圣贤所贵惟圣明裁择
　　贴黄臣窃惟今日承权臣极弊之余犹以和扁继庸医作壊之后也其证危其力艰若一药之误至于害事则人将以责和扁而不责庸医也是为代庸医受责也兢业戒谨尤当百倍惟陛下与大臣垂意与其用猛很之药不若施平稳之剂臣所谓毋为敌所致者盖兵法有致人不致之说王师之出若敌人有谋纵令深入然后据守险要以扼吾之前匿兵设伏以冲吾之中钞絶饷道以断吾之后则吾之进退岂不为难此其当虑者一又或阳弃河南若不訾省或一年或二三年吾必大为经略之谋移兵屯运金谷置官吏缮城池竭东南事力以填无穷之壑俟吾缉理之有绪然后倾国而争之当是时欲守则为力孔艰欲弃则前功俱废此其当虑者二又王师尽起分据诸城而内之守备必虚万一敌以轻兵缀吾诸城之戍而径由他道窥我三邉其将还师以自救耶抑姑坚守而勿顾耶根本之重岂容弗思此其当虑者三兵革一兴调度繁伙公私之积又极殚虚不取之民将焉从出昔宋元嘉之政冠于江左而用兵曽未几时既令王公以下至于富民各致金帛之助而科借之数猥及僧尼书之史册后以为本朝宣和间外内富盛徒以燕山之役令民出免夫钱盗贼縁之而作比年以来民贫至骨圣朝更化方事抚摩常赋犹或蠲除岂忍横有科率而外阃所需例下州县州县何从取办不过责之于民雕瘵之余岂堪朘削臣昨守温陵见防江制司行下收买藤麻所至皆以为苦近至三衢又闻漕司行下收买楮皮衢婺之民不胜愁叹夫藤麻楮皮细事少加抑配人已不堪设或用兵连年所须者广欲不为科敛势不可得人穷好乱奸宄乗之忧在腹心良非细故此其当虑者四刘裕伐燕孟昶实賛其决裕既北向内地空虚卢循徐道覆之谋犹豫乆之晋得为备幸而破贼岂曰成谋前事之师不容不鉴此其当虑者五以前二难并此五虑臣是以辄献收敛靠实之言惟陛下察臣之忠而非茍异者明良会聚早定大计臣不胜恳恳效忠之至
　　知政事兼知枢宻院事乔行简上疏曰八陵有可朝之路中原有可复之机以大有为之资当可有为之会则事之有成固可坐而策也臣不忧师出之无功而忧事力之不可继有功而至于不可继则其忧深矣夫自古英君必先治内而后治外陛下视今日之内治其已举乎其未举乎向未揽权之前其敝凡几今既亲政之后其已更新者凡几欲用君子则其志未尽伸欲去小人则其心未尽革上有励精更始之意而士大夫之茍且不务任责者自若朝廷有禁包苴戒贪墨之令而州县之黩货不知盈厌者自如欲行楮令则外郡之新劵虽低价而莫售欲平物价则京师之百货视旧直而不殊纪纲法度多頽弛而未张赏刑号令皆玩视而不肃此皆陛下国内之臣子犹令之而未从作之而不应乃欲开辟乾坤混一区宇制奸雄而折勍敌其能尽如吾意乎此臣之所忧者一也自古帝王欲用其民者必先得其心以为根本数十年来上下皆懐利以相接而不知有所谓义民方憾于守令缓急岂有效死勿去之人卒不爱其将校临陈岂有奋勇直前之士蓄怨愤积于平日见难则避遇敌则奔惟利是顾遑恤其他人心如此陛下曽未有以转移固结之遽欲驱之北向从事于锋镝忠义之心何由而发况乎境内之民困于州县之贪刻阸于势家之兼并饥寒之氓常欲乗时而报怨茶盐之寇常欲伺间而窃发萧墙之忧澟未可保万一兵兴于外缀于强敌而不得休潢池赤子复有如江闽东浙之事其将奈何夫民至愚而不可忽内郡武备单弱民之所素易也徃时江闽东浙之寇皆借邉兵以制之今此曹犹多窜伏山谷窥伺田里彼知朝廷方有事于北方其势不能以相及寕不又动其奸心此臣之所忧者二也自古英君规恢进取必须选将练兵丰财足食然后举事今邉面辽阔出师非止一涂陛下之将足当一面者几人勇而能鬭者几人智而善谋者几人非屈指得二三十軰恐不足以备驱驰陛下之兵能战者几万分道而趋京洛者几万留屯而守淮襄者几万非按籍得二三十万众不足以事进取借曰帅臣威望素着以意气招徕以功赏激劝推择行伍即可为将接纳降附即可为兵臣实未知钱粮之所从出也兴师十万日费千金千里餽粮士有饥色今之餽餫累日不已至于累月累月不已至于累嵗不知累几千金而后可以供其费也今百姓多垂罄之室州县多赤立之帑大军一动厥费多端其将何以给之今陛下不爱金币以应邉臣之求可一而不可再可再而不可三再三之后兵事未已欲中辍则废前功欲勉强则无事力国既不足民亦不堪臣恐北方未可圗而南方已先骚动矣中原蹂践之余所在空旷纵使东南有米可运然道里辽逺寕免乏絶由淮而进纵有河渠可通宁无盗贼邀取之患由襄而进必须负载三十钟而致一石亦恐未必能达若顿师千里之外粮道不继当此之时孙吴为谋主韩彭为兵帅亦恐无以为策他日粮运不继进退不能必劳圣虑此臣之所忧者三也愿陛下坚持圣意定为国论以絶纷纷之说
　　监察御史吴昌裔论蜀变四事状曰臣蜀人也每恨三十年间蜀有危证而逺不得闻闻亦不实今臣冒当言责用敢痛哭流涕为陛下悉言之议者皆曰蜀经三变一败而失四堡者董居谊之罪也二败而弃五州者郑损之罪也三败而委三闗者桂如渊之罪也彼三人者职为厉阶固不胜诛矣然前车已覆后车不戒徒知追咎于既徃不校变通于将来绸缪之牖不宻而田甫田洒埽之户不除而营分表北纳十三州之欵西结十八族之谋家计不牢外难已至于是掠成破凤殱沔燬梁金洋阶文悉为躏借劒以外骸骨相枕劒以内室家靡宁居者荷担而立仕者浮家而下视昔日之变尤极其惨使非青原孤注缀敌之后三泉重屯振敌之前成都援兵应援于中则横决溃流蜀将莽为墟矣呜呼力疲者弛担子乱者更局今敌稍退之际正吾圉用暇之时所当紧作措置宻为隄备其可因仍旧习虗老时而遂使蜀成不可疗之疾哉臣采之公言揆之愚见谨条四事以禆一览其一曰立规模自昔蜀之所恃専在天险昭烈敛众拒险而老瞒遁王平实围守险而曹爽还萧懿立栅据险而元英走中兴诸臣率承此制盖以敌骑我歩敌众我寡平原旷野易于冲突髙山峻谷难于仰攻顿兵于万全之地则胜致敌于坦平之处则败且以近事言之赵彦呐屯驻青野曹友闻控扼大安是据险而守要者也张庆败于河池何璘退于北谷是舍险而入平者也今土地日蹙事力日穷秦巩之交不沮自止莫若经理要害收敛规模分责武臣画地而守如绍兴间吴璘在沔杨政在汉郭浩在金皆以戎司兼安抚使有军市之租以自饶有坊塲之利以自富或立家寨或营屯田或遣正兵以守重闗或调义士以防支径不拘文法而责以事功其大安一屯却令副戎分守敌撃东则汉军当之撃西则沔戎当之东西受敌则以大安所屯应之制阃尽防于益昌土豪列置于五郡待其表里牢宻有备无患迟以一二年后而复还承平旧规未为失计也其二曰审功赏兵法曰赏不逾时所以砥砺战士也然赏不当功则下轻上爵臣每见李纲诸臣论崇观以来功赏谓陨身锋镝之下而不防防赠窜名权要之门而反被优恩朱勔子壻未尝从军而受上赏刘延庆帐下望风先溃而犒银绢赏典太滥臣窃叹之近闻蜀之第功亦有此弊麻仲之殁十年而微赏方下田燧之殒六载而幽防未行李冲李寔婴城死守而恩仅及于两阶杨呼延域力战陷阵而爵不逾于一级甚至何进孤军之忠义陈寅举家之忠节精爽若存而恩荣未称徃徃与弃城偾军者同科人皆以是归咎朝廷报功之太迟而不知端坐外阃上功之不实也大抵功赏之不实有四以贿赂为重轻则不实以亲故为髙下则不实以僚属先将领则不实以厮役厠行伍则不实有此四失而又有徇情媢功之患焉鹘岭闗之防或谓逐饥敌耳而幕府上功超陞三级花石峡之战实则三总管耳而帐前大犒普转七官军纪不章何以示劝臣恐自兹退敌之赏平贼之功或以强亲爱将充之则愈不得平矣臣谓莫若宻札副阃详酌等差有首功显著者即日保明来上或轻重不同者限半月审核以闻仍自朝廷之上专置赏功一司以时放行计程逓发使有家者从官给付无后者召亲属继絶如此而军心不恱天命不昭未之有也其三曰讨军实蜀之军籍消耗甚矣在璘玠时元以十万为额逆牺一变而逃亡仅余八万张莫再乱而消折不满七万辛卯以后战溃尤多东军最弱最先溃摧踏最劲继亦溃背嵬选锋最守纪律又创溃岂前日诸军利御寇而今乃利为寇耶茅檐苇屋暑蒸寒冻而兵寨穷蛀麦糙米沙杂水拌而兵食穷破缯败絮襟捉肘见而兵衣穷平时口眷无以为生脱或临阵而责其効死难矣哉诸葛亮曰臣到汉中朞年矣防曲长屯将七十余人散骑武骑一千余人古人于军实几若无日不讨其数而申儆之今兵籍之散者亡者伤夷者诡冒者臣不知其几矣核实料简莫易此时谓宜勅分阃之臣与緫戎之将查核正军见在之数而以良家忠义足之稍复七万人之额拨为三大屯之备仍与时其廪给优其衣赐营其寨栅还其老小无使有饥寒内顾之忧万一狃旧畏敌先奔则用吴玠青谿之法必诛无赦彼视前则知恩顾后则知畏自今蜀军谁有不用命者哉其四曰储帅材臣读国史窃见孝宗皇帝尝诏蜀去行都万里人材豫当储蓄以备缓急令侍从防谏各举忠慤明敏之士周知蜀利害者为都转运使继又因廷臣之请谕宰执令于从臣中择一二人可备制置使之用者为安抚使盖蜀之帅阃实任六十州安危或有疾病危急必自朝廷除授动经年始克到官一去一来之间至为利害之决我孝宗所以留意都漕路帅者皆欲以为制使之储也矧今事会抢攘人情震荡如去年帅在原上数月信息不通或欲从中临遣则以为缓不及事或欲就近选差则未能尽厌人言迫不得已至有众建便宜而漫差抚谕者帅才不储其弊至此虽幸敌自退舍帅已下原然四年驱驰者常抱玉闗人老之叹十连置副者屡上金城乞骸之章若非宿储豫蓄参错布置求所以为轮代者则仓猝临事何以应手乎天生一世人才自足供一世用老成之彦固多后来之俊亦不弱盖有班近星履而风力着闻者身到甘泉而志节慷慨者【王遂也】旧镇荆州而得江湖心者乆帅静江而有牧御才者咸谓其人可当方面陛下倘仰法孝庙宣谕大臣遴选诸人分遣使蜀除以三路连帅或为大藩守臣如张浚召而卢法原自夔帅来吴璘卒而汪应辰以成都帅至取之近地用以颛征其视万里之遥至自一年之后者盖有间矣凡臣所陈四事虽无惊异可喜之论并皆着实可行之言蜀人未尝不言而牵于私情言之不尽朝廷未尝不行而忽于踈逺行之不力臣恳恳欵欵不厌于言者盖以民生之不易祸至之无日不敢欺君上而负父母之邦也臣恐一已之智犹有未周欲乞如淳熈典故令蜀士之在朝者公共闻奏毋以书问防宻而移其毁誉毋以亲雠厚薄而岐其爱憎破拘挛之说撤私吝之见各尽至公血诚以救乡国仍乞陛下谕二三大臣精择而力行之则蜀虽剥烂之后尚有复平之期也不然衣袽未戒而哨骑再来譬彼栖苴将不知所寄矣臣不胜拳拳
　　昌裔又论蜀事催王遂入蜀状曰臣近者辄上奏章言蜀邉事首条四策次论三人并皆罄竭心思参伍闻见蓄之既乆而后奏陈不敢顾防人情欺防天听伏防陛下特采臣言命王遂以帅成都除杨伯雨以緫饷事臣与蜀人闻之感至欲泣何者蜀在万里之外常有遐遗之忧今乃睠西顾如在畿邑此圣人不泄迩不忘逺之盛心也但臣论事一劄几千百言对证处方乃救蜀之砭剂而侧听累日未见施行岂陛下留中而未曽付出耶抑既付外而大臣不以衡虑耶遂既委以西事即合亟令陛辞趣其兼程前去庶早到一日则有一日之备而巽函屡上内引无期臣恐夏潦一生秋风一起敌骑突至而戎车莫前则是虽临遣帅臣而无益于事也緫计既已改畀伯雨即合下臣前章俾令疾速之任庻可磨钱物以备急缺支用今伯雨既除而癸仲未闻显黜臣恐旧者幸脱新者控辞过时失籴军食乏兴则其徒党必将诿责于易总之非计也臣窃详遂之迟迟其行者必以专阃劳勚或有易置之疑癸仲之悠悠议罚者必以上下交结曲为廻防之地所以言者愈急而听者愈缓蜀民之痛不啻顷刻千古而朝廷所行视为闲慢常程臣窃惑焉臣近闻北兵破阶窥文欲为榦腹深入之计又攻打蕃族径为间道取蜀之谋奸计日深人危不保得制副丁黼书云蜀人所以助钱助粮者只买一个不投拜又成都宪张起良书云西州助军钱百以上万绢十余万且为一路人请命观此事势直可寒心若或顾惜顔情互持意见以将危亡之疾证而作不紧不切之治疗将恐夤断膂絶神离本僵蜀之命脉不至大毙不止也臣忧切家国用敢重渎聦明欲望圣慈特纾忧顾亟将臣所陈四事宣示二三大臣或行下帅阃令作紧措置早赐遂以内引促其入蜀之期并付伯雨以磨亟求裕蜀之策所有癸仲乞赐防职罢黜以慰蜀人公望臣尽言及此遑防其他谨録奏闻伏勅防
　　昌裔又论今日病势六事状曰臣尝端居深念细察天下之脉以为方今病势有积虚之证三濒危之证二垂亡之证一若其他随部而换形者难徧以防举今之医者例曰脉细而气虚者补脉大而形危者平遂变证以治疗而不穷本原以理之至于沈顿促急则诿曰无方药可为也其不几于护晋侯之疾而却秦缓之医哉不信仁贤则国空虚言国以贤者为精神也徃者趣召故老旁招时髦云聚于朝咸谓必成雨矣阅时未久气数复离有甫参政路而以殄瘁告者有仅班资殿而以乡郡归者有不拜从槖而奉祠还里者有不受美官而引疾卧家者甚至海滨忠清之老屡诏而不来防省挺直之彦相继而引去更化所召其留几何纵有一二留者又皆愁病沮抑而各有遐心既不能退又不能遂此何等气象而见于盛时耶无三年之蓄曰国非其国言国以资实为根本也徃者三京之役邉储一空收楮之令帑金尽耗已事遄徃不可复追若能省穑而用之尚可息补也奈何事变错出征费无穷督视之行缗以七百万计襄梱之犒赏以五百万计防江命帅以三百万计诸将招军以二百万计蜀中抚谕亦以一百万计一兵之遣一镪之支皆仰朝廷不可枚数而况三緫经费科降非时诸路和籴子本不继行赍居送在在枵然脱有方千里之旱又何以供餽乎兵不精利与空手同甲不坚宻与袒裼同古人无日不讨军实而申儆之也今士马物故符籍单虚成淮之兵殱于战防江之兵死于叛荆楚壮士十防七八山西劲卒额仅三万所招新军率皆乌合而倚为捍卫者一皆狼子野心加以器甲朽戈矛钝防冲海鳅旧制不存蒺藜拒马古法不讲锐首击刺之不利克敌年力之不强凡中国长技恬不之习是不几于以卒予敌乎此臣所谓积虚之证三也北兵深入譬之外邪先侵蜀道九郡丘墟继犯京湖十州疲敝焚燬我室防刘我民野无炊烟路有寃骨甚者河南投拜之户秦巩羁穷之酋皆假其名交闯吾圉敌来而不知备敌去而不知袭方且泛泛条具悠悠时议恢拓则信喜功之人谋敛戍则靠求成之士蹙国者无所承而退开疆者无所禀而行持散漫不决之谋而欲当飘忽难制之敌臣恐今年所忧又有重于去年矣蟊贼内讧比之恶疢蜀口四戎司之兵遇敌辄溃京西五州之叛见间窃起摧锋踏白向利御寇而今乃为寇克敌忠卫昔为王民而今乃残民近者浙江盐寇又见告矣长虵封豕洊食四陲而饥虎馁狼乃为萧墙之祸如此招抚以柔之则长乱剪伐以威之则蹷本若夫徃来不问而纵其横行至以国家储卫之官而加叛服不常之将岂所以慴天下哉此臣所谓濒危之证二也然而外患虽危内寇虽迫有民与守则危可安也迫可舒也今内外诸事一切受病惟有民气缕息尚存然数年以来斵而防之者亦多矣六月征伐而困两淮之民连年科调而困四川之民两州归附而困京西之民十乗征行而困防江之民舟结雇而困防海之民濠梁浚筑而困荆湖之民税畆折纳而困江湖闽浙之民朝廷政令不详审以遽行州县奸贪又夤縁以为利故有朘民之膏以进羡剥下之肤以觊迁苞苴之禁渐寛宠赂之风复炽自是牧飬无良吏而田里皆疲氓矣呜呼国事益急民心愈危今又以贪吏行暴令而速之将恐瓦觧之祸立至不特阽危而已此臣所谓垂亡之证一也臣尝读国史窃见靖康初李纲以时望居省府杨时以旧学居谏垣许翰以耆徳为中司胡安国以经术为右掖崔鶠李光余应求以直道为防谏种师道刘韐宗泽以威重为将帅一时人才不可谓之不聚京师兵十余万诸道兵二十万河南北兵二十九万河东北保甲三十五万延丰仓积粟四十万硕天驷监战马二万疋宣梱造车千余两京师弃炮五百座衲袄棕衫之属一一皆有桩管则兵储不可谓之不丰然常胜义胜举军迎降宗维宗杰分道入寇河氷一渡而中土横溃遂不可支是岂强隣叛卒果善战耶盖自花石纲之扰而江淮之民怨造作局之置而二浙之民怨输燕山米而两河之民怨科免夫钱而诸路之民怨本实先拨人摇不宁其所由来非一日之故矣今陛下更化愿治将有意乎元祐之盛而天下事变胶轕不幸而近宣靖之时安危乐亡直可澟澟臣谓药不瞑不足以起沈痼医不仓扁不足以弭外邪欲望陛下去谗逺色以扶植人才克已节用以爱养邦本罢营缮土木之费専以修车备器为事省闲慢文书之务一以备邉御寇为急而又君臣上下兢兢业业日以小民祈天永命为心凢中外蠧国害民之政一切寝罢如此则可以囬天怒而销敌祲矣谨録奏闻伏勅防
　　贴黄臣窃见履畆之令朝廷不得已而行之使行之而有益于楮犹可为也今令行已乆而楮价不増则是救弊果何益乎臣访闻畿辅之间中戸尽数已纳而大家徃徃幸免州县长吏不惟不能体朝廷之意而反以旁縁为私故有促辨催入而乆不解者又有那移他使而规自利者于不得已之中为甚无已之政此则污暴之责民其何以堪乎臣愿陛下明降睿防截日住催使六路之民戸知徳意其有守令占吝不以实上者各许本路监司觉察以闻庻几吏奸可戢民气可伸实非小补
　　昌裔又论朝廷重轻状曰臣闻朝廷者天下之榦也朝廷重则天下治朝廷轻则天下危天下之安危治忽不在乎他在乎朝廷之轻重而已矣木之身正然后枝叶可附以立人之表端然后支体可依以行朝廷之榦强然后郡县邉鄙可恃以无恐表着宗仰之地不先正固立事而欲以运掉天下难矣哉近世以来则榦弱本颠而积轻甚矣蟊贼内讧襄樊失据封守之臣何所承王命而遁偏师出境宿永归疆北伐之将何所禀朝筭而行自山以南汉为重为帅者以何而退屯汉东之国随为大为守者以何而徙治此帅守之轻朝廷也鄂州戎司节制于防江旧矣而懐异志者敢以公牍而数制臣之罪金陵骑帅共事于齐安乆矣而起攘心者至以文榜而声帅阃之非救襄虓将留以緫戎重事也乃不俟命而归淮东防海旧戎檄以赴闗厚恩也乃不受令而趋海道此邉将之轻朝廷也以偾军而谪衡者乃造屋于武昌以殱民而窜永者乃管军于荆渚丹书未雪者已经营幕府之辟弹墨未干者或侥觊麾节之求此官吏之轻朝廷也禁营之卒屡出谇语以撼都人江上之军时肆讙言以哗府寺兴沔战散之士以衣粮而罪状緫所文龙招收之兵以调遣而抗拒制司此士卒之轻朝廷也甚至窥隙而争见间而起盗贼有轻王官之心战者自战和者自和逺裔有轻疆吏之心积此众轻牢为一病务相遵养茍度时此岂可不反其本哉朝有耆艾魁垒之士则威望重有谏诤辅拂之臣则纪纲重礼乐政刑自天子出则国体重废置予夺以王柄驭则主势重令者国之重器审重则君尊国安兵者国之重权居重则本大末小战守持重不以轻试则天下无残民名器谨重不以轻授则朝廷无幸位两河削地直以裴度处置得宜三镇革心専以徳裕戒敕有体是朝政之重在辅相否则朝廷无人而为乱贼所轻矣汲黯面折廷诤而淮南畏李勉不避弹劾而朝廷尊是国法之重在防谏否则国家失士而为天下所轻矣宿卫倡乱而朝廷不复穷治故髙欢还而结客政刑废弛安知非所以启奸萌藩臣造朝而朝廷事柄不一故从谏归而益骄事权错出安知非所以滋乱象朝有变色之言则下有争鬭之患号令数改则君命轻矣上有自専之士则下有不逊之人政事独运则主威夺矣上有克胜之佐则下有伤害之心佳兵弗已则国危矣上有好利之臣则下有盗窃之民惟贿是闻则民散矣臣窃谓朝廷者先皇帝之朝廷也若使下之奸上小之加大士卒之陵主帅匹夫之轻量大臣皆非所以慴天下而尊朝廷也陛下若能审于立国而戒臣之所谓六轻强于为善而取臣之所谓八重以此而责庙堂以此而励防谏又以此而儆内外逺近之臣有徳必进不任职必退名器必谨政刑必清威权号令必肃使狙诈有所惮而服逺裔无所侮而动则国家尊安庙社深固危于缀旒之天下将复重于九鼎大吕惟陛下暴臣此章于国中而与二三大臣亟图之
　　昌裔又论救蜀四事防曰臣窃惟蜀冦深矣蜀祸惨矣以艺祖荡平之境土而今被天下莫强之冦以髙宗涵育之人民而今遭振古所无之祸绍定辛夘敌闯利阆利阆以外本实未尽拨也端平乙未敌侵汉沔汉沔以内生聚未尽空也迨至去冬其祸惨甚盖自越三闗破三泉摧利阆窥文挠巴而利路虚矣燬潼遂残果合来道懐安归击广安而东州震矣屠成都焚眉州蹂践卭蜀彭汉简池永康而西州之人十防七八矣毒重庆下涪扫荡忠万云安梁山开达而夔峡之郡县仅存四五矣又况敌所不到之地悉遭讧溃之搅民假为溃溃假为敌而真敌之兵徃徃借我军之衣装旗号愚民耳目而卒屠之盖虽荒郊絶岛之间无一处而不被燎原沸鼎之毒也今幸敌兵自退境土渐归将士乘时皆以防至然昔之通都大邑今为瓦砾之场昔之沃壤奥区今为膏血之野青烟弥路白骨成丘哀恫贯心疮痏满目譬如人之一身命脉垂絶形神俱离仅存一缕之气息而已陛下乃睠西顾不忘逺民首重枢臣肇建宣阃取一国之望而用之可谓得其人矣然窃惟西事壊烂之极尘氛未扑江路未清更置愆期宣阃悠悠未闻被受但得之亲友书问咸谓三邉防刘遗黎殱尽而几于无民诸郡残破公私赤立而几于无财军伍逃亡率皆为敌向导而至于无兵农业转徙不得以时耕耨而至于无粮以荡然虚空之事力而当倐然飘忽之敌兵虽百亮复生不能为蜀计矣若非朝廷速调援兵多给军实大明黜陟通畅事情如艺祖取蜀之规模髙宗保蜀之调度趂急经理以捄颠危则秋深路熟哨骑再来是亦坐待其毙而已臣猥以书生不识时务误防恩命俾賛军筹凢军旅之事不可豫度经理综宻当从其长而行惟事闗于朝廷而脉络相贯者敢代臣为陛下告谨具条列于后
　　一蜀兵旧以十万为额尽皆闗陜五路劲军中兴诸将以抗金人而防蜀门者此也开禧之变招填仅及八万己夘之溃消折不满七万端平以后战散尤多臣参以前年所闻止有三万之数迨今去冬敌骑深入则赤籍散亡愈不可考矣或望风退走而奔窜于巴山或遇敌奔溃而冲突于内郡有假敌装束而摽掠于民财有为敌向导而焚燬于仕族大率军心蠧壊已非一日不溃则叛不叛则降纪律荡然而几不能军也呜呼国家百年竭蜀膏血以养兵今也不能为国御寇而反资敌为寇非所谓困民力以养乱耶窃观昔之帅蜀者当军政败壊之后则必取诸道之生兵制一方之死命如李徳裕以安定军来温造以河中军来髙骈以天平军来我之中权力浑气盛所以骄兵悍将莫不胆寒于心腹况今蜀之兵籍零落无几而一二存者又皆习为回则欲制此患其可无本领以胜之乎窃惟髙宗之遣张浚宣抚川陜也付以亲兵千五百人骑三百及八字一军以从而诸将如刘锡赵哲王彦皆在浚军时东南事势非不孔棘而犹且那摘调遣者盖以重上流之势陛下既以命浚之事而命矣欲乞参稽典故于江淮荆鄂拨一万兵徃援西蜀以听宣阃节制则威声耸动胜气毕张遗民必曰有天兵来人心可恃以无恐矣诸军必曰有外兵至吾属不可以陆梁矣此最捄蜀第一议欲乞睿断施行
　　一蜀中财用之困始于炎兴在赵开时收三千三百四十二万而所支之数乃多五十二万有竒在李迨时増收三千六百六十七万而终所出又多一百六十二万自是而后入少出多调度转急臣尝以绍定一之数计之所收二千四百九十二万余缗已减绍兴所入之一所支五千一十六万三千余引乃过绍兴増支之半前后緫饷卒坐乏兴每以二千五百二十四万之数仰给朝廷科降不啻如赤子之仰哺此蜀赋本末也今自敌骑深入根本尽竭又非前日比矣制緫两司之积荡于阆州茗漕帅司之藏截于广郡而公府之财帛空富家中产之金帛席卷于敌都鄙郊邑之窖藏焚弃于盗而私室之民力空最可痛者沃野千里荡然无民离居四方靡有定所耕畴不辟堰务不修秋不得收春不得种不知兵食将何时办军费将于何取给耶有人此有土有土此有财未有无人而有财用者也蜀之所产者茶盐今道殣相望何有乎食用之家蜀人所仰者酒税今商旅不行何有乎征之利经常调度无一可以指拟而况经理残破去处费用百出欲以赤手取办抑亦难矣昔赵鼎之为宣抚也乞钱七百万缗度牒二万道师号二千五百道金带二十条绢三万疋米二万石当全蜀富实之时而朝廷拨助宣司犹且优厚如此况今事势穷蹙措手极难若非朝廷于常年科降之外检照绍兴旧比特捐内帑金帛千万余缗以为臣建阃之费并拨荆湖米数十万石以为今年饷师之用将恐财竭兵饥米尽人散而蜀事去矣此又捄蜀急切之务乞陛下谕二三大臣速赐施行
　　一赏罚者国之纲纪也蜀逺朝廷人心易堕必资刑赏兴起精神张浚之宣抚川陜也应有功绩合推恩赏必闗宣司审实给告胡世将之尽防蜀帅也如遇黜陟待报不及许以一面便宜施行赏罚信而事权专所以役使羣动而讫济艰难者此也近年事体与此相违偾军弃城者以有赀而罚不加仗节死义者以无力而功不録猥充厮役者得以挂名而侥幸亲冒矢石者反以覆实而沮格黜陟无纪功过不分所以敌骑一来将士解体少有为国用命者且以近事言之如耄帅之弃师防地凶童之挠政酷刑狂士之行赇防上见于防谏所抨其罪彰彰有不容掩者方且覆防不加显黜何以慰百万之生灵正戎之殁于刼寨副戎之陨于守隘制参之死于城郭封疆见于诸处所报其功俊伟有不容泯者方且迟疑未行优防何以励三军之死士今蜀大乱之后当以诛赏为先欲乞朝廷大明公道望风退走者虽未尽诛而众所怨归者亦合先议谪罚陨身锋镝者虽未尽録而死节之明著者亦合亟用褒嘉命徳讨罪务令尽合天理以收涣散之心或如李纲所请置赏功一司専令枢属兼领其事如冒赏不实许告推治遇敌不战按法必诛别立约束行下则士未有不感奋者此亦转移蜀事之机括也
　　一邮传军中之耳目也蜀逺万里叫呼难闻全借置邮以通气脉故吴玠之宣抚川陜置军期逓凡有警报不过十八日可闻于朝廷丘崇之制置成都创摆铺逓凡有奏请不过三十五日可彻于都下所以军情达而民隐伸壅蔽通而报应速也近年以来旧规紊废军中之逓不以报邉警而但为交贿之驿川中之逓不以通脉络而徒为寄书之邮甚至以防士为承受以干仆为通进事势稍急则曲为覆防而不使众闻私书未办则动多稽留而不以时发不知军事呼吸之间有凶有危朝廷应报之际宜速宜急岂可以军中之耳目而徇人情之私计哉然此特在外之邮传然也御前金牌向者半月到川今则徃徃几月而不至夔门宻院雌黄牌向者两旬至蜀今则徃徃三月而不达诸郡差除之所以壅滞应报之所以稽迟科降之所以愆期功赏之所以沮难上下痞隔而日月淹延皆气脉之不通然也臣愿陛下留意西事还邮传于奏邸而勿使私人得以执报发之柄考邮置于宻院而勿使诸吏得以愆报发之期又如淳熈间帅臣所请欲以都司官知首尾者専一人报应蜀事凡申请辟差并许画时拟行此亦通导血脉之枢要也
　　右件四事并皆至切至急之务故臣昼夜思度首进此说而又有事之纲领在于徳意志虑者敢为陛下终言之自昔多难之后必有诏令以凝聚人心如张浚之遣行既亲书诏赐之便宜黜陟又有诏赐川陜官吏军民胡世将之建阃既以亲笔赐之者四又有诏戒喻将士者二君臣之间叙情闵劳如父诏子恩意无间所以二臣感奋三军鼓动并谋合智讫济中兴之功盖有忱辞实意以感人也况今蜀变之余痛犹未定授任之帅担荷极难所宜仰体绍兴徳音内出一纸一喻蜀之子弟又宜仰遵髙宗手诏亲洒宸翰以付宣阃之臣蠲租薄赋以业流徙埋胔掩骼以仁死防贷牛借种以劝耕农録善防孤以继絶世生聚教训还定抚摩少须过冬敌不再至则蜀虽蛊壊剥烂之极尚有否倾复存之理也惟陛下与二三大臣亟圗之
　　贴黄臣窃见仁宗尝御迩英谓讲官曰程琳心行不中时王洙侍读闻之然上性寛厚琳后竟至政府盖仁宗无宿怒也又见孝宗御朝尝指周必大曰此人反覆时宰陈应诚进拟闻之然圣度恢广必大竟防柄用盖孝宗能忘人之过也人臣事君各尽职分一时虽被震怒而终至简眷不衰者岂有他哉君譬则天也譬则父也为人为子虽有过误在天与亲不无谴责然事定则止理乆则回岂终于怒而不解释哉臣谓朝廷犯顔敢谏之臣即他日仗节死义之臣也更乞以天地父母为心仁祖孝宗为法培养扶持以夀气脉不胜幸甚
　　起居舍人兼侍讲牟子才上疏曰臣闻蜀犹一大棊枰也论蜀于今日将有垂亡之形则救蜀于今日当有急切之着亡形具而无急着以救之则亦亡而已矣蜀与吴相为存亡者也蜀亡吴亦岂能独存然蜀亡形已具其可坐视无一着以活之乎且汉中前瞰米仓后蔽石穴左接华阳黒水之壌右通隂平秦陇之墟黄权以为蜀之股肱杨洪以为蜀之咽喉四岳三涂皆不及也今为敌所据则亡形成而人束手矣益昌之南陆走劒而外东西川在焉水走阆果而去适夔峡焉西则趣文龙二州东则会集壁诸郡而乌龙桔柏又在其前欧阳詹以为九州之险司马光以为秦蜀之冲四会五达不可失也今为汪雏所城则亡形具而人寒心矣夫有垂亡之形而未至于遽亡有欲絶之势而未至于遽絶万一遇急着焉则亡可存絶可续蜀尚可为也安可以为遂亡而委之于不可救欤然尝审观时机斟量局势而得其说焉一曰补军籍之阙蜀口右防军本曲端吴玠闗师古之徒闗西部曲也旧以十万人为额休兵后有名籍者犹九万七千余人安丙帅蜀以钱粮数狭沙汰为八万人后来事力不及节节减七万人通忠义之数犹为十四万人丙申以来逃亡死损所余无几今以所闻参之兴戎司见管四千六百余人沔戎司仅及三千人金戎司不及千人利戎司约七八千人此四戎司见管之数也此外有嘉定安抚司所管庆定精锐两军及増戍之军共五千余人利阆劔诸头目所部或三四百人或五六百人泸帅司之军不及千人巴州所管武进军今止有二千余人得汉堡所部三百余人制司帐下安西保定飞防先锋等共一万四千余人夔帅司不及千人緫而计之不满五万人之数今四蜀田畆尽入军屯制緫科名悉归大阃商贾百货尽笼于官十年之内乃不能増添一兵以补旧额真可痛恨徃事已矣失今不圗阙短呈露愈见衰飒不振非所以壮吾军也议者以为当招集新兵三万人朝夕训练以为进屯之备且慰安田杨二家以其兵来助亦可大张军声或可背城借一以却敌骑如此则蜀尚可为若惮劳惜费虑不及此敌必乗虚攻吾之瑕则备多力分莫能制其死命不出三年蜀之命脉絶矣二曰籍义勇之士四蜀近邉劔阆巴达次邉惟渠蓬六郡租赋所入无几议者谓莫若举此六郡之民依向来梁洋义士法照逐戸税籍髙下或一丁或两丁以至三丁料拣为兵却与尽蠲输或每丁与免家业钱三百缗令其自办衣装自置军器每十人为一甲五甲为一队五队置一副将十队置一正将逐县置一部辖州置一縂辖以统之每春秋教阅至防秋则团结于逐郡城中就令守御不测听制司调遣其如钱粮遇守戍则始与支给至放防则仍令耕以自飬如此则平时无飬兵之费而缓急有制敌之用如闻米仓之南地名三会去嵗敌兵来侵不循常道惟于此处会合诸兵分入它路一屯向利一屯向巴蓬一屯向渠广以为当起六郡已籍之民聚为一大屯坚守此地以扼敌冲使先人有夺人之心则蜀尚可为若迟疑不发敌复重寻旧路会兵于此不惟六郡生灵俱屠而为蜀之大计转见谬误不出三年蜀之命脉絶矣三曰壮分屯之势敌据汉中去嵗出兵乃越米仓以南臣以创议欲调六郡义士分屯三会以却之盖欲阻其越险之谋也今敌又城利则劒阆乃其切邻岂可畧无蔽障哉议者以劒门天险实为戸枢昔守三闗无所事此今既退守险实可因莫若分三戎之兵并三小屯之卒令及万人阻闗为固而遴选智勇之将申出军实而训其不齐以遏敌骑突入西川之路大获一堡形势虽斗险然规模窄狭不当要冲止可以作家计不可以御敌兵莫若于阆州境内踏逐一险要去处大为城筑约可安万人与大获犬牙相制分调诸戎之屯益以新募之卒令及万人阻山为固而遴选骁骑之将昼夜阅习以遏敌骑出葭萌之冲兵法又云兵及万人之屯而后敌不敢过今若依数招募创为东西二屯以相掎角如连栖之鸡彼触则此应如常山之蛇首击则尾应使敌之后骑进不得抵于前退不能袭击于后蜀尚可为若以无兵为觧使敌用此计城利之外又进此屯不出三年蜀之命脉絶矣四曰奋挠击之威敌进七百里而城利岂曰无谋虽上下以运道艰澁为説然敌日课诸军人打三升粮以备日食而利以西白水一带又皆平畴若种麦以待其熟而漕以小舟岂忧乏粮议者以为当及粮道未通之时与二麦未熟之际常出防兵以扰击之困其事力絶其命脉然后徐起而图之此计之最善者挠击之地各有方所守阆中者当于葭萌青山木瓜等处挠之守劒门者当于白水隂平阶文等处挠之伺其怠而为攻刼之图乘其机而行掩袭之防使取粮之兵不得越足于吾地而耕耨之夫不得施功于彼土旷日持久情见势屈遂可为我镃基如此蜀尚可为若置之度外敌反用此计出没于劒阆之间钞掠困我不出三年蜀之命脉絶矣五曰固根本之地敌自丙申以来惟知嗜杀以逞威逃难之民值者辄死父母妻子骈首就戮膏血原野可谓惨矣幸而窜伏得免深山穷谷间有存者而孑遗之民生意一髪况十许年来田畆之利尽归军屯而科籴军需之苦反甚于有田时也塩酒之利并归制司而过数增之害反甚于无事时也以至黎雅畨货彰明乌附施黔板木尽入私槖而商旅失业怨声载道则又人所不忍闻也既不能芘其死又以戕其生彼方计出无聊而敌骑突入不杀之令甫下诱饵之术甫施凡民无知茍逃性命有不获已相率去之计其数不下二三百万人由是南亩空虚种断絶虽间有脱身来归之人又皆室闾不存人牛俱防虽欲自活其道无由今制臣初至规橅一新若能精选县令专以招集耕农课其殿最戸口增多者爵之数仅及中者赏之视旧有亏者罚之布宣德意劳来还安分以未垦田畴给以牛犂种子且将目前一切无艺之征诸处科籴之扰分司妄作之武臣摄官之害悉皆蠲除使离散之鴈复安于中泽逃潜之鱼复止于深渊喘息小定必能为国耕种为国输利为国贸易相与效死弗去则蜀尚可为若不知爱惜敌用故智尽嗾遗黎以去不出三年蜀之命脉絶矣六曰严三城之守重庆为保蜀之根本嘉定为镇西之根本夔门为蔽吴之根本得人焉而守则金城汤池其势巩固万一有一守闗者异志虽使忠臣义士固守其土亦不能正其行路买门之奸此计若遂守将为其所得军民为其所屠如辛夘之西和辛丑之成都者有之矣今三城鼎立守备固严尤当以腹心之士分守三城之门议者谓关表土豪散居四方若能温言说谕厚募招来官其头目之人示以功赏之信彼必欣然乐为吾用然相道里之逺近而分拨之其在西州者就令居嘉城其在东城者就令居渝城其在峡外者就令居夔城假以屋庐听其营运此及秋之际专令各守城门彼山西之人负势尚义必能感激思奋相与固守彼爱惜人家自为谋计必能尽其死力相与固守一举两利此为至谋若弃而不用敌骑薄城必行重赂以买门不待三年蜀之命脉絶矣臣区区愚忠去秋直前甞于贴黄力言韩宣虽守夔张实虽守渝俞兴虽守汉嘉而防遏当在上流又谓利阆之间当置一大屯是时敌未有城利之事也若听臣言稍施行其一二虽不能大有所益或亦可以伐其城利之谋今城已就矣险已尽矣事已无可言矣而臣忧国不能自已犹欲于举枰未防之时进此急着以活曩误若犹以臣言为迂逺而欲专倚仗于夔门一城以为保护吴楚实在于是此子嚢城郢计也臣见唇亡齿亦寒矣况夔之上流褰裳可渉之处不一而足万有一踏浅渡江转战而南则由施黔而趋鼎澧由鼎澧而趋江南置夔于不顾之地则蜀非吾有矣臣去蜀十又七年日夜忧愤虽力弱才腐不能备戎行致死命以报国家犹幸日觐清光可以吐露胸臆比因进讲从容伏蒙陛下忧轸蜀邉赐以清问至于再三臣虽随问随荅言其大槩然积蕴未尽谨效鲁女之悲徧采蜀人之论条为六策以复清问陛下鉴其愚忠而赐之施行不特臣之私幸将西土之实幸不特西土之幸将东吴之大幸若夫轻触天威罪当万坐惟陛下赦之
　　试阁门舍人王霆入对曰恢复之说有二曰规橅曰机会顾今日之规橅安在哉守令所以牧民而惠养之未加将帅所以御军而拊循之未至邦财未裕而楮劵之敝浸深军储未丰而和籴之害徒惨官有土地而荒芜民因赋役而破荡狱讼成寃抑铨曹率多淹留荐举无反坐贪徒得以引而通班按刺不徇公微官易以迕意而连谴以言郡计则纷耗于囊槖包苴以言战功则多私于亲昵故旧至如降卒中处养虎遗患轻敌开邉以肉餧虎夫以规橅之切要者而不满人意如此臣敢轻进恢复之说以误上听哉凡臣之所陈者诚播告中外之臣悉惩其旧而圗其新规橅既立然后义旗一麾诸道并进臣力尚壮愿效前驱惟陛下坚定而勉圗之帝称其言可采
　　殿中侍御史李宗勉率合台上奏曰蜀之四路已失其二成都隔絶莫知存亡诸司退保夔门未必能守襄汉昨失九郡今郢破荆门又破江陵孤城何以能立两淮之地人民奔迸井邑丘墟呜呼危哉陛下诚能亟下哀痛之诏以身率先深自贬损服御饮宴一从简俭放后宫浮食之女罢掖庭不急之费止锡赉絶工役出内帑储蓄以风动四方然后劝谕戚畹世臣随力输财以佐公家之调度分上流淮东淮西为三帅而以江淮大帅緫之或因今任或择长才分地而守听令而行以公私之财分给四处俾之招溃卒募流民之强壮者以充游兵以补军籍仍选防流诸郡将士为捍御之圗犹可支吾不然将水陆俱下大合荆楚之众扰我上流江以南震荡矣或谓其势强盛宜于讲和欲出金缯以奉之是抱薪救火空国与敌矣













　　歴代名臣奏议卷一百
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百一
　　明　杨士竒等　撰
　　经国
　　宋理宗时进士文天祥上书曰臣一介踈贱遭逢圣明猥以庸愚早膺亲擢世道悠悠风尘流靡臣于其间葢尝感激奋发以为由今之道无变今之俗一日有关于天下国家之故惧无以辱使令杜门四年读礼之外葢未尝一日不思以自効也乃夏五陛下临轩策士偶垂记忆起臣于家居进臣于仕籍臣伏被宸命感激不自胜追惟防恩之初阻于朝谢北望天路輙奉表以闻伏防圣慈许臣诣拜阙下徳至渥也臣就道以来不图国事浸艰边烽烦廹陛下引咎责躬改过更始召还旧徳斥去元奸凡可以当天意回人心者无所不用其至伏惟陛下不自神圣犹亲洒宸翰诞布诏书庶几中外臣庶危言极论以有补于今日之政陛下悔悟之意上通于天天下于此咸服陛下之勇臣甫及趋谢阙庭两读纶音为之哽咽下泣君臣之义与天地并立况臣防被厚恩非众人比使于此时泯泯黙黙上负陛下内负帝衷尚何以饮食于戴履间哉是用不避斧辄奋愚忠条其说以献惟陛下裁择一曰简文法以立事夫贵为天子富有四海垂衣拱手以雍容于穆清之上至尊之体也不幸际时艰难兵革四起俯仰成败呼吸变故此非用马上治不济今国势抢攘固犹未至如马上之急然患入腹心事干宗社陛下为皇皇拯救之谋不得不略仿马上治之之意今陛下焦劳于上两府大臣黾勉于下君臣之间不可谓非日讨军实而申儆之者然尊卑濶絶礼节繁多陛下平旦视朝百官以次奉起居宰相搢笏出奏从容不逾时军国大事此虽陛下日夜与宰相汲汲而图之犹惧不蔇谋王断国之设施尊主芘民之蕴蓄岂能以顷刻交际而究竟之哉陛下退朝之暇虽时出内批以与宰相商论宰相又时有奏报以出其建明然天下事得于面论者利害常决于一言笔墨所书或反覆数百言而不足事机交投寸隂可惜使宰相常有此等酧酢则一事之末固有费其日力者矣其于几务岂不有所妨哉古者天子之于大臣或赐坐或赐食或奏事至日昃或论事至夜分凡皆以通上下之情为国家至计也赐茶之典五代时犹有之惟国初范质王溥颇存形迹此事遂废陛下莫若稍复古初脱去边幅于禁中择一去处聚两府大臣日与议军国大事陛下赐之欵宻亲是非可否于其间众议惟允则三省画时施行上下如一都俞吁咈之间必将有超然度外之举天下何事不可为何难不可济至于除授尤有关系且如近者重臣建阃之事方帅海门随迁建业甫镇建业又迁上饶布置变换如奕棊然卯诏辰行奔命不给大者措画之如此小者迁徙之更多人无定志事无成谋当此艰危岂不误事继自今始陛下宜与大臣熟议某人备某职某人任某事人物权衡当而后用朝廷命令定而后发如此则观听者不至惶惑驱驰者不至迟回人知其令出惟行则无轻朝廷之心士大夫知其可以展布四体则鞠躬尽瘁而无所观望其于国事决非小补又如用一人也或出于陛下之拔擢或出于宰相之啓拟中书已费行移后省方及书读或有不当又至缴驳比其不缴驳也则书黄径下其人径受命矣台谏始从而有所指陈是致国论纷纭而内外职守迁移如传舎施之平时虽有体统用之今日恐误事机臣愚以为陛下宜仿唐谏官随宰相入阁故事今给舎台谏从两府大臣日入禁中聚议其有不可应时论难不使退有后言如此则国事无聚讼之讥宸命无反汗之失事会无濡滞蹉跌之悔岂不简便易行哉若夫中书乃王政之所由出宰相之重又天子所与论道经邦而不屑其他者也今宰相来于仓卒之中而制千里之难立于败壊之后而责一旦之功此虽敏手不能以大有为须是博采四方之论旁尽天下之虑而后不偾于事侧闻军期文书填委丛积宰相以其开诚布公之嵗月敝敝焉于调遣科降之间侍从近臣且日不暇相接矣诸葛亮以区区之蜀抗衡天下十分之九究其经济大要则曰集众思广忠益今众思不暇集忠益不暇广宰相不得已竭其一心役其两耳目日与文书期会相寻于无穷此岂其才之不逮哉我朝三省之法繁宻细碎其势固至此也栁宗元有言失在于制不在于政为今之计惟有重六部之权可以清中书之务今六部所司絶是简省其间长贰常可缺贠莫若移尚书省六房之六部如吏部得受丞相除授之防而行省劄兵部得禀枢宻调遣之命而发符移其他事权一仿诸此而又多置两府属官如检正都承之使知蜀事者置一员知淮事者置一员知诸路事者置若干员两府日与其属劘切讲画以治此方而文书行移不与焉如此则大臣有从容之暇可以日见百官以及四方贤俊酬应简则聪明全心志一则利害审塞祸乱之路开功名之门当自此始惟陛下思之二曰仿方镇以建守令天下大患在于无兵而无兵之患以郡县之制弊也祖宗矫唐末五代方镇之弊立为郡县繁宻之法使兵财尽关于上而守令不得以自専昔之擅制数州挟其力以争衡上国者至此各拱手趋约束卷甲而藏之传世弥久而天下无变然国势由此浸弱而敌人遂得恣睢于其间宣靖以来天下非无忠臣义士强兵猛将然各举一州一县之力以抗敌锋是以折北不支而入于敌中兴之臣识循环救弊之法葢有建为方镇之议者矣失此不图因循至今日削弱不振受病如前及今而不少变臣不知所以为善后计矣今陛下命重臣建宣阃节制江东西诸州官民兵财尽从调遣庙谟渊深葢已得方镇大意矣然既有宣阃又有制司既有制置副使又有安抚副使事权俱重体统未明有如一项兵财宣阃方欲那移诸司又行差拨指挥之初各不相照承受之下将谁适从今日之事惟有略仿方镇遗规分地立守为可以纾祸且如江西一路九江兴国隆兴与鄂为邻朝廷既倾国之力以赴之姑所不论惟敌之至湖南者已宿堂奥此外八州其措置不容茍简八州之中庐陵宜春最当冲要敌之为兵其法常有所避避八桂则出清湘避长沙则出衡阳今宜春见谓有兵惟庐陵犹此无备舎坚攻瑕弃实击虚敌既以此为得策则夫避宜春而趋庐陵其计将必出于此州县之事力有限守令之权势素微敌至一城则一城创残至一邑则一邑荡溃事势至此非人之愆若不别立规模何由戡定祸乱臣愚以为莫若立一镇于吉而以建昌南安贑之立一镇于袁而以临江抚瑞之择今世知兵而有望者令各以四州从事其四州官吏许以自辟见在任者或留或去惟帅府所为去者令注别路差遣其四州财赋许以自用自交事一日始其上供诸色科名尽与帅府交事以前见未解数目亦许截留其四州军兵见属伍符者必寡弱而不振见行团结者必分散而不齐许于伍符团结之外别出措置收民丁以为兵彼一州之紧急者得三州稍寛缓之力以为之助三州之寛缓者得一州当其紧急而无后忧不出二三月如吉如袁其气势当自不同仿此而行之江东广东无不可者夫郡县方镇之法其末皆有弊所贵乎圣人者惟能通变而推移之故郡县所以矫方镇之偏重方镇所以救郡县之积轻今郡县之轻甚矣则夫立为方镇之法以少变其委琐不足恃之势真今日之第一义也陛下一日出其度外之见不次拔数人之沈鸷英果者委以数镇俾各为国家当一面则郡县之间文移不至于太宻事权不至于太分兵财得以自由而不至于重迟不易举旬月之间天下雷动云合响应影从驱出境外虽以得志中原可也尚何惴惴宗社之忧哉三曰就团结以抽兵抽兵之说臣前已开其端而其节目未悉也请再陈之夫取兵于民周井田唐府兵之遗法也今使者四出分行营阵俾各处团结以自为乡井之卫疾行之中此亦庶几善歩者然而无益也近时朝廷以保伍为意官府下其事里胥为里胥者沿门而行执笔以抄其户口曰官命而各为保伍也已而上其籍于官又从而垩通涂之壁取其甲分五五而书曰保伍如右所谓保伍者如此而已臣居庐陵往时有冦警则乡井又起所谓义丁者一日隅总击柝以告其一方曰冦至毋去诸而等各以某日聚某所习所以守望至其日也椎牛酾酒以待随其所衣信其所持从其编为之伍一匝乎村墟井落之间翕然而聚忽然而散则义丁者又止如此而已今朝廷命使以团结州县奉防而行移计其规为布置当有加宻于臣所言者然某所若干人某所又若干人属邑合状帐申郡府郡府合状帐申朝廷计其数目当自不少然其分也散而不一其合也多而不精故当其分也则乡村无以通于镇市镇市无以通于城郭敌突如其来彼一方者力不敌势不支老弱未及拣教阅未及施虽有金鼓旗帜之物而未知坐作进退之节也虽有城池山泽之险而未知备御攻守之方也且民之聚也使之自峙其粮自备其饮食则有所不能仰于官则无以给也有以给则又不能久也臣故曰无益也夫前所谓或千人或数百人此隅总一日能办也今建言者不察其聚之易而用之难增兵之有名而拒敌之无实乃欲视其团结之多寡升降其官赏以为劝且意其一日之急或者可驱而他之贾谊有言皆非事实知治乱之体者也陛下诚能委数州立一方镇莫若俾为帅者就团结之中凡二十家取其一人以备军籍一郡得二十万家则可以得一万精卒例而行之诸州则一镇新兵当不下二三万州郡见存之租赋可以备兵食见存之财可以备军需古人抽丁之法或取之三家或取之五家今官收其米以就为养收其财以就为用既食其力不当又重役其人惟于二十家取其一则众轻而易举州县号召之无难数月之内其事必集为帅者教习以致其精鼓舞以出其锐山川其便习也人情其稔熟也出入死生之相为命也锋镝之交貌相识而声相应也如此兵者一镇得二三万人当澟澟然不下一敌国合诸路列镇则精兵虽十余万可有也太祖皇帝南征北伐所至如破竹计其兵曽不满二十万使吾于诸阃之外别得十余万精兵则何向而不可哉或曰国家经常皆用供亿州县财赋各有科名今上流之兵未解江淮之餽如故使移此事力以给方镇之兵如诸阃何呜呼择害莫若轻择利莫若重臣葢筹之审矣夫荆湖之路既梗则虽欲漕运而舟楫不能以前江广之备既虚则虽有财赋而土地不能以自保与其束手无措以委输于敌孰若变通尽利以庶几敌之可逐也且夫江广既全则吾之境内其惟正之供者尚多也陛下抚此厄运不得不勉自节缩曲为通融多方以济诸阃之急支吾年时敌必就尽然后一正吾之郡县一复吾之经常未晚也不然殆未知其所终惟陛下深思亟图之四曰破资格以用人本朝用人専守资格祖宗之深意将以习天下之才世虽有贤明忠智之人英伟竒杰之士亦必践敭之多渉歴之熟积劳持久而后得至于髙位养成逺大之器消弭侥幸之风人才世道胥有利赖然其弊也有才者常以无资格而不得迁不肖者常以不碍格法而至于大用天下卒有变不肖者当之而有才者拱手熟视夫是以常遗国家之忧臣尝见数年以来边陲之间偶缺一帅陛下徬徨四顾弄印莫属挨排应急不得已常取监司之风力者为之赵魏老不可以为滕薛大夫陛下非不知其然也他人资格或有未及而彼适可得之虽其才具容有不逮然犹意境外无事以幸其不至于败缺比其败缺则仓皇变易常至于失声色而后已呜呼此平世拘挛之弊也今天下事势溃决已甚一有蹉跌事关存亡百夫不可轻择将一垒不可轻畀守况其重者乎今日朝郎以上凡内之卿监侍从外之监司郡守紫朱其绶唱呵车葢而出者不知几人使其中果有非常之材堪任将帅则是望实既优资格又称一日举而置之万夫百将之上谁曰不然然臣意陛下之未有其人也则夫宗社安危之机不可轻决于庸人而有资格者之手世之能办事者固多矣三辰不轨拔士为相蛮夷猾夏拔卒为将事固各论其时也今何如时尚拘拘孑孑于资格之末臣观州县之间凡寮底小官驰骋于繁剧之会者葢甚有之荐引之法浸蔽于私而改官之格率为势要者所据孤寒之中独无可任大事者乎三嵗一贡士碌碌成事者众而气槩才识望于乡里曽不得一名荐书抱膝隆中杖防军门固皆逢掖章甫之流也夫今日之士他日之官也今日之小官他日之为公卿也天下有事凡能担当开拓排难解纷惟其才耳固有明知其人之有才而拘于资格之所不可则亦姑委弃之此豪杰之士所以痛心疾首于世变之会也陛下如建立方镇收拾人才臣愿明诏有司俾稍解绳墨以进英豪于资格之外重之以其任而轻授以官俟其有功则渐加其官而无易其位汉唐法度踈濶其一时人才常倜傥不羁本朝以道立国以儒立政则亦无取乎尔然至于今日事变丛生人物落落奈何不少变之哉至如诸州之义甲各有土豪诸峒之壮丁各有偶长彼其人望为一州长雄其间葢有豪武特达之才可以备总统之任一日举之以为百校之长则将帅由是其选也其頴异通敏者引之于帷幄樽爼之宻又从而拔其尤者委之以人民社稷之重则人才不可胜用也至如山岩之氓市井之辈刑余之流盗贼之属其胆勇力絶足以先登其智辩机警足以间谍使贪使愚使诈使勇则羣策羣力皆吾屈也昔之方镇食其土地用其人民拊循其士大夫驱防其跅弛之士故虽以区区之地常足以与天下争雄今虽未至于此然陛下髣髴而行之则吾规模意气固已一变前日之弱矣惟陛下熟计之幸甚夫古之为天下国家者常有敌国相持之忧然而立乎四战之冲虽将衂兵溃屡起屡仆而其国终不可动由卓然有所自立故也今陛下奋发神断赫然悔悟所以洗旧污更宿弊如雷霆风雨交驰并至而不可御陛下亦求所以为自立矣而未得其方也自立之方臣前所献之数条是矣虽然臣意陛下未之能行则有说也何也悔悟之意未明也奸人当国指天下能言之士谓之好名哗竞使好名哗竞者常在朝廷则清议之福陛下必及受用事应不至今日惟浸润肤受为毒已深而后陛下之人才尽逐陛下今既悔悟矣然锋车所召率未及前日摈弃流落之人或谓陛下犹有畏其不靖共之意夫今日之祸乱靖共之报也陛下犹有爱于貌为靖共者耶此悔悟未明之一也三数年前缙绅之能出臆论事者既为奸人所屏学校之士犹叩阍亹亹不自已奸人疾其为害已也托名学法重致意于禁上书之一条而后陛下之言语尽塞陛下今既悔悟矣然食肉之徒未有能出一语以救陵迟之祸惟学校不惮恳恳以为言彼其所陈固有未尽切实者陛下何不择其善者而施行欤此悔悟未明之一也今有人焉陷于酒色湛溺而不自知元气日耗蚀于内客邪日冲击于外四肢百骸几至解体一日倏大悔悟自创其酒色之愆而使为朋友仆御者各得以勤攻己之短其为身谋几晚矣然知湛溺之为病而犹讳其所从来则是病根固在也人非不知爱身彼讳病根而不肯决去者说其小而忌其大也陛下所以救社稷重于救身则夫病根所在何所顾惜而不之去欤髙宗皇帝以麦饭豆粥之苦植立东南百四十年太平之基陛下嗣无疆大厯服所以抚摩爱养培亿万年丕天之休加用力焉不幸比者中外怨叛吾之赤子自延贼入室谋危国家葢至今日逺近为之荷担宗社几于缀旒天下之人追咎其失以为起于聚敛之过而聚敛之事通国愤然怒骂以为倡于陛下左右之人夫此一人者窃弄威权上累圣徳其凶焰威恶蠧国害民者臣不能具数独其攘臂聚敛招集奸凶为陛下失民失土以贻宗社不测之忧者其罪莫甚焉赵简子命尹铎为晋阳尹铎曰茧丝乎保障乎简子曰保障哉古之为天下计者不屑于其小而惟逺者是图不快于目前之求而常恐其有一朝之患故虽简子区区之大夫尹铎区区之小吏其所规为犹及于此国家之大不可以田舎翁自为也后之人君思以富雄天下固有时出其聚敛之术然犹茧丝自茧丝保障自保障何物刑余为谋不臧率天下以共向茧丝之的而保障之地亦不得免焉茧丝之毒不可忍而后保障之祸不可为陛下间者屡出内帑金帛分给诸司期有救于难然调度方殷兵革又不得息前日聚茧丝之得未十百今日救保障之费葢千万亿秭而未有已也呜呼谁生厉阶至今为梗向使此人者不以聚敛斵伐祖宗涵寛大之仁蟊贼陛下神明英武之徳则必不妄籍民财以入修内司必不豪夺民产以实御庄必不谐价西园以布中外贪酷之种必不交通南牙以开朝廷汚浊之门如此则奸人必不得窃据相位徧置私人如此则强御掊克之流必不得齿于缙绅玷于节如此则各郡有贤守各路有贤监司必不侵渔以交结北司剥割以应奉内献民心必无变宗社必无危今朝廷知江阃虐取渔舟故吾人为敌郷道以至于此曽不知是数年间外之监司郡守求为交结应奉而一切不卹以失吾民戴宋无二之心者所在有之江阃之事偶着尔今论者追讼江阃之罪死有余责则夫使士大夫贸贸焉为聚敛重失人心激天下以各懐怨叛如臣所指之人者一死讵足道哉且夫奸人之入相也使非此人者与之相为表里以揜陛下之聪明宻为游扬以开陛下之信用则贤者必不以好名中伤言者必不以哗竞逐去学校之持公论者必不以諠横得祸士大夫之秉直节者必不以贪加罪朝廷清一言路光明邪人何自而赫张民瘼何自而壅隔人离而陛下何以不觉敌至而陛下何以不知彼其依凭陛下恩宠以为奸人奥主故颠倒宇宙浊乱世界而得以无忌惮使陛下今日讼过于天地负愧于祖宗结怨于人民受侮于羣下则岂独一奸人为之哉原情定罪莫重于奥主而奸人次之庄周曰兵莫于志镆鎁为下言刺人而杀之不在于手而在于心不在于锋而在所以用其锋者奸人则镆鎁也奥主则志也方今国势危疑人心陧杌陛下为中国主则当守中国为百姓父母则当卫百姓且夫三江五湖之险尚无恙也六军百将之雄非小弱也陛下卧薪以厉其勤斫案以奋其勇天意悔祸人心敌忾敌人送死且在旦夕或谓其人者铺张惊忧以沮陛下拨乱之志处分脆弱将误陛下为去邠之行居前日则曰我能为君充府库以盗其权居今日则献其小心出其小有材使陛下意其缓急可恃以固其宠向非陛下参酌国论坚凝庙谟为效死不去之计则一日尝试其说六师一动变生无方臣恐京畿为血为肉者今已不可胜计矣小人误国之心可胜诛哉臣愚以为今日之事急矣不斩董宋臣以谢宗庙神灵以解中外怨怒以明陛下悔悟之实则中书之政必有所挠而不得行贤者之车必有所忌而不敢至都人之异议何从而消敌人之心胆何从而破将士忠义之气何自激昂军民感泣之泪何自奋发祸难之来未有卒平之日也千金之家得一僮奴稍足以称其私虽害于而家未忍亟去况其人给事之月已深乞怜之恳欵已熟陛下性资仁厚亦岂忍遽甘心焉然宗社之事重左右之恩轻蠧民误国之罪深承顔顺色之爱浅伏惟陛下以宗庙社稷之故割去私爱勉从公议下臣此章付之有司暴其罪恶明正典刑传首三军以徇如此而天下不震动人心不喜恱将士不感泣而思奋敌人不骇愕而谋还是人心天理可磨灭也是天经地义可澌尽也臣所不信臣尝读诸葛亮出师表辄掩卷哀愤悲其用心亮之言曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭平明之治亮将率三军北定中原攘除奸凶兴复汉室其宫府之政宜若无与而独区区以此为先者良以社稷安危之权国家存亡之故不在境外侵迫之冦而内之隂邪常执其机牙此亮所以深权内外本末之理而先窒其祸乱之源也今臣上自朝廷下至州县所以分画其规模纎悉其经纬以上助拨乱反正之一画者已略备矣而臣献其狂愚于末犹有感于亮之所言区区驽劣何敢引亮为证顾所以忠君爱国之心则亮之为也臣非不知踈逺之人指陈无状干犯天诛罪在不赦且使幸赦之不诛则左右之人仇疾臣言亦将不免然臣所以不顾危亡寜以身犯不测之锋者义命之际臣固择之精矣方今社稷震动君父惊虞此所谓危急存亡之秋臣委质为臣与国同休戚亲见外患如火燎原而内冦又复植根固流波漫则祸难无涯臣死亡正自无日与怵迫于权势之威忧疑于一已之祸噤口结舌以坐待国家之难而后死孰若犯死一言感悟天聴如陛下以为狂妄而诛之臣固已自分一死万一陛下察臣之忠行臣之言以幸宗社则臣与国家同享其休荣等死之中又有生路此臣所以赍咨涕洟望阙恳悃而不能自已也臣冒渎天威陨越震惧谨席藁私室以俟威命之下幼主徳祐中天祥知平江府上奏曰臣本起书生天性愚戅遭逢理宗皇帝以直言取人臣区区芹曝小忠误防亲擢间于忧虞则开庆透渡之祸急矣臣推见当时致祸之人上书阙庭乞磔狐鼠以谢天下理祖皇明赫赫自咸淳至于今日无疆惟休自时厥后臣之踪迹或百日于朝或一月斥去有言不信忠愤徒深则皆元奸専国之月也不图今日臣以忧患之身奉诏入卫太皇太后陛下皇帝陛下以神明御极炎徳当天宵旰顾忧不以臣为不肖授之以三路制抚职事兼賛督府就戍吴门臣非不知国家阽危民命如缀朝命夕道为国效死复以私门忧戚展转陈情乞归终制章五六上冀两全之节以不为盛代名教羞天聴髙髙终不聴许而学士大夫交口责臣谓有国家有朝廷有州县然后臣得以有其身得尽为人子之职臣所以感泣誓死而不敢复言去也今当陛辞即日就道恸哭流涕何以为陛下告自古立国一是以人心为本齐一日防七十余城以人心失也田单一日复七十余城以人心固也元奸得罪于天下天下怨愤欝抑十有五年遂使诸将解体强吾民北面而役之彼知归怨元奸未尝归过朝廷也乃今三百余年祖宗涵育之遗黎无辜荼毒于敌人之手讴吟思汉日徯王师所在义民抗敌者大或数万小亦数千此拨乱反正之大机括也然人心易得其失亦易顷者朝廷弛公田蠲常赋寛商禁起谪籍之淹滞解科举之靡文天下诵之以为快活条贯人心顿苏敌势顿沮我是以有独松关诸屯之捷通国上下以为元奸失人心之事已尽洗濯今日收人心之具已尽举行而臣恤纬之忠独以为未也草间豪杰方且量朝廷之意向边头诸将方且视庙堂之指授学校之游谈聚议闾阎之道聴涂说方且劘执政之然否追行事之得失于传有之得国常于斯失国常于斯今上自宫闱与嗣皇起居下自政府与公卿百执事必人人一心以殄此患为主则诸将莫不用命英雄莫不归心以此众战孰能御之以此攻城何城不克如大臣有辟嫌逺疑之迹而无推车必行之心羣公持便安自营之私而无同舟共济之志宫中与府中不相闻阃内与阃外不相应赏罚混淆正邪贸乱姑息牵制之意多奋发断制之义少敌人以此轻中国奸雄以此觇朝廷人心之愤悱者日以怠公论之激昂者日以靡而我之人民将有甘心于敌人之廷而不悔者矣其祸可胜言哉裴度有言承宗敛手削地韩舆疾讨贼岂朝廷之力能制其死命哉由处置得宜能服其心耳国家惩五季之乱削除藩镇创建郡邑一时虽足以矫尾大之弊国势浸弱亦坐于此是以敌至一州则陷一州敌至一县则陷一县中原陆沈痛不可追今不幸长江失险戎马驰于近郊救时之危须稍更革诗云淠彼泾舟烝徒楫之又传云大树将颠非一绳所维臣尝妄谓今日大势宜分天下为四镇而都督统御于中以广西益湖南而阃于长沙以广东益江西而阃于豫章以福建益江东而阃于番昜以淮西益淮东而阃于维扬责长沙以取荆鄂责豫章以取蕲黄责番昜以取江东六郡责维扬以取两淮诸城使各阃地大力众足以抗敌分所任事约日齐奋而都督府指授诸将随地接应有进无退日夜以图之敌备多而力分疲于奔命而吾遗民必有豪杰伺间横击于其中如是则使彼只轮不返进而问罪河南尽为晋可也而何日蹙国百里之忧臣愿睿慈下臣此章见之施行使内而朝廷举措有以当天下之心外而边阃布置有以合天下之势则臣得以督幕分司尽瘁一面布宣威灵勉效尺寸不惟得以忠先帝报陛下而臣亦有词以白丘墓虽死之日犹生之年也
　　金宣宗贞祐初许古为监察御史时信任丞相髙琪无恢复之谋古上章曰自中都失守庙社陵寝宫室府库至于图籍重器百年积累一朝弃之惟圣主痛悼之心至为深切夙夜思维所以建中兴之功者未尝少置也为臣子者食禄受责其能无愧乎且闾阎细民犹颙望朝廷整训师徒为恢复计而今才闻拒河自保又尽徙诸路军户河南彼既弃其恒产无以自生土居之民复被其扰臣不知谁为此谋者然业已如是但当议所以处之使军无妄费民不至困穷则善矣臣闻安危所系在于一相孔子称危而不持颠而不扶则将焉用事势至此不知执政者每对天顔何以仰荅清问也今之所急莫若得人如前御史大夫裴满徳仁工部尚书孙徳渊忠谅明敏可以大用近皆许告老愿复起而任之必能有所建立以利国家太子太师致仕孙铎虽颇衰疾如有大议犹可赐召或就问之人材自古所难凡知治体者皆当重惜况此耆旧岂宜轻弃哉若乃临事不尽其心虽尽心而不明于理得无益失无损者纵其尚壮亦安所用方时多难固不容碌碌之徒备贠尸素以塞贤路也惟陛下宸衷刚断黜陟一新以幸天下臣前为拾遗时已尝备论择相之道乞取臣前奏并今所言加审思焉臣又闻将者民之司命国家安危所系故古之人君必重其选为将者亦必以天下为已任夫将者贵谋而贱战必也赏罚使人信之而不疑权谋使人由之而不知三军奔走号令以取胜然后中心诚服而乐为之用迩来城守不坚临战辄北皆以将之不才故也私于所昵赏罚不公至于众怨而惧其生变则抚摩慰藉一切为姑息之事由是兵轻其将将畏其兵尚能使之出死力以御敌乎愿令腹心之臣及闲于兵事者各举所知果得真才优加宠任则战功可期矣如河东宣抚使胥鼎山东宣抚使完顔弼涿州刺史内族蘓尔坦昭义节度使必噜阿噜岱或忠勤勇干或重厚有谋皆可任之以扞方面又曰河北诸路以都城既失军户尽迁将谓国家举而弃之州县官往往逃奔河南乞令所在根括立期遣还违者勿复録用未尝离任者议加恩赉如愿自効河北者亦聴陈请仍先赏之减其日月州县长贰官并令兼领军职许择军中有才畧胆勇者为头目或加爵命以收其心能取一府者即授以府长官州县亦如之使人懐复土之心别遣忠实干济者以文檄官赏招诸胁从人彼既苦于敌役来者必多敌势当自削有司不知出此而但为清野计事无缓急惟期速办今晚禾十损七八逺近危惧所谋可谓大戾矣又曰京师诸夏根本况今常宿重兵缓急征讨必由于此平时尚宜优于外路使百姓有所蓄积虽在私室犹公家也今有司捜括余粮致转贩者无复敢入宜即止之臣顷看读陈言见其尽心竭诚以吐正论者率皆草泽踈贱之人况在百僚岂无为国深忧进章疏者乎诚宜明勅中外使得尽言不讳则太平之长防出矣
　　张行信为安武军节度使兼冀州管内观察使始至即上书言四事其一曰杨安儿贼党旦暮成擒葢不足虑今日之急惟在收人心而已向者官军讨贼不分善恶一槩诛夷劫其资产掠其妇女重使居民疑畏逃聚山林今宜明勅有司严为约束毋令劫掠平民如此则百姓无不安之心奸人诳胁之计不行其势渐消矣其二曰自兵乱之后郡县官豪多能纠集义徒摧击土冦朝廷虽授以本处职任未几遣人代之夫旧者人所素服新者未必皆才缓急之间啓衅败事自今郡县阙贠乞令尚书省选人拟注其旧官民便安者宜就加任使如资级未及令摄其职待有功则正授庶几人尽其才事易以立其三曰掌军官敢进战者十无一二其或有之即当责以立功不宜更授他职其四曰山东军储皆鬻爵所获及或持勅牒求仕选曹以等级有不当鬻者往往驳退夫鬻有所不当有司罪也彼何责焉况海岱重地羣冦未平田野无所收仓廪无所积一旦军饷不给复欲鬻爵其谁信之朝廷多用其议
　　时朝廷议徙河北军户家属于河南留其军守卫郡县参知政事髙汝砺言此事果行但便于豪强家耳贫户岂能徙且安土重迁人之情也今使尽赴河南彼一旦去其田园扶携老幼驱驰道路流离失所岂不可怜且所过百姓见军户尽迁必将惊疑谓国家分别彼此其心安得不揺况军人已去其家而令防卫他人以情度之其不肯尽心必矣民至愚而神者也虽告以卫防之意亦将不信徒令交乱俱不得安此其利害所系至重乞先令诸道元帅府宣抚司总管府熟论可否如无可疑然后施行及徙河北军户家属于河南将括地分授之未有定论勅尚书省分遣官聚耆老问之其将益赋或与之田二者孰便既而所遣官言农民并称租赋已重力不足以佃官田愿以给军汝砺奏曰迁徙军户一时之事也民佃官田久逺之计也河南民地官田计数相半又多全佃官田之家坟茔庄井俱在其中率皆贫民一旦夺之何以自活夫小民易动难安一时避赋遂有此言及其与人即前日之主今还为客能勿悔乎悔则忿心生矣如山东拨地时腴田沃壤尽入势家瘠恶者乃付贫户无益于军而民则有损至于互相憎疾今犹未已前事不逺足为明戒惟当倍益官租以给军粮之半复以系官荒田牧马草地量数付之令其自耕则百姓免失业之艰而官司不必为厉民之事矣且河南之田最宜麦今雨泽霑足正播种之时诚恐民疑以误嵗计宜早决之上从其请寻迁尚书右丞
　　兴定间朝廷以贾全苗道润等不和将分畀州县别署名号以处之汝砺为尚书右丞上书曰甚非计也葢河北诸帅多本土义军一时权为队长亦有先尝叛亡者非若素宦于朝知礼义识名分之人也贪暴不法葢无足怪朝廷以时方多故姑牢笼用之庶使遗民少得安息彼互相攻劫则势寖弱势力既弱则朝廷易制今若分地而与之州县官吏得辄署置民户税赋得擅徴收则地广者日益强狭者日益弱久之弱者皆并于强强者之地不可复夺是朝廷愈难制也昔唐分河朔地授诸叛将史臣谓其防养孽萌以成其祸此可为今日大戒也不若姑令行省羁縻和辑多方牵制使之不得逞异时边事稍息气力渐完若辈又何足患哉议遂寝元光中御史中丞师安石上章言备御二事其一曰自古所以安国家息祸乱不过战守避和四者而已为今之计守和为上所谓守者必求智谋之士使内足以得戍卒之心外足以挫敌人之锐不惟彼不能攻又可以伺其隙而败之其所谓和则汉唐之君固尝用此防矣岂独今日不可用乎乞令有司详议而行其二曰今敌中来归者颇多宜丰其粮饷厚其接遇度彼果肯为我用则择有心力者数十人潜往以诱致其余来者既众彼必转相猜贰然后徐起而图之则中兴之功不逺矣上嘉纳之
　　元世祖未即位时郝经上东师议曰臣经自乙卯十一月被防北上丙辰正月见于沙陀不以鄙末问以时事且令便宜条奏于是奏立国规模治安急务各数十条佩笔束载从扞牧圉遂筦军国机务同诸执政奏事凡出师利害未尝不反复备言及令论定植斋奏议乃为七道议七八千言愚瞽知识亦已罄竭近奉命宣抚江淮以先啓行又令有军旅利害具文字遣使来上窃惟大军已出不能中止向所论奏皆为无用从驲骑而逾逺望君门而日切汲黯不难于淮阳而眷眷于李息葢激于中而有不能已焉者彼亦重于此也故国家此举所系甚重存亡安危于是乎在既不能善其始必当为全其终故不敢谨黙复为东师议一篇俾权府官武济乗驲上进畀诸执政番译闻奏议曰经闻图天下之事于未然则易救天下之事于已然则难于已然之中复有未然者使往者不失而来者得以遂则尤难也国家以一旅之众奋起朔漠斡斗极以图天下马首所向无不摧破灭金源并西夏蹂荆襄克成都平大理躏轹诸夷奄征西海有天下十分之八尽元魏金源故地而加多廓然莫与侔大也惟宋不下未能混一连兵构祸逾二十年何曩时掇取之易而今日图惟之难也夫取天下有可以力并有可以术图并之以力则不可久久则顿弊而不可振图之以术则不可急急则徼幸而难成故自汉唐以来树立攻取或五六年未有逾十年者是以其力不敝而卒能保大定功晋之取吴隋之取陈宋之取唐皆经营比佽十有余年是以其术得成而卒能混一或久或近要之成功各当其可不妄为而已国家建极开统垂五十年而一之以兵遗黎残姓游气惊魂虔刘劘荡殆欲殱尽自古用兵未有如是之久且多也其力安得不敝乎且括兵率赋朝下令而夕出师躬擐甲胄跋履山川阖国大举以之伐宋而图混一以志则锐以力则彊以土则大而其术则未尽也茍于诸国既平之后息师抚民致治成化创法立制敷布纲条上下井井不挠不紊任老成为辅相起英特为将帅选贤能为任使鸠智计为机衡平赋以足用屯农以足食内治既举外御亦备如其不服姑以文诰拒而不从而后伺隙观衅以正天伐自东海至于襄邓重兵数道聮帜接武以为正兵自汉中至于大理轻兵捷出批亢抵胁以为竒兵帅臣得人师出以律髙拱九重之内而海外有截矣是而不为乃于间嵗遽为大举上下震动兵连祸结底安于危是已然而莫可止者也东师未出大王仁明则犹有未然者可不议乎国家用兵一以国俗为制而不师古不计师之众寡地之险易敌之彊弱必合围把梢猎取之若禽兽然聚如丘山散如风雨迅如雷电捷如鹰鹘鞭弭所属指期约日万里不忒得兵家之诡道而长于用竒自会河之战乗胜下燕云遂遗兵而去似无意于取者既破回鹘灭西夏乃下兵闗陜以败金师然后知所以深取之是长于用竒也既而为斡腹之举由金房绕出潼闗之背以攻汴为虚之计自西和迳入石泉威茂以取蜀为示逺之谋自临洮吐蕃穿彻西南以平大理皆用竒也夫攻其无备出其不意而后可以用竒岂有连百万之众首尾万余里六飞雷动乗舆亲出竭天下倒四海腾掷宇宙轩豁天地大极于遐徼之土细穷于委巷之民撞其钟而掩其耳囓其脐而蔽其目如是而用竒乎是执千金之璧以投瓦石也可不惜哉其初以竒胜也闗陇江淮之北平原旷野之多而吾长于骑故所向不能御兵锋新锐民物稠伙拥而挤之郡邑自溃而吾长于攻故所击无不破是以用其竒而骤胜今限以大山深谷阨以重险洊阻迂以危途缭迳我之乗险以用竒则难彼之因险以制竒则易况于客主势悬蕴蓄情露无虏掠以为资无俘获以备役以有限之力冒无限之险虽有竒谋秘畧无所用之力无所用与无力同勇无所施与不勇同计不能行与无计同泰山压卵之势河海濯热之举拥遏顿滞盘桓而不得进所谓强弩之末不能射鲁缟者也为今之计则宜救己然之失防未然之变而已两师既构猝不能解如两虎相捽入于岩阻见之者辟易不暇又焉能以理相喻使之逡廵自退彼知其危竭国以并命我必其取无由以自悔兵连祸结何时而已大王殿下宜遣人禀命于行在所大军压境遣使喻宋示以大信令降名进币割地纳质彼必受命姑为之和偃兵息民以全吾力而图后举天地人神之福也禀命而不从殿下之义尽而后进吾东师重慎详审不为躁轻飘忽为前定之谋而一之以正大假西师以为竒而用吾正北师南辕先示恩信申其文移喻以祸福使知殿下仁而不杀非好攻战辟土地不得已而用兵之意诚意昭著恩信流行然后阅实精勇别为一军为帐下之卒举老成知兵者俾为将帅更直宿卫以备不虞其余师众各畀侯伯使吾府大官元臣分师总统为战攻之卒其新入部曲瞢不知兵虽名为兵其实役徒者使防边进筑与敌郡邑犬牙相制为屯戍之卒推择单弱究竟逃匿编葺部伍使闻望重臣为之抚育总押近里故屯为镇守之卒使掣肘之计不行妄意之徒屏息内外备御无有缺绽则制节以进既入其境敦陈固列缓为之行彼善于守而吾不攻彼恃城壁以不战老吾吾合长围以不攻困彼吾用吾之所长彼不能用其长选出入便利之地为久驻之基示必取之势毋焚庐舎毋伤人民开其生路以携其心亟肄以疲多方以误以敝其力兵势既振蕴蓄既见则以轻兵掠两淮杜其樵采而遏其粮路使血脉断絶各守孤城示不足取即进大兵直抵于江沿江上下列屯万灶号令明肃部曲严整首尾缔构各具舟楫声言径渡彼必震叠自起变故葢彼之精锐尽在两淮江面濶越恃其岩阻兵皆柔脆用兵以来未尝一战焉能当我百战之锐一处崩壊则望风皆溃肱髀不续外内限絶勇者不能用而怯者不能敌背者不能返而面者不能御水陆相挤必为我乗是兵家所谓避坚攻瑕避实击虚者也如欲存养兵力渐次以进以图万全则先荆后淮先淮后江彼之素论谓有荆襄则可以保淮甸有淮甸则可以保江南先是我尝有荆襄有淮甸有上流皆自失之今当从彼所保以为吾攻命一军出襄邓直渡汉水造舟为梁水陆济师以轻兵缀襄阳絶其粮路重兵皆趋汉阳出其不意以伺江隙不然则重兵临襄阳轻兵捷出穿彻均房逺叩归峡以应西师如交广施黔选锋透出夔门不守大势顺流则并兵大出摧拉荆郢横溃潭湘以成掎角一军出夀春乗其锐气并取荆山驾淮为梁以通南北轻兵抄夀春而重兵支布于钟离合肥之间掇拾湖栎夺取闗隘据濡须塞皖口南入于舒和西及于蕲黄徜徉恣肆以觇江口乌江采石广布戍逻侦江渡之险易测备御之踈宻徐为之谋而后进师所以溃两淮之腹心抉长江之襟要也一军出维扬连楚蟠亘跨长淮邻我强对通泰海门扬子江面宻彼京畿必皆备御坚厚若遽攻击则必老师费财当以重兵临维扬合为长围示以必取而以轻兵出通泰直塞海门瓜歩金山柴墟河口游骑上下吞江吸海并着威信迟以月时以观其变是所谓图缓持久之势也三道并出东西连衡殿下或处一军为之节制使我兵力常有余裕如是则未来之变或可弭已然之失一日或可救也议者必曰三道并进则兵分势弱不若并力一向则莫我当也曽不知取国之术与争地之术异并敌一向争地之术也诸道并进取国之势也昔之混一者皆若是矣晋取吴则六道进隋取陈则九道进宋之于南唐则三面皆进未闻以一旅之众而能克国者或者有之徼幸之举也岂有堂堂大国师徒百万而为徼幸之举乎况彼渡江立国百有余年纪纲修明风俗完厚君臣辑睦内无祸衅东西南北轮广万里亦未可小自败盟以来无日不讨军实而申警之徬徨百折当我彊对未尝大败不可谓弱岂可蔑视谓秦无人直欲一军幸而取胜乎昔秦王问王翦以伐荆翦曰非六十万不可秦王曰将军老矣命李信将二十万往不克卒畀翦以六十万而后举楚葢众有所必用事势有不可悬料而幸取之者故王者之举必万全其幸举者无赖崛起之人也呜呼西师之出已及瓜戍而犹未即功国家盛全之力在于东左若亦直前振迅锐而图功一举而下金陵举临安则可也如兵力耗敝役戍迁延进退不可反为敌人所乗悔可及乎固宜重慎详审图之以术若前所陈以全吾力是所谓坐胜也虽然犹有可忧者国家掇取诸国飘忽淩厉本以力胜今乃无故而为大举若又措置失宜无以挫英雄之气服天下之心则荏恶懐奸之流得以窥其隙而投其间国内空虚易为揺荡臣愚所以谆谆于东师反复致论谓不在于已然而在于未然者此也易曰丰其屋蔀其家闚其户閴其无人方今之势也挽回元气收其放心守约实内以建皇极实惟殿下之事区区瞽言妄为干冒无任战惧之至谨议
　　世祖自将攻宋会兵渡江围鄂州闻宪宗崩召诸将属议经进议曰易文言谓亢之为言也知进而不知退知存而不知亡知得而不知丧知进退存亡而不失其正者其惟圣人乎葢干之龙徳体天行健六位时成时乗六龙以御天时者何当其可之谓也故可以潜则潜可以见则见可以惕则惕可以跃则跃可以飞则飞五位者皆当其可圣人之徳也至于上九则惟知进与存不知退与亡不当其可而违其时是以至此极而有悔弗逮乎五位者而犹谓之亢龙徳于是乎衰不足以为圣王矣故古之圣王莫不以时进退握干知几舜自耕稼陶渔以至为帝知进也以天下与人不私其子而以与禹知退也文王三分天下有其二以服事殷知退也武王遂伐殷而有天下知进也汉髙帝不与项羽校蠖屈汉中知退也还定三秦以讨羽知进也光武为更始杀其兄齐武王而不校展转河朔知退也一旦自立中兴汉室知进也故上世称圣王者以舜为首其次则称文武后世之称圣王者以髙帝为首其次则称光武皆知进退存亡之理时乗御天卒以龙徳而位天位者也至于魏孝文虽不逮于文武髙光迁都洛阳总于问罪辞顺而返齐人侵轶报之以兵闻丧而还进退以礼不陨师徒卒全龙徳为用夏变夷之贤主亦其次也彼冯威恃力以逞无疆之欲皆亢龙之师也秦苻坚金海陵亢而不悔者也汉武帝唐太宗亢而有悔者也虽皆亢龙悔而知退又其次也夫舜不可及已文武髙光魏孝文汉武帝唐太宗后王进退有余师矣共惟大王殿下聪明睿知足以有临发强刚毅足以有断进退存亡之正知之久矣向在沙陀命经曰时未可也又曰时之一字最当整理又曰可行之时尔自知之大哉王言时乗六龙之道知之久矣自出师以来进而不退经有所未解者故言于真定于曹濮于唐邓亟言不已未赐开允乃今事急故复进狂言国家自平金以来皆亢龙之师也惟务进取不遵养时晦老师费财卒无成功三十年矣先皇帝立政当安静以图寜谧忽无故大举进而不退畀王东师则不当亦进也而遽进以为有命不敢自逸至于汝南既闻凶讣即当遣使徧告诸帅各以次还修好于宋归定大事不当复进也而遽进以有师期会于江濵遣使喻宋息兵安民振旅而归不当复进也而又进既不宜渡淮又岂宜渡江既不宜妄进又岂宜攻城若以几不可失敌不可纵亦既渡江不能中止便当乗虚取鄂分兵四出直造临安疾雷不及掩耳则宋亦可图如其不可知难而退不失为金乌珠也师不当进而进江不当渡而渡城不当攻而攻当速退而不退当速进而不进役戍迁延盘桓江渚情见势屈举天下兵力不能取一城则我竭彼盈又何俟乎且诸军疾疫已十四五又延引月日冬春之交疫必大作恐欲还不能彼既上流无虞吕文徳已并兵拒守知我国疵鬭气自倍两淮之兵尽集白鹭江西之兵尽集隆兴岭广之兵尽集长沙闽越沿海巨舶大舰以次而至伺隙而进如遏截于黄津渡邀遮于大城闗口塞汉东之石门限郢复之湖泺则我将安归无已则突入江浙其心腹闻临安海门已具龙舟则亦徒往还抵金山并命求出岂无韩世忠之俦乎且鄂与汉阳分据大别中挟巨浸号为活城肉薄骨并而拔之则彼委破壁孤城而去泝流而上则入洞庭保荆襄顺流而下则精兵健橹突过浒黄未易遏也则亦徒费人命我安所得哉区区一城胜之不武不胜则大损威望复何俟乎虽然以王本心不欲渡江既渡江不欲攻城既攻城不欲并命不焚庐舎不伤人民不易其衣冠不毁其坟墓三百里外不使侵掠或劝径趋临安曰其民人稠伙若往虽不杀戮亦被践蹂吾所不忍若天与我不必杀人若天弗与杀人何益而竟不往诸将归罪士人谓不可用以不杀人故不得城曰彼守城者止一士人贾制置汝十万众不能胜杀人数月不能拔汝軰之罪也岂士人之罪乎益禁杀人岿然一仁上通于天久有归志不能遂行耳然今日事急不可不断也宋人方惧大敌自救之师虽则毕集未暇谋我第吾国内空虚塔察国王与李行省肱脾相依在于背胁西域诸胡窥觇闗陇隔絶锡哩大王病民诸奸各持两端观望所立莫不觊觎神器染指垂涎一有狡焉或啓戎心先人举事腹背受敌大事去矣且阿尔布格已行赦令令托里齐为断事官行尚书省据燕都按圗籍号令诸道行皇帝事矣虽大王素有人望且握重兵独不见金世宗海陵之事乎若彼果决称受遗诏便正位号下诏中原行赦江上欲归得乎昨奉命与张仲一观新月城自西南隅抵东北隅万人敌上可并行大车排槎丳楼缔构重复必不可攻祗有许和而归耳复何俟乎愿殿下以祖宗为念以社稷为念以天下生灵为念奋发干刚不为需下断然班师亟定大计销祸于未然先命劲兵把截江面与宋议和许割淮南汉上梓防两路定疆界币置辎重以轻骑归渡淮乗驲直造燕都则从天而下彼之奸谋僭志冰释瓦解遣一军逆大行皇帝灵舆收皇帝玺遣使召锡哩阿尔布格摩格及诸王驸马会丧和林差官于汴京京兆成都西凉东平西京北京抚慰安辑召太子镇燕都示以形势则大宝有归而社稷安失之东隅收之桑榆以退为进以亡为存飞龙在天利见大人无亢龙之悔矣
　　世祖即位经为翰林侍读学士陈便宜新政曰臣昨承和尔济蘓传圣防令臣条奏当今急务付执政闻奏者臣谨裁新政便宜十六事上进不胜惶恐战越之至条列如左一大有为以定基统自古帝王之兴莫不以有为而后可以无为故舜去四凶格有苗成王伐三监诛管蔡而后致无为垂衣之治刑措颂声之美宋太祖初即位未有以厌人心赵普曰陛下新登宝位必光耀神武有以挫英雄之气服天下之心于是亲平三叛海内以寜今日之势不可谓无事政大有为之时也当大起师徒以讨不庭明其逆顺使天下知所向如因仍茍且为人所先则衅乱一生不可猝定矣二严备御以防不虞国家以雄武自胜故歴朝踈于备御今日之事尤非前日当宻会军旅严为之备以待不虞且即位之初兵卫不彻警也昔周康王即位当无事之时齐侯以虎贲逆子钊于南门之外先皇帝有备锡喇黙无备故掩而取之至于他日无虞京师宿卫之兵亦当留数万况非平日之势乎三定都邑以示形势今日于此建都固胜前日犹不若都燕之愈也燕都东控辽碣西连三晋背负闗岭瞰临河朔南面以莅天下和林置一司分镇御根本北京丰靖各置一司分以为二辅京兆南京各置一司分以为藩屏夫燕云王者之都一日缓急便可得数万众虽有不虞不敢越闗岭逾诸司而出也形势既定本根既固则太平可期四置省部以一纪纲今之执政各各奏事莫相统一皆令陛下亲决虽圣明有余亦不能处置皆当故奸人得以营惑自私若省部既立各分既定大总其纲小持其要天下事虽众犹无事也五建监司以治诸侯诸镇诸侯各握兵民不可猝罢当置监司以收其权制其所为则兵民息肩而政可立矣六诛凶渠以示劝惩从来乱政害民之人须诛其尤者不然则惧死逃去必为国生事七亲诸王以庇本根诸王既共推戴当加之以恩而劝之以义使尊荣过于前日则可八行寛政以结人心从来宿弊可为荡涤至于今丝线包银宜分数减免一切逋负皆蠲除之九赦罪戾以去旧污自来新君即位必赦天下且今西北疑阻人情反侧诸路打算重为纷扰宜行大赦并罢打算以慰安元元十罢冗官以寛民力诸州县管民官贠数可为限定小处可合并如乐人打捕鹰房诸科目名色官吏皆合罢归分付管民官诸色匠人头目尤多有管三五户者亦称总管带金牌皆合罢去只一路立一头目总领造作天下百姓及匠人只养官吏亦不能也此最为急务如罢去此等此等都是好家门户计补添军民气力为益甚大十一总钱谷以济国用天下差发宣课交钞诸色粮可置一大司分以总之无入诸路手不令买扑则所得皆可为国家用罢诸路宣课盐铁官冗员罢常平仓虽曰常平仓实未尝有益于民但养无用官吏数千百人十二减吏员以哀良民诸路及州县吏员不限数目扼持官府结为党与苦刻良民纵横为害今明降一诏防大小州县限员数必令保举尤汚暴者重罪而黜之十三坚凝果断以成中兴王者初政莫不锐意往往不能自坚鲜克有终必凝天衷奋干刚羣议不能移断然必行而莫之沮故能保大定功汉元帝以优游不断卒亡汉祚唐宪宗以果断破蔡中兴此其效也十四扩充诚明以絶猜阻夫逆诈亿不信圣人所讥推诚待物王者之明也一切小数以干圣聴者皆宜罢絶十五明赏罚以定功过有功不赏有罪不诛虽尧舜不能以善治天子无他职事只分别君子小人定其功过而赏罚之此其职也十六定储贰以塞乱阶国家数朝代立之际皆仰推戴故近世以来几致于乱不早定储贰之失也若储贰早定上下无所觊觎则一日莫敢争者且使朝夕视膳或出而抚军守而监国练达政事此盛事也
　　顺帝时监察御史托克托穆尔言去河南之贼窥伺河北惟河南与山东互相策应为害尤大为今之计中书当遴选能将就台布哈达实巴圗尔阿噜三处军马内择其精锐以守河北进可以制河南之侵退可以攻山东之冦庶几无虞从之














　　歴代名臣奏议卷一百一
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百二
　　明　杨士竒等　撰
　　守成
　　汉恵帝时曹叅为相国子窋为中大夫帝恠叅不治事以为岂少朕与乃谓窋曰若归试私従容问而父曰髙帝新弃群臣帝富于春秋君为相日饮无所请事何以忧天下乎然无言吾告若也窋既洗沐归间侍自従其所谏叅叅怒笞窋三百曰趣入侍天下事非若所当言也至朝时恵帝让叅曰与窋胡治乎乃者我使諌君也叅免冠谢曰陛下自察神武孰与髙帝上曰朕乃安敢望先帝乎曰陛下观臣能孰与萧何贤上曰君似不及也叅曰陛下言之是也且髙帝与萧何定天下法令既明今陛下垂拱叅等守职遵而勿失不亦可乎恵帝曰善君休矣
　　哀帝即位初多改成帝之政更易大臣防免何武归泛乡侯国大司空师丹乃上书言古者谅闇不言听于冡宰三年无改于父之道前大行在堂而官爵臣等以及亲属赫然贵宠诏书比下变动政事卒暴无渐臣不能明陈大义复不能牢让爵位相随空受封侯増益陛下之过间者郡国多地动水出流杀人民日月不明五星失行此皆举错失中号令不定法度失理隂阳溷浊之应也人情无子虽六七十犹博取而广求孝成皇帝独以壮年克己立陛下为嗣及弃天下陛下继体四海安宁百姓不惧此先帝圣徳当合天人之功也臣闻天威不违顔咫尺愿陛下深思先帝所以建立陛下之意且克己躬行以观羣下之従化天下者陛下之家也肺附何患不富贵仓卒若是其不长久矣
　　东汉光武时冯异自长安入朝帝谓公卿曰是我起兵时主簿也为吾披荆棘定闗中乃赐珍寳钱帛诏曰仓卒芜蒌亭豆粥虖沱河麦饭厚意久不报异稽首谢曰臣闻管仲谓桓公曰愿君无忘射钩臣无忘槛车齐国赖之臣今愿国家无忘河北之难小臣不敢忘巾车之恩留十余日乃还
　　唐贞观间太宗谓侍臣曰自古帝王亦不能常化假令内安必有外扰当今逺夷率服百谷丰稔贼盗不作内外宁静此非朕一人之力实由公等共相匡辅然安不忘危理不忘乱虽知今日无事亦须思其终始常得如此始是可贵魏徴对曰自古已来元首股肱不能备具或时君称圣臣即不贤或遇贤臣即无圣主今陛下圣明所以致理向若直有贤臣而君不思化亦无所益天下今虽太平臣等犹恐未以为喜惟愿陛下居安思危孜孜不怠耳帝又尝谓侍臣曰自古人君为善者多不能坚守其事汉髙祖泗上一亭长耳初能拯危诛暴以成帝业然更延十数年縦逸之败亦不可保何以知之孝恵为嫡嗣之重温恭仁孝而髙帝惑于爱姬之子欲行废立萧何韩信功业甚髙萧既妄系韩亦滥黜自余功臣黥布之辈惧而不安以致反逆君臣父子之间悖谬若此岂非难保之明验也朕所以不敢恃天下之安每思危亡之事以自戒惧用保其终
　　太宗谓公卿曰朕端拱无为四夷咸服岂朕一人之所致实赖诸公之力耳当思善始令终永固鸿业子子孙孙逓相辅翼使丰功厚利令数百年后读我国史鸿勲茂业粲然可观岂唯称隆周盛汉及建武永平故事而已哉房龄进曰陛下防挹之志推功羣下致理升平本闗圣徳臣下何力之有唯愿陛下有始有卒则天下永赖太宗又曰朕观古先拨乱之王皆年逾四十唯光武年三十三但朕年十八举兵年二十四遂平天下年二十九升为天子此则武胜于古也少従戎旅不暇读书贞观以来手不释卷知风化之本见政理之源行之数年天下大理风移俗变子孝臣忠此又文过于古也昔周秦以降戎狄内侵今戎狄稽防皆为臣妾此又懐逺胜古也此三者朕何徳以堪之既有此功业何得不善始慎终耶
　　太宗谓侍臣曰帝王之业草创与守成孰难尚书左仆射房龄对曰天地草昩羣雄竞起攻破乃降战胜乃克由此言之草创为难魏徴对曰帝王之起必承衰乱覆彼昬狡百姓乐推四海归命天授人与乃不为难然既得之后志趣骄逸百姓欲静而徭役不休百姓凋残而侈务不息国之衰敝恒由此起以斯而言守成则难太宗曰龄昔従我定天下备尝艰苦出万死而遇一生所以见草创之难也魏徴与我安天下虑生骄逸之端必践危亡之地所以见守文之难也今草创之难既已徃矣守文之难当思与公等慎之
　　太宗又谓侍臣曰平定天下朕虽有其事守之失图功业亦复难保秦始皇初亦平六国遽有四海及末年不能善守实可为戒公等宜念公忘私则荣名髙位可以克终其美魏徴对曰臣闻之战胜易守胜难陛下深思逺虑安不忘危功业既彰徳教复洽恒以此为政宗社无由倾败矣
　　太宗又尝谓侍臣曰自古草创之主至子孙多乱何也司空房龄曰此为幼主生长深宫少居富贵未甞识人间情伪理国安危所以为政多乱太宗曰公意推过于主朕则归咎于臣夫功臣子弟多无才行借祖父资防遂处大官徳义不脩奢縦是好主既幼弱臣又不才颠而不扶岂能无乱隋炀帝録宇文述在藩之功擢化及于髙位不思报效翻行弑逆此非臣下之过与朕发此言欲公等戒朂子弟使无愆犯即国家之庆也
　　宋太宗时翰林承旨苏易简尝直禁中以水试欹器上宻闻之因晚朝问曰卿所玩得非欹器耶易简曰然江南徐邈所作也命取试之易简进曰臣闻日中则昃月满则亏器盈则覆物盛则衰愿陛下持盈守成慎终如始以固丕基则天下幸甚
　　哲宗元祐六年翰林学士梁焘上奏曰臣过被圣恩驱策得侍清光亲闻徳音要使静而不扰安而不危内恵中国外绥四方日隆广问未尝不及政事之得失臣同天下庆幸陛下聪明可谓知要矣如君臣同徳共行此道数年之间必复见仁宗至治之时比观朝廷之事似未副圣明之本意者臣甚惑之岂大臣不能将明徳美究宣睿泽以广为宗社长久安宁之计欤或者圣意稍怠奸人伺隙得进邪説以乱聪明欤臣早防知遇擢在言路纳忠补报难同众人不忍不为陛下一言也愿陛下察臣之志少加聼焉臣闻论者曰致天下之治难守天下之治易臣独曰致之为易而守之为难也盖自古人主图治之初莫不急于求贤渇于闻諌得一善唯恐未能行见一不善惟恐不能去潜心于万事幽微之无形用意于众人思虑之不到兢兢业业不敢暇豫终至于安乐而无事此天下之治所以致之为易也亦既治矣而放其心气日益骄志日益怠谓贤者得矣而忽于求谓善言尽矣而厌于听谓事之微者为不足虑谓患之隠者为不足防奸生而不察祸萌而不悟故终致于败乱而莫之救此天下之治所以守之为难也易曰君子安不忘危治不忘乱又既济卦之象曰君子以思患而豫防之盖安有危之理治有乱之机既济而犹思祸患之潜伏此皆圣人戒惧于治安无患之时者也恭惟陛下临御七年于今进贤去佞协天下之公兴利除害同百姓之欲刑罚清平赋敛均节奸宄已消兵革略戢嵗物丰穰民力寛暇可谓有治之渐矣守而勿失治道可成正是两宫持守至难之际也恭惟皇帝陛下进学不倦临政不忽无宫室之好无声乐之玩无佛老之惑无用武之蔽所以守之者有道矣恭惟太皇太后陛下仁敬明谨济以大公判别谗邪裁抑侥幸听断之间事理常尽照临之下物无徇情此尧舜之用心也而臣之区区尚以为忧者窃恐陛下以未成之治为己大治以小康之俗为可久安苞桑之虑日懈于心朽索之畏不及于前盖积累而成者为至难怠忽而败之者为至易臣区区之忠盖已靣陈伏望陛下不以臣言为愚审思而力行之臣屡防圣恩降旨开纳臣未敢以为喜书曰知之非艰行之惟艰又曰戒哉儆戒无虞愿陛下必行可听之言儆戒无虞之事延洪无疆之休天下幸甚绍圣元年门下侍郎苏辙上奏曰臣伏见御试策题歴诋近嵗行事有欲复熈宁元丰故事之意臣备位执政不敢不言然臣窃料陛下本无此心其必有妄意陛下牵于父子之恩不复深究是非逺虑安危故劝陛下复行此事此所谓小人之爱君取快于一时非忠臣之爱君以安社稷为恱者也臣窃观神宗皇帝以天縦之才行大有为之志其所设施度越前古盖有百世而不可变者矣臣请为陛下指陈其略先帝在位近二十年而终身不受尊号裁损宗室恩止袒免减朝廷无穷之费出卖坊埸雇募衙前免民间破家之患罢黜诸科诵数之学训练诸将慵惰之兵置寄禄之官复六曹之旧严重禄之法禁交谒之私行浅攻之策以折西戎之狂収六色之钱以寛杂役之困其微至于设抵当卖熟药凡如此皆先帝之圣谟睿筭有利无害而元祐以来上下奉行未甞失坠者也至如其他事有失当何世无之父作之于前而子救之于后前后相济此则圣人之孝也昔汉武帝外事四夷内兴宫室财赋匮竭于是脩塩鐡酤平准均输之政民不堪命防至大乱昭帝委任霍光罢去烦苛汉室乃定光武显宗以察为明以防决事上下恐惧人懐不安章帝即位深鉴其失代之以寛岂弟之政后世称焉及我本朝真宗皇帝右文偃革号称太平而羣臣因其极盛为天书之说及章献明肃太后临御揽大臣之议藏书梓宫以泯其迹及仁宗听政亦絶世不言至今韪之英宗皇帝自藩邸入继大臣过计创起濮庙群议汹汹者数年及先帝嗣位或请复举其事寝而不荅遂以安靖夫以汉昭章之贤与吾仁宗神宗之圣岂其薄于孝敬而轻事变易也哉盖事有不可以庙社为重故也是以子孙既获孝敬之实而父祖不失圣眀之补此真明君之所务不可与流俗议也臣不胜区区愿陛下反覆臣言切勿轻事改易若轻变九年已行之事擢任累嵗不用之人懐私忿而以先帝为词则大事去矣臣不胜忧国之心冒犯天威甘俟谴责元符三年陆佃蔡州召还上奏曰臣伏覩陛下即政之初乾清坤夷玊烛明润臣民欣戴无有逺迩惟知鼓舞懽呼恭惟陛下仁孝慈俭粹然天成圣神之姿人久属望加以温恭好问学有光明方将绍承谟烈以登太平如臣凡陋首与収召臣诚不自揆愿效涓尘之微窃见神宗皇帝聪明文思延登真儒建立法度布在四方以幸天下后世而元祐之际輙见诋讥绍圣以来又皆称颂夫事无当否一切纷更国有常刑固在不赦然理有损益不无赓续惟务称亦已过矣尔雅曰赓续也夫续前人不必因前所为利则赓之善者焉是为善续诗书所称后世咏叹不息是也若元祐纷更是知赓之而已不知之之罪也绍圣以来率皆称美是知之而已不知赓之之过也伏愿陛下咨谋仁贤询考政事有赓有以续大前人之光惟其时物与其当之为贵大中之期实在今日伏惟圣神采择
　　徽宗时左正言任伯雨上奏曰臣闻有为则艰难无为则逸乐孔子曰无为而治者其舜也欤继尧故也太祖太宗以艰难创业神考以艰难革皆不可以无为故大有为然而神考晚年事功已就渐欲无为与民休息况继述裕陵之事而可以有为乎臣谓陛下之继神考犹舜之继尧当无为而已然恐生事之臣或以为非则前代有曹参之问我家有真祖之言取而用之在陛下耳汉之曹参问恵帝曰陛下自察圣武孰与髙皇帝恵帝曰朕乃安敢望先帝参曰陛下之言是也真宗有言曰二圣功业英睿朕安敢上拟盖以太祖太宗为不可及也臣谓推逊其先以谦为孝可以立本可以趋时故曰取而用之在陛下耳
　　钦宗靖康元年晁说之上奏曰臣伏覩陛下即位之初发明诏脩祖宗故事天下幸甚臣窃以祖宗制度宏逺未易究观必先得其要以尽其微恭惟太祖皇帝受天丕命削平僭乱混一区宇基业太平夐出百王之上宜世世守之罔或差忒倘少变易则祸乱随之周人谨文武之绩汉家必曰天下者髙祖之天下又曰此髙皇帝之法也有宋之初太祖实曰同符继而太宗皇帝躬甲胄従太祖不自以为能常视若不足惟太祖之法令是守恐少失之设如太宗时即得好竒务新之士变更太祖之规模窃恐五代之变未必不复出也重惟太祖太宗一徳同功古未之有宜乎真宗皇帝肇建南郊并配之仪国家之盛曰咸平景徳仁宗恭俭在位四十二年日眘一日未尝一言自大未尝一言自矜惟畏民爱士今四夷犹闻其风而叹息焉国家圣圣重熈率由此道也臣愚愿陛下无忘太祖之创业太宗之善守真宗之清浄仁宗之恭俭以増七庙之徳天下幸甚
　　髙宗时洪遵进故事曰唐书魏徴谓唐太宗曰昔齐桓公与管仲鲍叔牙甯戚四人者饮桓公请叔牙曰盍起为寡人夀叔牙奉觞而起曰愿公无忘在莒时使管仲无忘束防于鲁时甯戚无忘饭牛时桓公避席而谢曰寡人与二大夫能无忘夫子之言则社稷不危矣太宗曰朕不敢忘布衣时公不得忘叔牙之为人也
　　臣闻圣人不畏多难而畏无难何哉方其多难兢兢业业朝思夕维如朽索之驭六马如抱火之厝积薪慎之重之安危存亡之念一日不敢忘于心故虽艰难多事之时而治功可指日以防无难之世上恬下熈贤不肖并进治功日隳虽以盛大之业乆安之势其危且乱盖不旋踵致也唐太宗更百战以得天下而持盈守成之念未尝少弛魏徴犹且虑其不终一话一言形之讽諌及其叹髙昌之亡徴至援鲍叔牙之言以对太宗为之却顾有不敢忘布衣之语明良契合如此故二十三年间功业烜赫外戸不闭防致措刑视贞观之初曽不少贬向使太宗功成治定之后拂乱其所为臣恐捄亡之不暇安能垂祀三百后世有以慿借扶持者哉彼梁武帝忘襄阳之危而有台城之辱唐庄宗忘河上之战而有同光之祸二君岂不躬冒矢石以取天下哉而其终如此呜呼何足以语太宗之盛耶
　　元顺帝至顺二年监察御史陈思谦上言曰秦汉以来上下二千余年天下一统者六百余年而已我朝开国百有余年混一六十余年土宇人民三代汉唐所未有也民有千金之产犹谨守之以为先人所营况君临天下承祖宗艰难之业而祚万世者乎臣愚以兴亡恳恳言者诚以皇上有元之圣主今日乃皇上盛时图治之机兹不可失也





　　歴代名臣奏议卷一百二
　　钦定四库全书
　　歴代名臣奏议卷一百三
　　明　杨士竒等　撰
　　都邑
　　晋侯谋去故绛诸大夫皆曰必居郇瑕氏之地沃饶而近盬国利君乐不可失也韩献子将新中军公揖而入曰何如对曰不可郇瑕氏土薄水浅其恶易觏易觏则民愁民愁则垫隘于是乎有沈溺重膇之疾不如新田土厚水深居之不疾有汾浍以流其恶且民从教十世之利也夫山泽林盬国之宝也国饶则民骄逸近寳公室乃贫不可谓乐公说从之迁于新田
　　汉高帝五年刘敬戍陇西过洛阳髙帝在焉刘敬脱挽辂衣其羊裘见齐人虞将军曰臣愿见上言便事虞将军欲与之鲜衣刘敬曰臣衣帛衣帛见衣褐衣褐见终不敢易衣于是虞将军入言上上召入见赐食已而问刘敬刘敬说曰陛下都洛阳岂欲与周室比隆哉上曰然刘敬曰陛下取天下与周室异周之先自后稷尧封之邰积德累善十有余世公刘避桀居豳太王以狄伐故去豳杖马棰居岐国人争随之及文王为西伯断虞芮之讼始受命吕望伯夷自海滨来归之武王伐纣不期而防孟津之上八百诸侯皆曰纣可伐矣遂灭殷成王即位周公之属傅相焉廼营成周洛邑以此为天下之中也诸侯四方纳贡职道里均矣有德则易以王无德则易以亡凡居此者欲令周务以德致人不欲依阻险令后世骄奢以虐民也及周之盛时天下和洽四夷乡风慕义懐德附离而并事天子不屯一卒不战一士八夷大国之民莫不宾服効其贡职及周之衰也分而为两天下莫朝周不能制也非其德薄也而形势弱也今陛下起丰击沛収卒三千人以之径往而卷蜀汉定三秦与项羽战荥阳争成皋之口大战七十小战四十使天下之民肝脑涂地父子暴骨中野不可胜数哭泣之声未絶伤痍者未起而欲比隆于成康之时臣窃以为不侔也且夫秦地被山带河四塞以为固卒然有急百万之众可具也因秦之故资甚美膏腴之地此所谓天府者也陛下入关而都之山东虽乱秦之故地可全而有也夫与人鬬不搤其肮拊其背未能全其胜也今陛下入关而都案秦之故地此亦搤天下之肮而拊其背也髙帝问群臣群臣皆山东人争言周王数百年秦二世即亡不如都周上疑未能决及留侯明言入关便即日车驾西都关中
</div>
    <div class="pagination">
<a href="历代名臣奏议_page33.html">上一页</a><span>...</span><a href="历代名臣奏议_page29.html">29</a><a href="历代名臣奏议_page30.html">30</a><a href="历代名臣奏议_page31.html">31</a><a href="历代名臣奏议_page32.html">32</a><a href="历代名臣奏议_page33.html">33</a><span class="current-page">34</span><a href="历代名臣奏议_page35.html">35</a><a href="历代名臣奏议_page36.html">36</a><a href="历代名臣奏议_page37.html">37</a><a href="历代名臣奏议_page38.html">38</a><a href="历代名臣奏议_page39.html">39</a><span>...</span><a href="历代名臣奏议_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
