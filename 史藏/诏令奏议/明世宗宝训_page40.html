<!DOCTYPE html>
<html>
<head>
    <meta charset="UTF-8">
    <title>明世宗宝训 - 第 40 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明世宗宝训 - 第 40 页/共 82 页</h1>
    <div class="content">　　○二月癸卯北虏掩答求贡督臣翁万达以闻
　　上曰朕以边圉重寄付万达等自宜并力防御胡乃屡以求贡为言其令遵前旨一意拒绝严加堤备违误者重治不贷
　　○九月乙酉宣府谍报虏警
　　上谕兵部行守臣多方捍御并遣听征参将王佐许勇等往援之谕工部速发火器于各边应用又谕成国公朱希忠等曰迩闻边警及地异之应朕叩首祈天恐未必不因套妄之致况铣虽伏辜丑虏余孽或以兹报复不无也其再示兵部亟令总督翁万达狥国忘家并力捍御毋惑邪枉逞忿速戾兼示内外提督坐营官各饬备以待
　　○嘉靖二十九年十月癸酉
　　上谕内阁云昨胡氛侵内直犯深入虽荷
　　天祐不日自退然欺上大罪未明近日士庶以及宗室亦怀忿恨非朕私也且罪未至之前数日朕常以虏事□卿元辅卿谓佳兵不祥夫以太平日久人人恶谈武备今若以贼已去又不经心后患必甚于兹要当讲求征伐之大计勿论其犯否庶可伸我中夏之气象卿等以为当如之何乃可又谕云今若直捣巢穴而杀之未为无名所难食居一兵二也纵有财无粟军何由给须大丰三五岁鲜旱劳之灾食足兵雄乃可如
　　皇祖时长驱三千里兹便欲大伐祗恐未得时耳虏既未遭大挫必复欺犯今备此为是二谕勿秘示诸府部科道令皆晓朕谕
　　○壬午
上谕阁臣曰昨入犯之魉华人为多外域之臣敢于我前带信坐观城池可欤不一征诛何以示惩杀人盈万天岂不怒焉闻其归亦多毒疮死者此时以承平日久不可更以好武为阻惟财用乏固非君理之事然所司不奉旨曰不敢便行今先集兵聚粮为要卿等示户兵二部臣又谕仇鸾曰卿勿怠此戎务必如
皇祖时长驱胡虏三千里乃可鸾对言方冬虏中马肥以来岁三月大举捣巢
　　上曰昨陈之＜锍-釒＞具悉竭忠但机贵于密孔圣大诫鸾复对事以密成亦以豫立乞敕下廷臣集议或姑假臣经略之名得便宜行事
　　上喜优诏答之仍以其言示兵部令集议方略于是兵部覆议请会户工二部计处兵食简阅器械先期给鸾仍请特差大臣一员前赴蓟镇积刍峙粮以待非常之举
　　上曰虏贼逆天犯顺神人共愤欺上之罪未明当征讨为上尔等既集议佥同凡当预备事宜所司亟拟行督饷大臣如议添设
　　○嘉靖三十年三月甲辰大学士严嵩言伏蒙
　　圣谕以兵部员外郎杨继盛言马市不可开臣等集廷臣议皆言开市原暂为覊縻之术未尝言武备业已差官委难中止合侯史道到彼同苏祐等酌定待报另设
　　圣意尤豫未决久之复谕辅臣岁市二次可止只与自前一行仍亟行史道等令示以中国上体好生俯轸民患特准一次自是以后十年不敢犯输情上表方再准一次贡谓不必许勿得示弱今贼欺夏修我内治一时不懈为当
　　○嘉靖三十一年二月癸丑
　　上以虏患为虑谕辅臣曰本兵锦曾面卿否有何运谋辅臣以示尚书赵锦锦乃＜锍-釒＞上大将仇鸾所领各路兵马之数
　　上曰＜锍-釒＞中言士马甚多大将其分布逐剿无后事机虗糜粮饷诸将有观望退缩者御史以名闻
　　○庚辰初虏以二千骑犯弘赐堡复由榆沟入掠怀仁川坐营官王恭死之关南震动总督苏祐言虏骑且三万
　　上心虑之命兵部遣飞骑侦虏犯何地及诸将有否能抗御与战者因问旧时塘马报事如何也俄大同巡抚何思以虏退闻
　　上亟览其＜锍-釒＞则亦不言虏入所在且不言虏骑众寡及出边驻营远近
　　上益疑之趋兵部疾遣人驰视至是返报言虏骑不过贰千因备述王恭死事之烈及游击吕勇刘潭参将张腾孙麒副总兵王怀邦等诸抗御不力及逗挠退缩状
　　上乃切责兵部曰虏前后无过二千骑耳尔等乃訹于苏祐言谓且三万其侦报不严之效明矣轻率如此岂不有误军机惊疑远迩耶已兵部分别失事诸将请治其罪
　　　上曰虏近猖獗甚寔由将官怯懦退缩纵之使然孙麒刘潭其令锦衣卫遣官校械系来京问王怀邦吕勇焦泽各革去职级姑令冠带戴罪自效候防秋毕日别行奏处仍切责苏祐令其调度诸军血战破虏不许仍前怠玩
　　○嘉靖三十四年二月庚辰先是工部右侍郎赵文华＜锍-釒＞陈备倭七事昆山县致仕侍郎朱隆禧亦奏请添设巡视福建都御史并开互市之禁
　　上谕阁臣曰南北两欺不宜怠视本兵若罔知者文华隆禧二臣之＜锍-釒＞似不同泛奏者当有依焉今南破北虗岂为国之道耶
　　祖宗餋教恩深岂以怨讟时君而忘
　　先圣大德卿等其集兵部科臣示朕此意令尽忠猷以告于是兵部尚书聂豹等震慑陈状大略谓文华之＜锍-釒＞已经泽行隆禧所奏则科臣驳寝在前且事属纷更故臣等不敢轻议得旨南北两欺倭贼残毁地方尤甚昨下谕求平剿长策欲豹等入告忠猷今此＜锍-釒＞何有忠猷之告其更悉心计处以闻于是豹益惶恐谢罪因上便宜五事
　　上曰尔等职任本兵坐视贼欺不能设一策平剿及奉论问却又泛言具对摭拾旧文塞责豹姑降二级侍郎翁溥等各夺俸半年所司郎中张重降二级调外任余夺俸三月已复降敕切责张经师久罔效令其严督诸臣亟为剿贼安民如再因循重坐不贷
　　○六月乙亥巡按直隶御史周如斗以倭患＜锍-釒＞论失事诸臣之罪因请更调精兵协济军饷责诸臣以讨贼必效仍录游击周藩死事之忠兵部覆如御史言
　　上曰近日江南调至狼土诸兵不为不多督抚官迟疑观望不能进剿餋寇贻患以致新贼继至合势愈炽又欲增调各兵不过假此迁延时月奚有实心平贼之忠今姑从所拟施行若又有师久无功周珫等罪不赦巡抚史褒善夺俸三月禠把摠娄宇都指挥刘恩至职令戴罪杀贼下同知都文奎洪以业于按臣问周藩赠都督佥事录其子袭升三级
　　○嘉靖三十七年三月乙丑暂管宣大总督事兵部右侍郎江东以是月十五日至镇视事奏闻
　　上报曰右卫久因朕闻城中将变尔急用心处置可兼都察院左佥都御史寻谕兵部曰目今右卫困极江秉勿以权任辞务令尽心干理逐贼入饷总督官不必推且令杨博往待事宁回部
　　○嘉靖四十年二月己酉大风扬尘昼晦
　　上谕阁臣曰今日之风占谓兵火似不可以常视其传谕诸臣内戢□贼外严边备尚书杨博等言诸边已略有备请＜宀十见＞
　　圣怀数日又谕辅臣曰今日又大风止及旬日不可不为虑昨兵部对言各边皆有备无足为念恐未宜自恃于是博请再奉
　　明旨宣示诸臣令其加慎报闻
　　○八月壬申
　　上谕大学士严嵩等曰自扬博入朕每虑边务本秋恐有扰者其语博早定策以遏之于是博上守御机宜六事
　　上悉允行
　　○嘉靖四十二年十月丁卯虏拥众自墙子岭入犯总督侍郎扬选以闻京师戒严
　　上谕阁臣曰朕东见火光虞此虏去京不远诸将何不截杀其令礼部＜锍-釒＞议
　　郊祀等礼并示兵部传语寰等协力逐剿明日又谕阁臣曰通湾二地系粮货辐辏之处其保之
　　陵地以刘汉护守马芳专卫京师毋怠是时总兵官胡镇孙膑及游击赵溱等已领兵赴通州迎敌有旨胡镇在通州河东追贼得无乏食其遣官厚赍军饷济之有功朕不靳赏俄总督杨选以虏退闻且自诩追杀功为将士乞赏
　　上疑之以闻大学士徐阶曰闻贼少退恐诈者而选遂言追杀果一行否阶对贼大营尚在平谷选等果以往通州矣然谓之追送则可谓之追杀则不可
　　上曰然选等正是送去敢言追杀其谁欺乎今外兵四集内士又出只游戏一场不过庚戌之輙又故事矣兹看博等会东所计有甚奇方定策付诸将行如何以伸华威如何以报人害大剿一场且闻彼邪夜战不能或谓何不夜攻然我军亦不禁岂可取胜哉
　　皇高祖考岁一巡边
　　皇兄亦圣威震彼乃今内逆欺外贼侮可嘅阶以语博博乃条上战守十事诏允行
　　○十一月甲申诏自今各镇入卫及应援蓟镇者不论参游守备俱听蓟镇摠兵节制有急径自调遣不必关白军门复谕博曰择将练兵须集计来闻三卫之夷亦须一处导虏狂肆皆此物也博见云何博乃集廷臣议上十五事诏俱允行
　　○嘉靖四十三年正月丁丑夜大风
　　上谕兵部曰此风未为无谓非四时之正也
　　上天恩示其慎承之次日又风
　　上复谕曰兵理果用心否十路可闻一二齐否若徒往来文书何益于事昨二次风异必非无应恩示宜小心承之于是尚书杨博等覆请先备宣蓟次之各镇务在万全以纾
　　圣忧
　　上曰边防当慎朕已屡下明旨宜令刘焘等悉心干理京营亦宜选练毋以文应取罪仍命内阁传旨示尚书高燿严核管粮郎中出入燿因奏郎中职司仓库须各府县解纳及期方责其称职
　　上曰边防事宜百司宜同心共济况在常赋岂容少缓今后抚按有司官若再因循有误国计尔部中指名参奏处以重法
　　○嘉靖四十四年九月己酉
　　上密谕大学士徐阶昔我谕嵩暇一习武彼曰佳兵不祥此何也果古北口欺犯非小兹不次报北情慱何不预防之以我意宁过劳于先胜以成功于后何如阶曰诚如
　　圣谕但今边事在总督诸臣用舍由吏部银饷由户部而兵部仅能主张诸将诸将又无权欲其用命不亦难乎
　　上曰将官执权恐甚难也不辱不锉公同为国足矣且今之将无出类之才能岂能胜人
　　马政
　　○嘉靖元年五月辛丑户部言京营官军倒损骑操马匹数多请查扣草料申严牧餋不如法之罪
　　上曰营操马匹追赔买补上科草料皆出小民脂膏领马官军不行爱惜牧餋违法半年之间死者三千三百余匹玩法甚矣该管官员送问降级住俸各如拟行该部并各营提督官今后务申严号令关防禁约考较惩戒巡视科道太仆寺五城兵马司官俱宜加意督察锦衣卫将军校尉及腾骧等卫勇士马匹亦系民为买补官为给餋宜一体禁谕勿或因循怠视
　　○嘉靖二十五年八月癸卯顺天抚臣郭宗皋以各处水灾请将居民所餋马尽数鬻卖并以给军兵部覆请给军六百匹
　　上曰诸州县寄餋马尚多今取六百匹给军寡且不均无补民困已之
　　择任边臣
　　○嘉靖六年六月己酉提督两广军务都御史姚镆罢以王守仁代之
　　上深以广寇为忧谕辅臣曰姚镆朝廷特不言其罪只就伊辞章准之卿等之意乃为还有郑润与朱麒耳以他每三人同事何止罢镆一个今时虽曰镇巡总兵同任一方之事然致吉与□皆在一巡抚果若事事同心相处彼此不异事岂得不成斯朕谓之吉也如彼此相抗事出一偏至于有失则推让他人斯朕谓之□也且田州未能平息輙来奏捷邀功以致余孽复乱岂不为生民之害虽蛮夷猾诈然在我处之未尽卿等又以王守仁未知何日可到守仁见今取用若镆既在守仁亦不知来与不来果如斯任缺人着所在有司催促上紧赴任勿得负朕委托守仁自当兼程趋事可也卿等还再计议如朕所言不可只随卿等如何行但要地方早安耳南京条陈多有已行了的卿等再看内有可行取一二明令该衙门议处不必说着各该衙门推衍议拟其中事宜亦无甚弭灾之术不过浮词罔上礼部首说制帛都察院首说君不纳谏工科首讥岳怀王等坟工程此便见人臣忠与不忠也古人能克己正君然后以正致君亦未如此舞文欺君矣已少詹事方献夫陈言经略广中事宜
　　上以其＜锍-釒＞示辅臣曰方献夫本卿等看票来行又恐有致他虞亦是至虑但朕受
　　天与
　　祖宗付托边方军民甚是苦楚况累岁用兵岂止扰害故欲得人早靖地方之害此朕本意今王守仁朕亦不知其为人何如但屡经众荐既论相同特用提督边务止镇守官未换与前日姚镆同事其朱麒朕亦不能知亦风闻伊老年其郑润亦无甚大材谋略除麒可着兵部会官议来润似应取回别用又思前者已敕各处镇巡内外官员而两广首不承命先次未靖地方輙便报捷似有彼此不和者又各处镇守内官往往亦非其人今后有不可任斯职的不但专着司礼监行卿等有所闻知也要说来或用贿干出或生事害民着厂卫并科道劾奏治罪今各处内官亦非朕能亲用皆系司礼监指名奏请也要传谕着从公选访果会理些事有些学识才可出外镇守地方庶不负朕斯意卿等再议票今日就封进来
　　○嘉靖十八年九月乙未虏再寇宣府兵部请逮治总兵官江桓等失事罪
　　上曰临敌易将兵家所忌姑令戴罪剿贼俟事宁并闻仍谕兵部务量材授任不得遍狥以误边计
　　○嘉靖二十一年八月己卯
　　上谕成国公朱希忠等曰朕昨忧边事
　　天垂下鉴庙社百神威灵岂有大患但毒我边民朕心可宁哉今丑虏既遁百姓稍安须要抚给之仍严后备未可忘戒卿等示朕意于户兵二部严嵩职亦当言之兵部因条上备虏要务谓当慎择各边省抚臣及举用废弃将官户部言客兵钱粮宜预处屯监之法宜敕内外臣工集议
　　上曰抚臣职任一方关系甚重吏部会同都察院将见任各抚臣酌量存留更调务要各尽器能久历职任各废弃将官令翟鹏调集军门效用有功叙录无轻取虗名各边军伍令杨守礼翟鹏督同镇巡三司官查照原额汰补各边镇及近日临边省地客兵军储户部多方处备京营兵马专令训练不许借拨工役抗违者言官紏奏处治余议俱责实举行仍悉奏报以凭稽考嵩亦条上边事言今积毙既久其先在严法今信赏罚而其要惟在得人
　　上览奏嘉叹曰得人一语尤探本穷源之论廷臣其亟察文武群僚才名素著以闻
　　○辛巳兵科都给事中钱亮等以虏患重大举见任江淮总兵汤庆等革任开原备御韩承庆等
　　上曰虏患未清用人当取所长亦宜使过汤庆等遇缺推用韩承庆等酌量奏请再示内外诸臣各遵前旨速举所知但不许狥私妄陈
　　○嘉靖二十二年三月戊辰
　　上谕兵部朕惟事有备而无患经有明训闻庄浪故都督鲁经壹干健兵善晓夷情缓急可用其令总督官悉心访取委任果能立功酬典有式
　　○嘉靖二十六年五月丙辰总督陕西三边侍郎曾铣等奏边方守令所系甚重乞于进士举人监生内选择年力精锐材干强敏者铨补称职者特加奖擢仍慎选监司以为表率勒限到任以预秋防吏部覆如其言
　　上曰西北边防多事兵备守巡有司官职任至重今后务慎选以充其政绩卓异者听总督等官不时奏保升擢不才偾事者亦即劾罢两广四川云贵近夷地方亦用此例该部仍将南北边方官选用升迁事体另立资格奏闻
　　○嘉靖三十三年四月癸巳
　　上谕辅臣严嵩等曰朕虽废一早朝此心胜于一坐间常念边方之事用人为重闻山西宣大总督苏祐年向衰矣卿等盍择所以代之嵩等传示兵部遂罢祐回藉而以兵部侍郎贾应春代之
　　恤将士
　　○嘉靖七年十月戊子
　　上谕辅臣曰朕思内官监屡讨团营官军做工非是
　　祖宗朝所行况今营中禁约私毙也须除之方可免军士多楚前日张永奏云内官监讨军做工不曾开是某营摘拨未敢与奏知拨去朕答谕团营官军不可轻拨着该监再具本来奏处治方待本来与卿等计处而次日司礼监官却不奏闻径自批出今日朕问本来不曾方行了今与卿等议可传旨与李承勋等今后但讨团营官军着他每执奏另一旨传谕提督官着不许拨与假如工程十分重大三大营量拨用工完即回此或免军士分外之苦餋息锐气以待不虞方可卿等从长计议来行
　　○闰十月甲午
　　上谕阁臣兹今凛冽甚寒朕思皇后陵域做工匠作军士甚苦中心觉甚不堪焉夫妇人伦之至也生民皆
　　天之民也纵是所当为而朕心实弗安也恨前日自用己意未从该部请奏事宜欲待春和奈已告闻于
　　祖考矣可作何以处之或人给与量赏以为置御寒之具未知可否或朕躬以此事复告于
　　祖考待来春兴造申其渎冒谨当俟罪特与卿计可即议闻于是阁臣杨一清等对言因寒辍工本仰体
　　祖宗好生之心不妨再告从之
　　○十一月癸卯谕尚书李承勋曰朕闻皇后梓宫行殿处守护官军至今人马未给粮草且前日大风猛烈山间寒气尤甚号哭称苦有所不免朕闻之若裂已肤夫百姓皆是天民当此严寒即动履亦难乃朝夕身投草露虽梓宫为重而人命尤重也卿其会同内外提督官议令更班轮役少苏劳苦合用粮草户部便处置给发不许视常延调朕又念贫军无衣无褐何以支持工部仍将在库胖袄裤鞋人给一副以为紧急御寒之用各将行过缘由具闻务称朕存恤之意
　　○丙午
</div>
    <div class="pagination">
<a href="明世宗宝训_page39.html">上一页</a><span>...</span><a href="明世宗宝训_page35.html">35</a><a href="明世宗宝训_page36.html">36</a><a href="明世宗宝训_page37.html">37</a><a href="明世宗宝训_page38.html">38</a><a href="明世宗宝训_page39.html">39</a><span class="current-page">40</span><a href="明世宗宝训_page41.html">41</a><a href="明世宗宝训_page42.html">42</a><a href="明世宗宝训_page43.html">43</a><a href="明世宗宝训_page44.html">44</a><a href="明世宗宝训_page45.html">45</a><span>...</span><a href="明世宗宝训_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
