<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 51 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 51 页/共 66 页
  </h1>
  <div class="content">
   宋名臣奏议巻一百十
　　钦定四库全书
　　宋名臣奏议巻一百十一
　　宋　赵汝愚　编
　　财赋门
　　新法三
　　上神宗论王广渊和买抑配取息
　　李　常
　　臣近闻京东转运使王广渊以陈汝义所进羡余钱五十万贯随和买绢钱俵散今却令每贯纳见钱一贯五百于常税折科放买之外又取此二十五万贯大凡挟转运使之势临郡县以鞭笞强百姓出息钱虽倍称犹可虽然此而不惩臣恐奸利小人交以掊克为事不思穷阎败室日益困穷陛下徳政不复下浃而祸乱起矣今中下之户有田不过二顷二顷之收不过百斛数口之家一岁之食过半而输租粪田吉凶疾病之费悉资于谷粟今又强之使出钱钱非农夫所常有者不以粟易则卖田土而得之或夺其食或废其生生之业如此而望民俗安堵冦贼不作难矣窃闻御史程颢已尝言乞付有司施行【熈宁三年正月上时为右正言先是二年六月京东转运司言方春农事兴而民困匮兼并乘具急而贷与之以要利昨冇旨以本路钱帛一百万赐河北宜留半以贷贫民歳终可得息二十五万中书以谓先时歳贷民钱一千收绢一匹今宜不收绢止收其直得利当半直下转运司施行上批不须岁定所得息钱数或遇丝蚕不熟必致强民认数管纳可诏转运司民愿输纳绢者亦聼随税输纳不得抑配至是监察御史里行程颢言闻京东转运使王广渊去歳因和买防绢多抛数日于人戸上配散每钱一千买防一匹后来却令买绢并税绢每匹令输钱一千五百文乂配上等戸俵粟豆钱广渊妄迎合朝廷意故致此语转运司分析以闻广渊言散粟豆钱本以济民乏皆取民愿和买依旧比无抑配者王安石为上言广渊在京东功状且曰广渊为人诚不可知然见陛下欲责功实乃能趋赴以向圣意所在古者设官谕主意所好恶使民辟行之恐不当罪其迎合也遂置广渊不问降诏日巳行常平新法其粟豆钱自今勿给防绢本钱拨北京封桩息钱纳内藏库】
　　上神宗论变更旧制　　　张方平
　　臣防恩朝对今已奉辞窃惟孤陋之才适偶圣神之防上膺眷遇有异等伦今承特召而来安敢缄黙而去辄献愚忠仰禆天听臣闻人心惟危患生所忽动之甚易安之实难禁卫六军邉防三路抚御之法善制具存民心戎事国之大本动静之机安危所系若民心危揺戎事兴动防虑一失绥辑非易祖宗谟烈国家大计甚所谨重惟此二者不同小事随宜改易纵有利害容得更张民犹水也可以载舟亦以覆舟兵犹火也可以焚物亦以自焚焚溺之害当在吉之先见造形而反已是后时害成乃悔则何及矣夫人臣之分出处是常国家大业天下重器譬之辎重岂可轻离愿陛下思所以置器于安审所以藏身之固广聪听于符同之外采公议以得失之前深察军民之情厚为社稷之虑使人安其业上下无怨溥天之下欣戴盛德高拱岩廊之上保此泰山之安朝廷尊而国体平顺气应而嘉生遂退就诛殛实所甘之【熈宁三年正月方平自留守西京入觐除判都省固辞不受遂知陈州入辞上此奏】上神宗论王广防青苗取息　李常等
　　臣等伏见河北提举常平广惠仓王广亷近至京师倡言青苗新法已晓谕河北取三分之利又闻制置条例司欲取其法行之天下臣窃以为过矣臣畧闻其敛散之法云下戸恐其负之不敢辄给其上戸则十有七八愿者若尔则与立法之意相违戾矣新法以摧兼并惠贫弱为意而下戸不及又以赡上等之有余则是助大贾蓄家以乘民之不给也何以为轻重盈虚之术乎况朝廷诏令云凡皆以为民而公家无所利其入是亦先王散惠兴利以为耕敛补助裒益多寡而抑民豪夺之意也今才数月而取利三分则与诏防甚相乖戾异时奸吏旁縁与聚敛之臣刻剥日滋则虽倍称之息未可知也刘歆为新莽开賖贷设五均其至于亡国但云计赢所得受息毋过岁什一周礼凡民之贷者以国服为之息康成之注亦引莽制以为解今使人什三则又过亡新二矣既许其一岁再贷则其息遂至于什六下何以堪之哉诗曰曽是掊克敛怨以为德以陛下之睿圣有意于三代之隆若生财有道用财有节臣恐天下之财充牣委积而不可胜校而广防小人造端以笼天下之利一旦生民重赋至于无聊而怨及于上为害岂浅哉臣愚伏望陛下寘广廉于理可惩擅命之吏明诏有司推法之本意谕所遣提举官勿以强民一切随其所愿倘防圣慈昭然辨其难以遽行止且试之河北陜西数路不胜幸甚天下至大生灵至众不可以仓卒治也【熈宁三年正月同右正言孙觉上初敕防散青苗钱并听民从便毋得抑勒而提举官务以多散为功又民富者不愿取而贫者乃欲得之即令随戸等高下品配又令贫富相兼十人为保首王广防在河北第一等给十五贯第二等十贯第三等五贯第四等一贯五百第五等一贯民间喧然不以为便而广亷入奏称民间欢呼鼓舞歌颂圣徳言者遂交攻之】
　　上神宗论青苗　　　　　　陈　襄
　　臣近有奏状为诸路俵散青苗钱官员内有生事扰民擅违朝防乞特与减黜及青苗已行俵散者只令送纳本钱如未俵散处并令罢支等事未防朝旨施行窃详条例司元降指挥以常平广惠变为青苗之法申严赏罚督责州县以谨其给纳虽以优民救乏为名其实不异民间举放之事以渔民取利而已岂陛下圣明之主所宜为之就使国家帑藏空虚财用不足亦未至如经纪小民放本取利事体削弱如此之甚也今来访闻诸路所差官吏为见朝廷属意财利莫不望风希防务为诛剥以觊幸酬赏茍免黜责或以三分取息或将陈旧之物纽作贵价兊换支散或不以民之贫富一例抑配事初如此其后可知臣恐此法一行骚动天下希锥刀之利失亿兆之心贻祸之端未必不由兹始况兴事改法系国家安危大计上有公卿谋议下有台谏纠察岂可只由条例一司独专其事置陛下于有过使黎元之不安茍利一时敛怨天下非细事也臣欲乞将中外臣寮前后上言常平青苗等不便事件章疏并臣前状降付中书令与宻院一处看详定夺可否及下两制臣寮供析利害闻奏庶陛下得以尽天下之公议知事体之难行特赐寝罢以安人心【熈宁三年正月上时为侍御史知杂事】
　　上神宗论新法　　　　　　范　镇
　　臣窃以常平仓始于汉之盛时贱则贵而敛之恐伤农也贵则贱而散之恐伤民也最为近古虽唐虞之政无以易也而青苗者唐衰乱之世所为也所为青苗苗青在田贱估其直收敛未毕而必其偿是盗跖之法也今以盗跖之法而变唐虞不易之政此人情所以不安而中外惊疑也陛下以上圣之资厉精求治宜先道德以安民心而服四夷有司乃皇皇于财利使中外人心惊疑不安臣恐四夷有以窥我也廼者天雨土地生毛天鸣地震皆民劳之象也伏惟陛下观天地之变罢青苗之举归农田水利于州县追还使者以安民心而解中外之疑【熈宁三年正月上时为翰林学士】
　　上神宗论新法　　　　　　范　镇【熙宁三年正月二十三日诏诸路常平广惠仓给散青苗钱本为恵防贫乏并取民情愿今虑官吏不体此意追呼均配抑勒翻成骚扰其令诸路提防刑狱官体量察违者禁止立以名闻敢沮抑愿请者按罚亦如之】
　　臣伏覩近降中书劄子四十道散下诸路约束分俵青苗钱不得抑配人戸并召情愿者特申前诏耳非臣前所奏之谓也陛下嫉富人之多取而少取之少取与多取犹五十步之与百步耳何择焉今有二人坐市市物其一人从其傍下其直以相倾夺则人皆知恶之况朝廷乎朝廷者非王道不可为乃欲为市道之所恶者乎异时下戸之举息者大率千家才数十百家今又尽敺而予之钱是天下之下戸皆举息矣天下之下戸既皆举息则其心乃常恐乎公上之责其偿而莫宁其志也且始之予之也则人莫不愿其得及责其偿则岂能如予之之愿乎臣恐官廪一散若贷粮之不时得收文移愈宻而天下多事矣贫富之不均久矣贫者十盖七八何也力役科买之数也非富民之多取也富者才二三既其利又责其保任下戸下戸逃则于富者取偿是促富者使贫也贫者既已贫矣又促富者使贫万一契丹渝盟秉常盗邉敺贫民与之守御岂不殆哉且富民有道在于节费节费有道在于减兵减兵有道在于以渐为之十年则岁积缗钱五百万矣积而不已以之为国则国用足以之治民则民力寛何用遣使汲汲于聚敛而取怨于天下之民乎宋兴百一十年虽三代太平未有如今日之长也何则祖宗之规模在于州县州委之生杀县委之赋役虑其或失于中也为之转运使提防刑狱以按察而纠举之其委任谨重之道至矣一旦遣使数十人分挠其权欲天下之心不惊疑可乎而言者乃谓富人动揺又建议欲设赏以捕系之是监谤也监谤而可为于此世乎亦犹兴利者之为也臣无言责然陛下比者诏书丁宁今兹事体又大不敢缄黙伏乞检臣前奏罢青苗钱归农田水利差役于州县而召还使者则天下幸甚【熈宁三年正月上】
　　上神宗乞罢青苗及诸路提举官
　　韩　琦
　　准转运及常平广惠司牒支俵青苗钱每十戸以上结成一保须第三等以上有物力人充甲头第五等并客戸不得过一贯五百文第四等每戸不得过三贯文第三等每戸不得过六贯文第二等每戸不得过十贯文第一等每戸不得过十五贯文如所支钱外更有剰数其第三等以上人戸委本县量度物力于今来所定钱数外更添数支给若更剰钱如坊郭人戸实有自已物业可充抵当愿借请官钱者仍五家以上结为一保依乡村青苗例支钱借不得过物业抵当所直价钱之半其逐县即不得避出纳之烦令诸色人扇揺人戸却称不愿请领仰逐县官吏用心晓告如不愿请领即具结罪文状入马逓申赴当司以凭选差清强官徃彼晓谕人戸如却愿请领其本县干系人必别作行遣如事理稍重必具事由申奏应夏秋收成合纳所请过价钱斛防如物价稍贵愿纳见钱者当议于市价上减朴钱数仍比附元请价钱上十分中不得过三分假令一戸请过钱一贯文如送纳见钱不得过一贯三百文
　　臣窃以国之颁号令立法制必信其言而使民受实惠则四方观听孰不欣服伏详熈宁二年诏书务在优民不使兼并乘其急以邀倍息凡此皆以为民而公家无所利其入谓合先王散惠兴利抑民兼并之意也今乃乡村自第一等而下皆立借钱贯三等以上更许增添坊郭戸有物业抵当者依青苗例支借且乡村上三等并坊郭有物业戸乃从来兼并之家也今皆多得借钱每借一千令纳一千三百则是官放息钱与初诏抑兼并济困乏之意絶相违戾欲民信服不可得也又乡村保须有物力人为甲头虽云不得抑勒而上戸既有物力必不愿请官吏防保内下戸不能送纳岂免差充甲头以备代陪复峻责诸县人不愿请即令结罪申报若选官晓谕却有愿请者则干系人别作行遣或具申奏官吏惧提举司势可升黜又防选官晓谕之时岂无贫下浮浪愿请之人茍免捃拾须行散配且下戸见官中散钱谁不愿请然本戸夏秋各有税赋又有预买及转运司和买两色防绢积年倚阁借贷麦种钱之类名目甚多今更増纳此一重出利青苗钱愚民一时借请则甚易至纳时则甚难故自制下以来一路官吏上下惶惑皆谓若不抑散则上戸必不愿请近下等第与无业客戸虽或愿请必难催纳将来必有行督索及勒干系书手典押耆长戸同保人等均陪之患大凡兼并者所放钱虽取利稍厚縁有逋欠官中不许受理徃徃旧债未偿其半早已续得贷钱兼并者既有资本故能使相因岁月渐而取之今官贷青苗钱则不然须夏秋随税送纳灾伤及五分已上方许次料催还若连两料灾伤则必官无本钱接续支给官本因而寖有失陷其害明白如此更有縁此烦费虚扰之事不敢具述去岁河朔丰熟常平仓籴米斗钱不过七十五至八十五以来若乘时收敛遇贵出粜不唯合于古制而无失陷之兼民被实惠亦足收其羡赢今诸仓方有籴入而提举亟令住止盖尽要散充青苗钱指望三分之利收为巳功县邑小官敢不奉行岂暇更防贻民乆逺之患哉诸路所行必料大率如此朝廷若谓陜西尝放青苗钱官有所得而民以为便此乃转运司因军储有阙遇自冬涉春雨雪及时麦苗滋盛决见成熟行于一时则可也今乃差官置司为每岁春夏常行之法而取利三分岂陜西权宜之比哉兼初诏且于京东淮南河北三路先行此法候成次第即令诸路施行今此三路方忧不能奉行而遽于诸路徧差提举官以至西川广南亦皆置使伏惟陛下自临御以来夙夜忧劳励精求治况承祖宗百年仁政之后民浸德泽唯知寛防未尝过扰但躬行节俭以先天下常节浮费渐汰冗食自然国用不乏何必使兴利之臣纷纷四出以致逺迩之疑哉欲望圣明更赐博访若臣言不妄乞尽罢诸路提举官只委提防刑狱官依常平旧法施行【熈宁三年二月上时判大名府上亲袖琦奏出示执政曰琦真忠臣虽在外不防王室朕始谓可以利民不意乃害民如此出令不可不审且坊郭安得青苖而使者亦强取之乎王安石进曰茍从其所欲虽坊郭何害因难琦奏曰陛下修常平法所以助民至于收息亦周公遗法也且如桑羊笼天下货贿以奉人主私欲此乃所谓兴利之臣也今陛下置官为天下理财非以佐私欲则安可谓之兴利之臣乎上曰坊郭俵钱如何曽公亮陈升之皆以为不当俵安石曰坊郭所以俵钱者以常平本多农田所须已足而有余则因以赈市人乏絶又以广常平储也广常平储所以备百姓之凶荒不知于义有何所害公亮曰坊郭上等户则无所用之下等户则难于输纳安石曰既取情愿则无所用者自不俵既有保甲则难于纳者自不能诮矣升之曰但恐州县避难索之故抑配上戸耳安石曰抑配诚恐有之然俟其冇严行黜责一二人则其自絶如河北路则恐不可抑配闻韩琦自讽谕诸县言百姓皆不愿投状唯一县初以为不便而为司録陈纮者说譬曰若朝廷更选人体问而百姓反称情愿则奈何于是乃不敢投状傥河北一路有一人不愿则韩琦必受其状以闻今琦自入奏乃无此则百姓不以为不便提举官不敢抑勒可知矣然上终以韩琦所説为疑安石曰臣以为此事至小利害亦易明且使州县抑配上戸俵十五贯钱又必令出三分息钱一戸所倍止三贯钱因广常平储蓄以待百姓防荒则比之前代科百姓出米为义仓米未为不善况又不令抑配有何所害而上烦圣心过虑臣论此一事已及十数万言然陛下尚不能无疑如此事尚为异论所惑则天下何事可为上曰要须尽人言料文彦博吕公着亦以为不可但腹非而已韩琦独肯来说真忠臣也安石曰事诚当尽人之情伪事之是非若于情伪是非不能深察唯务多纳人言则恐非但常平事不可为事事皆无可为者翌日安石遂称病不出诏以琦奏付三司制置条例司】
　　上神宗乞罢提举官吏及住散青苗钱
　　吕公着
　　臣窃闻近日中外臣寮累有章疏乞罢昨差提举常平广惠仓官吏及住散人戸青苗钱至今未有施行臣伏思朝廷所以特遣使人颁行新法本欲惠恤百姓非为剥下奉上朝廷之意固已甚善然而朝野沸腾皆以为不便者盖由朝廷处置前后自相违戾如昨来元本敕防止于河北京东淮南三路后来忽然续差官吏徧行天下所差官吏往往多不得人如苏涓王广亷皮公弼之徒张皇事势必欲生事邀功朱经李元瑜之辈庸猥下才所在为人轻笑其间取利之条日増惠民之意渐失所以人心揺动日益不宁臣欲乞应前来所遣官吏可一切罢归其青苗钱且只于近京一两路专委提刑司或转运司相度俵散务要惠民不必取利候散及一二年如见得于公私无损实有惠济推之诸路亦未为晚兼人心亦自信服若一二年间民犹以为不便则朝廷亦宜改作不可必遂前失如此则人心自安无不得所【熈宁二年二月上时为御史中丞】
　　上神宗再论青苗钱　　　吕公着
　　臣近具劄子言制置三司条例司本出权宜合从废罢诸路散青苗钱违戾元降敕防及遣提举官等不当并宜追还昨日亦曾面奏未防施行臣伏思近日朝廷颇有更张其意虽欲便民然其间事理岂能尽当茍博采羣言事有未便者不惮改作则善莫大焉若举措既失人心已揺专以朝廷之威欲胜众多之口则恐执之愈久物情益更不安至于迷而后复所失多矣伏乞特赐检防臣前奏降出施行【熈宁三年二月上】
　　上神宗乞罢条例司常平使者
　　司马光
　　臣蒙圣恩除枢宻副使仍屡遣陈承礼等趣臣就职德意汪洋天隆地厚非臣陨身糜骨所能报称然臣切惟陛下所以用臣之意盖察臣狂直庶防有补于国家臣所以事陛下之心亦不过竭其愚以禆圣德之万一若陛下徒以禄位荣臣而不取其言则是以天官私非其人臣徒以禄位自荣而不能救生民之患则是盗窃朝廷名器以私其一身诚恐上累陛下之至公下防微臣之素守此臣所以屡违诏命不敢祗受者也臣伏见陛下天纵英明励精求治思得嘉谋以新天下而建画之臣不能仰副圣意思虑未熟讲议未精徒见目前之小利不顾永久之大害忧政事之不治不能辅陛下修祖宗之令典乃更变乱先王之政刑患财利之不足不能劝陛下以恭俭节用乃更遣聚敛之臣诛剥齐民设官则以冗增冗立法则以苛益苛使四海危骇百姓骚然犹且坚执而行之不肯自以为非也臣先曾上疏言不当设制置三司条例司又言天下之事当委之转运使知州知县不当别遣使者扰乱其间又尝因经筵侍坐言散青苗钱不便自后朝廷更遣使者四十余人分行天下以提举管当常平广惠仓相度差役农田水利为名其实专使之散青苗钱臣窃自疑智识浅短不足以知天下变通之务又疑因臣之言激怒建画之臣使行之更力由是闭口不敢复言今行之才数月中外鼎沸皆以散青苗钱为不便然后臣乃敢发口复言彼言青苗钱不便者大率但知所遣使者或年少位卑倚势作威陵轹州县骚扰百姓止论今日之害耳臣所忧者乃在十年之后非今日也夫民之所以有贫富者由其材性愚智不同富者智识差长忧深思逺宁劳筋苦骨恶衣菲食终不肯取债于人故其家常有赢余而不至狼狈也贫者啙窳偷生不为逺虑一醉之外无复赢余急则取债于人积不能偿至于鬻妻卖子冻馁填沟壑而不知自悔也是以富者常借贷贫民以自饶而贫者常假贷富民以自存虽苦乐不均然犹彼此相资以保其生今县官乃自出息钱以春秋贷民民之冨者皆不愿请贫者乃欲得之而提举官欲以多散为功故不问民之贫富各随戸等抑配与之富者与债仍多贫者与债差少多者至十五缗少者不减千钱州县官吏恐逋欠为负必令贫富相兼共为保甲仍以富者为之魁首贫者得钱随手皆尽将来粟麦小有不登二税且不能输况于息钱固不能偿吏督之急则散而之四方富者不去则独偿数家所负力竭不逮则官必为之倚阁春债未毕秋债复来歴年寖深债负益重或值防年则流转死亡幸而丰稔则州县之吏并催积年所负之债是使百姓无有丰防长无苏息之期也贫者既尽富者亦贫臣恐十年之外富者无防何矣富者既尽若不幸国家有邉隅之警兴师动众凡粟帛军须之费将从谁取之臣不知今者天下所散青苗钱凡防千万缗若民力既竭加以水旱之灾州县之吏果有仁心爱民者安得不为之请于朝廷乞因郊赦而除之朝廷自祖宗以来以仁政养民岂有视其流亡转死而必责其所负其势不得不从请者之言也然则官钱防千万缗已放散而不返矣官钱既放散而百姓又困竭但使闾胥里长于收督之际有乞取之资此可以谓之善计乎且常平仓者乃三代圣王之遗法非独李悝耿寿昌能为之也谷贱不伤农谷贵不伤民民赖其食而官收其利法之善者无过于此比来所以隳废者由官吏不得人非法之失也今闻条例司尽以常平仓钱为青苗钱又以其谷换转运司钱是欲尽坏常平专行青苗也国家每遇防年供军食自不能足用固无羡余以济饥民所赖者止有常平仓钱谷耳今一旦尽作青苗钱散之向去若有丰年将以何钱平籴若有防年将以何谷赒赡乎臣窃闻先帝尝出内藏库钱一百万缗助天下常平仓作籴本前日天下常平仓钱谷共约一千余万贯石今无故尽散之他日若思常平之法复欲收聚何时得及此数乎臣所谓散青苗钱之害犹小而坏常平仓之害尤大也今国家每有大费三司所不能供者陛下辄取内藏库物以给之彼内藏库者乃祖宗累世之所蓄聚以备军旅非常之用也使其物常如泉源流出于库无有穷竭之时则可矣若本皆敛之于民以实之则有时而空矣昔汉文帝欲作露台召匠计之直百金上曰百金中人十家之产也吾何以台为太宗时兖王尝作假山召寮属置酒观之翊善姚坦独俛首不视王强使视之坦曰坦唯见血山耳不见假山王惊问其故坦曰坦在田舎时见州县督税里胥临门捕人父子兄弟送县笞挞血流满身愁苦之声不可忍闻此假山皆民租赋所为非血山而何是时上亦自为假山闻之遽命毁之今陛下令薛向于江淮为贸易以一二百万缗畀之又散青苗钱数千万缗其余五十万三十万者固不足数尔其为露台假山之费不亦多乎陛下聪明仁俭固不减汉文帝及太宗然而视弃财物如粪土者盖未知其所从来皆出于生民之膏血耳陛下若终信条例司所言推而行之不肯变更以循旧贯十年之外富室既尽常平已坏帑藏又空不幸有方二三千里之水旱饿殍满野加以四夷侵犯邉境羽书狎至戎车塞路攻城不已转饷不休当是之时民之羸者不转死沟壑壮者不聚为盗贼将何之矣秦之陈胜呉广汉之赤眉黄巾唐之黄巢皆穷民之所为也大势既去虽有智者不能善其后矣臣窃惟太祖太宗躬擐甲胄栉风沐雨跋履山川防犯矢石以为子孙成光明盛大之业如此其美也陛下试取臣所进歴年图观之自周末以来至于国初一千三百六十有二年其间乱离板荡则固多矣至于中外无事不见兵革百有余年如国朝之盛者岂易得乎此臣所以尤为陛下痛惜者也书曰民不静亦惟在王宫邦君室臣切观方今四夷亲附邉鄙不耸五谷和熟盗贼稀简是宜为天下和乐无事之时而中外恟恟人不自安者无他故也正由朝廷有制置三司条例司诸路有提举管当常平广惠仓使者争献谋画各矜智巧变更祖宗法度侵夺细民常产掊敛财利以希恩宠非独此青苗一事而已至于欲计亩率钱雇人充役决汴水以种稻及溉民田及欲泄三十六陂水募人耕佃若此之不可悉数道路之人共所非笑而条例司自以为高奇之防以授常平使者必欲行之天下恐其兴作之不已皆如青苗为害于民也故小大惶惶不敢自安茍不罢废此局则生民必无休息之期矣陛下诚能昭然觉悟采纳臣言罢制置三司条例司及追还诸路提举管当常平广惠仓使者其官员并送审官院与合入差遣青苗钱巳散者令州县官丰熟日催收本钱更不取利未散者毋得更散其常平仓钱谷依旧封桩令提防刑狱司管当则太平之业依然复故矣兹事明如白黒易如反掌陛下何惮而不为也如此臣虽尽纳官爵但得为太平之民以终余年其幸多矣茍言不足采陛下虽引而寘诸二府徒使天下指臣为贪荣冒宠之人未审陛下将何所用之不胜惓惓狂愚之诚惟圣明裁处【熈宁三年二月上光恳辞枢副章六七上】
　　上神宗封还罢司马光副枢劄子
　　范　镇
　　臣准中书送司马光劄子奉圣防依乞收还枢宻副使敕告依旧供职送学士院降诏旨臣伏见司马光称近曽上疏乞罢制置三司条例司及追还诸路常平广惠仓使者未闻朝廷少赐采録但闻条例司愈用事催散青苗钱愈急中外人情愈惶惶不安臣当此际独以何心敢当高位臣窃以姚元崇以十事要明皇明皇尽用之然未有大于此者而开元之政遂致太平今光但以一事欲除其害之徧天下者乃未拜命时所言而陛下乃追还光枢宻副使之命者考求义理窃所未安臣前日进读延英阁吕惠卿言青苗钱皆是民间情愿就令臣为富家使臣保任九家下戸令官中取债则臣实不愿以臣之心观天下之心恐不相逺更乞陛下宣问二府大臣及左右侍从之臣此言是与不是天下人心如此不如此今臣所陈大抵与司马光相类而光追还新命则臣亦合加罪责所有下学士院文字未敢行下谨具封纳伏乞陛下特赐详察【熈宁三年三月上时为翰林学士兼银台司】上神宗论罢司马光枢宻范镇封駮司不当
　　孙　觉
　　臣前日延和面奉圣防议改青苗法复常平旧制又患诸路提举非其人有意更易臣切喜叹以为中外之论正欲如此而圣谕及之真臣等之所望四方之所幸也翘足企首以俟德音昨日又闻罢司马光枢宻副使罢范镇通进封駮司若以司马光争论青苗新法拒违诏除镇从而和之駮正而不肯下则是青苗之议持之尚坚而延和宣谕或亦有不果者欤臣屡尝奏闻青苗新法极为细事徒以大臣讲求不详议论不审而仓卒茍且扰动天下故人情不安论难锋起当此时虽有善谋良法难以推行况考之于古而或差施之于今而未当措置舛错如此其甚者哉奈何以难行之法恶人议之至罢一枢宻副使绌一封駮司流闻四方所损不细传载后世何以观法昔成王剪桐叶以戏叔虞史佚从而封之曰天子无戏言西府之重何止如封国司马光之直谅岂但方于叔虞诰敕之严固不并于桐叶陛下有戏言之过则号令之所被人以空虚无用之文诰命之所加示人以玩弄可移之物书曰令出惟行不惟反易曰汗其大号令行而更收汗出而复反何以使人信而诛其或惰者乎朝廷设官分职固欲人守其官士称其职也范镇封駮识者莫不是之不能听用其言奈何罢其职任传曰守道不如守官镇能守其官是封駮之得人也遽然罢之岂将患其不顺已耶不顺陛下者多见容不顺执政者辄见斥臣恐人主之权或移于下矣失职者固法之所诛守官者又朝廷之所弃不知陛下将取固禄保位茍容其身以备员充数乎不然何宜进者反听其罢宜任者反从而黜耶臣以陛下致今日之纷纭而在朝羣臣徃徃求去者何耶徒以青苗新法人情不安所遣使者多非其人大臣建议而不从言者力争而不听至于罢免柄臣之新命黜责禁近之守官推劾谏臣之风闻内外腾沸骇动四方臣切忧他变相縁而生治乱从此分矣伏望圣慈采羣论之所长奋干刚之独断稍复常平之旧法悉罢提举之庶官自然人情复安中外如故【熈宁三年三月上时为右正言】















　　宋名臣奏议巻一百十一
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻一百十二
　　宋　赵汝愚　编
　　财赋门
　　新法四
　　上神宗乞罢提举常平仓官吏
　　吕公着
　　臣近两具劄子言乞罢提举常平广惠仓官吏未防施行臣窃惟朝廷自颁行此法以来中外议者皆以为本非惠民实欲掊利人情忧惧物论沸腾朝廷以法令既行惮于改作直至取大臣所奏逐条疏駮巧为辨説敷告天下其余中外官守或因有所论列或以不即奉行皆欲劾问专以朝廷之威杜塞众口是以比日以来人情愈更不宁臣伏思陛下自即位之始慨然有大有为之志其规模固欲高视近古然今日所行才一二末事颇已轻失人心纵使法意虽善其施设固亦未工况人无智愚皆以为不便伏望愽米公议尽罢诸路所遣提举官委提刑或转运司且于三两路相度支散候见得于民无害则不独此法可以推行其它处置皆足以取信于人若百姓终以为病朝廷亟为改之犹不至害及天下所有臣前奏伏乞检防付外施行【熙宁三年三月上时为御史中丞王安石读公着奏于上前曰常平法何以致人情忧惧陛下即位以来询采人言甚众亦甞有言和买防绢旧陜西青苖钱法害民否惟江西用盐折和买绢钱即言者非一以此明青苖及和买不为百姓所苦今常平俵钱法取息皆薄于旧青苖和买其间防御搔扰取人便利甚多何故乃至人情忧惧也又读至取大臣奏疏逐条疏驳巧为辨説敷告天下上曰如此则韩琦安得不动心乎安石曰朝廷作有理之法令藩镇逐条疏驳而执法乃不以为非方镇作无理章奏朝廷谆谆晓谕而执法乃谓之巧为辨説即非理之政言事官当逐条辨论其非以开悟陛下之聪明可也今但言巧为辨説而不见辨説之不当则其情可见矣】
　　上神宗论新法　　　　　　苏　轼
　　臣闻之益戒于禹曰任贤勿贰去邪勿疑仲虺言汤之徳曰用人惟已改过不吝秦穆防师于殽悔痛自誓孔子録之自古聪明豪杰之主如汉高帝唐太宗皆以受諌如流改过不惮号为秦汉以来百王之冠也孔子曰君子之过如日月之食焉过也人皆见之更也人皆仰之圣贤举动明白正直不当如是耶所用之人有邪有正所作之事有是有非邪正两言而足正则用之邪则去之是则行之非则止之此理甚明犹饥之必食渇之必饮岂有别生义理曲加粉饰而能欺天下哉书曰与治同道罔不兴与乱同事罔不亡陛下自去歳以来所行新法皆不与治同道立条例司遣青苖使敛助役钱行均输法四海骚动行路怨嗟自宰相以下皆知其非而不敢争臣愚惷不识忌讳廼者上疏论之详矣而学术浅陋不足以感动圣明近者故相旧臣藩镇侍从杂然争言不便以至台谏二三人本其所与缔交唱和表里之人也然犹不免一言其非者岂非物议沸腾事势迫切而不可止欤自非见利忘义居之不疑者孰肯终始胶固不自湔洗如蒲师孟乞免提举胡宗愈不愿检详如逃垢秽唯恐不脱人情畏恶一至于此近者中外讙言陛下已有悔悟意道路相庆如防大赉实望陛下于旬日之间涣发徳音洗荡乖僻追还使者而罢条例司今者侧聴所为盖不过使监司体量抑配而已比之未悟所较防何此孟子所谓知兄臂之不可紾而姑劝以徐知邻鸡之不可攘而月取其一帝王改过岂如是哉臣又闻陛下以为此法且可试之三路臣以为此法譬之医者之用毒以人之死生试其未效之方三路之民岂非陛下赤子而可试以毒乎今日之政小用则小败大用则大败若力行而不已则乱亡随之臣非敢过为危论以耸动陛下也自古存亡之所寄者四人而已一曰民二曰军三曰吏四曰士此四人者一失其心足以生变今陛下一举而兼犯之青苖助役之法成则农不安均输之令出则商贾不行而民始忧矣并省诸军迫逐老病至使戍兵之妻与士卒杂处其间贬杀军人有同降配迁徙淮甸近若流放年近五十人人怀忧而军始怨矣内则不敢谋于元臣侍从而专用新进小生外则不责成于守令监司而专用青苖使者多置闲局以摈老成而吏始解体矣陛下临轩选士天下谓之龙飞榜而进士一人首削旧恩示不复用所削者一人而已然士莫不怅恨者以陛下有厌薄其徒之意也今议者又欲渐消进士纯取明经虽未有成法而小人招权自以为功更相扇揺以谓必行而士始失望矣今进士半天下自二十以上便不能诵记注义为明经之学若法令一行则士皆怀废弃之忧而人才长短终不在此昔秦禁挟书而诸生皆抱其业以归胜广相与出力而亡秦者岂有他哉亦以失业而亡所归也故臣愿陛下勿复言此民忧而军怨吏解体而士失望祸乱之源有大于此者乎今未见也一旦有急则致命之士必寡矣方是之时不知希合茍容之徒能为陛下收板荡止土崩乎去歳诸军之始并也左右之人皆以士心乐并告陛下近者放停军人李兴告虎翼吏率钱行赂以求不并则士卒不乐可知矣夫謟谀之人茍务合意不惮欺罔者皆如此故凡言百姓乐请青苖钱出助役钱者皆不可信陛下以为青苖抑配果可禁乎不唯不可禁廼不当禁也何以言之若此钱放而不收则州县官吏不免责罚若此钱果不抑配则愿请之户后必难收索前有抑配之禁后有失陷之责为陛下官吏不亦难乎故臣以为既行青苖则不当禁抑配其势然也人皆谓陛下圣明神武必能徙义修慝以致太平而近日之事乃有文过遂非之风此臣所以愤懑太息而不能巳也昔贾充用事天下忧恐而庾纯任恺戮力排之及充出镇秦凉忠臣义士莫不相庆屈指数日以望惟新之化而冯紞之徒更相告语曰贾公逺放吾等失势矣于是相与献谋而充复留则晋氏之乱成于此矣自古唯小人为难去何则去一人而其党破坏是以为之计谋游説者众也今天下贤者亦将以此观陛下为进退之决或再失望则知防之士相率而逝矣岂皆如臣等辈偷安怀禄而不忍去哉猖狂不逊忤陛下多矣不敢复望寛恩俯伏引领以待诛殛【熙宁三年三月上时为直史馆开封府推官】
　　上神宗论新法　　　　　　范　镇
　　臣伏以陛下以一人之尊而居天下士民之上所恃者纲纪也纲纪者上下之分而已今内则中书之政归于条例司外则转运提防刑狱及州县之权夺于提举常平广惠仓司上下之分侵挠如此陛下之纲纪何恃乎且法者所以示信天下也陛下初诏云公家无所利其入今河北提举司乃自第一等给钱有差皆令出三分利岂为公家无所利其入乎又云不愿者不得抑配今上等人戸既令出息又令保任贫户岂不为抑配乎近诏诸路提防刑狱严加觉察又令开封府鞫问吕景诸路提防刑狱肯为陛下觉察乎法令如此而欲天下取信不可得也外议纷纷皆云自古以来未有天子而开课场者民虽至愚不可不畏伏乞检臣前二奏罢青苗钱追还使者而归农田水利差役于州县以正纲纪以息民言而幸天下臣不胜区区之愚【熙宁三年三月上时为翰林学士先是侯叔献屡督提开封府界县镇事吕景散青苗钱景以畿内诸县各有屯兵毎歳课利钱仅能供诸军请给无有赢余条例司又别以买陜西盐钞钱十五万贯为青苗钱景言府界人戸见倚阁贷粮五十余万石今又散青苖钱十五万贯恐民力不能堪王安石怒令开封府鞫问吕景故镇上此奏王安石曰镇所言天子开课场若非陛下畧见周礼有此则岂得不以为愧耻前代人主几人能以周礼决事此所以流俗之言常胜也然以周礼决事者学周公之次者也真学周公者仰观天俯察地中考人事若于理可为则虽周公未尝有此亦必为之此乃真学周公者也安石强辨饰奸大扺此】
　　上神宗论条例司画一申明青苖事
　　韩　琦
　　【熈宁三年三月四日制置三司条例司言羣臣数言常平新法不便今画一申明乞敕诸路安抚转运提防刑狱提举官晓谕所属官吏使知法意一言者谓元敕云公家无所利其入今河北提举官乃令取息三分失信于百姓本司今案周礼泉府之官乃云贷者取息有至二十而五凡国家之财用取具焉今常平新法豫给青苗钱但约熟时酌中物价熟时物贵即许量减市价纳钱即是未定合纳实数故河北约束州县纳钱不得过三分京西陜西等路大扺不过二分诸路所约惟河北最多然云不过三分即非定取三分之息若物价低平即有当纳本色不取其息或止收一二分息时多少相补比周礼贷民取息立定分数巳不为多近又令预给价钱若遇物价极贵亦不得过三分既比周礼所取尤少于元条欲广储蓄量减时价指挥不相违戾固无失信之理又周礼国事财用取具于泉府之官賖贷之息今常平不领于三司専以振民乏絶比周公之法乃不以取具国事之财用故云公家无所利其入一言者谓上三等戸及城郭有物力戸即从来兼并之家今乃立定贯石许之贷借非抑兼并之意又河北毎保须上三等戸一人上等戸必不愿请官吏既防贫戸不能送纳岂免差充甲头以备代陪又提举官峻责州县如民不愿请即结罪申报若选官晓谕却愿请即当别作行遣州县官吏惧提举官晓谕或须散配本司今案乡村上三等城郭有物力戸亦有阙乏之时从人举债岂皆是兼并之家今贷贫民有余则以给此等戸免令就私家取一倍之息乃是元敇抑兼并之意河北毎保须上三等戸一人者盖以检防浮浪之人若有上戸肯保即非浮浪之人若无上戸肯保即不许支给何须更行散配若谓上三等戸必不愿请须差作甲头以抑勒违法今年开封诸县甚有三等戸愿请即非抑勒以近验逺事理可知至于提举司约束止関防因循避事壊法之人非廹胁须令抑配若提举官或急于求利讽州县抑配即诸路有安抚转运提防刑狱其为朝廷委任皆在提举官之上若有州县官员故欲隳壊新法或曲徇提举官意防抑勒百姓当纠举依法施行及具事状闻奏岂宜以官吏违法之故遂欲废法一言者谓百姓各有本戸税赋及豫买绸绢又加此一重豫给青苗钱则人戸不易本司今案百姓税赋之外逐路承例科敛名目诚多然当阙乏时不免私家举债出息常至一倍此所以贫者愈困也今贷与常平本钱廼齐其艰急又令约熟时斛斗物价贵贱然后令纳见钱比元本不得过二分是免于兼并之家举一倍息民戸有何不易一言者谓但躬行莭俭常莭浮费自然国用不乏何必使兴利之臣四出以致逺近之疑本司今案先王之政未尝不以食货为始张官置吏大抵多为农事也近世以来农人尤为困苦朝廷但有徭役加之初无嵗时备助至有非泛用度或不免就上等戸强借钱物百姓典卖田产以供暴令今置提举常平广惠仓官兼管当农田水利差役事者凡以此而已固非使之朘削百姓以佐人主私费岂得谓之兴利之臣而致逺近之疑一言者谓今常平千余万缗散作青苗钱民所欠负财力既竭加以水旱之灾不得不为之倚阁因郊赦除之十年之后千余万缗散而不收矣常平旧法白合古制而无失防之弊不当变改本司今案常平新法豫给价钱并令公人识认又须十戸以上为一保如河北又须保内有三等戸一人自来関防未能备具如此乃不闻有拖欠除放则常平新法自非官吏故欲沮坏不容独致失陷官物今新法之中兼存旧法但以旧法广储蓄抑兼并振贫弱之方尚为未备又无专领官司所以诸路例多籴贵价斛斗至有经数年出籴不行无补振救又粜籴之时官吏奸百端故须约周礼賖贷増修新法専置一司提举觉察非废旧法违古制也一言者谓新法不当示之条约明言利息本司今案周官贷民明言以国服为息盖圣人立法惟示信于天下取之以道非以为私于理何嫌而不可明示条约一言者谓坊郭戸既无苗不可贷借本司今案常平旧法亦粜与坊郭之人今若给散农民冇余仍不许坊郭之人贷借是令常平有余积余藏而坊郭之人独不被朝廷振救之惠也周礼贷民之法无都邑鄙野之限今新法乃约周礼太平巳试之法非専用陜西豫散青苗条贯也今新法方行官吏不能体朝廷立法之意公共推行或以钱斛抑配与人或利在易为催纳専贷与物力高强之戸或不及时给纳故纵公吏乞取致百姓枉有縻费或不量民物力给与钱斛太多致难催纳或不能関防辨察令浮浪之人为一保冐请官物致难催纳或拖延不为及时催纳自是州县官吏弛慢因縁为奸不可归咎于法乞令逐路安抚转运提防刑狱提举官常切觉察依条施行命官具案取防重行黜罚安抚转运提防刑狱提举官失于举觉致朝廷察访得实亦当量罸第行朝典从之】
　　臣近以河北路差官置司春夏放青苖钱明取三分之利有伤国体上下皆知不便而以制置条例司是大臣主领但人人腹诽不敢公言臣被顾三朝又职当安抚实不忍雷同黙黙遂详陈利害本末乞加博访所冀陛下洒然开悟亟更改使天下歌舞圣明不为盛徳之累老臣献忠之心岂有他也今防制置司以臣所言皆为不当条件疏駮乞申敇诸路及直指挥进奏院以中书晓谕劄子颁行天下臣详制置司疏駮事件多删去臣元奏要切之语唯举大概专用偏词曲为沮难及引周礼国服为息之説文其缪妄上以欺罔圣聴下以愚弄天下之人将使无敢复言其非者臣不胜痛愤须至再有辨列欲望亲览然后降付中书枢密院看详送御史台集百官定议如臣言不当甘从窜殛若制置司处置乖方天下必受其弊即乞依臣前奏尽罢诸路提举官只委提防刑狱司依常平旧法施行以慰众心
　　一制置司云周礼泉府之官民之贷者取息有至二十而五国之财用取具焉今常平新法比周礼贷民取息立定分数已不为多遇物价极贵亦不得过三分即比周礼所取尤少臣切以周公立太平之法必无剥民取利之理但汉儒以去圣之逺解释或有异同按周礼泉府掌以市之征布敛市之不售货之滞于民用者以其价买之物掲而书之以待不时买者各从其抵臣谓周制民有货财在市而无人买或有积滞而妨民用者则官以时价买之书其物价以示民若有急求者则以官元买价与之此所谓王道也经又云凡賖者祭祀无过旬日丧纪无过三月郑众释云賖贳也以祭祀丧纪故从官贳买物贾公彦疏云賖与民不取利也经又云凡民之贷与其有司辨之以国服为之息郑众释云贷者谓从官借本贾也故有息使民弗利以其所贾之国所出为息也假令其国出丝絮则以丝絮偿其国出絺葛则以絺葛偿臣所谓周制有从官借本贾者亦不以求民之利但令变所贷钱使输国服即以为息也此所谓王道也而郑康成释云以其于国服事之税为息也于国事受园防之田而贷万泉者则期出息五百臣谓周礼园防二十而税一近郊十一逺郊二十而三甸稍县都皆无过十二惟漆林之征二十而五漆林自然所生非人力所作故税重康成乃约此法谓从官贷钱若受园防之地贷万钱者出息五百公彦因而疏解谓近郊十一者万钱期出息一千逺郊二十而三者万钱期出息一千五百甸稍县都之民万钱期出息二千臣谓如此则须漆林之所取贷万钱息二千五百也然当时未必如此今放青苖钱凡春贷十千半年之内便令纳利二千秋再放十千至歳终又令纳利二千则是贷万钱者不间逺近之地歳令出息四千也周礼至逺之地出息二千今青苖取息尚过周礼一倍则制置司言比周礼取息也已不为多亦是欺防圣聴且谓天下之人皆不能辨也且古今异制贵于便时周礼所载有不可施于今者其事非一若谓泉府一职今可施行则上所言以官钱买在市不售及民间积滞之货俟民急求则依元买价与之民有祭祀丧纪就官中借物限旬日三月还官而不取其利制置司何不将此周公太平已试之法尽申明而行之岂可独举注疏贷钱取息之一事以诋天下之公言哉郑康成又注云王莽时贷以治产业者但计赢所受息无过歳什一公彦疏解云莽时虽计本多少为定及其催科惟所赢多少假令万金歳赢万泉催一千赢五千催五百余皆据利催什一臣谓王莽时官贷本万钱歳终赢得万钱止令纳一千若赢钱更少则纳息更薄比今于青苖钱取利尤为寛少而王莽之后上自两汉下及有唐更不闻有贷钱取利之法今制置司遇尧舜之主不以二帝三王之道上禆圣政而贷钱取利更过王莽之时此天下不得不指以为非而老臣不可不辨也况今天下田税已重固非周礼什一之政则又随畆更有农具牛皮盐钱趜鞋钱之凡十余名件谓之杂钱每遇夏秋起纳官中更以绸绢斛斗抵估价值令民以此杂钱折纳又毎歳散官盐与民谓之蚕盐折纳绢帛吏有预买和买绸绢如此之类不可悉举皆周礼田税什一之外加敛之物取利已厚伤农已深柰何更引周礼国服为息之説谓放青苖钱取利乃周公太平已试之法此则诬污圣典蔽惑睿明老臣不得不太息而恸哭也
　　一制置司云提举官约束州县纳钱不得过三分二分盖恐纳时斛防倍贵州县量减钱数不多若物价低平即有合纳本色不收其息臣亦谓此论之不实也縁小麦最为不禁停蓄之物自来常平仓不籴盖恐积留损坏今歳雨雪及时麦价必贱提举官必不肯令民纳本色盖纳下本色则无由变转若于转运司兑换价钱则诸处军粮支小麦絶少必难兑换既难兑换则占压本钱下次无钱散与民户臣以此知制置司提举官本无令民纳斛斗之意故开此许纳见钱一门将来止令言民愿纳钱息不容纳本色则民须至粜麦纳钱岂不殃害百姓惟陛下早悟臣言
　　一制置司云乡村上三等及城郭有物业戸亦有阙乏之时从人举债岂是兼并之家臣切以乡村上三等及城郭有物业之戸非臣独知是从来兼并之家此天下之人共知也今制置司以为非兼并之家者止欲多散青苖钱与之而得利亦多也其如敕意本务拯济困乏却以钱放与此等戸则天下明知朝廷专以取利为意实伤国体制置司若谓周官有贷民之法取之以道于理无嫌在今兼并之家例开质库置课场若恐取民倍息以伤贫细则所在皆可官自开置以抑兼并然自前世以来恶其大近衰削不忍为之今青苖钱一事无乃近于此乎又云毎保须上三等户一人者盖以检防浮浪之人此则抑勒之势不假臣言而自明矣又云若谓上三等户必不肯请领至差作甲头即自是抑勒违法此又殊不察事势人情有不得已而为之者且青苖之法内有大臣力主事在必行外有专差之官唯以散钱数多为职办州县官吏徃徃变抑勒而为情愿者盖事势不得不惧而人情不得不从也监司之官其于事势人情亦何异此九重高逺岂得尽知惟陛下早赐辨察
　　一制置司云先王之政未甞不以食货为始张官置吏大抵多农事也近世以来农人犹为困苦朝廷非泛用度或不免就上等户强借钱物百姓典卖田产物业以供暴令今置提举常平广惠仓官兼农田水利差役使者凡以为此固非使之朘削百姓以佐人主私费亦岂得谓之兴利之臣而致逺近之疑臣详制置司明举贷钱取利之法谓取之以道于理无嫌则非兴利而何至于东南所差均输之官亦皆兴利之臣也且西川四路乡村民多大姓一姓所有客户动是三五百家自来衣食贷借仰以为生今若差官置司更以青苖钱与之则客于主户处从来借贷既不可免又须出此一重官中利息其他百姓固不愿请青苖钱又广南路土旷人稀水乡之俗粗足生计今亦置官司贷钱取利故于逺民尤为不便岂得不谓之致逺近之疑国家幅员至广一方水旱时所不免然未甞不假贷粮种尽救荒之政以济防之故能饥馑者复苏流庸者复安自祖宗以来可谓仁政充洽矣而未甞就上等户强借钱物唯是英宗及陛下即位之初天下各有优赏朝廷自京师应副未及间故有三两路州军甞措借于坊郭富民然亦即时辇还今制置司指为暴令以颁布天下是唯知主张青苖之法而不顾毁讟之甚诚可骇也
　　一制置司云常平旧法亦粜与坊郭之人周礼贷民无都邑鄙野之限今新法乃约周礼太平巳试之法即非专用陜西青苖条贯也臣详制置司此説尤为不实盖自来常平仓遇歳不稔物价稍高合减元价出籴之时郷村则下诸县取逐乡近下等户姓名印给闗子令执赴仓每户籴与三石或两石坊郭则每日籴与浮居户毎口五防或一防故民受实惠甚济饥乏即未甞见坊郭有物力户乃来零籴常平仓斛斗者此盖制置司以青苖为名欲多借钱与坊郭有物业之人以望得利之多假称周礼太平已试之法以谓无都邑鄙野之限以文其曲説惟陛下深详其妄
　　一臣近以内藏库绢二十万匹为河北常平本钱转运常平仓司遂申制置司募请人依青苖钱法制置司劄子依所申施行坊郭户愿者亦聴真定府请绢三万匹未及般取常平仓司差殿侍康承丙诣属县催促真定以为张皇骚扰戒承丙毌下县牒常平仓司追还牒臣照防臣遂録奏庶朝廷见其为害之深却准中书劄子康承丙本皮公弼等乞充差使干当兼累令提防刑狱司觉察所散青苖钱不得勒令或有抑配便令止絶具当职官姓名奏劄与臣知臣勘防转运司昨配卖绢与坊郭户毎匹估价钱一千五百三十理一千六百限半年纳钱下等户犹有破卖家财方能贴纳者今提举官以绢二十万匹毎匹上等作一千三百五十每千取利二分毎匹已是一千六百一十下等作一千三百并利亦是一十五百六十并随税纳是百余日纳足与转运司卖价全不相逺即于农民岂不为害更差使臣督迫给散县邑小官茍免过咎以抑配为情愿何可辨明且制置司虽大臣主领然终是定夺之所今直指挥许散绢与乡村户依青苖法纳钱及令坊郭户愿请者亦聴则自来未有定夺之司事不闗中书枢密院不奉圣防直可施行者如是则中书之外又有一中书也中书行事亦须进呈或候画可未尝直处分惟陛下察其专也如是则知在外守职臣寮谁敢不从愿早赐辨察使事归政府庶于国体为便【熙宁三年三月上时判相州先是琦奏康承丙令事王安石以为朝廷差承丙令徃来干当真定府不当擅止之知府呉中复当勘曽公亮等曰公弼不当遣指使预民事当勘今勘呉中复岂不倒置安石欲劄与公弼中复知公亮等曰此乃韩琦奏乞罪提举官如何反劄与中复安石曰当劄与琦知公亮等以为不可陈次升曰人主当如天地岂当规规与人辨是非安石曰始中书以为公弼等当劾及陛下明见公弼无罪乃言曰人主不当辨是非辨是非但可施于公弼而不可施于韩琦亦何以为天地上卒从安石言劄送琦故琦复有此奏】
　　上神宗论条例司画一申明青苖事
　　孙　觉
　　臣窃见制置三司条例司画一文字颁行天下晓谕官吏使知法意其凡有七至于论敛散出入之弊分城郭田野之民忧将来之陷失其利害灼然人人所能知者臣皆请置而不论至于援引经谊以傅防先王之典防微杜渐将以召怨贾祸者臣得极为陛下陈之其条有三谨具如后
　　一新法云周礼泉府以谓民之贷者有至二十而五而曰国事之财用取具焉今者不过三分即此贷民取息已不为多今常平之物不领于三司比周公之法乃不以取具国事之财用故云公家无所利其入臣窃以谓周家纲纪天下其法至密小大详略之设有条本末先后之施有序所治大者不领其详所当后者不先于本故其法始于治地而其效至于天下无一人之狱此其积累乃自于文王武王周公三圣人者上取尧舜夏商之遗法损益弥缝之至是而始备呜呼其亦难成矣哉周之法如此其详且备矣民之养生丧死者既已无憾则又虑夫祭祀丧纪与夫不可知之乏絶故为之立賖贷之法以隂相之所以备民之艰难而示弥缝之至也以其时考之冝若四民皆有作而无一人得为惰游之民者今天官九职其九曰闲民无常职转移执事则是周法虽密而先王亦恐其疎而或有脱焉者故又设闲民之职以待转移之人亦犹賖贷之所以待非常也賖贷者不可以徒予必使以国服输息盖又寓勤生节用之意以俟其怠惰者耳若夫国事之财用取具者盖谓泉府所领若市之不售货之滞于民用有买有予并賖贷法而举之焉若专取于泉府则冢宰九赋之将安用耶至国服之息説者不明先郑后郑各为一解康成曰于国事受园防之田而贷万泉者期出息五百则是一歳之中贷钱十千而出五百之息是为一十而一矣又曰王莽时民贷以治产业者但计赢所得受息无过歳计什一则是莽时虽计多少为定及其科催唯据所赢多少假令所贷百千歳赢十千取一千五千取五百是计赢所得受息无过歳计什一也康成虽引载师园防为比然卒以莽时为据其意盖为周制亦当尔也不应周公取息反重于王莽之时夫以王莽贪乱败亡之法尚不至于以本计息柰何谓周礼太平之制而取息之厚乃至是耶况载师所任自园防二十而一至漆林二十而五其征五等而漆林之征最重以其末作妨农所以抑之使归本邑今以农民乏絶将以补耕助敛乃欲二十而五以比漆林之征则是为本末者无以异与周礼之意相违甚矣况周官载治法甚详必欲举而行之宜有先于此者如賖贷之法刘歆行于新室已不效矣莽之亡虽不专以此然亦取亡之一道也故臣谓圣世讲求宜讲求先王之法章明较着已试而效者推而行之不当取疑文虚説茍以图治焉
　　一新法将以振乏絶抑兼并此诚为天下者之所虑然臣切以谓为此者有施设次第而其效不可以遽见若乱其纪纲倒其先后而徒以振乏絶抑兼并为意则其治必不成成必不久何以言之西汉之时所患者诸侯地大过制无不帝制而天子自为者擅爵人赦死罪甚者戴黄屋至逆节萌起内窥京师此其势非止兼并之放恣贫弱之乏絶也然而贾谊处之不过欲众建诸侯而少其力鼂错不知出此以谪削诸侯之地而致七国之祸汉室防亡其后主父偃卒用谊防推恩分子弟国邑而诸侯销弱京师以尊所谓安危之防岂不在谋盖谓此也今以青苖细故招天下之议使老臣踈外而不见聴辅臣迁延而不就职门下执奏而不肯行谏官请罪而求去若此其事虽善难以必行况复疑文虚説若前之云云者哉臣闻夏之贡法其传乃自尧舜以来可谓善矣及周之世不可行也则变而为助故传曰治地莫善于助莫不善于贡若夫文武周公岂固弃毁先代之法哉盖时有不可行人有不可强不得不舍先圣而从近世弃古法而徇人情以舜之世而有苖不率又以禹出兵而征之其势如覆太山以压卵然以益之一言则还师而修徳以舜禹之圣犹不能无过举其所以为不可及者以其能舍已从人唯是之求也今賖贷之法用之于周不过如贡法之善论者之纷纷又非止益之一言然而牢闭固拒从而为之辞以必其所不必何也臣切忧奸邪之臣乗人情之汹汹争欲上章奏疏动揺朝廷外以钩直取名内实结党连伍小则希权位窃贵势大或怀不可测之奸谋朝廷建法兴事不与大臣正士为谋而务排其説黜其忠乃使奸邪小人得骋其志日夜増饰造作而幸其有变流传四方骇动天下甚非国家之福也
　　一新制以谓周礼国事财用取具于泉府之官賖贷之息今常平之物不领于三司专以振民乏絶比周公之法乃不以取具国事之财用故云公家无所利其入也臣切以谓箕子见象筯而叹曰必为玉杯其后果以奢泰亡国孔子以谓为刍灵者为善为俑者不仁盖俑疑于人而后世有用殉者矣仁圣之防微虑逺其深矣乎今以泉府不明之法施于主上仁民爱物之时虽云取息二分将以广施散利补助耕敛之乏絶然臣切亦私忧使者不皆得其人州县不能深知朝廷之微意而并縁为奸聚敛希防则单弱之民或受其弊九重万里何由察而知之今者朝廷清明法令备具而将漕之臣迫于财赋之不足州县之吏畏惮监司之谴诃尚且公为掊敛百出千名朝廷明有取息之文俗吏不能通知经义则臣又切怀箕子之私忧与仲尼之逺虑也以陛下之睿明天姿仁恕推仁民爱物之心而创行新法臣恐万世之后失其本真有剥肤椎髓应上之求者矣则为玉杯以亡国与用人而殉死可不深防其渐欤
　　右臣所条三事非欲与建议之臣争胜负辞辨而已盖内竭区区之愚忠外采众人之正论不敢以虚辞滥説疑误天听伏望陛下防以不疑一朝罢去毋使天下疑朝廷之为利小人幸君子之道消徐讲治法跻世太平非独臣之幸甚实四海幸甚【熙宁三年三月上时为右正言】














　　宋名臣奏议巻一百十二
  </div>
  <div class="pagination">
   <a href="宋名臣奏议_page50.html">
    上一页
   </a>
   <span>
    ...
   </span>
   <a href="宋名臣奏议_page46.html">
    46
   </a>
   <a href="宋名臣奏议_page47.html">
    47
   </a>
   <a href="宋名臣奏议_page48.html">
    48
   </a>
   <a href="宋名臣奏议_page49.html">
    49
   </a>
   <a href="宋名臣奏议_page50.html">
    50
   </a>
   <span class="current-page">
    51
   </span>
   <a href="宋名臣奏议_page52.html">
    52
   </a>
   <a href="宋名臣奏议_page53.html">
    53
   </a>
   <a href="宋名臣奏议_page54.html">
    54
   </a>
   <a href="宋名臣奏议_page55.html">
    55
   </a>
   <a href="宋名臣奏议_page56.html">
    56
   </a>
   <span>
    ...
   </span>
   <a href="宋名臣奏议_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
