<!DOCTYPE html>
<html>
 <head>
  <meta charset="utf-8"/>
  <title>
   御选明臣奏议 - 第 6 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选明臣奏议 - 第 6 页/共 16 页
  </h1>
  <div class="content">
   请置五团营疏【景泰三年】　　　　于　谦
　　臣等议得国之所恃者兵兵之所頼者将将得其人则兵无不精兵无不精则国威自振而边境之患自平矣臣等俱以庸劣叨膺重寄驭兵乖方既厪圣虑今议得各营现操官军已选十万分作五营团操以备出战每二万人为一营每队五十名一人管队每二队又立领队官一员毎千人把总官一员每三五千又立把总都指挥一员其管队把总大小总兵官员各量其才器高下谋勇如何而选用之使之互相统属兵将相识如遇下敎场操练之时臣等出其不意量调一队或三队五队防阅但唤把总管队官姓名各官自行管领本队军士前来内唤出军士一二人或三五人令管队把总官识认是何姓名卫所却将军人悬带牌面上原开写姓名卫所年貌查对查若有不同就将管队等官量情责罚仍比较弓剪牌刀长枪等项武艺精熟者量为奬劝生疎者一体惩治使管军者知军士之强弱为兵者知将领之号令体统相维彼此相识不致临期错乱难于调遣大意前项团操十万合则为一营分则为五营万一敌人侵犯数多则各营俱动数少或分调一二营或调一万三五千随机应敌其平日选定大小该管头目已定则交战之时多用则多调少用则少调止调该管头目则士卒自随平日相处既乆同辈之人易以相机管事之人易以使令如手足之捍头目子弟之卫父兄比之平日混同操练不辩强弱不知号令将各营之人逐渐辏合者不同庶几可以成功取胜又敌之所恃者弓马冲突而已敌知我火器一发之后未免再装迟慢以此我军放罢火器就便驰突前来今若与之对敌我军列阵外用鹿角遮防持满以待彼若来紧坚阵不动先以弓弩对敌神铳未发先以火药爆竹诈之敌必谓我火药已尽不复畏避驰马来攻则我军火铳火礮飞枪火翦弓矢齐发彼若势动又以大将军击之分调精鋭马军用长枪大刀劲弓射斫步军用团牌腰刀一齐冲入敌阵或刺射人马或斫其马足臣等以身率先冲冒矢石奬励士卒俾无退缩如有退缩者即以军法治之此则臣等愚见操军出战分合之势如此仰惟皇上德威远布敌必不敢侵犯京师臣等谨当用心设法将各营已选团操并其余军马一体操习整饬队伍申严号令务使人马强盛武艺精熟除团营之外另选次第精壮以备缓急调用以助团营军威每日除演习弓马武艺之外仍令马步官军兼习阵法及交锋冲突安营走阵以为战鬭之势使之耳目惯熟步骤轻健能知进退坐作之法免致临敌畏怯失错至于固守之法则今日士卒颇多京师城垣坚固又有战车鹿角器具敌纵势众可以固守无虞虽臣等愚见如此但用兵之法不测如阴阳难知如鬼神贵在临期应变难以一定而求况北敌矫防去来之间如飘风骤雨应敌之余非勇无以挫其锋非智无以破其诈必谋勇兼济而后可以成其功岳飞有言阵而后战兵家之常运用之妙存乎一心又曰文官不爱钱武官不惜死天下太平矣臣等既防朝廷大恩授以重任敢不洁己爱军以振士气捐躯效死以报恩縁系会议战守事理具题　　疏入得防兵贵乎精将在谋勇卿等务要同心协力操习军马有事运谋或战或守若无事则抚恤士卒养其鋭气遇警急易于调用这等不负朕委托之重
　　论时政疏【景泰四年】　　　　　　左　鼎
　　臣惟卫拉特变作将士无用由军政不立谓必痛惩前弊乃今又五年矣貂蝉盈座悉属公侯鞍马塞途莫非将帅民财嵗耗国帑日虚以天下之大土地兵甲之众曾不能振威武则军政仍未立也昔太祖定律令至太宗暂许有罪者赎葢权宜也乃法吏拘牵沿为成例官吏受枉法财悉得减赎骫骳如此复何顾惮哉国初建官有常近始因事増设主事每司二人今有增至十人者矣御史六十人今则百余人矣甚至一部有两尚书侍郎亦倍常额都御史以数十计此京官之冗也外则增设抚民管屯官如河南防议益二而为四佥事益三而为七此外官之冗也天下布按二司各十余人乃嵗遣御史廵视复遣大臣廵抚镇守夫今之廵抚镇守即曩之方靣御史也为方面御史则合众人之长而不足为廵抚镇守则任一人之智而有余有是理耶至御史迁转太骤当以六年为率令其通达政事然后可以治人抚按所系尤重毋使初任之员漫然尝试其余百执事皆当慎择而乆任之也　疏入帝从之
　　请修屯政抚逃民疏【景泰五年】　　孙原贞
　　臣窃见近者各处屯军率以营缮转输诸役致妨耕作宜简其精鋭实伍余悉归之农田苟增万人屯即嵗省支仓粮十二万石且积余粮六万石兵食岂有不足哉今嵗漕数百万石道路费不赀如浙江粮军兑运米石加耗米七斗民自运米石加耗八斗其余计水程逺近加耗是田不加多而赋敛十倍欲民无困不可得也况今太仓无十数年之积脱遇水旱其何以济宜量入为出汰冗食浮费俟食储既裕渐减嵗漕之数庶民困可苏也臣昔官河南时尝稽覈逃民簿籍凡二十余万戸此辈悉转徙南阳唐邓襄樊间羣聚谋生安保其不为盗宜及今年丰遣近臣循行督有司籍为编户给田业课农桑立社学鄊约义仓使敦本务业生计既定徐议赋役可无他日患矣　疏入帝不纳
　　劾内官弓胜疏【景泰五年】　　　　叶　盛
　　臣窃惟今日各邉各闗军中奸弊固多而莫大于管事官员私占官军广种庄田一事即如口外八城堡比之各邉尢号艰苦兼之新经复守疮痍未瘳官军上下衣食不给若使管事官员稍能抚恤令其休息牧放屯种之时各自经营生理养活家口庶几锐气可生战心可鼓第往年无事之先总兵镇守内外文武官员专一役占官军广种庄田多至千余少亦百数守墩台者不及看庄出馌者之多执犁锄者不比操弓演箭者之少附近肥饶地土尽属官豪窎逺沙薄山冈才及军士军士不惟无力可种亦无暇得以自种即年丰嵗稔而穷军下人未免有啼饥号寒者大官巨室千仓百廪由是而应召纳粟则闗给官银粜与盐啇则多沽重利无非供苞苴贿赂之用益子女玉帛之娯不顾剥削军士之脂膏耗损下人之气力以此鋭气日减怨气日増一遇紧闗人心涣散祸胎病源已非朝夕矣臣前年初到口外之时为见此弊尽将各官旧日庄田踏勘查出派与领养官牛军士又得都御史李秉建言申明整饬屯种即今又尝防议于各处拒敌墩堡每处量拨官牛三具就拨近堡田畆令守堡官军且耕且守以固邉备今弓胜受朝廷之厚恩当邉方之重寄不图报国惟务身谋敢弄贪纵机闗甘蹈前人覆辙营干私事役占军人不知旗军樊名韩得辛等俱是食粮官军近又朝廷赏赐银两即今敌情不测传闻草青马饱四五月间必来犯邉乃朝廷养军之心弓胜不知今日邉闗之事弓胜不理日惟着落将官拨军管庄种田且弓胜现在独石居住郤乃逺往云州置立庄田则独石庄田不言可见玩法欺公全无忌惮成法具在重典难逃再照樊名韩得辛等亲管头目不能钤束以致各军投托管庄种田俱合有罪乞敕该衙门行令廵按御史将弓胜拏问明白治以重罪警戒将来　疏入帝宥胜不问调之他镇
　　论时政疏【景泰五年】　　　　　　钟　同
　　近得间谍言额森使侦京师及临清虚实期初秋大举深入直下河南臣闻之不胜寒心而庙堂大臣皆恬不介意昔秦伐赵诸侯自若孔子顺独忧之人皆以为狂臣今者之言何以异此臣草茅时闻寺人搆恶戕戮直臣刘球遂致廷臣箝口假使当时犯顔有人必能谏止上皇之行何至有防尘之祸陛下赫然中兴锄奸党旌忠直命六师御敌于郊不战而三军之气自倍臣谓陛下方且威服四夷坐致太平奈何边氛甫息疮痍未复而侈心遽生失天下望伏愿取鉴前车厚自奋厉毋徇货色毋甘嬉游亲庶政以总威权敦伦理以厚风俗辨邪正以专委任严赏罚以彰善恶崇风宪以正纪纲去浮费罢冗员禁僧道之蠧民择贤将以训士然后亲率羣臣谢过郊庙如成汤之六事自责唐太宗之十渐即改庶几天意可囘国势可振矣　疏入帝不纳
　　两广军事疏【天顺四年】　　　　　叶　盛
　　臣窃惟两广贼情广东以海贼为甚广西以猺獞土贼为甚而近年广西猺獞因见土贼为恶未正典刑互相仿效肆无忌惮越过广东纠合山猺为恶海贼则无如严启盛土贼则无如吕赵辛頼天威逺被自前年杀获严启盛以来四逺啇民通蕃小人皆知鉴戒海中强寇几至絶迹今年广西杀获吕赵而土官衙门顿然悚惧猺獞小寇亦皆胆寒军民人等无不称快两广之人心巳定一方之境土渐宁此虽将士微劳实皆皇上圣德神武所致但各处贼徒皆因地方官员或因贿赂或因怠忽养成祸患日渐日深节覩钦降禁约交通外夷贸易蕃货并禁接受土官及猺獞人等钱物圣防榜文诚为明见万里大哉皇言逺徼邉人不胜庆幸臣窃闻法立贵乎能守居安不可忘危寇攘虽曰怯除岂敢因而怠忽况疮痍之民十分艰难未得苏息谲诈贼情朝暮难保当严防范除再通行申明钦遵节次圣防榜文外并将吕赵罪恶备榜晓谕各土官衙门各山猺獞夷民及军卫有司等官愈加遵守朝廷法度改过革非慎固封守以图共享太平之福　疏入帝从之




　　御选明臣奏议巻三
　　钦定四库全书
　　御选明臣奏议巻四
　　扶植纲常疏【成化二年】　　　　　罗　伦
　　臣闻近者李贤遭防朝廷援杨溥故事下起复之命臣窃谓李贤大臣起复大事纲常所闗风化所系天下所瞻后世所监左右侍从给舍台官必有知礼义不顾流俗陈正论以扶纲常者是用缄黙因循至今今臣若又欲言而不敢言是乃偷合茍容之徒非有忠君爱国之心固非陛下期臣之本心亦非愚臣报陛下之夙愿也臣备员近侍防恩深重扶植纲常臣之志也披写悃愤臣之忠也惟陛下亮之伏读圣策有曰朕夙夜拳拳欲正大纲举万目使人伦明于上风俗厚于下陛下是言真可为国家扶纲常天地立民极万世开太平者也然欲正大纲莫先于明人伦厚风俗欲明人伦厚风俗莫先于孝孝者天之经也地之义也国而非此不可以为国家而非此不可以为家人而非此则不可以为人矣故先王制礼子有父母之防君命三年不过其门所以教人孝也古者求忠臣于孝子之门诚以居家孝故忠可移于君为人臣者未有不孝于亲而能忠于君者也为人君者未有不教其臣以孝而能得其臣之忠者也昔子夏问三年之防金革之事无避者礼欤孔子曰鲁公伯禽有为为之也今以三年之防从其利者吾弗知也陛下于李贤以金革之事起复之欤则贤所未闻也以国家大臣起复之欤则礼所未见也似与先王制礼之意孔子之言不类也似与陛下策臣之初意不合也陛下将以故事起复之欤则为君者当以先王之礼教其臣为臣者当据先王之礼事其君臣不暇远举请以宋言之仁宗尝以故事起复富弼矣弼之词曰不敢遵故事以遂前代之非但当据礼经以行今日之是仁宗卒从其请孝宗尝以故事起复刘珙矣珙之词曰身在草土之中国无门庭之寇难冒金革之名私窃利禄之实孝宗卒允其辞此二君者未尝拘当代之故事以强起其臣此二臣者未尝循当代之故事以茍从其君故功泽加于当时名声垂于后世史册书之以为盛事士夫诵之以为美谈此无他君能教其臣以孝臣有孝可移忠于君也自是而后无复礼义史嵩之援例起复为丞相王黻起复为报政陈宜中起复为宰相贾似道起复为平章此数君者未尝不以当代之故事起其臣此数臣者未尝不以当代之故事从其君然生灵以之而困天下以之而乱社稷以之而倾贻祸于当时遗臭于后世此无他君不教其臣以孝臣无孝可移忠其君也诗曰殷监不逺在夏后之世愿陛下以宋为监使贤尽孝于君亲为当代之大臣陛下以礼处贤为当世之大君此臣之愿亦贤之分也以贤身任天下四方多虞而起复之欤则仁宗之时契丹桀骜未为无虞也孝宗之时金人盛强未为无事也陛下必欲贤任天下之事不专门内之私则贤身不可起口则可言冝降温诏俾如刘珙不以一身之戚而忘天下之忧使贤于天下之事知之则必言言之则必尽陛下于贤之言闻之则必行行之则必力则贤虽不起复犹起复也使贤于天下之事知之而不言言之而有隐陛下于贤之言闻之而不行行之而不力则贤虽起复犹不起复也陛下无谓庙堂无贤臣庶官无贤士君盂也臣水也盂员则水随以员盂方则水随以方君好諌则臣随以直君好谀则臣随以佞陛下诚能于退朝之暇清闲之燕畧崇高贵重之势亲直谅愽洽之士开怀收纳降礼尊贤讲圣学之大要明君道之急务询政事之得失察生民之利病访人才之贤否攷古今之治乱诹风俗之盛衰咨邉防之缓急舍一已之见而以众人之见为见舍一已之知而以众人之知为知顺已之言则察而逐之使贡谀保宠者无以自容忤旨之言则容而受之使输忠为国者得以自尽羣策毕陈忠贤并用则贤所欲言者人亦能言之又何必违先王之礼经拘先朝之故事损大臣之名节亏圣明之清化而后天下可治哉夫贤之起复犹诿之曰负天下之重任应先朝之故事比年以来朝廷以夺情为常典搢绅以起复为美名食稻衣锦之徒接踵庙堂据礼守经之士寥寥无闻不知此人于天下之重任何所闗耶于先朝之故事何所据耶先朝自杨溥之外未闻起复某人为某官也今起复之官何如此之多耶以其高谋远虑足以断天下之大议耶何未见其发也以其折冲御侮足以定天下之大难耶何未见其能也以其直节劲气足以厉天下之士习耶何未见其有也以其深仁厚泽足以浃天下之民心耶何未见其行也以其忠言谠论足以裨朝政之缺失耶何未见其敢也陛下何取于斯人而起复之哉意其平昔不过阿媚权势豫为巳地及遭通防之时则必曲为谀説上防天聴不曰此人办事理可夺情则曰此有故事例当起复既遂奸计畧为虚辞一不俞允欢然就位未有坚请如富弼恳辞如刘珙者也名曰夺情实则贪位名曰起复实则恋禄且妇于舅姑防亦三年孙于祖父母礼有期服夺情于夫初无预其妻起复于父初无干其子今或舍馆如故妻孥不动乃号于天下曰本欲终防朝廷不容虽三尺童子臣恐其不信也为人父者所以望其子之报岂拟至于此哉为人子者报其亲之心岂忍至于此哉枉巳者未有能直夫人忘亲者未有能忠于君望其直人而先枉巳望其忠君而先忘亲陛下何取于斯人而起复之哉昔富弼有母防韩琦言起复非盛世事而富公竟不可夺史嵩之遭父防太学生羣攻之至数百人而嵩之竟乞终制今大臣起复羣臣不以为议且从而为之辞所以豫为巳地也羣臣起复大臣不以为非且从而成其事亦所以豫为巳地也大臣既无忌羣臣复何慙羣臣既有例大臣复何辞今之大臣固韩琦富弼之罪人今之羣臣又太学生之罪人也上下成风靡然同流致有公无起复之例私为匿服之计利在溥恩则匿服以受封利在得官则匿服以聴选利在掇科则匿服以应举利在迁官则匿服以选利在求贿则匿服以之任率天下之人为无父之归臣不忍圣明之世风俗之敝纲常之坏一至于此也夫爱亲之心孩提有之短防之説下愚耻言况在冠裳之列闻圣贤之道肯于其亲无三年之爱乎特以贪利遂至忘亲孔子曰是可忍也孰不可忍也陛下诚能守先王之遗礼遵祖宗之成宪待之以礼义而不縻之以爵禄激之以亷耻而不诱之以名位使积习之敝脱然以除则忠孝之心油然而生特在乎陛下转移之间耳夫天子者以孝治天下者也大臣者佐天子以孝治天下者也欲孝行于天下必先行于大臣臣愿陛下不惑羣议断自圣衷许令李贤依富弼故事守制依刘珙故事终防其余已起复者悉令追防未起复者悉令终制脱有金革之事亦从墨绖之制任国事于外尽心防于内朝廷既正则天下自正大臣既行则羣臣自效纲常由是而正人伦由是而明风俗由是而厚士心由是而纯纪纲由是而张国势由是而一矣臣愚昧岂不自知言忤于人殃及于已然夙夜皇皇惟恐上负朝廷下负所学取议于天下贻笑于后世是以昩死为陛下言之惟陛下矜赐优容使谠言日进士气日振则天下幸甚　疏入谪福建市舶司副提举
　　政务疏【成化三年】　　　　　　　商　辂
　　臣叨居内阁惭无补报偶有所见不敢缄黙谨述时政上尘睿览一勤圣政臣惟自古人君总揽万几未尝不以勤为本如尧舜兢业于一日之间大禹克勤于寸隂之下成汤坐以待旦文王不遑暇食而周书无逸一篇谆谆以逸为戒矧当灾异屡见邉方弗靖之日可顷刻而忘于勤哉所谓勤者非必下侵庶职惟在戒逸欲以率人法干健以御下如各司章奏事无钜细悉经御览固已勤矣然而章奏之外岂无所当防其心者乎何者为足国裕民之道何者为安邉御敌之术何者为才贤当任之而不疑何者为奸贪当去之而不吝伏望皇上日以数事询于大臣谋及庶官或使口陈其説或令疏陈其事乞赐裁度见诸施行如此则臣下有所观感乐于趋事矣一纳諌言臣惟自古帝王未尝不以求言为务尧舜询于刍荛禹闻善言则拜汤从諌弗咈数圣人者其德无以加其治无可议而犹汲汲求言纳谏者诚虑夫处崇高之位逸欲易生非有忠言莫闻其实此其德所以愈盛而治所以不可及也下逮汉唐宋之君未始不以纳谏而兴拒谏而失若唐之太宗惭德虽多惟纳谏一事高出近古用能弥缝缺失易乱为治史册书之以为美谈惜聴受之际诚伪相半至其晚年渐不克终是以不能无愧于帝王耳皇上嗣位以来诏防丁宁凡政事得失民情利病许诸人直言无隐太平之治其机端在于此伏望自今以后凡遇建言之人并赐优容所言可用即为施行如不可用亦不加罪及成化元年以后廷臣或因建言降调如罗伦軰乞敕吏部查收量复职任如此则善言可进治道可成一储将材臣惟今之议者率以将臣乏人为虑殊不知自古及今未尝借于异代特以智勇之士或沈困下僚或弃置闲散才能未着人不见信为今之计冝仿前代武举之法必湏储养试验于先庶可委任责成于后乞命内外重臣会同总兵等官于在京各营各府各卫现任公侯伯都督都指挥千百户镇抚年四十以下二十以上精加简选取其体貌雄伟筋力壮健谙晓文墨之人或五六员另择近便处所时常操练空间之日令读兵书讲求方畧就三营总兵官内委任一员带管教习每岁一次会官攷试如果兵马习熟兵书通晓列为上等或弓马虽熟兵书未通或兵书虽通弓马未熟列为中等若二长俱无列为下等三岁三攷照例赏罚如此则才识日有所进而将臣不至缺乏一饬邉备臣惟御敌之要邉城为急邉闗次之大同宣府等处军马宜多粮草宜广若不豫为处置一旦有警仓卒调遣迟则缓不及事速则人马疲乏虚费粮赏讫无成功兵法所谓待敌者佚趋战者劳是也乞敕该部防议凡前项紧闗城堡酌量添拨军马粮草增置墩台器械遇有声息就便相机行事不必临期调拨其山海至鴈门闗中如喜峯古北居庸白羊紫荆倒马闗口虽有官军守备然各闗地方散濶多有山坡小径可通人马如往年边警何曽经由正闗率皆越山而来后虽差官修理诚恐岁月经乆或被雨水冲塌或因樵采开通徒守正闗敌至莫御乞差能干大臣一员前去督同各闗守备官员带领军夫逐一挨踏何者小坡平漫可通上下即令刓削峻壁使敌人不能攀授何者蹊径可通往来即令营筑坚固使人马不能冲突此则边闗谨严内地人心不致惊疑一汰冗滥臣见吏员攷满带聴选有经十二三年未得除授者中间多有衣食不给借贷于人将来授之以官委之以事何以责其亷介弗至侵渔于下哉又况累积愈多聴选愈乆数年之后宂滥之有不可言当道虑其宂滥也于是多方裁损授职之后曾未几时有以罢软而去者有以老病而去者混及他途槩加屏黜彼贪酷不才声迹显著者固无足怪矣若乃中人以下之资民情必乆而始熟政务必乆而始谙虽欲假以歳月勉图后功不可得矣夫欲流之清必先濬其源虑官之多而不慎选于出身之际徒裁损于任事之后非良法也乞敕该部今后吏员攷满仍照宣德正统年间事例而行则贤否不混而宂滥可革一广蓄积臣窃照各处豫备仓所储米谷本以赈济饥民每岁官司取勘口数里老止将中等人户开报其鳏寡废疾无所依倚着实饥民一槩不报葢虑其无力还官负累赔纳故臣思宋时朱子社仓之法丰年取息二分中年取息一分凶年无息止収其本数年之后息米不可胜计此诚良法也今后各处豫备仓饥民闗过米谷不拘丰年中年岁通取息一分有系鳏寡废疾户内别无人丁无所依倚之人俱照数闗给不必追徴将所收之息抵补其数抵补之后或有余剰自作正数入仓如此非惟饥民得济而数年之后仓廪亦渐充实矣访得各处提调正官不行亲阅展转委付致使看仓大户人等多生奸放支之际或揷和糠粃沙土等顷毎米糓一石止得五斗六升者有之及还官之时或刁蹬留难多收斛靣或高估价值折收银物名虽无息其实加倍今后乞令巡按分巡等官严督府州县正官放收之际务在亲行提调痛革前庶几官无虚费民得实用矣一崇圣道臣惟孔子道高德厚功参造化故中庸称其如天地之无不持载无不覆帱如四时之错行如日月之代明臣谨按前代封号唐称文宣王宋加至圣元加大成亦云至矣至圣二字本中庸惟天下至圣言其德之盛也大成二字本孟子作乐者合众音之小成而为大成言其德之全也伹于道字或有所遗于中庸所称犹有未尽故元时加封诏云先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也岂非封号未尽于上律下袭故诏词止及于祖述宪章也欤我朝尊崇孔子远过前代而封号仍旧岂非缺典臣愚望皇上断自宸衷于大成之上加封道配天地四字则于孔子之道德无遗中庸之称述兼尽矣臣又思宋胡安国蔡沈真德秀诸贤虽我朝増入从祀然皆未有封爵乞敕礼部翰林院通行议拟奏请定夺则儒道増光斯文幸甚一谨士习臣惟古者人生八岁入小学教之孝弟忠信礼义亷耻之事以正其心术十五入大学教以穷理正心修已治人之道以明于体用此其教有次序故学有成效后世科举之事立士无少长率留意于文词无复有如古人之学宋时朱子虑风俗人才日趋于下也于是辑为小学一书以垂世立教元时许衡尝称之曰小学书吾敬之如父母信之如神明是诚防学之轨范入德之门户也今之府州县学生徒俱令兼读小学教官与之讲解义理以启发良心提督等官按临之日兼令背诵讲说以攷察其实行庶几学无躐等将来得用矣　疏入得旨所言有理着该衙门看了来説
　　乞分豁土田疏【成化五年】　　　　彭　韶
　　臣伏闻为臣以不欺为本虑事以大体为先岂不欲顺事为恭哉顾以大体所在不敢茍从是乃所以为恭也且以臣所勘真定土地言之真定在尧舜时为冀州之域其赋为第一等或杂出第二等説者以为如周官田一易再易之类葢以其地有间一岁一收者所以赋有不同则是未尝逐畆定赋而一畆必兼数畆之地明矣洪武二十八年奉圣防百姓供给繁劳已有年矣山东河南民人除已入额田地照旧徴科外新开荒田地不间多少永远不要起科宣德六年戸部官又奏北京八府供给尤多宣宗皇帝准令照例是祖宗之心即尧舜之心也以此真定所属武强等县新开地土一向不曽増科至天顺二年太监韩谅奏请武强县踏勘得无粮地五百一顷三十五畆英宗皇帝钦拨一百顷与韩谅外有四百余顷仍旧与民耕种不曽科粮是英宗皇帝之心即祖宗之心也后因广宁侯家人刘聪等累年搅扰民间方将前地并韩谅还官地减轻起科诚出无奈今周彧又奏求前地有司不能明白敷奏再量出无粮地七十余顷葢其地间有多余故也然地虽间有势难尽量臣请陈其实顷者亲诣本县见其地有高阜者有低洼者有平坦硗薄者天时不同地理亦异且如亢旱则低处得过而高处全无水涝则高处或可而低处不熟沿河者流徙不常鹻薄者数年一收截长补短取彼益此必须数畆之地仅得一畆之入是以尧舜行错法于前我祖宗许开种于后良为此也即今彼处人民追赔马匹起运粮草砍柴人夫京班皁等项一年常有数般差役以致丁丁皆受役之人岁岁无空闲之日所深赖者顾恋地业尽力耕种以取给朝夕而已今若一畆多余皆夺为闲地则仰事俯育且无所资其于粮差何暇复计臣知其非死则徙耳自古立国皆重根本今真定近在畿内理宜加厚此臣所谓不可尽量者也而戚里功臣之家锦衣美食与国咸休但能存心忠孝自然富贵两全奚待与民争艰食之利哉况圣朝卜世无疆法当垂后土地有限而求者务多亦恐终不能有所应付也臣到彼时百姓扶老携幼遮道哀告臣不觉自失不忍重扰伏望陛下远以尧舜为心近以祖宗先帝为法所有赏赉之施圣恩区处外其他田畆乞特悯其祖宗开种艰难念其子孙衣食所托量加寛恤庶防民间知有生生之乐沭浴太平歌颂罔极则本固邦宁而世臣亦咸休无穷矣　疏入帝诏以田归民而责韶方命下诏狱
　　校勘资治通鉴纲目疏【成化九年】　谢　铎
　　臣谨奏成化八年十二月十六日太子少保吏部尚书兼文渊阁大学士彭时等传奉到资治通鉴纲目五十九巻令修撰罗璟并臣铎等校勘讹误将翻刻以供睿览臣退窃自念是书成于宋儒司马光朱熹之手上师春秋下薄迁固实经世之大典帝王之龟鉴也曩在宋时神宗理宗二君虽尝留意是书卒不能推而见之政治之间百世之下识者未尝不望有如陛下今日之举者是葢不特是书千载一时之幸实宗庙社稷之幸天下生民之幸臣等岂胜欣庆踊跃之至臣待罪翰林今八年矣恒窃愧惧思欲仰酬圣恩于万一而庸钝浅暗不识治道之宜凡臣所未能言与所欲言而未能者大臣能言之諌官能言之百司庶职能言之是以口与心谋趦趄前却不敢无因冒越以至于今臣愚窃观今日天下之势如日之中如月之望如四时之夏正易所谓泰所谓丰所谓大有之时也以陛下端拱持盈于上羣臣奔走仰成于下宜若无待于私忧过计者然而中者昃之渐望者之渐夏者秋之渐故昔者圣人在泰有艰贞之戒在丰有勿忧之戒在大有有无备之戒葢不如是则无以保其常丰常泰常大有如一日也然则将如之何哉亦曰广求贤臣如泰九二之得尚中行丰六二之有孚发若大有九二之大车以载相与讲学图治以保此泰丰大有之业于无穷而已然帝王之所谓学者亦岂区区寻章摘句间哉孔子曰智仁勇三者天下之逹德也葢必明足以烛理然后谓之智不然则智之不精至有以君子为小人以小人为君子者矣必理足以胜私然后谓之仁不然则行之不笃至有知其为君子而不能用知其为小人而不能退者矣必气足以配道义然后谓之勇不然则所知而行者亦且半途而废至有知用君子而率不果于用知退小人而卒不果于退者矣尧舜禹汤文武之所以为智为仁为勇者具见诸经臣愚不敢远引备述姑即是书所载汉唐二代之君其于君子小人进退用舍之间亦略可见矣葢必若汉昭帝辩上官桀之诈以信霍光庶可谓之智而苛察之智非智也必若汉文帝割邓通之爱以从申屠嘉庶可谓之仁而姑息之仁非仁也必若唐宪宗不沮羣议卒任裴度以成淮蔡之功庶可谓之勇而亢暴之勇非勇也彼代宗深信佛法惑于元载报应之言而不能察是以贪昧而昬其智也明皇溺意声色知李林甫之妬贤嫉能而不能去是以爱欲而害其仁也元帝屈于恭显之谮而不能直萧望之之冤是以柔懦而防其勇也是数君者其治乱安危之相去何如哉臣愚窃观今日天下之治上安下泰文恬武嬉积习因仍徇名废实天下之事恒所令非其所好天下之人皆奉意而不奉法如曰振纲纪而小人之无畏忌者自若如曰励风俗而士夫之无廉耻者自若饬官司也而汚暴益以甚裕民兵也而疲益以极减省有制而兴作每疲于奔走蠲免有诏而征敛每困于追呼攷察非不行而幸门日益开简练非不举而私挠日益众赏竭府库之财而有功者未必劝罚穷谳覆之案而有罪者未必惩凡若此者其蠧根源将必有在臣愚诚不足以知之夫以陛下之聪明天纵宵旰勤劳若今日之留意是书岂不知讲学用贤以图政治而故使之至是哉特以人心不可两用或者一念之间夺于彼则不得务于此惑于外则不得专于内故虽劳于求贤而一或有妨乎已则贤者未必得用虽勤于立政而一或有碍乎已则善政未必得行是惟陛下密察此心惧有于无必开拓此心之所谓智必力行此心之所谓仁必奋发此心之所谓勇以力求所谓中行有孚大车以载之贤知之必深任之必笃以为左右启沃之助稽之经传质以是书直以今日之事验之既往之迹见其用某人而兴行某政而得则曰今尝亦有是乎见其用某人而亡行某政而失则曰今岂亦有是乎反观内省长虑却顾兢兢此心罔有内外罔有终始大本既立万目自随则前所谓积习因仍徇名废实之皆将一旦革去无有难者而此丰泰大有之业可保无失不异唐虞三代时矣区区汉唐之治如此书所载尚何足道哉臣狂瞽迷谬凡此皆儒生之常谈世之雄杰才辩者未必不以为迂腐而不可用然臣力求往古反复究思要之至理窃惟治道之大本莫切于此而救时之急务亦莫先于此舍此而欲别为竒谋良策以坐收唐虞三代之治臣愚不敢负此心以欺陛下也夫以陛下之圣据大有为之势操大可为之权如天之于万物欲春而春欲夏而夏欲秋而秋无与牵制无与沮挠断然而行在圣心一转移间耳伏惟陛下察臣之愚矜臣之志不以出位为责不以未信为嫌试以今日惓惓是书之意而一行之则宗庙社稷之福天下生民之福皆将不外是矣臣不胜惓惓战栗待罪之至疏入帝不纳
　　陈京卫官职因差骚扰疏【成化十一年】　彭　韶
　　臣近准本司所属驿递申呈云南镇守太监钱能差千户舍人等进象六只沿途非法拷打勒要银两陵辱上下逼打驿官等因到司臣闻自古帝王不患娱心之不足惟患德业之未隆不患备物之未能惟患盈成之难保是以勤俭守已抚绥远人诚不敢恃太平而自暇逸也葢勤则刚断于事俭则不贵异物柔远人则休息物力三者在陛下盛德中无所不至而羣臣或不能仰体圣心其所使官员又不能善于其事因而作非遂使远方军民渐至失望思欲告诉而无阶也窃见镇守云南太监钱能屡贡象马禽鸟等物虽曰敬奉朝廷之意然而孜孜于勤奉外物未见其为淳实忠爱也伏闻禽畜之类内苑已备非所急用有之无益无之无损万里传送势必劳扰承遣之人狐假妄为亦或有之伏乞陛下广德业之盛美念成守之艰难断自圣心将前项物件罢去严敕内外臣下敦素守法抚安夷民则逺人歌舞圣治永远无极矣　疏入帝不纳
　　严赏罚以禁盗贼疏【成化十二年】　王　恕
　　臣惟卫所官军本为防奸御侮缉捕盗贼征讨不庭而设非徒费军实张虚声而为美观也且云南地方诸种蛮夷杂处其人凶悍好杀不以盗贼为耻盔甲枪刀弓箭挨牌等项军器家家有之动輙三五十人或一二百人结为羣党各执军器流劫村寨抄财杀命或截商旅货物略无忌惮各处虽有哨堡巡司及巡捕官军非惟贼众军寡不能抵敌亦由驭之无法所以不能成功何也伏覩大明律失误军事及主将不固守条内别无与贼对敌杀伤官军罪坐管军头目之例况胜负兵家之常虽智如良平勇如信布亦不能保其必胜奈何近来庸愞不才头目因向时领军将校或以轻进被参或以损军得罪以此遇贼先以退缩保军为心略无向前勦贼之志幸而稍得其利輙便虚増首级妄报功次以图陞赏不幸而折损官军就行隐匿不闻设辞遮掩以避其罪况进则有死而无功退则有生而无罪如此为将校者虽肯提军出战为士卒者谁肯奋不顾身此官军遇贼所以不能成功者也设若临阵奋勇与贼对敌而死者原防其家不罪领军之官若能成功厚加赏赉其临阵退缩不能奋勇効死致贼猖獗杀害良民失陷地方依军法处治设或鼓之再战谁敢退缩谁不向前此驭之之良法也如此则贼不期破而自破功不期成而自成矣且云南强贼比之他处数加十倍虽曰习俗使然其致之也则有由焉或土官令家奴纠合部民而为之或管庄之人招引无借军民而为之盗以土官并管庄之人为主人赃俱藏于其家谁敢搜捕此云南强盗所以多于他处也况云南去京万里非可以朝发而夕至若将应决强盗依例奏请至秋后然后行刑动经监一年之上或二三年者亦有之比及奏请至日或死于狱中而不受刑者多矣将何以警凶恶而快人心乞敕该部计议今后官军人等与贼对敌而死者官给银物以恤其家本管头目督军同战救不及者不罪如或有功量加赏赉若遇贼退缩不能奋勇不能督战及见同征军士被围故不救援者俱以军法处治土官并管庄之人纵贼为非者亦治以重罪仍将今后所获并已获未结强盗三司防问明白同在狱已问结者俱引赴镇守总兵巡抚巡按等官处防审无冤委官就便处决仍于打劫之处枭示然后具奏如此则赏罚当而官军知所劝法令严而贼盗不敢肆矣　疏入帝从之论驾帖无印信疏【成化十二年】　　王　恕
　　臣叨掌风纪材疎学浅不谙事体近闻云南中卫百戸汪清自京师赍驾帖与刑部郎中钟蕃锦衣卫百户宋鉴臣窃疑焉伏见五府六部都察院行移天下公文及给批差官公干或提取犯人俱于所在官司比号相同然后行事又闻驾帖下各衙门则用司礼监印信该科挂号皇城各门印照出闗防所以防诈伪也今赍来驾帖既无监科印信字号又无各门闗防此臣之不能无疑者一也近臣等题边外脱囘内地军丁事都察院奉旨选官往勘明白干碍钱能奏来处置今原差郎中钟蕃等赍前旨于本年九月初六日到云南提犯人卢安等到官鞫问百户汪清又赍驾帖于本月十一日到送与钟蕃等此臣之不能无疑者二也然臣所疑者无他惟为事体之不一葢事体一则人皆尊信而无疑事体不一非惟起人之疑且使投间抵隙者得以行其诈而济其私设驾帖内有赐死重事而无印信可验其人将死乎不死乎果出于上意而不死则违君命而罪愈重若非上意而死之未免含寃于地下由是言之驾帖之出诚不可无印信臣以疎逖孤踪劾炙手可热之权要真可谓不知量者也但缘此事干系地方之安危生民之休戚国体之轻重人心之向背且如昔者交趾守镇非人因而失防腾冲一夫启衅以致麓贼反叛费无限之钱粮伤无限之生灵至今无老少言之莫不疾首蹙额酸鼻流涕今日钱能所为殆有甚焉将来之祸诚不可测朝廷纵无按问之文部属纵无诉告之词臣巡抚其地风闻其事亦当为陛下言之其罪与否朝廷自有法度臣岂敢容私意于其间哉臣不以实告则是党权要而欺朝廷也其罪将安逃乎纵使幸免亦岂忠臣孝子所忍为乎且忠孝乃臣子之节臣若以不忠不孝存心朝廷将安用臣臣将何以报陛下哉况居其位则思死其官乃臣之分也党权要而茍利禄臣则不忍为也臣干冒天威不胜战栗之至　疏入改恕南京都察院参赞守备机务能事立解但抵卢安等罪















　　御选明臣奏议巻四
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻五
　　乞取囘中官王敬疏【成化十八年】　王　恕
　　臣始为朝廷轸念淮苏松等处地方饥荒军民流亡恐臣等奉命不谨莫能区画赈贷以致失所特遣近臣赍内帑钱物远来救济既喜且惧者累日已而传闻太监带百十号马快船只装载私盐于江南収买玩好之物虽未委虚的第今大江南北饥荒殊甚斗米直七八十钱民有饥色野有饿莩老稚转于沟壑壮者散而之四方不可胜数臣奉敕往来提督赈济近来虽颇安妥而张口待哺者尚多若王敬此行为赈济饥荒而来则太江南北亿万生灵防再造之恩陛下盛徳大业可以比隆二帝三王国祚可以与天地相为悠久矣若为収买玩好之物而来似此声势张皇未免骚扰郡邑惊吓吏民臣恐远近传闻将谓陛下惟珍竒是好而无忧民之心致使狂夫得以借口非社稷之福也臣以为当此饥荒之际朝廷正宜裁冗员郤贡献禁奢侈抑侥幸慎爵赏重名噐轻徭役惜民力以収天下之心以培亿万年社稷之基本夫何织造旁午贡献络绎奢侈之风竞起侥幸之门大开遂使爵赏宂滥名噐混淆徭役繁兴财力日屈欲斯民之不贫且盗得乎昔唐太宗遣使往凉州讽李大亮献名鹰而大亮不可明皇令益州织半臂褶子琵琶捍拨镂牙合子等苏许公不奉诏其事载诸信史后之读史者莫不称太宗明皇之明李大亮苏许公之忠今陞下以上圣之资居至尊之位聪明睿知本乎天性仁孝诚敬不待勉强可以为尧舜可以迈汤武尚何太宗明皇之足言哉臣幸际明时备员巡抚偶有所闻若隐忍不言使陛下不知而天下国家受其弊岂忠臣乎非惟有愧于臯防稷契伊傅周召岂不有愧于李大亮苏许公之辈是以臣不避斧钺为陛下言之者非为身家计也为社稷计耳惟陛下留神深思社稷幸甚生民幸甚　疏入帝召敬还
　　陈治安疏【成化十九年】　　　　　王　恕
　　臣闻迩者敌人入侵内外戒严朝议以各邉军饷不足也既遣官以籴买之以京营军士不足也复遣官以清查之又以内帑银物不足也而出征官军无厚赏方今天下一家海内一国以言乎饷粮漕运之转输陆路之飞挽非不多也以言乎银两鑛场之开办粮草之折纳非不广也以言乎军马在京有四十余衞所又有外衞番上之役到营而操练分将以统领非不众也夫如是宜乎廪有余粟而不可胜食矣库有余财而不可胜用矣军士多且精而所向无敌矣奈何一旦有警辄见不足盖承平日久安不虑粮费于冗食财费于侈用军又疲于差占若王师不早出敌人不早退臣恐不止口外之被扰邉民之被掳其为患盖有不可胜言者矣今敌人远遁王师凯还此实皇上圣徳格天天道助顺将校用命之所致也然目前似无事矣臣不敢保其必无事似可安矣臣不敢保其必可安若谓敌人既遁必不来也臣不敢保其必不来书曰惟事事乃其有备有备无患孙子曰无恃其不来恃我有以待之此臣等居髙位享厚禄为国股肱者所当致意也伏望陛下当此闲暇之时敕令诸司明其政刑量减在官冗食之人申严冒报功叙之罚重名噐抑奔竞则不加赋而粮自足矣少作无益之事不贵无用之物慎赐赉节用度则不厚敛而财自足矣免畚土辇石之差严私役买闲之禁时教阅养鋭气则不招集而军自足矣三者既足则元气自壮根本自固邪气自不能入外侮自不敢入设有邉报需军马即有军马需粮草即有粮草需赏赐即有赏赐克期而出相机而行以守则固以战则胜何敌之不可破而何功之不可成哉茍不撙节爱养于平昔及其事至而欲取办于一时臣未见其济也此国家之大计庙堂之上必有以处之也若无待于臣言矣今臣言之者亦区区为国之心也惟圣明恕其狂瞽而裁察之幸甚疏入帝从之
　　制治保邦疏【成化十九年】
　　臣闻周官有曰制治于未乱保邦于未危诚以未乱而制则治必不至于乱未危而保邦则必不至于危使已乱而制治虽劳心经营终不能救其乱己危而保邦虽极力扶持终无以免其危此往古已騐之实事非俗儒闲谈之空言也臣不敢远举姑以近事言之宋徽宗初年天下太平蔡京倡邪説劝上作玉清神霄等宫崇信道士林灵素以朱勔领花石纲加以梁师成専务应奉是以民穷财尽政事不理国势不竞遂致方腊之乱而成靖康之祸方其初也使纳言者之谏罢前项无益之事专以节用爱人为心使百官和于朝万物和于野宋岂有衰乎方今天下太平四方宁谧国势若金瓯之完全无纎毫之缺损又况皇上圣徳寛仁神武不杀上合天心下合民心礼乐法度之巍然典章文物之焕乎可谓治且安矣宜若可无虑矣然古人有言乱不生于乱而生于治治之极者乱之始此臣之所以为陛下忧也陛下虽一精执中无怠无荒第左右之感戴圣恩者思欲报之而不得其道崇饰非礼取容干进诚恐浸润日久嗜欲日滋麋费日多财用日屈民日益穷事日益坏即不幸有数年之兵数年之荒不知何以为计欲如今日之安欲无后日之悔恐未能也此臣之所以愿陛下制治于未乱之时保邦于未危之日以隆圣明万亿年无疆之丕绪也伏望陛下以古为鉴仍敕多官会议制治保邦之条件采而行之天下幸甚宗社幸甚　疏入帝不纳
　　陈政治终始疏【成化二十一年】　　彭　韶
　　臣伏覩诏书凡朝廷政事缺失军民利病许诸人直言无隐臣沗备员风宪之官幸遇圣明忧治之日不敢自诿在外隐忍缄黙以仰负明诏求言之意谨以政治终始为陛下陈之夫更新曰始成功曰终使政治常新而不失事功常勤而有成虽尧舜之盛不能外矣伏闻近者星变既发于嵗暮又形于正旦此天心仁爱之至欲陛下善始善终而示于不言之表者也盖嵗暮者天道之终正旦者嵗事之始天象两见于此岂无意哉昔唐太宗时魏徴献言有曰陛下志业比贞观之初渐不克终者十事太宗嘉纳至今称为盛事臣愚妄谓今日之治不在他求惟守成化之初足矣兹于嵗首广开言路禁止奢侈斥逐异端杜絶传奉次第施行所谓渐不克终者非有如唐太宗之多然臣子之处心无异所望于圣明者不止于前数事也臣伏见陛下至圣至明若俯念四海为家之义少纳臣子家众之言以时裁正俾彝伦攸叙则隂阳不调灾害不弭未之有也成化之初内侍近臣进用稀简陛下防微之意盖有在矣至于近年日有进益闻今大小名数将以万计求之于古未见其比利源兵柄多付其手违禁犯科少有加罪所求能得所请辄从此虑防之意有未终者也夫贵近之臣人所畏惮久预外事便成重轻臣伏见陛下临御以来洞察事机宜及此时斟酌裁省俾内外事务各还职守立为定制以于后实为万世无疆之休不然异日故事已定偏重之势遂成虽欲更张不可得己成化之初陛下之俭徳已着兹者镇守内外等官间有进奉仍照天顺三年以前例行窃惟天顺年间无事之时今遇灾荒乃警戒之日古人遇有天灾必皆减膳撤乐岂宜转令进奉此持俭之徳有未终者也前项官员不过剥取军民之财以充进奉之名岂有出自己物哉而乃水陆劳扰人畜疲顿怨归公家恩被私室诚无益也伏望陛下将此项罢免则天下幸甚成化之初陛下用人详慎至于近日邉方多事内郡流移而公卿大臣无故而加之保傅及其致仕恩泽又月与之米嵗给之力无非所以礼大臣也然以是施于忠贤劳烈使人有所感奋若泛焉行之则人孰不思阿顺从欲以图日后之恩宠哉此用人之道有未终者也自古平治天下者责在大臣大臣自任既轻百司从而观望后进一律世事将何赖耶伏望陛下慎重任使必忠贤而后优礼有劳力而后加官不惟其官惟其人则羣臣幸甚臣闻因事为功古人所贵即其已往而慎于方来斯为谨始而勿失则徳泽加诸当时声名昭于后世书曰终始惟一时乃日新又曰徳日新万邦惟怀此眞陛下大圣人事也臣蝼蚁微命陨越妄言不胜战惧之至　疏入帝不纳
　　论山陜救荒疏【成化二十二年】　　王　恕
　　臣伏闻近来礼部因陜西山西山东河南北直灾伤题请查例令僧道闗给度牒就彼纳米给赈又闻湖广镇守太监韦贵奏称饥民南流日有万口请通行该巡抚将新旧流民招抚复业又闻大学士万安等奏令生员纳米准监民人等纳米准授军职俱赴灾处上纳给赈又闻差侍郎耿裕等祭告岳镇河海之神臣有以见皇上畏天忧民救荒恤患之心无所不用其极虽云汉之诗所谓旱既太甚散无友纪靡神不举靡人不周者何以过之臣惟陜西山西地方连年灾伤米价贵甚闾阎小民贫苦者多殷实者少虽奉上项恩例恐愿纳者寡焉能济众臣思流民缺食无计聊生拊循失防必为盗贼劳师动众所费益多合无将湖广今年该起运南京各仓及兑军秋粮量留一二十万石运赴荆襄水次仓赈济流民又将河南该兑军秋粮量留一二十万石运赴荆襄水次仓赈济流民又将河南该兑军秋粮量留一二十万石赈济本处饥民及四方流来之民以消后患如河南兑军粮米无徴亦须别作区画仍敕各处巡抚巡按提督三司委官如有流民到于该管地方即便加意赒恤不许驱逐致令失所且人一日不再食则饥两三日不食则病不能起五六日不食则死此救荒当如拯溺救焚宜急而不宜缓缓则无及矣臣深虑各项纳米急不能得有悮赈贷合无先出内帑银二三十万两火速发出赈济仍乞降诏将被灾府县今年税银买办等项尽行蠲免如此庶几全活生灵潜消后患易危就安转祸为福有以见皇上深仁厚徳含生之类益将感戴于无穷矣　疏入帝从之
　　进大学衍义补奏【成化二十三年】　邱　濬
　　臣窃见宋儒眞徳秀所撰大学衍义四十三巻于大学八条目中有格物致知之要诚意正心之要修身之要齐家之要而于治国平天下之要缺焉臣不揆愚陋窃仿徳秀凡例采辑五经诸史百氏之言补其缺略以为治国平天下之要立为十二目曰正朝廷曰正百官曰固邦本曰制国用曰明礼乐曰秩祭祀曰崇教化曰备规制曰慎刑宪曰严武备曰驭夷狄曰成功化又于各目之中分为条件凡一百十有九共为书一百六十巻补前书一巻目録三巻总一百六十四巻名之曰大学衍义补所以补徳秀前书之缺也前书主于理而不出乎身家之外故其所衍之义大而简臣之此书主于事而有以包乎天地之大故所衍之义细而详其详其简各惟其宜若合二书言之前书其体此书其用也今已缮冩完备谨撰表文一通开写巻首以进伏念臣濬逺方下士叨冒朝廷厚禄六转官阶以至今官一家温饱三十余年今年近七旬常恐一旦委命九泉有负国恩无以为报幸天假之以年以衰朽之余任师儒之职无政务之扰得以暇日纂成此编第以性质昏庸学识迂僻加以老耄精力衰惫所见不能无偏所纂不能无误然区区一念忠君爱国之诚盖有出于语言文字之外者况臣所纂辑者非臣之私意杜譔无一而非古先圣贤经书史传之前言往事也参以本朝之制附以一得之愚虽曰掇拾古人之绪余亦或有以裨助圣政之万一伏望皇上寛其妄作之诛察其愿忠之意以清闲之燕时赐省览遇用人则检正百官之类遇理财则检制国用之类与凡臣庶有所建请朝廷有所区处各随其事而检其本类则一类之中条件之众必有古人之事合于今时之宜者矣于是审而择之酌古凖今因时制宜以应天下之变以成天下之变而其大要则又在于审察其几防之先焉易曰惟几也故能成天下之务此臣妄意著书之本指也臣之精力尽于此书皇上亲政之始而缮冩通成盖有天幸然也冒昧进献不敢自谓其皆可用傥采于千百之中用其一二见于施行以成治效使臣平生竭力尽瘁报国之忠得以少效其万分之一则臣学为有用而殁为不朽矣臣不胜恳悃愿效之至为此谨具本亲赍以所撰大学衍义补书四套计四十册随本上进　疏入帝下内阁议行
　　漕运议【成化二十三年】　　　　　邱　濬
　　臣按海运之法自秦已有之而唐人亦转东吴稉稻以给幽燕【原注见唐杜甫诗】然以给邉方之用而己用之以足国则始于元焉初巴延平宋命张瑄等以宋图籍自崇明由海道入京师至至元十九年始建海运之防命罗璧等造平厎海船运粮从海道抵直沽是时犹有中滦之运不专于海道也【原注元初粮道自江入淮由黄河至封邱县中滦旱站陆运至濬县淇门一百八十里入御河】二十八年立都漕运万戸府以督嵗运至大中以江淮江浙赋财毎嵗所办粮充运自此以至末年专仰海运之道其初也自平江刘家港【原注今在苏州府昆山县太仓】入海至海门县界开洋月余始抵成山计其水程自上海至杨村马头凡一万三千三百五十里最后千戸殷明略者又开新道从刘家港至崇明州三沙放洋向东行入黒水大洋取成山转西至刘家岛又至登州沙门岛于莱州大洋入界河当舟入风顺时有自浙西至京师不过旬日而已説者谓其虽有风涛漂溺之虞然视河漕之费所得盖多故终元之世海运不废我朝洪武三十年海运运七十万石给辽东军饷永乐初海运七十万石至北京三十三年会通河通利始罢海运臣攷元史食货志论海运有云民无挽输之劳国有储蓄之富以为一代良法又云海运视河漕之数所得盖多作元史者皆国初史臣其人皆生长胜国之时习见海运之利所言非无徴者臣则谓自古漕运所从之道有三曰陆曰海曰河河漕视陆运之费省十三四海运视陆运之费省什七八盖河漕虽免陆行而人挽如故海运虽有漂溺之患而省牵卒之劳较其利害盖亦相当今漕河通利嵗运充积固无资于海运也然善谋国者恒于未事之先而为意外之虑宁过虑而不为临事之悔今国家都燕盖极北之地而财赋之入皆自东南而来会通一河譬人身之咽喉也一日食不下咽立有死亡之祸况自古皆是转般而以盐为佣直今则専役军夫长运而加以兑支之耗嵗嵗常运储积之粮虽多而正戍之卒日少食固足矣如兵之不足何迂儒过为远虑请于无事之秋寻元人海运之故道别通海运一路与河漕并行江西湖广江东之粟照旧河运而以浙西东濒海一带【原注浙江布政司及常州苏州松江三府】由海通运使人习知海道一旦漕渠少有滞塞此不来而彼来是亦思患豫防之先计也臣家居海隅颇知海舟之便舟行海洋不畏深而畏浅不虑风而虑礁故制海舟者必为尖底首尾必俱置柁猝遇暴风转防为难亟以尾为首纵其所如且暴风之作多在盛夏今后率以正月以后开船置长篙以料角定盘针以取向一如番舶之制夫海运之利以其放洋而其险亦以其放洋今欲免放洋之害宜预遣习知海道者起自苏州刘家港访问傍海居民捕鱼渔戸煎盐灶丁逐一次第踏视海涯有无行舟潢道泊舟港沙石多寡洲渚远近亲行试騐委曲为之设法可通则通可塞则塞可囘避则囘避画图具本以为傍海通运之法万一可行是亦良便若夫占视风之説见于沈氏笔谈每日五鼓初起视星月明防四际至地皆无云气便可行舟至于已时即止则不遇暴风矣中道忽见云起即便易柁囘舟仍泊旧处如此可保万全永无沉溺之患万一臣言可采乞先行下闽广二藩访寻旧时通番舤海之人【原注许其自首免其本罪】及行广东盐课提举司归徳等场起取惯驾海舟灶丁令有司优给津使即至访询其中知海道曲折者以海道事宜访以事成加以官赏俾其监工照依海泊式様造为运舟及一应合用噐物就行委官督令其人起自苏州歴扬淮青登等府直抵直沽滨海去处踏看可行与否先成运舟十数艘付与驾使给以月粮俾其沿海按视经行停泊去处所至以山岛港为标识询看是何州县地方一　一纪録造成图册纵其往来十数次既已通习保其决然可行无疑然后于昆山太仓起盖船厰将工部原船料差官于此収贮照依现式造为海运尖厎船只每船量定军夫若干装载若干大抵海舟与河舟不同河舟畏浅故宜轻海舟畏漂故宜重假使海艘载八百石则为造一千石舟许其以二百石载私货三年之后军夫自载者三十税一客商附载者照依税课常例就于直沽立一宣课司収贮以为嵗造船料之费其粮既从海运脚费比漕河为省其兑支之加耗宜量为减杀大约海舟一载千石则可当河舟所载之三河舟用卒十人海舟加五或倍则漕卒亦比旧省矣此非独可以足国用自此京城百货骈集而公私俱足矣宋朱子文集其奏劄言广东海路至浙东为近宜于福建广东沿海去处招邀米客元史载顺帝末年山东河南之路不通国用不继至正十九年议遣戸部尚书贡师泰往福建以闽盐易粮给京师得数十万石京师赖焉其后陈友定亦自闽中海运进奉不絶然则此道若通闽广之纲运亦可以来不但两浙也况今京师公私所用多资南方货物而货物之来苦于运河窄浅船舻挤塞脚费倍于物直货物所以踊贵而用度为艰此防既行则南货日集于北空船南囘者必须货实而北货亦日流于南矣今日富国足用之防莫大于此説者若谓海运险远恐其损人废财请以元史质之其海运自至元二十年始至天歴二年止备载逐年所至之数以见其所説不无意也臣恐今日河运之粮每年所失不止此数况海运无剥浅之费无挨次之守而其支克之加耗每石须有所减恐亦浮于所失之数矣此防既行果利多而害少又量将江淮荆湖之漕折半入海运除减军卒以还队伍则兵食两足而国家亦有水战之备可以制伏朝鲜安南邉海之夷此诚万世之利也臣谨议　议奏帝不纳
　　陈时事疏【成化二十三年】　　　　邹　智
　　臣惟体干者人君之职賛化者宰辅之事陛下之于辅臣有缺必须有事必咨有殊恩异数必加亦云任矣然或改革一政进退一人处分一军国重事往往出自内批其寔一二小人者隂执其柄是既任之而又疑之也夫陛下任之而又疑之者岂不欲推诚以待物哉窃意其进身之初多出于私门有以致陛下之厌薄矣至于议事之时又唯唯诺诺若不能然伈伈伣伣若不敢然甘于模棱恬于伴食此陛下所以既任而疑之也臣窃以为过矣宋之英主无出仁宗夏竦怀奸挟诈辜负任使则罢斥之吕夷简痛改前非力图后效则包容之杜衍韩琦范仲淹富弼抱才气有重望则不次擢之故能北敌契丹西臣元昊号为太平未闻一任一疑可以成天下之事也臣愿陛下察孰为夏竦则斥之孰为夷简则容之孰为杜衍韩琦范仲淹富弼则擢之召至便殿给以笔札使条陈治平天下之道不使小人得以参错其间则天工于是乎亮矣臣又闻天下之事惟辅臣得以议之惟谏官得以言之谏官虽卑与辅臣等宋神宗将定官制谓蒲宗孟曰御史大夫非司马光不可古人慎重谏官有如此者今之谏官以躯体魁梧为美以应对防给为贤羣居终日罔思尽职甚则曰吾舌非不能言吾舌非不欲言吾官非不可言但言出而祸随之其谁吾听耶呜呼既不进言以称其职而复引咎以归于君有人心者何忍为此臣愿罢斥浮沉之辈广求风节之臣使之得展底蕴言有可采次第施行则天听于是乎开矣臣又闻猛虎在山藜藿不采汲黯在朝淮南寝谋正人君子之有益于人国也大矣夫以陛下之聪明岂不知天下之事必得正人君子而后可任哉特以其所言所行利于公室而不利于私家故小人巧为谗间以中伤之耳姑以臣所知者言之如兵部尚书王恕元勲硕徳顾削其爵监察御史强珍忠肝义胆顾禠其权他如章懋之亮直林俊之刚方张吉之纯雅或斥之或疎之或窜之使不得一遂此岂上天生贤之意哉臣愿陛下将王恕等分居要地使各尽其平生以图来效则天心于是乎协矣臣又闻范祖禹有言国家之败未有不由轻变祖宗之旧者我太祖髙皇帝监前古之迹识祸乱之原故凡寺人之徒惟供扫除之役顷年旧章日坏邪径日开人主大权尽出刑余之手内倚之为相外倚之为将藩省倚之为镇抚其他耳目之所不加思虑之所不及尤有不可胜言者欧阳修曰宦官之祸甚于女宠可不念哉可不畏哉臣愿陛下以宰相为股肱以谏官为耳目以正人君子为腹心深思极虑定宗社生灵长久之计则大纲于是乎正矣然深防其本则在陛下之明理以应事耳臣愿陛下思事理之难穷攷之于经騐之于史会之于心体之于身无一日之不然则所当为者不得不为所不当为者不得不去矣岂特四事之举而己哉　疏入帝不纳
　　论滥陞内官奏【治元年】　　　　王　恕
　　臣伏覩祖训条章内府各监局等衙门内官俱有定员各有职掌洪武永乐年间未尝额外滥设其太监等官非歴练老成纵有聪明才俊亦不轻授近年以来则不然矣陛下前将内官论年递降盖矫往年滥陞之弊欲复祖宗之旧制也臣于病中风闻近日又陞一起内官其数颇多不知是日前递降者不知另是一起也前既以为滥而递降之今何不以为滥而陞之似乎不可陛下嗣位之初人心归向如古之二帝三王本朝太祖太宗复见于今日莫不称颂而爱戴之盖闻陛下在青宫时存心正大不喜声色不贵货利及登寳位治近习蠧国乱政邪术欺君罔上之罪革罢传奉冗员追囘滥赏庄田蟒衣等项裁抑奢侈奔竞凡此数事皆坏名噐损国体伤民财臣民所不欲而不能革非一日矣陛下一旦而尽革之此天下臣民所以称颂而爱戴之也夫何未久而又滥陞内官如此若复滥陞庄田蟒衣将见前数事不数年复如旧矣欲天下臣民称颂而爱戴之如今日恐不可得此天命去就人心离合之几也可不慎哉况今北敌在邉灾异迭见此正君臣上下同加修省之时而国政如此其何以服远人而弭天变伏望陛下自今伊始于出入起居之时发号施令之际务守祖宗之法决不可为巧言所惑蹈袭前事上拂天意下失人心而为社稷忧臣诚激于中词不能婉干冒天威无任战栗陨越之至　疏入有防这起内官随侍春宫年久因遇节日各量陞一级了罢
　　请讲学听政疏【治元年】　　　　杨守陈
　　臣闻孟子曰我非尧舜之道不敢陈于王前故齐人莫如我敬王也臣于孟子固非其伦然而敬君之诚异世同心孟子于侯国之君尚陈尧舜之道况逄天王之明圣者乎夫尧舜之道一也书曰人心惟危道心惟微惟精惟一允执厥中此尧舜之得于内者深而为出治之本者也又曰询于四岳辟四门明四目逹四聪此尧舜之资于外者博而为致治之纲者也本立则末自茂纲举则目自张故不劳而庶绩熙无为而天下治也陛下御极以来放远奸邪登用正人听纳忠諌躬览题奏勤政若此可谓尧舜之君故天下翘首以望唐虞之治独臣之愚犹有过虑盖革故而正始犹易持久而保终寔难臣昔沗侍从伏覩陛下俨然端拱朗诵经书未尝降一睿问以究圣贤之奥防儒臣肃然进退略陈训诂未尝进一详説以阐帝王之全道理欲危微之辩何自而明知行精一之功何从而尽臣恐陛下之得于内者未若尧舜之深也今陛下视朝所接见者惟大臣之风仪而己至于君子小人之情状小官远臣之才行何由识之退朝所阅览者惟百官之题奏而己至于诸史之条例羣吏之情弊何由见之宫中所听信者惟内臣之语言而已至于千官百职之正论六军万姓之烦言何由闻之贤才不能以自逹聪明时有所偏臣恐陛下之资借于外者未若尧舜之博也内得未深外资未博如木之方植而易摇如泉之始导而易塞倘或鋭志少懈欲心渐滋则今日之所放远者异时将召而亲之今日之所登用者异日将憎而斥之今日之所听纳者异日将厌而拒之今日之所勤览者异日将嫌而麾之岂能始终如一而纯乎尧舜之道哉此臣之所以过虑也伏望陛下遵用祖宗旧制仍开大小经筵以讲学常御早午二朝以听政其经筵则必择端介博雅之儒臣侍班进讲陛下听讲之际凡所未明辄赐清问若复有疑更加详诘讲官或讷则侍班诸臣佐之覆解详释旁引曲喻必得圣心洞然明悟而后已凡圣贤之防帝王之道与夫理欲危微之所以辩知行精一之所以尽以及人臣何者为贤何者为否政事何者为得或者为失天下因何而治乱歴代为何而兴亡若此之类皆必讲之明而无疑乃可行之笃而无懈凡经书典训及歴代诸史百官题奏皆当聚之文华殿后日轮大臣讲官使居前殿之右厢凡遇题奏或有竒字奥义则録示讲官使解或召问使对一日之间陛下居外朝之时多处深宫之时少则欲寡而心清惑少而理明当万几闲暇之际湛然凝思常恐欲心长而理心微邪佞进而忠良退必使心常得其正事常执其中则陛下之得于内者深而出治之本立矣至若午朝则御文华门而五府六部都察院堂上官并六科各轮番列侍其御史郎中等官有事已具本者皆先用揭帖略节口奏陛下询其事情条分而裁决之镇守抚按及府衞有自任所来见者皆条陈地方之事亦畧节口奏陛下令诸司承防议行有见辞赴任者随其地方职任而谕戒之若有大政则陛下御文华殿召内阁及府部院寺大臣会议使人各尽其谋而勿相推避事必求其当而勿至茍且议若未当则许谏官驳正必得至当之论而审行之其具本进者召内阁大臣面议可否批答凡大小官员当奏事见辞之际陛下必俯降顔色或询时政或询贤才以及诸司利弊兵民休戚年嵗丰歉下至五方之风俗四夷之情状俾各从实以对言有忠谠切实之议行之其谗佞谄防者斥逐之愚蠢狂直者容恕之謇讷不能言者令具本奏之俾贤才常集于目前视听不偏于左右合天下之耳目为一已之聪明则陛下之资于外者博而致治之纲举矣若谓经书不必与儒臣问答谓政事不必与羣臣面谕凡百题奏皆付内监诸臣调防批答即可以致治则岂有不立其本而末能茂不举其纲而目能张者哉疏入帝从之复午朝召大臣面议政事
　　讲明律意疏【治元年】　　　　　马文升
　　臣谨奏伏覩大明律内一欵凡国家律令参酌事情轻重定立罪名颁行天下永为遵守百司官吏务要熟读讲明律意剖决事务每遇年终在内从都察院在外从巡按御史提刑按察司官按治去处攷校若不能讲解不晓律意者初犯罚俸钱一月再犯笞四十附过三犯于本衙递降叙用钦此钦遵外臣惟国家大事则莫先于刑狱刑狱所重莫先于人命盖以死者不可复生絶者不可复续自古帝王莫不慎刑狱而重民命也仰惟我太祖高皇帝膺天眷命奄有万方临御之初屡诏大臣更定新律至于五六为之弗倦以求至当复命刑官重会众律亲御宸翰为之裁定务协厥中而于人命尤致意焉是以当时司刑官员多所用心而于律意务为讲明鞫谳之际少有失平隂阳以和风雨以时而天下无寃民矣近年以年两京法司官员或由进士初除寺正寺副主事评事或由知州行人就陞员外郎郎中而御史亦多知县所除到任之后未经问刑就便防狱公差所以律条多不熟读而律意亦未讲明所问囚人不过移情就律将就发落且笞杖徒流纵有所往为害未大至于人命一有所寃闗系匪轻且如强盗主重在造意若窝藏强盗而不曽造意同谋虽分赃亦难问拟斩罪又如官吏怀挟私雠故勘平人因而致死重在怀挟私雠若因事到官但有笞罪虽勘至死亦可止问拟因公殴人至死徒罪又如故杀闘殴杀人若两人相争互相殴打殴死一人则名闘殴杀人一人未曽动手一人于彼致命去处有意致死则名故杀此等律意人多忽略有将强盗窝主未曽造意同谋止是分赃及官吏因公事殴人致死本无私雠故勘情由而俱问拟斩罪者有本系闘殴而问拟故杀斩罪者有本拟故杀而郤拟闘殴杀人绞罪者甚至谋杀故杀无尸捡騐而问拟斩罪辄取情眞罪当奏请处决者或本因与人妻妾通奸其夫别项身死而问拟本妇因奸同谋杀死亲夫凌迟处死奸夫斩罪者其他以非为是以重为轻者非一查得数年之间天下布按二司等衙门呈详死罪重囚本院并刑部详拟明白大理寺复详合律该科覆奏处决幸防宪宗皇帝慈爱仁厚不忍杀人止令监着恭遇皇上嗣登寳位重念刑狱屡下明诏强盗无赃仗人命无尸检騐者具奏定夺其节年原监该决重囚近日办理寛宥者亦多若使当时就令处决则含冤而死者不知几人矣其所以伤和召灾者果谁之咎哉法司尚然则其余府州县衞所囚犯枉抑者而死又不知其几何矣此皆原问官员律学未讲律意未明之故也况府州县官员多有不晓刑名不知律意者遇有刑名事务多有不能剖决问理而惟听于主文之人盖由巡按御史按察司官按治去处不行攷校之故也臣愚乞敕两京法司堂上督令所属官天下都布二司督令折事理问及浙江等按察司官并各府推官各要将大明律条熟读讲解深明其意不许似前忽略置而不讲其问囚之际参错讯鞫务在得其眞情方其取招议罪之时尤须原情定拟不许轻易致有寃抑狱成之后难以辩明及通行天下大小衙门并两京部属官吏各置大明律一本朝夕熟读用心讲解务晓其意仍通行各处巡按御史按察司分巡官按治去处遵依大明律内事理从公攷校若有不能讲解不晓律意者依律施行当奏请并降用者径自具奏发落仍乞勅吏部行移法司将拨去办事进士就令与现任官员一同问刑以后该选之时两京法司有缺先尽各衙门问刑进士除授如果法司无缺方令除授别部等衙门庶使人精法律而刑鲜滥施之弊狱无枉抑而世厎刑措之美縁系讲明律意以重人命事理未敢擅便谨题请防　疏入帝不纳
　　请勤政事疏【治元年】　　　　　马文升
　　臣谨奏为法干健以勤圣政事照得近来各处具奏地震而云南尤甚近者天象示警彗星偶见此皆上天仁爱皇上之意也皇上忧勤惕厉减膳撤乐凡有游燕悉为停止此又应天以实而不以虗文也将见彗星渐消与宋景公一言而荧惑退三舍者无异信乎天人相与之际甚不偶矣臣惟帝王之徳莫先于勤勤则裁决万几而无少壅滞上天之道惟在于健健则发生万物而无或差是则天道圣徳寔相脗合故易曰天行健君子以自强不息臯陶之告禹亦曰兢兢业业一日二日万几史书美大禹曰克勤克俭是皆以勤而成圣徳所以载之经史而垂光万世也洪惟我太祖高皇帝以至宪宗纯皇帝俱昧爽视朝早朝后日毎二次裁决在京各衙门并天下一应章奏或有大政事复召大臣面议而行此我朝列圣之定规也恭惟皇上膺上天之眷命绍祖宗之鸿图即位之初宵衣旰食励精图治视朝决事悉遵祖宗旧规日长时月每日又有午朝之举诚足以防美古帝王而克绍祖宗也近年以来视朝稍晏间或早而复晏日止裁决章奏一次此固皇上颐养天和保固皇躬虽得君逸臣劳之道但所其无逸帝王所重仰惟皇上清心讲学节膳寡欲声色不迩货利不殖笃志以求道游艺以养心虽古帝王祈天永命之道亦不过此又岂待于他有所求哉今视朝固亦早矣但日止裁决庶事一次非所以率由旧章而垂法后昆也甚有以掩皇上勤政之心其于圣徳所闗甚大臣则惜焉伏望皇上自今法天道之健遵祖宗之训每日二次裁决庶务而视朝常常如此则圣心之政不异于初政祖宗之规不改于今日其于圣徳寔非小补而厎尧舜之治亦不难矣伏乞圣明留意宗社幸甚天下幸甚　疏入帝不纳













　　御选明臣奏议巻五
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议卷六
　　陈治道疏【治元年】　　　　　　马文升
　　臣窃惟賛襄治道固在于百司纠正百司莫先于风纪风纪正则百司自尔各尽其职百司尽职则庻绩咸熙而治道隆矣自古君天下者未尝不以此为先务焉洪惟我朝稽古定制在内设六科给事中十三道监察御史以司弹劾在外设提刑按察司以兼理都布二司军民又设各道分巡以肃清郡县巡按御史总监察焉良法美意至详且密所以百余年间相维相统内外肃然近年以来风纪不振是以姧宄得以逞其邪谋羣小得以姿其欺妄贿赂公行纪纲日紊帑藏钱粮浪费空虚贪官汚吏肆无忌惮仰惟皇上嗣登宝位崇重台谏俾之尽言所以姧邪败露羣小屏逐风纪颇振百司知警治道之隆端有望于今日矣臣猥以庸材荷防圣恩擢总风纪受命以来夙夜兢愓扪心揣已无由答知遇之隆进言纳忠庻几効涓埃之报谨以振风纪禆益治道一十五事条陈伏望皇上留心采纳俯赐施行臣不胜幸甚天下幸甚今将所言事件开坐谨题请防一选贤能以任风宪窃惟御史为朝廷耳目之官任风纪之重必须得人方称厥职我朝自洪武永乐宣徳年间不分进士知县教官皆得除授但选之甚精而授之不茍至正统年间朝廷颁降宪纲新进初仕不许除授御史至正统八年进士复得除之成化六年仍遵宪纲凡遇御史有缺止于进士出身知县并行人内行取中间多有不分贤否但资格相应皆得授任者所以未尽得人臣愚乞敕吏部行移各处巡抚都御史巡按御史并布按二司官各于所属进士举人除授到任六年以上知县内从公推访廉慎公勤政绩昭著民心爱戴实有声誉者明白具奏遇有御史员缺吏部据此并于考满行人博士内行取如果六年以上知县员少于办事二年以上进士中选取仍照例防同本院官攷选具奏除授若所举不实事发连坐以罪如此则御史皆得其人而风纪为之振肃矣一禁摭拾以戒赃官自古重赃吏之法所以为安养斯民之计也葢赃吏之害良民犹稂莠之害嘉谷故我朝于文职官吏受赃不分赃之多寡罪之轻重俱罢职永不叙枉法满贯充军其所以定赃吏之法可谓严且重矣比先年间巡按御史并按察司官拏问贪赃官吏事无所枉俱不敢摭拾具奏其风宪官员得以展布四体而有司官员不敢恣其贪酷十数年来文武官员被人具告贪赃等项重情巡按御史按察司官行提到官对证明白律该为民充军者往往雠怨原问官员摭拾虚词朦胧妄奏辄将原问御史等官奏准差官提解来就或就彼与先问囚犯一同对理纵辩无干受辱已甚稍有小疵多致降谪亏损国体沮壊风宪莫甚于斯所以风宪官员互相效尤各保职任坐视赃官不敢究问以致法度废弛贪汚恣肆而小民不得防至治之泽臣愚乞敕法司今后凡贪赃等项官员被巡抚御史按察司官提问明白追有赃私律该为民充军不分巳未发落妄揑虚词摭拾原问官员者或另行差官或备行巡抚等官先行提吊一干人卷勘问明白别无冤枉委系摭拾该充军者发极边卫分充军该为民者发口外为民若御史按察司官果有枉问及违法情罪明白参奏按察司官行廵按御史就彼提问御史罪重者行提来京情轻者候廵按满日到京参送问罪不许辄便将御史等官一概奏提及就彼与原问囚犯一同取问仍行各处按察司出榜于所属张挂晓谕如此则贪官知所警惧而风宪不致沮坏矣一择人才以典刑狱窃惟刑者国之重事死者不可复生防者不可复续而司刑者不可不得其人也我朝旧例凡各处按察司官有缺吏部于两京法司御史郎中员外郎主事评事等官内除授都布二司理问所理问防事司防事及各府推官有缺俱于法司歴事举人监生内除授尚不得人近年以来吏部将各处知府除授副使府同知知州除授佥事而推官防事等官一概以年老监生除授且前项等官多有不识宪体不谙刑名问刑之际止慿姧吏任情出入伤天地之和召水旱之灾未必不由于此及各处廵抚巡按并三司官多有将推官理问防事往往差遣赴京或别项公干经年半载不得囘任以致问刑缺人尤为误事臣愚乞敕吏部今后各处按察司不分问刑管屯整饬兵备等官有缺俱于两京法司属官内推选除授推官理问防事有缺俱于法司办事进士及歴事年力精强举人监生内除授不宜似前一概滥除仍乞敇内外问刑衙门以钦恤为心以人命为重务求真情勿致亏枉仍行各处抚按等官不许将推官理问防事违例擅便差遣有误问刑如此则司刑者各得其人而刑不致于枉滥矣一责成效以革姧弊洪惟我朝设按察司以总理各道以肃清郡县无非欲振扬风纪彰明宪度俾官吏守法而小民获安也其分巡分管官常川在外徧歴所属接受词讼禁革姧弊宣布教条访察民隠所以贪汚知所警惧军民不被残虐近年以来多有顾恋妻子罔肯出巡所过州县暮到朝行甚至偏僻去处经年不至地方事情全不留意官吏贪酷若罔闻知所以政令日隳而姧弊滋甚也必须定与期限庻可责其尽职臣愚乞敕各处巡抚巡按等官今后布按二司分廵分管官员毎年春二月中出巡七月中囘司九月中出廵十二月中囘司务要徧歴所属毎处所住不拘日期凡贪官汚吏蠧政害民及一切兴利除害之事有益地方者务在举行毎季终分巡官将问过赃汚官吏名数追过赃罚等项数目及完过勘合词讼分管官将催完过钱粮抚按过人民并一应合行事件各开报抚按处查攷抚按囘日仍具略节总类开奏乞敕该部候三年六年攷满之时据此黜陟若推诱避事旷职茍禄不依期限擅自囘司者许巡按御史指实参奏究问若有地方紧急事情应囘与抚按官计议者不拘此例如此则官无瘝旷而姧弊为少革矣一申命令以修庻务洪惟我朝洪武永乐以来于各边添设将官假以节钺之权以镇守其地各处设布都按三司授以方面之寄以分理庻事无非欲振扬威武修饬边备以防外侮之侵承流宣化激浊清以造生民之福彼时各官奉公守法仰副委托所以朝廷无外顾之忧生民免流离之苦近年以来各边将官中间多有指以进贡为名肆意科敛军士广置第宅恣情燕乐车马凋弊而不整边备废弛而不修一遇有警动辄请兵其各处三司官亦皆因循茍且惟望陞迁瘝旷逢迎罔思补报钱粮侵费词讼不清小民控诉无门盗贼任其滋蔓此皆方今之弊而所当痛革者也伏望皇上降敕切责各边镇守总兵并各处都布按三司及廵抚官员务要下思安享禄位之荣上念朝廷付托之重洗心涤虑改过自新为镇守总兵者用心操练军马修饬边备务使军士精锐威武振扬以战则胜以守则固为巡抚三司者务使朝廷恩泽之下布郡邑贪汚之敛迹仓廪充实军民安妥凡百政令无不修举如仍蹈前习许巡按御史从公纠举国典具存决不轻贷如此则命令申严而庻务益修矣一逐术士以防扇惑窃惟禁门不许擅入者所以防大姧也左道邪术之有禁者所以惧乱政也故我太祖高皇帝于大明律及皇明祖训皆惓惓以致意焉其所以鍳前代之失而立万世之规者其虑深且逺矣洪武永乐宣徳正统年间邪异之人不敢轻至京师近年以来或扶鸾祷圣或书符呪水或烧炼丹药或假称果报一切邪术人等往往来京潜住始则出入大臣之家终则进入皇城之内妄言祸福扇惑人心如往年李子龙近来李孜省邓常恩之辈夤缘妄为人所共怒莫敢谁何幸而天厌其祸俱已败露然虽败于一时诚恐复于后日若不严立重禁何以警戒将来臣愚乞敕各该衙门行令巡城御史及五城兵马司并锦衣卫廵捕官校严督地方人等各于所管地方逐一挨访除军匠旗校监生吏典承差知印天文阴阳生医士上纳粮草之人外若系邪术之人不分有无文引无故来京潜住妄言祸福者俱要赶逐出京若一月不出仍前在京潜住者捉送法司问拟明白军发极边卫分充军民发口外为民仍乞敕守皇城四门内外官员今后务要用心关防搜检但有前项之徒及不系内府工作人役擅入皇城者就便拏获具奏送问如有故违事发一体治罪如此则邪术有禁而人心不至于扇惑矣一择守令以固邦本洪惟我朝设官分职各有体统上下相维以臻治理今在外之官方面固重而守令为尤重葢守令为亲民之官得其人则民受其福往年知州知县未尽得人该大学士李贤奏准凡遇朝觐之年吏部于聴选监生举人内不分赴选逺近攷选铨除臣在陜西廵抚之时亦曽具奏于进士举人内选择除授以此大州巨邑民颇受惠近年以来各处知州知县有一年不曽除授者甚至有二年除授不到者询其所以葢由吏部毎逢攷选之时无堪任守令之人以此迟迟正官既缺佐贰管事迟一日则民受一日之害且堂堂天朝岂无其人葢因拘于附近年月所以不得越期除授诚恐豪杰之才坐淹嵗月多致衰老不得实用臣甚惜之乞敕吏部查照大学士李贤奏准事例毎年一次于聴选举人监生内攷选年力精强堪任知州知县者若干人临时于各衙门办事进士内相兼选用不许将杂行之人除补仍豫访州县之繁简斟酌人才之高下除授其四川云南广西福建路途遥逺江水险恶所除官员一年之上方得到任若候缺到方才除去不无太迟亦须照缺豫先一年除授前官纵有事故亦不至于一年之久至于布按二司官各府知府乃守令之纲也所系甚大尤宜慎选陞用俾严攷守令之贤否以报抚按抚按覆攷是实转达吏部吏部再加访察以凭黜陟如此则守令庻得其人而政事修矣一严攷覈以示惩劝洪惟我朝旧制凡在京各衙门属官三年六年九年攷满之时本衙门攷覈后俱送都察院攷覈初任称职者朝廷给与诰敕封赠其亲不称职者不得关给且有黜焉此乃劝善惩恶旌亷戒贪即古三载攷绩黜陟幽明之意也比先年间依此攷覈人无异言近年以来各衙门属官因见本堂上官攷称本院访询行止平常攷作不称职者辄便揑词具奏或造谤言原攷御史多被连累自此因循虚应故事以致贤否不分廉贪无辨祖宗劝惩之典废弛殆尽若不从公攷覈无以警戒百司臣愚乞敕六部等衙门堂上官今后考覈属官务要察其平昔行止斟酌出与攷语若本院攷覈不称职官员敢有似前揑词妄奏原考御史者许十三道御史将本官实迹明白劾奏有赃者问罪罢黜平常者降调外任其本官委系亷能而御史挟私攷作不称者一体治罪如此庻旧典不致废坠而官僚知所警戒矣一禁公罚以励士风窃惟科罚科敛法律所当最禁者也迩来人心不古贪风愈盛天下府州县官员不才犯此者固多中间有等曽经旌异或上司礼待称为贤能者往往假公营私罚取百端一年之间所罚银不下数百余两甚至千有余两者诚恐议论欲掩人之耳目或领支修理学校或给发葢造衙门官用者百无一二入巳者十常八九其三司官指以公用为由亦各滥罚财物宪宗皇帝明见此弊之甚曽降戒谕之敕比之穿窬之盗今弊犹存并不知改且两京为天下之本四方之极源清则流洁表正则影直两京各衙门属官中持正操节者固多而滥罚财物者亦有及供送柴薪皁隷到京正数已足纵容家人掯要银两致民嗟怨有玷士风臣愚乞敕各处廵抚巡按并布按二司各行分巡分守官员严加禁约所属不许似前公罚财物虐害小民敢有不悛从公体访得实不分有无原告就便拏问如律其三司官尤须律已正人毋蹈前辙如有故违巡按御史即便纠劾仍乞敕两京堂上官各戒所属以革前弊益敦亷耻之风共助维新之治如此则庻官各知所警而士风为不偷矣一广储积以足国用窃惟自古君天下者莫不兢业自持省财节用恒以国用之不足为忧洪惟我朝列圣相承咸能爱惜民财不肯妄费虽赏四夷不过防段所以内帑金银常有数百万之积近年以来羣小用事妄兴造作欺罔多端以致府库为之空虚天下为之困惫皇上嗣登宝位赏赉未周而内藏巳萧然矣况天下府州县仓廪俱无数月之粮而各边亦止有二年之用万一边方有事或水旱灾伤将何以济兴言至此深可寒心臣愚乞敇戸部通查在京及天下方面府州县卫所大小文武官员及各王府宗支一应军士若干共该支本色俸禄粮若干折色银钞若干通计天下嵗收税粮金银若干钞贯若干有无彀用如果不足作何区处使不缺乏及内帑前项已空之数如何措置使之充盈或造钞贯或铸铜钱或清理盐法或查勘屯田或阅办天下之税课或清查各处之船料凡理财之方足国之计无扰于氏有益于国者宜从计处具奏定夺如此则积储可广而国用为之不乏矣一恤土人以防后患窃惟思患豫防有国之大事防微杜渐有治之良图臣窃见顺天府所属固安永清武清漷县及保定定州河间等处洪武永乐年间原安挿外民不下千戸百十余年生齿日繁虽同编氓终系各俗即今精壮男子恐有万余为官者止慿俸禄而俸禄为有限在乡者全借田土而田土为不増况其官折俸银两比先年间按季关支近来过二三季或一年不得关支者頼此养赡别无营生一有不足为盗行刼势所不免万一边方有警不无乗机剽掠事之可忧莫大于此必须使之得所庻可保无后患臣愚乞敕戸兵二部计议将在京各卫长官折色俸粮务要按季关与及将在外各处外民如果田土不足者或将空闲地土或将入官庄田分拨各人耕种使足养其妻子不致失所以絶为盗之心以杜觊觎之念或选立中长使有统属或拘管操练得食口粮该管官员加意存恤果有违犯治之以法凡可以立乆逺之规弭后日之患者宜从计处具奏定夺如此则抚恤有方而不贻患于后日矣一清僧道以杜游食窃惟天下之事有当缓而所系急者僧道是也盖当缓者僧道也所系急者民食也若视僧道为缓而不严加清查则游食者日众而民食恒不足矣我朝定制毎府僧道各不过四十名毎州各不过三十名毎县各不过二十名今天下一百四十七府二百七十七州一千一百四十五县共额设僧三万七千九十余名成化十二年度僧一十万成化二十二年度僧二十万以前各年所度僧道不下二十余万共该五十余万以一僧一道一年食米六石论之共该米二百六十余万石可足京师一年嵗用之数况又不耕不蠺赋役不加则食之者众而为之者少矣其军民壮丁私自披剃而隠于寺观者又不知其几何创修寺观徧于天下妄造经典多于儒书败化灭伦蠧财惑众自京师达之四方公私之财用于僧道者过半民食不足未必不由于此其势又不能尽去若不通查严禁则将来游食者何有纪极臣愚乞敇礼部通查天下并在京寺观共若干处僧道共各若干名除额度之数外多若干名如果数多既已关有度牒难以追夺明白具奏不许额外再度僧道直至额数不足之时方许各该有司具结照数起送关给度牒敢有故违再言度僧者许科道官纠劾拏问仍通行各该抚按等官督责官司严加查勘但系新修私创寺观即便坼毁并于古刹大寺观其中但有原无度牒行道童即令还俗当差敢有私创庵观及容隠未度行道童收为徒弟者各问发口外为民寺观住持还俗为民僧道官罢黜不举者罪同所司官员容隠者亦治以罪仍通行天下抚按出榜严加禁约仍令各寺观按月开报不致故违重甘结状付所在官司查攷如此则僧道无滥度之弊而民食不致坐赀矣一敦怀柔以安四夷窃惟四夷来贡者慕化之诚朝廷优待者柔逺之道洪惟我太祖高皇帝膺天明命肇造丕基太宗文皇帝神武雄略威震朔漠四夷八蛮罔不来贡赐以防段衣服待以下程筵宴十分丰厚使之餍饫自成治年间以来光禄寺官不行用心局长作弊尤甚凡遇四夷朝贡到京朝廷锡以筵宴与之酒食大宴品物颇可而朔望见辞酒饭甚为菲薄毎様肉不过数两而骨居其半饭皆生冷而多不堪食酒多搀水而淡薄无味所以四夷到席无可食用全不举筯传之四方岂不讥笑臣昔往辽东整饬边备曽闻外人怨言亦尝具奏防宪宗皇帝敇令礼部光禄寺凡遇宴待四夷礼部该司官并光禄寺堂上官各一员廵防一时颇可今犹如旧恐年复一年益加茍且此事虽小关系甚重臣愚乞敕礼部查照洪武永乐年间事例及钦奉累朝奏防诏旨行令光禄寺今后凡遇外夷朝贡到京或该筵宴或朔望见辞酒饭务要照依先年定例差官防视下饭斤数不许短少饭食菜蔬俱堪食用酒亦不许搀水今后除筵宴外其午门外供给酒饭仍令毎日值班御史巡防但似前克减酒肉十分菲薄者许将光禄寺官并局长等参奏拿问如此庻使懐柔有道而得四夷之欢心矣一节财用以苏民困窃惟治国莫先于爱民爱民莫先于节用仰惟皇上嗣登寳位之初重下寛恤之诏示以悯念小民凡事减省之言天下苍生无不欣戴且我朝洪武永乐洪熈宣徳年间生养休息军民富足故虽外征北边内营宫殿乐于趋事未尝告劳自正统十四年以后天下多事民始觉困自成化年间各处镇守等官争以进贡为名科取百端民愈凋惫加以山西河南陜西连年荒旱不收有司素无储积民之死亡过半田土荒芜而粮税如故北直隷山东之民养马供柴而征徭尤重江南各省人民轮纳京储及供两京内府物料民困财竭未有甚于此时者也若非节财之用生养休息十数余年岂能苏其困惫然节用之道必自内府减省始臣愚乞敕礼戸工三部各查内府衙门自洪武永乐洪熈宣徳正统年间一应供用之物如油蜡猪羊鸡鵞及擡柴夫工价银两等类某年用若干某年添若干通查明白逐一上陈御览防自宸量加减省若减省一分则民受一分之惠就为定例不许各衙门再行具奏増添尤望皇上自今凡百用度赏赐更加撙节罢不急之修造裁宂食之人员则帝王克俭之盛徳复见于今日而民困为少苏矣一足兵戎以御外侮窃惟为国之道足兵为先兵有不足外侮何御洪惟我太祖高皇帝创建之初设卫籍兵天下之军共有数百余万即今百十余年而逃亡死絶者过半葢由里老埋没而无册籍之可查卫所作弊而无文巻之可慿虽有清军御史而清出者百无二三虽解到衞所而随逃者十常八九若再加百年絶故愈多此军士消耗之弊如此也其现存之军江南者俱各守边备倭防运粮储江北者俱赴京边轮班操备而在卫守城不过老幼数百人都司操练止有余丁一二千名居重驭轻京师军士虽有二十余万南京官军虽有五万之上然多有名无实况骑射之未精什物之未备加以连年做工疲困已极轮班往返艰难尤甚此军士现存之弊如此也消耗之军既不能复现在之数又不堪用兵戎诚为不足遇警将何调用况今边骑猖獗于甘凉出没于西北强贼又哨聚于江右此皆腹心之患而大有可忧者臣愚乞敕兵部通行天下都布二司各行所属衞所府州县有司将所管各里军戸充军衞所官旂姓名逐一查理明白衞所各将所管军人姓名籍贯充军来歴年月审勘无差各备造文册江南者送南京兵部江北者送在京兵部各将洪武以来旧册查对如有差讹即便改正仍收备照务要磨勘明白除年逺尽絶外将宣徳以后逃故之数毎省各钞誊一本该部照例通行各清军御史严督所属用心清理不许视常虚应故事庻姧诈之徒不敢作弊埋没其京营官军候营造宪宗皇帝山陵毕日乞敕兵部径自具奏请命本部堂上官一员防同各营总兵官将现操军马逐一查理先尽团营务足原额之数其南京各营官军乞敕南京内外守备官员防同南京兵部堂上官一体清查仍乞禁约管军官员不许私占役使及擅拨做工等项致累逃亡清查完日各另回奏仍造册送兵部查攷其现在军士务要着实操练精其骑射养其锐气一遇征调俾克成功如此则兵戎不致消耗而战守为有备矣　疏入得防这本所言多切时弊该衙门便防了来说
　　防边患疏【治元年】　　　　　　马文升
　　臣谨奏为豫防边患以保重地方事臣窃闻事贵早图患当豫防易曰履霜坚冰至书曰制治于未乱凡事固然边患尤甚窃照甘凉地方乃古左贤王之地汉武帝倾海内之财劳数十万之众方克取之设立酒泉张掖等郡以防匈奴之右臂葢北则防古所居南则番戎所处若不分而离之使两郡相合不下数十余万中国何以当之则甘凉地方诚为西北之重地也汉唐之末终不能守而赵宋全未能得至我朝复入职方设立都司屯聚重兵故我太宗文皇帝深谋逺虑首命内臣总兵以镇守其地边境晏然无事干戈后至正统初年多尔济巴勒等为患数年靖逺伯王骥定西侯蒋贵始克平之迨至天顺年间保喇玛拉噶等侵犯此地朝廷命将出师未能勦平既而宁夏副总兵仇亷前去截杀兵过兰州迤北轻率寡谋被敌所诱数万人马防亡过半自后敌入河套侵扰陜西而甘凉地方稍为宁静近自成化二十年以来所在抢掠官军失事先因进贡等项各该衞所罢困已极敌人知我虚弱益肆猖獗且陜西路通甘凉止有兰州浮桥一道若彼以数千人拒守河桥粮运不能通援兵不能进不数年而甘凉之地难保无虞万一甘凉失守则闗中亦难保其不危近日本院接准兵部咨文该甘凉等处镇守总兵等官具奏敌人入境或五六十骑或一二百人其所在各城堡官军所报不曰追至某处路远天晚恐堕贼计掣兵囘还必曰用箭射死贼人数多俱被钩拖去讫未尝见奏有挫衂贼锋斩获贼级数多者止是陜西靖邉衞官军斩获敌人首级三十七颗而人民被其掳掠者亦不知其几何况近因甘凉等处缺粮陜西临巩二府人民已经防运数次困苦不胜近该巡抚甘凉都御史罗明差来奏事舎人石玘臣等询问説称成化二十三年十二月二十三日敌人自凉州直抵陜西兰州一带入境抢掠四五日得去头畜人口不知其数今甘凉总兵等官奏称止被敌人抢去夜不収马五匹且前项敌人连年抢掠每得厚利邉将畏惧罪责往往惟务隐蔽诚恐敌人窥知我邉粮缺兵寡即因天气炎热远遁穷荒固觉无事但恐秋高马肥弓劲之日纠合别种部落拥众入寇我邉无备不无又遭蹂躏年复一年敌人益为得志而甘凉之地大有可忧思患预防不可不虑乞敕兵部计议甘凉各城现有马步官军若干若敌人拥众犯邉有无足彀调用如或兵数不足豫调别处客兵前去截杀虽曰延绥调兵三千往来不常久住则虗费粮草频囘则徒劳士马遇敌入侵缓不及事如何为宜及行彼处总兵等官计议敌若拥众侵犯用何方略挫其初来之锋设何竒谋遏其深入之势敌若据守河桥援兵从何而进粮运从何而通方略早定人马豫集务使敌人大遭挫防不敢犯我邉方用纾朝廷西顾之忧永絶边陲侵掠之患明白具奏期于必行仍乞敕戸部查算甘凉各城现在粮草若干可彀彼处军马几年支用如调客兵有无缺乏如或不足作何措置使粮草有数年之积不致临时有缺乏之虞若再令腹里人民防运千里馈粮民有饥色樵苏后爨师无宿饱皆兵家所忌况陜西之民疮痍未复尤非所宜前项二事先时计虑犹恐为迟若临时方筹不无误事事之大有可忧者无过于此故我皇祖训有曰外戎与西北邉境互相密迩累世战征必选将练兵时谨备之者正虑此耳臣等叨任大臣滥总风纪茍有所闻事闗地方不敢缄黙　疏入得防説的是邉防大计兵部便计议行
　　请郤赛玛尔堪进狮子疏【治二年】倪　岳
　　臣谨奏看得赛玛尔堪所进狮子乃外番之野兽非中国之所宜畜留之于内旣非殿廷之美观置之于外亦非军伍之可用日逐喂饲之费及所赐银币等件俱系府帑之财帛百姓之供亿兼且狮子眞伪皆未可辨借使是眞不免以彼无用之物易此有用之财倘或非眞岂不受远人之欺贻天下之笑且以啓番人窥伺之心以为中国好尚之所在殆非所以发扬圣德之光辉补益治平之实效也臣窃为朝廷惜之盖因各番先于成化年间得利而去以此今次继踵复来今若不为处置则今次既去后次复来一处既然各处仿效以朝廷柔懐之仁固不计此小费其如远番之心贪得无厌何哉臣尝闻圣帝明王不寳远物故周武王时西旅贡獒召公致戒汉文帝时有献千里马者下诏郤之载之经史传美万世而我宪宗皇帝成化初年亦尝降敕谕止朝鲜白鹊海青之献皇上践阼之初首颁明诏禁止各处镇守等官进贡骚扰之既而放禽鸟纵鹰犬旬日之间屏逐无遗治元年四月内因迤南番人进贡玉石等物郤令带囘本年七月内又因云南镇守太监王举欲进寳石等物严行禁絶善政善教远近称颂以为圣徳恭俭盖与成汤之不殖货利同符而一致由是而终始惟一虽尧舜之圣何由过此今未及三年而广东镇巡官员又将赛玛尔堪所进狮子要行起送赴京臣仰窥圣心必不纳此无益之物以为圣徳之累但恐有以先年事例为言容其到京则经过道途骚扰必多赏赐犒劳须从旧例况本处进贡使臣例该于陜西甘肃騐放起送即今现一起哈玛尔丹等一十八名到京为因后起使臣未到未及题赏其经从海道虽有先朝特防止是准令囘还不曽许从入贡今若听从海道前来则后次倘有附近本地浮海番商诡从本处差来入贡则既无勘合又无印信何由知其眞伪就令的系本处差来使臣则既从陜西又从海道滥冒差人糜费财币终无穷已且又令其习知海道启意外之虞即今各处地方水旱相仍人民穷困郤乃疲中国以供远番费有用而易无用臣愚见深谓未便伏望皇上念生民财力之艰难察番人诡冒之奸计防自宸衷阻其使臣尽郤所贡仍差的当行人一员驰驿前去沿途跟访随其所在会同巡抚或巡按及合属司府官就于所在地方支给官钱量为宴劳仍依例给与廪给脚力送囘广东量予赏赐嘉答其意将原来船只官为修理着令撑驾囘旋仍请敕一道晓谕阿哈玛特王谓尔忠敬之心朝廷具知但差人进贡只宜照依常例量备驼马从陜西陆路赴京为当其狮子鹦鹉不系常有之物不必远涉海道来进如此则远方诸国知明天子之所为有非彼之所能测然后益崇俊良益修政治使家给人足礼乐兴行邉域无警万邦宾服如此则虽四灵毕至未足以増光盛治矧一狰狞异兽亦何足以为明时之轻重哉再照鎭巡等官均受朝廷重寄明知海南诸番国惟占城眞腊暹罗满剌加瓜哇等处入贡有勘合者例该于广东布政司比对起送赴京其余不许起送系是定例今赛玛尔堪差来进贡既该委官千戸孙祥等呈报各官自合遣人谕以朝廷事例并诏旨事理阻囘为当如果番性执拗不肯依从亦合以理阻留在彼差人星驰具奏候请明命以为进止可也郤乃即便差人起送似此故违亦合参究伏乞圣裁　疏入帝从之
　　请严捕近京盗贼疏【治二年】　　余子俊
　　臣窃惟京师乃宸居所在四方万国所归人烟辏集买卖繁华寔有一等不务生理各处逃往军匠囚徒心腹相结三五成羣为非作歹人号喇虎迨至家业荡尽郤乃赌博抹牌下棋打双陆踢气毬赢者得财仍恣所欲输者防气袖手无为遂至饥寒迫切发起盗心往往京师肆行劫掠防微杜渐诚不可缓乞敕五府六部六科各差有力量属职官共五十五员内给事中五员会同锦衣衞堂上官并巡城监察御史督行五城兵马司顺天府委官通将城里城外官民排门不越一家取勘果有容留赌博不务生理来歴不明军匠囚徒等项许于各官处出首系民者送戸部系军者送兵部系匠者送工部递发原管官司収候无籍贯者送五城兵马司监候事毕另议定夺以后再有逃来者查系发遣之数果曽原犯死罪遇防恩例得免仍送原问衙门拟以死罪邻右窝家今次并以后容留隐蔽不举俱与犯人同罪各官就行审编火夫除例该优免本身戸下二丁及止优免本身及官员优免本身一门外其余大小人家不拘几丁尽行编为火夫轮流坐舗每夜务勾一十五名并力捕盗务在得获不获者巡城御史参奏责戒隣右不行救防者就行送问获贼之日要问出窝家不服审编及审编不出者果系应请旨者具实参奏余人就行送问其火夫文册各官将稿付与兵马司类造仍乞敕礼部查例禁约官民人等本等衣服靴防等项不许僣分过侈以足财用以省姧盗其迤南北直三路军衞有司照旧设立火夫防防道路及禁约往来人等早宿明行不可中贼姧计如果遇贼势不能敌星驰通报京营差去把总官员扑捕毋得隐匿再乞圣防榜文将前项弭盗事由详载于内昭示臣民以为遵守各官此外再有所见何者为致盗之何者为弭盗之方俱令条奏以俟酌行臣谨奏　疏入帝从之
  </div>
  <div class="pagination">
   <a href="御选明臣奏议_page5.html">
    上一页
   </a>
   <a href="御选明臣奏议.html">
    1
   </a>
   <a href="御选明臣奏议_page2.html">
    2
   </a>
   <a href="御选明臣奏议_page3.html">
    3
   </a>
   <a href="御选明臣奏议_page4.html">
    4
   </a>
   <a href="御选明臣奏议_page5.html">
    5
   </a>
   <span class="current-page">
    6
   </span>
   <a href="御选明臣奏议_page7.html">
    7
   </a>
   <a href="御选明臣奏议_page8.html">
    8
   </a>
   <a href="御选明臣奏议_page9.html">
    9
   </a>
   <a href="御选明臣奏议_page10.html">
    10
   </a>
   <a href="御选明臣奏议_page11.html">
    11
   </a>
   <span>
    ...
   </span>
   <a href="御选明臣奏议_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
