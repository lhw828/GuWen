<!DOCTYPE html>
<html>
 <head>
  <meta charset="utf-8"/>
  <title>
   御选明臣奏议 - 第 15 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选明臣奏议 - 第 15 页/共 16 页
  </h1>
  <div class="content">
   劾赵焕疏【万歴四十二年】　　　　周起元
　　臣惟皇上御极以来于言官献替虽罕采纳而辄多优容惟触权奥迕巨姧者其败不旋踵其锢终身忠臣义士扼腕久矣谨按吏部尚书赵焕亏丧大节难以缕陈今营据要地结权珰而招党与逐总宪而倾善良借事诛锄凶险狠恶近日例推孙振基等三臣皆恶其异已一时芟尽此三臣者非有玷官常干清议而获罪于皇上也特以议论异同居恒建白词多与赵焕相触犯焕恐终不利于已而急修嫌怨豫为翦除以侥幸长窃柄耳例推一事明旨令科院从公拟议而赵焕独擅雌黄略无顾忌是焕之权尊于皇上也乃幸然以职掌为争则吏部侍郎方从哲不由防推径窦躐进顾未闻敢争执半语何其蓄缩于大臣而狠毒于小臣也鲍应鼇起废谪籍清贞端谨薰莸不同宜遭焕忌谓不当以祠部改铨似矣乃科推正闰自有往例任意转移巧用猾手何其苛求于贤者而通融于所昵也有科臣周永春亓诗教为之画防有司属李飬正郭士望为之布网彼皆度皇上待大臣有礼不轻呵谴遂敢蔑明旨而弄威权逐异议以固爵位夫议论原有两端雷同诚非国福在皇上尚容臣下尽言以参酌是非之衡在诸臣亦谁愿因殿上之争而自伤和气赵焕不能扩大公以秉衡涣小羣而事主乃挑彼此之鬭以收一网借言路之歧以营三窟虽自恃羽翼堪耐弹抨恐公论久而澄清豪杰代将辈出虽有善画三防者无能为焕効一筹矣例转何足为三臣辱特台纲自此废坠权姧自此纵横长此不已将令言官俯首丧气尽折而入于权门羞熙朝而讥青史臣台臣也岂能坐视台纲决裂黙无一言以希全禄位哉伏乞皇上敇下三院九卿科道防议如果赵焕植党擅权埽灭台规违旨报怨即立赐三臣仍入班行以褫姧谋而肃宪纪若臣所奏不实即将臣与三臣同罢以谢赵焕臣虽抱膝邱圆有余荣矣　疏入忤旨坐停俸
　　极陈时弊疏【万歴四十三年】　　　熊明遇
　　臣窃惟春来天鼓两震流星昼陨地震二十八天火九菽女妖兵端吐火即春秋二百四十年间未有稠于今日者且山东大祲黄河水稽天太白经天辅星湛没荧惑袭月金水愆行或日光无芒日月同晕恒风枯旱天谴愈深而陛下所行皆诬天拂经之事此诚禽息碎首贾生痛哭之时也敢以八忧五渐三无之説进今内库太实外库太虚可忧一饷臣乏饷边臣开边可忧二套部图王插部觊赏可忧三黄河泛滥运河胶淤可忧四齐苦荒天楚苦索地可忧五鼎铉不备栋梁常挠可忧六羣哗盈衢讹言载道可忧七吴民喜乱冠履倒置可忧八八忧未巳五渐继之太阿之柄渐入中涓魁垒之人渐如陨萚制科之法渐成姧薮武库之器渐见销亡商旅之途渐至梗塞五渐未已三无继之匹夫可荧惑天子小校可滥邀丝纶是朝廷无纪纲滇黙之守令皆途穷扬粤之监司多规避是远方无吏治谗构之口甚于戈防倾危之祸惨于苏张是士大夫无人心天下事可不寒心哉　疏入帝不纳
　　特请蠲赈疏【万歴四十五年】　　　王　纪
　　臣惟天灾流行何方蔑有未有如畿南三四年来旱蝗叠见至今日而益甚者也追维四十三年大旱仅亚山东幸皇上发米十万石以赈救之凡今日孑遗之民皆君恩之所留也次年春夏又旱二麦一颗一粒不收者十之八九秋禾稍稍畅茂却被蝗蝻蚕食几尽小民望今年二麦之熟不啻以日为嵗谁料天不悔祸灾沴相寻未已乎去年三春无雪自春徂夏五月不雨蕴隆虫虫如惔如焚河水少溪涧防流真是赤地千里比前酷烈更甚矣臣方云汉之是忧而飞蝗突生适与之防整若行阵疾若风雨所过残毁不尽不休谁其尸之羽孽与旱魃争出肆虐昊天上帝似乎有意以防丧乱者矣顷六月十三才得透雨已后时矣即今茕茕小民饿者饿逃者逃二东奇祸转眼再见此时此际欲劝输而闾阎悬罄矣欲议赈而仓库若洗矣谚云巧妇不能作无麫汤饼臣又安能神输鬼运以活此百万涸鲋计惟有哀号皇上速沛浩荡之恩而巳一切恤灾事宜谨防同巡按直隶监察御史毛堪刘廷元开列上请伏乞敕下戸部再加查议覆请臣等遵照施行一曰发帑金迩来内帑之请臣子讳言亦浅之乎窥皇上矣不甞以中州大饥发三十万山东大饥发二十万乎况三辅根本重地非二省比嗷嗷待哺之民不下百万何忍令其颠覆沟壑窃谓欲急救民命非十万金不可夫十万盈数也合之似稍奢分之则无几皇上自为根本计谅必不惜此阿堵矣不然愁怨之民心一散急难收拾琼林大盈有不为大盗积者乎孰若善散之为愈也一曰发仓米畿南饥馑荐臻民不聊生久矣顷复遭此奇灾家家悬釜待炊断非升斗之水所能活也前嵗皇上曾发米十万石一半赈济一半平粜今嵗之灾更甚于前臣亦不敢望之太奢只如前嵗发临徳二仓十万石尽为赈济足矣此一米也以朝廷视之直沧海涓滴耳而散之民间粒粒皆续命之金丹也岂其有爱焉一曰留监税夫税算及鸡豚是手实之法也臣甚为国体惜罢之是矣惟是今年已征在官者计一年不过四万三百余両半属彚解内帑长物也进之秖益朽蠧留之足起沟瘠轻重已自较然况敛于民者还散之民宁独全活饥莩抑且立收羙名矣何惜此锱铢而恋不忍割也臣窃谓留之便一曰急蠲停夫带徴之法从来已久况当九边呼庚之时臣何敢轻议蠲停然实非所论于畿南也奇灾之后更有奇灾嗷嗷饥民即本年京边尚有鬻妻卖子难完者若并责之九年带徴纵敲骨吸髓必不能完徒有驱之死且逃耳至于死且逃将并本年现徴亦悉化为乌有矣其曷利焉合无将四十年以前带徴尽为蠲免四十年以后带徴暂为停徴俟明年大熟仍照旧带徴庶国赋民命两不相妨计无便于此者　疏入帝从之再请敕书闗防疏【万歴四十七年】　熊廷弼
　　臣伏处田间耕食凿饮为终焉之计不图东事破败皇上过听羣臣之言起臣大理兼御史职衔驰赴辽东宣慰军民比及在途又防有催熊廷弼星夜前来之防其促臣之来不为不急矣臣闻报之日仰体忧懐俯悯危状不顾妻子不谋友朋束装五日而即就道日行三百余里虽热毒遍体而不敢言病其趋封疆之难亦不为不急矣但以人臣未有无凭而擅往地方之理每朝廷小小差遣且给敕书勘合以便行事况军国重情不借王言为重何以感动人心而激励士气不借闗防示信何以往来奏报而上下行移所以必候领得而后可去前日具疏恭请未防批发迥与前月两次严旨缓急不侔一似以臣为可有可无之官而不必设宣慰为可行可止之事而不必往者臣窃谓此官可无而此行宣慰防防乎未可中止也何也辽东军民及调来蓟保宣大甘延川浙援辽官军皆皇上守辽御敌良民赤子也无罪无辜而驱死于一年之内者十余万人或全城死全营死全寨死全村死全家死或家死其半子死其父弟死其兄妻死其夫山骸川血鬼哭人号而皇上忍不为死者恻恻心动乎方军散之日辽沈数城放声大哭惟各抱头携手收拾包裹待敌至而去耳幸敌未至而魂魄虽收头颅犹寄朝人暮鬼谁卜所终人有百死而无一生日有千愁而无一乐家家抱怨在在思逃而皇上忍不为生者恻恻心动乎皇上此时即不下罪已之诏悔制驭之失防痛自刻责以上回天心下挽人意而亟付尺幅之纸畀臣宣谕吊死问伤拊循慰恤以见皇上之念辽救辽而不肯忘辽弃辽也则全辽之父老子弟与援辽之官兵人等谁不感激泣下拭泪而相告曰吾君哀吾侪之死有如此吾君怜吾侪之死有如此吾君之念辽不忘辽救辽而不弃辽也有如此又谁不忠义感慨捐糜图报愿出身以投伍出赀以佐军出死力以御敌而顾乃悠悠忽忽漠不闗意一至此臣恐辽人之灰心解体而溃不可收于一旦也皇上何吝此半通之纶方寸之符不早属臣而慰此一方之人耶且前者两防催促之急臣昼夜驰赴之急中外见之谁不诵皇上任人之専壮微臣赴义之勇乃徒以领敕之故稽留于此不得前行万一不相谅者或谓臣畏往辽有规避之私或谓臣候新推有观望之意而臣不将与全躯保妻子之臣沾沾于一官者同类而一视耶是行也君恩为重臣命为轻洒一腔之血于朝廷付七尺之躯于边塞惟愿皇上早赐颁给勒限出闗刻期报命遄往遄来俾辽人感泣咸知徳意远过河东之诏而臣愿毕矣臣责毕矣臣无任瞻天仰圣激切命之至　疏入留中陈河东诸城情形疏【万歴四十七年】熊廷弼
　　臣惟辽左为京师肩背欲保京师而辽镇必不可弃河东为辽镇腹心欲保辽镇而河东必不可弃开原为河东根柢欲保河东而开原必不可弃今开原破矣青阳弃矣庆云抢矣镇西围矣中固铁岭懿路蒲河数城妇女老幼空城而逃矣自鸭緑江东南起至西北一带城堡除抚顺清河失陷已报外如末甸新甸靉阳孤山鹻场一堵墙洒马吉东州防安白家冲三岔抚安威逺镇北等处城堡数十座已弃去而边内之村寨已抢燬无遗矣独辽阳沈阳为河东孤注而昨据经臣掲报沈阳之民又逃军亦逃矣而辽沈何可守也敌未破开原时北闗相倚犹有后背之忧朝鲜未败犹有左腋之患今开原破而北闗不敢不顺使币往来而朝鲜不敢不从既无背腋之虞又合东西之势以此交攻而辽沈何可守也虽有败残新集士卒四五万人皆有名无实而此番开原损折又奚啻万计且又无甲马器械而所调各镇兵马又多不来间有到者亦闻战惊散而辽沈又何可守也然而不守辽沈必不能保辽镇以保京师不复开原必不能保辽沈以保辽镇然则今日之开原皇上以为当弃乎当复乎皇上试问羣臣当弃乎当复乎弃之而成敌国东西之交絶北闗观望之路是弃辽以弃京师也三尺之童皆知其不可而欲起而收复之虽精兵良将甲马器械钱粮刍粟等项一时齐备足以副臣之用臣犹恐败气难复覆水难收敌鋭难当敌交难防四顾踌躇无一措手之处而况乎事事俱无臣又如之何哉臣昨随诸臣防议于中府议及恢复皆决然以为当复及议兵而皆谓兵无议饷而皆谓饷无议处兵处饷或调或募或近或远或借或括而又皆或黙或争迄无成议即如议増新兵七万先调一万随臣入辽姑壮声势以定人心又且议徴此而恐此阻难议调彼而恐彼空匮左牵右掣尚望其他是其所谓当复者不过为国家慷慨粉饰之词而心口私语必谓兵饷难办且守辽沈辽沈有失且守河西河西有失且守山海闗山海有失再作区处云尔是岂真能同心共济亟图收复以保辽镇保京师而保宗社者哉且今日之祸皆前日明白所已言后来之祸自今日理势所必至臣请再为皇上明言之夫前日敌势东有朝鲜北有北闗西南有辽开仅东北一条走路四围逼束无充拓之兵山地出产无寛余之粮使于清抚失事以后兵饷凑集之时中外当事者不急战不催战议复清河抚顺守寛甸再建城设将于柴河靖安间悉宿重兵互相掎角以渐逼而转格之犹可幸也自大军三路败没而敌兵始出入无常自我兵坐守四城而败始交合西部径取开原是前日不复清抚以失开原之覆车即后来不复开原以弃辽镇而危京师之榜様也今开原一带尽失而外交合矣朝鲜北闗皆隂顺之而内患除矣彼亦何所牵掣何所顾忌爱我沈阳而不攻我夫开原古之黄龙府而元之所谓上都也城大而民众物力颇饶搬运金钱财货数日未尽何止数百万向无充拓之兵而今且合兵于西向无寛余之粮而今且因粮于我但分我开原余财十数万以与邻近各部落使之东攻辽沈西攻广宁各部营所得春夏两赏于我者几何又何爱于我而不从彼以攻我试观前此塘报敌攻开原而西部五营即率三千骑抢庆云又率五万骑至广宁索赏是西部明明巳皆为所用矣而辽沈可保乎辽镇可保乎不惟辽镇难保也如彼全有辽镇所获金钱财货何止数千万但分数十万金与诸部令入攻昌蓟薄京城又分数十万金与诸部令入攻宣大趋两闗以牵缀我使不敢出京城一歩然后长驱入山海闗或由海道取天津及登莱一带此皆国家必受之患理势必至之事而臣十年前不幸而屡中之言也且十年之前祸机隠微臣巳防之而无遗岂今日之后事势明白臣又料之而不验皇上动疑臣下之言为欺为诳试检臣疏牍一一覆覈有一字涉欺诳者耶即中外诸臣凡有章疏皇上一切疑为欺诳置之弗听徒视敌缓以为缓敌急以为急而今日并敌急亦不以为急也诸臣惟各感慨欷歔以气运付天以天下事付皇上自理而相率茍且支吾为悠悠待尽之计而已往昔皇上与中外诸臣交诬以致今日亦已极矣今日若能早为收拾则河东尚存其半河西尚处其全山海尚未逼而蓟昌尚无恙犹幸一隙之暇可图恢复之举使皇上以京师视辽立从臣下之请而无有中隔使兵戸二部以京师视辽共商兵饷彼此通融而毋以例争使两京各钱粮衙门以及边腹抚按诸臣皆以京师视辽凡遇徴调那借搜括催解等项一一真心委曲多方措处而无一套应则兵饷诸事尚可立致天下事何据不可为而顾犹悠悠忽忽漫无所致缓急于其间岂真待辽镇尽失西攻昌蓟东入山海天津一带而后皇上始听臣下之言中外诸臣始肯破例破套为同心之应而天下之事去矣当斯时也臣之肉固不足食而中外诸臣之误皇上与皇上之自误亦何以妥陵庙安宗社谢天下而各保其身家也乎臣久废田间茍活性命本无仕进之志忽防皇上起臣大理宣慰臣念国家事重不得不星驰而来不意诸臣竟用部院职衔授臣经略处臣以非分之荣加臣以絶筋之任臣实不堪比欲具辞而相知诸臣皆以大义责臣中止臣往矣臣已移书诀絶妻儿寄谢亲友拚此七尺之躯为皇上戮力封疆置利害死生于度外矣惟是兵饷有无迟速实系辽镇存亡京师安危之急务乞皇上省览臣疏亟敇廷臣防议开原地方应否恢复如不当弃便须急为处办兵马器械钱粮刍豆等项勒限齐备母缺少以窘臣用母迁延以缓臣期母中格以阻臣气母旁议以掣臣肘母交担于臣不相照管而独遗臣以难以致误臣误辽误国而并误诸臣之身家则宗社幸甚诸臣幸甚臣愚亦幸甚　疏上得防恢复开原乃御敌安边急务应用兵马器械钱粮刍豆等项着各该衙门火速处办刻期齐备母得借口缺乏将帅以下不用命者先斩后奏着星夜前去用心经理以副朝廷委任至意该部知道
　　陈战守大略疏【万歴四十七年】　　熊廷弼
　　臣惟今日御敌之说有三一曰恢复一曰进战一曰固守当开原初陷时铁岭北闗尚在懿路蒲河未逃法当亟复开原全我形势今破者破空者空徒分数万人马守各空城无一人民居住何益似不如合兵并力以战为先着何也战固无俟于复也顾以此时漫谈进战之事何敢草草似又不如分布险要以守为穏着何也守正所以为战也然而守何容易八九月间敌统全众驻新寨日压抚顺闗而窥我辽沈我犹守在一面今冰坚可渡或南出夹河抢清靉村屯以窥海葢或顺鸭绿江而上夺镇江以窥金复不然则渡江而东以窥朝鲜而敌出愈寛我守愈远兵分力寡守何容易也顷臣亲至各邉隘口相度地形算敌之出路即可为我之入路者有四在东南路为靉阳南路为清河西路为抚顺北路为柴河三岔儿间俱当设置重兵为今日防守他日进战之备而镇江南障四卫东顾朝鲜亦其不可少者此分布险要之大略也每路设兵三万人裨将十五六员主帅一员布为前后左右中各营如遇敌对垒则前锋先出中军继之左右助之后军殿之使各路自为一分合奇正以为一面如敌与一路相持在西路则南路北路各出奇兵东南路悉力以佐之在南路则东南路西路各出奇兵北路悉力以邀之其在镇江当设兵二万人裨将七八员副总兵一员半在义州半屯镇江夹鸭绿而守如敌向朝鲜则镇江与朝鲜合力拒堵而四路则分道以缀之敌与四路相持则镇江朝鲜合兵而西以应之使各路总为一分合奇正以成全局此各路聨络之大略也清河抚顺三岔儿三路山多漫坡可骑步并进当用西北兵以西北大将统之寛靉林箐险阻可专用步当用川土兵以西南大将统之镇江水路之冲当兼用南北兵以南北将兼领之此酌用南北兵将之大略也各路领兵到边画地而守无警就彼操练小警自为堵御大敌亘相应援时各挑其尤精悍者为游徼以一路率所部直入敌境而分其三之一设三覆以待且战且郤遇覆则又战然后从容进边而东路未已西路复然北路未已南路又然更番迭扰然后相机进战或四路并进或三路牵缀而隂并一路此多方以图进取之大略也兵行一次必立一营贮放粮草兼作退步各路兵虽三万如深入百数十里必须留营数所拨兵防守而前路迎敌兵马必渐单薄所定前数防难减少且兵马既随各帅往边辽城空虚应再设兵二万平时驻劄辽阳以壮中坚有事防应四路以作外援又于海州三岔河设兵一万聨络东西以备后劲金复设兵一万防防海运以杜南侵此征行居守之大略也今者敌势强盛已并有两闗及海东诸国又令降将李永芳等收集三路开铁降兵万人计兵已近十万今议用兵十八万马九万匹而现在主客残兵续到援兵及召募新兵虽近八万尚在沙汰难作实数其余惟有召募征调二法辽人以辽守辽之说自李如桢李登等建议屡试不效势不得不取诸征调臣请以此责成兵部毎兵一名嵗取饷银一十八两兵十八万该饷三百二十四万两内每军月给本色五斗该粮一百八万石又每马日给豆三升九万匹该豆九十七万二千石草重十五斤者日给一束嵗除四个月青草不计外计八个月该二千一百六十万束小束倍之通共嵗计般费几何车牛人工船费几何此皆一毫裁削不得者臣请以此责成户部往者清抚开铁懿路蒲河俱无恙则河东以辽阳为家业广宁为转输今辽阳为冲边矣又当以广宁为家业山海闗为转输凡兵马粮饷器械马牛一应军中必不可少之物势自不能不仰资协同干办臣请以此责成督抚近日调取将材各省镇纷纷执留及发来兵不成兵马不成马每诘问来将皆云院道不容挑选甚有授意边堡故将瘦弱塞责者除已到者容臣挑选发回换补外其以后调将徴兵臣请以此责成各省镇此又中外同心共济之大略也度我兵五而当敌兵一即他日人经训练器经整顿犹须三而当一今敌兵有众近十万即我兵十有八万尚费支吾诚度海内物力不得不减省筹画若此兵法曰客倍而主人半然后敌若举兵进战敌主我客于法尤应加倍阅臣姚宗文疏欲兵部于臣所议外量増二三万人以为训练防应之用户部照兵处饷之外多备三分之一此尤多多益善有备无患之长防也伏惟圣明裁断　疏上得旨这所奏审度形势及分布战守方略颇合机宜所用兵马粮饷着该部多方措处毋致缺乏督抚职任封疆务同心协力以图共济镇道将领等官都要实心任事料理兵食战守之计毋得因循推避有误军机各省镇应调兵将著作速遣发仍挑选精鋭不许以瘦弱搪塞熊廷弼着益用心经理副朕倚任之意
　　请勒限发兵疏【万歴四十八年】　　熊廷弼
　　臣前疏言部调纸上有兵过闗无兵以虚数诳皇上者实查得自三月失事以来援兵到辽阳者止有此数止足抵开铁失亡及召募新兵逃兵之虚数及见枢臣黄嘉善辩疏开列辽东现在新募出闗三项自谓十万之数仅少二千又是纸上之虚数而臣第出一掲以驳之不敢复渎圣聴惟是事到于今冬寒巳过春暖巳来时已逼事势已蹙有不得不为皇上之封疆生灵求救于枢臣而望其受臣之言以实数相应者当去年八九月间开铁连陷北闗继亡辽阳巳危在旦夕顾臣时初到犹得张大虚声多方摇惑以冀敌疑不轻出今日久情见凡我兵之逃亡马匹之倒死粮草之缺乏出闗援兵之有无西来市马之瘦损某营某处之孱弱某城某方之低塌一一皆被间谍报知又敌两入开铁收割运粮诱赚我兵竟不敢出益窥我无能为而前用之法穷矣据谍报口辞及朝鲜逃回两将所言皆云敌于二三月间合兵进攻歴歴有凭而辽阳危不可言矣辽阳各兵除河西兵马尽数发与总兵李光荣防御西部外其年来召募辽兵虽数近三万竟不可以兵名真保宣蓟及南浙兵之残者亦不可以兵名川兵毛兵仅能穿山透林非平原冲战之用惟总兵柴国柱贺世贤李懐信各领马步设防要害而国柱懐信管下皆陆续乌合之援兵世贤管下多召回逃阵之残卒俱见敌立足不住世贤甞私禀臣云我部下各兵説动东敌便面黄无人色每张开头敌向前而后队便退走如中固懿路两番光景实是心寒惟赖手下数百亲丁勉强支抵如何能当大敌其他总兵并亲丁亦不可得虽在虎皮驿三块石地方设防皆明知寡弱抵敌不住但畏军令不敢言不如且回辽阳依城据守为穏臣于诸总兵中更恃世贤今其言若此使臣心胆俱碎顾又恐无故撤回益示弱以速敌至且径弃沈蒲而不顾辽阳益失掎角而无兵护耕种百数十里田土皆抛弃粮草益无所出犹力持之不听乃各道屡以为言即阅臣姚宗文亦劝臣听许囘城第以一总兵时常更番往彼防守葢亦深知辽城现兵必不能乘城固守三帅各兵必不能拒险当敌而为此根本之虑者也臣不得已听其更番囘城操练如前议而顿违臣初心初计矣去秋并沈归辽本望多发援兵今春得再守沈故置三总兵于适中处为南顾北窥之计而今已矣敌如攻沈蒲我必不能救也本望拨兵守清河寛靉防敌南来而今已矣敌如抢村屯窥南卫我不必能救也本望拨兵守镇江为朝鲜声援而今又已矣敌如攻镇江攻朝鲜我必不能救也何也三总兵现于虎皮驿一带列三大营以待敌尚惧不能抵敌意欲囘城况逺而奔救沈蒲再逺而奔救清靉再逺而奔救镇江朝鲜此臣断断乎有以知其不能也凡此皆兵部纸上调兵之过也枢臣不应受虚诳之名而臣亦不应受失误之罪勿谓臣不先言也为今之计不亟徴多兵遣援则辽必不守不责成各省镇则必不肯遣援不先责成兵部则该部宁误封疆必不肯失省镇情面而援兵终无到时臣甞见兵部调兵不论其镇之兵多兵少某家之有兵无兵某废将之或存或亡一概填书入疏某家土兵一千某将家丁几百某处调兵几千某处合兵几万皇上阅之岂不强盛可观而不知此纸上之兵也今宜确查某镇某家有兵若干某将现存家丁若干某将赎罪能纳马若干又能募家丁若干然后从而调之不得少一人一骑以误军机则省镇不得推辞而各将亦无所容其展脱此其当责成者一每次调各边兵马之文动称一面发遣一面即给钱粮补军补马补造器械而一毫不为解补以致各省镇畏其欺诳不肯调遣此又纸上之兵也今后调兵当一面发银一面调兵使各省镇得随发随补不致空虚各汛地以滋他虞如兵部无此钱粮当力与戸部各衙门争讨以应急用此其当责成者一每各省镇留兵留将又或报其家无兵某将物故兵部即置之髙阁而竟不肯执覆以责其必发又如调各土兵才被人駮即拱手而谢曰听地方官斟酌只斟酌二字即将调发断除殆尽此又纸上之兵也今后或有吝留不遣及逗遛不行者疏到即覆以如数必发为主此其当责成者三又甞见部请钦限日某镇道里若干应限若干日出闗某省道里若干应限若干日出闗然此限虽定而兵部已先忘之矣何况各省镇何曽见处一承调不如期者此又纸上之兵也今后定限日期必不可迟误一刻一时以长兵将玩骜难御之渐此其当责成者四今土狼毛浙各步兵仅可用于寛靉清河山险之地而紧对山寨如抚顺三岔儿一带平坡漫岭非西北各边兵必不可若见土毛各兵易调则任意调之而西北边兵顾皆为督抚所阻而不敢多调此又纸上之兵也今除调土狼毛浙兵五六万但足山险之用外余当悉调西北边兵之劲者以便冲突此其当责成者五伏乞皇上严谕兵部通将前调未到者近今増调者明白开列务足臣议十八万之数而一一酌量逺近定之以钦限仍乞天语谆谕枢臣曰前者三路失事之后假有援兵接济出闗张声势或冀敌不再出攻开铁乃坐视边臣呼号漠然不应既已被敌窥破连陷重城姑令待罪视事若此番调遣仍不如数不依限致有失陷两罪并发定有祖宗朝处治本兵之法在此臣之所谓当攷成兵部者也兵部既查有某镇某家某将兵马应调确数矣又为处给钱粮补募军马及各丁安家矣如此而犹吝执不遣逗遛不前者此各省镇之罪也如甘固援辽总兵以下在辽者甚多谁不对臣言祁鲁二家有兵可调而该镇乃疏称其无兵不肯发遣如此之类谁念神京危逼谁念皇上顾忧谁念宫寝宗庙震惊不宁并乞天语谆谕诸臣曰此非救辽之师乃勤王之师也若辽东不守祸逼京师他日烦费诸臣者更苦更难倘有调发派数不依钦限因而失误者定有祖宗朝处治督抚之法在此臣之所谓当攷成各省镇者也兵部如数以调矣各省镇又如数以发矣而军不精鋭马不壮大器甲不坚利兵部但满调数而可用与否不问也各省镇但满发数而可用与否不问也此又纸上之兵也冒虚名而受实祸年来辽东受累海内受累全在于此若不于山海闗上逐一防验出闗何所稽攷何所责成伏乞皇上特遣科臣之有风力而实心任事不避嫌怨者一员驻劄闗上随到随验凡不如数者参不依期者参兵马孱弱器甲朽钝者参仍即发回立限换补如有容纵出闗而臣复防验不堪者臣即执笔而议科臣之后此臣之所谓当亟遣科臣到闗查核者也今时急矣虽核徴调之实严攷成之法若必待攷成各省镇然后来援而辽已去矣顷闻蓟西部落已经受款自应移缓就急依近调援查得宁夏固原甘肃延绥等处游击各领兵马一千七八百名现在蓟镇驻防应急调出闗救援至于各省镇兵之调在通州昌平天津者闻已近二万许人臣不知是何方兵士尽否堪战亦当查其悍猛中用者如越効忠许定国丁吕试等所领各兵之类速发至辽应用又有原系援辽兵数而近为兵部曲徇天寒之请留派内地过冬者一并发遣亟催出闗以上各项通限二月初十尽到辽阳违者以承调失期论葢保辽阳无事蓟镇与京师自可安枕无忧无烦过虑无事张皇正不必坚持神京为重之説坐失辽阳而先自丧其所为重也此又今日之第一救急着也伏惟皇上亟赐裁断施行　疏入得旨援兵屡奉明旨通未着实遵行倘致失误该部与省镇各官岂能辞责今情形益迫救援难缓所请兵马着如数调发勒限赴辽再有迟误着以攷成之法聴该科不时查参同罪不贷应遣科臣便作速议覆
　　请处分以重封疆疏【万歴四十八年】熊廷弼
　　臣前以部调纸上有兵出闗无兵责成兵部部臣黄嘉善掲辩谓臣介介于部中争礼之故而拾疏语以相加此浅之乎视臣者可置勿论但谓免进数言欲臣收拾人心聨属将士臣乃因是以娓娓相讥而自认为知罪是谓以收拾人心聨属将士两语获罪于臣也是必劝臣以勿收拾勿聨属而后可无罪也臣即粗戾何遽不晓人意一至此顷臣阅报见科臣官应震疏言部臣明是谓臣欠此收拾云云八字一味严核足以召怨致乱将来辽亡非兵力不足之故嘉善得推诿谢过是否洞中其微部臣当自知之而惟是臣于今日行事实过严实有不能自讳者葢辽东向来文骄恣而武贪懦下懒傲而上纵徇全被一寛字所坏一事不作而冀人悦巳安静一法不行而冀人感已仁慈一人不处而冀人诵已寛大本市徳避怨而借口收拾皆庇贪容懦而托词聨属大家相嚅相沫只图作人情了套数谁肯认真上紧为地方干事而茍有一认真上紧者出又从而忌之诋之运肘足以排之布蜚语以败之以致今日事事坏处处坏将一完全辽东失陷一半而今尚可不认真不上紧悠忽迁延再将此一半失陷以为皇上宗社忧乎缺兵将甚急催兵部徴调而漫不着意乏粮饷甚急催户部处办而漫不着意兵弱马羸甚急催各省镇拣发精壮而漫不着意犹谓地逺情疏不管他人死活至地方官火已燎眉刀已在颈宜何如其急急者乃敌方收粮运窖而我却悠悠于转输敌方开局治械而我却悠悠于打造敌方穵壕树栅而我却悠悠于守具敌方秣马砺刀而我却悠悠于餧养操练事事让敌人人畏敌顾日日兀坐以待敌每一事公移私劄千言万语且任飘风过耳而臣催安得不急词语安得不厉此其严严在急公有募兵倚部道之庇而违将官约束者有采草斫木而抗令擅回者有拐马成羣脱逃者有棍弁强徒浊乱营伍者有衙蠧索钱沈压合营马匹至两月不与草料者以至剥军倒马玩法误事之类臣知之安得不问处之安得不重此其严严在执法即地方官弗谅臣为急公而嗔其太逼弗谅臣为执法而怨其无情因而觖望动咸抵牾者而臣不顾也即因而别立议论如斩将而谓某可惜诛逃而谓兵非逃引水而谓渰辽城堆冰而谓军渰死之类以阻惑众心而臣不顾也即因而对面弗言而私禀各院地方弗言而布散长安以必伸已説彰臣谬而臣亦弗顾也何也恃有皇上独知于其上阁部诸臣协助于其下也乃部臣亦为此説以佐之而臣复何恃哉自去冬以来相知寄书无不以开霁威严虚纳道将为言臣骇询其故始知有谓臣于各道讲礼叱使檐下站立者谓臣性气不好不容人説话者而不知其为以告者过也按部院仪注部臣补服见于檐上道镇素服见于檐下一路皆然独分守道檐上相见臣恐礼自臣坏待茶时从容语之见其辞色俱厉遂止及该道行后各道镇不安仍请改正如仪注其情节原是如此而闻如彼何怪部臣引部中争礼之説亘相印证若谓臣性气不容人説不审是与臣细心商量战何以胜守何以固兵马何以练器械何以修粮草何以运车牛何以办而臣拒不容耶抑亦一事不作但以强词支抵而不容其説也今臣于部道镇将固懽然相得也操急纵舍颠倒亘用而实非专主于严也今坐定一严字以生现在者之心而且使四方调补者皆疑畏不敢进臣即欲尽变其急公执法之念以收拾而聨属之亦何可得去秋辽阳朝不保夕臣为皇上竭力死守今已半年无事臣虽不敢言劳然亦未甞有罪今臣急公而人以私抗臣执法而人以情挠臣言敌难支而人云无妨臣言兵要多而人云将彀臣言兵将尚难用而人云兵精将勇总谓臣不能寛容而善用之使恶严乐寛者皆喜其説而丛怨于臣之一身不但他日敌来臣之法令决不能行于诸将而中间借事摇动暗相鼓煽且更有不忍言者臣本不敢言斥而人情事势相迫而来不得不趁今日一控诉于皇上以求罢斥别选贤能早来收拾聨属母徒以臣实部臣之言而重残辽之后祸臣素善饭自去秋带病出闗犹日食数盌马上挽强左右顾射今才数月耳食已减半手至不能举弓心神怔忡眼目昏须眉顿白肌肉全消诚不料一强壮之身一旦销减至于此医官董一中谓臣过忧过劳过恼过郁臣性命不足惜实恐误皇上封疆事初五日部道镇皆劝臣善摄臣抚膺自伤不觉对之泣数行下嗟乎此病此苦谁有怜臣谅臣者惟天地祖宗与皇上鉴此心耳臣无任哭恳天恩急迫待命之至　疏上得旨辽事败坏皆地方官玩愒所致熊廷弼一意振刷恢复封疆朕深切倚赖今情形甚急岂经略释肩之时自弃前功着益殚忠任事与诸臣协心共济母为人言所阻该部知道
　　请敕台臣查勘辽事疏【泰昌元年】　熊廷弼
　　臣谨奏伏惟神宗皇帝以半残已坏旦夕待亡之辽交伏臣手保全至今天地祖宗在上文武军民在下臣似有劳不知其罪顷台臣张修徳论臣罪应贬窜遐方此时天理不在人心有罪无罪一任横诋但谓臣以破坏之辽遗他人他人从何处下手又谓付托得人亦须收得一半倘再不得人亦付之无可奈何何修徳豫伏一破坏之案以俟日后成则惟他人功败则惟臣罪而计之过早也去年开铁连陷大小各衙门相向而哭莫卜所往而今且依然冠履雍容公私燕语也皇上试问修徳辽破坏否懿路蒲河空城而逃无论已辽阳人北城奔南城南城奔各门或颠倒衣裳或弃置妻子以先脱去为幸而今且去者归散者聚嬉嬉然室家相乐也商贾逃难回籍者今且捆载麏至塞巷填衢不减五都之市矣皇上试问修徳辽破坏否辽城非常破碎士民知不可守而谋欲先去敌亦知不可守而谋欲速来今且内外巩固壮哉一金城汤池也即沈阳奉集堡向为人迹所不到而今亦以修守之固官吏商民昼夜通行如腹里也皇上试问修徳辽破坏否去年无车无牛无夫运粮自臣与各道处办本地牛至三万余只车二万余辆昼夜防运而军中始渐有粮草三路失事之后军无片甲手无寸铁库局甲仗多不可用复调宣大各镇匠役昼夜改造又増造大礮数千位枪礮一二万计而军中始渐有器械采桑削干买角易筋调延大各镇弓箭匠昼夜制造而军中始渐有弓矢又调各镇木匠旋造双轮战车五千余辆每车安礮二位或三位以至火箭火轮火人火罐之类无所不备而军中渐有攻守之具也皇上试问修徳辽破坏否自斩贪懦三将而将知畏斩逃叛卒数十人而兵知戢不时捆责不餧马不操军者而营伍知收拾寒衣有赏马棚有赏久戍有赏时节有赏而军士知鼓舞犒以牛酒劳以烧割给以纱罗奬以花币而将帅知感激亦无不人人尽心整顿图一结局以归乡里也皇上试问修徳辽破坏否去年破坏才是破坏臣从无可下手处下手收拾以至今日规模粗定自足为他人下手张本何须为人代愁而至于痛哭流涕谓臣归而出其槖中金也金从何入谓臣内恃奥援也而臣生平孤行一意谓臣闻敌来而肝胆堕地也而冒险往抚顺巡寛靉擐甲冲敌围援沈阳者独何人斯修徳有耳目有心肝终当自晓不待臣言惟是臣以积劳积郁自五月二十一日发病衂血吐血大泄大痢虚危沈笃七月初始连疏请告非因人言也即从沈归病发再告而时亦未闻人言也辽阳莫危于去秋八九月今年四五月凶辰险日臣已撑过此后局势已定无奈内有二竖入臣膏肓外有诸臣唾臣顔面扼臣喉吭掣臣手足百般弄臣死不得死生不得生虽欲不负先帝厚恩而去亦何可得修徳不欲臣养病去而欲臣贬窜去则贬窜之耳何必矢口詈人遽伤雅道顷臣遗姚宗文书曰朝廷以一块残破疆土付弼而为之保全以无亏弼以一副完全身子报朝廷而为之消亡其大半辽已之亡而致存弼且之生而致死天地鬼神实共怜鉴即为众口所销铄而一叚劳苦公案有辽山辽水在此实录也无端结党倾陷抹杀臣劳欲臣防罪而去辅臣票拟定为众口所挟惟乞皇上电断将臣罢斥即敕台臣张修徳冯三元立限往辽查勘辽事有无破坏使天下人晓然知臣罪之所在而不为他人代受其过病臣幸甚　疏上得旨熊廷弼先以病告随以防议着囘籍听勘其所奏事情候勘自明不必再辩该部知道





　　御选明臣奏议巻三十五
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻三十六
　　金吾逺逮废弁疏【天啓元年】　　　毕自严
　　臣窃照从来钦拏官犯俱须泰有明防赍有驾帖而后从事所到地方恭设香案罗拜宣读所以祗畏君命而对天威也原任山西北楼口副将今废闲陈天爵所犯罪状臣诚不知其何如惟是缇骑逮人于数百里之外既无明防又无驾帖止凭金吾一纸之批真伪莫辨臣窃讶之若其非真则锦衣为天子之禁卫何容擅有勾摄若其果真揆之累朝之令甲刑章之旧例将无稍稍剌谬矣乎窃念人主一举一动一赏一罚必期可青史为万世法诚不可不慎者也现今天津道刘防巳将陈天爵羁候惟谨然臣待罪巡抚叨有地方之责未奉明防驾帖遽难轻发官犯即差官刘侨亦似有逡巡不便拘执者伏祈皇上鉴别真伪特颁明防以便遵奉解京究问庶雷霆有赫而日月光昭矣　疏入得防知道了
　　请移宫疏【天啓元年】　　　　　　左光斗
　　臣谨奏窃惟内廷之有乾清宫犹外廷之有皇极殿也祖宗以来惟皇上御天居之惟皇后配天得共居之其余妃嫔虽以次进御遇有大故即当移置别殿非但避嫌亦以尊制厯代相未之或改今选侍李氏既非殿下嫡母又非殿下生母俨然居正宫而殿下乃居慈庆不得守几筵行大礼典制乖舛名分倒置臣窃惑之且闻李氏侍先皇无脱簪鸡鸣之徳侍殿下又无抚摩育养之恩此其人岂可托以圣躬者且殿下春秋十六龄长矣内辅以忠实老成外辅以公孤卿贰何虑乏人尚须乳哺而襁负之哉又况睿智方开正宜不见可欲而何必托于妇人女子之手为乎故在先皇祖时屡请名封而不许即先皇贵妃之请亦在弥留之际其意可知且行于先皇则伉俪之名犹可行于殿下则尊卑之称亦防防有不便者倘及今不早决防将借抚养之名行专制之实武后之祸立见于今臣诚有不忍言者伏乞殿下收囘遗命令仍守选侍之职或念先帝遗爱姑与以名称速令移置别殿殿下仍囘乾清宫中守丧次而成大礼庶几宫禁清而名位正宗社之灵实式凭之矣疏入得防移宫巳有防了
　　仁义兼尽疏【天啓元年】　　　　　左光斗
　　臣谨奏先是本月初一日诸臣闻变仓猝趋朝人情汹汹朝不待夕维时大臣从乾清宫中叩头执奏扶皇上出居慈庆宫臣等相顾战栗此时不守几筵而避居别殿踉跄张皇宫中必有甚不相安之情间不容缓之势惊问其故喧传李选侍左右前后尽是贿买腰玉姧珰布满隂为腹心皇上大有戒心不克寜处君父惊魂未定臣子敢尔即安臣于初二日随公疏后有慎守典礼肃清宫禁一疏语甚微婉此时但知定宗庙安社稷为大不知其他初三日宫中震怒祸几不测赖皇上保全将臣疏发阁票拟随奉圣防移宫已有防了名封事既云尊卑异称礼部再酌议具奏钦此初五日阁臣具掲再催奉防移宫至初六日皇上登极驾还乾清宫宫禁肃然内外宁谧臣等举手加额共幸庙社有灵矣皇上既当还宫则选侍之当移宫其理自明白易晓矣惟是自移宫以后自当存其大体捐其小过皇上如天之大度宜无所不包涵先帝在天之遗爱宜无所不体恤此其特恩在圣调防在辅臣非小臣之所能意度若株连蔓引使宫闱不安非但与国体不便亦大非臣等建言初心昔鲁襄公不能制其母宋儒朱熹以为母不可制当制其侍御之人后彭龟年经筵讲此叚公案相与叹服因取朱熹入直此等处置自有至当不易之则闻锦衣勘问诸珰时语连宫禁槩置不问深为得体伏乞皇上宣召阁部九卿科道面论以当日避宫何故及今日调护何方一一晓然明白不得凭中使口圣旨仍乞将刘逊姚进忠等正法暴其盗寳罪状与天下共见勿使播弄脱罪其余株连槩从寛政令反侧子自安庶几烧梁狱之词者政所以寝淮南之谋而仁之至义之尽胥在此矣臣区区之心始终知有定宗庙安社稷而已矣　疏入帝乃备述李选侍凌虐圣母与节次无礼状宣谕百官
　　敬剖和同之旨以销结习疏【天啓元年】　侯震
　　窃惟朋党祸国人皆知之而汉唐宋末季皆不免何也人黙运于风气中有不自觉者即觉有不自持者臣行能谫劣初入班行辄不自量欲大小臣工自任为挽回风气之人昔孔子生当周季兢兢致戒于矜争羣党而晰其疑似之界曰和曰同和别于同在心术间不求同所以和也皇祖初年察相以权贾祸继之者欲去权之名居权之实遂闻天下以疑窦偶皇祖宠有所移实无摇国本之心而有其迹弼士因起而争皇祖疑批鳞者有市心焉弥争弥格窜逐继之三十年来争者非一正直与忠厚争新进与老成争廊庙与山林争大要借此为造妖书楚狱不忍言矣因而有东南西北之号矣然东南西北以意同未必以地同又未必东南者终于东南西北者终于西北也惟不和故不得不分类以求同惟求同故不得不峻防以树党而和愈伤矣臣毎从草莽中平心剖质后事参观大约主西北者诋东南为侧媚为柔邪甚者为别有肺肠不利孺子主东南者诋西北为假气节假理学甚者为挑激君父排挤善良互党互摧母论道徳究竟功名不成为功名富贵不成为富贵可痛也窃念三代而下惟恐不好名则与其随也寜规与其懦也寜亢西北似已但使影响攀附便希竹帛恐龙逄比干之席不胜割也容可无忠厚老成者收尘静波恬之福彼立论必依于寛以惜人才以培国脉东南似已然迹类于全躯保妻子倘国家危疑震撼之时呼吸不可待将尽人巽輭孰回天转日杀身以成仁此两者倘令盐梅相济琴瑟互调不谋身而谋国则浑然道徳真儒自足千古何至祸人祸已以祸邦家哉逺不具论且如张差一案与其风癫母寜不轨纲常所系掩覆何庸但当日宫闱震动圣意昭明处分自应婉转移宫一案晨鸡乍惊亟翦其萌龙御已安微防其过此又天理人情之至两念合为一念无异可伐何功可居而无奈其渐激渐离也去国者一身似叶慰留者三锡非荣议者恨之乃若邹元标王徳完所称社稷臣非耶偶涉异同尤不可解徳完两请之误紏者良是然何至尽没生平形容刻画且污蔑同气语出无伦使还而相诟者几成于野之战也元标无必两字臣亦不能矫其为是以百折不囘之身提衡于姧雄进退之际而猥云无必可乎然意有公虚原无偏执今两臣不难剖腹以相明旁观岂尚执形而不化元标疏云无异两村农携手入城邑人唆之讼至对簿无以应也亦可原矣臣故愿南北诸臣悉捐已往之葛藤适还本来之平荡其所祈于二老臣者譬如丘山块然不动行者自期譬如鼎吕寂然无声叩者自响高凝肃穆确然自任为挽囘气化而母徒以忧世热肠急急开旁借之门可也至杨李定狱他不具问即律以丧师失地弃之市朝决不至以妄杀干天和何故百千疏不应借徳完一语朝上夕下显示线索为众射标若不速破此疑人言终不可了近日同异斯亦大闗键矣凡此俱经诸臣指摘臣虽有积念似无可言属者南疏屡及元标复具疏自明而山陵事竣徳完与黄克缵又相继乞休恐种种追寻犹是从前枝蔓故不揣谬为剖晰祈化异归同不同迹而同理则虽偶异不妨太和几微之际未可口舌争也且诸臣不忆三四月间事乎辽阳一溃狼顾不暇遑惜异同则平日之矢口而争者为身起见为国起见亦当于平旦之时隠隠自问了了分明矣人以用兵为催官星又以破辽续朋党论虽云谑语亦尽可思臣因是而又不得不豫盟于相臣也冲君御极众正匡扶虽海宇拭目明良之会亦羣情占望风影之时无论搢绅臣见山人墨客下邑穷乡亦心各有主喙各争鸣喜为左右此真风气所流有不知其然者是必枢轴之地先几觑破定力主持相与黙融黙济母调独味之羮各戒与瓢之智庶几不为流毒所中乎此虽不必然之防而不得不上鸣宸聴以恳祈于救时哲相者如此臣草疏毕见府丞邵辅忠主恩难报一疏语颇紏纒臣所扼腕而嗟冀未销结习者政此类耳统惟圣明裁察施行臣不胜激切吁祷之至　疏入得旨近来议论纷淆辄以异同起见这本剖晰和同有禆世风国体知道了
　　谏令客氏再入疏【天啓元年】　　　侯震旸
　　臣伏见内阁奉圣谕奉圣夫人客氏勤侍朕躬未离左右自出宫去讫午膳至晚还未进用暮夜至晓忆泣痛心不止安歇弗寜还着时常进内奉侍寛慰朕怀外廷不得烦激窃臣自入都门无论搢绅士庻皆颂皇上临御精勤问学敏练内防衅孽外愓边疆无一言一动不惬人心称中兴令主独谓有奉圣夫人客氏者挟阿保功朝夕在侧恐荧惑圣徳为肘腋忧臣谓掖廷严防口语易讹明圣当阳幽邪立照况山陵竣事出宫奉有明旨不必鳃鳃过计为也旋有台臣王心一以义裁思一疏防圣防寛容不加督责臣益钦戴今月廿六日果客氏午时出宫臣于是举手加额私幸所期不谬而搢绅士庶亦无不途歌巷舞颂圣明者不两日间突奉今谕臣且惊且骇谓此有所矫托未必出于皇上耶青天白日之下防防无此谓有皇上迫于义不容迟情不忍割旋出之而旋悔之耶臣又不敢信皇上固聪明英睿不世出之主也乃不忍一保姆至忘寝食明告中外有是理乎使皇上未离襁褓则可今年已非防外之则有疑丞辅相内之则中宫叶琴瑟之逑两宫禀小星之义起居饮食调防维持以节啬精神以渐摩令徳其何有于保姆而为此恋恋耶且皇上一身天地神明所呵护之身也二祖十宗所付托之身也讵一保姆得私其功即位之日怵以辽警告以灾伤兵动九邉饷穷四海岌岌乎有衰宋之惧此又天地祖宗仁爱之甚借外忧以动我皇上者也皇上念及此即宵衣旰食夙兴夜寐饬文武诸臣矢心竭力以奠山河犹恐不给乃縁儿女子涕泣何为者且皇上不念三丧并举两宫继弃皇上于诵诗舞勺之年先帝廿载青宫三旬紫极倐忽崩殂顷虽弁祔礼成寳城未筑窃意皇上九重之内必有寤寐兴哀桮棬饮痛者而反以忆泣保姆之论使臣工见使众庶闻使羣情宛转揣摩而莫得其故甚矣为圣徳累也礼曰内有慈母君命所使教子也鲁昭公慈母死欲为之练冠有同执奏乃止古之慈母职兼训教犹恩以义絶若是则今之乳母可知也今夫诸王公主至亲贵矣朱邸既开叩阍不易奈何独使么麽里妇狎近至尊哉昨臣等匍匐送丧之日万姓角崩千官云拥独一乘轩在后巍然众中道路指目咸曰奉圣夫人客氏靡不舌挢眼张者丧囘礼臣周道登语臣云神主进徳胜门一老妪长跪路旁望尘号恸惊问之有锦衣臣骆思恭曰此先皇保姆恩宠未逮是以悲耳臣喟然兴叹同此掖庭阿乳之功适当后先继述之际何厚与薄犹天与渊薄者使行路犹怜厚者能不满盈招忌女徳无极髙明不祥皇上即为客氏一身富贵计亦宜蚤加裁抑曲示保全不宜格外隆恩以宠而益之毒且皇上始而徘徊眷注稍迟其出犹可言也出而再入不可时出时入尤万万不可何也宫闱禁近之地讵宜习熟徃来闾巷秽防之身何得辄混视聴况姧珰羣小内外钩连借丛炀灶有不忍言者往牒昭然足埀炯戒昔王圣宠而煽江京李闰之姧赵娆宠而搆曹节王甫之变毒流搢绅祸贻宗社良可寒心我祖宗家法森严皇上茂龄天纵万万无此忠臣爱君必防其渐又况风聴胪种种疑议业已见端寜止万一之虑而已哉不然皇上青年睿体得一姆氏淑慎周旋无损圣徳且安圣躬哓哓拂聴胡为者也窃体皇上此心特出于小不忍不知人各有情独皇上不得自有其情者也试观客氏之未出也举国何以皇皇然望其既出也何以跃跃然喜其出而复入也何以凛凛然忧其故可思也或未有以此情告之皇上者茍知之将又以私爱不抑而自调矣载诵谕词禁外廷不得烦激是皇上先有不自安者知诸臣必且叩阍力争臣喜此心即可以为尧舜臣若承旨缄黙是顺皇上小不忍之心而不能充皇上为尧舜之心亦乌用諌官为矣伏乞皇上忻然转圜立收成谕其客氏或优以金帛或嵗时问劳示无忘簪履防不令出入大内渎近宸严至于内侍人员亦须详辨彼老成正直者大抵不善为逢迎者也愿皇上勿喜谀而恶规勿倐任而倐锢勿旋罪而旋赏使辗转猜疑愈开旁隙则情法自肃城社自清孔子曰惟女子小人为难养也敢因是而幷及之臣无任悚息祈恳之至　疏入得旨云屡有防谕如何不体朕心又来渎扰侯震旸借事沽名姑念言官且不深究
　　门军法纪全弛疏【天啓元年】　　　侯震旸
　　臣于前月二十六日接差皇城巡视甫入公署有燕山伍长闫科呈告内监吞贿坐占多军事当批该总查解去后随据山东把总刘光溥囘称拘集各犯审据李堂供系府军左卫直军答应本门内官钱夀等三十员内除病故一员现在二十九员毎一员内官占军八名名曰小伴当毎名毎班折钱八十文各内官共占二百三十二名又有大伴当各内相下占军一百一十四名毎名折银三钱一向交纳不缺因本月初一日该伍长闫科上直拖欠伴当棍钱未与内官朦胧开送三十名于中府拘拏以致具告审据周四供系内官王受下家人赵胡子供系内官赵升下家人各称本月初一日伍长闫科欠伴当棍钱因各内官耸揑拘拏以致告状前情是实等因到臣及巡视部臣张国绅曽面质诸姧一一索诈常例俛首无辞则贜证有据矣臣准拟十四日赴署公审将姧徒责宄昨进科门监赵升等来见手出一掲明开官钱原系太祖旧制为条帚网巾之费闫科每月包认官钱三分执棍钱一百三十五文今九月侵尅肥巳惧罪刁诬等情因称已具疏入告下锦衣矣臣始骇内竖之无法无君明索军储暗要俞防玩禁廷为儿戏欺巡视为赘疣一至此乎彼见该总拘其凶仆不容保领度臣审实后必将具奏故乘间先发皇上未及觉辄下所司打问岂知军门之刁顽卖放相沿已久必该监未甞利其有而后可以行其法升等今日折官钱明日索棍钱彼日饩几何能堪此乎惟借此为名臣等巡视所到多雇觅乞丐充数臣初受事极意振刷辄取腰牌查对尽露前情咸诉为内监剥肤计不得不出于此臣犹谓积弊相沿当渐渐厘革而升等惕于法不可逃乘于机不及待豫混天聴先取各犯以去若至臣公审必将曰此钦犯也谁敢加刑如此则皇上设立巡视衙门何用以一门计之毎月占军二百三十二名折钱一万八千五百六十文作银三十三两四钱八分又占军一百十四名折收大伴当银三十四两二钱以上二项共计一月银钱六十七两六钱八分以一年计之当得七百一十二两一钱六分一门如此各门可知四卫如此各卫可知皇上试问升等是否祖制是否为应得之货宿卫安得而不寡防守安得而不弛近来外患愈殷内备愈懈且阉官作横所在而然门监尤称无赖如捽宪臣辱辅臣不一而足皇上俱不严宄以此骄恣无忌即臣叨巡视仅数日金海河死尸一躯防皇上敕内外缉事衙门严查具奏褎如充耳而东华倒死男子又见告矣似此疎玩将严究军伍而夺其糈难责其勤将少从体恤而法渐弛奸宄渐不可问且业防告发未经剖质而先弄机闗尤难轻贷伏乞皇上敕下法司宄拟若侵克果虚则坐闫科以刁诬之罪幷罪卫官若侵克果真则坐门监及李堂周四赵胡子等以科敛之罪而该监情虚诬奏乱法欺君尤宜严加宄处庶法纪明而姧宄息臣亦得明其职掌矣臣草疏毕见兵部题差张国绅督催宣大兵马此固慎择而使但臣等科道部三人共事所借稽核守卫官军总数及三日一换毎班细数皆部臣司之国绅拮据有日绰有担当臣与台臣周邦基任事伊始实借国绅同心整顿详处一畨务求妥当不作画饼而国绅忽委别差该部疏议经略出闗词甚侃侃臣又何敢借留彼属但所催后劲兵马原系各地方官选发各有専管业巳戒行今第沿途迎督巳耳国绅现有职掌皇城一差亦非细故惟向来看作套数所以积弊相仍牢不可抜四五月间添差科道専守长安等门是何警备今未可缓视也臣故不揣谓宜留国绅现核该监与该卫等互侵细数上闻以终此局聴该部另委别员督催兵马不知可否统侯圣裁臣无任悚息祈恳之至　疏入得防巳有防了张国绅题差催兵不得议留该部知道
　　禁廷人命疏【天啓元年】　　　　　侯震旸
　　臣叨皇城巡视匝月间屡报人命其沿铺僵死查无主名者不具奏外其干系内相者一见于金海河一见于十库一见于夀皇殿夀皇殿死尸刘大为十一月初三日事臣着把总查验知系戊字库官于忠名下家人有伊父认称煤气熏死此或劫之以威或诱之以利总不可知业有亲父领埋不必深宄若十库死尸刘三则前月三十日晚悬梁于库南厢房者也臣批该总立刻查报据称系内相毛奎名下家人素不守分荡废本官衣服因而自缢现奉防着司礼监拏问窃念缢则缢矣非万不得巳孰肯轻生以理度之定从迫胁犹恐承问者不免任意出入草菅其民凛凛是惧而两事在月内初一阳节与万夀节辐辏嵩呼臣不敢上闻然事闗职掌终难黙黙至金海河事则系臣题请在前奉防敕内外缉事衙门严查具奏乃褎如充耳若防闻知臣令悬死者衣服于通衢俟所亲来认及有丁氏具告到臣称氏男杨守礼来住官房九月二十六日梁小坡多人呌男出外口称梁公要他不知何故身死禁河氏侄丁国臣见衣报知伏乞严宄超冤等情臣止见防孩扶掖丁氏眼枯口咽哀楚万状问伊侄何在则云以报知之故冤禁卫狱矣旋着该总查问称系司礼监奏闻特下锦衣衞严行究问本内事情无由抄看臣念锦衣卫正所称缉事衙门介内外之间者必当闗白臣疏取致死縁由直穷到底乃越日抄圣防这事情你每如何囘防还着究问来説臣益不解所称囘防者何指为防内相则国臣尚有得白之时为防尸亲则国臣永无可生之路夫投河男子不知姓名悬衣搆认法也国臣见而报其姑丁氏丁氏痛其子死于非命而哀鸣情也死者死矣生者求伸得抑令防防老媪势将与其侄俱尽不连杀三命乎代为鸣控者非臣之责而谁责也亦在大庆前未便渎奏亟移掲叩之司礼监据该监囘文查得已故牌子杨科官房一所原系科名下内官赵进忠将房恭进仍与科侄杨守礼看守进纳房租后有内官王尚用贴进忠守礼顶头银一百两将房三人同住至今九月内王尚用闻知各处官房俱有钦赐之语何进忠守礼索要前项贴头银两其杨守礼不知因甚情节于九月二十七日投河身死至十月十八日有神棍丁宦即丁国臣孔六孔五王辅登等唆使丁氏指尸诈頼不遂伙告伙证于刑部山东司审理丁氏曽供守礼素有风症时甞举发离家日乆不意投河等语况此房钦赐梁太监于二十五日投河于二十七日止隔一日梁小坡与守礼素不识面且无仇隙实为诬害不待辨而明也因诬不甘于十月十二日将情具奏奉圣防本内有名人犯着锦衣衞严行究问钦此该衞即将梁小披拘集聴审本衞于十月三十日具题覆奉圣防这事情你毎如何囘防还着究问来説钦此至今该衞尚未覆审等情到臣臣乃知明防所称囘防者葢指国臣辈言也嗟乎守礼丁氏亲男也子死母告何待人唆国臣丁氏亲侄也弟死报姑何得称唆且明有赵进忠王尚用与守礼争房致死谓不知因甚情节其谁欺乎孔六等不知何人要未有有告而无证者由后言之所连杀又将不止三命矣其谓丁氏口供风症等有无不可知即有之或钱神买和尚忍言哉夫司礼监必其人老成而明于国体者任之固皇上所托为亲臣也似此多命曲狥情面不仰承圣明好生之徳可乎因念前月门禁一事监官卖军骫法臣特疏纠叅愿为皇上一厘宿弊乃赵升等取防如寄而臣疏第云知道了含糊未明臣故将李堂等三人闗送法司虚实定有着落听该部具覆若人命重情亦尽黑白倒坐其于悖国宪而干天和不小除刘大一案免究外祈皇上将刘三杨守礼二狱并敕法司从实从公严行鞫问俾人人知禁近之地三尺不私庶冤抑得伸臣叨巡视者亦得施眉目于掖垣侍从之班臣愚幸甚且臣非谓中官尽匪人也祖宗法制原不令干预政事今以臣职掌所闗参者自参问者自问反不令臣预闻倒置甚矣故不觉哓哓及此并此后凡重大事情皆付外廷究拟廷臣自能仰承徳意宣畅舆情其有偏私矫枉者臣等亦得以白简从事当此国家多故勿更开灶之端使羣情忧不在絶徼而在萧墙也臣无任激切祈恳之至　疏入得旨丁宦等已有旨了刘三并法司问拟
　　请发帑金疏【天啓二年】　　　　　朱夑元
　　臣谨题为天讨方张公私俱匮恳乞圣明垂念危疆亟赐发帑以济然眉事臣惟率土贡赋臣子职分自非万分急迫何敢呼天妄吁乃蜀中不幸遘此异变有不得不恳乞于皇上之前者先是天啓元年五月内奉旨调川兵三万援辽部文注定毎兵一名给银一十七两通算该银五十一万而监军总镇督饷等官与吏承廪粮战马船只俱不在内是时臣待罪藩政日接部檄急如星火查库贮仅四十八年未解加派银四万两余将京料缺官贡扇价银各边军粮尽行那借共解到重庆听支者二十二万两沿江经过州县如叙马泸重防等处共兑支过大粮边饷银七万两余俟内帑找补犹虑不足复兑解巴县大粮银三万两重庆库贮清出屯银三万两该府径行大足酆都等县取解五万两有奇贮府听支于时西土茍安东圉孔棘秖期速发以济阽危且谓时傍冬初会计期近那新补旧犹可撑持乃不意异常之祸顿生肘腋之间其在重庆贮库者支发未半尽为盗资川之西东则赋州县悉被残破虽保有川北下东上南三处而援兵经过坐派行坐二粮募夫搬运民不堪命逃窜亦空臣在围城之中与贼相持一百日先后集众五六万毎惧经费不支与布政使臣周着毫厘必较已措过银十万余两数又不足共立劵书多方括借藩府郡王搢绅士民通共助银六万两其力巳竭今不惟各汉土兵嗷嗷需饷裹足不前即松建各边经歳无粮近日诸苗乘衅生事在保县屡以生番围城告在建昌则以兰目蠢动告遵义两次被占建武为贼门户正当戮力之秋孰肯枵服从事臣阅邸报防皇上轸念成都重地特遣督臣张我续总理四省之兵两次发帑金三十六万两仰荷圣恩不胜感泣但查先年征播宼在巢穴全蜀无恙号令徧行尚动九省官兵费金银二百七十万两今贼不轨祸在通省其难十倍于播虽战败奔逃而渝城未复元恶在逋万一贿通邻司结连党类豕突鸱张更难收复今若乘破竹之势为犂庭之举必得数十万饷先安各边之心然后一意勦讨四路会攻悬赏以鼓将士纳降以散党羽谅此么麽不难扑灭但兵多费广不能尅日内苦资用之不敷外惧各边之生衅臣愚不肖若不蚤疏控吁为罪滋大恳求皇上愍念西南重地涂炭已极且蜀安而邻省皆保蜀存而常赋自充安危得失所系匪细伏乞俯允再发帑金五十万差官陆续解发川中容臣与督臣会同三省大兵尅期翦除擒献首恶用张天讨奠安地方蔺贼既平则诸边又易抚戢西南半壁可复覩太平景象矣　疏入帝从之
　　上复雠疏【天啓二年】　　　　　　王之宷
　　臣谨奏礼君父之雠不共戴天齐襄公复九世之雠春秋大之曩李选侍气殴圣母陛下再三播告中外停其贵妃之封圣母在天之灵必有心安而目瞑者此复雠一大义也乃先帝一生遭逢多难弥留之际饮恨以崩试问李可灼之误用药引进者谁崔文升之故用药主使者谁恐方从哲之罪不在可灼文升下此先帝大雠未复者一也张差持梃犯宫安危止在呼吸此乾坤何等时乃刘廷元曲葢姧谋以疯癫具狱矣胡士相等改注口语以卖薪成招矣其后复谳差供同谋举事内外设伏多人守才三道亦供结党连谋而士相軰悉抹去之当时有内应有外援一夫作难九庙震惊何物凶徒敢肆行不道乃尔縁外戚郑国泰私结刘廷元刘光复姚宗文軰珠玉金钱充满其室言官结舌莫敢谁何遂无复顾惮睥睨神器耳国泰虽死罪不容诛法当开棺戮尸夷其族赭其宫而至今犹未议及此先大雠之未复者二也总之用药之术即梃击之谋击不中而促之药是文升之药惨于张差之梃也张差之前从无张差刘成之后岂乏刘成臣见陛下之孤立于上矣又郎中胡士相等主疯癫者也堂官张问逹调停癫疯者也寺臣王士昌疏忠而心侫评无只字讼多溢词堂官张问逹语转而意圆先允疯癫后寛姧宄劳永嘉岳骏声等同恶相济张差招有三十六头儿则胡士相阁笔招有东边一起干事则岳骏声言波及无辜招有红封票髙真人则劳永嘉言不及究红封教今髙一奎见监蓟州系镇朔卫人葢髙一奎主持红封教者也马三道管红票者也庞保刘成供给红封敎多人撒棍者也诸姧亦有人心者以堂官对众手单而改之以十八人会审公单而増减之皆当治以大逆不道之罪非止大不敬也疏入帝不问至五年魏忠贤党杨维垣首翻梃击之
　　案之宷坐除名俄入之汪文言狱中下诏狱瘐死新饷苦累难支疏【天啓二年】　　　高　推
　　臣闻国之所赖以为本者民也国失其本无以为国矣民之所赖以为天者食也民失其天无以为民矣臣自奉命西巡由中州扺秦境时方四月麦已登场矣从此而再布秋禾八月以后其利犹可获也迨逾陇而西万山丛集穷日驰驱无半里平夷之路亦无半里可易之畴百姓苦无糊口之资不得已而垦百仞之岭以为阡辟陡阻之壁以为陌欹垄既不堪注薄土又不能滋一过雨为灾漂荡冲决则土去石出地尽粮亡矣其视他处膏腴肥饶安土乐业者不啻天壤之隔也且西北地寒穷荒之时序愆阳二麦至八月方熟天末之隂阳弗正诸禾入秋末始收一降严霜百谷尽稿稔嵗不获腹里之半频年复有旱涝之忧其视他处一嵗二熟十月涤场者又不啻天渊之隔也至秦中事竣揽辔西征其山愈丛其地愈瘠时已六月将终麦方吐华诸禾奄忽臣呼左右而问之西之山何如乎对曰不减此处之山也西之地何如乎对曰瘠于此处之地也臣不觉伏轼而叹曰有是哉民何不幸而生于此域耶一遭荒歉又何以为聊生之计耶越数里拥拥簇簇红尘赤日之中披裘祼体之辈咸伏地遮舆而告曰辽饷苦辽饷苦不减则民当饿死矣臣进而诘之奚为而至饿死也民答曰山地荒薄三分不敌他处之一即大有之年所得不过五斗未有辽饷一半徴纳一半聊生既有辽饷一半纳粮一半充饷民皆枵腹待毙矣臣因而穷之尔既糊口之无资至今何以为食耶民皆泣涕以道曰夏秋之间树头之产溪涧之菁犹可充腹时至冬春水冷草枯即山薇野蕨稍有存积然而茹毛茹草终非长物民尽辗转沟壑矣言罢号泣之声彻满山谷臣亦含泪以慰之尔各安业即当为尔请命也越二日抵巩昌而以民事询郡守知府郭之祜细陈闾里之穷备言辽饷之苦其烛照民隠者至详至悉谓民因辽饷而摧折者十之二三矣此巩昌民穷之大概也既按部来临路傍废店近郭穷乡家塞其门人泥其牖臣呼左右而问之此何以故对曰此穷民之逃窜而亡其家者也臣因而诘之逃往何地答曰东则散而之四方西则趁食于外地臣不觉拊膺而叹曰有是哉散之四方犹可言也趁食外地是驱百姓而为敌也是何光景成何世界乎甫入署中狄道金县之民拥门而告辽饷之苦者视巩民无二也臣进而问之尔何若是其急乎答曰辽饷之困甚若倒悬不减则民无孑遗矣臣因而诘之奚为而无孑遗也民答曰山僻要荒地不堪种歴来正额不完加以四十四五六年三载亢旱颗粒不收民犹恋恋故土不肯轻去其乡并迨辽饷一加重困难继正供之催吏方去加派之呼吏复来完之则白骨无肉之可剜不完则官司催逼之难受百姓日穷日蹙兹皆空壁而去矣死亡流离不知其数矣疾首蹙頞葢不胜其呼吁之悲也臣乃抚慰以安之尔各就里即当为尔请命也已而知府冀懋中进署相谒手持一册以示臣开而阅之乃五州县穷民之状也极言新饷之难完备悉逃亡之景象葢谓昊天不吊频嵗不登自泰昌元年仅熟其半次年又以冰雹为祟半菽不获兼以辽饷催逼墐户流亡者十室而九百里之内人烟防絶有司迫于催檄逼于守提万不得巳乃呼一二现在之民千方督责剜肉医疮以完前件穷者逃矣即今富者亦以赔累而穷矣满目堪怜视百姓之自吐自陈倍详倍悉即郑侠之流民图不作两观贾谊之长太息实无轩轾巳此临洮穷民之情状也按部逾河千里黄沙百谷难树草木防絶禽鸟亦稀其凄凉之状视河东更苦一时执戈持防之辈有三五成羣有十百为聚含泪而告辽饷之苦者视平民更急也臣进而问之尔何若是其迫乎答曰辽饷之苦甚于荼毒不减则军为饿莩必且空伍而逃矣臣因正色以诘之向何为而固吾圉今何为而出此言也佥曰遐荒絶塞沙碛不毛穷军卧薪尝瞻以守边疆全頼京民二运以为活计未有辽饷之时京运呼天不应犹借民运支吾自有辽饷百姓皆以辽饷为亟而边饷全不完纳也有司皆以辽饷为先而军需通不照管也守戍穷军有一年乏粮者有二年乏粮者甚有三年乏粮者向犹典衣以自计今则无衣可典矣向犹卖妻以茍活今亦无妻可卖矣臣于风埃露处之中惟见凄惨哀怜目不忍视痛哭流涕耳不忍闻臣即温言以抚之庙堂之上不知尔辈之苦楚尔宜念朝廷平日之恩养各守寜宇即当为尔请命也臣乃立檄各道以查边饷之完欠据洮岷兵备道右参政秦士文报称洮岷之饷除京运欠五万余两民运犹欠二十五万九千八百余两也临巩兵备道右参政徐镆报称除京运欠一十七万二千八百余两民运犹欠二十二万六千四百余两也带管靖边兵粮道徐镆报称除京运欠一十二万五千三百余两民运犹欠一十万四千四百余两也分守西寜道副使杨俊臣报称除京运欠二十万有奇民运犹欠三十一万五千六百有奇也分巡西寜道右参政郭之琮报称除京运欠二十三万有奇民运犹欠三十五万一千二百有奇也西寜兵备道按察使王佐才报称除京运欠一十二万六千八百有奇民运犹欠一十万九千五百有奇也带管肃州兵备道郭之琮报称除京运欠六万六千有奇民运犹欠一十七万四百四千有奇也庄浪兵备道副使冯任报称除京运欠六万九千九百有竒民运犹欠一十一万三千九百有奇也以上京运共欠一百四万八百余両而民运欠至一百六十六万五千二百有奇也嗟嗟边疆何地守边何事而忍令此辈之枵腹耶此又两河穷军之大概万分不可缓者耳臣辗转顾虑再四思维当边庭告急之后神京左臂尽为敌有皇上方且蒿目宵旰举朝臣工毕智竭悃恨不能罄天地之藏括山海之积为国家宏物利而襄至计臣即有胸无心寜忍自外敢不仰体皇上之殷忧竭力公家而顾为临巩之计哉独计临巩天末也其地非膏壤肥泽之地民非家给人足之民也临巩小府也其减之不过九牛之一毛其加之亦不过大海之一滴也且甘固重镇也由河湟松山红井以至酒泉玉门数千里之长边实全陜之门户其闗系匪轻犹不减于辽左之重也谛观自有辽事以来四川之变不知费各省多少物力矣黔中之祸不知费大内多少金钱矣即山东河南畿内白莲之乱又不知厪皇上多少忧思矣区区两河伏祖宗之黙佑皇上之威灵及道府之绸缪其不至如川贵之续者幸也至火酋物故诸子生心虎视耽眈窥我内地即今九月二十后海外拥众万骑过我河南以示狂逞一时羽檄旁午日无寜晷即臣与抚臣日饬各道将严加隄备然犹彼众我寡彼强我弱彼有粮而我无饷岌岌乎有累卵之危幸而天佑皇家敌之脚根未定二十三大雪二十四大雪海外驻宿之地雪深三尺朔风透骨冷气逼人敌不能存缩颈而去河西一块土不至蹂躏而莫可收拾者尤幸之幸也然敌可保其不来乎天可保其常雪乎万一明春和暖卷土重来则满目锋销不知何以支持已即不然而穷军内讧揭竿鼓噪又不知何以翦灭巳计此时而方且动大内之余藏以为固圉之完计欲民之再出辽饷也得乎不得乎即欲少缓须臾而不为之速赐蠲免也能乎不能乎臣想皇上超然逺虑则新饷之罢当不俟臣言之毕矣臣草疏之余时阅邸报见诸臣之请蠲新饷者舌敝唇頺十之八九皇上之注意危辽如俞所请者十无一二臣不惮三草三毁踌蹰再计然而地与地不同民与民不一临巩之民所供皆系边储临巩之粮计数不及他省之一大县然蠲之在上不过毫厘存之在下不啻巨万民之困穷倍苦民之望恩倍切臣之遍歴两河目击民艰日夜呕心为国为民一念朴忠告于皇上者如此昔帝尧在上一民之饥犹已之饥况今之啼饥有不止于一民乎文王在宥民未有伤视之如伤况今之穷民有不止于如伤乎伏乞皇上轸念穷边亟停加派俾民得稍遗余力以自养即遗余力以实边并敕户部速发京运以救涸辙之枯鱼庶军民其有疗乎两河幸甚宗社幸甚臣不胜激切屏营待命之至　疏入得旨户部知道
　　防缉都门劫盗疏【天啓三年】　　　宋祯汉
　　臣惟论治者莫不以弭盗绥民为先图课吏者亦莫不以盗息民安为称职葢小盗大盗之积也而劫盗尤煽乱之阶也尝见斩木掲竿弄兵潢池之事率皆繇于胠箧探囊御人剽货之徒故在清平之时而防御捕缉法已不容怱矧今抢攘际乎凡在郡国之间而劫掠相闻渐已不可长矧近在辇毂下乎讵意迩时法度废弛盗贼纵横鼠窃狗偷犹不足问鸱张豕突实繁有徒臣前月初入班行闻顺天府库被刧心甚骇之未几北城复有劫杀一家六命之报益骇听闻然皆幸而获不逾时网不甚漏也今月臣奉堂劄接管南城之次日即有正东坊住人王廷勲告于十二月初三日二更时被盗二十余人劫财伤命又次日据正东坊住人程惟勤告于十一月二十四日夜被强贼二十余人劫财伤命又据正西坊住人李嘉宾告于十一月初九日夜被劫臣巳批行各该总把勒限严缉外因查巻簿则冬季之被劫行缉而未获者不独此也在十月二十五日则有崇北坊陆道被劫矣二十六日则有宣北坊陈大被劫矣闰十月二十六日则有宣北坊尹代卿被劫矣是皆劫在黑夜责在捕营各经批行该总把臣陈邦政等严缉去后而查无一获者也王廷勲等三起之未获尚在一月之内陆道等三起之未获直逾两月有余捕总之职掌何事兵番之分布何为既不能勤巡逻谨铃柝防之于未失事之先复不能严期限密查访缉之于既失事之后攻剽毎月叠见捉获累月尚淹则将焉用巡捕员役为哉乃若总把臣尤有可异者在王廷勲之被劫也正其该管地方廷勲当盗至之时潜出奔告于把臣乞其救命把臣直应之曰谁人不有命廷勲因泣愬再三恳即发兵追捉而把臣竟恬然不理夫有地方之责者一闻有急便当不介马而驰矣岂有求救者号呼于前劫财者狂逞于侧而忍于袖手敢于坐视若此此宁独不知有官守亦岂复有人心者哉随查夜巡番役毎牌铺额设二十人不为少矣惟是捕官往往克取常例受贿买放遂令严更夜柝寂不闻声救捍蹑追茫不见影而各番役辈捕缉无能乃唆盗扳良指贼行诈种种作姧逞恶平民之被其害间且有甚于盗者法纪败壊殆尽盗贼安得不横行也至于督捕郭钦者有提督之任无督率之才既不能弭盗以靖郊圻更何辞癏旷而溺职守臣草疏已毕适见兵部覆疏谓钦精神用之以弥世情不暇用之以诘不轨是该部既知之稔矣兹时何时提督何官弥世情与诘不轨何者为职分所当为岂有明知其不称而尚可一日容之于其位哉伏乞圣明垂照如果臣言不谬即饬该部将把臣等分别究处用警玩旷仍速推贤能以任提督俾率各捕员役洗心涤虑设法防缉未获者务缉尽获无事时恒防有事庶法纪振而盗贼屏迹京畿靖而四方咸安矣　疏入得旨这劫盗防缉等事屡旨申饬本内捕官卖放夜巡及番役唆盗扳害尤切近弊着严加禁治把臣等分别究处该部知道
　　御选明臣奏议巻三十六
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议卷三十七
　　蔺地善后机宜疏【天启四年】　　　朱燮元
　　臣谨题为恭报蔺地情形与善后机宜仰祈圣裁以期安攘事先是臣切责五路将吏逼进龙场擒酋扫穴又虑酋党惧死负固多方晓谕令其遵防擒酋建功赎罪去后随据各路道将塘报官兵大至龙场齐入得功有差降将胡世孝王继宗等奉谕擒获伪都督李逺达蔡金贵及奢崇明妻安氏等臣恐元凶未得老师匮财于是亲抵戎行申严赏罚道经大洲江门永安永宁与询问古蔺落红大坝新寨太平泸衞一带皆膏腴地也衞虽隶黔土实在蜀今二酋造逆奉防征讨臣与按臣并道将文武不惜躯命聚五路之师费三年之力以有今日虽二逆逃奔境外尚未献俘而蔺州疆土业已廓清矣蜀自遵义郡县以来不以得土为利翻以养兵为累故谈及改流輙多蹙额但二酋造逆滔天连年血战仅而得之即欲仍置宣抚将与之谁人乎况永宁一块土西自建武东至遵义三面而环之贼欲动则无处不可防出而我设防则二千里之遥最难照应譬如人腹心肘腋之间去一虎可复进一狼乎当圣祖时天造草昧西南苗无不畏法故特就中设建衞所以通血脉徒用牙错之义殊少弹压之威侵寻至于二逆肆恶横行已无天日在蜀以为土司而寛其文网在黔以为邻苗而置之不较隂谋既久一旦骤发杀官戮民不啻刈草此亘古未有之变也尚可因循茍且不为长久计哉以臣之愚参之众论咸谓当以赤水河为界自河以东龙场一带悉以与黔自河以西由赤水至永宁悉以还蜀就永宁城中设立道府与遵义建武互相掎角则呼吸相应声势聨络用以弹压诸苗保防内地计无善于此者若黔省以为祖制不肯更张则照黎平镇逺之例蜀自郡县黔仍衞所虽曰骈枝亦无不可臣不敢侈开疆之名以滋多事但审地势参人情似不得不出于此惟听庙堂之公议皇上之酌裁耳至于二酋业已无党无家入险逺遁或旦暮擒缚或迟以岁月通未可知惟黔蜀唇齿利害相依屡据该省抚臣移防应援臣巳发参将林兆鼎提兵一万杀冲羿子猓猡等闗直入大方该抚臣即留合营兵又行令总镇李维新搜箐事毕再发重兵应援外独是蜀连年用兵公私俱匮库藏括而又括钱粮借而又借小民之仳未复膏血尽罄不戢自焚最为可虑臣忧心如惔不能朝夕疆土既清蚤宜确议一面设法将各兵渐撤以省民力臣谨防同廵按四川监察御史温臯谟合词上请伏乞皇上俯赐裁定勅部院防集九卿科道从长确议覆请转行臣等次第料理奏报庻西南苗羿之地奠安于万万年矣为此具本谨题请防　疏入帝从之
　　地震陈言疏【天启四年】　　　　　毕自严
　　臣惟春秋地震必书诚重其事也微臣触目隂阳之舛戾因纵观时事之艰危岂容无説以处此东则制械造车然思逞西则阳顺隂逆狡焉难慿则可虞在邉境辽饷加派在官虽征其所不得不征在民实应其所必不能应则可虞在穷民左藏空匮而沿邉之兵饷不能时给即最急如榆闗亦以海运暂停转输靡继每惧裸体脱巾之呼或出风餐露宿之旅则可虞在卒伍军兴方殷飞刍挽粟固不容已然瀚海风涛而长年三老每葬身鱼腹之中即竭蹶刍牧而重趼茧足多困踣轮蹄之下谁非赤子而茹苦至此极也则可虞又在运务凡此皆足兆异皆足郁和臣自严滥竽督饷承乏抚方值灾异之洊臻思奉职之无状所当痛自修省不遑宁处者也夫灾异之来天所以震慑人君而亦所以仁爱人君也人君应之以实则震慑实为休祥酬之以文则仁爱终为谴责故天之鉴下也洞见于几微而君之回天也转移于呼吸即今似有不容不亟为修省者如煌煌纶綍间由中防之传宣致令辅弼不得闗其事万举万当而一误则救药靡施将无启炀灶而滋猜嫌乎是内批当慎也如妇寺渥承延世之宠光致令枢筦不能守其法作威作福而一轻则劳臣觧体将无嗟滥觞而丛指摘乎是恩泽宜节也乾坤之生才有限乃以骨鲠之大僚而一言摈斥以道学之名儒而投老岩穴以批鳞之直臣而长伏草莽弃骐骥于伏枥舎楩梓于断沟将无失算乎是人才宜惜也金吾之鞬櫜总属朝家之扈跸羽林之虎孰非王国之爪牙顾寄兵柄于貂珰几同伏戎于肘腋既糜大内之金钱且胎他日之隐祸将无非计乎是内操宜罢也以上四者均足为圣德之亏损也伏望皇上亟图修省次弟举行庻几人心悦而天意得隂阳和而灾变消矣　疏入帝不纳
　　地震频仍疏【天启四年】　　　　　毕自严
　　臣窃惟有灾异则有感召有感召则有事应今瀛津数百里及沿海一带皆臣统辖转输之地则皆臣罪戾之所感召也请详言之津海国也蛟宫蜃窟人所为望洋却步者也今楼橹涵天艅艎衔尾日驱一方民命以掷于惊涛怒飓之中此其地利安乎否也津饷皆新饷也海内所为竭泽而渔者也左输闗右输鲜梯航无已耗敝中原此其民情安乎否也津兵皆新兵也所为备神京山海后劲之用者也年来调东兖调蓟门调闗门足不停而席不暖弱者踣于路强者窜于途今日壁垒几空猝有缓急将何以应此其兵力安乎否也津海地利兵民无一得安其常而谓坤舆职载独能循其宁静之体乎迩者风霾屡作雨泽愆期皇上方下明诏与大小臣工共图挽回而地震又见告矣以宅中定鼎之区而摇动是岂可以修省之空言而回既怒之天心乎则臣愿以修德之説进兢业常存而佚游宜戒也俭德维图而赏赉宜节也启沃当逊而召对宜举也以至深宫燕处培养无疆之祉尤不可不慎也凡此皆修德之属也臣又愿以修政之説进东事方炽而邉防无使弛也莲妖已平而蚩愚无使扰也辽民久困而反侧无使惊也以至采纳忠谏慰答寰宇之望尤不可不早也凡此皆修政之属也诚使德政交修法成汤之自责则天不能为灾地不能为异而皇图愈为巩固矣　疏入帝不纳
　　劾魏忠贤二十四大罪疏【天启四年】杨　涟
　　臣窃惟高皇帝定令内官不许干预外事只供掖廷洒扫违者法无赦圣明在御乃有肆无忌惮浊乱朝常如东厰太监魏忠贤者敢列其罪状为陛下言之忠贤本市井无頼中年净身夤入内地初犹谬为小忠小信以幸恩继乃敢为大奸大恶以乱政祖制以拟防专责阁臣自忠贤擅权多出传奉或径自内批壊祖宗二百余年之政体大罪一刘一燝周嘉谟顾命大臣也忠贤令孙杰论去急于翦已之忌不容陛下不改父之臣大罪二先帝賔天实有隐恨孙慎行邹元褾以公义发愤忠贤悉排去之顾于党防选侍之沈防曲意绸缪终加蟒玉亲乱贼而讐忠义大罪三王纪钟羽正先年功在国本及纪为司寇执法如山羽正为司空清修如忠贤搆党斥逐必不容盛时有正色立朝之直臣大罪四国家最重无如枚卜忠贤一手握定力阻首推之孙慎行盛以宏更为他辞以锢其出岂真欲门生宰相乎大罪五爵人于朝莫重廷推去岁南太宰北少宰皆用陪推致一时名贤不安其位颠倒铨政掉弄机权大罪六圣政初新正资忠直乃满朝荐文震孟熊德阳江秉谦徐大相毛士龙侯震旸等抗论稍忤立行贬黜屡经恩典竟阻赐环长安谓天子之怒易觧忠贤之怒难调大罪七然犹曰外廷臣子也去岁南郊之日传闻宫中有一贵人徳性贞静因荷上宠注忠贤恐其露已骄横托言疾病置之死地是陛下不能保其贵幸矣大罪八犹曰无名封也裕妃以有姙传封中外方为庆幸忠贤恶其不附已矫防勒令自尽是陛下不能保其妃嫔矣大罪九犹曰在妃嫔也中宫有庆已经成男乃忽焉告殒传闻忠贤与奉圣夫人实有谋焉是陛下且不能保其子矣大罪十先帝青宫四十年所与防持孤危者惟王安耳即陛下仓卒受命拥衞防维安亦不可谓无劳忠贤以私忿矫防杀于南苑是不但仇王安而实敢仇先帝之老奴况其他内臣无罪而擅杀擅逐者又不知几千百也大罪十一今日奬赏明日祠额要挟无穷王言屡防近又于河间毁人居屋起建牌坊镂鳯雕龙干云揷汉又不止茔地僣拟陵寝而已大罪十二今日廕中书明日廕锦衣衞金吾之堂口皆乳臭诰勅之舘目不识丁如魏良弼魏良材魏希孔及其甥傅应星等滥袭恩廕防越朝常大罪十三用立枷之法戚畹家人骈首毕命意欲诬陷国戚动摇中宫若非阁臣力持言官纠正椒房之戚又兴大狱矣大罪十四良乡生员章士魁坐争煤窑托言开矿而致之死假令盗长陵一抔土何以处之赵高鹿可为马忠贤煤可为矿大罪十五王思敬等牧地细事责在有司忠贤乃幽置槛阱恣意搒掠视人命如草菅大罪十六给事中周士朴执纠织监忠贤竟停其陞迁使吏部不得专铨除言官不敢司封驳大罪十七北镇抚刘侨不肯杀人媚人忠贤以不善锻链遂致削籍示大明之律令可以不守而忠贤之律令不敢不遵大罪十八给事中魏大中遵防涖任忽传防诘责及大中回奏台省交章又再防王言毋论玩言官于股掌而煌煌天语朝夕纷更大罪十九东厰之设原以缉奸自忠贤任事日以快私仇行倾陷为事纵野子傅应星陈居恭傅继教軰投匦设阱片语稍违驾帖立下势必兴同文舘狱而后已大罪二十邉境未息内外戒严东厰访缉何事前奸细韩宗功潜入长安实主忠贤司房之邸事露始去假令天不悔祸宗功事成未知九庙生灵安顿何地大罪二十一祖制不蓄内兵原有深意忠贤与奸相沈防创立内操薮匿奸宄安知无大盗刺客为敌国窥伺者潜入其中一旦变生肘腋可为深虑大罪二十二忠贤进香涿州警跸传呼清尘垫道人以为大驾出幸及其归也改驾四马羽幢青盖夹防环遮俨然乘舆矣其间入幕効谋叩马献防者实繁有徒忠贤此时自视为何如人哉大罪二十三夫宠极则骄恩多成怨闻今春忠贤走马御前陛下射杀其马贷以不死忠贤不自伏罪进有傲色退有怨言朝夕隄防介介不释从来乱臣贼子只争一念放肆遂至不可收拾奈何养虎兕于肘腋间乎此又寸脔忠贤不足尽其辜者大罪二十四凡此逆迹昭然在人耳目乃内廷畏祸而不敢言外廷结舌而莫敢奏间或奸状败露则又有奉圣夫人为之弥缝甚至无耻之徒攀附枝叶依托门墙更相表里迭为呼应积威所刼致掖廷之中但知有忠贤而不知有陛下都城之内亦但知有忠贤而不知有陛下即如前日忠贤已徃涿州一切政务必星夜驰请待其既旋诏防始下天顔咫尺忽慢至此陛下之威灵尚尊于忠贤否耶陛下春秋鼎盛生杀予夺岂不可以自主何为受制么防小丑令中外大小惴惴莫必其命伏乞大奋雷霆集文武勲戚勅刑部严讯以正国法并出奉圣夫人于外用消隐忧臣死且不朽　疏入忠贤党魏广微调防切责自此忠贤日谋杀涟次年再兴汪文言狱罗织下诏狱许显纯酷法考讯遂于中夜毙之
　　请除奸珰疏【天启四年】　　　　　蔡毅中
　　臣思学校者天下公议所从出也臣正与诸生讲为君难一书忽接杨涟劾忠贤疏合监师生千有余人无不鼓掌称庆乃皇上不下其奏于九卿而谓一切朝政皆亲裁以奸珰为忠代之受过合监师生无不扪心愁叹不已也臣惟三代以后汉隋唐宋诸君其受权珰之害与处权珰之法载在通监我朝列圣受权珰之害与处权党之法载在实録臣皆不必多言但取至近至亲如武宗之处刘瑾神宗之处冯保二事愿皇上遵之瑾在武宗左右言听计从一闻诸臣劾奏夜半自起禽而杀之神宗临御方十龄保左右扶持尽心竭力既而少作威福台省劾奏未闻举朝公疏神宗遂不动声色而戍保于南京今忠贤无保之功而极瑾之恶二十四罪无一不当悉究举朝羣臣欲于朝罢跪以候防忠贤遂要皇上入宫不礼羣臣今又欲于视学之日羣臣及太学诸生面叩陈请矣而皇上漫不经意数日以来但有及忠贤者留中不发如此防蔽其中宁可测哉乞将涟疏发九卿科道从公究问即不如刘瑾之诛而以处冯保之法惩之则恩威并着与神祖嫓美矣　疏入帝不纳
　　纠傅櫆疏【天启四年】　　　　　　左光斗
　　臣惟君子之别于小人者清与浊而巳矣君子之不能容小人犹小人之不能容君子也其清浊异则其好恶不得不异也然而鹊终不可以为乌鳬终不可以为鹤其好恶殊其面目终不能易也臣于本月十九日接邸报见刑科给事中傅櫆为邪臣比匿匪人把持朝政众皆侧目人有危心恳乞立赐处分以消隐忧以葆太和事内论臣及科臣魏大中除大中自疏外其云血性男子聪明丈夫粉饰虚名未敢显然与清涂相背依附有道未敢公然与善类为仇似乎科臣犹知有有道有清涂有善类者也而一篇之中终不得其指归着落何在倒戈于君子君子何人呈身于小人小人何人汪文言之昭雪者前司寇前总宪也其题授中书者今阁臣也臣不闻也臣于山人墨客絶迹无徃还臣官阶已崇不借延誉何事引为腹心臣有以知櫆之意矣櫆之意不利于考功有邹维琏不利于铨司有程国祥又不利于吏垣有魏大中一则逐之去一则不欲其留一则不欲其到任而惧臣之稍稍持清议也则并欲罗于一网维琏十八年砥砺臣虽未荐之为铨司亦尝亟称其才品国祥二十年清冷臣随同乡诸臣后一缴访单虽未尝明其必用而不敢自昧其良心大中为人不可亲疏臣与之落落而已凡此皆负海内之清望者也科臣何事必欲与之为仇也岂其性与人殊耶抑亦有神奸播弄揑造黒白簧鼔其间不觉目倒而心危遂手忙而足乱也人言科臣曽论清端大司农汪应蛟公论不许因求多于新安之人果尔是科臣一生与清人为难矣愿科臣之慎思之也臣待罪风纪扬清激浊自臣执掌人材进退例得预闻何事揽泊如其纳贿招权引用非类指有的实当明白纠参若其未也科臣失言矣以科臣之权力能使朝廷不能用人铨司不敢就列首垣不许到任把持朝政者莫科臣若科臣又尝冒认东厰理刑傅继教为兄弟脉络机锋长安冷觑久矣窟穴深藏布置已定将用邵辅忠陷毛士龙故事比昵匪人者莫科臣若名义至重鬼神难欺欲人勿知莫若勿为愿科臣之慎持之也臣忝窃非据久思避贤且见人心日下清正难容义愤填胸生趣都尽何有一官伏乞皇上勅下九卿科道从公议处要见邹维琏程国祥等是否清品科臣身在言路不能奬恬拔滞为何扫除清流颠倒国是仍乞将臣罢斥以谢科臣另选贤才代兹重地　疏入帝有防左光斗以清望协持风纪这所奏心迹自明着照旧供职该部知道
　　再劾监织中涓李实疏【天启四年】　周起元
　　臣以苏松两郡料额有定无防金之术以遂织监谿壑之求李实因此肆螫于同知杨姜臣愿一罢以白此丞之无他而皇上不加臣以谴逐更令安心供职又念臣力请免杨同知之逮治而革职为民此不惟臣荷优容之仁即杨姜亦深感寛处之德然而姜原无擅减之事以此坐锢臣虽腼顔就列诚有大不安于心者顷又见李实摭拾逞辩锋深情遁措词倨侮垂涎无厌皆由宵小指防提弄臣不明白参透定贻不了衅端夫袍段以四十万分为十八运按运支银原编额止有此数即实之疏亦不敢谓苏松料额有滥此数之外事理甚明不烦喋喋杨姜奉法急公并未擅减昔汉文帝以皂绨革履致海内之殷富宋仁宗因陜西用兵行三司议节省官壸服御假令姜果能为皇上减省冒费是以中兴之主望皇上则固敬君之至者岂不卓然贤吏然而原非有减也皇上听实之言而以擅减不敬坐姜此天下所共怜臣之所大不安而皇上所当转圜而昭其覆盆者也实来苏抗一味营利兼饶辣手讲属吏之礼罚官府之俸开密访之门捉民机为匠人甚苦之乃又有背违成宪决裂旧章两事则岁改袍船是已夫李实初时之营领袍差也曽具疏欲踵孙隆行事而孙隆于苏松袍服之外未尝侵管镇徽宁广各府州岁改此数处向无貂珰之迹今一旦添一中涓骚动其间不但参随络绎驿逓怨咨万一奸民搆出事端诚恐祸生叵测臣之所虑不徒在为有司存累年之规而深为地方防意外之隠忧近来数郡中攫取已收去银钜万并未闻一缕觧京济用则无益公家而有害于地方不再计而明矣此其必不可纷更者一也又袍船每岁八只神宗巳裁定着为例刘吕两监行之久矣今忽増造二只岁岁要加派修造之费驿驿要设处夫廪之费李实不过得奸猾船头等些小微利而有司加派之扰不顾也万里挽曳之苦不恤也漏闗闸万千之税不念也此其必不可纷更者二也大凡管织造之官多劝皇上奢侈少劝皇上节俭臣何敢以盛德事望实但望其照旧例循行不至格外作耗足矣仇士良言固宠之术必使人主广侈其耳目而后我軰可以得志吕彊每事直谏力求先裁一切之虚冒实自视于此两人者何居则所谓不敬莫大乎是伏乞皇上严谕李实于岁改袍船一事但令照旧勿听宵人拨置恣意更张此江南之大幸皇上之至明至断也杨姜虽已飘然逺引甘为圣世逸民更当谅其无擅减之罪曲赐轻处则臣言见采地方防休虽加三褫臣官有余荣矣　疏入得防杨姜稽误袍段把提运船已从轻处廵抚官表率一方职专察吏岂得漫无甄别一味防庇如再渎陈杨姜定行拏问
　　请兴江南水利疏【天启四年】　　　周起元
　　臣谨奏江南苏松常镇四郡幅员不过五百里岁输租粒二百余万最急莫如水利而水利之最大者莫如吴淞白茅刘河三江盖环苏松常与嘉湖数郡之湖泽咸归翕于此为宣泄入海之道近刘河一线仅通吐纳而吴淞与白茅二水则淤为平陆前代屡濬具有史志可考国朝永乐二年尚书夏原吉来濬之正统六年工部侍郎周忱濬之隆庆四年都御史海瑞濬之至今而五十余年并未施工以致吴淞江自澳塘以至新泾口及东西芦浦三坝等处六七十里淤淀不通白茅则海林塘墩镇泾等处俱久填塞先后建议之臣皆以为请本属乡绅亦毎每叩阍求濬而輙以费浩中寝三吴百千万生灵之命脉引领此举而皇上未有治水之命地方不敢擅兴大役迩年小有水灾低田輙淹没直浙数郡皆受其患如常州吴江常熟昆山嘉定上海青浦无锡宜兴等邑之间荒田数万顷每遇漕白兑运之时有司但得派高乡摊补而高乡赋役原重又不甘心为低区白赔以此有司常考成降罚而小民受敲扑追呼亦终不能完额今年巨浸暴涨弥千里者水之为害也雨后停蓄经旬不消者水利不修之为害也若今日又因循不治则东南水患日甚一日而国赋与民生两受其累矣臣查都御史海瑞开吴淞用银七万有竒前按臣薛贞曽委官估计数目亦不相逺白茅则知县宋贤力请疏濬大约工力可五万而足通计两江工费以十二万计查三十六年除应天六府赈济不计外苏松等府实防发赈银五万度今时诎皇上不能多发帑金而赈灾不可少或可就以赈数再添一二万发开河工臣檄各乡饥民尽赴工作计丈定工计人授饩计日给值所全活必无量而水利亦兴后虽有霖涝不至伤稼昔宋臣范仲淹守临安遇岁凶转乃大兴工作募饥民赴役就食頼以全活者不可胜计今臣所言实尚欠五万两容臣于所属再搜括积欠导河银并赃赎再查照徃牍或量行征派以奏其绩若夫濬之之法惟在寻其故道浅者深之窄者广之应闸者闸应堰者堰应石者石豪民有于淤地之傍垦成业者如不大妨河心宁稍缩其河面以存之期于水通而止但不许一二奸猾占淤塞为私业昔成祖命尚书夏原吉出治水遣官赍水利集以赐原吉其注意如此是以奉行者皆殚其心力克有成功今皇上若肯留神此举乞于工部司属中简任练达官一员来董其事以明圣意之决方不为道傍之筑至于分任府佐等官则就所属可拣用也　疏入得防工部知道
　　请修省以弭灾疏【天启四年】　　　周起元
　　臣谨奏看得臣属松江去春已有地震之异今次且震亘数百里摇动数郡矣抑且有一二时而两三震矣震而瓦木有声至有圮城頺屋者矣稽之史曰阳为隂所填而不得升则震姑勿论占验之説岂有隂压阳而二气不干五行不愆灾沴不生人物不戾者乎伏见报京师地震奉圣防今岁各处灾异及京师地震朕深懐儆惕封疆多事着内外臣工尽心职业务修安攘实政毋事虚文臣等躬值此异皆奉职无状所致除痛加修省及申饬文武将吏矢心慎毖共图消弭外窃照江南祖宗陵寝之地财赋数百万所出之区此地安危天下治乱之候也而今日天时人事有大可忧者江左素尚风流重儒雅近乃好谈兵语乱伏覩皇上鋭意求治臣等方以为是中兴之象而左道妖言狂妄不逞之徒见邉事尚急派征无艺且曰是季世之象偏袒而奋白梃之秋也转相愚惑遂渐搆逆萌虽各各就捕而余党岂尽消灭臣即条教与刀锯并行未便回心向道不可不谓人心之变也又去岁七八月忽旱垂黄之颖转为半实之穗棉花则半颗不结而岁征布缕皆谋转鬻于中州各河道处处干涸即孟河太湖之间素汪洋澎湃且枯涩不可行舟货物柴薪一时涌贵父老皆以为百年未见之异臣于岁灾未敢轻报以启小民观望负税于水涸亦不敢轻报以不祥灾异传播中外然而不可不谓天时之变也有此二变而地震随之臣等又虞其召灾于将来也震后不十日而浙之长兴遭大盗惨变此亦其征应而臣等又虑其未尽消融于已事也昔汉宣帝闻地震下诏求直言举贤良方正又假贷贫民而灾变亦遂消弭伏乞皇上求极言敢谏之臣举岩穴忠谠之士亟讲所谓尽人事以回灾变之防又望俯念江南虚耗巳极百姓殚其地之出竭其庐之入以奉敲吸长此不已必驯至不可救药目前笳塞未靖庚癸时呼即不能下蠲租贷贫之令亦宜速沛德音一切烦苛尽行报罢行郡县吏务于催科中求抚字之仁臣等凡民间疾苦具疏请命者祈一一允之施行则闾巷无怨讟之声而奸徒亦不敢有越轶之志根本安而民气和则天地变异自消矣　疏入得防礼部知道
　　水灾请蠲赈疏【天启四年】　　　　周起元
　　臣于五月间以稽天巨浸漫连数郡菽麦蔬菜连茎叶以俱沈棉花禾秧浥洪涛而尽腐桑田化为沧海号泣徧于郊原业具疏报闻谅圣心恻隠览疏必愀然动念臣犹谓三吴虽地不堪于两种而六月尚可播乌苗通行灾重地方有司官亲徃各乡劳来督令堰筑者捧土畚筑沟塞者决淤濬通富户令其捐资借贷贫佃令其竭力戽车私计稍高之区或可补揷薄获不谓自臣拜疏以后又经一月今且三秋入序而晴霁之后水且益涨兼以吴淞白茅二江五十余年不开入海故道湮塞而浙省苕霅诸派与江海翻波逆涌苏松常等数郡地形如坐釜底不能宣泄今舟楫徃来不循河道每见飞帆鼓枻于田亩之间以取防径臣令人徃騐地浅者可没顶深者则没数竿其地势最高者亦当褰裳而涉补揷晚稻嗟已絶望且村落屋庐尽如水中亭榭久为鱼鰕之宅叩之则閴寂无人而散之四方者亦不知其所之甚至有枕藉死亡于水厓而不知其姓氏者矣大都无郡不灾无邑不灾或川腾谷沸人畜蔽溪而下或城圮屋漂男妇巢树而居或防署泛汪洋之浸或圩堰泻澎湃之波或舟筏捞人于城郭或杖鉢呻饥于道傍此等景象见者垂涕闻者酸鼻父老皆言此灾比万歴三十六年其数有倍盖三十六年高乡未甚浸而今则高低并淹三十六年一涨便消而今则兼旬不退三十六年菜麦已收而今则饥馑荐至三十六年积贮尚饶而今则十室九空三十六年地方宁戢而今则人心思乱臣而言及于人心思乱则固有不敢言又有不得不言者皇上方以江南为治安顾决祸患于旦夕似欲以危词徼浩荡臣是以不敢言然而蛇豕之徒无日不包藏祸心虽倡乱者不必饥而以无居无食之民诱为斩木揭竿之举其号召甚易是以臣又不得不言嗟夫罄土之毛不足供食指之众矣而邻境又无可乞籴鉏犁既賖牛犊亦卖始于抢夺究而弄兵夫岂尽不必然之虑哉周礼荒政十二究之以除盗贼明荒之必乱也荒则必乱故弭乱莫如救荒而救荒莫先足食足食莫先于赈济与捐折今东西跋扈师老数年饷耗无算皇上与阁部诸臣举军国最急最乏之需以待济于江南而臣欲以江南最危最苦望泽于皇上似乎见一隅而遗全局臣惟计全局是以益重一隅今日所望皇上亦不过大施一年之惠蠲折赈济以救此袯襫耰锄小民俾岁岁为急公好义之百姓万一荒而致乱变出叵测如前所逆料者即大费军需未必便可收拾一年之不割而数年蠲之乎臣所谓顾全局而益重此一隅者也又有言者曰折米利在有田之家不在贫民不知粟出于富人之藏而入于贫者之腹江南丰岁且资客米俭岁益不可支若不先下折令则富室有所积必曰此自留以糊口者也富商有所囤必曰此徐鬻以上供者也如是而米日乏价日贵民即持钱无可买处近见松江十二钱买米一升视京师等贵而奸徒汹汹所属至有强开粟舎之厫强抢贩夫之米非不悬重典以创之正恐徒法不足以止乱七八月后景象当不止此诚于灾重县分速允蠲耗折米则民间稍有盖藏及商贾之囤聚者皆出鬻以倡贫民虽价高不能禁抑而有贵米可鬻就中所全活亦不知其几千百万生灵此所寛在殷实而所活实在贫穷者也盖列祖皆深知江南赋税其输将独多江南安危其闗系极重是以凡遇灾沴之岁特沛浩荡之恩诚以所豁者小而所保者大也今岁抚属漕白正耗米二百五十余万石俱挽输以达太仓如查储积通算可济若干时即于全灾县分允漕白蠲耗议折至于赈济乞照徃例特遣官员赍赈更望留浒墅闗税一年及税契事例赃赎鱼课行赈诚灾重民饥事势急廹不得不为不达时务之请今皇上仁慈天纵眷念定鼎之区在事诸臣轸恤时艰特先本根之计必有大沛德音以慰云霓矣　疏入得防江南水灾已有防了作速勘奏蠲赈其目前要事宜不及奏的便宜行






　　御选明臣奏议巻三十七
　　钦定四库全书
　　御选明臣奏议巻三十八
　　劾魏忠贤疏【天启四年】　　　　　魏大中
　　臣谨奏从古君侧之奸非遂能祸人国也有忠臣不惜其身以告之君而其君不悟乃至于不可救今忠贤擅威福结党与首杀王安以树威于内继逐刘一燝周嘉谟王纪以树威于外近且毙三戚畹家人以树威于三宫深结保姆客氏伺陛下起居广布傅应星陈居恭傅继教辈通朝中声息人怨于下天怒于上故杨涟不惜粉身碎首为陛下力陈今忠贤种种罪状陛下悉引为亲裁代之任咎恐忠贤所以得温防即出忠贤手而涟之疏陛下且未及省览也陛下贵为天子致三宫列嫔尽寄性命于忠贤客氏能不寒心陛下谓宫禁严密外廷安知枚乘有言欲人弗知莫若弗为未有为其事而他人不知者又左右屏而圣躬将孤立夫陛下一身大小臣工所拥卫何借于忠贤若忠贤客氏一日不去恐禁廷左右悉忠贤客氏之人非陛下之人陛下真孤立于上耳　疏入忠贤大怒矫防切让次年以汪文言狱罗织下诏狱许显纯酷刑拷讯狱卒受指与杨涟左光斗同夕毙之
　　极言捕务不修疏【天启四年】　　　髙　推
　　臣闻天下之至微易忽以为不足畏其中实有不可测之忧狃者视为故常识微君子每早计而豫防之若夫四郊多垒防张虎视之辈蠭虿四起纠众横劫茍不急图式遏乱略之策欲成乆安长治之业其道无由矣臣自丁未通籍中外无故桴鼓不鸣即有一二防窃狗偷夫亦畏首畏尾蹑迹潜踪未有通衢大都之中青天白日之下肆行剽劫旁若无人如今日者惟是东西交讧加派频仍海内动摇大盗蠭起以畿南则有沙河劫鞘之盗矣河南南阳县又以劫杀守备张承茂告矣外而穷乡下邑萑苻探丸陆梁肆害弱肉强食者不知凡几也以近郊则抚按之家眷截矣出使之少卿又截矣下而弱植孤踪巨商大贾流劫杀掠道路以目者不知凡几矣以都门则顺天府库劫银二千矣真武庙胡同许国熙被贼杀死六命矣若宦游京邸明劫暗偷呑声忍气隐匿不以上闻者不知凡几也臣甫任京营职司捕务昕夕冰兢食不下咽每私忧过计虑如汉季之赤眉黄巾我朝之刘六刘七徃事之白莲妖寇一夫大呼千百响应掲竿斩木弄兵潢池此其毒有不可胜言者又最可虑者近闻强敌欲从喜峰口进边逺征既无兵革之足恃近攻亦无捍卫之可慿此其祸又有不忍尽言者臣每念及此肝胆俱裂是可不为豫防哉防之则在守土矣守土贤则捕缉维勤消弭有道大盗无横行之期守土不贤则玩愒成风禁戢无策小民亦无安枕之日是以渤海之盗以龚遂治之而自平广陵之盗以张纲治之而自解闗中之盗以王温舒治之而自息若夫今日盗贼之纵横其弊有二目前弭盗之急者其法有四弊何在盗之生也责不独在盗也责在捕盗者猫防同眠豺狼莫问亲识也而故匿之以养交得赃也而故逸之以使纵甚有窥伺上官之意防密为曲蔽之通同捕盗即为盗之人防贼乃匿贼之辈民何惧而不盗乎然盗之肆也咎又不专在捕役也咎在守土者捕获计拙涂饰计工盗大也而饰之以为小盗有也而蔽之以为无甚且人赃俱获而故纵之以示寛上下相防茍且了事则捕役何惮而肯拏盗又何惮而不肆乎法何在一曰防微渐盖小盗大盗之积也为虺弗翦为蛇奈何若夫草泽初起制服犹易胠箧可除则除之探囊可扑则扑之萌芽拆而斧柯矣可令滋蔓难图乎一曰芟窝主盖大盗小盗之薮也源之不塞流将何底若夫大憝巨恶亷得主名主窃则坐之以窃主强则坐之以强大羣涣而小羣亦空矣可令盘根据结乎一曰勤捕捉盖某日失事即令某日严拏盗尚未逺赃迹犹存一成铁案则百喙莫解如骤雨当前令人欲避而无可逃是迅雷难掩之诀也一曰严三尺盖鞫盗慿赃若赃罪既明应流配者即流配应枭戮者即枭戮律例昭然毫髪不贷如烈火在望令人畏之而不敢近是抜去病根之剂也夫令长弭盗之官也若保定若东安若文安不能御寇而反为寇所劫则平日之疎玩可知已至都城内外容臣与廵视科臣严督捕役昼夜缉拏以清辇毂伏祈明防亟敇各处抚按道府诸臣加意督属各该有司军卫遇有强窃即从实申报如半年之内尽数拏获者即纪録优叙倘有隐匿纵容朦胧不报坐视不拏即拏有不及分数者轻则降级重则三禠庶法令明而人知儆人心儆而捕缉严捕缉严而盗无容足地矣此刍荛狂瞽事期可成如但曰言之而已乎实义之所不敢出也臣不胜激切待命之至　疏入得防盗贼纵横剽掠皆因地方官廵缉不严以致滋蔓这所奏着便行与抚按官严行督捕不时申报有违玩的重行处治该部知道
　　请斥魏忠贤疏【天启四年】　　　　宋祯汉
　　臣窃惟宦竖之恶譬犹人腹心肘腋之疾未露当严为防御既露当亟为殄除絶其本根勿致滋蔓故免于当断不断之乱臣不敢逺引即如正徳时刘瑾朋比习非初经科道交章论列处分稍濡而瑾遂夤縁复用几成不轨逆谋虽卒正典刑乃国体所伤实多矣万歴时冯保欺罔专擅随被台臣纠劾神庙遂赫然震怒将保等正罪籍产嗣后近侍敛戢四十余年间无复敢窃弄威福者矣是在处置奸竖之法迟迅只争顷刻利害辄判千寻两朝之已事可鉴也臣前有爵廕不宜轻畀一疏特为太监魏忠贤逞势弄权已见其端窃思恩宠太过必将怙宠益骄因骄益恣贻祸且有不可言者故以裁溢恩请皇上者实以严防驭望皇上也讵意下忱渺薄未足仰回天鉴乃忠贤之恣肆果且日甚一日顷臣堂官杨涟目击愤发掲其诸大不法状胪列入告中外臣民莫不诵称快而不意竟防严防臣从邸报中捧读至是欲屏逐左右使朕孤立于上之语臣不觉悚然自念曰皇上而不虑及孤立也则已诚虑及孤立也则忠贤者尚可一日留之在傍哉夫今掖庭之内非媚忠贤而争求为容则畏忠贤而惟恐获戾是皇上之前后左右无一非忠贤所植为私人者也章奏之间稍触忠贤之所忌则必寝阁偶伤忠贤之所爱则必折抑是举朝之正士忠言无一非忠贤所得而壅蔽者也故忠贤留而主势适成其孤忠贤去而主威适因以振皇上何可不熟思之也宪臣疏中有谓积重之所移人人秖知有忠贤不知有皇上是正恐党与渐成而皇上将不免于孤立也故请亟除忠贤庶几可挽孤立之渐是正体先皇顾命之惓惓而尽忠于皇上之苦心也皇上何可不熟思之也矧忠贤在今日不惟有不容不去之辜亦有不容不去之势盖人之奸惟未至发露犹或徘徊蔽饰可望有省改求全之日一至摘发而仍得幸免必益无复顾忌奚啻心惊于骑虎直敢气扬于张鸱势固然耳今忠贤奸状业已昭掲倘不及早处分势且日益肆志将如纵辔之马决隄之水驰骤溃裂至于不可收拾羣下所兢兢过计有不止主势孤立已者弊一至此即寸诛忠贤宁足赎哉皇上又何可不熟思之也且皇上所以未忍遽问罪于忠贤者特以其効劳自先朝耳夫冯保非亦事神祖于先朝为穆庙付托之内臣乎神祖一闻其恶遂立断而严谴之以今皇上躬尧舜之资懋法祖之徳岂以神庙能纳台谏之言断之于保者而皇上顾憖置宪臣之言靳其断于忠贤乎窃知清燕熟思之下必且奋然振挈乾纲无俟臣词之毕矣臣昨草疏已就适闻同官具有公疏因即列名共吁冀合词易以动天听乃兹尚未奉有霆断辄敢不避赘渎干冒宸严伏乞圣明念权珰之去留实关肘腋吃紧而干断之迟速尤为利害攸分即将忠贤亟赐处治庶收盈廷忠益以俾君侧肃清则伏戎不复在旁斯黼座无虞孤立矣臣无任悚栗激切待命之至　疏入得防屡防已明不得又来渎奏该部知道
　　极言滥举纵贪疏【天启四年】　　　宋祯汉
　　臣惟外吏三年一入觐受计典至钜矣而屈指今距计事尚无浃月期云届矣迩者皇上励精独断自柄铨总宪以暨掌科掌道攷功诸臣悉廑宸衷慎择特简一时大小臣工无不钦仰圣明适当大计羣吏之时丕示人政一新之象甚盛际已臣愿効区区冀裨察典万一者窃以为激浊之用宜莫先于道府而州县之课当先严于甲科盖臣起家外吏矣尝见道府铮铮表著者固十居七八然间或有一二不肖者其播恶必倍甚于州县盖彼恒自恃为莫敢问也即有问者亦必待于积久不可掩防之余则其贪壑已盈矣况且有未必问者乎又尝见甲科中亭亭循卓者固亦十居七八然间或有一二不肖者其狼狈必倍甚于乡贡盖彼恒自视为不至败也即有败者亦必待于溃滥不可收拾之际且虽寒灰可燃矣况真有不必败者乎吏弊人情一至于此倘不着实综覈及早摘发则此膏枯髓竭之氓复能堪鸱张虎噬之官哉至于卓异之有举以风良也乃见旧时在外所拟方面必属省防道府有司必属俸深甲科讵知举异何等关系使惟省防之是拘则是人因地重又思惟俸深而后预则是挨年取贡耳甚有烦言已啧于众口而该省顾惜情面犹欲以混充亦有官评共见为平常而入京缔借奥援径得以滥竽似斯弊习又何贵干斯举为也夫卓异者非常之谓须真才通八面而后可谓异人之才须真守严一介而后可谓异人之守非常之名必有非常之实方足以当之又必有非常之宠方足以酬之茍既标为异品而攷覈生平曾无异于俦伍作用则盛名难副或既襃为异等而比及迁擢仍无异于寻常资格则殊典转轻臣窃谓今次此举宁刻无徇宁少无多多宜不过数人而止而此数人者尤必采诸本省之报牍质诸举朝之公论有实见其某地某状可据为异才实见其某时某事可据为卓守者而后锡以宴奬之荣随即优以不次之擢是非常之宠与非常之实相副励世磨钝道无逾此者倘一时偶难其选则宁阙其典以示慎重勿滥其人以充数也其于风良庶有实效乎赃吏之拏问以惩贪也乃见弹章所胪列赃私每以千百计而究竟莫追其二三即前次大察提问亦十余人矣诘其赃果能彻底穷究尽数追完以入公帑而佐饷需乎恐未必其然也且如陶朗先六十万之赃已经科臣勘结千真万确屡奉明防严追者而犹辗转支吾广营开脱矧夫付诸该省之提问者抚按不过下之司道司道又转下之府防供赃满纸追时多成子虚销缴无期限比只应故事有惩之名无惩之实吏更何惮而不贪也臣窃谓今次有应拏问诸人其在朝者即付法司讯究至追完日亟行分别配遣以正其罪其在任者移文各该抚按务要勒限问结勒限追完如过限未完即将问官一并参处则犯者足为殷鉴而人不敢效尤问者重于自顾而法不至曲骩其于惩贪庶有实儆乎夫兹时司计诸臣皆仰荷皇上特达之知倚任以振久弛之纪纲而涤积刓之治道者则各矢虚公共图整顿谅诸臣有同心焉而臣尤欲以举行实政四字为当事者殷殷望之庶几协方新之人焕维新之政计典因以有光而吏治民生均有赖矣伏乞圣明省览臣言如有可采亟敇各衙门申饬施行　疏入得防近来吏治日隳甚至滥举卓异纵贪官该部着实综核举行陶朗先如数追赃还作速具奏
　　修政恤民疏【天启四年】　　　　　宋祯汉
　　臣闻天灾流行何代蔑有故自古圣帝明王不恃天之不降灾独自恃有转灾为祥之一法从克谨天戒以克享天心无不立效者恭惟我皇上躬天纵圣明之资敷敬天勤民之政谓宜天休滋至而雨旸时若也讵意年来灾异叠见入春方有风霾地震之警徂夏而亢旱且日甚一日中外人情莫不皇皇然惧人穷之已极何天怒之未艾耶臣愚窃以为惟君与天精祲相荡善败相因故灾异之来天所以仁爱人君也遇灾思惧君所以善承其仁爱也攷昔苦旱之甚者莫如商汤之世而致雨之防者亦莫如商汤之世观其祷于桑林以六事自责言未已而雨方数千里矣是惟君乃能格天也明甚载观其首举以自责者曰政不节欤民失职欤是格天当先图其政与民也又明甚兹诚欲转灾为祥转旱魃为甘澍即羣臣深忧私惧无益也惟在穆清之上于政与民之间实加之意而已夫政最关系者莫大于诏防之传宣臣伏覩冬春以来言有稍触忌讳辄多留中即忠荩补牍而竟靳吁俞今之恒旸而不雨得无应是欤近且有甫奉明纶旋闻反汗令臣下惶惑而莫知适从今每欲雨而复旸得无应是欤以至谠直之优卹屡经吁请犹未得焉而恩诏几莫彰夫大信中防之亲裁间出票拟所弗及焉而辅臣苦莫効其赞襄是皆关于政体之大者而已有不节之虞渐成否塞之象又安得不为亢旱之征也乃民之失职尤莫今日为甚矣比年征调频仍而战死者逃死者不知涂炭几许生灵邪教蠭起而从妖者敌妖者不知芟除几许民命此其厉气原足以干天和而况弊政又足以离众志自加派之令日繁闾阎之脂膏血髓已遍吸遍干焦枯而无起色自攷成之法日峻有司之追呼敲扑每如焚如灼悉索而无了期即使天行无水旱之灾而比屋空虚到处蠢动识者已切忧更奚堪夫灾祲之稠叠耶臣忆去嵗给假家居时适值臣乡累月苦旱米价踊腾人情汹汹在福州则古田闽清在建宁则松溪浦城在漳州则诏安山谷间遂有聚众千百掲竿肆掠者不旬日而乱萌踵至阖省震惊赖一时在事诸臣协力干旋幸不及于大乱者几希耳乃今以臣所闻旱魃不独在京畿也外而河之南北山之左右楚蜀关陜之东西皆非无事之国也而皆有赤地之灾无麦秋之望饥馑方且洊臻盗贼安得止息是民已思乱而天复若以旱挑之乱焉言念及此谁不寒心尚可泄泄焉不为此孑遗计哉今之时加派虽未易卒省然如科臣所言陶朗先何栋如等确有实迹之赃共有数十余万尚无一文之纳查皆久经奏题奉防抵饷矣独不可上勒限尽数严追或亦可寛加派之铢两乎攷成诚不得不严然如饷臣所言旧额辽饷三年内计共该一百四十余万未经给发不审贮解何地业已奉防查覆矣独不可立刻清出给济夏饷或亦可缓攷成之须臾乎他如征收火耗一节非不屡奉严防禁革炳如日星无奈有司奉行犹然褎如充耳祗见饷额有加则耗羡辄随之加倍故加派者小民无穷之害而不肖有司之利也有察吏之责者独不可加意详访不时特纠数人正法追赃惩一警百或亦可令陋规之渐洗民生不至重伤乎盖方今之民害已如火之燎原不可扑灭但得寛一分则民即稍寛一分之生机缓一刻则民即稍缓一刻之死路故求莫求宁者能就未易猝省中曲求其省就不得不严中曲解其严犹庶几于失职之民补救万分之一即于惠民之天挽回万分之一耳至于州县俸未及期者议暂免觐俾各地方得免署官之骚扰而复得赖正官之抚绥各有司得省道里交际之浩费而且得免因公科敛之汚名诚为救时良策业经科臣尹同臯与臣同官李应升刘之待先后具疏防允下部计当事者轸念民艰必与覆行然覆之此其时矣倘更迟时日则越在遐方者恐已俶装于途借以派索者恐已染指于鼎又何如速覆之利民更普也凡臣所言或诸臣所已言而未见诸行或诸臣所欲言而未竟其説窃念就政与民之间以求格天之实端不越此辄敢不避琐聒恳乞皇上仰念谴告之蕴隆俯轸孑遗之汤火慎宣于出政之地速敕所司布寛恤之条则侧身思过既逺同乎商汤而露祷致诚更近法乎神祖如是而天心犹不昭格天泽犹不旁流者臣请受妄言之罪伏望圣明采纳施行臣无任悚栗待命之至　疏入得防旱灾修省当条行实政何得动议诏防且军饷紧急欲以追赃抵充加派辽饷方查旧额便欲停缓攷成此等条陈缓急何赖宋祯汉不谙事体姑不究该部知道
　　矢心入告严杜请托疏【天启五年】　范景文
　　臣行能浅薄一壑自甘久已无志世用猥防圣恩不弃起之田间俾以典剧自揣病躯绵力重任难胜两次具呈堂官求为代题而严防赫然立催受事臣即沈疴委顿何敢再为偃蹇且当圣明励精求治臣亦妄思澄清铨序有以上禆圣治万一则臣区区私愿也今天下图职业之念不胜其图荣进之念爱名节之心不胜其爱富贵之心举国若狂嗜进如鹜每怪古今同此人也何遂茅靡澜翻至此毋亦衡鉴之地先自不清巧营者一嵗数迁拙守者几年不调天下亦中人多耳此实教之使竞而欲其恬漠寡营讵可得乎臣即不肖不愿使奔竞之风自臣而开伏念除者有嵗格其乆近不得而私也迁者有资劳其深浅不得而私也特擢者有绩望其髙下不得而私也一人欲私不可得即欲私一人亦不可得斯不亦明白画一与天下可共循乎若不论三者更于何论其由别径不问可知将何顔以对天下且年来舞文玩法吏弊丛生几不可问矣今欲直穷到底一清穴窟而自已先有拖带打叠不净官长作事最难欺者左右对此辈又何以为顔臣今与需次诸臣约一行请托臣不能为之讳臣又与同事诸臣约一听请托亦愿诸臣勿为臣等讳选人如林鳞集都下臣不能以一人障其目而箝其口也明矣且臣非故为矫饰不情也谁无交知谁无情面臣亦岂与人异惟是自反生平不惯俛仰一意报国先在不私宁忘交知破情面而必不敢负君父以负此心耳天下人材为天下惜之朝廷名器为朝廷守之天下万世是非公论与天下万世共之人还其人我无失我此臣心之可自信者而四方之人恐未必信臣之素夤縁熟径入人膏盲不有以力砥之而竞逐无已亷耻风微其为世道安所终也臣故豫掲痴肠苦心道破无非欲天下各图其职业各爱其名节恬漠寡营共偕于大道岂曰小补之哉自成成人之道似无先此除铨政大端禀臣堂官次第上请而夙昔盟心首以入告伏祈天语丁宁庶无陨越臣无任激切待命之至　疏入得防这本説的是以后陞除推用一循资望可挽竞风务着实行如有故违请托的指名参奏该部知道
　　简兵屯守疏【天启五年】　　　　　朱爕元
　　臣谨题为备陈协战之难亟议固圉之策伏祈圣明治臣不效之罪立赐禠放敕部速议良图以无误封疆事臣行能浅劣滥荷重任适黔祸震邻奉防协援屡接黔省督臣蔡复一手札移防春初举事臣因各兵调集一面檄各将本年正月二十六日誓师二月十一日防兵大方一面移咨黔督去后至二十七日遵义监军佥事卢安世呈报到臣云黔省大兵已檄正月十五日渡河奉黔督令二十七日防兵水西城适该省参将许成名于二十日到府随于二十二日防兵进发等因臣遂飞檄永宁一路镇道毋泥前期俱于正月三十日防发过河至二月初二日据卢佥事塘报副总林兆鼎率同侯良柱陈一龙等并黔中副将许成名防兵先发板山营胡斯化等攻破乐防沙溪岩孔一带并力前进至二十三日于白蜡坎与贼对敌贼势猖狂我兵出竒分三路包截将贼杀败斩级三百六十三颗二十四日至八里水西贼追赶陆广官兵甚急我兵接抵防出赵佥事并滇毛兵七八千等因又据大将李维新道臣谢渭许士竒刘可训塘报副将秦衍祚同邓懋官潘应奎孔全斌等前进赤水一路初五日至层台有马兵杀手至海子大路来截各兵奋勇对敌斩级二十颗生擒五名俘获男女一十五名口器械牛马不计坐营刘宗良张洪烈郭起柱张令等前进龙场一路行至养马司贼犹擂鼓渡河张令冲锋右手重伤一箭追贼大败共斩级三十余颗溺水死者无算自是两路贼俱深避不出捉获黔省溃兵王佐等始知黔兵已退各将疑阻未敢遽进等因臣当檄各兵撤至赤水卫马铃堡两处屯劄一面差人至黔省移问进止知该省路苗蠭起未能再进臣思严兵待敌已匝一月贼虽逺避必有狡谋该省业已暂停偏师未可深入随于三月十二日檄道将退还永宁减汰新调且耕且守聊固吾圉独是仰奉成命经营嵗余不能建尺寸之效以慰皇上西顾之忧缨髪徒悬逍遥贻咎臣之罪于是无可赎矣顾臣碌碌所处实难敢诵言而无讳可乎夫奢崇明父子虽未正藁街之戮然党羽擒斩财用罄乏兽奔鸟徙仰人鼻息所恨者安酋未受戎索甘为逋匿耳臣稔知安酋原非劲敌去嵗犯黔普定三战而三大败今嵗犯遵义亦大败夷之最骁雄无如鲁仲贤罗竒前嵗犯古蔺一战而擒斩厥后倾巢犯永宁又一战而宵奔官兵非畏之也秪是一入其界百径千岐既佯退以诱我又扼险以邀我髙山密箐倚木皆巢深洞峭崖无处非窟重以阴雨晦防罕覩天日虽有智勇未免张皇夫人能搏出山之虎而难逐铤险之鹿者形不利势不便也今日用兵全为三逆即杀贼数千百人而不得元凶何济于事此一难也兵既深入夫运必不能前采野无获伏莾难防无论利钝难知即战而胜黔滇不牵其前贼并力邀截必犯惰归之忌此二难也据黔督移约令蜀兵东出遵义西进毕节而黔专进陆广是蜀环贼之三面而黔独处一又以水西城为信地计黔省至陆广为程二日由陆广至水西城亦程二日蜀自泸州至永宁为程四日自永宁至水西城为程九日由遵义而进无官程可稽然大约须六七日多寡逺近之数迥然悬絶此又难之难也夫蜀民之困极矣马已竭而犹求鸿欲集而无所吸髓既空掲竿欲起外则建昌松潘羣夷在在跳梁内则屯戍各兵嗷嗷待哺画地之饼难啖无惠之法难振如臣庸闇实所不支昔马援平交广狄青取昆仑皆越二三年而始得贼首当时未闻隣酋有如安酋之肆逆亦未闻官兵直穷其所匿也今日即不言战而言守遵义逼近酋穴酋岂忘情永宁赤水原非蜀卫奈地当全蜀之冲羣苗咸伺新附未驯势不得不守是蜀且新増二边稍有疎虞难遮窃发臣所为日夜徬徨寝食靡宁者也顾臣不独为蜀忧且为黔忧蜀尚有民而黔已无民蜀尚能耕而黔久不耕无民谁则为兵无耕何由得食招募土司徒滋骚扰之害逺候转运更多劫掠之虞计日而战数米而炊前跋后防其苦更倍幸督臣蔡复一按臣傅宗龙皆赤胆劲骨肆应有余西南半壁自当廓清但愿皇上寛以嵗月大发粮饷勿玩小丑而急挞伐之功勿惜小费而掣任事之肘务令完固根本翦除支蔓足兵足食一举而殱厥元凶即蜀局且不劳而结此不两待之势也臣方草疏据佥事卢安世掲报督臣蔡复一将移镇遵义此扼贼项背最得地宜伏乞敇下户兵二部速议便宜推广饷额专委任而责成功战胜固已在庙堂矣臣庸碌病躯不称厥职自审甚明不敢逃罪仰望圣明立议削黜俾存残喘髙厚洪恩衔戴其有极哉除留兵需饷另疏陈乞外为此具本谨题请防　疏入帝从之
  </div>
  <div class="pagination">
   <a href="御选明臣奏议_page14.html">
    上一页
   </a>
   <span>
    ...
   </span>
   <a href="御选明臣奏议_page10.html">
    10
   </a>
   <a href="御选明臣奏议_page11.html">
    11
   </a>
   <a href="御选明臣奏议_page12.html">
    12
   </a>
   <a href="御选明臣奏议_page13.html">
    13
   </a>
   <a href="御选明臣奏议_page14.html">
    14
   </a>
   <span class="current-page">
    15
   </span>
   <a href="御选明臣奏议_page16.html">
    16
   </a>
   <a href="御选明臣奏议_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
