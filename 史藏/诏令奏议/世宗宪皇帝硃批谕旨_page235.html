<!DOCTYPE html>
<html>
<head>
    <meta charset="UTF-8">
    <title>世宗宪皇帝硃批谕旨 - 第 235 页/共 1210 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝硃批谕旨 - 第 235 页/共 1210 页</h1>
    <div class="content">　　同日又
　　奏为谨陈抚绥土民劝惩土官事宜仰求
　　睿鉴俯赐
　　训诲事窃照粤西各土司中其官之昬愚贪暴民之困苦顚连从来如是非一朝一夕之故也臣莅粤以来仰体
　　皇上一视同仁之意晓夜孜孜思所以抚绥之术而未得尝欲商酌改土为流之策窃恐官虽改流而土目土俗猝难更易又欲议土官仿流官三年大计之典以行黜陟又虑土司陋习有一事必借名科派反致扰累又尝欲商请增设学校广置生徒以行敎化而诲顽愚恐以凶顽之徒而忽假之以衣顶多一土学之生员必增一嚼民之狼虎此数者非不可行也但行之有渐耳若今日急务则劝惩土司之道不可不严矣如太平田州等土知州此土司中之优者也【臣】拟加之奬赏以激劝其余又如思明泗城龙州思陵忻城等土府州县以及兴隆永顺等长官司此土司中之劣者也【臣】已告诫再三倘仍不知悛改择其尤不法者会同督抚臣具疏奏
　　闻加以重法严行惩创以儆其余然后择师以敎土民之诗书可也增设学校以选英俊亦可也先举三年大计之典徐行改土为流之策均无不可也【臣】受
　　恩深重毫无裨补于
　　国家妄以管窥之见渎陈
　　天听窃恐于封疆之计未协关系匪轻伏恳
　　皇上恩宥敎诲谨
　　奏
　　粤西土府承袭巳久若无故夺其职守改土为流未免羣起惊疑殊非安边之道地方大吏惟宜于其贪暴昭著者严加训饬遇有藐法抗拒者然后发兵勦除庶几理正言顺亦必先正渠魁之罪而后再议改流犹当查其宗支斟酌可否岂可无因轻举生此无益之事乎将此批谕与李绂防
　　开辟田土兴修水利乃民间要务朕先嘉许尔所奏原止据州县所属内地而言亟宜多方劝垦照例报部陞科但不必廹促耳若令百姓侵夺土司地土则断然不可且清丈一事扰民累官尤不当轻举
　　雍正二年九月初八日广西提督臣韩良辅谨
　　奏为恭报年成米价事窃照广西一省晚禾已经收获查得桂林府米价仓斗每石六钱八分平乐府五钱四分梧州府六钱三分浔州府五钱柳州府三钱八分庆远府四钱思恩府四钱五分南宁府四钱六分太平府六钱五分又据【臣】差去查关把总禀称马平县米价每石三钱来宾县迁江县三钱五分宾州二钱七分上林县三钱二分米价甚贱边民乐业理合附
　　奏恭慰
　　圣怀谨
　　奏
　　览奏米价情形曷胜慰悦
　　雍正二年十一月初八日广西提督【臣】韩良辅谨
　　奏为遵
　　旨据实再奏事窃【臣】前奏按察使白洵演戏废弛政务
　　一折奉到
　　皇上硃批【臣】遵查得白洵为人尚觉坦率除茶果外亦未尝滥取乃中人才具但喜听戏顽耍【臣】前署抚篆时披阅文移见其于命盗等案只图草率外结了事若能愼重民命为我
　　皇上出力则尚堪供职至于近日之人命贼盗等案仍前草率与否因文武殊途尚未确见容访实再
　　奏为此缮折据实覆
　　奏伏候
　　皇上睿鉴谨
　　奏
　　按察使为提刑大吏其优劣贤不肖何能逃通省之评论访实即行奏闻
　　同日又
　　奏为再陈边境情形仰请
　　圣训事【臣】前恭
　　进安南关隘地图蒙
　　皇上硃批训诲仰见我
　　皇上保全臣下之
　　圣意至周至渥【臣】受兹
　　高厚感激涕零敢不倍加兢惕伏查提臣衙门旧例调发兵马必事有警急猝不及待者一面咨会督抚一面乘机捕若非万分警急从未有不商之督抚擅自发兵之理至于有抢夺刦掠干犯
　　国典之事督抚臣必委员会审从不敢姑纵谨再将边境情形据实陈
　　奏仰求
　　皇上敎诲查安南国境东接广东界西接云南界南距大海均可任其往来独广西控阨安南之鎭南关封闭谨严凡至该国进
　　贡之年先行订定月日届期新泰营防将会同左江道及左江鎭标游击并调土州各率弁兵等齐至关内啓钥验明然后放入迨至贡使返国其出关之例相同设有公文来往亦必先报太平府及新泰营一面发钥啓关接递公文一面飞报左江鎭道转报督抚提臣夫以一纸公文
　　国法尚如此綦严是以通行饬禁各隘口不许私放奸徒越隘今伏读
　　硃批谕旨曲赐
　　训诲敢不倍加黾勉仰副
　　睿怀【臣】因再四筹画或移事简之同知通判一员与龙凭馗纛二营守僃驻劄大关按时啓闭如有商民过关查无防带违禁货物即便登记档案放其出入其余所有私隘令各土司概行堵截如敢私行纵放即将该土司及吏目等官一并从重治罪但更改关制移驻文员事体重大【臣】未敢冒昧率
　　奏应否咨商督抚臣会疏
　　题请伏乞
　　皇上圣训遵行谨
　　奏
　　与督抚臣详议允协会疏具奏朕日前批谕不过据大概情理而论未悉向来粤西旧例如此綦严不可因朕一时之谕勉强将顺但向永久安宁处悉心筹画定议可也尔等其确商之
　　同日又
　　奏为仰承
　　圣训恭谢
　　天恩事【臣】前奏抚绥土民一折奉到
　　皇上硃批仰见我
　　皇上生成之德同于天地【臣】恭承
　　圣训敢不时刻警惕上慰
　　圣怀谨再披沥敷陈叩求
　　恩训查粤西地多荒芜即【臣】恭
　　进马平一邑图册推之可以垦辟之土甚多自不必侵夺土司之地至于有司奉行不善其清丈扰民累官诚如
　　圣虑故【臣】前奏淸丈不可行于垦荒之始也又伏读硃批谕旨改土为流岂可无因轻举恐起土官惊疑殊非安边之道
　　天语煌煌
　　诰诫周密但须一一遵循便可无忧陨越【臣】虽至愚敢不倍加谨愼一切地方政务自当事事咨商督抚然后举行【臣】谨遵
　　旨将抚绥土司并【臣】续造军装告竣之折俱缄封専差标员赍送抚【臣】李绂恭阅毕仍封交该员赍回另折恭缴理合缮折覆
　　奏伏乞
　　皇上睿鉴谨
　　奏
　　知道了地方上一切兴利除弊之举尔等总宜文武和衷殚心筹计而后行之
　　同日又
　　奏为恭谢
　　天恩事雍正二年十月十六日新任右江道【臣】乔于瀛
　　到柳【臣】出郊恭请
　　圣安道臣口传
　　恩旨尔告知韩良辅伊做官好朕信得及伊等十二人朕俱保得定是不肯改易素志者【臣】跪听之下感深肺腑不禁涕泗交流窃念【臣】一介庸愚受兹
　　宠渥虽粉骨碎身亦难仰酬万一设有一点改易上累圣主知人之明即蒙
　　皇上怜【臣】不加诛戮而
　　天地神明亦决难容【臣】惟是【臣】之所能自信者只此寸心
　　若【臣】之才识智虑则实难仰副
　　皇上委任之意闻
　　命自天悚惧倍切惟有益切冰兢竭尽蚁忱以仰报皇上亘古未有之
　　殊遇耳再有
　　奏者右江道【臣】乔于瀛送到缄封
　　奏折匣一个据称面奉
　　圣旨交【臣】转达理合一并恭
　　进谨
　　奏
　　知道了文员道府武职副防中朕亦间许其折奏倘有借此挟制上司妄作威福者据实密奏以闻
　　同日又
　　奏为谨陈微【臣】近政仰求
　　训诲事【臣】受
　　恩深重无可报効虽竭尽驽骀之力黾勉趋事只虑才
　　识谫劣有负我
　　皇上格外拔擢至意除营伍中一切职守应行事宜不
　　敢渎
　　奏外谨将【臣】近日所行政事缮折奏
　　闻仰求
　　皇上训诲
　　一【臣】前署抚篆时闻全州学宫已鞠为茂草曾捐资制疏倡修今马平县学仅存大成殿三间已将倾圮伏念马平为【臣】驻劄柳州府之首邑【臣】亦窃被诗书之泽岂容膜视因亲制募疏并捐赀移交

</div>
    <div class="pagination">
<a href="世宗宪皇帝硃批谕旨_page234.html">上一页</a><span>...</span><a href="世宗宪皇帝硃批谕旨_page230.html">230</a><a href="世宗宪皇帝硃批谕旨_page231.html">231</a><a href="世宗宪皇帝硃批谕旨_page232.html">232</a><a href="世宗宪皇帝硃批谕旨_page233.html">233</a><a href="世宗宪皇帝硃批谕旨_page234.html">234</a><span class="current-page">235</span><a href="世宗宪皇帝硃批谕旨_page236.html">236</a><a href="世宗宪皇帝硃批谕旨_page237.html">237</a><a href="世宗宪皇帝硃批谕旨_page238.html">238</a><a href="世宗宪皇帝硃批谕旨_page239.html">239</a><a href="世宗宪皇帝硃批谕旨_page240.html">240</a><span>...</span><a href="世宗宪皇帝硃批谕旨_page236.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
