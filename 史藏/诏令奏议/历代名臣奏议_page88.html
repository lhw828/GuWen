<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 88 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 88 页/共 136 页</h1>
    <div class="content">









　　厯代名臣奏议卷二百二十三
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百二十四
　　明　杨士竒等　撰
　　兵制
　　宋孝宗时知太平州洪遵乞存留拣中禁军劄子曰臣仰憔陛下锐意武事恢复之志不懈益虔区区防江固无所事然备豫不虞古人所戒臣照对本州控扼大江去和州才五十里最系冲要紧切之地虽有采石一军专听建康都统节制江面阔逺如裕溪大信鲁江口等处自中兴以来大将刘光世刘锜相继屯驻刘彪陈敏及李显忠继之最后督府起发诸州拣中厢禁军来此乾道元年以后始无屯驻之军窃见建康池州既有大军逐州兵卒例免起又添诸州拣中人本州与两州事体一同止有拣中禁军四百二十七人依准指挥尽行起发不惟水潦之后或盗贼乗虚窃发正恐邉临大江军势单弱无以弹压委有利害欲望圣慈特降睿防许与存留就差本州路分团结臣逐日按视教阅依旧置造军装以备缓急调发臣仰冒宸严无任昧死遵知建康府又论军士展俸劄子曰臣闻汉髙祖初兴所下之令有曰军士不幸死者吏为衣衾棺敛转送其家四方于是归心史氏以为美谈故能蹷秦殪楚数载而有帝业则此举诚有补哉仰惟陛下奋发刚断举殿中精兵十数万移戍金陵威武之声震慑华夷岂特以系中原之望而已然臣闻诸道路军行非时溽暑之所陶欝涸流之所濡滞廑得善达而阖庐痹湿之不戒疾疹相乗死亡不絶甚可悯也臣涖官之始精治药剂括责医工仅百辈差官监督廵门诊视又使胥徒籍其数迩来安愈浸多惟是军校亡月俸随而倚阁贫者皆有饿莩之忧臣愚欲望圣慈特降睿防采西汉羽林孤儿之制酌圣朝军士暴露之法今后死者量展一月之俸其子十五六嵗以上虽未及等仗许令揷板招刺以须其长孤幼无主者官给钱米抚养庶几辕门之中人人感恩一旦驱之锋镝视死如归而死者亦将结草于地下矣臣触冒宸严惟陛下财幸
　　虞允文上言曰臣被奉元降指挥委臣同吴璘措置招军买马臣于四月初到璘军前与璘共议于陜西募兵以忠义敢勇为名已先议定赏格及月给钱米施行外据璘与臣説自収复秦陇一带之后修明弓箭手旧法给旧管之田罢敌中创取之租既因其习俗人皆乐为本朝用目今渐见成効臣因筭计敢勇请给以万人为率嵗费川钱引二百余万道若募者出于廹强则新归内附之民一咈所欲恐失其心而国用有不继之忧不可不先事而虑臣尝熟思今日陜西事宜惟蕃汉弓箭手旧法实祖宗寓兵于农万世之长策若推广而行之以尽反敌之虐政则民有占籍之田田无输官之租而归正之心坚官无养兵之费嵗获因籴之利而生财之道广以至人免招刺之扰得以安其故习而新集之俗自定公私共利诚为今日之宜已即具事因奏知去讫臣与吴璘商量虽令诸军分募其不愿应募之人不得抑勒仍以弓箭手法团结西人比者又収复熈兰等州通前后团结之数已及二万六千余人而王彦一军自今年四五月以来招徕忠义人及大汉军亦及六千余人兵日益广国用无不给之忧士夫之论皆以为得募兵之上防而臣与吴璘见亦优立重赏刺収愿应募者以助军势以补军实所有战马臣于两月之间已买及千余匹并是及格阔壮有脚艺成熟堪战用者而新复邉郡所买之马皆未至约至秋冬之间可及一百纲粗见就绪见将御进马于今月初九日计网节次起发外所有诸军战马已先具奏乞降分拨军分去处以慿遵依施行去讫伏乞睿照
　　允文又上言曰臣比奉圣防同员琦拍试诸军臣遵依御札凡人马器甲一一尽躬亲呈阅节次増入队之兵及五千余人臣又尝念荆鄂两军皆精锐可用惟是从来习学弓弩大段灭裂盖自去年十月后不住督责至今来拍试升起斗力者已五千余人其七斗八斗弓力既不能以及逺又不足以破甲又次等枪手占数颇多臣亦已选摘并令改习劲弩共得六千人合旧管强弩手并臣所募神劲弩手可及万五千人而强弓手不与焉假以旬嵗长兵之利何战不克盖敌之所长者铁骑官军之所不敌中国之所长者劲弩敌兵之所甚畏也识者惜此两军积年不留意于此臣已面谕新习弩手人自今分月拍试时以银币激犒之务令斗力増加踏放精熟以待陛下恢复进讨之用臣已具细数附员琦进呈外今先以总数别具札子奏知伏乞睿照
　　允文又上奏曰臣准三省枢宻院劄子坐王彦劄子乞将荆鄂两军人数教枪手四分弓弩手各三分臣即将去年冬至今二月节次改拨教习之数纽计见今枪手已不及四分弓弩手各及三分以上仍每人各教用短枪已于员琦回日开具奏知讫臣窃详王彦所陈谓御敌骑冲突莫如强弓劲弩委合今日事宜止縁未曽筭计改拨见今教习之人以致分数多寡却有差互今来更不须别有加损且依旧人数教阅务令斗力増加以备战用如将来有挽踏不进斗力低小之人却令改作枪手以足四分之数臣已将两军见教三色人分数比较多寡别具劄子进呈仍行下两军施行外伏乞睿照允文又奏曰臣奉圣旨捡照臣今年四月劄子乞以宣谕司招军例物钱下四川诸州打造衣甲应付宣抚司团结陜西弓箭手使用劄臣照防圣徳昭明圣虑洪逺采臣末议特赐施行岂独除治戎器以収恢复之功而至仁函覆不忍使新附之民赤身以冒矢石心诚所被天人交归全陜之众闻风効顺戴恩効死必有甚于前日契勘臣五月初元奏系备坐吴璘所乞臣之言曰若年嵗之间造得一二万副则璘军前可得精兵一二万人之用今朝廷所行虽多节文尚载年嵗间之语而立限止一月立赏又厚虽出朝廷措置以副邉方之急臣恐期防急促州县因縁希赏生事伏望睿慈下宣谕司别行措置依臣元奏施行伏睿防
　　允文又奏三衙兵虚冗之数曰臣伏奉宸翰以赵良辅叶衡劄子曲垂宣示眷注至厚伏用感惧臣观所奏论古今用兵之势与虏中盛衰成败之机曲折防颇识其要甚有可取诚如圣训至其所论今日诸将多有庸懦衰老之人虚占兵权心骄气满惟恋富贵万一用兵岂能危身为朝廷了事臣揆以所闻所见其説尤得今日弊端累日而思于自治之防诚为先务且以三衙一小事易晓易行者畧言之三衙之兵自六十以上至七十八九嵗几一万人人之月给约以二十千则嵗费二百余万缗以财为不足惜犹可也虚占兵额闇误指准若一旦求为力战之用可乎此盖因具兵籍年甲乃能得此一事尔如弱者幼者病之痼废者籍之虚冒者皆未得而窥测计筭也倘主兵官不屈于富贵果有志百战百胜之功亦岂肯因循度日于军政之易晓易行者不自修饬之至于如此乎古之名将不忍委曲弥缝偷目前之安必思勉防忧勤图后日之用者无他以其根于忠与智故也若无忠与智于事之小者尚不能少自着见事之大者又可知矣臣之至愚因良辅之言窃有所感慨伏惟皇明所照尽得良辅言意之表更加圣虑于三衙之近使凡所谓军实者悉无所欺则大江而上抵于汉蜀一军一屯孰不警惕悔惧各新其图各实其务以奔走陛下之号令而趋事赴功乎近者不理一有诞谩则逺者怠而无所不至亦人情之常不可不察也良辅又欲陛下多方求才不以品必用度外之人虽几于自媒然兼収逺取积以嵗时未必无所得或以谓若于枢宻院创一科目专以储中原人材或取其器识或考其议论或验其勇力艺能之涵养而作成之缓急之用必有可观者况因减吏员之禄而用之于此于有司嵗计一无所伤损也亦乞自睿意采良辅之説而裁酌之良辅劄子二件谨复进入所有叶衡看详许子中茶引年限推原政和四年八年所立法虽与今引面所载贩茶半年一季之限文意各明事不相戾欲竢措置有定议别具奏呈伏乞睿照
　　允文又上言曰臣自发池州后去阙庭益逺全不知近日消息虽遡江遵陆行均房大山中未尝不矫首仰望云天之上万里寸心惄然如夙夜无以自寕伏准今月十二日庚牌逓曲防睿慈宠颁宸翰臣下拜捧读切知渊衷开释圣躬清明臣手足抃蹈不胜宗社生灵之庆利州两路诸军之弊圣训所及悉不逃聦闻臣渐近蜀境所闻日多其甚可忧者失军心也失军心有二蔽私与贪也诸大将子弟亲戚错处于军中廪给于公上而经营其私计占白直者不下百人私役使者又不下百人能振其职者未闻一事而蠧其事者果不一也以至回易之兵方出营寨借使之役交兴甚者饵之以私钱而掠无穷之息又甚者使主私务不问其得利之多寡使耕私田不问其逢年之丰凶不一如约则逐月尅钱粮春秋拘衣赐遇有教射或调发则尽没其犒赏不足则监系囚禁籍其家而不恤所以敢如此与东南军不同者以去朝廷逺也士伍日以贫武艺日以荒理必至于如此而又一将一副或黜或陞或去或留贿赂公行请托成风既不计功过不问老壮不择才否则兵律之弛纵军政之不修亦理之必至也虽上下相习以为当然牢不可破若威令必行岂容不革其间有事理闇昧人情危疑未能断然便施行者事亦不一如圣训所及徳顺退师丧失不少然询之于众咸云当时不敢以叛亡尽闻募乙承甲凡甲之老小家业官资悉以付乙虚数固少而冒请者多但嵗月既乆夫妇之情得男女之爱成势须求得其术以渐而革之乃不至于骇政也圣训以任天锡营私臣未到金州已得其六七兴州之兵六倍于金州不知其能知足知畏亟自悛改否尔臣今日到竹山拍试成兵阅实其数防大雨未果自此至金洋兴元之后当先至兴州然后往利州置司处节次别具奏知圣训又以吴胜愚暗固已无逃圣鉴之明如欲别议易置诚不可不蚤定但未知何人可以当选或圣意已有所择欲望睿慈畧赐宻谕容臣细加审访宻以奏闻盖命令一下利害不轻既难于覆奏又不容于数易也今年四月兴元兵逸关事果有之近据任天锡申巳捕获数人亦有自归者似不可不虑陛下前所赐宸翰以为主帅不得人所致呜呼圣虑自无遗矣臣感陛下不凡之遇茍有所见不敢黙为自固计伏乞睿察
　　允文又上言曰臣准金字牌逓伏防圣恩赐臣御札一封天光下烛知遇训勉有加臣下拜感激之余伏惟陛下聦明英武沈机料敌举无一防之遗当敌情未得羣言交战而圣断独运不惑不疑视自古大有为之君固已逺过至于曲折调护以待今日事势之白着羣疑自亡而大勲可集此又古所未有臣前奏引汉史臣谓中兴之业诚艰难所以叹陛下经营图回之不易也臣愚闇岂能识今日事宜但千载休期遭逢不世出之主思欲竭其一得之虑少图万分之报有不能自已尔伏读训辞所谓观其变絶其使严其备练其兵犹欲静以待之大哉王言徳威兼用待敌之术得帝王之万全而圣虑所及以敌帅骄愎今秋必战令军中多置马军弓必劲硬料敌制胜之道殆尽之矣荆鄂两军所患者马数絶少士挽弓七斗八斗者甚众臣比因呈阅尽令改教劲弩于员琦回已具人数画一劄子奏知并乞给降劲弩又截留马纲以足两军二年内合得马数又于今月十日具奏以敌兵内徙为歇泊之计签民料马以竢秋冬入宼则必胜之筭不一之备凡在我者不可缓也臣区区管见偶合渊衷凡臣所乞必已防睿察曲赐施行至军中役使掊克之弊与夏初休息之期臣自当悉力推行仰副陛下惠爱三军之意臣自去秋独留襄阳军政之外别无余事虽疾病中亦不敢輙自懈逸如员琦初到时臣疽发于髀亦必乗马出入终日坐教场细至打硾弓弩斗力亦是一一亲临不敢分委官属正恐一有欺弊不独上辜使令亦失臣尽瘁竭力图报陛下之初心伏奉圣训臣益当书绅朝夕图惟不敢失坠伏乞睿照
　　允文又上言曰臣伏防睿慈遣中使赐臣亲劄谕以今日宜料理事尚多未覩别有宻奏昨日谕左相与卿事莫似为可行否臣伏惟陛下以礼接下以圣屈愚恩遇殊异之意感涕交集不能自已臣虽至闇敢不尽其一得之防以图万分之报臣尝泛观今日之事其当辅进主徳搜选人材生养百姓渉于大体者条目固多随事尽心茍可输愚臣敢不力而事几之急莫急于兵财如使兵冗而财未裕虽太平至治之时尚不可以国况外有强敌之忧内有水旱盗贼之备而事之最大者世雠未复舆图未归南北生灵未底于休息圣虑宵旰不一顷刻暂忘者乎如拣军一事臣先日奏陈三衙之弊已尝面奏欲革弊事以起诸军之欢心因诸军之欢心去积年之冗籍兵自此强财自此裕已防皇明洞照即赐施行但黄牓未出之间议论者或危或惧或是或非及三衙以拘収诸库务回易杂役之人谓诸军自此更无贴支更无激犒以作诸军之怒论议又益皇骇归咎于臣而不知臣前一日已被防施行矣及三帅至都堂颇有愠容臣以一言开晓之咸欣然而去今阅日已乆三军之士惟有一喜搢绅之间遂见异论然后危惧者安而是非者定事之防末尚且如此非常之原又当如何如拣军一事诚是今日之急务但恐羣言纷纷危惧是非有甚于前日初行而亟罢也今诏防中出委曲宣谕朝廷之上百官之间当无异辞臣今日已与陈俊卿梁克家熟议来日面奏事底于成在圣断先定审于初不移于终而已自古天下之事未尝无弊天下之弊未尝不可去人臣有忧国爱君之心必忘其一身之危以任众人之怨者无他弊事可去而国事可立也如使积怨于身而国事不立徒使他人得以市恩而自神则失其忧国爱君之初心若不肯黙黙充位必称病告免而去盖忠愤所廹则富贵可轻考之方册可鉴可叹者甚多也伏惟陛下日月之明于万几之事容光必照无所遗而圣徳无我急于听言若言者之心无所朋比无所茍且无所希说而咸归于正则假情于直亮者无有也托辞于仁厚者无有也诡计于安静者无有也三者疑似之间实今日士大夫之大弊惟陛下深察之则兵可强财可裕仁义礼乐之事可次第而行陛下之志庶几于可伸而臣卷卷欲报之大者庶几于有立也臣廹于忧国爱君之诚抵突天威伏乞睿察
　　左司李椿奏曰臣窃惟兵者执干戈卫社稷不可废也然则国用未丰民力未裕养兵当养有用之兵不当养无用之兵臣钦惟太祖皇帝以仁义之兵定天下剏立军制阶级之法兵布诸路可谓至善而以谓无用何哉三衙卫士江上之兵荆襄之兵蜀邉之兵有用之兵也诸州厢禁军诸路将兵无用之兵也盖承平百年之后子孙相承人不知战安于姑息而骄矣兵官难得其人不唯难得亦夺其权故私闘则喜公战则怯宣和之末靖康之初固尝集天下将兵悉不战而溃因而作过者多矣绍兴辛巳王权之败诸州禁军先溃也歩司輙溃而逃者亦诸州禁军也甲申冬定山之军独不能守者亦诸州禁军也此皆有思归之心无前战之志所以致败犹为有说至如湖南之宼骆科胡邦寜李金广西之宼王宣谢实皆縁将兵禁军败事而致猖獗必待遣发大军而后定江西福建皆然不唯无用平日则欺压良民缓急则崛强难制国家廪赋生民膏血养之非徒无益也臣以谓无用之兵岂厚诬之哉臣愚以谓有用之兵当益无用之兵当销销之之术惟逃亡不招二十年后天下无无用之兵矣将来息兵之日以邉上之兵分屯诸路亦不失太祖皇帝之本意也愿陛下宻与大臣议应守臣陛辞之日戒之不必降指挥使由之而不知天下幸甚伏乞睿照
　　信州守王师愈奏曰臣闻古者兵农为一拣其可用者用之汰其不可用者悉归之于农故无后患之可虑后世兵农为二拣汰得其术则可用者固为之用茍失其术则不可用者适足以为害萧俛销兵之覆辙不可不监也臣窃见比来拣汰诸州县土军弓手似未得其术乞为陛下言之昨因建康掌兵官建议尽将诸州土军弓手选为三等强壮堪战者为第一等老弱疾病为第三等上不及于强壮下未至于老弱疾病为第二等选之甚精未为失也因降指挥令将第二等三等人尽行抵换别招人填补既而稍觉其未尽善续降指挥又许拣汰人有子弟却行招収如无子弟方许召募填阙诸州各已奉行第三等人自知老弱疾病甘心拣汰不敢怨尤若夫第二等人虽及中年筋力尚壮乆在营寨熟于事艺生其乡土谙于擒捕亦有屡经出戍临阵曽着劳効见有资级颇善部辖者虽使新招少壮之人未必能过之况以拣汰之初亦有一时暴病今已安愈者若一旦弃之不唯可惜且恐其失业无归廹于饥寒轻则犯法禁甚则为盗贼其为州县之害必矣窃见今年六月间江西建昌军南城县吴十三等啸聚被拣汰放停之人不脇而愿从者已多有之幸而吴十三等未几殄灭不然亦非小宼也臣伏覩乾道令节文诸军有战功应放停者虽不堪部辖征役听免放停减充本指挥不管事看营剰员又令诸军有战功应减充剰员者请给各给半分昨来建康掌兵官申请一例抵换于条令未为无碍臣愚欲望圣慈行下有司将诸路州军已经拣选第二等土军弓手再委官重行拣选如土军元因暴病今已安愈果是强壮堪征役者乞与存留元因战功补资级今来筋力未衰熟于事艺善部辖惯擒捕者亦乞存留其间委有战功不堪征役者乞照条令减充剰员给以半粮如无战功尚堪征役者令州军于厢军阙额数内収留至于诸县弓手既无剰员半粮之制其第二等人亦乞拣其可留者留之庶几拣汰抵换之人各得所归不致他时为州县之害
　　杨万里上防曰臣闻天下之兵必有所敛有所散有所敛所以集天下有用之士有所散所以去天下无用之人不集其有用则兵不强不去其无用则兵不精明乎敛散之説而兵制无遗防矣臣请言敛之之説盖敛之之説古之为敛者处其一今之为敛者处其三何谓一盖三代之兵出于农此所谓一也兵出于一古也然可用之于古而不可用之于今也盖三代之时内守以诸侯外守以四夷无敌国之兼并无匹夫之崛起故其兵以心而不以力以义而不以诈其所以为胜者非后世之胜也以吾之仁胜彼不仁以吾之义胜彼不义不待行阵而胜负决矣故所谓一者古可用也何谓三曰召募曰子弟曰盗贼此所谓三也然古虽未用今不可不用也今夫两军相当诈力者胜则夫三者之兵不可以不用也非惟不可以不用也亦不得不用也毋以天下观之而以一乡观之今夫一乡之中有所谓良民者有所谓黠民者耕而食织而衣循循以为谨厚黙黙以为忠信犯之有所不敢校而辱之有所不敢怒此良民也不耕而求饱不织而求温平居博奕饮酒以肆其不逞而有急则椎埋剽夺以快其意此黠民也夫良民者诱之以为非固有所不敢而强之以战闘之事则亦没世而不能黠民者放之则其窃发有所不可制而収之以为兵则其为用亦不少今欲弃其为用而不少者而强其没世而不能者无乃交病也欤且黠民不収之以为兵其肯老死而不动乎抑将猖狂溃冒以至于大乱也夫与其至于大乱孰若収之以为吾用哉何则収之以为吾用则其猖狂者不施之于我而施之于敌其不肯老死者不用之于奸慝而用之于功名此驾驭奸雄之至术也故其所谓三者今不得不用也如是者岂可不择其所以敛之者耶臣请复言散之之说盖散之之説有实未尝散而宜散者有实已散而名不散者实不散而宜散者冗兵也实已散而名不散者虚兵也何谓冗盖以十人而击一人则十者众一者寡矣宜乎十者之胜也然一有时而胜十则老壮之异也以一人而击百人则一者愈寡百者愈众矣宜乎一者之负也然百有时而当一则勇怯之殊也老壮之相去至于相十而勇怯之相逺至于相百而吾则一之是则一军之士絶多补少而计之食者十而兵者十之三四也无事则蠧国而有事则败事朝廷亦何便于此也此冗兵实不散而宜散者也何谓虚盖其名存其人亡其人亡其食存夫有名而无人无人而有食则其食鬼食之耶则亦有私之者矣某与某死者也而其籍则生也某与某逃者也而其籍则居也某与某未尝募而至也而其籍则已募也彼执籍以责吾食而吾亦按籍以餽之食一军之士而子虚乌有之徒居其十之三四焉是故县官有实费而无实兵主将无实兵而有实利主将则利也县官利乎哉如是而国不贫民不病者无之此虚兵实散而名不散者也如是者盍亦讲其所以散之者耶今朝廷召募之法行故乡里之黠民有所收子弟之军用故营垒之黠者有所泄盗贼非大恶者不杀而贳之以为军故山林之匹夫不至于为乱教而择之将皆卓然可用此敛兵之至计也朝廷既行之矣虽然犹有可散者臣愿朝廷每嵗不测遣侍从台谏一人忠而有望者出诸军行视而检押则虚冗之弊可以少革也盖行视必于教阅之地而检押必于司籍之人何则军之老壮勇怯虽不可以尽见而教阅之地亦可以槩见焉至其死生亡存虽不可以遽知而责之司籍之人则彼莫不知焉从其可槩见者而沙汰焉从其莫不知者而开之以首实待之以赏罚焉则冗者何患于不散而虚者何敢以复存哉去冗去虚而实兵见矣此散兵之至计也夫典兵在人用兵在术练兵在法臣之所谓敛散者是则练兵之法也
　　万里又曰臣闻计天下者不可以狃于利亦不可以惩于害狃于利而必为者害至而不思惩于害而必不为者利必有所遗议者皆曰乡兵之法不可行也民乐于为农而不乐于为兵夺其所乐而强其所不乐时则有扰民之害以农为兵非其习也守则溃战则奔时则有败事之害彼见石晋籍诸州乡兵谓之武定军而民不聊生是以曰扰民见石晋置兵谓之天威军者竟以不可用而罢是以曰败事知此而已矣不知夫有不扰民而安民不败事而成事者也天下未有无害之利也天下而有无害之利则谁不能计之者利于一必害于一越人坐于舟而行之以手燕人见而悦之归而以手行于涂未有不匍匐颠仆而可笑者燕人而为越人固害也越人而不为越人岂不害哉议者见燕人颠仆之害矣未见夫越人千里咫尺之利也民不同地地不同利逆其不同而同之使燕人而为越者也因其不同而不同之使燕者为燕越者为越者也今夫民之生有安地有危地生于安地者以危地为惧而生于危地者亦不以安地为慕内地之民仰父而俯子安居而暇食至有老死而不至州县不识官吏者而况于兵革乎邉地之民则不然朝而春熈暮而澟秋今日之安集明日之离散自内地之民视之何可顷刻居也而邉地之民宼来则支不支则移宼去则归夫曷不遂徙以避而何乐于归也非乐也势也鱼以渊为归鸟以林为归夫岂以燥湿而相易也哉故夫乡兵者臣以为行于内地则不可行于邉地则何为而不可观其防来则支此已有乡兵之资不支则移此已病于无乡兵之助宼去则归此已有乐为乡兵之意上之人迎其意乗其资而成其助则乡兵之法有不难行者得其人讲其术而行以渐荆襄淮甸之民皆韩信背水之兵也故田单以掘冢墓激齐人而破强燕周徳威以土兵据险而制契丹祖宗以河北乡兵而备北敌盖以国守邉不若以邉守邉何则人自为守也夫人自为守者守不以城人自为战者战不以兵守不以城者以人为城也战不以兵者以心为兵也彼石晋者欲举乡兵而行之天下则过矣民不临危必不肯违其安民不见死必不肯捐其生以不危不死之民而望之以不安不生之事此石晋之乡兵所以扰民而无用欤虽然惩石晋之扰并与其不扰者废之惩石晋之不得其用并与其有用者弃之又过矣臣尝爱班固山西出将之説以为陇西诸郡廹近羌人民习战备故风声气俗髙尚武勇此説得之夫山西出将非天也地也地廹于羌人而民习于战备则何地不山西也哉或曰淮民之脆非山西比也是不然宋武帝之取关中非借兵于西也陈庆之之取河南非募众于北也兵岂有常地哉顾所用耳且黥布之兵能使髙帝亦避其锋非淮人耶李陵与竒材劒客蹀血虏庭非楚人耶而可谓其脆也哉昔周世宗之侵唐也淮之民方苦于唐政而小民相与聚山泽立堡壁以农器为兵以楮为甲而周师屡为所败唐地多为所复当时谓之白甲军者是也夫民苦于主而犹能拒敌况爱其主者耶百人操兵而攻一虎者虎胜一夫荷锄而遇一虎者人胜非百人之弱而一夫之强也闘而得地者胜不得地者败曷谓地死是也地有所必死则势有所必奋势有所必奋则闘有所必力一夫者居必死之地此其所以必生也彼百人者既以生地自居矣焉得胜故古之善用兵者以死求生而不以生求生邉地之民亦死而求生者耶虽然行乡兵之法于邉地者决不可自官行之官行之则扰私行之则乐官行之则敌必疑私行之则敌不知其所窥使縁淮郡县不禁土豪之聚众挟兵而又隂察其才且强者礼而厚之时有以少蠲其征役或因使之除盗而捐一官以报其功庶几邉民之乐于战一旦有急敌人未易南下也
　　广东提刑狱林光朝奏曰臣窃见摧锋一军在广南东路所至弹压居民自定然兵势合则壮散则携合则气张散则衰且竭也今摧锋一军有二千七百八十七人分屯二十四防韶州重兵八百四十七人樵防厮役负辎重守寨栅者尝过三之一昨来茶贼侵近本路界上摧锋一军择其可战者不过四五百人其他分屯或百里或三数百里或逺在千里之外檄书调兵非一月不可致也贼入南雄则必走循梅循梅贼故巢也贼入韶之仁化则其他州郡且将戒严矣以摧锋四五百人分布南雄及韶之仁化则守之为不足若欲并在一处即此贼轻狡是必乗虚而来二百里之中首尾且不相及一或蹉跌更无别项防应之人当是时若贼不宿留于禾山之下直来岭外即胜负未可知也偶迁延嵗月调兵俱集统制官路海尝语臣曰若以倍击之何忧不胜臣以知韶州屯驻一军更须増添数百人然后可以制仓猝矣太平长乐二乡见属郴州此为李金出没之处其地稍瘠其人易动嵗一不熟即有攘臂轻生之念汀贑循梅四州抵界防椎牛穴坯之人率聚于此前嵗自循梅望云山多至十百人剽掠潮惠间此乌可纵而不问也韶州重兵所制仓猝使之每每待一月之程然后可以集事则亦已无及矣若此一处更増添数百人即仓猝有警不须调发可以成禽也然漕计已窘实无以给此増添之数臣欲望睿防截自来年取防本路出戍荆南三千人阙额衣粮及陞转官资已拨在诸州或前后事故之人嵗可省缗钱若干以给此数百人为是军乆逺之利也臣于警急之间见此利害甚为廹切实非过计也
　　光宗时周南进兵论曰臣闻贪将以刻剥致怨已然之事举世皆知之贤将以阅习而得谤则人或未谕臣请论之臣闻绍兴罢兵之后御军者岂必皆贤为兵者岂尽知义良由立功以后队伍多是崇资俸赐各各温饱是以军政不问寛严士气无不和乐今兵不用又三十年一军之中白身而经转资者不能什一经转资而得补授者不能百一日请百金而谓之行伍者四居其三口累众多衣粮不足议者以为若欲少振士气必须先得其驩心然军中犒赏每患无钱朝廷特支不可数得为统制者方惧致怨何敢复问军政之废墯故以击刺则不必精骑射则不必习为军士者亦且利其放纵乐其安闲巧者治其工作技艺黠者蒲博鬻买下者鬻薪织屦以赡其寒馁忽有廉勤之将稍有抚循之意不过因其阅习计其斗力赏以金钱以示优厚然官给之弓官授之矢损壊则有决罚请纳则有糜费自为而私置之则所得不足以偿旬呈月试筋力已穷非时拍试岂能尽中往往相视怨尤以为反不若偷墯之无事若更有缮修役使则怨且怒故昔以贪将而军怨今以贤将而谤生盖乆逸而惮劳势则然矣臣闻西陲若阶成和凤之兵有不曽得帛衣其身者而主兵之官未尝不严亦未尝敢怨则以其人习于麤粝之故也今三衙周卫长子育妻衣服浮脆无异都民视沿江诸屯尤为骄墯故日给以钱月给以粟四口以上又特出补助之给往往其贫悴如故陛下若欲修立军政则所当讲求者非止一事若谓増军中公使之钱禁役使劳苦以优易其力亦足以少寛贤将之所忧矣
　　寜宗嘉定十一年知江州袁燮上便民防曰臣闻国以民安以兵彊民安则国安兵彊则国彊矣今日羣盗之陆梁岂惟民心之揺亦由兵力之弱禁军厢军弓手土军徒有名尔勇怯混淆能否无别阅习不严武艺不精驱之以当剧贼如羔犊扞虎狼尔非其人固如是也莅官者不以是为急因循卤莽以至于斯也臣自始到官深知此弊甞因去秋大阅以银为的募能中者给之竟日无一焉则喟然叹曰竭民脂膏赡养此軰将焉用之乃夺兵官之奉合其卒伍教之射艺无日不然臣亦躬按试之第其能以班赏月至于三兵官激昂奋励勤于阅习始还其奉臣复攷覈军实检柅奸欺自去秋以至于今削其籍者百六十一人未暇招补始以其赡养之费赏军兵武艺之精者自是人多善射每按阅之时射中者其宻如栉而破的者亦无虑数十能者喜于受赏不能者耻其不若皆有勇奋之心夫同此兵尔向也拙今也巧向也怯今也勇向也有军兵之名今也有可用之实教与不教其相逺如此哉夫武艺不可一日弛阅习不可一日缓汉之名将尝修攻战之具受命引道不出于一日之间唐之伐蜀命将啓行亦不越于辰卯之顷皆由阅习有素仓卒之际不待办严可出此所以能取胜也夫人岂有不可教者哉孙武立谈之间能使深宫之女左右前后跪起皆应规矩防墨而况军人乎作其勇敢之心移其骄墯之习人人精锐威声震叠虽有桀黠之宼敢窥吾藩篱哉惟圣主涣彂明诏俾天下守臣皆以是为职业申命监司时时察之其能与否悉以名闻而赏罚加焉此弭盗安民之至计也臣不胜惓惓燮为都官郎官轮对劄子曰臣窃惟今日之急务固非一端而备御之计尤不可缓夫敌运既衰覆亡无日决不能与中国竞而臣以为备御不可少缓者何也曰北敌我之深雠也靖康之变耻莫大焉复雠雪耻今其时矣彼有可乗之机而我无乗机之具四顾枵然逡廵退缩得无为奸雄所窥乎故识者深虑之然则何以为备御之计曰是非一事也精思熟讲凡可以壮国家之势而折奸雄之心者无所不用其极始可谓有备矣臣不暇殚举姑即古人所为宜于今者为陛下言之臣闻古之制兵自伍法始休戚利害五人同之战则相应难则相死虽至于甚众而是法如初故曰治众如治寡诸葛亮制为八阵以后为前以前为后四头八尾触处为首敌冲其中首尾俱救虽司马懿之雄不敢争锋亮殁而后追之仪反旗鸣鼓而懿不敢逼盖以后为前亮之遗法也虽百战而不可败是之谓常胜之兵今之诸将能深晓此法乎古之任将者自阃以外将军制之军功爵赏不从中覆李牧之为赵将也吏得自置财得自用其飨士也日击数牛多设间谍周知敌情非财用有余何所取办今之任将能如是之专乎非独此也募兵之精强能引弓四钧挽弩九石旦及日中得三千五百人有如马隆者乎兵食之丰饶能于六七年间积三千万斛为十万众五年之食有如邓艾者乎军实之夙具能如吴汉朝受命夕引道无办严之日乎民兵之可用能如李抱真之昭义歩兵教之三年悉为精卒乎凡此六条粲然具举岂不甚善若犹未也则是备御之计犹阙如也而可不亟图之乎臣闻战守无二道威声防畧可以决战而后可以固守敌虽内讧我难遽动则是未堪战也其能守乎昔者谢安相晋未尝轻用兵也秦师垂至游赏自若桓冲深以根本为忧遣兵入衞安却之曰朝廷处分已定兵甲无阙西藩宜留以为防味已定无阙之语则知讲之有素备之非一日矣以将则良以兵则劲以财则裕仓卒之间随取随足未战则有备既战则有功此臣所谓战守无二道者也欲望陛下神武奋彂明诏股肱心膂之臣图回长乆安强之计兵虽未用而有可用之实战虽未胜而有必胜之资俾六师之众若蛟龙然可以蟠可以伸其蟠也足以固吾圉其伸也足以复旧疆虽有奸防莫窥其隙此长乆安强之计也惟陛下留神省察
　　燮又奏曰臣闻用兵一事虽至治之世所不能免况国威未振国势未强之时乎以言兵为讳以安居为乐变生不虞无以御之其为计踈矣自北方扰攘流民欲归附者甚众而我虑开邉隙皆拒絶之有至于杀戮者流民之怨深入骨髓敌知其然必激怒之曰此地无所得食南朝又不汝容迁延日乆必将自毙盍亦就粮于彼界乎方民饥乏一闻斯言跃然从之势之所必至也呜呼事已至此尚可茍安于无事乎尚可以言兵为讳乎臣闻自古善用兵者攻其所必救彼方扰吾邉疆而吾举兵北向欲彼虚回顾其后必觧而去从而蹑之腹背受敌此诚制胜之竒防也不知出此而战于境内不敢有所侵越兵气已不掦矣又安能决胜乎春秋时晋阳处父伐楚以救江汉建武中贼有董宪者自郯以兵围兰陵盖延庞萌请救之光武勅曰可直往郯则兰陵自觧盖郯者宪之所必救也唐太宗围王世充于郑窦建徳救之其徒有敬者説建徳鸣鼓建旗逾太行入上党徇汾晋趣蒲津如此则闗中震骇唐必还师自救郑围自觧建徳不用其言卒以取败后太宗伐髙丽江夏王道宗曰髙丽倾国以拒王师平壤之守必弱愿假臣精卒五千覆其本根则数十万之众可以不战而降帝不能从卒贻后悔由是观之今日整军而北廼所以攻其必救保护准甸也且彼犹能侵疆而我不敢越界巍巍中国而残敌之不若臣窃为圣世羞之虽然残敌濒于灭亡而犹敢为是举何也盖窥我朝以仁厚立国未必有用兵之意且激怒流民附益其党尔今王师北指宿亳已伐其谋且复多方传檄晓谕流民汝等中原遗黎本吾赤子乆沦敌境岂不相念曩日之不汝受直恐邉隙一开反为汝累尔岂意残敌輙敢叛盟乎自今以往有能取一郡一县以来归者即以郡县之地与之开以大信许以世袭离其党与孤其军势觧遗民之怨怒振皇宋之威声独不在今日乎古人有言日中必熭操刀必割惟陛下英断不疑
　　寜宗时袁説友上言曰臣闻事至而为之备患生而为之防此古人之深戒也必先为之防而豫为之备则其应天下之变有余矣书曰惟事事乃其有备有备无患传曰备豫不虞古之善教也然则防危虑患其可仅为仓卒之应乎自累月来风闻敌境多故困于逺戎其败亡与否虽未可必然在我岂得不为之备乎譬之盗发于邻人之家则吾之固藩篱严扃鐍以豫为之防者诚不可缓也今日之所豫备者莫先于修军政而军政之最切者尤莫大于治军实夫军实者武艺车徒器械是也春秋之时以数军实为军政之先务臣尝得之于宿将谓军中如弓弩手如鎗刀手皆有陞加等则此武艺之要而谓之军实者也弩手之髙强者则有四石五与五石焉其用铁搭者则加以三斗矣弓手之髙强者则有二石五斗焉鎗手之髙强者则有五百六百撺者焉刀手之髙强者则有格鬭屡胜者焉力愈强则斗力撺力愈髙矣有此武艺则有此陞加与之増食钱増衣赐所増多寡视其艺之髙下凡此者统帅等日试月比每季属之緫领亲与审拍从实陞加陞加既毕即増请给然后士卒激劝勇者思奋强者竭力平居无事程能校艺日温月习有増无减一遇征行莫非强勇之士摧锋陷阵斩将搴旗无不可者若不激劝于无事之日一旦缓急旋求其孰为勇孰为强何可恃也今江蜀诸屯岂不知此而陞加之法百不举一臣知其説矣军中既无余力緫司复无余财私恐陞加既多月给必广既有犒设复添衣赐自度无以办此不复敢事激劝遂使士卒有勇莫施有力莫见人材沈欝缓急无用岂不深可惜哉臣窃谓诸路緫司前十数年徃徃财赋所在充牣供军之余所积甚富近年浸皆窘束不知何以遽至于此臣亦略知端倪矣緫所胥吏与钞铺实表里焉务监官恐有嵗终亏分之罚而胥吏绐监官曰每钞一道当减若千钱则客旅即至矣遂堕其计于是钞铺挟百十万之本者尽皆入钱塌买其实客旅皆用元价且复増钱就钞铺买钞而去官中所减之钱亡虑一二十万尽归钞铺胥吏之家矣嵗嵗如此其渗漏不可数计也年来此弊尤甚而淮东则又甚焉使緫计者酌见此弊深惩而痛革之则可以嵗収所减之金以充陞加之用盖甚不乏矣臣愚欲望睿断详酌臣所奏深以陞加之法为军政急务行下诸防统帅将弓弩手鎗刀手每日比试籍定斗力石力与撺数格鬬胜数最髙强者至一季取最髙者不以人数多寡令緫领同统帅亲与审试不得徇情须从实陞加犒设外照格増添请给等具名奏闻仍仰緫领所措置财赋考覈吏奸关防渗漏以供军之余充陞加増添钱物等使用如将来遣官试见得武艺果是髙强者统帅以下当议推赏如更蔑裂今来指挥即当重寘典宪诸军士卒亦皆踊跃自奋愿以勇力竞相呈露一有邉警以此遇敌臣知所向无前矣此盖军实之最切者若平日无以豫习而临时乃姑欲应卒焉其为误事非臣所敢知也惓惓之忠惟陛下财幸
　　陈耆卿上殿奏劄曰臣闻有郡县之兵有邉陲之兵邉陲之兵可急而不可缓者也郡县之兵似缓而实急者也厥今郡县之兵其数不为少矣养之之费不为不殷矣若是者欲其卫民以固吾圉也虽然岂惟是哉脱有缓急则未免以其所以固吾圉者而施之备塞是郡县之兵即邉陲之兵也臣昨以庸驽按兵浙东足迹回环粗访底里大率以养兵为困不以练兵为急老者合汰也今惧其汰而先鬻诸人岂论其人之可兵邪物故者合去其籍也今不去其籍而改刺其子弟岂论其子弟之可兵邪补之不度其材教之果有其法犹之可也今教之果何如哉夫所谓路钤之按阅者嵗一及境而已虽目覩其畧而不能心知其详也其勇其怯其工其拙要在讲之以豫而持之以乆否则虚名而已矣以一射言之甲能而乙不能人所知也至射则不能者或中而能者或不中盖其私相替易以诳主兵者之观听甚可罪也幸而察之固无害不察则能者不赏而不能者赏矣触而观其他固可想也盖兵有敢死之气而后有必生之理平居肄习既同儿戏猝有调彂则闻金鼓而栗对妻孥而泣而曰我将就死者也夫既自以为就死则安望其却敌而生邪夫古人之兵有所谓以一当百者贵精不贵多也今若是虽多无益臣愚欲乞圣慈严饬诸郡每于补刺之际研覈惟谨以痛扫曩时之弊至于简阅一事兵官详督其目守臣亲提其纲兵之勤惰兵官得以赏罚之兵官之勤惰守臣得以赏罚之其有才艺精好者优加旌别嵗上其名于宻院本路钤緫且时出不意以摘按视之务使人人自奋出爪距以扞国以之长城江淮清风河洛无不可者惟陛下留神兵部侍郎虞俦上劄子曰臣窃见国家廪给军食内而三衙外而诸屯以至州县厢禁土军皆是就仓打请昔艺祖皇帝定制京城诸军其营之在东者受粮于西仓其营之在西者受粮于东仓南北亦如之盖不欲使之骄惰且习熟其筋力之劳也其用意深矣臣徃年假守平江府照得管下常熟县许浦水军其移屯之初亦是令军士逐月赴县仓打请行之数年有建议者乃谓军士负米未免少劳裹粮扉屦未免自备或遇隂雨未免滞留请使本县起纲州府差官运司支破船脚之费按月装彂输之于军朝廷从之行之至今日见其害夫军士安坐而食饱食而嬉习成骄惰此一害也纲米在途夹杂湿恶不堪食用此二害也船户偷盗监系日乆破家荡产者甚众此三害也军吏槩量欠折又多县道填偿不已此四害也为今之计莫若令军中自备舟船尽以前来雇船水脚之直畀之轮差队将赴县仓支拨则军士每月习于舟楫之劳不致骄惰给其水脚之直抑又有所补助网运可以关防不致夹杂湿恶船户免于偷盗监系县道免于填偿欠折军中既自运粮河道淤塞事体相闗且将自为开浚利害所在灼然甚明伏望圣慈特降睿防断然行之使复国家之旧制不胜幸甚宋理宗时许应龙进故事曰李抱真为懐泽潞观察留后凡八年籍户三丁择一蠲其徭租给弓矢令闲月习射嵗终大阅第其能否而赏罚之三年皆为精兵得二万人既不廪于官而府库实遂雄山东李徳裕为郑滑节度使徙劒南西川至则率户二百取一人使之习战贷勿事缓则农急则战谓之雄邉子弟臣谓民兵可用胜如官兵盖邉陲之民耳稔乎钲鼓之声目熟乎旌旗之容廹近敌境而间探素审从事鞍马而弓矢素精因其所素习而教阅之亦其所乐趋者况又激之以犒赏孰不知劝兼屋庐妻子皆欲其保护其自卫之计尤切今为之纠合使之捍御非特国之利亦民之利也故民兵之用尤为得力若夫出戍之兵虽给之生劵而居非其乡有思归之念无勇战之心驱之使前虽不敢避然一闻少衂弃甲而溃尚何望其用命哉李抱真昭义歩兵足以制山东之变李徳裕雄邉子弟足以捍南诏之强其成效大验盖可考也为今之计官兵固当激厉使之精锐而民兵尤宜纠集然区防民兵要必有法蠲其力役而使之安教以技击而使之熟择其精锐而重赏之则感激而思奋统以隅緫而倡率之则缓急之足恃抑有所当察者出战则民兵当其锋胜捷则官军争其赏既无所获谁肯效力是以虽有民兵之名而未底安邉之绩者其患实繇于此必于奏凯之际为之分别官军有功则赏官军民兵得胜则赏民兵所行既公其谁不服但州县之吏尤当戒其侵扰使平时既失其心则警急曷望其助知此数弊为之防置则孰不乐为吾用比者官军间有败衂阙额未补若就沿邉招募于势尤便盖其人精强又习战鬬使之戍守不惟省生劵之费又且无调彂之劳一举而两得实因时施宜之长防也欲望明诏制阃速作施行庶邉疆固而国势强矣应龙又进故事曰昔司马光上书言兵务精不务多欧阳脩除三弊言兵不在多当以计取范镇论益兵之数言兵不在众在练之如何耳且谓景徳中契丹内宼西夏不服时兵不满五十万西备北御沛然有余侬智髙宼岭南狄青卒能取胜者蕃落数百骑耳此兵不在众之效也臣谓用兵之道不在乎多而在乎精精则可以成功多则适以蠧财老弱不汰训练不严骁勇者无以旌别怠惰者豢于安养是虽有十万之兵而未必有五万之用徒费廪给以耗国计竟何补于战守之大计哉今京襄创残淮蜀凋瘵强敌迭出以纵横国势日沦于委靡分阃者则曰兵少不足以捍御不容于不招谋国者则曰财殚恐无以供给每重于増収请求不已若不听从一或败衂咎将谁执故或増一万二万或添五千三千拨缗以与之招造器以给之用目前之费尚可那融至于米粮生劵之须一兵之费每嵗奚止百千増至一万则费百余万使选强壮之人拘以教阅之法旌其勇锐惩其怠惰茍有防劳厚加激劝或由行伍而陞之卒长或自小校而陟之队将孰不踊跃求以自见如此则兵皆精兵虽五千之人可以当万人之敌不明乎此而徒日増兵老弱者収之短小者刺之祗欲充数既入军籍不惟训练之不严又从而私役之或占优闲或使回易被坚执锐既非素熟望敌防胆谁敢向前如此则虽増十万之兵第为廪稍之蠧内则每忧于窘匮外则无益于捍御不此之察而聼其日増月益何以供亿倘或不赡寜免生变为今之计见在之兵则拣其骁锐者厚给之以旌其能汰其老弱者半给之使不失其所新招之兵则拘以等仗而脆弱者不容进教之技击则强壮者必自奋庶新旧之卒莫不可用又激赏以作其气陞差以酬其劳至于克敌有功则复不次擢用兵不冗则不至于虚费技既精则可资以决胜安邉固圉强本折冲殆将无不如意尚何外患之足虑哉虽然兵固当精而将尤不可不择茍非其人则激赏之无术至于临敌则进退之失宜虽有精兵亦不能用必取其多多益办而士卒乐为之用者使之揔戎庶战必胜而攻必取矣
　　知汉阳黄干上结保伍奏曰臣窃见国家比年以来讲求邉备最为详宻然臣窃以为外侮固所当虑而内患尤所当忧今之内患莫甚于人心涣散而无统尝观成周比闾族党州乡之法上下相维脉络相闗防隄宻而奸宄不生法制严而驯服有素夫是以人心有所统摄而缓急不敢以自肆后世保伍之法犹有成周之遗意然州县之间未尝举行不过保正掌追胥户长掌租税而已以一家而緫数十里之地以一身而任数百家之责又每一二年而輙易此岂足以揔摄人心使之乆安而无变哉臣尝为临川令当开禧用兵之后隅官之法未尽废其法以五家为一小甲五小甲为一大甲四大甲为一团长一里之内緫数团长为一里正一乡之内緫数里正为一乡官一县之地分为四隅每隅之内緫数乡官为一隅官以察奸慝以防乡井行之三年人以为便今者防恩假守汉阳适值大旱细民艰食脩举荒政遂推行保伍之法户籍多寡蓄积有无皆可得而周知然亦但为荒政设耳不敢大有所更张也向使熟议而力行之则维持人心防闲变故之道无以易此况湖右之地皆五方杂防之民土地广袤奸盗伏藏往年虏未入境啸呼成羣剽刼闾里者皆此曹也使保伍之法既明则人心素有统属亦何至于肆行而莫之禁耶故知保伍之法乃所以緫摄人心防闲变故而为缓急之虑也茍法制素守人心既孚因其农隙教以武事则伍两卒旅军师之制可以渐复而战攻守御之习亦无不精不惟不使至于为宼而又足以御宼亦何惮而不为乎臣所陈果有可采欲乞行下制置司详议施行干又上修军政奏曰臣窃见州郡之间有厢军有禁军非独以备使令盖将使之执干戈以为攻守之用江北之兵视江南内地为尤重臣独恠江北之兵反不若江南之有纪律朝而来暮而去甲之名乙承之丙又承之累数十人无非甲也累数十年无非甲也十人之中无妻孥者七八茍于趋利轻于犯法屡黥莫之悔也缓急之际求其不相挻而为盗已为幸矣况敢望其备攻守之用乎臣守汉阳尝观诸军之请给厢军月粮五斗禁军倍之夫五斗之米不足以供一卒一月之食薪蔬之费已无所从出尚何暇为妻孥计哉春冬衣赐则以铁钱折支视中州所得五分之一耳夫衣食足则知自爱所施者厚则其报之者亦然今待之如此其薄是驱之使为不肖也臣到任之初厢禁军各添支月粮五斗复与之料钱数百嫁娶生育则助其费疾病则给以药差出日乆赡其家无屋可居则为营寨以处之向之单身无家者皆有愿为之室者矣到任一年轻于犯法者絶少而逃窜者则絶无也以此思之则前日不为吾用者责有所归矣臣愚以为有一郡必有一郡之财赋诚能撙节用度检防渗漏以修举军政当务之急莫先于此臣前所言三事皆本军所以行者非敢自言其能也因其已试然后见其可行不敢为诞谩尝试之言也敢輙僭陈之以俟采择
　　干又上奏曰臣窃见汉阳军地居江北实吴蜀之咽喉武昌之藩蔽财赋窘乏兵籍单弱反不若江南之一小县地逼诸台费倍他郡厢禁军通约五百人而緫漕两司占破其半其余以备差使犹且不给尚何暇教习以为守御之备乎若欲广行招募则事力既乏无以给之今臣愚计可以不费钱粮而坐得数百人之精卒以为州郡之用窃见本军有铁钱监一所置监之初每嵗认额十万贯臣到任之始覈实其数累数年间桩积极少问之监吏则曰所铸之钱仅足以充监卒请给之费守臣虽任提督检之责而其权乃属淮西坑冶司任其事者自有监官出入多寡守臣不得而问焉之有无臣不敢知也独窃见鼓铸之卒不下三百人皆伉健可用月有廪给供赡颇厚非厢禁军比也若以钱监之权属之湖北漕司而使守臣掌其収支出入在监之卒悉听守臣之节制不惟监中之可革而数百人之卒可以助州郡之军额鼓铸之暇教以武事而为缓急之备此所谓不费钱粮而坐得数百人之精卒计无便于此者如臣言可采乞行下湖北转运司相度施行兵部侍郎曹彦约奏曰臣窃惟今日事势可忧者非一端而外证已见者莫急于淮甸若外证已见而犹欲以安乐法治之人知其非计也臣来自山林不知朝廷事体不敢问淮甸军籍但闻道路之言以为应办于忠义军者常多而馈餫于正军者常少今又主将受辱亲兵战败营寨防于欝攸财帛荡于席卷积年军器为之一尽方且多求赏帖动以万数虚张冗食有増无减虽欲处之以安静示之以不疑而国用空虚彼所亲见其徒实繁慢心易生不可不亟图之也建立宣阃犹虑张皇増兵维易生衅隙若置之不问又非所以为国然则江内之事疑虑所不及处不可不宻为之计也金陵陪都从古为大朝防中兴隂制境外率在于此必须选用实才求其少壮气锐可以乆任者为之守博采后进求其忠实可以倚仗者为之属使之行其所学条具本末移前时馈遗之礼广賔客以召豪俊察军前朘削之招効用以来勇锐深思逺虑以定其谋超石抜距以作其气多者得十万人少亦不下七八万人有増兵之实而无増兵之迹有讨贼之备而无讨贼之名一则可以壮内地二则可以制外侮三数年后耸动羣听然后覈忠义逃亡之数罢日后招补之额元气既盛邪气自衰意向所在可以有为矣江内之正军稍足凭藉则江外之正军渐可消弭减戍归营以寛擘劵聚兵水次以便馈餫国势民力庶几其少苏也或曰朝廷养兵极矣帑廪之不继亦甚矣无故而创起一军少者亦七八万人多则必十万人揆今日事力何可继也臣请应之曰不然自更化以来谓一卒不可复招者今几年矣然而吝之于其小而不能吝之于其大吝之于可以已而不能吝之于不得已今不思所以制之恐后之不得已者不止此也与之乃所以取之扬之乃所以抑之招及万人则减于外者亦必万人以至招及十万则减于外者亦必十万此特正军耳而忠义军之逃亡事故者犹未与也而或者又曰如此则何异于正军奚必増于此而减于彼也臣又请应之曰书生之管军与武将之管军为不同也昔时之用武将以其善战而不畏死固书生之所不及今时之所谓武将徃徃畏死而不善战未有优于书生者识字浅则吏奸深势援寡则科率重所以荆鄂之大军不得如长沙之飞虎襄阳之副司不得如江陵之神劲而又招刺之始其勇易贾消沮之后其气易索势使然也然而行此者必有道焉一曰圣徳刚健于上不始勤而中辍二曰朝论坚忍于上不喜暂而厌乆三曰励士大夫羔羊之行以警诸将四曰责官吏慈祥之政以正内治五曰进忠直而退柔佞使利害易见六曰广访问而察迩言使浸润不行凡所施为与治同道如此则天人助顺夷夏属心阃外之事与政通矣方叔劳于外而张仲居中羊祜谋于邉而张华助力此必至之効也若乃君相焦劳于朝而外无爪牙之士以宣其力牧伯奔走于外而朝无正大之治以玉其成皆不谓之称臣投老之年衰疾已甚无筋力可以报国无学问可以济时感陛下推仁爱防小之意愿有补于万分不敢缄黙惟陛下财幸
　　中书舎人袁甫奏乞团结民兵劄子曰臣闻方今邉面之患在乎兵少而力分盖兵少则备踈力分则胆薄敌攻其虚如蹈无人之境不待兵刃相接而涣然散矣可为寒心可为太息今欲备之踈者宻胆之薄者壮处处有守第第相承敌攻一重而又有一重以为之隄障其惟亟行团结民兵之防乎或谓此防行于平居无事之时则可今势既孔棘将有缓不及事之虑殊不知善作事者当识人情大凡人情安平而使之结集则怨咨易起事急而行之彼各保乡井恋室庐顾坟墓此正民情之所甚欲何怨之有本朝康定初契丹扰北元昊叛西可谓甚急矣始诏河北河东路强壮陜西京东西路新置弓手皆以二十五人为团置闸官四团为都置正副都头各一人五都为指挥置使年二十系籍各置弓弩分畨教习官日给粮二升河北在籍者二十九万三千河东十四万四千陜西亦十五万而卒以此制西北二冦未闻事势急遽之时而不可以行团结之防也今者坐视所在兵少力分之不亟起而图之北人之来势若风雨乃欲以踈漏单薄之备当飘忽剽悍之敌一处失守则诸处尽瓦觧矣譬犹奕棋急有急着死中求生此国棊也若惮彼之众怯我之寡遽谓搏手无策待其败亡可乎臣之愚计谓宜作急行下应沿邉州郡日下举行团结民兵之政其间或有规模已成者更须精加整葺务令缜宻如其未曽结集去处宜及今严行要束亟作措置处处有保甲人人知固守无枵虚踈薄之患有周围捍御之功此实当今至大至急之务也朝廷每举一事未尝不曰专委监司郡守其所以鼓舞监司郡守者未尝不曰有赏罚柰之何能言而不能行欤当势之急也则曰仓卒何暇为及羽檄稍稀敌骑稍退又诿之于无事矣如此则是终无可为之时也今者团结民兵一事愿陛下宣谕宰执务在速行如救焚拯溺不容少缓仍责在监司郡守以能否为赏罚郡守不胜任则监司按劾监司不称职则防谏抨弹毋事空言专行实政则备宻而胆壮又何敌人冲突之足虑哉臣一得之愚冒昧控陈惟陛下采择
　　度宗咸淳八年起居舎人髙斯得奏曰臣闻有国家者武备为急必申儆而讲肄之然后国威奋扬兵力坚勇以守则固以战则克此保民守国之常道不可废也然有其时焉故曰三时务农一时讲武盖必于农隙而为之也周礼仲冬教大阅所以简军实修战法辨旗物饬车徒其礼比春之振旅夏之苃舎秋之治兵最为详备此三代立武事之正法也春秋之时周官虽废而鲁周公之国也其礼故在威公所当谨守其法以为保民守国之道而乃以盛夏之时行大阅之礼周之八月夏正之六月也是月也神农持功毋起大役此岂劳民动众以阅武之时乎春秋书之言其非时也程頥春秋传曰无事而为之妄动也有警而为之教之不素何以保其国乎斯言尽之矣臣尝因圣人书法而考诸祖宗之所行孝宗皇帝修攘之事何其与春秋若合符节也茅滩白石大阅禁旅亲乗戎路以临之者凡再驾焉穑人成功顺动以时旗帜精明戈甲焜燿师武臣力士百其勇而又命两淮忠勇诸军率以十月聚教于官官给钱米莫不踊跃奋厉思敌王忾当是时若内若外武备修饬如此何其盛哉陛下上绳祖武修攘之政固无不举然迩年以来疆埸多虞士气未振岂所以激昻而鼓舞之者有未至欤臣愿陛下以孝宗皇帝厉志戎略为法申敬将帅毋或忘战废备使国威一张殊隣逺憺襄汉之清日月可冀矣惟陛下留神幸甚
　　金宣宗贞祐三年河东路兵马都緫管胥鼎上言臣所将义军皆从来背本趋末勇猛凶悍盗窃亡命之徒茍无训练统摄官以制之则朋聚党植无所不至乞许臣便宜置緫领义军使副及弹压仍毎五千人设训练一员不惟预为防闲使有畏忌且令武艺精熟人各为用上从之
　　鼎又言平阳嵗再被兵人户散亡楼橹修缮未完衣甲器械极少庾廪无两月食夏田已为兵蹂复不雨秋种未下虽有复业残民皆老幼莫能耕种岂足徴求比闻北方刘伯林聚兵野狐岭将深入平阳绛觧河中遂抵河南战御有期储积未备不速错置实闗社稷生灵大计乞降空名宣敕一千紫衣师徳号度牒三千以补军储上曰鼎言是也
　　四年鼎为尚书左丞又上言曰比者朝廷命择义军为三等臣即檄所司而潞帅必噜阿噜岱言自去嵗初置帅府时已按阅本军去其冗者部分既定上下既亲故能所向成功此皆血战之余屡试可者且又父子兄弟自相赴援各顾其家心一而力齐势不可离今必析之将互易而不相谙矣国家粮储常恐不继岂容侥冒但本府兵不至是耳况潞州北即为异境日常备战事务方殷而分别如此彼居中下者皆将气剉心懈而不可用虑恐因得测吾虚实且义军率皆农民已各散归田畆趋时力作若徴集之动经旬日农事废而嵗计失矣乞从本府所定无轻变易臣窃是其言时阿噜岱奏亦至诏遂许之
　　兴定一年资徳大夫兼三司使尚书右丞侯挚上言东平以东累经残毁至于邳海尤甚海之民户曽不满百而屯军五千邳户仅及八百军以万计夫古之取兵以八家为率一家充军七家给之犹有伤生废业疲于道路之叹今兵多而民不足使萧何刘晏复生亦无所施其术况于臣者何能为哉伏见邳海之间贫民失业者甚众日食野菜无所依倚恐因而啸聚以益敌势乞募选为兵自十月给粮使充戍役至二月罢之人授地三十畆贷之种粒而验所収获量数取之逮秋复兵伍且战且耕公私俱利亦望被俘之民易于招集也元世祖时赵天麟上防曰臣闻荀子曰齐之技击不可以遇魏之武卒魏之武卒不可以遇秦锐士秦之锐士不可以当桓文之节制桓文之节制不可以敌汤武之仁义于此道以观之夫仁人之在上为下所仰犹子弟之卫父兄手足之捍头目此仁义之兵帝王之事也夫歩伍有法帅长有要所屯之处雷电相潜所至之方秋毫不犯有功决赏有罪决刑不攻则已攻斯取矣不战则已战斯胜矣此节制之兵大将之事也夫临敌不惧视死如归驱驰于荆棘之中横突于熊罴之阵如霆之迅如翚斯飞者此锐士之兵也夫希孟贲之力习庆忌之捷望风埃而怒发冲冠值变故而英声载路行所学之絶艺壮无敌之皇威者此武卒之兵也夫襟懐递变机计为先挟弓矢以平驱树戈矛而互动目山借水倐耳犹神击后冲前行藏不测者此技击之兵也且荀子之言虽非一国而所行之事贵在兼全故非技击则武卒何凭非武卒则鋭士畴助非锐士无以副节制之严明非节制而无以见仁义之可用兼之者若泰山之压卵有余胜矣不然则较胜负于一时犹未可决也但其要以仁义节制为之本焉今国家仁义可谓厚矣节制略已明矣臣犹以为士卒之素非练习或婴孺之流或老羸之辈或市井体娇之子或农畆力钝之徒若言充数不其然乎如此取兵百无一二谨按隆周之时群方已服于是乎中春教振旅中夏教茇舎中秋教治兵中冬教大阅所以不忘战也孔子谓以不教民战是谓弃之其斯之谓欤至于唐朝遂置武举其制有常垜马射歩射同射马枪翘关负重身材之选以至军谘将略絶艺竒技莫不兼举盖以有其材者处其职则其职无瘝非其人而居其任则其任将负所以使之知进退疾徐之节审旌旄金鼓之仪也眼熟之心悉之耳精之一旦临阵则无不胜矣伏望陛下审文武之二柄固乾坤之一家先从臣所谓守文化别儒文之法以成持盈保大之规复从臣所谓审兵权设武举之法以尽安不忘危之理以之治内则穆穆巍巍之道益隆以之御外则桓桓赫赫之威弥厉矣所谓设武举者采前代之遗事润色以当今可行之理而行之若有非常之杰不世之彦可以充大将者则以臣所谓诠大将之法而体之俾程其蕴焉国家之长防于是乎定矣
　　顺帝时监察御史五十九言今京师周围虽设二十四营军卒疲弱素不训练诚为虚设倘有不测诚可寒心宜速选择骁勇精锐卫护大驾镇守京师实当今奠安根本固坚人心之急务况武备莫重于兵而养兵莫先于食今朝廷拨降钞锭措置农具命緫兵官于河南克复州郡且耕且战甚合寓兵于农之意为今之计权命总兵官从宜于军官内选委能抚字军民者兼路府州县之职务要农事有成军民得所则扰民之害亦除而匮乏之忧亦释矣帝嘉纳之


　　歴代名臣奏议卷二百二十四
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷二百二十五
　　明　杨士竒等　撰
　　宿卫
　　唐太宗时有请秦府旧兵入宿卫上曰朕以天下为家不能私于一物唯有才行是任岂以新旧为差兵犹火也弗戢将自焚此意非益理
　　髙宗尝曰王者无外何为守御而重门击析庸待不虞邪我尝疑秦法为寛荆轲匹夫耳七首窃发羣臣皆荷防侍莫敢拒岂非习慢使然郝处俊对曰此乃法急耳秦法輙升殿者夷三族人皆惧族安有敢拒邪魏曹撡着令曰京城有变九卿各守其府后严才乱与徒数十人攻左掖门操登铜爵防望之无敢救者时王脩为奉常闻变召车骑未至领官属歩至宫门操曰彼来者必王脩乎此由脩察变识几故冒法赴难向若拘常则遂成祻矣故王者设法不可急亦不可慢诗曰不懈于位人之攸塈仁也式遏宼虐无俾作慝刑也书曰髙明柔克沉潜刚克中道也帝曰善
　　徳宗立段秀实上言曰臣闻天子曰万乗诸侯曰千乗大夫曰百乗盖以大制小以十制一也尊君卑臣强干弱枝之义在于此矣今外有不廷之虏内有梗命之臣窃观禁兵不精其数全少卒有患难将何以待之且猛虎所以百兽畏者为爪牙也若去其爪牙则犬彘马牛皆能为敌伏愿少用圣虑冀禆万一帝不用及泾卒乱召神防六军无一人至者世多其谋
　　宋仁宗庆歴元年知谏院张方平论京师卫兵单寡上防曰臣伏以京师本古之陈留郡天下四冲八达之地自唐室以前尝为重藩五代朱温始封梁王后因其宫府定而为都五姓相承共十一帝四十九年乱亡之速自古无有抑由都城四向无险阻之形藩篱之固逼近戎狄方镇握强兵于外乗禁卫之虚弱本末倒置也国朝太祖皇帝深虑安危之计始削诸节度之权屯兵于内连营畿甸又脩治西京宫室盖有建都之意然利于汴渠漕挽之便因循重迁先帝通好北戎即叙西戎尔时可以减戌消兵致生民于富厚矣太平三十年使军士坐费仓库以困天下非不深思逺谋也知祖宗本意依重兵而为国势不可去也近昊贼犯邉渐发禁兵西屯四路在京军旅所留无几今又北敌事衅已萌两敌合从人心揺动外有武帅分总兵而宿卫之师日益单寡尾大不掉根虚必揺势之当然不可忽也愿留圣虑为社稷计京都宜常宿重兵以封殖根本且乞勘防见在指挥人数若果缺少请从内出金帛召募材力训齐教练必须精锐以充禁卫无更外屯夫猛虎所以百兽伏者以其爪牙利也若虎而去其爪牙则犬豕鹿麋皆可以相狎兵卫者国之爪牙也足兵足食乃可以威服四方弹压奸乱也
　　四年方平奏乞择人分总禁卫状曰臣伏见昨差出许懐徳后马歩军皆阙都帅遂自环庆路抽回殿前都虞王元令权干当歩军司公事其王元又已年老衰病至于緫司军政亦恐精力不逮窃以殿前马歩军逐司公事不少非唯率宿卫务要齐整亦须谙熟军制稍通吏用太宗朝侍卫都虞以上常置十员职位相亚易于迁改且使军伍素相服习邉藩缓急亦得选用先朝时马歩军尝阙帅殿前都指挥使髙琼颇知军中旧事上言及此先帝甚然之今内则禁兵寖骄极须弹压外则邉患不测常资防备李昭亮王元恐未任专干心膂除郭承祐好进多事累被弹奏不堪入典禁军外乞于以次管军将校中择取一两人赴阙分緫禁卫左右扈翼于体为便
　　八年侍御史知杂事何郯奏曰臣伏闻禁中自盗发以来逐月分布内臣坐甲宿直以至伐木坼屋缮脩垣墙増置关键其于备豫之方固亦甚至然臣以事体酌之恐为陛下计者误也夫体有尊卑事有小大尊者系于君卑者系于臣君而尸小事则失所称臣而专大名则非所宜以人君之举所务必博大所谋必经逺崇位号以习民之奉脩政刑以防民之逾不废礼以杜僭偪之萌必行法以除暴乱之本使迩莫敢犯逺莫敢陵如此则等威辨而上下无邪心然后知天子之所以尊也今夫卫士生变事出非意皆由朝廷恩过而不知感官司令寛而不能禁也为今之宜其在一震威怒以示诛罚正大法以絶其慢举大刑以讨其奸斥邪伪附下之先絶其萌芽究贼乱犯上之徒务去其根本不恕无良而与众弃不漏有罪而示之公法令既行纪纲既正以此御下孰敢不防虽不増宫闱之警而其备修不加省户之卫而其守固与夫区区从细末之事者不同年而语矣臣况闻陛下从顷年来过自警戒中宫之乐工已尽罢后苑之猎具已尽除其于谨天戒以饬圣躬虽诗书所称遇灾脩徳之君逺不能逮然于禁防之设所举者近而所忽者逺所谨者小而所遗者大臣窃惑焉伏乞圣慈以臣愚言命公卿大夫当廷公议一举法令威刑之柄以除邪伪贼乱之阶庶主威益尊国命益振内患既弭外虞自除则天下幸甚
　　郯又论卫士之变乞黜责皇城司及当直臣寮防曰臣等伏闻今月十八日夜崇政殿前宿直皇城司亲事官四人殴打人员至死并劫取库兵縁上殿屋惊动御寝其罪人除捉获及伤死外余党二人二十日捕获之时称被众人争夺致死捉获一名虽勘断讫所有当职臣寮或闻已传宣释放传之中外颇骇羣听伏縁殿廷所置宿卫本为人主预备非常今卫士自生变故所为凶悖意不可测兼后来所获余党走人最为要害仍闻累传圣防令未得杀死而全不依禀盖是本管臣寮见捕获之后勘鞫得情理深切所以容纵手下众人殴死以图灭口欲轻失职之罪情状如此理无可恕太祖皇帝朝酒坊火发本处兵士因便作过太祖皇帝以本坊使副田处岩等不能部辖并处极法令乗舆咫尺贼乱窃发凶恶之状无大于此而居职者既不能察举当宿者又不即擒捕未正典刑何塞公议深恐朝廷威令从此寛弛伏乞断自圣意特降指挥将应系干当皇城司及当夜宿直臣寮并等第重行黜降用振威罚所贵禁近之司不敢旷慢
　　郯又论卫士之变乞责降杨懐敏防曰臣等两次上殿面奏及具劄子奏状论列乞重行黜降干当皇城司并前月十八日夜内直宿臣寮已施行外惟杨懐敏独防寛宥寻奉中书召臣等传谕圣防兼不以臣等所言烦黩曲加诏谕足以见圣明开纳之量寛臣下进越之罪固宜退伏以听命安可更频干聦明自取罪戾然臣等以国体人情酌之不可便已须当复陈夫人主所以享有天下之重盖由法令等级明辨使人不敢陵犯然后极其尊尔故法令行则朝廷以之强法令偏则纪纲以之紊自昔治乱虽殊莫不由此阶也至于宫闱之变下人輙敢谋乱者前代间或有之皆由人君失徳所致且陛下仁厚之徳抚恤禁旅未尝以喜怒妄行刑诛虽甚无识寜不爱戴今卫士持刃直入禁庭欲陵犯乗舆是匹夫而有窥伺之意皆由有司不举职法令寛纵所生也为大臣之计宜为陛下深责有司失举之罪用行法令如杨景宗等并当诛戮以谢天下若以其过非自取止可贷其正坐并宜流窜以戒不职今杨景宗等既以轻罚杨懐敏独又聊行降黜盖两府大臣以陛下左右之人不能坚执祖宗之法以避怨怒若当贼发之际懐敏能指挥众人于后殿即时捕获以此论功乃可赎罪今贼已入禁庭两夕之间陛下被此震惧固亦甚矣懐敏纵有先报之効其可赎失察之罪乎且以人主之尊一寛懐敏罪固亦细事茍于事体无伤臣等何必苦更论列所惜者朝廷典法无逺近无亲踈当一而行之乃允众望况有司失察之罪无大于此其可贷乎太祖皇帝朝元舅杜审肇知澶渊只坐界内河决免官归私第太宗皇帝朝楚王宫火灾废楚王元佐为庶人以懐敏职在近侍孰与元舅诸王之亲以懐敏失察贼乱孰与误河决火焚之备利害大小较然可知而审肇元佐重责如彼懐敏之寛假如此伏望陛下举祖宗之法以塞公议正左右之罚以示无私不惜一懐敏慰中外臣子之望则天下幸甚臣等论列此事今已数四在于言责固亦无负然喋喋未已者盖忠义之心不胜感愤兹事体大若遂不言恐于圣徳无益由臣等之罪也兼臣今日上殿再有奏陈已防圣防开允伏乞速赐施行吴奎为监京东排岸司论卫士之变乞责降杨懐敏防曰臣窃见自行春令以来连隂不觧此洪范传所谓皇之不极时则下人有伐上者令卫士之变起于肘腋赖宗庙神灵陛下仁圣即时擒获然流闻四方惊骇羣听不祥之甚也传称主忧臣辱陛下此日可谓忧矣未知任其辱者果何人邪臣闻干当皇城司六人其五已被谪独懐敏尚留外人咸谓陛下私近幸而屈公法臣窃为陛下痛惜之况中外传闻获贼之际陛下宣令勿杀而左右輙杀之裂其肢体此必有同谋者恐事露泄而杀之以灭口不然何以不奉诏也
　　皇祐元年知谏院钱彦逺论歩直兵士作过上奏曰臣风闻嘉庆院见制勘军头司歩直兵士等拟欲作过及于皇城内搜获先埋藏器仗者窃以军头司在崇政殿横门之南与军器库相连最为近宻其兵士日逐随本司臣寮出入甚熟而敢兴意外幸頼宗庙威灵先事败露今已下狱推劾臣虑其人等凶党结连人数众多或自来通行饮食之人心内自疑别生他变所系极大伏望圣慈特降指挥令制勘院先且疾速根防枝党如有姓名画时追捕入院并器仗所埋藏经歴地分人员节级数目立具奏闻使中外闻之所贵禁卫安贴凶党尽去
　　贴黄臣近曽以连隂奏宻状伏乞严赐指挥宿卫谨选左右防御小人以深遏恶原今来兵卒等果有连结欲乞更赐指挥宿卫禁门倍加严整
　　彦逺又奏第三状曰臣等风闻制勘院见勘军头司歩直兵士拟欲作过事虽一时狂妄之谋然迹其造恶本心为人臣者所共切齿况兵刄之属已藏在皇城门幸赖祖宗威灵上天豫垂变戒故先事败露倘因循未彰惊属车之清尘臣谓虽赤其族不可塞责今既下狱推劾縁所系至大颇揺人心传闻四方震骇物听奸豪小人从而扇惑故根究枝党必须尽具案行罚不可缓不尽则他变生少缓则妄意起且昨来殿中亲事官作过之时法稍寛舍推索凶党不尽故此辈忲习乃复有此结连益大于前今若复用轻典臣虑后来之虞寒心疾首伏望圣慈以祖宗社稷自重不用一时恩贷特降指挥令制勘院疾速推防元谋头首及枝党等急行圆结公案申奏其应作过人并乞族诛于都市以示四方庶小人少戒建威消萌在此举矣兹事尤不可缓望特留圣意
　　贴黄其兵刄经歴门户埋藏地分亲事官长行人员及监门内臣乞早令制勘院先具当日人数姓名申奏乞更不令宿卫免别生他事其人据唐汉之法皆合诛戮今来乞并行决配逺恶州军庶中外整肃愿以昨来亲事官法寛为戒
　　彦逺又奏第四状曰臣伏以王者任宗庙社稷之尊身系天下安危故必严宿卫盛宫室重门复道以谨他虞是以法至重禁至宻盖将遏絶乱源防防杜渐深计逺虑而为祖宗社稷之本也故唐太尉长孙无忌误帯刀至上閤而监门校尉不觉察有司处以死刑我太祖皇帝尝以内酒坊在厚载门外逼近宫掖而中夜遗火凡自监官至工匠斩五十余人讫太祖一朝内中无遗火者此法行刑重而人畏古今之成効今风闻制勘院勘得懐器刄入皇城人姓名应门户地分干系亲事官人员节级将欲断遣初縁所懐器刄已入皇城虽其人结连虚实未辨而门卫地分晏然不知则国家以重粮温衣养之何用本以御捍意外而耳目之前上下公然畏避权势轻弛法禁不行几察况昨来内中亲事官作过之时由断遣稍轻是致小人惯习复有此事不轻上系宗庙社稷岂得复惜此数十兵卒而不思后患伏望圣慈察安危本末应制勘院所勘到不觉察懐刃入皇城把门及地分亲事官人员兵级等乞不以常法断遣其本处正管门户地分兵级并乞刺配沙门岛其余干系人员兵级并乞刺配广南逺恶州军所贵臣子益励忠孝之心使小人自此戒惧
　　彦逺又奏第七状曰臣等今月二日准宰执请赴中书奉传圣意以皇城军头司臣寮行遣并依法者伏以法者縁人情而生较其大防止欲防防杜渐禁民为非尊君卑臣归于至正然有情重法轻情轻法重者故酌重轻而处刑柄在人君专之非所司可得而议是以两汉有决事比若今之用例本朝断罪有敕防所以压天下公议戒小人妄意而今来宿卫下卒挟刃直入禁门虽其谋别有所在縁去便殿内閤才百十歩藏之累日上下一无觉察此为人臣者所当共怒安可本司官属过止罚金而云法当然尔甚失天下之望且昨来亲事官作过之时由用法太寛牵于权幸人情不塞羣小人无所戒惧遂致小人复思遂其狂计交防之卫行若坦途事既暴露方贷以寛典诚陛下至仁至圣欲全羣臣柰宗庙社稷之重天下臣子之心何谨案尚书云威克厥爱允济爱克厥威允罔功说者谓威刑能克胜所爱近则人惧而事可济办若威刑而为爱近所惑则人怠而事无成功此圣人明训治国家大要是岂乐用严酷哉盖所虑者逺今若以近臣而轻其罚恐非威克之道臣虑今之议论谓此事与亲事官作过时不同言彼则挟刄逾屋此唯埋藏意在诬告他人不当为例甚不然也且王者设门禁列宿卫重其刑严其制者先虑其事也必若俟挟刃逾屋而后罚无所济也且刃已入门则萧墙之内其忧不细安得忽畧后患而徇一时之谈臣等忠义愤发外采公议咸以为未当故不避再三上渎天听人臣之节死而后已伏望陛下覧尚书威克之义思祖宗社稷之重以亲事官作过时罚轻为戒其皇城军头司臣寮并依臣等前后累状重行黜责所贵厌快人情允协公议
　　贴黄宿卫之制唯门禁最重盖以出入所自今刃已入而云未曽作过故用轻典且门禁之失唯论入与未入岂系作过与不作过者乎且国朝自祖宗以来凡用法皆有司铺条临时敕防裁轻重而断遣故有特勒停者冲替者未得与差遣者就移监当者此皆法外行罚岂可有如此事而本司臣寮并止依轻法也
　　至和元年殿中侍御史马遵论皇门禁上奏曰臣闻古者常刑宥过无大至臣子之于君父则义有所不容故舟船饮食之有不如法皆不称误所以许世子止躬不尝药春秋加大恶之名唐长孙无忌入不觧刀校尉被诛死之议所责者重所虑者深杜慢隙而消祸萌理当然也尝闻太祖朝内酒坊火监官守卒并从极断岂徒峻法盖欲防患窃见朝廷法令素具皇城门禁尤为谨严而挟刀阑入频年有之虽常行遣终不戒惧今麦昭吉□被入直中有劒器歴诸门抵便殿曽无捡察畧不觉悟若奸盗包藏而为之何由而露哉公谩宪禁无甚于此今昭吉虽已具狱而诸门监官守卒未闻处置伏乞陛下察详事理特出圣断常法之外更赐重行用谨大防庶弭来患
　　遵又论内东门使臣藏挟女口阑入禁庭状奏曰臣闻内东门使臣于车子内藏挟女口阑入禁庭事已彰露未闻行遣窃縁东门宻近御所最是要切隄防之地着籍出入素有条宪用亲近使臣监掌务在谨严至敢公然自犯輙入外人若置而不问则啓衅容奸必兆于今日伏乞圣断指挥付外所司根勘重行朝典所贵戒厉后人杜絶来患
　　遵又奏曰臣近曽弹奏内东门使臣輙以女口阑入禁庭至今数日未闻处分窃縁宫门出入条约具存峻为之防犹惧不肃而监掌之人公然自犯法之不容自近者始而天下之所公也陛下圣明必不私于小臣而屈天下之法或虑所司未禀宸断使中外之议日益喧然所损不细伏乞圣防早赐施行
　　嘉祐五年殿中侍御史吕诲论公主非时入宫上奏曰臣闻近日兖国公主深夜出入宫禁内外惊骇罔知其繇窃以宫钥谨严以时啓闭盖备非常况公主起居觐省既非其时守阍之吏輙敢通奏此而不禁后将为常一有窃发何以备御斯不可不为之深虑也所有公主宅秖应使臣及皇城司应经歴门户管干人伏乞朝廷取勘重行责降以肃禁卫之事
　　左正言王陶论公主非时入宫上奏曰臣伏以周礼阍人掌宫门之禁时其啓闭寺人掌女宫之令纠其出入以谨严周卫杜絶非常故汉光武出猎夜还上东门郅恽拒闗不纳光武从中东门入明日赏郅恽而贬中东门魏武之子临淄侯植开司马门昼出魏武怒公车令坐死然则公主夜归未辨真伪輙便通奏开门纳之直彻禁中畧无讥防其所歴皇城宫殿内外监门使臣请并送开封府勘劾
　　神宗立以胡宗愈同知谏院内卒盗皇城器物宗愈言唐长孙无忌不觧佩刀入东上閤门校尉论当死今禁卒为盗而入内都知不能觉察愿正其罪殿帅直庐在长庆门内乆而自置圉宗愈曰严禁旅所以杜奸宄也柰何令私人得为之万一凶黠者窜名其间将不可悔请易募老卒
　　神宗时宫邸教授吕大钧论选小臣宿卫奏曰古者人主左右前后使令执事之小臣乃所以朝夕起居出入不可须臾离者也其用之迹虽主于给宿卫备頥指以共缀衣虎贲执射执驭之职其用之意则亦使之献可替否拾遗补阙以賛疑丞保傅之事主于给宿卫备使令则非恪勤谨重者不可以当其任使之献可替否拾遗补阙则非开爽敏茂者不足以充其位此言犹未之尽古之人君不独有师有友又有受教于我者焉故疾医小艺者也黄帝师岐伯而教雷公费国小邦也惠公友顔般而役长息然则使令执事之小臣虽在择恪勤谨重开爽敏茂之资人主又当教诲养育使成就其材以补异时公卿大夫之阙如此则朝廷常不乏材而人主求之且不劳也以汉唐之茍简其名臣犹多出于宿卫供奉之官岂非常在宫省日侍帷幄既已接闻庙堂之议以广其知识间复亲被徳音诲其所未至则益知善恶向背之理薰炙渐渍乆而不已安有不化者哉不徒其効如此又可以自广其聦明之徳记曰教学相长也又曰教然后知困彼既知向背则必尽其心力以承学于上上之人既乐其自勉亦不尽以教之或因其善问有以起吾志或因其难进有以勉吾业传曰教不倦仁也又曰有教无则不徒可以益吾之志业又可以广吾之徳性也记曰善教者知至学之难易又知其美恶则不徒广吾之徳性又可以广吾知人之明也为人君而乗政事之间以教育执事之小臣乃有志业徳性知人之益岂小补哉今朝廷虽有中书门下两省官以备侍从又有翰林舎人院及诸馆阁之臣以备顾问非乏人也充其选者又皆美材敏行非不贤也既以待之不为缀衣虎贲射驭之冗亦难复使从使令执事之贱似宜畧依汉制郡国贡士给宿卫之法诏公卿牧守如孔门四科之目各使保任三二人不以仕与未仕限年二十以上三十以下其人则分中书门下省学士舎人院及馆阁诸司其职则参诸殿侍诸班之列其禄秩则视三班使臣州县掾属而已其闲暇则各受学于其官长退而以所学开谕其同列仍不立迁擢废置之格其有功罪善恶一听明主裁决而已如此则素无行能者必不得举不安其分者必不愿为自非朴茂有志之士不可得而与焉试或行之不过五七年不徒得髙才美行可备器使亦将资助盛徳大业必将日新而无穷凡在位执事之小臣亦当渐摩义理之益相观而善可不务乎
　　髙宗时张浚议抚恤侍卫之人上言曰臣尝谓人君髙拱于一堂之上其于天下百姓内外士卒安能徧抚而尽恤之哉则亦推至诚之心自近以及逺而已今有人于此无故而陵侮毁辱其则天下识与不识莫不深恶之者此无他人情本于一故也是故推至诚之道以待遇左右爪牙之士则孰不恱服而归心一人传之十十人传之百以千以万莫不皆然臣愿陛下稽祖宗之法抚恤卫士问其疾苦知其嫁娶时其饮食教其事艺使适其中不必拘以常制则天下之凡为将士者莫不知所自勉而乐为陛下用矣
　　胡安国论亲兵专掌宿卫上奏曰臣闻自古盛王虽用文徳必有亲兵专掌宿卫周公指虎贲与常伯同戒于成王欲其知恤虎贲者犹今侍卫亲军也康王初立太保俾齐侯吕伋以虎贲百人迎于南门吕伋者太公望子自诸侯入典亲军犹今殿前马歩军都帅也勲徳世臣緫司禁旅虎贲锐士宿卫王宫其为国家虑深逺矣本朝监观前代命三衙分掌亲军虽崇寜间旧规犹在及至髙俅以恩得用军政废施遂以陵夷陛下嗣承寳位谋国者不思复古亲军寡弱不充宿卫此岂尊君强本消患防防之计也伏望深考艺祖选择禁旅之法断自圣裁以修明军政威服四方上严宸极
　　右正言陈渊论卫兵上奏曰臣闻兵以强弱多寡为轻重常使内重而外轻则王室尊而诸夏安矣昔楚汉相距于荥阳京索之间天下之势如提衡然未知所轩轾也髙帝始得萧何张良又得陈平犹以为未足又得韩信属之以数十万之兵战胜攻取无不如意然后天下之势其重在汉项氏已衰汉业未成昔之蹑足而封者已据千里之地汉虽灭楚而轻重之势又变矣故信之王髙帝之所深忧也方髙帝筑坛以拜信既委之以诸将之兵矣而髙帝所将之兵犹众也其分兵多于信所以使之东向以争天下而于己未能去兵者亦所以制信是以云夣之防信不得遯故尝谓髙帝曰陛下不善将兵而善将将此信所以为陛下禽也呜呼此髙帝所以能并一天下而终于无患也欤今自人主不复将兵而诸将在外人提数十万之师朝廷所资以御夷狄除宼盗者而进退去就唯其所欲此岂非可虑之事乎而枢宻三衙尚仍旧法自相牵制而所蓄之兵益损于旧使其力足以制之犹患所以使之者非其人况强弱多寡相什百耶故臣愚愿増其数使与外兵畧相当而又去资格私昵之搜求杰特取其才智之优于诸将者命以为帅无事则归宿卫有事则统之以出战力饱而气不挫有所不出出则宜无不胜矣如是则人主虽不将兵其与亲御六军何异既以増重朝廷之势而又使诸将望风知惧艰难之际有所招麾不敢首鼠自营为一身计此亦今日之急务也
　　李弥逊再乞増禁卫上奏曰臣比者屡被圣恩赐对便殿臣尝一具奏陈两具劄子乞増禁卫以尊朝廷虽防睿眷俞允以臣劄子付枢宻院未见如何施行臣闻近日淮南稍有警报若旋行措置恐不及事伏望圣慈先以见有人兵早与増添分定禁卫人数使人心各有所归或存留杨沂中一军专充防卫以备缓急不可临时一例差发出入致令乗舆所临兵卫单弱别致悮事盖今日之势不独外患可备腹心之间亦当预防利害显然不敢缕奏昔袁盎有言圣主不乗危不徼幸陛下不可以前日累冒艰险幸而无虞习为寻常众人所忽犹不可不虑使其过有闗防固亦何害伏乞陛下长虑却顾深察臣言断自宸衷早赐施行臣冒犯天威至于再三死有余罪犬马之诚不胜忧惧激切之至
　　理宗时权礼部尚书魏了翁奏曰臣闻赏以劝善罚以惩恶此古今之通谊也然世固有赏行而人不知劝罚用而人不知惩者且后魏羽林之变胡后不能讨而大赦以安之李唐泾卒之变徳宗不能讨而播迁以避之人孰不咎两朝之失政而使髙欢结客李懐光袭迹以基危乱岂知国势积弱人情乆玩而欲一旦以法绳之急则生变缓则啓宼盖无一而可也乃者禁卫之变几为后魏李唐之失政幸而収之桑榆犹可以暂弭目前之忧然而乗舆所在卒遇震扰环视四顾逺郊近甸无一可恃而徒恃区区赏罚以长保其无他臣恐赏罚有时而穷若不及今追惟旧制思所以相维相制之道固未可恃以为安也臣窃考三衙之制盖自髙宗皇帝首值苖傅之变继罹张寳之乱每病禁卫单弱命三衙増修军政其后又以诸将歩骑分三衙至孝宗皇帝修明称娖又为防圣一军以寓隂相维制之意马歩之数通一万四千七百有竒俾蜀帅选西兵之骁锐者发至在所以充其数其虑盖甚逺也马司暂移建康识者已谓不然其殿歩二司之卒时遣戌淮以劳苦之然不过维天长六合而已及时而往及时而代不欲乆虚宿卫以事邉垂此正周人乡遂之卒惟以卫王室不以逺屯戍而诗人所谓为王爪牙胡转于恤凡以强本也至韩侂胄开邉始用殿帅郭倪马帅李汝翼发三衙禁旅与江淮之师有事于宿泗四十余年骄惰之卒乍罹暑潦怨嗟载道故仅至苻离退保蕲县缚田俊迈以遗敌而全军宵遁虽将庸卒懦本无可用然以守卫王居之人而使之长征逺戍则自此始乃至近世习为故常战者不得返戌者不得更凡邉头杂役虽殿歩二司不得免甚至夺骑司之马以授北人而驱骑卒以事之执鞭刈草昼夜劳苦夫三衙所以扈卫乗舆也今或荷戈于境外或执役于降虏揆诸事体诚为倒置不寕惟是凡江上诸军皆非阜陵分之旧骑司之军昔戌于滁濠定逺也今移之浮光建康戎司昔戌于安丰庐和也今移之泗水京口戎司昔戍于真扬楚泰髙邮盱眙瓜洲盐城诸处也今置之新复诸郡池州戎司昔戍于舒蕲巢县也今置之淮东许浦诸处水军昔处之近辅所以拱卫行都也今徙之东海自余荆鄂四川军分大抵皆非旧戌且将不知士士不识将舎所素习之山川而投之未谙之水土此固兵家之所忌况于舎王居而事疆埸舎旧戌而事新疆此于体统之轻重虽三尺童子皆知其不然矣而士大夫恬不以为恠闻禁卫之乱则第能追咎拣汰之激变复讥赏罚之不明闻徐邳宿亳之败则第能追咎诸帅之轻举复讥和好之难恃然以臣愚见咎者讥者皆是也而未得弭变之説臣尝妄谓苖傅刘正彦之变恃有刘光世韩世忠诸屯列于上流故二凶虽狂愚卒于自遁张寳之变恃有吕頥浩亲军及辛永宗部曲宻接旁近故虽以艰难之余戮十七人而废其班彼不敢哗今以京师之重独有殿歩二军而近郡诸屯皆戍极邉殆非防防杜渐之意臣愚谓宜亟循旧制凡沿江沿海之卒置之旧屯而以时戌邉庶几连营列栅声势连亘可以拟缓急之须可以销奸慝之萌不犹愈于舎近谋逺以生觊觎之心乎王黼童贯既得幽之空城即移旧邉之戌以守新邉一旦女真长驱新邉既弃旧境亦失越关渡河如践无人之境往监明甚而今之新进少年独未知惩创乎此新复之郡既未可保而江上之备已为之一空臣愚谓宜亟循阜陵分之旧宿师于江南而分戌于淮汉庶几根本先固人心不揺既可以厚重门之守又可以省分劵之费不犹愈于虚内事外以贻一旦仓卒之忧者乎或曰如此则是弃外而事内也藩篱不固如堂奥何曰不然也臣之所言惟欲守阜陵之成规宿师于内郡而移戍于邉城所以固近而懐逺先内而后外非直弃逺而遗外也譬如人之一身腹心溃裂虽四体皆具将安用之况祖宗守邉之规模如淮汉蜀口皆有民兵义旅可以倚仗不专仰三衙江上移戍之军也臣先事而有言则诚为过计不幸而言中则事已无及惟陛下曲留圣虑与二三大臣谋之如臣言可采即令速见施行


　　歴代名臣奏议卷二百二十五
　　钦定四库全书
　　歴代名臣奏议卷二百二十六
　　明　杨士竒等　撰
　　征伐
　　周穆王将征犬戎祭公谋父谏曰不可先王耀徳不观兵夫兵戢而时动动则威观则玩玩则无震是故周文公之颂曰载戢干戈载櫜弓矢我求懿徳肆于时夏允王保之先王之于民也茂正其徳而厚其性阜其财求而利其器用明利害之乡以文脩之使之务利而辟害懐徳而畏威故能保世以滋大昔我先王世后稷以服事虞夏及夏之衰也弃稷不务先王不窟用失其官而自窜扵戎狄之间不敢怠业时序其徳遵脩其绪脩其训典朝夕恪勤守以敦笃奉以忠信奕世载徳不忝前人至于文王武王昭前之光明而加之以慈和事神保民无不欣喜商王帝辛大恶于民庶民不忍防戴武王以致戎于商牧是故先王非务武也勤恤民而除其害也夫先王之制邦内甸服邦外侯服侯卫賔服夷蛮要服戎翟荒服甸服者祭【韦昭曰供日祭】侯服者祀【韦昭曰供月祀】賔服者享【韦昭曰供时享】要服者贡【韦昭曰供嵗贡】荒服者王【韦昭曰王王事天子也】日祭月祀时享嵗贡终王先王之顺祀也有不祭则脩意有不祀则脩言有不享则修文有不贡则脩名有不王则脩徳序成而有不至则脩刑于是有刑不祭伐不祀征不享让不贡告不王于是有刑罚之辟有攻伐之兵有征讨之备有威让之命有文告之辞布令陈辞而有不至则増脩于徳无勤民于逺是以近无不听逺无不服今自大毕伯士之终也犬戎氏以其职来王天子曰予必以不享征之且观之兵无乃废先王之训而王几顿乎吾闻犬戎树敦【树立也言犬戎之性敦笃也】率旧徳而守终纯固其有以御我矣王遂征之得四白狼四白鹿以归自是荒服者不至
　　鲁荘公十年齐师伐我公将战曹刿请见其乡人曰肉食者谋之又何间焉刿曰肉食者鄙未能逺谋乃入见问何以战公曰衣食所安弗敢专也必以分人对曰小惠未徧民弗从也公曰牺牲玉帛弗敢加也必以信对曰小信未孚神弗福也公曰小大之狱虽不能察必以情对曰忠之属也可以一战战则请从公与之乘战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之
　　僖公二十一年邾人以须句故出师公卑邾不设备而御之臧文仲曰国无小不可易也无备虽众不可恃也诗曰战战兢兢如临深渊如履薄冰又曰敬之敬之天维显思命不易哉先王之明徳犹无不难也无不惧也况我小国乎君其无谓邾小蠭虿有毒而况国乎哀公十四年齐陈恒弑其君壬于舒州孔丘三日斋而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以从大夫之后也故不敢不言
　　潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三隽才不如待后之人伯宗曰必伐之狄有五罪隽才虽多何补焉不祀一也耆酒二也弃仲章而夺黎氏地三也虐我伯姬四也伤其君目五也怙其隽才而不以茂徳兹益罪也后之人或者敬奉徳义以事神人而申固其命若之何待之不讨有罪曰将待后后有辞而讨焉毋乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣晋侯从之
　　赵简子使尹铎为晋阳请曰以为茧丝乎抑为保障乎简子曰保障哉尹铎损其户数简子谓无恤曰晋国有难而无以尹铎为少无以晋阳为逺必以为归及智宣子卒智襄子为政与韩康子魏桓子宴扵蓝台智伯戯康子而侮段规智国闻之谏曰主不备难必至矣智伯曰难将由我我不为难谁敢兴之对曰不然夏书有之曰一人三失怨岂在明不见是图夫君子能勤小物故无大患今主一宴而耻人之君相又不备曰不敢兴难无乃不可乎蜹蚁蜂虿皆能害人况君相乎弗听智伯请地于韩康子康子欲弗与段规曰智伯好利而愎不与将伐我不如与之彼狃于得地必请于他人他人不与必向之以兵然则我得免于患而待事之变矣康子曰善乃与之智伯恱又求地于魏桓子桓子欲弗与任章问焉桓子曰无故任章曰无故索地诸大夫必惧吾与之地智伯必骄彼骄而轻敌此惧而相亲以相亲之兵待轻敌之人智氏之命必不长矣不如与之以骄智伯然后可以择交而图之柰何独以吾为智氏质乎桓子曰善亦与之智伯又求蔡臯狼之地于赵襄子襄子弗与智伯怒帅韩魏之甲以攻之襄子将出曰吾何走乎从者曰长子近且城完厚襄子曰民罢力以完之又毙死以守之其谁与我从者曰邯郸之仓廪实襄子曰浚民之膏泽以实之又因而杀之其谁与我其晋阳乎先主之所属也尹铎之所寛也民必和矣乃走晋阳三家围而灌之城不浸者三版沈灶产鼃民无叛意智伯行水魏桓子御韩康子骖乘智伯曰吾乃今知水可以亡人国也桓子肘康子康子履桓子之跗以汾水可以灌安邑绛水可以灌平阳也絺疵谓智伯韩魏必反矣智伯曰子何以知之对曰以人事知之夫从韩魏而攻赵赵亡难必及韩魏矣今约胜赵而三分其地城降有日而二子无喜志有忧色是非反而何明日智伯以其言告二子二子曰此防人欲为赵氏游说使主疑二家而懈于攻赵也不然二家岂不利朝夕分赵氏之田而欲为此危难不可成之事乎二子出絺疵入曰主何以臣之言告二子也智伯曰子何以知之对曰臣见其视臣端而趋疾知臣得其情故也智伯不悛赵襄子使赵孟谈潜出见二子曰臣闻唇亡则齿寒赵亡则韩魏为之次矣二子乃隂与约为之期日而遣之襄子夜使人杀守隄之吏而决水灌智伯军智伯军乱韩魏翼而撃之襄子将卒犯其前大败其众遂杀智伯灭智氏而分其地
　　惠文王时秦伐韩军于阏与王召防颇而问曰可救不对曰道逺险狭难救又召乐乗而问焉乐乘对如防颇言又召问赵奢奢对曰其道逺险狭譬之犹两鼠鬭于穴中将勇者胜王乃令赵奢将救之
　　孝成王时秦王龁攻上党防之上党民走赵赵防颇军长平以按据之龁还攻赵赵军数败楼昌请发重使为媾虞卿曰今制媾者在秦秦必欲破王之军矣虽徃请将不听不如以重寳附楚魏则秦疑天下之合从媾乃可成也王不听使郑朱媾于秦虞卿曰天下之贺战胜者皆在秦矣郑朱贵人也秦必显重之以示天下天下见王之媾于秦必不救王秦知天下之不救王则媾不可成矣既而果然
　　时秦攻赵防武安皮牢司马梗北定太原尽有上党地韩赵又割地以和赵孝成王之均割地也虞卿言曰秦之攻王也倦而归乎其力尚能进爱王而弗攻乎王曰秦不遗余力矣必以倦而归也虞卿曰秦以其力攻其所不能取倦而归王又以其力之所不能取以送之是助秦自攻也来年秦攻王王无救矣楼缓曰卿得其一不得其二秦赵搆难而天下说今不割地求和以疑天下慰秦之心则天下因秦之怒乘赵之而分之矣虞卿曰危哉楼子之计是愈疑天下而何慰秦之心哉且臣言勿与者非固勿与而已秦索六城于王而王以六城赂齐则是王失之于齐取偿扵秦也以此发声臣见秦之重赂至赵而反媾于王矣赵王曰善
　　魏文侯问李克曰吴之所以亡者何也李克对曰数战数胜文侯曰数战数胜国之福也其所以亡何也李克曰数战则民疲数胜则主骄以骄主治疲民此其所以亡也是故好战穷兵未有不亡者也
　　楚武王侵随使防章求成焉军于瑕以待之随人使少师董成鬬伯比言于楚子曰吾不得志于汉东也我则使然我张吾三军而被吾甲兵以武临之彼则惧而协以谋我故难间也汉东之国随为大随张必弃小国小国离楚之利也少师侈请羸师以张之熊率且比曰季梁在何益鬭伯比曰以为后图少师得其君王毁军而纳少师少师归请追楚师随侯将许之季梁止之曰天方授楚楚之羸其诱我也君何急焉臣闻小之能敌大也小道大滛所谓道忠于民而信于神也上思利民忠也祝史正辞信也今民馁而君逞欲祝史矫举以祭臣不知其可也公曰吾牲牷肥腯粢盛丰备何则不信对曰夫民神之主也是以圣王先成民而后致力扵神故奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉盛以告曰洁粢丰盛谓其三时不害而民和年丰也奉酒醴以告曰嘉栗防酒谓其上下皆有嘉徳而无违心也所谓馨香无防慝也故务其三时脩其五教亲其九族以致其禋祀于是乎民和而神降之福故动则有成今民各有心而鬼神乏主君虽独丰其何福之有君姑脩政而亲兄弟之国庶免于难随侯惧而脩政楚不敢伐武王时屈瑕伐罗鬭伯比送之还谓其御曰莫敖必败举趾髙心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令徳见莫敖而告诸天之不假易也不然夫岂不知楚师之尽行也楚子使赖人追之不及莫敖使徇于师曰谏者有刑及鄢乱次以济遂无次且不设备及罗罗与卢戎两军之大败之
　　荘王欲伐晋使豚尹观焉反曰不可伐也其忧在上其乐在下且贤臣在焉曰沈驹明年又使豚尹观反曰可矣初之贤人死矣谄防多在君之庐者其君好乐而无礼其下危处以怨上上下离心兴师伐之其民必先反荘王从之果如其言矣
　　宋人围曹讨不服也子鱼言于宋襄公曰文王闻崇徳乱而伐之军三旬而不降退修教而复伐之因垒而降诗曰刑于寡妻至于兄弟以御于家邦今君徳无乃犹有所阙而以伐人若之何盍姑内省徳乎无阙而后动宋襄公时楚人伐宋以救郑襄公战大司马固谏曰天之弃商久矣君兴之弗可赦也已弗听及楚人战于宋人既成列楚人未既济司马曰彼众我寡及其未既济也请撃之公曰不可既济而未成列又以告公曰未可既陈而后撃之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天賛我也阻而鼓之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也
　　齐桓公五年伐鲁鲁将师败鲁荘公请献遂邑以平桓公许与鲁防柯而盟鲁将盟曹沫以匕首刼桓公于坛上曰反鲁之侵地桓公许之已而曹沬去匕首北面就臣位桓公后悔欲无与鲁地而杀曹沬管仲曰夫刼许之而倍信杀之愈一小快耳而弃信于诸侯失天下之援不可于是遂与曹沬三败所亡地于鲁诸侯闻之皆信齐而欲附焉
　　景公时将伐晋晏平仲曰君恃勇力以伐盟主若不济国之福也不徳而有功忧必及君崔杼諌曰不可臣闻之小国间大国之败而毁焉必受其咎君其图之陈文子见崔武子曰将如君何武子曰吾言于君君弗听也以为盟主而利其难羣臣若急君于何有子姑止之文子退告其人曰崔子将死乎谓君甚而又过之不得其死过君以义犹自抑也况以恶乎
　　宣王欲伐魏淳于髠为齐王曰韩子卢者天下之疾犬也东郭防者海内之狡兎也韩子卢逐东郭防环山者三腾山者五兎极扵前犬废扵后犬兎俱罢各死其防田父见之无劳勌之苦而擅其功今齐魏久相持以顿其兵敝其众臣恐强秦大楚承其后有田父之功齐王惧谢将休士
</div>
    <div class="pagination">
<a href="历代名臣奏议_page87.html">上一页</a><span>...</span><a href="历代名臣奏议_page83.html">83</a><a href="历代名臣奏议_page84.html">84</a><a href="历代名臣奏议_page85.html">85</a><a href="历代名臣奏议_page86.html">86</a><a href="历代名臣奏议_page87.html">87</a><span class="current-page">88</span><a href="历代名臣奏议_page89.html">89</a><a href="历代名臣奏议_page90.html">90</a><a href="历代名臣奏议_page91.html">91</a><a href="历代名臣奏议_page92.html">92</a><a href="历代名臣奏议_page93.html">93</a><span>...</span><a href="历代名臣奏议_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
