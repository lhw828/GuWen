<!DOCTYPE html>
<html>
 <head>
  <meta charset="utf-8"/>
  <title>
   王端毅奏议 - 第 1 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王端毅奏议 - 第 1 页/共 7 页
  </h1>
  <div class="content">
   钦定四库全书　　　　史部六
　　王端毅公奏议　　　　诏令奏议二【奏议之属】提要
　　【臣】等谨按王端毅公奏议十五巻明王恕撰恕有石渠意见已着録恕吏部奏议九巻宏治四年文选郎孙交编次李东阳序之后兵部尚书王宪取其自大理寺左寺副至南京兵部尚书时奏议六巻刻于蘓州御史程啓元又刻于三原此本则正徳辛已三原知县王成章合二本而刻之者第一巻为大理寺及巡抚荆襄河南时所上二巻为南京刑部户部及总理河道时所上三巻为云南巡抚时所上四巻为前叅賛几务时所上五巻为巡抚南直时所上六巻为后叅賛几务时所上七巻至十五巻皆吏部所上刘昌悬笥琐探称恕厯仕四十五年凡上三千余疏则此犹汰而存之者矣明史恕本传称其敭厯中外五十余年刚正清严始终一致集中所载如叅奏镇守太监及论中使扰人等疏皆剀切直陈无所回防又如处置地方及拨船事宜诸状皆筹画详尽具有经畧其他亦多有闗一时朝政可资史传之叅证沈徳符顾曲杂言称邱濬作五伦全备杂剧王恕谓其程学大儒不宜留心词曲濬大恨之遂谓恕所刻疏稿凡成化间留中之疏俱书不报故彰先帝拒谏之失侍医刘文泰因以此事疏攻恕恕因去位所以报恕之轻诋也明史恕传则谓二人因争坐位故搆是狱案濬本狠忮恕一日不去则濬一日不得快其私其忌恕未必以此数语亦未必以此一事然恕亦殊乖避人焚草之意故史谓其昧于逺名之戒今刋本已无此二字或后来削之欤乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　王端毅奏议序
　　周官冡宰即唐虞百揆之职虽列于六曹而实总众务厯代宰相之设则别立六曹以隷之迨于我朝始不置相然所谓吏部尚书者独为六部之长所领人才又天下首务非他政事比盖大臣之最重者也故非德足以格君正国才足以察理辨物者莫宜为之顾世逺制异天下事不尽于都俞吁咈之间则必假于辞而后能达于是谟训之体变为章疏为题为奏代代有之晋山涛有所铨注必先启而后奏宋赵普有所荐而不用则拾残藁复上之者皆是物也今部曹所奏朝报所录人皆倾耳而聴之今日行某事事之善者必曰吾君之仁也明日用某人人之贤者必曰吾君之明也是虽书簿格例之细而所谓格君正国者亦于是闗焉固诸曹之所同而在吏部为尤重也今天子御极之初三原王公复召为吏部尚书进太子太保天下翕然望之而公亦毅然以天下人才为己任凡有防议必手自属藁虽部曹所拟官属所具亦亲为改订四三年来散于诸司者不可悉记文选员外郎孙君交择其闗于政之大者萃为一编以藏于家东阳得而观之则叹曰于乎盛哉臯陶论知人必曰载采孟子言尚友必曰论世后之人闻公之风不获见其人而接其论言者必于是观之而一代之盛亦从可识矣东阳承乏翰林脩两朝实录皆在史馆盖自正统以来迄于成化选举之典式人才之名籍未尝不得与也圣天子之休风善政大臣元老之嘉谟伟绩乃复于今日见之敢不为天下贺哉且难进易退公之夙心而眷注方切未可以言去则所以益于君与国者尚多又敢不益为天下望之哉公自立朝累有献纳在南部者尤为天下所传诵则既编为别巻而序之者已详故独识于此庶公之任以天下者有所叅考云治四年夏四月望日赐进士出身奉议大夫左春坊左庶子兼翰林院侍讲学士经筵讲官兼修国史长沙李东阳序
　　钦定四库全书
　　玉端毅奏议巻一　　　　　明　王恕　撰大理寺
　　申明律例奏状
　　臣备员棘寺叨司审录常愧无分寸之补奚敢有出位之思窃见法司中日逐拟断之事揆之律例虽无不合推之人情亦有未宜今略举一二昧死妄言伏望圣明少赐裁决着为定例庶防事得其宜而人易遵守开坐具本谨题请旨
　　一件祛除凶德事臣惟奸盗凶德也凡人有一于身人皆贱之耻与为伍况堂堂清朝岂可容此之徒承袭世禄而玷辱圣化乎窃照军职中间守分尽职者固多而为奸作盗者不少且奸与盗名虽不同实则相等查得见行事例军职犯纵容及抑勒妻女与人通奸者俱照败伦伤化事例革职为民许令应袭弟男子侄替职其犯窃盗掏摸抢夺盗官畜产者法司因无事例止照常例发落仍令还职实是玷辱名爵有伤风化如蒙准言乞勅该部同三法司计议除已发落外合无将今后军职有犯窃盗掏摸抢夺盗官畜产者如律罪之亦照败伦伤化事例革职为民许令应袭弟男子侄替职如此则世禄及忠良之士在官无凶德之人矣
　　一件抑勒为娼事伏覩大明律内一欵抑勒妻妾及乞养女与人通奸者本夫义父各杖一百奸夫杖八十妇女不坐并离异归宗其抑勒子孙之妇与人通奸者罪亦如之钦此窃照有等无防耻之徒抑勒妻妾及乞养女并子孙之妇与人通奸讨钱使用其妻妾及乞养女并子孙之妇坚执不从被其逼打不过才方将情具告法司因见不曾成奸律不该载止坐不应杖罪仍令妇人随住窃详此等妇女思系良家不肯从伊为娼志节贞洁诚为可嘉今既具告到官意在脱免汚辱若谓未曽成奸仍令随住彼必得志仍前抑勒稍有不从辄加捶楚以此妇女刚强不屈者必至死地柔善软弱者终被汚辱实是败坏人伦有伤风化如蒙准言乞三法司计议合无将今后但系抑勒妻妾及乞养女并子孙之妇与人通奸虽未成奸取问明白就令妇女离异归宗若妇女诬告亦依律罪之如此则凶徒不得肆奸而良善庶免汚辱矣
　　一件囚人纳纸事照得法司见行事例除真犯死罪窃盗并迯军迯匠逃囚不纳纸劄外其余一应罪囚各纳纸一分入官窃详立法初意盖谓逃军逃匠逃囚多是穷苦小人以此免其纳纸今照报効义勇民壮舍余勇士力士人等名虽与军不同其实与军一般操备征进为事一般照例发遣守哨法司因见前例不曾除豁亦令纳纸未免破费盘纒实是穷苦不堪及有一家同居人口被人牵告三两口在官者有之五七口者亦有之发落之时每人各纳纸一分且民纸一分直银三四钱官吏纸一分直银一两富贵者固不为事贫难者从何措办甚至倾财破产鬻男卖女若此穷苦实可矜怜如蒙准言乞三法司计议合无将今后问拟在逃报効义勇民壮舍余勇士力士人等俱照逃军事例免其纳纸及一家同居人口有犯不分人数多少只令纳纸一分如此则穷苦小人不致失所矣
　　一件囚徒防赦事伏覩景泰三年五月初二日诏书内一欵官吏军民人等为事问发运米做工等项悉行放免钦此该衙门因见诏书不曾开有煎盐炒铁充军伴仪从膳夫之止将运米做工等项放免却将煎盐炒铁之仍前拘役窃详运米做工与煎盐炒铁等项囚徒俱系犯该徒流并杂犯死罪人数止是一时发落有此头项不一矧诏书明开运米做工等项窃恐煎盐炒铁之亦在其中若止将运米做工囚徒放免其余煎盐炒铁等项不行放免非惟有违诏书事意且使囚徒不得均霑旷荡之恩况煎盐炒铁等项多是穷苦军民在工日久未免逃躱及至挨挐又不出官工役处所既不得其出力原籍原卫又不得伊当差两相担阁俱不得用徒有虚名实未便益如蒙准言乞勅三法司计议合无将曾经赦煎盐炒铁充仪从军伴膳夫等项囚徒悉与运米做工等项一体放免如此则赦例无彼此之分囚徒霑均一之恩矣
　　一件除奸革弊事窃照在京五府并各卫军职官员俸粮折支银绢椒木等物每季俱系各衙门差委指挥千百户等官赴内府总领出外分散中间有等无知委官不以钱粮为重惟务贪图肥已多方侵渔略无忌惮有指以置买什物而侵欺者有假以抵还私债而尅落者或见彼软弱而全不给与或因人不在而就不送还宿弊百端难以枚举及至事发到官依法追问却乃展转支吾不服招认钱粮被其侵欺官府被其搅扰盖縁给散之际无有文职纠察得以纵意自由故也照得年例当赐军士冬衣布花俱差给事中御史并户兵部官亲临该卫眼同委官逐一唱名给散以此委官无由侵欺军旗受其实惠弊源既塞词讼自息此法最善实为便益如蒙准言乞勅该衙门计议合无今后毎季闗领军职折俸银绢椒木之时照旧各差委官赴内府闗领到卫仍照给散冬衣布花事例差给事中御史并户兵部官分投督令委官将银两照数分凿成块绢疋每分捆作一束椒木每分包作一处如法封记眼同委官逐一唱名给散如此则侵欺之弊可革而告讦之风自息矣
　　一件僧道犯罪事伏覩大明律内一欵僧道犯罪曾经决罚者并令还俗钦此切照法司日逐问过僧道但犯一应大小罪名不分故失并曾否决罚悉令还俗其僧道官有犯因见律不该载止照常例运粮运灰等项发落仍令还职臣惟僧道官主典教门表率丛林比之僧道戒行尤宜精严持身尤宜端谨僧道有犯既令还俗僧道官有犯岂可仍令还职且人谁能无过若将过误犯罪及因人连累致罪并犯罪不曾决罚僧道一槩令其还俗窃恐禁网太宻下无全人如蒙准言乞勅该部同三法司计议除已发落外合无将今后僧道官并僧道有犯公罪并过误犯罪及因人连累致罪者俱照常例运粮运灰等项发落仍令还职复业其犯奸盗诈伪并一应故犯罪名俱照常例运粮运灰决罚等项发落不分僧道官与僧道一体罢职还俗如此则事例得适中之宜僧道少故犯之徒矣景泰五年九月初三日题奉圣旨三法司计议停当行
　　抚治荆襄
　　处置地方奏状
　　先准兵部咨该本部奏准行令臣等候贼冦搜勦尽絶之日就行防议区画久长安治良策差人奏请定夺除钦遵外臣防同监督军务太监唐慎右少监林贵提督军务工部尚书白圭总兵官抚宁伯朱永左叅将都督同知喜信右叅将都督佥事鲍政等议得荆襄一带山林深险土地肥饶刀耕火种易于收获各处流民僧道人等往往逃移其中用强结庵立产官吏不敢科征里甲不敢差遣以致骄慢日生纵横日炽荼毒生灵以天命为不足畏谋为不轨以国法为不足遵兹者仰赖皇上圣徳神威贼冦俱已殄灭若不乘时处置抑恐余蔓复滋重贻后患缘系该部奏准行令臣等防议区画久长安治良策奏请定夺事理未敢擅便今将处置地方缘由逐一开坐具本顺差指挥同知石涌亲赍谨题请防
　　一襄阳荆州三卫并夷陵千户所官军永乐宣德年间俱在本处操守地方彼时山中虽有流民畏惧军卫不敢啸聚为非正统十四年为因摘调镇逺靖州等卫官军前去麓川云南等处征进致令边城缺守苗贼出没该总督军务都御史王来等奏准暂将荆襄等卫官军调去彼处分作两班轮流备御候边卫清勾军士足伍之日另行定夺随后又将三班军余亦调前去征进今已十五六年边卫队伍计必完足前项官军仍旧轮班一向本处城池空虚武备废弛以致贼首千斤刘等得以伺隙为非今虽殄灭劳费实多看得前项卫所除运粮并头班备御官军外其二班三班官军余丁毎卫不过七八百名合无令头班官军照旧前去备御将二班三班官军余丁存留本处操守城池振扬威武遇有警急易于调用如此则盗贼知所畏惧而地方可以永宁矣
　　一襄阳府房县僻在万山之中离府八日之程所辖地方有歇马大市螃蠏溪格兠坡潭头坪马脑闗三扒峪梯儿崖头沙河汤家河洞庭庙玉女庙长口榔口马栏青峯夀阳栢木前坪后坪洪坪等处土地肥饶道路险阻各处流移人户在彼潜住者不下万数近者贼首千斤刘等一起众皆响应相从为非查得比先年间因见本县山水险恶流民数多盗贼不时生发所以设立一千户所在彼守御后因节将官军余丁差调各边备御征进并漕运去讫止留老弱残疾之人不堪防御致贼窥伺为患且前项地方溪水虽多滩浪峻急舟楫不通漕运艰难合无将本所原调各边备御征进并运粮官军尽数掣囘本所操守城池振扬军威遇贼生发易为调遣扑灭其该所原发运粮官军宜从廵抚三司等官计议于各卫另行照数拨补如此则城池有人操守而缓急不致悮事矣
　　一襄阳府均州地里当四方之中与竹山房县上津郧县谷城光化相为唇齿本州地方流民比竹山房县等处流民不相上下彼有警则此戒严此缺守则彼警扰自然之势无足怪者本州原设一千户所官军一以守御本处地方一以控制附近县分永乐年间奉全存修理宫观一应备边征进军粮等项俱不差调切缘太岳太和山宫观在前用工修盖完固即今焕然如新中间纵有损坏用工不多查得本所实有食粮正军一千二百余员名余丁三千余名虽称有轮班修理之名其实歇役在闲不曾做工合无将正军尽数令其在城日逐操练振扬军威遇有本处并隣近县分贼盗生发聴分廵分守等官调度勦捕各处并边方有警及运粮等项不许一槩差调其余丁三千余名照旧轮班修理遇有大营造之时仍令正军尽数用工如此非惟可以保障一方军民亦可以防护各山宫观矣
　　一襄阳府均州南漳谷城竹山郧县上津房县等处荆州府当阳逺安等处俱有各处流移人户并逃军逃囚人等带领家小在彼耕种趂食躱住逓年结搆为非均房二处各有千户所守御郧县上津竹山三处俱离均房二千户所不逺谷城南漳离襄阳卫不逺当阳离夷陵千户所不逺惟远安县西北抵房县千户所五百余里西南抵夷陵千户所二百八十里东南抵荆州三卫三百四十余里又离荆州南漳当阳等州县俱各窎远况本县止有一里半民遇有贼盗生发急无官军救援照得已革去荆州护卫官军见在荆州三卫带管合无于内查屯田近逺安者摘调一千户所发去逺安县与民相兼用工修筑城池设立千户所衙门守御地方如全所不勾一千户所就于别所辏拨遇贼生发随即扑捕如此则军威彼此相接而盗贼不敢轻动矣
　　一襄阳府房县南漳谷城襄阳四县荆州府当阳县地方接连陜西四川河南疆域广阔道路险阻要害去处因无廵司盘诘以此各处流移人户逃军逃囚僧道人等往往来彼或开山耕种或结庵居住停藏年久聚集为非看得房县板桥山谷城县石花街南漳县七里头襄阳县油枋滩当阳县漳河口俱系强贼出没流民经行闗去处合无前项地方毎处设立一廵检司照例铨官拨吏就于该县佥防弓兵一百名令其常川盘诘徃来廵视除住种年久附籍已定流民聴其本分生理外其不肯附籍者发囘原籍当差造作非为者挐送官司治罪私自结庵僧道就将庵舍拆毁有度牒者逓送原出家寺院识认住坐无度牒者解发本管官司问罪还俗遇有贼盗生发就便相机扑灭仍仰严加禁约今后各处趂食流民僧道一应无文引之人俱不许擅入前项山场廵司官兵人敢有假公营私生事害人者许廵按御史并按察司分廵官挐问如律如此则控制有人而流移不复聚众闗防严谨而贼盗日渐消沮矣
　　一襄阳府均州竹山郧县上津南漳谷城枣阳光化宜城荆州府当阳逺安等州县在前因是土民不及里数俱系裁减衙门州设知州判官吏目县设知县典史窃照各州县土民虽少而地土广阔中间趂食流民屯田军余与土民叅杂住种者不计其数词讼日逐纷纭盗贼不时生发原设官员俱全尚且分理不周一遇公差考满等项辄委杂职官员署事非惟不能干办公务抑且因而侵渔百姓以致事多躭悮民多受害合无将前项裁减州县州添设同知一员县添设县丞一员令其专一抚安人民缉捕盗贼防革奸弊如此不惟抚捕二事责有所归而一应公务举无所失矣成化二年十月初十日具题奉圣旨俱准行
　　查勘失机官员功罪奏状
　　准兵部咨该钦差都察院右副都御史王恕题先准兵部咨该襄王奏成化元年九月初八日臣为封内房县贼人杀伤差去勦捕军人攻犯本县城池已差百户胡荣具奏其后强贼纵横自房县至南漳数百里内放火刦掠杀伤军民抢去盔甲火药等器攻防南漳烧毁县内居民房屋官吏人民惊惶奔走深被其害等因具奏该本部官于奉天门钦奉圣旨前日王奏贼情已湖广总兵等官调兵勦捕今又奏贼情急武备多缺且将荆襄安陆五卫运粮官军存留本处操守杀贼还写书报王该部知道钦此钦遵抄出送司案呈到部看得襄王所奏除已钦遵圣断施行外照得湖广都布按三司等衙门怠慢悮事都指挥王英叅议刘子钟佥事郁文博并知府干璠指挥孙能千户曹宗李俊李全百户曹政韩忠尹钊等虽该本部先已议奏行令都御史王恕查勘明白叅奏究治缘今既因各官互相怠慢致贼如此若不另为处置诚恐各官无所畏惧因而愈加悮事未便合无行移都御史王恕着令各官住俸做为事官上协力杀贼候前贼勦捕毕日将各官前项悮事实迹并有无杀贼功勤缘由通行查勘明白具奏定夺等因具题成化元年十月二十日本部尚书王复等于奉天门奏奉圣旨是即行文书去钦此钦遵移咨到臣除行湖广都布按三司等衙门将指挥王英叅议刘子钟佥事郁文博知府干璠指挥孙能千户曹宗李全李俊百户曹政韩忠尹钊俸给俱自成化元年十一月初七日住支令做为事官上协力杀贼外行据分廵荆南道佥事黄谨呈据襄阳府呈准本府通判赵茂牒准本府牒抄蒙荆南道案验防同襄阳卫委官指挥佥事薛通亲诣南漳房县查勘行据房县申据原日捕盗老人向友恭并民壮地方知见人等王名等供结得先前强贼蒋虎等三十三名在河南南阳府打刼民人李穏家财蒙邓州守御千户所差委应捕百户周防带领旗军缉至襄阳府谷城县防合本县应捕委官医学训科李守忠督令火甲人等押带原首人孙兴等指引到金牛山挨捉贼首蒋龙等各贼知觉纠合强贼刘长孙等拒敌将委官李守忠打伤被贼抢去骑坐马匹及将应捕军余郝端陈亮杀死各贼逃往陜西汉中府洵阳县去讫后被守备汉中等处都指挥呉荣官军追赶于成化元年七月内复囘襄阳府竹山县地面文峪河抢刼民人任皮家财该县委隂阳训术袁璧带领总甲盛谦等与和尚招师一同向前与贼对敌内火夫柳广等用药箭将贼射死三人中伤五六人各贼发狠向前将原带火夫聂景等并招师一十名杀伤身死本县申府转达右副都御史王恕处行委襄阳府知府干璠襄阳卫指挥孙能带领官军民壮人等协同前去被刼处所缉捕前贼当有捕盗老人向友恭等走报有前贼在汤头闗驻劄指挥孙能不候知府干璠到来商议就行轻率百户曹政韩忠尹钊房县千户所应捕千户曹宗各带旗军拘同老人向友恭带领火夫人等前去捕至马栏铺与贼对敌各不奋勇杀贼被贼杀死旗军郑信等一十名民夫五名被伤旗军将所执军器尽行丢弃各散有知府干璠委的未到不曾策应本年八月二十三日前贼复到房县城外攻城知府干璠指挥孙能并本所副千户李全曹忠等右所百户曹政韩忠尹钊因见贼势凶恶闗闭城门率领官军民壮在于城上用火鎗弓箭射伤强贼五六人被贼在于城外刼掠财物烧毁军民冯子智等一十七家房屋至晚各贼退散去讫等因行间随据均州守御千户所申准本所副千户李俊闗奉卫帖该抄蒙右副都御史王恕案验备行本职照选精壮军余二百名各带锋利器械聴候本卫指挥孙能亲临调用依准防选过旗军王槐等二百名于成化元年八月十九日跟随本卫指挥使孙能前到地名外朝山据本所原差探信小旗时常等报称强贼在于后川屯地名月竹闗围营宿歇转往站川去讫当蒙指挥孙能分拨本职与同千户髙岳周鼎姜祯旗军蒋泰等一百五十三名员分路径往月竹闗追捕内将旗军郑信等五十名跟随指挥使孙能前往房县截捕前贼与贼对敌被贼杀死旗军郑信等五名其千户李俊在于月竹闗捕贼未曾到于房县又据南漳县申准原委捕盗隂阳训术罗道呈查得成化元年十月初四日强贼到于本县之时比有知府干璠先奉賛理军务廵抚湖广都察院左佥都御史王俭劄付为水患事坐取囘府踏勘灾伤赈济饥民指挥使孙能在于中途旧县铺驻劄不曾到县房山千户所千户曹宗李全均州千户所千户李俊彼时俱各囘所未曾到县止有襄阳卫百户曹政韩忠尹钊等在于本县领旗军人等与贼对敌被贼杀死本县并谷城县民壮刘原等五名烧毁民人徐刚等一十五家房屋刼去在监轻重囚犯邹政等八名口抢去民人单政等家马六匹虏去民人钟魁等家男女四名口及查得前项强贼在于房县南漳等处杀伤官军攻刼县治之时有原委都指挥王英囘司管事叅议刘子钟在均州抚民佥事郁文博蒙巡按湖广监察御史王取囘科场去讫俱各不在不曾严督各官杀贼以致贼人将官军民壮杀死等因取具该县所官吏委官民壮火甲并原日对敌处所当地知见人等结状囘缴得此案照先准本府牒该承准荆南道故牒奉右副都御史王恕劄付前事备由移牒到职防同襄阳卫指挥蒋通行查勘去后今照前因拟合防案各另回报为此今将防勘过缘由并取具各该官吏等结状移牒本府转缴到道据此案照先节奉右副都御史王恕劄付案验为强贼在山拒捕杀伤军民等事查勘各官悮事实情及转行镇守湖广总兵官都督同知李震分守荆襄等处右叅将都指挥王信通查各官有无功勤去后今据缴报行间续又节据襄阳府呈抄蒙分守荆襄等处右叅将都指挥王信案验开查先于成化元年十一月二十一日本职分哨督统官军前到房县进兵勦冦间十二月初九日强贼在于门楼头驻劄与同佥事郁文博设意使令官军前去刼营杀死贼人一百五十名内生擒贼人四十四名器械二十八件官军全胜囘还有功成化二年正月二十三日忽有贼来房县本职督同本官领军在于城东外与贼对敌杀退贼众夺囘贼马四匹器械三十二件至二十四日二十五日贼众拥来攻城连日分投在于城上战敌杀退贼众杀死贼人五十五名保全城后有大军进兵本官随军儹运粮储节次勤劳有功千户李全李俊曹宗于成化二年正月二十二日贼众拥来房县攻城之时连日在于城上与贼对敌杀退贼众保全城池及奉镇守湖广总兵官都督同知李震劄付查得成化元年十一月十四日攻进隘门闗大木厰等处杀获有功官军内有都指挥佥事王英擒斩贼级二名颗右叅议刘子钟生擒贼人一名知府干璠生擒贼人二名指挥孙能斩获首级一颗百户尹钊曹政韩忠俱系先当夺闗等因及照得自成化二年二月以来蒙钦差总兵官进兵勦杀贼冦之时有都指挥王英叅议刘子钟在于谷城县哨护粮道知府干璠在南漳县理办粮料指挥孙能百户曹政韩忠尹钊俱在南漳县守城各有勤劳等因具结呈缴到臣叅照都指挥王英叅议刘子钟佥事郁文博知府干璠指挥孙能千户曹宗李全李俊百户曹政韩忠尹钊前项悮事实情既已查勘明白于法固当究治缘贼情今已宁息各官颇有前项功勤兼且悮事之罪犯在成化元年十一月二十七日大赦以前缘系该部奏奉钦依候前贼勦捕毕日将各官前项悮事实情有无杀贼功勤缘由通行查勘明白具奏定夺事理未敢擅便具题又该右副都御史王恕题为急贼情事先准兵部咨该廵按湖广监察御史王瀛等题臣到襄阳府南漳县访得都指挥陈昶成化二年二月初七日领军到于资坪立排栅初八日果有贼人前来有陈昶预先怯弱分付头目不许出敌将官军民快俱令在于排栅内以待贼人到来方用火器弓弩击杀有贼首石和尚等止令数十贼人先来诱敌指挥梁昱不识诡计信以为实独率二百余人渡水迎杀贼人因见出战军少四下突出将梁昱所领军快人等围住陈昶见事危迫才方发兵策应以致被贼杀虏前项军快人等数多得此叅照都指挥同知陈昶统领官军快手二千员名遇贼不能奋勇一战退缩怯弱而力主固守之谋指挥佥事梁昱不能算料贼情独率二百余人轻进易敌而独恃血气之勇号令既不归一行事又相矛盾以致贼人杀死军人快手数多所据陈昶梁昱等俱各查提问罪等因具题该通政司官奏奉圣旨该衙门知道钦此该兵科抄出送司案呈到部叅照巡按湖广监察御史王瀛等奏称都指挥同知陈昶指挥佥事梁昱等俱合查提问罪缘由缘指挥同知陈昶指挥佥事梁昱并各该领军官员既有前项怀奸退缩并轻进易敌失机悮事情由于法合当究治但今荆襄贼冦猖獗正系用人领兵勦杀之际若将各官就便提问诚恐缺人领兵因而悮事未便合无行移都御史王恕着令各官住俸做为事人在彼领军上协力勦杀前贼候贼情宁息之日将各官失机悮事实情并有无杀贼功勤缘由通行查勘明白具奏定夺等因具题成化二年三月二十七日本部尚书王复等奏奉圣旨是钦此钦遵移咨到臣除行湖广按察司转行湖广都司将都指挥同知陈昶辰州卫指挥佥事梁昱并各该领军头目安陆卫指挥同知黄琛荆州右卫指挥使秦昭武昌卫指挥同知李隆武昌护卫指挥佥事于镛俸给住支令其做为事官协力杀贼外行据分巡荆南道佥事黄谨呈据委官襄阳府襄阳县主簿曾忠呈抄蒙本道纸牌该奉臣劄付前事行准南漳县牒拘得资坪地方里老呉敬等到职审据各人供称成化二年二月初五日有徤步尤继海等报有强贼前来攻刼南漳县当蒙太监总兵都御史等官议调都指挥陈昶等统领官军二千员名于二月初七日出哨到于资坪河北驻劄立排栅为营初八日果有贼人前来委的都指挥陈昶预先分付指挥黄琛秦昭李隆于镛等不许轻易出敌只在排栅内待贼到来方用火器弓弩击杀有贼石和尚等先令数十余贼从河南岸前来诱敌陈昶黄琛等俱在营内不敢出战有指挥梁昱不能料敌独领官军二百员名渡水前去逆战随有快手总甲许真统领快手八十名前去策应贼人因见出战军快数少举众前来四面夹攻军快奋勇杀死贼人约有四十余名不曾斩得首级夺囘贼马四匹被贼杀死快手二十六名军人十名后太监总兵都御史等官又差都指挥蔡升统率官军二千员名前去策应贼势稍却本日晚收军囘营当夜贼人复来刼营节被官军用弩箭石炮打退初九日早太监总兵都御史等官又差指挥蔡英统领官军一千员名前去应援举放信炮鼓噪而进有贼首石和尚等闻知才方向前诈説愿投降等语随即投散入山去讫今蒙查勘所供是实据供犹恐不的又据拘乡导陈华等到官再三研审覆实相同等因呈报到道案照先奉右副都御史王恕劄付准兵部咨前事仰本职即照开去为事官员从实查勘原先失机悮事实情有无杀贼功勤缘由依奉已经行委本官查勘各官悮事实情并行把总安陆卫指挥佥事蔡英查勘各官有无功勤去后今据前因行间又据委官指挥蔡英呈查得指挥梁昱于镛李隆各于月日不等前进白洛河及格兠坡等处俱各斩首三功数内秦昭亦系督军杀贼之数黄琛进哨之时蒙拨守备南漳并资坪等处往来防护搭架桥梁开修道路都指挥同知陈昶率领官军自南漳起至潭头坪摆堡往来哨护粮料擒获贼人一名有功等因为照都指挥陈昶指挥梁昱于镛李隆生擒贼犯并斩获首级中间恐有不的行据襄阳府呈抄蒙纪工监察御史孙珂邓本端案验查得辰州卫指挥梁昱先于白洛河斩获首级一颗后于格兠坡斩获首级二颗及武昌卫指挥于镛斩获首级各三颗俱验明白皆准功次都指挥陈昶擒获贼人一名李友俱各有功囘报到道备呈到臣叅照都指挥陈昶指挥梁昱于镛李隆秦昭黄琛前项失机悮事实情既已查勘明白论法固当究治缘今贼情宁息数内陈昶梁昱于镛李隆已有前项生擒斩首功次秦昭亦曾督军杀贼黄琛亦曾守备南漳搭架桥梁开修道路颇効勤劳共成杀贼之功缘系该奉钦依候贼情宁息之日将各失机悮事实情并有无杀贼功勤缘由通行查勘明白具奏定夺事理未敢擅便具题成化二年十一月初八日该通政司官于奉天门奏奉圣旨该衙门知道钦此钦遵抄出送司案呈到部叅照右副都御史王恕奏称都指挥王英擒斩贼级二名颗叅议刘子钟生擒一名知府干璠生擒二名指挥孙能斩首一颗百户尹钊曹政韩忠俱当先夺闗佥事郁文博设意使令官军刼营杀死贼人一百五十名生擒贼人一十四人千户李全李俊曹宗与对敌保全城池各官颇有功勤兼且悮事之罪犯在赦前及称都指挥等官陈昶生擒贼人一名梁昱李隆于镛俱斩获首级三颗秦昭亦曾督军杀贼黄琛亦曾守备南漳搭架桥梁开修道路颇効勤劳共成杀贼之功一节缘各官先因失机悮事已该本部节次议奏令其住俸做为事官戴罪杀贼令副都御史王恕候贼平之日将各官失机悮事实情并有无杀贼功勤查勘明白通行具奏定夺今彼处地方既已宁息其右副都御史王恕自合照依比先节次奉钦依内事理各将官查勘见某人有何功迹堪以赎罪某人应该奏问却乃将夺闗并与贼对敌及督军杀贼开修道路等项一槩作杀贼功勤朦胧具奏合无本部仍行本官令其公同巡按监察御史将各官逐一查勘要见某人功过相凖相应寛贷某人罪重功微相应究问再行查勘明白各另具奏定夺等因具题成化二年十一月十五日本部右侍郎李震等于奉天门奏奉圣旨是钦此钦遵行移到臣查得兵部前项奏内先一次止称合无行移都御史王恕着令各官住俸做为事官上协力杀贼候前贼勦捕毕日将各官前项悮事实情并有无杀贼功勤缘由通行查勘明白具奏定夺后一次止称合无行移都御史王恕着令各官住俸做为事官在彼领军勦贼候贼情宁息之日将各失机悮事实情并有无杀贼功勤缘由通行查勘明白具奏定夺别无令臣查勘各官某人有何功迹堪以赎罪某人应该究问缘由况赏罚乃人君之大柄非臣下所敢专兵部原奏内不曾令臣如此拟奏臣岂敢轻易妄拟以此臣止照钦依内事理将各官失机悮事实情并数内王英刘子钟陈昶梁昱等获到功次及尹钊等当先夺闗秦昭督军杀贼黄琛开修道路等项勤劳具奏取自上裁今该前因钦遵公同巡按湖广监察御史王玺查得指挥孙能委的不候知府干璠到来商议轻率百户曹政韩忠尹钊千户曹宗各带旗军火夫人等捕至房县马栏铺与贼对敌各不奋勇杀贼被贼杀死旗军郑信等一十名民夫五名彼时知府干璠指挥孙能千户李全曹宗百户曹政韩忠尹钊委因贼势凶恶闗闭城门率领官军民壮在于城上用火鎗弓箭射伤强贼五六人被贼在于城外刼掠财物烧毁军民冯子智等一十七家房屋至晚退散去讫千户李俊委在月竹闗捕贼不曾到于房县其后强贼到南漳之时知府干璠委蒙巡抚佥都御史王俭取囘踏勘灾伤赈济饥民指挥孙能委在中途旧县铺驻劄不曾到县千户曹宗李全李俊彼时各俱囘所止有百户曹政韩忠尹钊在彼领军与贼对敌被贼杀死民壮刘原等五名烧燬民人徐刚等一十五家房屋刼去在监囚犯邹政等八名口抢去民人覃政等家马匹掳去民人钟魁等家男女四名口及勘得前项强贼在于房县南漳等处杀伤官军攻刼县治之时有原委都指挥王英囘司管事叅议刘子钟在均州抚民佥事郁文博蒙巡按监察御史王玺取囘科场去讫俱各不曾督军杀贼以致贼人杀死官军民壮其后官军攻隘门闗等处都指挥佥事王英擒斩贼级二名颗右叅议刘子钟生擒贼人一名知府干璠生擒贼人二名指挥孙能斩获首级一颗佥事郁文博在于房县设意使令官军前去刼营杀死贼人一百五十名生擒贼人一十四名又督官军与贼对敌杀退贼众夺获贼马杀死贼人五十五名千户李全李俊曹宗百户尹钊曹政韩忠委与贼人对敌当先夺闗曾效勤劳又查都指挥陈昶等统军到于资坪遇贼委的陈昶同指挥黄琛秦昭李隆于镛等俱在营内不敢出战有指挥梁昱不能料敌独领官军二百名渡水前去逆战随有快手总甲许真统领快手八十名前去策应共杀死贼人约有四十余名被贼杀死军快二十六名其后指挥梁昱于镛李隆在于白洛河等处俱各斩首三功都指挥同知陈昶领军摆墅护哨护粮料擒获贼人一名指挥秦昭委的督军杀贼指挥黄琛委的守备南漳开修道路曾効勤劳看得都指挥黄英陈昶叅议刘子钟佥事郁文博知府干璠指挥孙能梁昱于镛李隆既有前项杀贼之功堪以赎日前悮事之罪相应寛贷指挥秦昭黄琛千户李全李俊曹宗百户尹钊韩忠曹政罪重功微俱该究问缘数内李全李俊曹宗尹钊韩忠曹政俱犯在成化元年十一月二十七日大赦以前缘系钦依再问查勘明白具奏定夺事理未敢擅便具本谨题
　　缴抚治流民谕奏状
　　成化三年二月二十三日节该钦奉谕今特命尔巡抚河南地方钦此照得先奉勅谕命臣抚治南阳襄阳荆州三府流民已经钦遵督同司府州县卫所官吏委官取勘抚治无田地者区画拨与无牛耕者措办分给无衣食者设法赈济愿入籍者编成里甲愿复业者省令秋成囘还及将编过里甲安揷过户口拨过田地给过牛种赈济并愿复业人户数目具题外去年贼平之后又经督令各该委官将被贼惊散者招抚复业诈冒乡贯漏报户口等项者取勘明白应改正者就与改正应附籍者仍编里甲应发遣者照例发遣去后今该钦奉前因除钦遵及行湖广布政司抚民叅议刘子钟径自督属委官抚治外今将原奉抚治流民勅谕进缴谨具奏闻计缴谕一道
　　陞左副都御史谢恩奏状
　　成化三年三月十五日准本院咨为功次事该兵部题节该钦奉圣旨是王恕陞左副都御史钦此钦遵臣恕猥以庸材滥膺重寄偶遇山贼之狂悖幸赖天兵之勦除惭无调度之功遽荷陞迁之宠感恩莫既揣分奚堪愿倾葵藿之诚敢效涓埃之报除望阙谢恩外谨具奏闻
　　巡抚河南
　　区画未完税粮奏状
　　行据河南布政司呈送造完天顺八年以前未完税粮文册到院看得册内起运京仓等处未完者少存留各府州县未完者多伏覩成化元年十一月二十七日节该钦奉诏书内一欵各处军民解纳粮草农桑人丁丝绢门摊商税户口食盐米钞并诸色课程除已到仓库上纳外有纳欠年久追赔未完者自成化元年十一月以前悉皆宥免钦此除钦遵外今照前项拖欠天顺八年以前各年税粮除起运京仓等处另行外其存留未完之数中间虽有已经起解被里甲大户侵欺者亦有轻收轻赍到于临仓籴买揽头诓骗不能完纳者亦有逃亡死絶人户遗下之数里甲赔貱不起因被上司催并急揑作征完虚文起解者亦有委被水旱灾伤申告后时不蒙准理仍前催征不曾上纳者亦有责令细户自行送纳不曾到仓者求其拖欠之故虽不同大抵皆是纳欠年久追赔未完之数遵依前项诏书事例俱该宥免但缘有司惟恐仓廪匮乏供费不足又恐下人作将已征钱粮揑作未完希冀蠲免以此一槩不与分豁节次行文催并去讫窃谓前项税粮若是里甲大户侵欺虽令典田卖地赔貱完纳亦不为过果系小民拖欠例该宥免者若犹追征非惟逼迫人难实是负恩典况河南地方连年灾伤人民艰窘原经收人户有名无实家道消乏者多虽称在前侵欺粮价年久亦皆费用不存若仍追征本色纵使倾财破产鬻男卖女亦恐赔纳不起兼且本布政司官库银两尽数送赴荆襄军前给赏军士即今无他储积非惟买办等项缺价支给万一有急之用实难措置若不设法从宜处置钱粮殆难完结官司徒自纷扰如蒙乞勅该部计议合无行移河南布按二司各委堂上公正官员防同前去所属欠粮府州县督同各该官吏从公审勘天顺八年以前各年存留税粮除已纳完外未纳之数果系征收在官已经起解被里甲大户侵欺者照例每粮一石折收银二钱五分煎销成锭解赴本布政司上纳收销以备支用若是小民拖欠者俱照钦奉诏书内事理宥免如布按二司委官不行用心查勘纵用下人通同作弊许廵按监察御史叅奏挐问如此庶防钱粮明白而小民得霑恩惠库藏赢余而缓急不至悮用缘系委官查勘未完税粮折纳银两事理未敢擅便成化三年四月十五日具题
　　蝗生境内请避位因劝上去奢崇俭奏状
　　据开封漳德卫辉等府睢郑等州荥泽阳武尉氏通许杞县祥符仪封河隂新郑陈留长葛兰阳临漳安阳新乡等县申各准委官判官等官王宪等牒成化三年六月内巡视得恒山等地方间有飞蝗过落及虫蝻生发食伤禾稼督令火甲人等打捕移牒转达等因到职行间又据河南布政司并河南按察司分巡河北道佥事王霁亦呈前因案照先据卫辉等府备胙城等县申称蝗蝻生发已经具题及通行都布按三司原委分巡分守叅政等官王髙分投前去督属委官设法打捕去后今据前因除严督原委官员打捕另行外臣窃惟蝗蝻生发固虽天灾实闗人事人事修则天意可囘而灾不为灾矣昔卓茂令宻邑而蝗不入境茂能修其职也今蝗蝻为患于河南者岂无故乎良由臣巡抚失职不能敷宣圣化以安民人是致上天以此而谴告耳况臣管内地方连年水旱加以去嵗荆襄盗起军劳于征调民困于转输及又今年起运税粮并勘合买办物料等件比之往年数多今又遭此蝗蝻之灾军民何以聊生考之于史宋真宗罢诸营建而飞蝗尽絶此真宗能修德政以应天是以天灾随之而消也伏望陛下以天戒为可畏以地方为当重将臣罢归田里另选贤能代理其事尤望陛下去奢崇俭除祭祀军需之外其余一应不急之务无益之事可减省者减省之可停止者停止之使财不妄费民困少舒庶几天意可囘而灾沴可弭矣臣受国重寄值兹灾异不敢循黙为此具题
　　激劝贤能奏状
　　节该钦奉勅谕今特命尔巡抚河南地方官吏有能奉公守法修举政务者量加奬劝钦此钦遵及节该钦奉诏书内一欵府州县官有廉能公正抚字勤劳深得民心者上司以礼相待仍具其政迹奏闻以凭旌擢钦此钦遵除河南布政司所属州县见任廉能知州谢光知县尚玑王玺胡澄先该巡抚都御史贾铨奏请旌异不开外今体得开封府中牟县知县王斆商水县知县罗楫河南府孟津县知县丁政新安县知县魏恭俱各廉能公正抚字勤劳深得民心未经旌擢除钦遵诏书内事理以礼相待外如蒙乞勅吏部将各官照例量加旌擢庶使廉能者益加劝勉不才者有所感发缘系激劝官员事理未敢擅便今将各官畧节政迹开坐具本谨题请旨
　　计开
　　开封府
　　中牟县知县王斆处事公勤持身廉介耄倪感德逺近知名
　　商水县知县罗楫不刚不柔无私无伪令行禁止事妥民安
　　河南府
　　孟津县知县丁政操持端谨政令公平庶事康哉羣黎乐只
　　新安县知县魏恭外无浮华中则纯确令严政善吏畏民怀
　　代书办吏贾仪等请冠带奏状
　　臣先任右副都御史奉勅谕抚治南阳襄阳荆州三府流民彼因缺人书办行该吏部题准拨令史贾仪典吏陆暠跟随书办后因荆襄盗贼节次奉勅命臣公同太监尚书总兵等官唐慎等计议征勦师出数月贼冦殄灭地方底宁伏蒙圣恩念臣前项微劳陞臣右副都御史缘令典贾仪陆暠一向随臣在于军前书办公文催粮督军蹈危履险同受辛苦未霑天恩况各吏系是吏部考中例该厯俸三年满日冠带正八品出身人数今已厯俸三十个月止有六个月未满照得提督军务白圭带去令史陈廉总兵官抚宁侯朱永带去掾史黄宣和等俱未及三年已防冠带今贾仪等与各吏事体相同如蒙乞勅吏部照例令各吏冠带办事挨次取用如是则勤劳者知所感激而益乐于効力矣缘系激劝事理未敢擅便具题
　　言吏部不覆请给诰命未当奏状
　　臣因父年老于成化三年九月初二日具奏乞请诰命奏奉圣旨吏部知道钦此太医院使施安院判方贤各为母老于本月初三日具奏乞请诰勅亦奉圣旨吏部知道钦此该部已与施安方贤覆奏奉圣旨准他却不肯与臣覆奏以致臣不蒙恩典窃思臣与施安方贤同为在京堂上官同为亲请给诰勅而该部与施安方贤覆奏不与臣覆奏非惟不遂臣之私实于体未宜伏望皇上怜臣亲老一视同仁特勅吏部照依施安方贤事例以臣应得诰命先行给赐使臣父生被光荣非惟臣感恩于无穷而天下之为臣子皆知所劝矣臣为亲之心激切干冐天威不胜战栗之至为此成化三年九月十三日具题
　　陞南京刑部左侍郎谢恩奏状
　　臣先任都察院左副都御史钦差巡抚河南近准吏部咨钦陞前职臣猥以庸材屡蒙显擢备员两省殊无异政持宪三年未有竒勲方虞物议之未平讵料宸衷之不弃特降纶音于北阙俾弼邦教于南京宠命非常惊怀失次臣敢不公忠是勉敬慎自持遵贤哲得情勿喜之言体圣明视民如伤之意庶禆无为之至治少酬莫大之洪恩臣下情无任除望阙谢恩前去到任外具题






　　王端毅奏议巻一
&lt;史部,诏令奏议类,奏议之属,王端毅奏议&gt;
　　钦定四库全书
　　王端毅奏议巻二　　　　　明　王恕　撰南京刑部
　　彗见地震乞休致奏状
　　臣见年五十三嵗系陜西西安府耀州三原县人由进士改庶吉士正统十四年钦除大理寺左评事歴陞寺副知府左右布政使左右副都御史及今官屡被朝廷莫大之恩叨享禄位二十余年虽夙夜兢愓欲图报称奈学术浅陋终无禆益窃惟灾异莫大于彗见地震而召致之由无逾于刑狱之寃滥兹者彗见于上地震于下固由臣等诸司官吏不能上体圣心钦崇天道恪修职务之所致而臣司刑之官失职之罪比众尤为甚也伏蒙圣慈特赐优容不加谴罚勉臣等省身脩职以囘天意臣虽至愚岂不知感但臣年力衰惫才德罔称不能効用无补明时徒縻廪禄若复包羞固位将来隳政废事取讥于人获谴于天恐不止此伏望圣恩怜悯将臣放归田里茍全防体另任贤能大新至治庶几优劣得所而天意可囘矣臣不胜战栗之至具题请防
　　闻父丧复请给诰命奏状
　　臣系陜西西安府耀州三原县人由进士改庶吉士歴任评事寺副知府左右布政使成化元年钦防圣恩陞都察院右副都御史成化三年为功次事陞本院左副都御史廵抚河南成化四年四月十六日实歴左右副都御史俸三十六个月三年考满给由间本月十七日准吏部咨为缺官事陞今职命臣就彼赴任管事臣以此不曾赴京给由就于本月二十九日到任管事讫彼因先任副都御史应得诰命未曾请给为念臣父年巳八十有一惟恐不能有待已经具奏乞恩请给急欲得之以为臣父生前一日之荣吏部因臣三年考满未曽赴京给由不防请给臣父果不能有待于本年十二月二十六日在家病故臣于成化五年二月十一日闻丧今臣虽欲为父求生前一日之荣不可得矣仰惟圣朝以孝治天下凡两京官曾经三年考满者照依品职给与诰勅封赠祖父母父母俾各遂其孝亲之心诚隆古所无之恩典也中间有为亲乞恩者虽未满三年亦防圣慈给与诰勅光被存没臣先任副都御史三年已满误蒙圣恩陞擢今职又将一年任内别无违碍止因未曾赴京给由之故而应得恩典不及其亲人子之情岂能自巳伏思臣任江西右布政时流贼髙安吴广华等千有余徒屯聚广东程乡县地方刼掠赣州府县臣同都指挥王贵督令勦捕任右副都御史时强徒梁温汪四等千百余人在南阳府双庙儿争占银鑛擅立营寨私造军器几生他变臣到彼调度设法抚捕俱获渠魁具奏防置讫况在荆襄杀贼臣亦曾効劳夫为臣伐功固非美徳为亲乞恩实乃至情伏望圣恩念臣节次防劳悯臣愚悃恕臣死罪勅该部给臣先任副都御史应得诰命臣父虽没得以赠官题写铭旌荣于殡葬之时光于泉壤之下臣生当陨首死当结草臣急于为亲自陈无状干冐天威不胜战栗之至谨具奏闻
　　蒙赐诰命谢恩奏状
　　近者钦蒙圣恩赐臣先任都察院左副都御史诰命进臣阶通议大夫赠臣祖父惟真父仲智俱通议大夫都察院左副都御史祖母张氏母周氏妻盖氏继室张氏俱淑人伏念臣资质凡庸学问肤浅过防录用常切惭惶志虽不忘乎公才实无补于治况此忧服之日值此旷荡之恩龙章降自九重豸服被于三世光荣罕俪宠幸何加臣敢不殚犬马之劳答乾坤之造除望阙谢恩外谨具奏闻
　　蒙赐葬祭谢恩奏状
　　臣父仲智先蒙勅封文林郎大理寺左寺左评事成化四年十二月二十六日在家病故复蒙圣恩给赐诰命赠通议大夫都察院左副都御史遣进士蔡晟造坟安塟陜西布政司右叅政贾杰谕祭今已事毕伏念臣素乏才猷误蒙任使虽竭驽骀之力曷酬覆载之仁夙夜兢惭莫知攸措值慈父违荣于三釜致湛恩降赐于九重既葬既祭逮下之礼无以加载驰载驱报上之诚罔敢后除望阙谢恩外谨具奏闻
　　总理河道
　　论报管河工程及乞禁马快船附搭私货奏状
　　节该钦奉勅谕令臣管理一带河道臣自通州直抵仪真等处往来严督郎中等官陆镛等将一应河道事宜但系日前废弛损坏者令其逐一渐次修复及将淮安扬州二府等处浅澁难行河道俱已挑濬深阔但缘淮扬一带运河别无泉源止借髙邮邵伯等湖所积雨水奈何彼处地方自去嵗秋冬以来至今一向少雨湖水消耗虑恐开通闸河走泄水利愈致浅涸已令淮安府暂于清江闸越河并新庄闸下添设二坝车盘船只及令扬州府委官前去瓜州仪真等处车戽江水接济臣在扬州府躬率官吏人等设坛祈祷雨泽待有水之时撤去新庄坝方开闸河照得去年因是扬州等处久旱不雨遂致粮运迟滞今又似前干旱臣以为当斯之时北有守冻囘还等项船只南有白粮并各卫所兑运船只一往一来相挨而行又有南京装运官物马快船只日逐相继而来每起或五七十只或三四十只且又船大载重难为撑驾其余运粮等项船只一见前来举皆退避让路动经数日不敢前进及到闸河积水虽不满板亦须通闸开放闸内运船不无浅阁兼且往年江北卫所运船俱在瓜州淮安等处交兑比及三月已完八九完者就行尚以为迟今年俱往苏松等处兑运今有三月将半兑完而囘者仅见一二若不预为处置诚恐粮运迟滞非惟负累军士抑且有误国计如蒙乞勅该部计议合无速行南京守备内外官员将年例该进鲜物依期拨与快便船只装送仍禁约夫甲人等不许装载江米板片磁器等项重物在内其余装运竹木马槽等项物件者暂候有水时月逐起发运庶几京储不致迟误军民得其便益成化八年三月十二日具题言开河事宜并乞先修旧塘水闸奏状
　　臣看得扬州一带河道南临大江北抵长淮别无泉源止借髙邮邵伯等湖所积雨水接济湖面虽与河面相等而河身比之湖身颇髙每遇干旱湖水消耗则河水辄为之浅澁不能行舟若将河身濬深三尺则湖水自来河水自深虽遇干旱亦不阻船前向河道自南至北四百五十余里中间除深阔不用挑濬外其浅窄可挑濬去处尚有二百余里约用九万余人六十工可完毎人日给口粮二升该用粮米一十万八千余石卷埽打坝共用桩木一万六千余根草二十余万束及看得髙邮湖自杭家嘴至张家沟南北三十余里俱系砖砌隄岸每遇西风大作波涛汹涌损坏船只失落钱粮人命不可胜计况前项隄岸之外地势颇低若再濬深三尺阔一十二丈起土以为外隄就将内隄原有减水闸三座改作通水桥洞接引湖水于内行舟仍于外隄造减水闸三座以节水利虽遇风涛亦无前患若兴此役约用一万三千余人六十工可完毎人日给口粮二升该用粮米一万五千六百余石合用筑隄桩木五万四千余根草二十七万余束造减水闸并改造通水桥洞约用桩木砖石等料并工价银二百余两又看得扬州湾头镇迤东河道内通通泰等五州县二千户所富安等二十四盐场其间有鱼盐柴草之利在前河道疏通之时二千户所运粮船只俱在本所艌脩客商引盐装至仪真毎引船钱不过用银四五分扬州柴草毎束止卖铜钱二三文近年以来河道淤浅不曾挑捞加以天旱雨少河水干断舟楫不通鱼盐柴米等项俱用旱车装载二所运粮船只不得囘还本所牛车脚贵柴米价髙以致客商失防本钱军民不得聊生前项河道自湾头起至通州白浦止三百四十余里俱用挑阔八丈深三尺约用八万五千六百余人六十工可完毎人日给口粮二升该用粮米十万二千七百九十余石再看得雷公上下塘勾城塘陈公塘俱系汉唐以来古迹各有放水减水闸座年久坍塌遗址见在近年以来止是打造土坝拦水随修随坍不能蓄积水利若毎塘修造板闸一座减水闸二座潦则减水不致冲决塘岸旱则放水得以接济运河以上四塘共造放水板闸四座减水闸八座除旧有砖石外约用砖石桩木等料价值并匠作工价银二千余两臣虽无识询之于众咸以谓若将以上三件河道依前整理庶防舟楫疏通永无浅阻风涛之患而为往来军民无穷之便也但系前项工程浩大合用人力钱粮数多况扬州府地方连年灾伤人民穷困已极仓库钱粮不敷兼且迩来象示警边境不宁人心惊疑如斯之役未易轻举须候时和嵗丰人力寛舒方可为之惟修理陈公等塘闸座一事既不起倩人夫止用前项工价为之颇易如蒙乞勅该部计议合无于本府收贮解京船料铜钱内委官支给收买物料脩造闸座亦可以蓄积水利接济运河为此成化八年三月二十二日具题
　　乞罢巡河管泉等项官员奏状
　　准本部咨准吏部咨该钦差印绶监太监韦焕题里河一带自通州直抵仪真等处虽有巡河御史等官因无专主等待更替致使河道连年淤浅阻碍船行具题抄出该吏部防同户工二部计议奏奉钦依自通州至德州一带河道着郎中陆镛专管自德州至济寜一带着副使陈善专管自沛县至仪真瓜州一带着郎中郭升专管仍请勅命臣总理其事严督沿河一带巡视等官并军卫有司人等凡前项河洪闸坝湖泊泉源铺夫井树及一应河道事宜根究本末设法措置以次修复不许诸人侵占阻滞务在通行经久利便其见在管河巡河管泉等项官员应否去留宜从总理河道官处置定夺行移到臣除领勅前去沿河一带提督郎中等官陆镛等并军卫有司人等将河洪闸坝湖泊泉源铺夫井树及一应河道事宜根究本末设法措置渐次修复候工程完日另行具奏外查得扬州府一带河道见有主事崔陞管理淮安府一带河道见有漕运衙门问刑主事游佐并清江浦提举司督造船只主事屠勲兼管徐州洪有主事王道专管吕梁洪有主事谢敬専管济寜南北天井等二十闸主事过璘专管临清至荆门一十五闸卫河提举司督造船只主事南鹏兼管济寜迤南至仪真瓜州又有御史方中专管巡河迤北至直沽等处又有巡盐御史兼管巡河兖州等处又有主事张盛专管泉源臣看得徐吕二洪济寜州天井在城赵村三闸临清县新开等四闸最为要不可一日无人管理其余河道闸坝泉源今既令郎中陆镛副使陈善郎中郭升等专管若又存留管河巡河管泉主事御史管理非惟甲可乙否掣肘难行抑恐互相推托因而悮事合无令主事王道专管徐州洪谢敬专管吕梁洪过璘专管济寜天井在城赵村三闸并上新下新宫村呉泰四闸南鹏兼管临清县新开等四闸其余一应河道闸坝泉源等项着陆镛郭升陈善各照原分地方管理将管河主事崔陞管泉主事张盛巡河御史方中取囘其余问刑造船主事巡盐御史兼理河道者令其止管本等事务不必似前兼理庶防事体归一易于责成缘系该部奏奉钦依见在管河巡河管泉官员应否去留宜从总理河道官处置定夺事理未敢擅便具题
　　言诏令不可失信奏状
　　臣闻信者国之寳民之所依以立者也诏者国之号令敷恩泽感人心而示之以必信者也易曰涣汗其大号言号令如汗之出而不反也书曰慎乃出令令出惟行弗惟反言号令之出不可不谨行之不可不信也魏文侯小国之君不失虞人之期商鞅霸者之佐不废徙木之信矧为亿兆之君师者乎庸言亦信庸行亦谨矧布诏令于四方者乎臣伏覩诏书内一欵自成化七年十一月十六日昧爽以前官吏军民人等有犯除谋反大逆谋叛子孙谋杀祖父母父母妻妾杀夫奴婢杀主蛊毒魇魅毒药杀人强盗人命妖言不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之钦此臣闻顺德府知府黎永明止因殴公差人员获谴浙江布政使等官刘福等止因织造段疋不如法致罪别无另项重情况又犯在革前今却以降调等项发遣是前项明诏不信于天下也设或此事传播四方使惧罪逃躱反侧不安者闻之谁肯自首求免乎臣恐由是幅之内人怀危疑倘有不虞之事发咫尺之书求济一时之急谁复肯信不信则不从不从岂不误朝廷之大事乎议者以为生杀予夺由朝廷臣下岂宜妄议臣愚以为理之当生杀予夺而生杀予夺之可也不当生杀予夺而生杀予夺之未可也若赏一人而千万人劝则赏之罚一人而千万人惧则罚之此公天下之赏罚则所谓理之当生杀予夺而生杀予夺者也赏一人而千万人不劝则谓之淫赏罚一人而千万人不惧则谓之滥罚此非公天下之赏罚即所谓理之不当生杀予夺而生杀予夺者也且君以聴言为明臣以进言为忠朝廷赏罚合乎宜臣固当将顺之未合乎宜亦当匡救之岂可以越人视秦人之肥瘠忽焉而不加喜戚于其心乎然黎永明等之事虽曰出自一时圣断而执法之官亦不能辞其责何则汉文帝时张释之为廷尉文帝欲重犯跸之罪释之曰当罚金文帝怒释之曰法者天下之公共也今法如是更重之是法不信于民也且廷尉天下之平也一倾天下用法皆为之轻重民安所措其手足文帝从之其后文帝又欲族盗髙庙器者释之曰当弃市文帝怒释之谢曰法如是足也今盗髙庙器而族之假令愚民取长陵一抔土陛下且何以加其法乎文帝许之至今百世之下莫不称文帝之仁明释之之执法设若初发落黎永明等之时法司能如释之之执法以奏陛下圣明寛仁未有不赐俞允黎永明等未有不防旷荡之恩天下后世未有不称陛下如文帝称今之法司如释之者然而此事虽小害信为大臣之所以恳恳为陛下言者不但为黎永明等惜为天下惜不但为天下惜实为朝廷惜也倘防陛下不弃刍荛之言将黎永明等并依革前宥之使复其职庶明诏可以取信于天下而不误事于将来矣臣愚更望陛下自今伊始凡罪之当罚者虽贵近必罚功之当赏者虽疏逺必赏发一号令出一诏旨亦宜熟思审处求合人心然后付之有司行之天下如金石之坚如四时之信使万姓咸悦逺近归心又何患中国之不安四夷之不服哉若赏罚过当号令不一曰治曰安非臣之所能知也臣以菲材叨司邦刑知而不言是谓有隠伏乞皇上怜其直赦其罪不胜大幸
　　言运船前进囘淮扬修理河塘坝座奏状
　　臣先准户部咨提督分管河道郎中等官并沿河一带军卫有司整理河道催儧粮船七月十八日等日淮扬地方风雨大作山水泛涨冲决河塘坝座损坏隄岸随即提督各该委官整理修筑缘工程浩大卒急难完已将粮船俱过扬州月日及修理河塘坝座畧节缘由各另具题外近准吏部左侍郎尹旻咨为督催漕运事臣又公同本官并总督漕运左佥都御史张鹏等往来提督催儧粮船昨在德州已将河道近颇有水并粮船所过地方缘由具题外今臣已抵直隷河间府静海县地方查得各卫所粮船已到京通州等仓上纳及过天津迤北者约有十之七过临清者约有十之九俱已昼夜前进无阻况有侍郎尹旻等催儧处置事必停妥臣欲候粮船俱到通州之日前去督修淮扬河塘坝座诚恐冬深土冻前工难成有悮来年漕运之计未便除于十月初一日前去淮扬督修河塘坝座外谨具题知
　　言管河官应否添设奏状
　　准工部咨都水清吏司案呈准户部四川清吏司手本奉本部送戸科抄出巡按直隷监察御史娄谦题五事内一件整理河道事看得管河官员原无额设俱系沿河军卫有司委官管理各多懦弱无为更易不常以致责无所归事鲜成效见今虽有工部郎中陆镛等官分投管理然亦不过提其大纲而已若欲事有定规必须官有专主查得临清济寜沿河一带府州县分俱有额设管河官员如蒙乞勅该部计议合无自通州直抵临清除各府州并仝设县分照旧委官管理外其余裁减县分照依临清迤南事例添设管河官一员不许别项差使各另专一管理河道等因该通政使司官奏奉圣旨该部知道钦此钦遵备由手本到司案查近该钦差总理河道刑部左侍郎王题称自仪真直抵通州一带河道闸座泉源照依原拟分与郎中等官陆镛等管理要将管河主事崔陞管泉主事张盛巡河御史方中取囘其余造船主事巡盐御史兼理河道者令其止管本等事务庶使事体归一易于责成等因本部已经依拟覆奏通行遵守去后今巡盐御史娄谦又奏前因案呈叅照所奏要于裁减县分照依临清迤南事例添设管河官员一节未审有无相应违碍合就移咨斟酌应否务合时宜径自施行备咨准此照得通州直抵临清一带河道委的多有滩浅旱则阻滞船只潦则冲决隄岸常要扒捞修筑必如御史娄谦所言将前项地方裁减县分照依临清迤南事例添设管河官员专一管理方能有济但沿河顺天府所属七州县河间府所属十州县广平府所属中间止有武清一县原设浅铺修隄等项人夫二百三十名却系全设衙门其余裁减县分人夫多者不过百余名少者止有三五十名比之临清迤南县分河道工程人夫数目不及十之一二若各添设官一员专管俸禄仆马不无烦扰及查得沿河扬州府所属四州县淮安府所属六州县徐州并所属沛县中间闸坝洪浅湖塘等项最为要毎处所设各项人夫多者数千名少亦不下数百名毎嵗修隄打坝等项费用桩草等料数百万计前项府州县亦无添设管河官员止是委官管理若府州县所委官员专一往来督属整理亦不误事柰何常被巡抚巡按等官差委勘理别事动经旬月不到河塘况所属委官多不得人虽有分管河道郎中等官地方广逺一时照管不及未免有误如防乞勅该部计议合无照例将顺天河间扬州淮安四府各添设管河通判一员徐州添设管河判官一员专一督同所属官吏委官整理河道一应事务俱不许别项差遣仍令分管河道郎中副使等官往来提督比较如此则官亦不繁事亦可集缘系工部行令臣斟酌应否务合时宜径自施行事理未敢擅便具题
　　言里河一带灾异奏状
　　去年自京师直抵扬州南北三千余里水旱灾伤五谷薄收军民艰食今嵗正月初间止得一雪自雪后至今八十余日雨泽少降狂风迭作飞沙扬尘遮天蔽日弥月不止田地干燥河水耗散麦苖出土多被沙壅谷种虽下未曾萌芽臣又访得临清武城至德州一带地方三月初四日申时分有黑气自西北而来忽然昼晦出手不见掌比之夜间天隂无星月之时黑暗尤甚移时方退民心十分惊愕不寜臣虽不通术数亦知其非休征也但沿河一带军民目今已自十室九空缺食糊口父母兄弟离散妻子不相顾流移死亡不可胜数若到四月间再不降雨二麦恐无所望富者亦难存活臣往来河道之间目击耳闻岂忍循黙伏望皇上以宗社为念特降香帛遣官分祭各处山川之神祈祷雨泽以济枯涸以慰民望以固根本仍诏廷臣讲究弭灾防患之策求其至切至要可以囘天意可以安民心可以延国祚于亿万年者而力行之必有效验臣不胜大愿为此具题该礼部覆奏奉圣旨山东百姓既十分艰难须行实惠便降诏将今年税粮等项尽行蠲免顺天等府有灾伤处也量宜减免祭告遣侍郎刘吉就着闗领香帛银两去
　　山东得雨河道疏通奏状
　　今年三月十二日臣自通州南下本月二十五日到东昌府武城县已将沿河地方自正月以来雨泽少降狂风迭作田地干燥河水耗散乞请香帛祈祷等项缘由具题外四月初四日臣至济寜访得本州于三月二十八日夜得雨一阵不久而止至鱼台询访得雨日期与济寜同而其势颇大其雨止可润地河水无增四月十五日晚至古城驿遇雨至次日早方止河水颇增自古城而下至淮安至扬州河水深濶船只无阻臣复自扬州北上整理河道催儧粮船五月初五日到宿迁县地方偶遇河水泛涨比旧约增五六尺之深询问北来公差官员皆説近日山东徐州等处得雨闸河一带俱有饱水臣又访得未得水时泗州淮安等卫粮船到宿迁等县陆家墩等浅俱曾起剥得水之后臣亲见怀逺沔阳新安鳯阳仪真留守左等卫粮船至彼皆不起剥又得顺风俱各张帆而行滔滔无阻畧不费力军民懽悦皆曰今年得水早粮船比旧年定然早到此皆朝廷洪福军民赖之臣职专河防久旱之余遇兹大水岂胜忻忭除儧粮船日夜前进外缘系河道得水粮运疏通事理具题
　　改南京户部左侍郎谢恩奏状
  </div>
  <div class="pagination">
   <span class="current-page">
    1
   </span>
   <a href="王端毅奏议_page2.html">
    2
   </a>
   <a href="王端毅奏议_page3.html">
    3
   </a>
   <a href="王端毅奏议_page4.html">
    4
   </a>
   <a href="王端毅奏议_page5.html">
    5
   </a>
   <a href="王端毅奏议_page6.html">
    6
   </a>
   <a href="王端毅奏议_page7.html">
    7
   </a>
   <a href="王端毅奏议_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
