<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 13 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 13 页/共 66 页
  </h1>
  <div class="content">
   上仁宗乞固辞徽号【系第三状】　　刘　敞
　　臣两贡愚忠欲望陛下辞不受所加尊号似未防采纳臣岂敢沮众人之意岂敢损主上之美实以谓崇陛下之称号不如明陛下之谦逊徇臣子归美报上之心不如广君父克已畏天之道此事至重至大在陛下力能行之不当复询左右之臣今羣臣已五上表聴之则顿失二十年谦逊之美不聴则合于严恭寅畏持盈克逊之义亦令四方无以窥圣徳之浅深臣虽狂暗窃重惜此举不敢不再三陈闻【嘉祐四年七月上】
　　上英宗乞不受尊号　　　司马光
　　臣闻谦徳之美尊而益光施之神人无不恱顺窃见陛下将有事于南郊羣臣循袭故事请上尊号以陛下睿智聪明徽柔懿恭享兹鸿名云何不可正以属者暴雨为灾田稼漂没编户失业吁嗟之声盈于道路迄今未息陛下当此之际正宜深自抑损以承答天谴释众心况尊号非古近出有唐陛下受而有之不足以褒大圣功推而不居足以发挥盛徳所有羣臣上尊号表伏乞陛下拒而勿受仍令更不得上表此亦区区微诚欲裨益万分之一也【治平二年七月宰臣韩等上表请上尊号光以九月上此奏时知谏院由是羣臣上表终不允】
　　上英宗乞不受尊号更下诏书深自咎责
　　司马光
　　臣闻王者父天母地子育黎元严恭神畏惧灾异故能安靖国家享有多福自生民以来不易之道也天虽至髙视听甚迩朝夕不离王者左右顺吉逆凶应若影响此乃诗书所载圣人所言岂可谓之漠然无知而简忽不顾哉臣伏见陛下践阼已来太阳侵色中有黒子大风昼晦冬温无冰连年大水漂没庐田以至今嵗灾异尤甚彗星彰见光炎隆炽朝东暮西连月乃灭飞蝗害稼日有食之加之陜西河东夏秋乏雨禾既不收麦仍未种赤子恓惶流离满路西戎内侮邉鄙未安当此之际羣臣宜劝导陛下以只畏天命勤恤民隠克已谦约博求至言以消复变咎延致善祥而朝廷晏然曽不为意或以为自有常数非闗人事或以为景星嘉瑞更当有福今者又有佞臣建议请上尊号其为欺蔽上天罔诬海内孰甚于此是使上帝神怫郁不怿自拜表以来陛下婴此疾疢乆而未愈此皆羣臣谄谀之罪陛下岂得不省寤而深思哉臣不胜区区忘生触死伏望陛下自以圣意止羣臣所上表章却尊号而勿受更下诏书深自咎责咨谋四方广开言路求所以事天养民转灾为福之道俟圣体康复政化流通天时丰穰人心恱豫然后推崇徽号何晚之有如此庶几上帝收还威怒福禄大集圣躬和平勿药有喜羣生百姓莫不幸甚况陛下向者郊礼之前辞尊号不受天下称诵盛德至今未已然则是弃虚名而得实名舍虚美而取实美也于陛下何损焉臣荷国大恩承乏侍从诚见近日羣臣皆以言为讳入则拜手稽首请加鸿名出则错立族谈腹非窃笑终无一人为陛下正言其不可者臣窃痛之是敢妄进狂瞽惟圣明采察【治平三年十一月上时为龙图阁学士判流内铨】
　　上神宗乞断以圣意勿受尊号之请
　　司马光
　　臣今月十七日准内降曽公亮等上尊号第三表检防旧例合降不允批答已具牓子审取圣防去讫臣窃惟上尊号之礼非先王令典起于唐武后中宗之世遂为故事因循至今伏见太祖开寳九年羣臣上尊号有一统太平字太祖以燕晋未平却而不受以是见圣人之志茍无其实终不肯有其名也太宗端拱二年诏曰前所加尊号尽从省去且曰以理言之皇帝二字亦未可兼称朕欲称王但不可与诸子同耳羣臣恳请乃受法天崇道四字而已其后终身遂不复増益先帝治平二年辞尊号不受天下莫不称颂圣德不幸次年有谄谀之臣建言国家与契丹常有往来书彼有尊号中国独无足为深耻于是羣臣复以非时上尊号论者甚为朝廷惜之昔汉文帝遗单于书以尺一牍单于答以尺二寸牍自称天地所生日月所置匈奴大单于未闻文帝复为胜大之名以加之也学者至今称文帝谦德之美未尝以为可耻也此乃不识大体之言诚不足信耳今羣臣以故事上尊号臣愚以为陛下聪明睿智虽享有鸿名然践阼未乆又在亮隂之中考之事体似未宜受陛下诚能断以圣意推而不居既不允所请仍令更不得上表则颂叹之声将洋溢四海此所谓一谦四益可以舍虚名而得实誉者也伏望陛下更加详择【熈宁元年七月宰臣曽公亮等上表请上尊号光上此奏时为翰林学士手诏荅云览卿来奏深谅忠诚朕方以频日淫雨甲申地震天威彰著日虞倾祸实深忧懐被此鸿名有慙面目况在忧隂亦难当是盛典诚如卿言今已批降指挥可善为答辞使中外知朕至诚实乃内顾慙惧非是欺众以邀虚名遂终不许】
　　上神宗乞深思灾变之大勿受徽号
　　韩　维
　　臣昨日伏覩中书劄子下礼院以四月一日拜表上尊号夫尊号者非起于治古而生于后世人君之侈心平居为之已累谦徳施于寅畏消复之日实于义理有害何则比年以来地震徧天下而河北尤为已甚自前史故老传闻罕有若此之异加以冬无宿雪春无嘉雨寒暑晦明反理失节今兹河北地震尚未止流民尚未复畿甸诸道尚未有得雨处而都下风霾日夕发作乃欲以此时褒颂功徳崇上尊号臣窃以为非其时矣且陛下忧悯旱暵徧祷于天地庙社之司计其祝文必须引咎谢谴嘉应未答而遽举推崇之礼虽陛下冲挹未必当之然而事理相反有异诚一恐不足以动天消变假使此事是圣意切所欲得犹当痛自损抑以答天戒况陛下兼皇帝而称之尚何顾此数字之美乎伏望圣慈深思灾变之大务以至诚为本亟出手诏推而勿受臣愚戆但知有益人君则为之不识忌讳惟陛下寛其言而取其意则天下幸甚【熈宁二年宰臣富弼等表上尊号维上此奏诏答不允维时为龙图阁直学士兼侍讲四年六月宰臣王安石等七年七月宰臣韩维等十年七月宰臣吴充等皆上尊号诏答不允元丰三年七月遂降诏曰朕惟皇以道帝以徳王以业各因时制名用配其实何必加崇尊号以自饰哉秦汉以来尊天子曰皇帝其亦至矣朕承祖宗之休宅士民之上凡虚文繁礼悉已革去而近司羣辟犹或时以称号见请虽出于归美报上之忠然非朕所以若稽先王之意今后毎遇大礼罢礼部不得表上尊号】







　　宋名臣奏议巻二十五
　　钦定四库全书
　　宋名臣奏议巻二十六
　　宋　赵汝愚　编
　　帝系门
　　皇太后
　　上章献皇后乞还政　　　　刘随
　　臣恭惟皇太后天资圣明手扶宗社爰自先朝不豫万几倦勤皇帝养徳东朝选贤咨善太后预闻政事参决居多洎皇帝膺龙跃之期年尚冲幼太后承顾托之命心如坚石垂帘以对羣臣尽力以报先帝戎夷率服华夏乂宁终始不渝中外咸仰于国家显隆平之业于皇帝极慈爱之情天地之功全母子之道备光辉简册垂亿万年然天下治矣王业崇矣皇帝长矣太后勤矣而犹祁寒盛暑劳苦圣躬一日万几烦于听断臣闻虚心以致遐夀澄神以保太和是以神仙夀同天地者不劳心而役神也臣愚欲乞今后军国常务并逐日专取皇帝处分所贵清神养素延圣母万夀之期内侍问安成皇帝孝治之德天下幸甚【天圣八年上时为侍御史知杂事】
　　上慈圣皇后论任人赏罚要在至公名体礼
　　数当抑损　　　　　　司马光
　　臣恭惟皇帝继统哀毁成疾未能亲政恭请殿下同决庶务臣愚伏计殿下念宗庙社稷之重为四海黎元之计不得已而临之非中心所欲也若皇帝圣体不日康寕殿下必推而不居若药石未效则殿下方且总揽万几未暇自安故凡举措动静不可不戒谨留心焉方今天下之势危于累卵小大战战忧虑百端若非君臣同心内外协力夙夜勤劳以徇国家之急则祸难之生岂可胜讳哉夫安危之本在于任人治乱之机在于赏罚二者不可不察也若中外百官各得其人贤能者进不肖者退忠直者亲防佞者疎则天下何得不安任职之臣多非其人贤能者退不肖者进忠直者疎防佞者亲则天下何得不危赏不因喜罚不因怒赏必有所劝罚必有所惩则天下何得不治喜则滥赏怒则妄罚赏加于无功罚加于无罪则天下何得不乱然则天下安危治乱不在于他在于人主方寸之地而已矣凡御下之道恩过则骄骄则不可不戢之以威威过则怨怨则不可不施之以恩恩威之道圣人所以制世御俗犹天地之有隂阳损之益之不失中和以生成万物者也夫恩者欲物之亲已也有时而生怨威者欲物之畏已也有时而生慢小人之性恩过则骄骄而裁之则怨矣爵禄赏赐妄加于人则其同皆曰我与彼才相若也功相敌也彼得之而我独不得何哉是出一恩而召羣怨也故曰恩有时而生怨也威严太盛则人无所容刑罚烦苛则滥及无辜则其同皆曰是过也人谁无之彼既不免行将及我于是乎穷迫思乱为其上者乃更畏恐而求姑息是始于严而终于慢也故曰威有时而生慢也如是则为人上者岂不至难哉盖善为人上者不然恩必施于有功而罚必加于有罪恩虽至厚而人不敢妬者何也众人之所与也罚虽至重而人无所怨者何也众人之所恶也大行皇帝天性至仁羣臣之功或未足言而赏之以厚罪或不可容而罚之至轻善则善矣而小人不识大恩者或几乎骄慢矣臣窃意殿下今兹继而为政必将糺之以严糺之以严诚是也然天下之人涵濡大行皇帝圣泽日乆一旦暴加绳检恐骇而离心伏愿殿下徐以义理教之戒之有不聼从而尤无良者然后加刑罚焉则谁敢不肃此善之善者也往者大行皇帝嗣位之初章献明肃皇太后保防圣躬纲纪四方进贤退奸镇抚中外于赵氏实有大功但于自奉之礼或崇重太过外亲鄙猥之人或忝汚官职左右防謟之臣或窃弄权柄此所以负谤于天下也今殿下初摄大政四方之人莫不观听以占盛徳臣以为凡名体礼数所以自奉者皆当深自贬抑伏乞尽依章献明肃皇太后故事以成谦顺之羙副四海之望大臣忠厚如王曽清纯如张知白刚正如鲁宗道质直如薛奎者殿下当信用之与共谋天下之事鄙猥如马季良防謟如罗崇勲者殿下当踈逺之不可宠以禄位听采其言也臣闻妇人内夫家而外父母家况后妃与国同体休戚如一若赵氏安则百姓皆安况于曹氏必世世长享富贵明矣赵氏不安则百姓涂地曹氏虽欲独安其可得乎是故政者正也为政之道莫若至公臣愿殿下熟察羣臣之中有贤才则举之有功则赏之虽贱如厮役憎如仇讐逺在千里之外皆不可弃遗如此则人谁不劝矣羣臣之中职事不修则废之有罪则刑之虽贵为公卿亲为兄弟近在耳目之前皆不可寛假如此则人谁不惧矣夫为善者劝为恶者惧百官称职万民乐业天下之安犹倚太山而坐平原也尚何忧哉然后俟皇帝圣体平宁授以治安之业自居长乐之宫坐享天下之飬则殿下圣善之徳冠絶前古光映后来虽周之文母汉之明徳不足比也臣备国家侍从之臣以谏诤为职不胜区区之诚妄冒以闻伏惟殿下置之几席少加听察臣光昧死再拜上防【嘉祐八年四月十三日上】
　　上慈圣皇后乞少避东殿　吕　诲
　　臣恭以殿下保佑圣子积三十年辅翊邦政又逾期月寰区泰定庙社安固慈恩至矣功徳大矣然而成全圣徳是惟艰哉以万几浩繁殿下劳心焦思曽未少休非所以燕怡福夀之本也况皇帝躬亲治事勤励如此在于圣虑可以慰安臣愚以谓东殿帘帏宜五七日一御谘询大臣无俾旷事庶少均暇逸于翊政之道亦无所损当在沈几奋于独防豫宣教命诞告明庭外形谦逊之宜中遂优游之乐上顺天道下厌羣情享是全美岂不休哉仰祈聪悟天下幸甚【治平元年三月上时为同知諌院】
　　上慈圣皇后乞罢帘前奏事龚鼎臣
　　臣伏以先帝以万世根本之计择主上立为子实殿下相之自宫车晏驾殿下衔哀隠苦定防于须臾立主上为天子主上纒忧遇疾大臣无所取决请殿下共聴庶政从容辅养数月自中都至于夷夏奠枕如昔者皆所赐也今主上圣躬既豫车驾两立宜于此时诏罢两府帘前奏事以终始天地之功则太姒太任之事何足道哉【治平元年四月上时为御史知杂事】
　　上慈圣皇后乞罢前奏事　傅尧俞
　　臣闻之于传曰未信而諌则以为谤已臣今进说于殿下者其几是与然臣备位外廷才微身贱俟见信而后言盖无期矣此臣所以犯贤哲之诫冒谤讟之嫌惓惓而不能自已者也惟殿下留神裁察臣于正月十九日尝奏疏乞还政事讫未防施行臣之所言固朝廷之大议殿下之深益夫何未之思也今物议喧然疑有防间交进故两宫之情似有所未甚通者夫以天下与人犹或疑之则何以信于人哉审如是臣窃以为过矣且一饭之恩匹夫未之敢忘况皇帝以明睿之资贯通古今而受人天下者乎臣谓殿下今日黜逺防间使不得前则慈孝之声明日并隆于天下矣至于忠防之辨古今以为难臣独谓之不然何则从容和解掩所不及欲殿下母子安康者忠言也揭一为十似是而非使殿下心志荧惑者防言也此岂可谓之难辨者哉臣前疏谓殿下积行累功于数十年间一旦定防援长君以安宗庙乃复犹豫不防将损盛徳者非茍云也顾察之未熟尔今天象差忒旱虐为变臣恐元元艰食盗贼浸起四方宁谧或不可常朝廷能中外一心思消弭之术为制御之策则庶几其忧不大惟人事动于下则天谴形于上殿下当防之于心复辟于皇帝则朝廷之事体正事体正则天下之疑忧解疑忧解则和气应和气应则纬象之忒旱虐之变可消而制驭之防可为殿下退就安荣挹万世无穷之福不知念此而玩信谀词忘忽至计怀万万必无可虑之疑岂不累睿哲先见之明乎今皇帝康复已久仁宗祥练逾四十日亿兆延颈以聴明诏事若早定可髙视于今古议不时决且贻诮于当世殿下顾利害何如哉况事不出于遗制非殿下之本意窃为殿下惜之臣恐缙绅之士章疏交上言涉讥诋而后圗之美名大业亏缺已多实不如先事之善也殿下勿谓臣言轻所陈者肺腑之素蕴勿谓臣职卑所持者人臣之公论惟殿下取臣两章极精而虑之则臣之言不为谤讟而可以取信矣此疏不敢露于人谨于外题状奏以闻【治平元年五月十日上时为殿中侍御史戊申皇太后乃出手书付中书还政是日遂不复防分军国事】
　　上慈圣皇后乞归符寳　　吕　诲
　　臣伏覩殿下近降手书以皇帝既安坚罢同政圣子恭孝遂成母志虽前世有还明辟之事亦未闻期月而成翊辅之功乃形谦逊之防休声茂实当垂光于万世矣然闻外议以符寳未归于上前臣有以知非殿下之意焉何则国政犹不欲其乆而复眷留符寳哉万一所司行遣之间稍有稽缓涉此议论甚非有益于圣躬亦恐前降书防或未孚于中外则有累全徳始终之际不可不谨尔臣所以沥恳而言万死无避唯祈鉴照天下幸甚【治平元年五月上时同知谏院】
　　上宣仁皇后论文德殿受册　范纯仁
　　臣近闻将来大皇太后册礼并依明肃太后故事于文徳殿受册縁明肃太后当时礼官议定合于崇政殿受册仁宗皇帝特降诏书移于前殿盖是人主尊奉母仪出于一时之诏非有司所定常行之礼今恐三省取防之际不曽详悉奏闻遂降敕命直依明肃故事更不用皇帝降诏便御文徳殿受册不惟不显皇帝尊奉之意兼不称太皇太后谦冲之徳縁自太皇太后同政以来至仁盛徳髙掩前古所行典礼为万世尊仰不必专稽明肃伏望特自太皇太后圣防指挥更令礼官子细详定务合中制以副圣意
　　贴黄易谦卦天道亏盈而益谦地道变盈而流谦神害盈而福谦人道恶盈而好谦一谦而四益随之又曰谦尊而光尚书曰满招损谦受益此皆经典之法言在圣明正所当务臣不胜区区犬马之诚乞赐采録【元祐三年二月十八日三省同奉圣防将来太皇太后受册依章献明肃之事皇太后受册依熈宁二年故事皇太妃与皇太后同日受册皇帝于殿上发册令尚书礼部太常寺详定仪注闻奏纯仁上此奏时同知枢宻院】
　　上宣仁皇后论文徳殿受册　陆　佃
　　臣伏惟太皇太后陛下自同聴防以来保防圣躬裁决万事敬天爱人动怀谦畏至公至明度越前古尚虑臣下未能将明圣意一切检用章献明肃皇后故事弗加讨论万一典礼阙失或累盛徳故臣虽愚陋辄慕古人事上笃于爱敬之意窃见天圣中翰林学士李维等尝上章献明肃皇后御崇政殿受册仪注复改御文徳殿縁文徳在紫宸垂拱之外故至今公议犹以维等所定仪注得礼之中惜其不果施行方当太皇太后陛下至诚虚心每事求当乗此嘉防或防收采特诏有司改御崇政殿受册明内外之辨自我神母垂训万世不胜大幸况于盛徳至仁有光无损臣职在礼官茍有所怀义当罄竭仰渎圣慈臣无任惶惧陨越之至【元祐二年二月上时为礼部侍郎】
　　上宣仁皇后论文徳殿受册　曽　肇
　　臣伏闻已降勅命将来太皇太后受册依章献明肃皇后故事臣伏考故事皇帝于大安殿发册【今大庆殿】皇太后于文徳殿受册今来诏防遵用旧典臣子之谊复何所言然臣伏见太皇太后自听政以来止于延和殿垂帘视事受契丹人使朝见亦止御崇政殿未尝出就外朝岂非以聴决万几出于权宜垂帘视事盖非得已而外朝者天子之正宁太皇太后崇执谦徳不欲临御以为天下后世法耶推此言之受册外朝殆非太皇太后之意特以故事当然尔窃详故事天圣二年两制定皇太后受册于崇政殿仁宗出自圣意特诏有司改文徳殿此盖人主一时之制非臣下之所得议也今皇帝述仁宗故事以极崇奉之礼孝敬之诚可谓至矣臣窃谓太皇太后傥于此时特下明诏发扬皇帝孝敬之诚而固执谦徳屈从天圣二年两制之议止于崇政殿受册则皇帝之孝愈显太皇太后之徳愈尊天地神灵孰不欢喜华夏蛮貊孰不推仰两谊俱得顾不美欤伏惟太皇太后聪明睿圣慈仁恭俭功徳之被天下尧舜禹汤不能逺过非独秦汉以来母后之所不及则虽日御外朝未足为过而臣乃于一受册之际犹以为言者诚见太皇太后执心谦冲至公至正动容周旋必务中礼非如汉唐母后私于其身必不以受册外朝为巳之欲臣愚故愿因此増广盛徳使天下晓然知圣心所在垂之万世以为典则而后之言礼者必曰母后不践外朝自太皇太后始岂非希世之髙行哉臣伏见昨者太皇太后志在爱人毅然独防令即英宗神御殿后建祖宗神御殿诏防深切闻者感动至于垂涕此自古明智之君未必能为而太皇太后行之无毫发吝则知今日退就便殿受册必非所难此臣所以敢言而不疑也夫一日出践外朝事至微也然臣窃有私忧过计者不得不极言之章献太后非独受册文徳殿而已元日御防庆殿受朝贺南郊礼成御防庆殿受贺长宁节御防庆殿百官上夀其后又入太庙行恭谢之礼此皆天圣明道故事窃恐有司以次行之不足以仰称太皇太后为宗庙社稷权宜听政之心克已复礼谦恭抑损之盛徳臣之私忧过计实在于此也太皇太后博览古今诗书以来母后得失盖无不知则于此举必能自择岂待臣言而后思然臣待罪侍从以论思为职茍有所见不敢黙黙【元祐二年二月上时为中书舍人三月二日内批付三省将来太皇太后受册有司虽检用章献明肃皇后故事当御文徳殿顾予凉薄岂敢上比章献明肃皇后所有将来受册可只就崇政殿宜令三省叙太皇太后此意降诏施行苏轼撰诏曰祥禫既终典册告具而有司用章献明肃皇后故事予当受册于文徳殿虽皇帝孝爱之意务极尊崇而朝廷损益之文各从宜称矧予凉薄常慕谦冲岂敢躬御治朝自同先后处之无过之地乃是爱君之深所有将来受册可只就崇政殿五日内降札子所进诏本从常慕字以下二十六字防意稍涉今是不免却有昔非之义可叙述太皇太后顾徳不及章献不敢必依章献御文徳殿故事宜三省改此意度进入六日中书改定诏本祥禫既终典册告具而有司遵用章献明肃皇后故事予当受册于文徳殿虽皇帝孝养之徳务极尊崇而朝廷损益之文各从宜称仰惟章献明肃皇后辅佐真庙拥佑仁皇茂业丰功宜见隆异顾予凉薄絶企徽音稽用旧仪实有惭徳所有将来受册可只就崇政殿七日降出行下】
　　上宣仁皇后论坤成节百官上夀
　　曽　肇
　　【元祐二年元日尚书省送到礼部状勘防将来太皇太后坤成节宰臣以下合行上夀之礼今来本司参详准近降诏书太皇太后御崇政殿行受册之礼所有坤成节亦合于崇政殿上夀其臣寮上夀升殿赐酒并文武百官拜表班次并乞比附天圣三年故事施行六月十八日三省枢密院同奉圣防将来坤成节依天圣三年长宁节故事于崇政殿上夀仍令文武百官诸军将校随班行上夀礼】
　　臣伏见太皇太后陛下昨者深自抑损特发德音不欲临御外朝退就崇政殿受册诏书一下中外嗟叹忠义之士至于感泣况臣待罪侍从尝献瞽言不谓偶合圣心特加收采非惟陛下克已复礼之圣又以知陛下虚心纳谏之明士生此时不能竭忠尽智裨补万一茍有所见懐而不言则窃位欺天何所逃责此臣所以不避冒黩之诛倾冩肝胆置于上前傥一言有补万死无悔臣窃闻近日有司建议坤成节于崇政殿上夀其升殿赐酒并文武百官拜表班次并比附天圣三年故事施行臣伏考天圣三年故事宰臣枢宻三司使学士知制诰待制节度使留后观察使契丹使班于殿廷上夀如礼赐酒三行百官诣内东门拜表称贺至天圣九年始御防庆殿百官上夀如乾元节之仪盖自天圣三年至八年以前凡六年尽如三年之制亦足以见当时君臣守礼畏义之心可谓至矣今者三省枢密院乃不全用天圣三年故事及今日有司之议特降朝防令文武百官诸军将校随班行上夀礼此臣之所未谕也太皇太后昨降诏书以谓不敢自同章献太后出临外朝故就崇政殿受册窃详圣意务从抑损今乃令百官将校皆赴崇政殿廷立班上夀则是天圣八年以前之所未有礼更増于旧在陛下谦恭抑损之志前后本末似不相称臣愚以谓此殆非太皇太后之意特执政大臣失于不思尔伏惟太皇太后陛下躬前世母后不可及之盛德有休息百姓覆育万物之大功受四海九州欢心爱戴之备养其为尊荣亦巳极矣岂待百官将校旅列于庭然后为贵哉臣愚故愿特诏有司一用天圣三年长寜节故事比附施行使天下之人知陛下谦恭抑损之志前后如一本末相称书之史册垂法万世岂不美哉书曰不矜细行终累大德为山九仞功亏一篑惟陛下留意无忽
　　贴黄臣窃见崇政殿廷不至寛广遇雨又须经繇延和殿前檐赴坐窃闻议者谓百官不赴则夏国使人亦不得与上夀赐酒臣愚以谓天圣中非无夏国使人自可遵用故事若以其外夷逺来奉贡特许入与上夀赐酒出自恩防宜亦可为更自圣意裁酌【礼部符准太皇太后已降指挥长宁节故事内文武百官诸军将校随班行上夀礼縁系天圣九年章献明肃皇后御防庆殿典故今来岂敢比用所以将来坤成节崇政殿上夀可只依天圣八年以前章献明肃皇后御崇政殿行上夀礼典故施行七月十日三省同奉圣旨依今来所得指挥施行肇时为中书舍人】
　　上宣仁皇后乞还政　　　　梁　焘
　　臣恭以皇帝陛下富于春秋早有天下仁圣孝爱之实蔼闻于外性资成定盛徳日新太皇太后陛下拥护圣躬夙夜不倦保佑之功永福宗社臣民欢欣四海仰戴今来选正中宫已得贤淑冬至大礼自当郊见天地天意人事上下协应惟是政机之烦乆劳同听归防人主不可过时此陛下今日甚盛之举也退托深宫頥神内景逺光前人垂法万世岂不美欤愿早赐处分以彰全圣如以臣言为然伏望明出手诏付大臣施行天下幸甚
　　贴黄此事在陛下必乆已思虑固不在臣下之有言臣辄控至诚上干宸聴以广聪明之益以决左右之惑唯愿早出睿旨直以还政为指挥不须更问故事如臣下别有献议伏望防然勿聴如有合用手诏文字望降宻防遣使到院谕臣即当进入【元祐七年上时为翰林学士】
　　上宣仁皇后乞还政【系第二状】　　梁　焘
　　臣昨在翰苑日甞宻具劄子披露肝胆冒闻圣聪陛下圣明洞察不赐疎斥嘉其忠荩用之辅政臣仰体眷遇益坚臣节重以身防宠荣而未行其言是以夙夜不遑宁处期必补报不敢少懐不尽之意致陛下有后时之悔陛下每有宣谕必以不喜管事为言常欲安静此圣意之本也臣未甞一日不思窃惟渊宸逺虑深识用臣前言适其时矣伏望检防前奏早赐诏音归断人主以全大功臣不胜激切尽言之至【元祐七年七月上时为尚书右丞】上钦宗论宣仁诬谤未明瑶华位号未复
　　杨　时
　　臣闻天下之本在国国之本在家窃惟宣仁圣烈皇后诬谤郁而未明瑶华无辜累经赦宥位号未复此二者陛下家事也寃抑不申如天下何臣幸得备位谏省胶口不言无以逭责谨列事之本末条具于左
　　臣昔见元丰末年伏见神宗皇帝不豫哲宗防冲宣仁圣烈皇后有防令歧王嘉王非宣召不得入内其周防之虑深矣是时王珪首建大议请立延安郡王为皇太子余人无言者退批圣语在中书仍关实录院众官签书本末详具天地神临之在上质之在傍不可诬也至元祐中蔡确以罪去其党始造为奸言以惑众听冀徼异日之福绍圣中章子厚蔡卞用事欲中伤旧臣报复私怨遂实其说上诬圣母而以大逆之名加王珪以定防之功归蔡确谓已亦与有力焉其为此谋非私于蔡确也其实自为因以中伤元祐之人耳天下衔寃积愤而不得发几四十年伏遇陛下嗣守神器如大明之升无幽不烛而臣幸得备位谏省不得不为陛下言之也凡元祐政事着在甲令者皆以焚毁灭迹则当时所批圣语必无遗矣然绍圣中所修时政记具在秘书省国史案犹可考也此天实存之以遗陛下伏乞下秘书省取索元祐时政记一赐览观足以究见事实而后昭洗王珪为臣不忠之名追夺蔡确冒受褒赠之典滥恩所被悉行追改以释天下积年愤郁之气臣不胜幸愿之至臣窃惟元祐皇后废处瑶华皆缘内侍郝随造成此祸中外寃之以为非辜无所赴愬上皇即位之初钦圣宪肃皇后垂听政自瑶华召还禁中复其位号天下无不称庆未几钦圣上宾奸臣造为浮议旋即废黜使其实有罪恶必不为钦圣所容议者或谓叔无立嫂之文尤为非理方钦圣垂始复妇位于嫂叔何与焉臣愿陛下断自宸衷复其位号上以承钦圣矜恤无辜之意下以副中外舆议之公不胜幸甚【靖康元年上时为谏议大夫】




　　宋名臣奏议巻二十六
　　钦定四库全书
　　宋名臣奏议巻二十七
　　宋　赵汝愚　编
　　帝系门
　　皇后上
　　上英宗乞不泛于诸臣家为颍王择妃
　　韩　维
　　臣累日以来传闻禁中泛至诸臣之家为颍王择妃审如此者臣窃以为非便臣闻夫妇者居室之大伦将以正家则承宗祀以继万世之嗣故礼之用惟婚姻为兢兢兢兢者谨之至也坊记曰诸侯不下渔色故君子逺色以为民纪此言诸侯不得自于其国网取容色若捕渔然所以推逺女色为民之纪法也伏以皇子颍王孝友聦明动履法度方向经学以观成德今卜族授室其系尤重臣愚以为宜厯选勲望之家谨择淑哲之媛考古纳采问名之义以礼成之不宜茍取华色而已近世简弃礼教不以为务婚娶之法自朝廷以达民庶荡然无制故风俗流靡犯礼者众贤士大夫未尝不发愤叹息窃幸国家有以振之今陛下始初清明为元子求妇而姑出茍简殆非所以矫世励俗反之雅正且无以示颍王使知室家之道在德而不在色也传称尤物足以移人诗咏淑女几以配上此诚智士仁人见防知终逺览祸福之原为世戒也陛下不可不加圣意焉【治平元年上时为诸王府记室参军直集贤院治平三年三月始纳故相向敏中孙女为皇子颍王妇即钦圣宪肃皇后也】上英宗乞下太常礼院修撰颍王聘纳仪范
　　邵　元
　　臣伏覩皇子颍王天资卓茂婚婣及期方陛下即政之初而元嗣克家之日推之于礼莫重于斯臣等伏见国朝亲王聘纳虽开寳通礼具存旧仪而因循未尝施行至有敲门羊酒镇柜钱银乃里巷之常谈盖搢绅之不道行于圣旦窃所未安欲乞降圣防下太常礼院博约旧典修撰颍王聘纳仪范其故事非礼者一切罢之【治平三年二月上时为颍王府翊善疏奏诏令礼院详定闻奏礼院奏开寳通礼亲王纳妃有纳采问名纳吉纳成请期亲迎同牢之礼国朝所未尝用今检到国朝防要皇亲婚礼物数请如防要故事从之】
　　上宣仁皇后乞蚤择后而素教之
　　彭汝砺
　　臣窃以古者能治其国非独修诸已者备也内亦有助焉后妃夫人能辅佐君子非独天性然也教亦有素焉后妃人君之配也天下国家安危治乱宗庙社稷之祸福子孙之贤不肖是系岂特其身哉此可谓甚重以天下之责以圣人之事望于一未笄之女子此可谓甚难然则择之可不谨乎择之必知所以教之自寒而暑非一日之积也则教之所以成物亦必有渐矣礼女子十年不出姆教婉娩听从执麻枲治丝茧织纴组紃学女事以供衣服观于祭祀纳酒浆笾豆菹醢礼相助奠诗曰后妃在父母家则志在于女功之事恭俭节用服澣濯之衣尊敬师傅则可以归安父母化天下以妇道也古之人其教之也素故其成也至诗曰谁其尸之有齐季女祭祀妇事齐钦母道自其幼时妇事母道非其教之素曷能与于此周南之治盛以其志为巻耳其効为桃夭其化为兎罝其德为汉广观原反本固有所在臣以谓皇帝陛下春秋富盛宜蚤择淑德之女以定后妃之位以明天下之教以正天下之本以对天之丕显休命立师傅保姆严宫室车服制度环佩之节陈图史之戒非正之声音顔色使不得乱其视听非正之玩好使不得至其前及其归也凡所欲皆其所尝闻之者也凡所享皆其所尝安之者也凡所恶皆其所戒焉者也此可谓善矣以陛下之神明博大得贤妃之助其治天下国家何有诗曰天监在下有命既集文王初载天作之合文王嘉止大邦有子天立厥配受命既固周既受命至配立而后言固则人主所以待内助如此然则择之岂可不谨教之岂可不早夫教之非豫也使得其人幸而已矣幸非可以为法也茍非其人祸莫甚焉凡臣之言称其辞则小稽其事则缓察其防则甚切惟太皇太后陛下留意毋忽【元祐四年五月上时为中书舍人】
　　上宣仁皇后论纳后宜先知者四事
　　范祖禹
　　臣伏奉诏防皇帝纳后六礼令翰林学士御史中丞两省给舍与礼部太常寺官同共详议臣窃伏思此乃国家大事万世之福祚所系风化所先自古圣王重之今陛下宜先知者有四不可不谨也臣谨稽之上古参之后世为陛下悉数而详言之一曰族姓二曰女德三曰隆礼四曰博议所谓族姓者臣闻古之帝王所与为婚姻者必大国诸侯先圣王之后勲贤之裔不然则甥舅之国也不以防贱上敌至尊故其福祚盛大子孙蕃昌昔黄帝娶于西陵之女是为嫘祖为黄帝正妃其子孙皆有天下五帝三王皆黄帝之后也髙辛娶陈丰氏之女是生帝尧虞舜娶帝尧之二女厘降于妫汭遂有天下大禹娶于涂山是生夏啓天下归之子孙享国四百七十余年成汤娶于有莘氏子孙有天下六百余年周之先祖后稷生于姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文王初载天作之合言文王之初有识天已生贤女为之配也又曰大邦有子伣天之妹文定厥祥亲迎于渭造舟为梁不显其光自古婚礼未有如文王之盛也太姜炎帝之后也太任太昊之后也太姒大禹之后也太姒生十子武王周公皆圣人也其余皆为显诸侯周之子孙徧于天下太姒之德也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男又曰刑于寡妻至于兄弟以御于家邦言文王之化自家及国以正天下也周南关雎后妃之德人伦之始风化天下皆美太任太姒也武王亦娶于姜是生成王周有天下三十余世八百余年其基本盖由此也故族姓不可不贵所谓女德者臣闻礼本夫妇诗始后妃治乱因之兴亡系焉三代之兴皆有贤妃其亡也皆有孽女夏之兴也以涂山其亡也以妹喜商之兴也以有娀其亡也以妲已周之兴也以姜嫄其亡也以褒姒此皆圣贤所纪诗书所载垂之后世以为永鉴者也秦汉以后婚姻多不正无足取法惟后汉显宗明德马后唐太宗文德长孙后宪宗懿安郭后皆有后德出于勲贤之家其余败乱足以为戒而已恭惟本朝太祖皇帝以来家道正而人伦明厯世皆有圣后内德之助自三代以来未有如本朝家法也皇帝圣德明茂睿质纯粹天监在下必生圣女以佑皇家惟陛下逺观上古近鉴后世上思天地宗庙之奉下为万世子孙之计选卜窈窕以母仪万国表正六宫非有德孰可以当之然闺门之德不可着见必视其世族观其祖考察其家风叅以庶事亦可知也昔汉之初大臣议欲立髙帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝文帝为汉之贤王亦由其母家仁善也故女德不可不先所谓隆礼者臣闻天子之与后犹天之与地日之与月阴之与阳相须而后成者也礼曰天子听男教后听女顺天子理阳道后治阴德教顺成俗内外和顺国家理治此之谓盛德又曰天子修男教父道也后修女顺母道也孔子对鲁哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也是故君子兴敬为亲舎敬是遗亲也弗爱不亲弗敬不正爱与敬其政之本与哀公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎又曰天地不合万物不生大昏万世之嗣也君何谓已重焉盖深非之也孔子遂言曰昔三代明王之政必敬其妻子也有道妻也者亲之主也敢不敬与礼又曰元冕齐戒神阴阳也将以为社稷主为先祖后而可以不致敬乎又曰敬而亲之先王之所以得天下也今臣与众官讨论讲议皆约先王之礼叅酌其宜不为过隆愿陛下勿以为疑进言者必曰天子至尊无敌于天下不当行夫妇之礼而荀卿有言天子无妻告人无匹也如此则是周公之典孔子之言皆不可信而荀卿之言可信也臣谨按礼冠昏唯有士礼而无天子诸侯之礼故三代以来唯以士礼推而上之为天子诸侯之礼盖以成人之与夫妇自天子至于士则一也臣窃闻亲王宗室之间娶妻殊无齐体之礼敬而亲之之义天下岂有独尊而无配偶者哉至于鄙慝之礼或杂戎蛮之俗或习委巷之风下自士族上流宫禁有渉于此者愿陛下一切屏絶之以正基本以先天下故礼不可不隆所谓博议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不预闻也昔慈圣光献之立也吕夷简定其议故其诏曰览上宰之敷言其册曰宗公鼎臣诵言于朝先是茶商陈氏女亦预选择王曽宋绶皆以为言大臣继有言者遂罢陈氏仁宗所以为圣者能从众也进言者必曰此陛下家事非外人所预自古误人主者多由此言也天子以四海为家中外之事孰非陛下家事大臣无不可预之事亦无不当预之人且陛下用一执政进一近臣必欲协天下人望况立皇后以母天下乎臣恐陛下一日降诏云立某氏为皇后则大臣虽有所见亦难乎议论矣今陛下之所选择莫若出其姓氏宣问大臣若圣志旣定而众议佥同则卜筮协从神其依天人之意无不同矣故议不可不博臣幸备劝讲其职在以帝王之事禆益圣徳故敢献其所闻臣之愚诚惟中宫正位之后四海之内室家相庆则宗社之福也狂瞽之言惟陛下留听【元祐五年十一月上时为给事中兼侍讲】
　　上宣仁皇后论立后当采用德阀不当勘选
　　吕希纯
　　臣窃以天子之与后犹日之与月阴之与阳相须而后成是以自古圣主有婚姻之始皆博访令族参求有德然后昭告宗庙成以昏礼其敬谨重正如此诗人推原周家受命之本上陈姜嫄周姜太任太姒之贤皆圣贤之后大邦之子其盛德不回其徽音可继故辅其君子世世修德昭受天命厯年长久未闻以聘纳之际参以阴阳数术者也三代礼文虽不尽见然礼记及周礼仪礼述大昏之义列媒妁之职载六礼之仪稍为详备畧无男女年命勘婚文以至汉唐而下史策所载亦无此制本朝制司天之官虽有婚书然自祖宗以来毎建中壸皆采用德阀不专以勘选为事且宣祖皇帝方在侧防天作之合固未尝集太史而议年命也然而昭宪太后实生太祖太宗为万世福是岂勘婚之力哉其婚书词义鄙浅及日官元不自信臣所虑者自降选后指挥已是逾岁诞圣年月其谁不知除日前供到家状犹或可信外若今日以后更令余家供析安知不改易女命以求附会虽尽合书法岂复可慿则恐论议迟迟徒为过谨旷日持久无益而已皇帝于后妃之议方当谦抑不言太皇太后推慈爱之念固欲尽众美以副宸心然则股肱大臣亦宜以身任其责况即今公卿士大夫之家例不勘婚人虽有贵贱之殊其于亲爱盖亦同尔乃敢断然不用者岂非以勘合年命为难信畧去拘忌为安便邪为人臣者固当推巳之所安以事君上不可如卜祝之论姑以逃责而已故臣敢因缘职事辄贡瞽言伏惟圣慈少赐裁择【元祐六年上时为太常丞】
　　上哲宗论纳后仪制　　　范祖禹
　　【准中书录黄三省枢宻院奏臣寮议到纳后六礼文字令同共看详拟定逐项合行仪制五礼命使今欲以都亭驿权为皇后行第发册命使其日皇帝服通天冠绛纱袍御文徳殿命使奉迎皇帝临轩与册礼使副同日遣皇后入内皇帝服通天冠绛纱袍御福宁殿】
　　臣窃以都亭驿常为辽使馆舍今纳皇后以母天下而先居之于逺人之馆恐非所以观示四方为正始之道也臣愚欲乞详酌以旧尚书省权为行第又临轩发防命使奉迎及皇后入内皇帝皆服通天冠绛纱袍臣谨案古昏礼用冕服无他服之文通天冠绛纱袍本以代古皮弁之服唐开元礼国朝开寳通礼亦皆服衮冕发册与奉迎同日将以为天地宗庙社稷之主继先圣之后其可以不致隆乎伏请皇帝临轩发册命使奉迎及皇后入内并服衮冕以重大昏之礼伏望圣慈更下三省枢宻院参酌庶于国体为便合于先王经礼之意所有录黄未敢行下谨具封还伏候勑防
　　贴黄议者或谓昨来发太皇太后册寳止服通天冠绛纱袍今纳皇后服冕有逾尊之嫌臣谨案冕服祭服也弁服齐服也故南郊致齐服通天冠绛纱袍祭之日乃服衮冕冕服所以交神非所以事亲也昏礼将以为天地宗庙社稷之主有神阴阳之义故服祭服与事亲之礼不同即无逾尊之嫌臣与邓伯温等议状已备论之今服通天冠绛纱袍于礼无所据臣窃惜圣朝讲明一代大典而于先王之礼无据则未足为法也伏乞更赐详酌【元祐六年八月上时为给事中兼侍讲】
　　上哲宗进家人卦解义　　范祖禹
　　臣近以权住经筵久不进讲陛下今月一日已御迩英又先降圣防过端午不住讲读此见陛下好学之至也而臣自五月以后比郊奉祠未获入侍伏覩中宫初建将行嘉礼实为正始之道王化之基恭惟本朝祖宗家法自三代以还盖未之有由汉以下皆不及也今陛下纳后以承天地以奉祖宗内尽孝养外美风化将以为万世法臣愚窃为陛下重之谨按周易家人之卦乃圣人所以定天下之端本臣辄不自拨敢撰集所闻先圣先贤遗言为解义一篇谨录上进以代奉事伏望圣慈少赐省览
　　臣祖禹曰家人之道以内为主女正则家正矣故其利在女之贞彖曰家人女正位乎内谓六二也男正位乎外谓九五也六二以柔得位而居中九五以刚得位而居尊男子居外女子居内男不言内女不言外男女之正莫大于此此天地之义阴阳之分也礼曰天子听男教后听女顺天子理阳道后治阴德天子听外治后听内职教顺成俗外内和顺国家理治此之谓盛德故天子之与后犹日之与月阴之与阳相须而后成者也其可以不正乎天子者天下之君也诸侯者一国之君也父母者一家之君也君不可以不严天子则天下之所严也诸侯则一国之所严也父母则一家之所严也故家人有严君焉父母之谓也父得父之道则慈子得子之道则孝兄得兄之道则友弟得弟之道则恭夫得夫之道则义妇得妇之道则听如此然后家道正推而行之以治天下故正家而天下定矣舜文王是也舜事父母瞽瞍底豫而天下之为父子者定象忧亦忧象喜亦喜而天下之为兄弟者定厘降二女于妫汭嫔于虞而天下之为夫妇者定文王孝于王季太任刑于太姒友于兄弟以御于家邦大学曰心正而后身修身修而后家齐家齐而后国治国治而后天下平象曰风自火出家人何谓也离火也巽风也火在内而风在外家人之道由内以相成故文中子曰明内而齐外也君子之居家也言必有物行必有常所以为家人法也孔子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之所以动天地也可不慎乎初九曰闲有家悔亡何谓也处家之初治家之始故必防闲之然后悔可亡王弼曰凡教在初而法在始当治之于未变严之于未渎也既变而后治之既渎而后严之则悔矣孟子曰身不行道不行于妻子君子言有物行有恒无僻志无妄好所以闲家也昔者桀惑于妺喜故夏亡纣惑于妲己故商亡幽王惑于褒姒故周亡晋献公惑于骊姬三世大乱唐高宗制于武后唐祚中絶中宗制于韦后身陷大祸皆不能闲之于初也闲之在于人心未变之时故象曰闲有家志未变也六二曰无攸遂在中馈贞吉何谓也坤之文言曰地道也妻道也臣道也地道无成而代有终也阴不为倡阳不为和故坤道柔顺承天而时行妻道无攸遂在中馈则正而吉矣古者女子十年不出姆教婉娩听从执麻枲治丝茧织纴组紃学女事以供衣服观于祭祀纳酒浆笾豆苴醢礼相助奠后妃在父母家则志在于女功之事恭俭节用服澣濯之衣尊敬师傅故闗雎美后妃之德其职在于供荇菜备庶物以奉宗庙又当辅佐君子内有进贤之志而无险诐私谒之心闗睢之化行则诸侯之夫人采蘩于沼沚用之公侯之事大夫之妻亦采苹藻盛之筐筥湘之锜釡以供祭祀之用皆无攸遂在中馈之事矣三代之亡皆以孽女乱政不修其职而预外事故武王数纣曰古人有言曰牝鸡无晨牝鸡之晨惟家之索今商王受惟妇言是用诗人刺幽王曰哲夫成城哲妇倾城妇有长舌维厉之阶乱匪降自天生自妇人又曰赫赫宗周褒姒烕之皆反此者也九三曰家人嗃嗃悔厉吉妇子嘻嘻终吝何谓也以阳处阳居下卦之上为家人之长刚严者也王弼曰行与其慢宁过乎恭家与其渎宁过乎严故家人嗃嗃至于其悔虽危犹不失吉妇子嘻嘻言笑无节终必有吝凡家之道主于严敬故象曰家人嗃嗃未失也妇子嘻嘻失家节也六四曰富家大吉何谓也以阴处阴体柔居巽少长有礼各得其序以听于上故象曰顺在位也富者非富以财而已家之富人之肥也礼曰父子笃兄弟睦夫妇和家之肥矣其大吉不亦宜乎九五曰王假有家勿恤吉何谓也阳居君位以家道治天下者也圣人以天下为一家以中国为一人故视天下如家视百姓如身爱人如爱身治天下如治家孔子曰身以及身子以及子妃以及妃君行此三者则忾乎天下矣大王之道也如此国家顺矣孟子曰天下之本在国国之本在家家之本在身正身所以治人正家所以治天下也舜举八元使布五教于四方父义母慈兄友弟恭子孝内平外成此以家道治天下而四海之内莫不交相爱也诗曰之子于归宜其家人大学曰宜其家人而后可以教国人先王欲正天下必自家始此家人之盛也故勿恤而吉王弼曰王至斯道以有其家古之人有行之者舜文王者是也上九曰有孚威如终吉何谓也以阳居上处家之终诚发于中而着于外人皆信之故曰有孚治家之道初则闲之终则严之者所以常久也孔子曰君子不重则不威传曰有威可畏谓之威扬雄曰貌重则有威又曰或问何如动而见畏曰畏人何如动而见侮曰侮人夫见畏与见侮无不由已又曰人必其自敬也然后人敬之君子之道本诸身故治家者始于修身终则反诸其身其身正而天下归之矣身处威敬人亦畏敬之夫如是岂有不终吉者乎故象曰威如之吉反身之谓也【元祐七年五月上时为礼部侍郎兼侍讲】
  </div>
  <div class="pagination">
   <a href="宋名臣奏议_page12.html">
    上一页
   </a>
   <span>
    ...
   </span>
   <a href="宋名臣奏议_page8.html">
    8
   </a>
   <a href="宋名臣奏议_page9.html">
    9
   </a>
   <a href="宋名臣奏议_page10.html">
    10
   </a>
   <a href="宋名臣奏议_page11.html">
    11
   </a>
   <a href="宋名臣奏议_page12.html">
    12
   </a>
   <span class="current-page">
    13
   </span>
   <a href="宋名臣奏议_page14.html">
    14
   </a>
   <a href="宋名臣奏议_page15.html">
    15
   </a>
   <a href="宋名臣奏议_page16.html">
    16
   </a>
   <a href="宋名臣奏议_page17.html">
    17
   </a>
   <a href="宋名臣奏议_page18.html">
    18
   </a>
   <span>
    ...
   </span>
   <a href="宋名臣奏议_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
