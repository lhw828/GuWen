<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 48 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 48 页/共 136 页
  </h1>
  <div class="content">
   脩举处士陈烈状曰臣伏见国家崇建学校近年以来太学生徒常至三四百人此朝廷盛羙之事数百年来未尝有也然而教导之方必慎其选其进徳修业必有笃行君子可以不言而化者使居其间以为学者师法庶几内修其实不止聚徒之多为虗名之羙也伏见福州处士陈烈清节茂行着自少时晚而益勤久而愈信非惟一方学者之所师盖天下之士皆推尊其道徳谓宜以礼致之朝廷必有裨补近闻命以官秩使教学于乡里其礼甚薄未足以称励贤旌徳之举臣今乞以博士之职召致太学虽未能尽其材亦足以副天下学者之所欲而成朝廷崇贤劝学之实
　　再举陈烈状曰臣尝奏举福州处士陈烈有道徳可为博士处之太学窃闻朝廷命以官秩俾之讲説而烈辞让不起臣亦尝知烈之为人其学行高古然非矫激之士其所蕴蓄亦欲有所施为况圣恩优异襃贲所及足以劝天下之为善者在烈不宜辞避然其进退之际亦有所难盖朝廷前命以本州教授彼方辞让而遽有国学之召义不得不辞然自古国家乐贤好士未始不如此在下者逡廵而避让在上者勤勤而不已以励难进之节而天下靡然识上有好贤不倦之心上下相成以劝风俗臣谓朝廷宜再加优命致烈必来则于其进退之际已足以勉励媮薄臣今欲乞未命以官但且召至京师彼必无名辞避俟其既至徐可推恩况今胡瑗疾病方乞致仕学校之职不可阙人能继瑗者非烈不可欲乞早赐指挥
　　修又举进士张立之状奏曰臣伏见朝廷之议常患方今士人名节不立民俗礼义不修所以取士多滥而浮僞难明愚民无知而冒犯者众盖由设教不笃而奨善无方也伏见徐州进士同三礼出身见守选人张立之能事父母有至孝之行着闻乡里本州百姓僧道列状称荐前后长吏累次保明安抚臣僚亦曽论奏至今未蒙朝廷甄擢其人母年八十无禄以养铨司近制于选人秪许入邉逺官立之家居则患禄不逮亲欲就逺官则难于扶侍有至孝之行而进退失所有累荐之美而襃劝不及于立之飬亲之志所希至少于朝廷奨善之道所施至多伏望圣慈特下铨司采问本人行止及前后论荐迹状与一本州合入官所贵旌一士之行劝一乡之人伏以古今致理先于孝子劝赏最勤今孝悌之科久废不举旌表之礼乆阙不行欲乞今后应有孝行着闻累被荐举者与一本州官令自化其乡里仍乞着爲永式其张立之如允臣所奏乞送铨司施行
　　四年修又论包拯不当代宋祁为三司使状奏曰臣闻治天下者在知用人之先后而已用人之法各有所宜军旅之士先材能朝廷之士先名节军旅主成功惟恐其不趋赏而争利其先材能而后名节者亦势使之然也朝廷主教化风俗之薄厚治道之污隆在乎用人而教化之行于下也不能家至而谆谆谕之故常务尊名节之士以风动天下而耸励其媮薄夫所谓名节之士者知防耻修礼逊不利于茍得不牵于茍随而惟义之所处白刄之威有所不避折枝之易有所不为而惟义之所守其立于朝廷进退举止皆可以为天下法也其人至难得也至可重也故为士者常贵名节以自重其身而君人者亦常全名节以飬成善士伏见陛下近除前御史中丞包拯为三司使命下之日中外喧然以谓朝廷贪拯之材而不为拯惜名节然犹冀拯能执节守义坚逊以避嫌疑而为朝廷惜事体数日之间遽闻拯已受命是可惜也亦可嗟也拯性好刚天姿峭直然素少学问朝廷事体或有不思至如逐其人而代其位虽初无是心然见得不能思义此皆不足恠若乃嫌疑之迹常人皆知可避而拯岂独不思哉昨闻拯在台日常自至中书诘责宰相指陈前三司使张方平过失怒宰相不早罢之既而台中僚属相继论列方平由此罢去而以宋祁代之又闻拯亦尝弹奏宋祁过失自其命出台中僚属又交章力言而祁亦因此而罢而拯遂代其任此所谓蹊田夺牛岂得无过而整冠纳履当避可疑者也如拯材能姿望虽别加进用人岂为嫌其不可为者惟三司使尔非惟自渉嫌疑其于朝廷所损不细臣请原其本末而言之国家自数十年来士君子务以恭谨静重为贤及其也循黙茍且頽堕寛弛习成风俗不以为非至于百职不修纪纲废壊时方无事固未觉其害也一旦黠虏犯邉兵出无功而财用空虚公私困弊盗贼并起天下骚然陛下奋然感悟思革其进用三数大臣鋭意于更张矣于此之时始増置谏官之员以宠用言事之臣俾之举职由是修纪纲而绳废壊遂欲分别贤不肖进退才不才而久之俗骤见而骇因共指言事者而非之或以为好讦隂私或以为公相倾陷或谓沽邀名誉或谓自圗进取羣言百端几惑上聼尚頼陛下至圣至明察见诸臣本以忘身徇国非为己利防间不入遂荷保全而中外之人乆而渐信自是以来二十年间台谏之选屡得谠言之士中间斥去奸邪屏絶权幸拾遗救失不可胜数是则纳谏之善从古所难自陛下临御以来实为甚盛于朝廷补助之效不为无功今中外皆安上下已信纎邪之人凡所举动每畏言事之臣而事无巨细亦惟言事是聼原其自始开发言路至今日之成效岂易致哉可不惜哉夫言人之过似于激讦逐人之位似于倾陥而言事之臣得以自明者惟无所利于其间尔而天下之人所以为信者亦以其无所利焉今拯并逐二臣自居其位使将来奸佞之人得以为説而惑乱主聼今后言事者不为人信而无以自明是则圣明用谏之功一旦由拯而壊夫有所不取之谓防有所不为之谓耻近臣举动人所仪法使拯于此时有所不取而不为可以风天下以防耻之节而拯取其所不宜取为其所不宜为岂自薄其身亦所以开诱他时言事之臣倾人以觊得相习成风此之为患岂谓小哉然拯所恃者惟以本无心尔夫心者藏于中而人所不见迹者示于外而天下所瞻今拯欲自信其不见之心而外掩天下之迹是犹手探其物口为不欲虽欲自信人谁信之此臣所谓嫌疑之不可不避也况如拯者少有孝行闻于乡里晚彰直节着在朝廷但其学问不深思虑不熟而处之乖当其人亦可惜也伏望陛下别选材臣为三司使而处拯他职置之京师使拯得避嫌疑之迹以觧天下之惑而全拯之名节不胜幸甚臣叨尘侍从职号论思昔尝亲见朝廷致谏之初甚难今又获见陛下用谏之效已着实不欲因拯而壊之者为朝廷惜也臣言狂计愚伏俟诛戮
　　五年修举布衣苏洵奏曰臣猥以庸虚叨尘侍从无所裨补常愧心顔窃慕古人荐贤推善之意以谓为时得士亦报国之一端往时自国家下诏书戒时文风励学者以近古盖自天圣迄今二十余年通经学古履中守道之士所得不可胜数而四海之广不能无山岩草野之遗其自重者既伏而不出故朝廷亦莫得而闻此乃如臣等辈所宜求而上逹也伏见眉州布衣苏洵履行淳固性识明达亦尝一举有司不中遂退而力学其论议精于物理而善识变权文章不为空言而期于有用其所撰权书衡论机防二十篇辞辨闳伟博于古而宜于今实有用之言非特能文之士也其人文行久为乡闾所称而守道安贫不营仕进茍无荐引则遂弃于圣时其所撰书二十篇臣谨随状上进伏望圣慈下两制看详如有可采乞赐甄録谨具状奏闻
　　庆歴三年监察御史里行包拯论县令轻授疏曰臣闻古之所重为民父母者县令耳今之所贱而不能振起风教者亦县令耳盖擢用之际未精其选凡其清流素望或稍挟权势之人即茍谋他官耻为县道但庸人下品甘于其职虽郡吏卒皆能诃制茍免罪戾之不暇欲振起风教为民父母其可得乎且今朝廷仕进清选大臣子弟偶縁文墨或希辟命即自下僚擢陞馆职不然才出外任例为签判不繇为县便作通判知州洎为长吏昧于民情懵然其间不知治道之出况四方多务令长尤在得人欲乞今后贴职并签判及京朝官凡歴任中不曽任县令及知县者不得便为长吏按察之官且令知县方得入通判知州如此则宰邑得其人长吏亦不能侥求而至
　　四年拯请不用苛虐之人充监司第一劄子曰臣窃见诸道转运司自兼按察及置判官以来并提刑狱等体量部下官吏章疏相继颇伤烦碎兼闻审刑院大理寺日近奏案尤多倍于往年况无大段罪名竝是掎摭防累不辩虗实一例论奏孤弱无援者则按以深文权势豪猾者则纵而不顾内则狥一身之利以殖其私外则窃振职之名以圗其进效尤无耻惟恐不及至有公清守节之人或不曲事左右为众所嫉者即被加诬搆成其罪遂使守已之士或负终身之玷可不痛惜哉且治平之世明盛之君必务徳泽罕用刑法故董仲舒曰阳为徳为春夏当和煦发生之时隂为刑为秋冬在虗空不用之防以此见天任徳不任刑也王者亦当上体天道下为民极故不宜过用重典以伤徳化昔暴世法网凝密动罹酷防下不堪命卒致溃乱老子曰其政察察其民缺缺其政闷闷其民淳淳臣愿圣明鉴于此言而无忽焉方今民力凋残国用窘廹若乃専用刻薄好进之吏则民不聊生窃恐非国家之福也虽朝廷累降诏命约束罕或遵禀此不去为患寖深欲望圣慈宣谕执政大臣应转运提刑等竝令精选廉干中正之人以充其职苛细矫激之軰屏而不用则天下幸甚拯又进第二劄子曰臣先曽上言以诸道转运使自兼按察及置判官以来并提刑狱等体量部下官吏颇伤烦碎兼审刑院大理寺奏案尤多倍于往年况无大段罪名并是掎摭防累不辨虚实一例论奏此盖茍圗振举之名以希进用之速尔遂使天下官吏各懐危惧其廉慎自守者则以为不才酷暴非法者则以为干事人人相效惟恐不逮民罹其患无所诉告殆非陛下委任之本意也其被体量之事或智虑所不及或人情偶不免若非切害亦可矜悯虽欲改过其路亡繇岂不痛惜哉兼访间天下茶塩酒税逐处长吏曲徇转运使之意以求课额羡溢民则例遭配买商旅则倍行诛剥为国敛怨无甚于此且朝廷设按察提刑之职盖欲去贪残之吏抚疲瘵之俗今乃务为苛网人不聊生窃恐未为国家之福也比者幸属郊禋盛礼大霈庆泽欲乞于赦书特行约束凡官吏先被体量者情非重犯咸许自新后或不悛必寘于法庶使悔过之人免负终身之累其诸处茶盐酒税亦乞除元额外不得擅増课利骚扰人户应系自来诸般调率且乞权罢以安海内生灵之心伏望圣慈少赐省察
　　仁宗时拯引王旦等故事论奏曰臣读先朝实録大中祥符中并益二州嵗满当代先帝徧阅侍从官姓名谓辅臣曰此等各有所长然求其文雅适用可委方面者鲜矣每念有唐名贤比肩而出何当时得人之多也王旦等曰方今下位岂无才俊或恐拔擢未至尔然观前代求贤不求其偹不以小疵掩其大徳今兹立朝之士谁为无过陛下每务保庇之然流言稍多则亦梗于任使大都迭相称誉近乎党纠过讦非近乎公鉴其爱憎唯托上圣诚哉是言至切至当縁近世之患正在于此以四海之广不患无贤而患在信用之不至尔且顷嵗以来凡有才名之士必遭险薄之軰假以他事中伤迨乎屏弃卒不得用议者迄今痛惜之欲望圣慈申命宰执应臣僚素有才行先以非辜被谴如杨纮王鼎王绰等虽曽叙用未复职任者竝乞复与甄擢或委之繁剧必有成效如是则风化日益羙贤杰日益耸积之以乆和气洽乎上下矣
　　拯知谏院请复封驳疏曰臣伏见朝廷近日凡有除改制命已行或物论未允者则臣僚上疏论驳因而追改者有之然未若精择而后用之之审也故外议諠然谓进退可否之柄不専于上流闻四方大损国体且两汉而下竝以左曹给事中显驳正之任李唐尤重其选若擢用未当则论列于内不显扬于外盖不欲明君之过沽己之直也近代则不然但建一防议一官则必扬言于朝以为己功噫为臣之选岂当如是乎窃覩国家循旧例置门下封驳司以近臣兼领未尝见封一勅驳一事但有封驳之名而无封驳之实因循不振岂不惜哉且歴代典故沦废多矣此局幸而未坠只在举而行之臣请特正封驳之职选两制以上慎重介直不挠者主之或命谏官兼掌应有除授之制竝先由门下其不可者得以辨别是非封还诏勅如此则差易改正兼免漏泄少裨圣政
　　拯又请先用举到官疏曰臣伏覩近日降勅节文委中书枢宻院选举主二十人令举堪充知州通判知县各一员者盖国家精择良吏之深防也所有内外被举之人至今未见擢任兼访闻逐路转运使累有体量到州县长吏等其间不才贪猥之尤甚者欲乞所举人内先次进用令往彼冲替若人数足日方议差除则疲乏之民受害深矣况幅贠至广官吏至众黩货暴政十有六七若不急于用人以革其弊亦朝廷之深忧不可不察
　　拯又论委任大臣防曰臣尝读汉书谷永曰帝王之徳莫大知人诚哉是言也夫王者端居岩廊之上垂拱而仰成者以能知人能官人使之然尔或异于是则虽尧舜之焦劳癯亦不能成无为之化也伏惟陛下以明叡之姿励精求治之切中外臣僚才与不才固无有能逃圣鉴者矣且丞弼之重最为今之极选而治乱系焉若乃挺然尽心敢任天下之责者即当委而付之设或拱黙取容以徇一身之利者亦当罢而去之惟在陛下神机洞照甄别而信任之尔若任而不择择而不精非止不能为治抑所以为害矣夫近臣中素有公望实才众所谓贤者陛下既得而知之亦宜亟擢而用之若知而不能用用而不能尽其才何以致理哉不可以邉陲不耸恬然便谓无事况诸路饥馑相继财用不足府库虗竭士卒骄惰振举纪律杜絶萌渐正是可为之时固宜参用贤者助成治体此尤不可缓也大抵今之居位者挟奸佞则蔽善而背公溺爱憎则卖直而嫁祸然但以势利相轧茍得无耻岂有援贤进能之意乎倘令如是辈比肩竝进而望风俗日益羙教化日益成其可得哉论者皆曰今若以防直退让有才之士择焉而用置诸左右则向日之失立可矫正而邪谄茍且忌刻奸险之徒当不令而去矣陛下何惮而不为哉臣以孤贱之迹叨预言责之任圗所以为报者惟思倾竭愚虑庶可上裨圣政万分之一陛下少留神明则天下防幸
　　拯又论大臣形迹事防曰臣伏见朝廷累年以来凡进用庶官裁防大事必避形迹以为公道上下相蔽习以为常有才者以形迹而不敢用不才者以形迹而不敢去事有可为者以形迹而不为事有不可行者以形迹而或行此盖茍避中伤以防后患尔为身谋则可为国谋则不当如是此最时政之大害也且天子择宰相宰相择诸司官长诸司官长参举僚属俾公卿大夫而下各称其职然后推诚委任坦无疑贰则中外协济政务修举如此而不臻治平者臣所未谕也臣伏读唐书太宗朝或言魏徴阿党者帝使温彦博騐之无状因令彦博让之且曰今后不得不存形迹他日徴入奏曰臣闻君臣协契义同一体岂可不存公道惟事形迹若君臣上下同遵此路则邦之兴丧或未可知帝瞿然改容曰吾已悔之矣又高宗尝责侍臣不进贤才李安期对曰圣帝明王莫不劳于求贤逸于任使设使尧舜苦已癯瘠不能用贤亦王化不行况天下至广非无英彦但比近公卿荐引即遭嚣谤以为朋党况沈滞者未伸而在位者已损所以人思茍免竞为缄默若人主虗已招纳广务捜访不忌恩雠惟能是用防既不入谁敢不竭忠诚此皆事由君上非臣下所能致也高宗深纳其言所以贞观永徽之代最号太平者盖由广延纳之道推至公之心使之然矣宜乎载在史册焕为羙谈伏自陛下嗣守神器已逾二纪日御便殿孜孜求治虽古先格王未有如是之焦劳也而时多疵疠民未富庶国廪罕蓄邦计益削者何也盖知人用人之道恐有所未尽尔昔齐桓公问管仲曰何者害霸曰不能知人害霸也知而不能用害霸也用而不能信害霸也信而又使小人参之害霸也夫管仲一诸侯佐尔犹慎于信用小人况巍巍盛徳复将有所间然乎伏望陛下奋干刚之威确然英断申命宰执进用贤隽斥去形迹之以广公正之路判忠佞抑侥幸察左右爱憎之説延中外谠直之议慎重名器振举纲目则可使教惇于上民悦于下召天地之和气致邦国于永宁惟在陛下日慎一日力行而已
　　拯又弹宋庠疏曰臣等今日中书谕奉圣防宣示宋庠自辨及求退等事臣等蒙陛下擢任处之谏垣惟采取天下公议别白贤不肖敷闻于上冀陛下倚任常得其人以熈大政不使贪冐非才者得以胶固其位害败于事乃臣等之职分陛下所责任者也固不敢縁私诋欺变白为黒惑乱陛下耳目动揺大臣爵位以取竒誉巧资身计斯亦臣等所自信陛下所明照者也臣等昨于二月二十二日具劄子论列宋庠自再秉衡轴首尾七年殊无建明略效补报而但隂拱持禄窃位素餐安防洋洋以为得防且复求觧之际陛下降诏未及断章庠乃从容遂止其请足见其固位无耻之甚也今乃自辨谓臣等议论暗合己意臣等亦谓宋庠本意暗合天下之议论斯不近于欺乎陛下所深察矣且云无过则又不然臣等窃以前代至于祖宗之朝罢免执政大臣莫不以其谟明无效取羣议而行也何则执政大臣与国同体不能尽心竭节灼然树立是谓之过宜乎当黜非如羣有司小官之类必有犯状挂于刑书乃为过也唐宪宗朝权徳舆为宰相不能有所发明时人讥之俄以循黙而罢复守本官宪宗聪明仁爱之主也徳舆文学徳行之臣也当时罢免只縁循默不必指瑕末致罪名而然也至如祖宗朝罢免范质宋琪李昉张齐贤亦只以不称职均劳逸为辞未尝明其过也近嵗方乃摭拾细故托以为名扬于外廷斯乃不识大体之臣上惑圣聼有乖举措非所以责大臣之义也宋庠岂无细过臣等不言之者盖为陛下惜此事体臣等所陈惟陛下圣度详处若以为是则乞依前来劄子早赐施行傥以臣等为谤讟时宰敢肆狂妄亦乞治正其罪重行降黜臣等无任激切竢命之至
　　拯请选谏议大夫防曰臣谨按唐六典隋氏门下省置谏议大夫从四品下龙朔中改为正谏大夫开元初复旧凡置四人掌侍从规谏仗下后言朝政得失故其秩峻其任重歴代以至祖宗未尝轻授近嵗殊不选择但以任叙迁如眘镛等軰昏瞆不才而皆践此职是以朝廷名器容易假人紊黩典常莫斯之甚臣欲乞今后应少卿少监等该磨勘改官如曽经职司委是素有才望为众所推者方得转谏议大夫其余不得徇入止授以大卿监所贵官无滥进流品益清
　　拯请选用提转长吏官上防曰臣闻王者之縂治天下也内则宰臣百执事外则按察之官刺史县令而已若中外各得其人协心以济则陛下垂拱仰成无为无事矣夫转运使提刑狱在乎察官吏之能否辨讼狱之寃滥以至生民利病财赋出入莫不莅焉事权至重责任尤剧设非其人则一路受敝如州县之职不举按察之吏又不以闻则朝廷无繇而知是一方之民有终无告者矣昔汉宣帝曰与我共理天下者其惟良二千石乎盖刺史县令耳目接于民事政令所出惨舒攸繋今朝廷既以轻授又数数更易其才者虽有育民济治之具亦乌所施设或又况庸庸者乎今粗举一二条陈如左窃见近日除授转运使但理资序不甚选择若江西路刘纬利州路李熙辅皆知识庸昧众所共知其提刑狱亦未甚得人若广西潘师旦江东令狐挺京西张士安河北席平皆素非干敏之才或无防洁之誉猥当是选宜乎不任其职虽近例竝委两制奏举然所举之人或才者又格以防文不用故不才者往往进焉乃是诃其细而忽其大恐非任才之意也欲乞今后应除转运使先望实而后资考则所得精矣凡举提刑若保荐之人不协公议即乞责其谬举别委他官如此则可絶徇私之请矣刺史县令前后条约非不丁宁其中滥进者亦众如曹琰自通判便授润州大郡果非理决人致死又闻韩松知鼎州縁本州控接蛮界居尝屯治军马旧系武臣知州后乞选差文资况韩松累任以不治闻岂可当此邉任乎欲乞今后应差知州竝令有司精覈治状审验人才以州郡繁简要僻差而授之庶几不至败事所有奏举县令即令流内铨选注繁剧不治之邑是则民瘼少而和气可召矣伏望圣慈申命宰府奉而行之则天下幸甚
　　拯请选河北知州防曰臣近伴北使往回窃见河北当路州军各系近邉控扼之地所有知州等竝是朝廷一一精选盖欲谨邉防训士卒以为急务今则不然但能増饰厨迎送使人及曲奉过客便为称职则羙誉日闻若稍异于此则谤议纷然往往因此降黜者有之縁每年两次人使往来动经七八个月逐防豫为准偹不敢少懈况去嵗两度非次人使乃是一年之内迎送絶无虗日又何暇略谋训练哉兼访闻北朝日夕集兵马添创营寨但以西讨为名然戎狄之心殊不可测议者虽云盟誓坚固万无负徳且安不忘危利或生害又况已然之兆不可不预为之备也臣观一路武臣未甚得人但售进市恩结挟弭谤尔一旦急用必无成功加以邉偹未完邉廪未实茍有骚动将何取济此朝廷所宜深虑也臣欲乞今后应縁邉及当路知州部署钤辖驻泊等竝武臣中不以官位高下但选擢有武艺将材可用者任之専责以守偹抚驭之术如有实效不可以浮议数有移替俾军民安其政令缓急不至败事如允臣所奏即乞特赐指挥
　　拯请选广南知州疏曰臣窃见广南应系知州例差奏防京朝官初任知县及一考者伏惟世禄之胄鲜惇义教童孺之嵗便忝仕籍未尝学政即使司民甫越朞年又移典郡且一邑之事尚未练悉六条之重安可责成地虽逺僻不可轻授方国家多务调率旁午逺民困重尤在得人臣前任瑞州日具知其事或无軄官防只是知州独贠管勾其猥冗恣横之辈则惟诛求庸懦懵昧者又全不晓事民罹其害无所诉告提刑转运使惮其逺恶复不防廵歴按劾但上下相蒙耳臣欲乞今后奏防京朝官合该广南知州者竝令于次任知县内选有治绩及举主者方得差移并乞勘防元无职官防各选置一贠仍令转运提刑司非时不得差出所贵闗掌郡事辑宁异俗
　　拯请选利州转运使防曰臣伏见中书劄子知巴州杨佐奏昨体量得廵检防士宁为事过当非理打骂兵士州司取勘及提刑转运使廵歴到州问防士宁有何不协只一向盘问所劾官况顿士宁与李熙辅有旧虑作本司采访施行若顿士宁指论臣诏法何以遵守又见本路提刑司奏巴州见禁廵检顿士宁并兵士等及转运使李熈辅到彼审问防顿士宁口称屈抑及分析知州不公事一面行遣差官往彼推勘及差利州通判史世隆往巴州权交替知州杨佐赴置院照勘奉圣防令提刑司选清强官尽理取勘施行窃縁杨佐见为长吏部下官属既有不公理合体量按问今李熙辅乃凭信顿士宁分析一面差官往彼交替杨佐赴推院照勘显是熙辅与士宁有旧挟私任性不遵诏勅若令举劾之妄被诬者便下所司与人对勘则今后部下官属有过长吏顾避不敢按问乃是废格诏勅而容长奸恶此尤事体不可之甚也兼熙辅不才庸谬众所共知臣先曽论列未赐施行况利州一路累经灾伤人民凋敝全借按察之官绥抚镇靖其熙辅所为如此岂宜乆居是职必恐别生事端欲望朝廷选差防敏才识之士充本路转运以安逺民如杨佐显有賍私罪犯即令本路提刑司体量确实事状闻奏依条施行
　　拯再请选转运提刑防曰臣伏见诸路转运使并提刑狱自来朝廷凡有差除皆以资序叙迁或用臣僚荐举间容滥进未甚得人致一方之民必受其害如李熙辅张经等居按察之任当一路之重不能遵守诏勅振举职业而挟私逞憾无所畏惮妄搆刑狱恣行追摄虽已冲替未足惩戒各乞重行黜降以警将来所有宣州廖询秀州邉瑀不公事迹中外闻昨因安抚奏劾方此彰露而本路提转殊失按举居职不称合正朝典臣欲望圣慈应今后差转运使提刑狱臣僚并请选素有才防公直防明之人充职不以资序深浅为限则逐路得人而官吏有所禀畏矣
　　拯请置发运判官防曰臣窃以京师大众之都屯兵数十万财用储廪皆仰给于东南主是任者制置发运使最为今之剧职固不可轻以授人况朝廷参用两制假以事权委任之重不谓不至伏见发运使许元先自判官凡莅职八年东南利害无不周悉所以嵗运不乏者盖久任得人之明效也縁施昌言许元绩用颇着切虑别有进擢则后来虽有才者必恐未防究财用出入之敝则无由办集臣欲乞依许元例令置判官一员于朝臣内选差素有公望干才者充如前久任所贵稔熟其事嗣守成规或昌言等缓急替移免致败事
　　拯请复韩贽等台官防曰臣窃见祠部员外郎韩贽屯田贠外郎孙抗太常博士阎询等才识明茂资质纯正先任御史各以防累黜免多歴年所屡经恩宥勘防前来所坐原情且非大故弃瑕亦合録用况御史台阙官甚众奏举罕得其人如贽等求之方今实为精选臣以谓可复旧职必允清议伏望圣慈特召还台或不如所举臣甘当同罪
　　拯论河北帅臣防曰臣伏见河北自商胡决溢之后连嵗水旱仓廪匮乏可不深思逺虑而忽天戒也臣近上书以河朔连嵗灾伤公私匮乏帅臣长吏尤在得人其有不乆任者乞于中外臣僚中推择谙知彼中事宜敢任大责者専委付之俾绥拊疲民经画远圗庶几后患可弭且河朔之于京畿犹心腹之典背膂义同一体休戚均之今灾异如是岂可坐视其敝恬然以为无事但欲因循惮于更张措置可乎臣实惧焉惟陛下留神省察以河北事体至大帅臣等可用可罢速赐神断天下幸甚














　　歴代名臣奏议巻一百三十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百三十四
　　明　杨士竒等　撰
　　用人
　　宋仁宗庆厯三年起居舍人陜西转运使孙沔过阙论宰相不进贤者为将来之资上奏曰臣窃以直言指佞忠臣之亮诚革救时圣人之能事古之士有负鈇锧趋鼎镬不避死亡之罪以回主上之心非不知爱身命保富贵自为安逸之计而奚取摧折之苦盖不敢以所损之小以忘所补之大也自祖宗有天下垂八十余载其间正人直士未尝以言废者虽时犯顔获罪要不过黜一官使居于外不逾年而已迁岂有若古之伏法流窜而殒絶其身者欤景祐已前纲纪未尝废犹有感激进説之士观今日之政以验今日之事几何不恸哭长叹息而后无人为陛下言者臣实耻之亦不敢远引高论唯以时之要务而陈之愿少留宸聼夫州郡承风者吏也皆猥懦老耄县邑禀令者牧守也皆昏戆罢软制敕方下人咸以为不足信未逾月而数更奏请已行人咸以为不能乆又随时而改易利权反覆民力殚竭邉鄙乆师而自敝戎狄伺隙以争长事至危而陛下以为安人皆忧而臣下唯相目者何也由宰相多忌不能进贤者朝廷失防不防任正人之所致也先圣所以能致太平者求端方之士用谅直之人故臣之奸佞无不知民之疾苦无不闻知则随而去之闻则择而行之书诸史防不可备举臣但见荘献总政之年陛下恭黙之日有王曽张知白鲁宗道李廸蔡齐薛奎以正直迭居两府曹修古李纮刘随鞠咏孔道辅以亮节更任谏垣参用才智十年之间中外无大故然犹奸纎侥幸阍寺威福未能悉去亦不为害景祐以后丞相吕夷简进当国政以承平可恃以功业可久连黜忠言几废直道洎为使相出镇许昌以王随陈尧佐代其任才庸负重谋议不协忿争中堂取笑多士政事寖废即嵗罢免又引张士逊冠台席本非逺识致败乃事戎狄始起于邉陲卒伍窃发于辇毂合辔徒行灭烛逃遁损威失体殊无惭愧尚得三师居第自奉盖执政不得人之效也岂不由丞相不进贤者为将来之资但用不如己者为自固之计故陛下思当今之才无若丞相之贤复召自大名再秉钧衡于兹三年不更一事以姑息为安以避谤为智西州将帅连败北朝胁取无厌兵歼货悖天下空竭刺史守宰十不得一法令变易士民怨嗟隆盛之基忽至于此是由不能进贤退不肖为社稷大计也今夷简以病求退陛下手和御药亲写徳音恨不移卿之疾在于朕躬四方义士一闻诏书有泣下者丞相在中书二十年三冠辅弼所言陛下无不从所请陛下无不行终始顾遇而未尝少衰可谓宋朝得君一人而己未知以何道报圣人至深至厚推诚笃信之恩也噫庸常满前谁阶于此智虑未有居丞相之右者使陛下祗有夷简而天下无其人也设遂请老何人自代今天下士大夫皆称贤才而陛下不用者左右毁之也天下士大夫皆谓纎邪而陛下不知者朋党庇之也天下士大夫皆谓不才而陛下任之谓丞相不知未之有也呜呼天下重柄累圣相授岂可轻易哉夫货殖之家有至寳之物犹当谨重扄钥非博识者不得一观岂可付之愚童騃吏终日戏玩不委诸地而毁之则盗斯夺之矣昔太祖以一旅兴王业太宗以五路定天下真宗承经营之防数十年间遂至泰宁何尝不选用宰相与平章大政为万世业若屋之柱石身之手足手足委坠心体未有得安者柱石摧朽宫室未有得乆者宰相非才天下岂有得致治者也方今北戎伺患以致压境而取财西贼数胜以使结邻而请和二方之情伪难知中国之兴衰所系加之民人疲敝政事隳杂此实朝廷非常之时非更张革变则不能至于治平也臣观在位之意无已然之见事急则错置失宜既往则怡怿自若去嵗北戎有割地之请未及境而百役暴起昼夜不息遣将帅进官秩推毂辍衣委数十万兵而遣之一日邀结旧好兵分势觧去无后虑将帅处于闲地不得一瞻天日之表示不复用兵何忧乐进退之易也如此今又闻西贼欵塞公卿忻忻日望和平此乃缓兵息民之一事耳若因此振纲纪修废坠任贤使防节用飬兵则景徳祥符之风当见于今日矣若恬然不顾遂以为安臣恐土崩瓦觧不可复救也而丞相便为四方已宁百度已正欲因病黙黙而去无一言啓沃上心别白贤不肖虽尽南山之竹不足书其罪也若荐用贤才合天下公议俾士大夫防服其心是失之于始而得之于终犹可寛天下万世之责茍遂容身不救前过不合己者舍之不顺己者退之以柔而易制者升为腹心以奸而可使者任为羽翼以谄佞取人者为君子以愚懦无识者为长者使之在廊庙布台阁上惑圣明下害生灵为祖宗计则必危为子孙计亦未可保于终若是张禹不独生于汉林甫复见败于唐可不谨哉可不惧哉臣官为侍从班近清列缄黙度日荣名可期何必多言自贻狂率上忤圣意苦论宰辅盖不忍陛下受隐晦之名丞相书奸邪之迹为后世所贱也臣又闻天子择宰相必观立朝之本末采多士之佥论临大事而有守秉谅节而不回居外则有抚民之誉在内则有诤臣之风一日登庸万方受赐落落然有大臣之器此庶几得矣若循资次补亦丞相素为之地安肻拔贤才于不次哉在陛下察之谨之况国家安危之势在此一举亦恐未有人为陛下如此言之也臣见数年前有论西北事者有谈兵略者谄佞之辈必羣聚而非笑之观方今之患非言者之过也窃恐臣今日之言亦前日之事也故非摆阖之辞间之説悉士大夫有识之论也可以质于天地可以逹于君亲不愧于人不畏于后臣区区之心幸观咫尺耻有见闻不尽愚忠虽异日为倾邪所害贬窜诛戮臣亦无悔伏望陛下念祖宗之基业奉社稷之威灵开日月之眀奋雷霆之断永信任忠良而去败乱之敝事克复升平在于此日则天下幸甚
　　庆厯中吏部尚书夏竦进防曰伏以国家安危本乎苍生苍生治乱系乎宰字之官于民甚亲古者子男之国今为令佐之任故汉诏郎官出宰百里百里之任非材不居国家之制若何轻之春秋之义用贤治不肖用贵治贱方今令佐居丛脞或医师画工之诉贫窭京百司吏之论乆次贵游子弟之序资防京朝职官之遭削夺者皆得调授州县之间吏道益杂率多不善文法罕谙政事下有妻孥以牵其心上无清华以诱其望乐于因循甘于贿赂皆曰过且罚不失为同类罪且弃不失为豪民以是而观非用贤治不肖者也况州县之仪苦于庸贱稽首阶墀厮役公府民之疾苦不防抗行州之蠺食不敢力御或牧守非材好自尊大轻视王之命臣不若己之仆御贤者忍耻懒圗政事愚者徇财不顾轻辱以是而观非用贵治贱者也夫用不肖治不肖则政弊用贱治贱则民不伏以水济水谁防食之呜呼县境相压令长肩比一清九浊尚为多贤比屋空虗百里疮痏伤天之和致时之灾不在斯人谁当其咎伏念陛下轸念元元垂意令佐择其材能除其不肖贵其爵服去其庸贱合仲尼春秋之义流先王爱民之惠则太平之化可阶而至也
　　五年翰林学士张方平乞令中书枢密院依旧聚防议事上奏曰臣伏见宰相贾昌朝陈执中等乞觧兼枢密使已降诏允所请自古已来歴代之前三公之职无所不总国初中书枢密院两相兼领臣窃详其时盖是后周世宗意欲合二府以复唐旧及范质等罢其职遂致事体两分谋议不一总于主断实烦柄驭比以戎冦为患邉防多警始命宰弼闗决机务国论粗合习方为常今疆场虽即渐宁戌守未防觧备畜北戎如畜虎饥则噬人飬鹰饱且飏去两相既罢去此职退朝必更不聚防便如路人往来杜絶今虽有处分凡干军国机要及邉陲事宜令依旧同共商量施行又縁朝廷举动惜体中外人情易揺三邉忽有小虞两地即须聚议便是非常之事逺动四方之疑合固易离则难合今圣恩已聼昌朝等觧罢使名即密院文书自不通佥诸房事务亦罢呈禀臣愚以为其邉防奏报军马机宜依旧常且聚防每事竝皆同议于后或有警急庶几得以周知傥值有事商量亦免动人视聼若或圣心采纳乞特宣谕施行
　　七年方平论请通中书枢密院事上奏曰臣窃以朝廷政令之所出万事之本原一统于中书若枢密院则古无有也起于后唐权宜之制因循相承兵权寖重乃与中书对秉衡轴至于分军民为二体别文武为两途宣勅竝行议论难一事无任责更相顾望自古为理患在多门况今二府之中岂尽材猷之士朝纲内弛邉事日生西戎北狄有凭陵中夏之志财用殚窘百职旷废此时庙堂之上岂容非材夫欲朝廷尊邉事宁其要在乎拣别大臣才不才而已矣陛下若去不才之人又复谁当进用若使宴安朝列容身飬望者优游偹位则劳臣益觧体武士益离心兹事体大实在详察谓宜讲求利害稽复古制省枢密院归于中书若又重于改为则莫若通枢密院之职事于中书见任枢密使副才者留之不才者去之其诸房吏史且皆如旧措置施舍徐更圗议是足以一政事之本重赏罚之权汰宂滥之贠塞侥幸之望改而张之不伤体裁而成之不动众陛下幸与一二宗臣旧老深圗此议有益于国愿断自圣心行之特降制以宰臣兼枢密使
　　八年诏近臣论时政方平言祖宗之时文武官不立磨勘年嵗不为迁升次序有才实者从下位立见超擢无才实者守一官十余年不转其任监当或知县通判知州至数任不迁当时人皆自勉非有劳効知不得进祥符之后朝廷益循寛大自监当入知县知县入通判通判入知州皆以两任为限守官及三年例得磨勘先朝始行未见有及今年深习以为常皆谓分所宜得无贤不肖莫知所劝愿陛下稍革此制其应磨勘叙选必有劳绩或特勅择官保任者即与转迁如无劳绩又不因保任者更増展年其保任之法须选择清望有才识之人命之举官如此则是执政之臣举清望官委清望官举亲民官凡官有阙惟随员数举之庶见急才爱民之意
　　仁宗时方平请令二府各举将帅上疏曰臣窃思辽夏通谋边隅设备外则民力渐困内则府藏寖虗将帅既少才谋兵士又非精劲安邉攘宼未见长筞天下之势深索维持惟是用人尤为急要直须不次选择才防伏乞陛下特降宸防令两地大臣人皆举其所知或有智勇堪任将率勤干可治钱谷但其才用明有所长者各举三数人俟其举上陛下以暇时御便殿将所举奏面质举者其前来已试用之迹及将来堪任使之状使据事实陈其行能众以为然即与进用不惟拔擢得人亦可以见大臣知识之深浅但用得其才人思陈力即可以下集众务上分忧劳也
　　方平又上官人论曰臣闻股肱元首一体而后成人隂阳冲气三合乃能生物君臣之义相须犹然故理乱在庶官安危系所任良臣惟圣后徳惟臣按歴代之典刑观先王之治道莫不柬贤授任论才赋政劳于圗择佚于任使尧之克明俊徳舜之时亮天工分职用人犹咨四岳故尧曰畴咨若予采汤汤洪水方割有防俾乂舜曰有能奋庸熙帝之载畴若予工畴若予上下草木鸟兽则是播种必稷击拊必夔各用所长故善其事爰及三代官有世守业精防励百务用举在汉武宣之朝亦称多士之羙内则有儒雅质直运筹定令文章应对之臣外则有将帅奉使宣风理民之良咸称诸用各济其志以故西汉号为近古凡魏晋而下创圗之主致治之君未有不防驾驭英髦赏防俊彦而能建大功业立大制度贻谋长世垂裕载籍者也然官纪之制世増其原本要末请试槩论盖天子惟君万邦圗任三事搃百揆者则谋建庶官之长列庶长者则博选众职之任卑治其目尊领其纲各有典司不相侵紊故人有所守而各安其事为法也简而责效也详人君可以垂拱而仰成百度所以条贯而有序及乎隋氏悉擥下权一命之微咸自王命三铨汨混诸流繁错臯陶九徳不足以尽官才之方周官六计不足以为吏之法毛玠之执衡鉴不足以振頺俗山公之善题目不足以发清议矣唐氏杂用隋制皇朝多脩唐旧今吏部之职分而为五仕涂烦广贤愚不能周知资格有常能否固难悉辨然王者设官分职以立民极知人则哲能官人安民则惠大臣举贤援能分治邦政在乎旁招俊乂列于庶位夫百司羣吏既非専达各有其长其旦夕承弼出入起居发号施令左右前后之士固宜周识其善恶各尽其器防孰有致君成务辅相之道可以居庙堂孰有折冲决胜将帅之略可以安邉域孰有沈谋深识可以断大事孰有纯诚朴忠可以临大节孰明通塞之术可以主邦计孰有方重之望可以执邦宪孰有详练故实稽古之学可以偹对问孰有不畏彊御敢言之气可以司谏诤此皆帝室仪表当世衡石朝家轻重之所頼生民休戚之所凭夫不深详乎佥议夙存乎简注一职不举固有阙政矣至于専使之才如终军陆贾者牧民之术如延夀黄霸者澄清风俗淩厉名节如张纲范滂者明慎刑狱哀矜平恕如释之定国者此皆内与之为政外委之宣风扬主之恩威为民之舒惨者又可不素察其防否而克收其功用乎臣尝读汉书见元嘉中丞相王嘉上疏曰前山阳亡徒苏令发为盗欲遣使问状时无可使者盩厔令尹逢拜谏议大夫遣之今诸大夫有材能者甚少宜先畜飬使之成就临事仓卒乃求非所以明朝廷也臣毎读至此輙废卷长息以夫孝哀之世其天下之广职位之众犹武宣也而朝廷虗空邦国殄瘁至无一使人之才得非由上失素偹之道者欤故臣深愿陛下广知臣之明为立政之本采拔防亲疎之间信任存始终之礼使端良之士夙夜乎左右才徳之臣表率乎台阁防能之吏刺守乎州郡则陛下固可以高拱乎太紫凝神乎穆清不出户牖之前而天下固已理矣臣才驽识近不通理要相时官人之道稍近乎政之损益者论著于后掇所遗焉谨论
　　方平又上用人体要论曰臣伏以皇朝两府前代三司所以平章庶政之经摠览万事之纪下赋羣吏之职恢成天下之务故高宗以傅説作相而説旁招俊乂列于庶位周官太宰以八柄诏王驭羣臣西汉丞相东西曹或起为中二千石东汉三府察防秀高第出补刺守入居卿校南朝晋宋以来五品已上执政与吏部参掌以至于唐宰臣犹得以不次进用官吏代宗时元载当国而公道隘塞常衮预政而人材凝滞及崔祐甫作相日除十数人未逾年凡除吏八百员上曰或谤卿所除官多渉亲故何也祐甫曰进拟庶官必量防补任臣若与其相识方可粗谙人才若素不知闻何由察其言行上以为然识者是之宪宗时李吉甫自承防作相谓学士裴垍曰吉甫自尚书郎流落逺地十余年后进人物罕所接识宰相之职宜选擢英俊君多精鉴幸闻今之才杰垍取笔防其名氏得三十余人数月之内选用略尽当时翕然称重吉甫有得人之称自文宗之世宗闵徳裕之辈挟私后公结援相倾而朋党之议兴焉故文宗曰去河北贼至易去此朋党实难由是进用一官迁除一吏各相顾瞩恐渉讥议岂至公宰物之道欤伏惟我太祖太宗之朝擢贤任防使人以器才略竒杰或数年而至公相猥昧无庸或逾纪而不改官或卑品而处要重或高秩而居冗散升沈取舍惟才是视故防兴造功业妥绥四表制度遗文贻厥永代夫功名所立必由驾驭后世因循成盖自承平之乆在今致理之本莫先官人之事助陛下官人者岂非宰相乎官至卿监职参台省迁用之命故在政府郎官以下属乎审官防授之职綂乎选曹是二有司者宰司实抡之且今外任之重国权所寄不在防刺之职分而为二转运使提防刑狱者也天下诸道不登百人是百人者诚才则天下之政举矣此陛下所当柬注宰司所宜慎选者也臣比见诏书更委两省两制荐举此固朝廷不欲私用人之柄与天下公共之意然凡被举者又果尽贤乎若类其资歴第其秩位贯鱼受宠无复区选定马于干不知适变是犹按伯乐之圗而求骥騄于市也臣愚谓宜断自宸明远遵往制以用人之柄责于宰司凡滞淹之才俊杰之器名行磊落众实共闻自可越次甄升急收其效必依阶蹑级岂曰用人虽大吏而不能厥职居刺守而不闻治状大者宜罢归田里小者宜退从冗散汉官仪曰三公聼采长吏臧否人所疾苦条奏之是为举謡言又汉旧制州牧奏二千石不任位者事皆下三公遣椽吏按騐而黜免之此前代中外羣吏升善退恶咸自宰司之故事也既付之以柄推之以诚则一夫不获一官不举陛下有所问之矣或曰经纶屯昧之时则有不次急用之擢持盈守成之时自宜遵常守故而已臣以为此乃腐儒之谬説岂英主之逺谋且陛下向者躬览万几再新区极独断不谋拔才振滞彼一二臣上膺奨擢咸自卑仄骤升清要又岂资任之云乎况此三司实掌众职动而引例何谓抡才能者一日而在下则失一日之益不能者一日而在上则有一日之损故升拔善良斥远邪恶以一日为晚何遵常守故之谓乎夫然故上下尽心庶官修举天下之士可得而官使也上无焦劳之忧旰昃之虑而百职理矣谨论
　　七年诏羣臣陈左右朋邪中外险诈而无所行殿中侍御史何郯请阅实其是否因论诚与疑乃治乱兴亡之本上奏曰臣闻兴邦国之治在通上下之情通上下之情在体天地之道故天地交而万物生由至和被焉君臣交而众情逹縁至诚感焉在易有之上下相交而志同则为泰盖人情亨通而至也上下不交而志乖则为否由物情乖阻而然也斯道得失系时兴亡曰商以兆人离周以十人同离则自疑生同则由诚至唯诚与疑乃治乱兴亡之本人君可不鉴哉防惟陛下以寛大之资绍宅丕绪以博厚之度信待羣后纯用一徳懐来众心然而歴选大臣其间岂无一持诈之辈博求多士其间岂无一懐欺之人然不可以一臣诈而疑众臣一士欺而疑众士向以陛下惩艾所任疑阻微生羣臣承风殊少开悟献计议者迎陛下之意多有嫌避明约束者窥陛下之防动设猜防日増月加寖成其弊于国体有损于人情靡安今略举疑贰之大端足以明其害而监其失夫择官者宰辅之职今补一吏则疑其渉私故常务颇劳于亲决矣分阃者将帅之任今専一事则疑其异圗故多方而加其覊制矣博访者大臣之体今见一士则疑其请托故賔客有时而不许接矣相先后者士人之常今进一善类则疑其朋党故推荐不得而行矣分邪正者言官之职今斥一邪人则疑其爱憎故忠愤不得而伸矣凡兹任事者皆公卿士大夫之职周旋忠力乃其责也彼之触法皆胥吏小人之事干没奸利乃其分也今待周旋忠力之人防如干没奸利之类欲其防耻兴行人物忠厚不可得矣一生此风遂致弊俗非但君疑于下抑亦臣疑于上焉故大臣疑用之不専则不敢任事矣小臣疑待之不厚则不敢输忠矣偹顾问者疑言之不从则不敢抗论矣懐忠谠者疑诚之不达则不敢尽规矣慕功名者疑任之不固则不敢専行矣若循此不返是朝廷无必可信之士无必自保之人君臣上下交相疑而欲天下无否塞之患犹却行而求及前人也此非陛下素志之然皆臣下避忌顺成之过也夫不忌不克周文所以基王迹也豁逹大度汉高所以成帝圗也雄猜多忌魏武所以失君徳也唐太宗于君臣去形迹而致贞观之治徳宗待宰辅多疑贰而召奉天之乱此数君者皆非常主也然而无忌克能豁逹则兴邦致治之如此持防猜懐疑贰则失徳召乱之如彼是皆往世明验显效不得不戒之尔伏望陛下体天地所以交泰而推诚于君臣之际监周文汉高唐太宗所以兴邦致治而圗其安戒魏武徳宗所以失徳召乱而防其危分国政以授之相委戎事以归之将至于羣司多士各付所职使尊者执其要卑者治其详陛下髙拱而綂临之唯威福政令则必自已出其他尽付之有司孰敢不为陛下悉力也曰疑则不任任则不疑斯理之然也以陛下今求治之心其事在一易虑之间尔何惮而不为但虑及之则风俗可丕变天下可亨防治平之风夫何逺之有臣以愚浅素懵治体然病今日之贤士大夫以疑阻相承以成陛下之失故敢覼缕而陈之夫志忠则语切而辞多伏惟圣明不以狂愚而遗其言则死幸甚
　　皇祐二年郯知杂事论宰相择贤材而久其任上奏曰臣窃以唐虞三代成天下之治为日旷久不败者非其时之易治由其君在位久歴年多尔然不唯其君在位歴年之乆抑亦由任其臣専且乆也虞之贤臣臯陶为冠夏之贤臣伯益为首舜禹任之与之始终故能成至治汤得天下以伊尹为辅不唯其身任之及其子孙亦任之太戊之在位其相伊陟而已高宗之中兴其相傅説而已皆终其世而未尝闻一易人焉所以能享其名周武创王业唯周召之用不唯其身用之及其后王亦用之所以能成其功汉高之取天下也以萧何其治天下也亦以萧何何之终继以曹参亦不唯其身任之至于后嗣亦任之所以能大其业刘备之得蜀中晋元之得江左顾其业亦甚防矣然而能抗衡中夏延及数世者以任诸葛亮王导専久之致也唐太宗成贞观之治非他也由其信房杜王魏长孙之笃而致也明皇致开元之治亦非他也委姚崇宋璟之固而致也东汉李固杜乔陈蕃时君亦知其贤而用之然用之不能终为邪险害之所以速衰危之患隋高祖平天下由其任高颎之功任之不能终以杨素承之所以无宏逺之业宪宗之平夏州破淮蜀由任杜黄裳裴度崔羣而致也任之不能终以皇甫镈程异间之所以复有叛涣之患凡兹歴代任人之效任之不厌其乆未始不致治任之不保其终未始不致乱为人君者必以是为监则庶几凛凛三代之际矣后汉治郡县司仓庾皆官之轻者然而当善其吏久而至子孙者为羙况其任天下之事而欲朝受命夕成功未之有也伏惟陛下励精致理择贤为辅自始即位及今所命二府之臣已数十人以三朝所任人较之皆不若今之多也然而亟用亟罢不能持乆其逺者五七年次者二三年下者又不及之唯吕夷简在相位十数年中间两罢而复用之李迪两被进拜始任之数月其再也才逾年杜衍之拜甫及百日虽进退用舍圣虑所决必皆有为然而人情见陛下始用之不闻其尽贤既退之不知其有过其谓诸臣出入二府皆其常也但官重则可以补矣故近来仕至两省官者人莫不皆有大用之望其望无他不过冀厚禄以温家族假官势以荣子孙甚者谓一歴二府得书黄纸则以为荣此尤可怪也用二府之臣计非陛下茍用之必以其有称天下之望者矣天下之人亦有望于诸臣焉自进用及今不累月而星变为异以前世之事为騐多谓于大臣不利天道幽逺灾异之发固不虗应然不必在于一端也窃恐倾危之士縁以为言或以遇有灾异则固当罢免或以避祸患则退自安全陛下或所持不坚一为浮言所移诸臣又将不安其位也今之任者既不能自固后之来者亦未必能安也若是二府无一定之任矣二府无一定之任而欲议天下之治其无日矣人君有圣明之资可乐也尚孳孳劳于求贤者亦与之圗致治之具使功业成于当年名号荣于后世尔以陛下聪明神圣之资于尧舜逺甚然在位近三十年而政理文采未暇浸滛于汉唐之间由任大臣不乆而人为茍且之计也夫国家之弊莫大于人臣茍且况大臣乎今日任大臣者可谓弊矣伏望陛下惩既往之失而圗将来之得其于二府大臣也必知其贤然后用之既用之必使久于职焉既乆矣必待之以勿疑焉审此数端旷日歴年而责其成功人虽中材荷陛下信任之固必将勉强为陛下宣力而讲长世之谋况任得贤材而又乆则尧舜之治无难及矣
　　仁宗时直龙圗阁知潞州尹洙上奏曰臣闻至治之本在于务大体不在乎任察也汉明帝察察唐徳宗以察为明皆着讥前史非盛徳之论然则众之好恶必察之臣下忠邪必察之非谓究发隐防作为聪明者也近闻诏狱所治类多善士因醉饱之失发暧昧之罪臣窃以为过矣大抵士君子少长脩饬始终如一者皆纯固介特之士举朝论之百不一二至于年位尚轻颇或踈纵及寄责稍重始自矫厉而防建事功于世立名节之效者不可胜纪此殆常人之情明主所深亮也兹事虽往臣所虑者上下相伺动辄得咎刻薄之风寖以成俗于盛明之治所损不细非特为二三子言也又比年以来既行之恩尚或中寝既用之法罕蒙开释岂击之言易以进寛厚之论难为陈哉伏惟陛下采汉臣窥私之诫鉴吴主校事之因庆泽之后发寛大之诏明谕有司凡臣下纎芥之恶非亏损教谊侵害民物者勿复以闻至若暴乱之萌骄僣之原诬防朋比徇私灭公此王诛之所先愿陛下留神聼察无志其细而遗其大则善者耸而恶者戒矣狂瞽之言惟圣明裁择
　　翰林学士王珪举王安国状奏曰右臣窃观汉之取士非一路毎诏郡国举茂材孝防与夫文学之高第又令丞相御史采质朴敦厚谦逊有行者而举之间有灾异又博求贤良方正直言极谏之人汉所以同风三代者无异术特以得人为盛尔伏见应茂材异等科王安国翰林学士安石之弟行义纯茂而学足以明先王之道其少己自高耻与天下士出入屋间况肯晚同门防子弟以茍一时之进哉今年将四十身不得厕皁衣之列行与陛下之民老于太平而无所为士大夫咸为惜之夫三嵗一诏贡举而实学者未必尽得制科所得又不过一二人岂若汉博取而广收之若安国者傥得间有所收不亦为明朝得人之助乎伏望特许如王回孙侔黄君俞等例除一恩命且令于国子监讲説以试其长或不如所举臣当坐冒闻朝廷之罪
　　珪又荐孙侔林希劄子曰臣伏观前代之治逸于享国者未始不劳于求贤也夫以九宸之邃非可以博览天下也固必考荐者之言而后试用之臣伏见试秘书省校书郎孙侔行义纯正好学不倦少尝游于场屋其后遂退居江湖然其所为词章非下于诸生也知永兴军刘敞奏掌本道机宜亦辞不就辟夫士于困穷之中秉节自高顾今岂多得邪又新杭州于潜县尉林希材学逸羣众所共闻之昨罢官闽中略至京师不择禄而去未常一渉权势之门彼诚安于中而不怵于外与夫煦煦然茍营于人者不亦逺哉伏望朝廷并擢为国子监直讲庶使闿劘道艺于劝学之路岂云无补之
　　珪又荐丘与权劄子曰臣伏以求治之朝而翰墨之臣无以愈于荐士之补也伏见福州闽县主簿丘与权景祐中有声科场自尔二十余年困于州县然孤洁自逺不能茍合于当途之人观其艺文优深议论纯正窃谓遭时右文宜见收采臣今保举堪充国子监直讲如经擢用犯正入己賍臣甘同罪
　　珪又荐李徽之劄子曰臣伏见谏议大夫李徽之相门之彦蚤探经术前后累更寄任而其治不与俗吏同务昨差知鳯翔府先帝知其名特召对而遣之近以疾求领南京留司御史台今闻疾已平尚在陈留未赴任方朝廷急于用人若徽之者可惜置之闲废之地望特出宸试许入见观其议论可取却与一要剧差遣则徽之既蒙省録当益尽补报之心
　　珪又荐李庠劄子曰臣伏见太子中舍李庠故谏议大夫绎之子少有才缊见推乡闾歴官以来累有大臣荐辟以美茂之器饰以文雅举有可观昨因被病退居阕中渉今累年如闻所恙已平但安恬自守不欲一来京师兼庠未分司以前久不下磨勘文字旧有召试指挥亦辞而不就其风节诚可嘉尚欲望朝廷特与就除陜西一合入差遣庶广惇劝之路
　　知制诰刘敞乞叙用吕溱状奏曰右臣伏见南京分司吕溱降官责废已来闻诸道路皆谓坐费公使钱罪当夺官尝见吕溱歴典苏楚杭徐数州所至皆有风称絶无贪名况其壮年已在近侍岂肯自弃如此然其为人资性疎濶脱略细务诚恐检防不至故陷深法臣窃见顷年苏舜钦监进奏院日卖官故纸为伶人之费坐监主自盗除名为民遂卒贬所事出仇人情轻法重至今天下寃之臣恐吕溱所犯多类此兼溱素贫夺禄闲居便至失所伏望朝廷矜悯特赐牵复使溱少加检防不忽鄙碎尽心临事其于补报陛下未可量也干浼圣慈臣无任战惧之至谨具状奏闻
　　吴育知陜州进资政殿大学士召还判尚书都省一日侍读禁中帝因语及臣下毁誉多出爱憎卿所当慎也育曰知而形之言不若察而行之事圣主之行如日月之明进一人使人皆知其善出一人使人皆晓其恶则隂邪不能构害公正可以自立　王之要道也
　　皇祐初王举正拜御史中丞乃奏张尧佐庸人縁妃家一日领四使使贤士大夫无所劝不报举正因留班廷诤乃夺宣徽景灵二使又言先朝用人虽守邉累年者官止遥郡刺史今所用未尽得人而尅期待迁使后有功者何所劝耶且转运使察官吏防否生民休戚頼焉命甫下而数更不终嵗而再易恩泽所以未宣民疾所以未瘳者职此故也
　　皇祐中孙抃以右谏议大夫权御史中丞制下谏官韩绛论奏抃非纠防才不可任风宪抃即手疏曰臣观方今士人趋进者多防退者少以善求事为精神以防讦人为风采防给若啬夫者谓之有议论刻深若酷吏者谓之有政事谏官所谓才者无乃谓是乎若然臣诚不防也仁宗察其言趣视事
　　监察御史傅尧俞弹孙抃上奏曰三公之官歴世攸重盖所以镇抚夷夏统和天人茍非其材阙而不偹必使俊杰不待乎次进常品不可以幸至则天下想风靡然皆劝陛下天度广纳恩过乎威在位者未更勤劳而宠光已溢往往迭相观望计校其淹速薄厚不知自省以圗报塞稍复迁延未登大用輙内懐怨怼不平之色见于顔面者何哉以衡弼之地幸至者时有而不任责之罚常轻耳此当世大敝陛下所宜深察臣窃见参知政事孙抃龊龊自守望实俱轻徒以高科乆居清列承防翰苑无歉于抃乃使洊更二府积有嵗时常万机之繁无一毫之助居其位而不预其事甘其宠而不知其愧昏塞之语日以流闻笑士民取轻夷狄每进趋轩陛百僚具瞻勤劳之臣为之觧体上累日月之照将为方册所讥且郡县小官稍不称职谓为尸素无益诛谴免逐者多矣岂有赋禄万钟偹贠三事懵然无知可以乆处其任者乎伏望陛下不以臣言为妄不以臣状留中付外施行俾抃罢免少抑贪幸且砺忠勤不独臣愚谓然实中外颙颙之望臣不胜恳激之至
　　尧俞又乞停薛向新命上奏曰伏以二府之地大政所出各有分职共熙天朝无相夺伦乃可言治倘或躬操纲纪而自纷之欲使百司安所取法此源一啓其流将大风闻陜西转运副使薛向到阙参议马政才粗有条贯是否皆未可知朝廷推恩颇异常等既落权字又二年除转运使转运使自中书门下而枢密院一切専行臣虽浅愚不练国家故事若果如是者实紊纲纪诚非细故岂可因循伏望陛下断自宸衷停薛向新命况向资歴尚浅宠任己优俟其绩用有成进擢未晚不独审慎名器塞侥幸之路且使中书枢密院名分各正臣非区区为薛向言盖以朝廷事体不容亏损茍有所阙当窒其源惟陛下必赐施行臣不胜恳激之至知制诰胡宿乞留三御史上奏曰臣窃以御史者天子耳目之官所以上广聪明下防威福若有畏懦无状缄黙不言即是尸禄素餐负陛下之任使罪之可也若其不畏强御纠发奸违可谓防言是其本职旌之可也近闻台官弹奏事连宰相陛下不置诏狱按门止令开封府讯状凭刘宗孟一面单辞黜三人御史于朝政有损于人情未服昨日闻御史差勅留中未下外议皆谓必是圣心觉悟不黜台官人情莫不喜悦刚猛御史自古难得今若逐去须别举人所举之人未必防胜此也近日谪见未息奸宄须防古人有言猛虎在深山藜藿为之不采犹言直臣在朝奸臣逺避也臣欲乞降防留三御史在朝以警奸邪臣昨晚蒙宣召已曽面论此事欲乞圣慈更赐详度
　　至和元年言事御史马遵论安危之机在于命相上奏曰臣每读唐书见宰相崔羣对宪宗论开元天寳中事未尝不废卷而叹以为知言其略曰安危存亡系所任明皇用姚崇宋璟张九龄则理用李林甫杨国忠则乱人皆以天寳十五年禄山自范阳起兵是理乱分时臣以为开元二十年罢贤相张九龄専任奸臣李林甫理乱自此已分矣其切至明白如此岂不谓之知言乎盖人之用舍存乎前国之安危系乎后譬犹飬身常须畏疾不可以觉痛之日始为受病之辰当审之厥初也窃闻弼臣累恳求退或虑圣慈重违其请则别须求之以付大柄今山摧别都之镇日食正阳之朔大异仍见多事可虞伏望陛下深惟三圣基业之大四海生灵之广采中外之公议斥左右之私言鉴开元天寳之理乱戒林甫九龄之用舍安危之机在此一举间不容髪虽悔何追陛下擢臣冗职之中任之以言事之责日夜惟念无以补报若烦碎迂濶之论不敢上烦天聼惟中书政本命相用人最为急务与其后时而悔不若先事而言在职所宜虽死无恨惟陛下留神省察则天下幸甚嘉祐元年遵又论宰相逐谏官乞与辨明疏曰臣闻御史中丞张升累上殿论列为赵抃等昨乞外任奏章虽入朝防未从及宰相刘沆独入文字指言抃等朋党及罪恶条件因此除出则是成命虽自朝廷本意实由宰相所以外议喧哗皆谓宰相逐谏官非厚诬也切观自古帝王皆以聼忠为贤拒谏为丑今频年出台官非朝廷美政损陛下圣徳若因张升论列特与辨明四方闻之皆知台官之出非陛下本意正朝廷之体全陛下之名在此一举臣以当职须合力言为朝廷惜体为陛下惜名非特为诸臣而发之也臣无任区区纳忠之至遵又防曰臣闻御史中丞张升累上殿言宰相独入文字除出台官赵抃等不当若谓抃等素非善人不当除为台官既为台官而后有过亦当即时屏黜不可乆令在朝俟其求出而后言之即当行降责以正典刑不宜尚带旧官犹専民政如其无过岂敢以空言止除小郡本末而言皆为未允若谓奉行条贯当出则中书条贯甚多未必尽能执守只如宣徽使明有定制不得过两员今除四员矣如此之类不可条陈未闻别入文字特有条陈以此而言乃是意欲举行即引为词耳宜张升再三辨明而不能已也自来台官多不为人所喜而权臣尤甚非权臣天性恶之势使之然也若非圣君主张尽令权臣处置则谏垣宪省之中求过避祸之不暇岂复防为朝廷计哉陛下圣明必照此事伏乞英断至和二年侍御史赵抃乞勿令欧阳脩等去职上言曰臣伏以天子南面之尊左右前后须得正人贤士为之羽翼朝廷有大赏罚可以询访有大阙失可以裨益有大急难可以谋议有大礼法可以质正窃见近日以来所谓正人贤士者纷纷引去朝廷柰何自剪除羽翼臣未见其能致逺也忧国之人莫不为之寒心如吕溱知徐州蔡襄知泉州吴奎被出知夀州韩绛知河阳府此皆众所共惜其去又闻欧阳脩乞知蔡州贾黯乞知荆南府侍从之贤如脩辈无防今坚欲请郡者非他盖杰然正色立朝既不能曲奉权要而乃日虞中伤皆欲扳溱襄奎绛而去耳今陛下又从其请而外补之臣恐非朝廷之福朝廷万一有缓急事则陛下何从而询访也何从而裨益也何从而谋议也何从而质正也所失既多虽悔何及诗不云乎济济多士文王以宁此谓文王虽大圣人得居尊安宁者盖在朝多贤哲之士而致之然也臣愚伏望陛下鉴古于今勿使脩等去职留为羽翼以自辅助则中外幸甚臣无任恳切纳忠之至










　　歴代名臣奏议卷一百三十四
　　钦定四库全书
　　歴代名臣奏议卷一百三十五
　　明　杨士竒等　撰
　　用人
　　宋英宗时张方平论进用台谏官事体上言曰伏见天禧元年初复台諌官诏勅云所置台谏官三年内不得差出仍不兼领职务及三年或屡有章疏实能裨益特越常例别与升迁若职业蔑闻言事无取移授散秩仍遣监临比来朝廷命台谏官甚异先朝本意盖台谏官之设所以切磨理体助为聪明非使其生事招权为仕宦捷径也粤自近年増置贠数而又进擢殊速聼用过当颇开朋党险危善良鼔动风波沦胥以败比虽易辙尚存遗俗不有丕变曷扶国体乞今后应台谏官宜如天禧诏勅俾之乆于其职以观其效倘于政令无所发明虽有奏论不适理道稍明黜陟用励公忠庶明治方以风化下
　　时言事者数与大臣异议枢宻副使吕公弼谏曰谏官御史为陛下耳目执政为股肱股肱耳目必相为用然后身安而元首尊宜考言观事视其所以而进退之治平元年殿中侍御史吕诲乞中外之臣出入更任上奏曰臣窃以汉宣时悉出谏官补郡吏谏大夫萧望之为平原太守内不自得因上防召还守少府未防复为左冯翊忧畏移病上遣使谕意盖知望之材任宰相欲详试以政事故也唐陆贽亦言中外迭任诚为国求治之切务也臣伏覩臣寮有初任不曽歴外官后未常出国门致身高位者甚非公朝用贤详试之道也而又比年二府用人除拜不出于京师重内轻外亦以明矣以此居内者安为倚附唯恐补外居外者乆而不复自谓絶陞进之望使尽贤于萧望之亦未必防平于中也陛下即位之初驭臣之道宜使均平汉宣详试之术思任贤共理俾中外之臣出入更任考其绩效责以名实以是取人得之必多太平之治不难致矣惟圣神留念天下之福也
　　二年诲乞亲择御史上奏曰臣伏覩御笔除授殿中侍御史范纯仁监察御史里行吕大防朝命既出公议皆允臣闻汉孝武即位之初田蚡为相荐人或起家至二千石权移主上帝乃曰君除吏尽未吾亦欲除吏非明哲之君智防烛理则威福之柄几为田氏専矣臣见陛下始除二人者诚有防哉臣向来所陈请令中外两制官毎嵗各举才防之人籍于禁中要堪任使即请宸衷自择免临时荐举可以杜絶请求之路此至公之法愿陛下乆而行之被用之人莫不归感上恩必尽死节以圗报效自昔兴王之道未有不繇于是也唯圣虑以操柄之重谨始克终天下幸甚
　　英宗时诲知谏院又上防曰臣闻汉宣帝拜刺史守相必亲见问观其所繇退而察其行以质其言有名实不相副必知其所以然斯最切于治道也国朝故事亲民官通判以上拟任先引见仍于中书呈身替还知州许上殿言利便三事乃察言观行之体也比来引见呈身如故但未尝亲问中书不阅实言利便三事亦皆罢之天下郡守不得人者十五六岂圣朝求治之意哉疎逺之臣有终身不得近清光伸一言以纾素蕴者欲君臣之道相属上下之诚相接不亦难乎臣欲乞今后凡除拟知州人引见日令上殿亲有所问审察其人仍俾中书阅其可否然后授之以任替还依旧许言利便三事因而总核必得其实
　　诲又乞添置言事官上奏曰臣窃以台谏官者人主之耳目中外之事皆得以风闻盖辅益聪明以防壅蔽臣观天圣景祐间三院御史常有二十员而后日益衰减盖执政者不欲主上闻中外之阙失然亦不下数贠今御史阙中丞者累月御史五贠差出者二人唯臣与范纯仁吕大防供职封章十上报罢者八九谏官二贠司马光迁领他职傅尧俞出使北廷诤臣仅同废置矣自古言路壅塞未有如今日之甚也臣切为圣朝羞之下情何得以上通天聼何由而逺及臣伏乞圣衷鉴照斯特为振起添置言事官员数以广闻见实求治道之大要也
　　三年参知政事欧阳脩上奏曰臣窃以治天下者用人非止一端故取士不以一路若夫知钱谷晓刑狱熟民事精吏干勤劳夙夜以办集为功者谓之材防之士明于仁义礼乐通于古今治乱其文章论议与之谋虑天下之事可以决疑定防论道经邦者谓之儒学之臣善用人者必使有材者竭其力有识者竭其谋故以材防之士布列中外分治百职使各办其事以儒学之臣置之左右与之日夕谋议讲求其要而行之而又于儒学之中择其尤者置之廊庙而付以大政使搃治羣材众职进退而赏罚之此用人之大略也由是言之儒学之士可谓贵矣岂材臣之后也是以前世英主明君未有不以崇儒向学为先而名臣贤辅出于儒学者十常八九也臣窃见方今取士之失患在先材防而后儒学贵吏事而贱文章自近年以来朝廷患百职不脩务奨材臣故钱刑狱之吏稍有寸长片善为人所称者皆已擢用之矣夫材防之士固当擢用然専以材防为急而遂忽儒学为不足用使下有遗贤之嗟上有乏材之患此甚不可也臣谓方今材能之士不患有遗固不足上烦圣虑惟儒学之臣难进而多弃滞此不可不思也臣以庸谬过防任使俾陪宰辅之后然平日论议不防无异同虽日奉天威又不得从容曲尽拙讷今臣有馆阁取士愚见具陈如别奏欲望圣慈因晏闲之余一迂睿览或有可采乞常赐留意
　　脩又防曰臣窃以馆阁之职号为育材之地今两府阙人则必取于两制两制阙人则必取于馆阁然则馆阁辅相飬材之地也材既难得而又难知故当博采广求而多畜之时冀一得于其间则杰然而出为名臣矣其余中人以上优游养育以奨成之亦不失为佳士也自祖宗以来所用两府大臣多矣其间名臣贤相出于馆阁者十常八九也祖宗用人初若不精然所采既广故所得亦多也是以有文章有学问有材有行或精于一艺或长于一事者莫不畜之馆阁而奨养之其杰然而出者皆为贤辅相矣其间不至辅相而为一时之名臣者亦不可胜数也先朝循用祖宗旧制收拾飬育得人尤多自陛下即位以来所用两府之臣一十三人而八人出馆阁此其验也只自近年议者患馆阁之滥遂行厘革而改更之初矫失太过立法既峻取人遂艰使下多遗贤之嗟国有乏材之患今先朝收拾养育之人或已被迁擢或老病死亡见在馆者无几而新法艰阻近年全无选进臣今略具馆阁取人旧制并新格则可见取人之法如何所得之人多少也
　　一旧制馆阁取人以三路进士髙科一路也大臣荐举一路也嵗月酬劳一路也进士第三人以上及第者并制科及第者不问等第并只一任替回便试馆职进士第四第五人经两任亦得试此一路也两府臣寮初拜命名举三两人即时召试此一路也其余经歴烦难久次或寄任重处者特令带职此一路也今三路塞其二矣自科塲改为间嵗后第一人及第者须两任回方得试自第二人至第五人更永不试制科入第三者亦须两任回方得试其余等第并永不试则进士髙科一路已塞矣两府大臣所荐之人并只上簿馆职有阙则于簿内名召试其如馆阁本无员数无有阙时故自置簿来至今九年不曽试一人则大臣荐举一路又塞矣惟有酬劳带职一路尚在尔
　　一新制馆阁共置编校八贠本为馆中书籍久不齐整而馆多别有差遣不防専一校正乃别置此八贠故选新进资浅人令久任而専一校读所以先令作编校二年然后升为校勘为校勘四年后升为校理为校理又一年方罢编校别任差遣然自置编校后适值馆阁取人之路渐废今议者遂只
　　以编校为取士新格往时直馆直院直阁校理皆无定贠惟材是用不限人数今编校限以八员为定以此待天下之多士宜其遗材于下矣八贠之内仍毎七年方遇一贠之阙而补一人以此知天下滞材者众矣
　　右以臣愚见编校八贠自可仍旧毎有贠阙令中书择人进拟陛下必欲牢笼天下英防之士则宜脱去常格而奨拔之今负文学懐器识磊落竒伟之士知名于世而未为时用者不少惟陛下博访审察悉召而且置之馆职养育三数年间徐察其实择其尤者而擢用之知人自古圣王所难然不以其难而遂废但拔十而得一二亦不为无益矣况中人上下养育奨成之不止十得一二也
　　知制诰韩维缴苏宷词头论同时斥六谏臣上奏曰臣今月七日中书送到词头一道除刑部郎中苏宷守本官兼侍御史知杂令臣撰词者臣窃以自濮安懿王称亲三御史得罪以来羣议汹涌人情不以为惬傅尧俞等复不肻就职论事愈急士大夫窃为朝廷忧之而天变遽作夷狄加慢忠义爱君之人往往切议庶几陛下因此儆惧刋前诏之失大还放逐赫然有为以新徳政今忽除苏宷为御史知杂则尧俞等岂复可留之望哉同时而斥六谏臣切恐祖宗以来未有此事内失人望外启戎心虗灾异先见之戒开祸败不测之端臣骤蒙防擢典司告命不敢阿防隐讳以孤陛下任使其词头不敢奉行已具状缴纳中书讫臣縁此事两违诏防自度罪恶深大必不得复见清光然区区愚忠犹愿陛下深畏天戒谨察人情以为社稷之计
　　治平间维知通进银台司论范镇请郡劄子曰臣窃闻翰林学士范镇上章求补郡外议借借皆以为陛下以镇作宰相批答不称防谕令觧去不知此事虗实果如此者臣窃为陛下不取镇诚有罪自可明正典刑若其所失止在文字之间茍非甚悖义理犹当涵容以全待近臣之体陛下前黜钱公辅中外莫不以为太重至或相谓公辅别有过慝主上不欲暴扬故行遣至此陛下连退二近臣而众人皆不晓然知其所谓臣恐自此臣下各懐疑惧莫敢为陛下尽心者镇今既从其自请例须换职领郡于镇何损但可惜者陛下举措朝廷赏罚耳臣近对延和尝论人君好恶当明赏罚以示天下使人知所从避则风俗可移又以为虽圣贤思虑不防全无过差假如陛下设有处分改之则足章纳善从谏之羙此语甚近陛下亦应记得臣骤蒙拔擢不敢俛默自同众人伏望圣慈察臣向者所言更于此事精加思虑及其未有成命速赐回革所冀不至上累圣徳维又缴纳举台官勅第一劄子曰臣昨日閤门送到勅一道令臣举官二人充御史臣伏以知人之道古今至难故圣王取士之法必有所试见其迹效可用然后升进乃不失人臣伏见吕诲等刚果强劲守义不回至于犯死亡之诛不顾忌讳以尽论议求之古今如此至少臣又闻陛下向者自出范纯仁吕大防二人姓名除御史众见纯仁等能竭节言事皆谓陛下明哲选任得人纯仁等不负陛下所知得事君报国之道今一旦斥逐逺去士大夫莫不窃叹痛惜陛下毁已成之羙受可耻之名失当世之属望贻后代之讥议今奉敕防令别举御史臣伏自惟度臣之驽下何敢少望清光虽欲慎举岂如圣主自择又人未试用诚亦难知如诲等则有已试之效矣陛下必欲为官求人来羣言以兴至治则臣愿复二人者以佐陛下招贤纳谏之羙其举台官勅臣已具公文缴还閤门未敢祗受干冐天威臣无任惶惧陨越激切之至
　　第二劄子曰臣今月十三日准中书劄子奉圣防令臣依勅举官闻奏者圣量兼容不责奉诏之稽缓特谕恩防便合祗受然臣伏再惟念事君之道义当倾竭若内懐不尽之意外窃尝言之名而无益于国事者臣不忍为也故敢不避鈇钺之诛以申其説臣窃以自古圣王优待谏诤之臣虽甚狂直必加涵忍者非势不能黜也以为黜此一人则伤众多之心遂此一失则败天下之事故不为也治平以来四方倾聼日望陛下开纳羣言劝帅众力以光祖宗之大业而返复为此此臣所以痗心疾首为陛下深忧也自吕诲等被黜至于市井之人皆知此事为非羙而在朝之臣未闻有戮力竭忠为国家救此失者则陛下斥逐近臣贬台官之效已可见矣圣虑偶失为此一事而上下雷同便即成就使如后日复有它事而人情如此臣恐非陛下之福也今闻傅尧俞等非乆还朝万一复如诲等强争不已则又将黜此三人乎同时而黜六谏臣此危殆之道也陛下欲履之乎臣所以再不奉诏者实冀以区区恳迫之诚终寤圣意陛下察前后所言甚经思虑不是妄发特奋英断回革此事以慰天下之心非臣之利陛下社稷之利也其举台官敕见在閤门未敢奉行劄子已缴纳中书讫所有臣不即奉诏之罪惟朝廷处分干犯天威臣无任惶惧战越恳切之至
　　上遇疾慈圣光献后同聼政天章阁待制兼侍讲知谏院司马光上疏曰昔章献明肃有保佑先帝之功特以亲用外戚小人负谤海内今摄政之际大臣忠厚如王曽清纯如张知白刚正如鲁宗道质直如薛奎者当信用之猥鄙如马季良防谄如罗崇勲者当疏逺之则天下服
　　光又论御药院刘保信等与授外任不得闇理官资状曰臣伏见祖宗以来择内臣谨信者干当御药院以其职任防为亲近恐名位寝崇嵗月稍乆则权势太重不可制御故常用供奉官以下为之转至内殿崇班则出为外官此乃祖宗深思逺虑防防杜渐高出前古诒谋万世者也近嵗以来颇隳旧法居此任者往往闇理官资请其俸给久而不法殊失祖宗之意深为不便今兹践阼之初所宜革去积率由旧章窃闻干当御药院刘保信等四人亦曽自陈乞因覃恩别授外官伏望陛下各依逐人所请及应自来内臣闇理官资者竝除正官授以外任别择供奉官以下素知心腹忠信谨慤之人使干当御药院仍自今后凡转官至内殿崇班以上者竝须出外一遵祖宗之制不得闇理官资依旧留任内廷差遣
　　诏録颍邸直省官四人为閤门祗光为侍读学士奏曰国初草创天歩尚艰故御极之初必以左右旧人为腹心耳目谓之随龙非平日法也閤门祗在文臣为馆职岂可使厮役为之
　　知常州陈襄乞留陈经不对移任满状奏曰臣检防当州昨据管下太子中舍知无锡县事陈经状称为与本州推官邵竒是亲妨碍寻备録本官状申奏其陈经近蒙降勅移知婺州兰溪县却差知兰溪县屯田贠外郎郑琰前来对移事须至奏闻者臣今访闻得知常州无锡县事太子中舍陈经自到任以来公懃干敏练逹民政事无大小躬亲听断无不曲尽人情縁本县所管二十三乡主客户口狱讼浩繁积年不决号难治之邑经至一年庶事脩举兼为当州脩开运河从无锡县界望亭堰至武进县奔牛堰一带工料共计一百三十余里竝是差委本官都大管勾开河司公事诸般经画以至毕工竝得济集此方是开濬河身及除去望亭一堰防导太湖水势通入运河虽获利济縁近河两岸民田到水沟渎及合置堰闸去处竝未开修全借经向去劝率人户下手兴工大叚开堀沟港数处通彻运河及创置堰闸若遇旱嵗即多引导太湖之水浇溉田土大水之后即时决放河水下江如此则四县民田遂无水旱方为经乆之利自经移勅到后举县皇皇如去父母不住经州告诉乞留满任以此见陈经之为邑实有惠利使民不忍其去况先有朝防许职司体量部内守宰之官如有良吏特与保明再任县令如经诚不易得臣实为百姓惜之欲望朝廷俯从民欲乞留本官终满此任始末了当上件河事况推官邵竒考第颇多到官已及一年半欲望朝廷许令成资或于苏润湖秀对换一职官差遣并对移到无锡县屯田贠外郎郑琰未有替人却乞依旧赴兰溪县勾当并无妨碍如允所奏伏乞早降指挥谨具状奏闻
　　殿中侍御史范纯仁奏乞于郊赦前复钱公辅官状曰知制诰钱公辅因缴进词头责授滁州团练副使窃縁缴进词头亦是中书舍人故事其言虽有过当其情应亦无他不过欲补陛下聪明尽其愚直而已不应重蒙贬责遂同邪佞賍污之人中外人心宁不疑惧因此言路颇壅实损惟新之政今闻陛下以水灾之后深求直言然在数十近侍之臣亦未闻各上封章指陈时政阙失得非以公辅为戒各务保全其身是使受恩无言于陛下将何所頼伏望圣慈特于南郊赦前牵复公辅一官以明陛下容纳直言之意庶使小大之臣各尽忠正上补圣猷则天下幸甚
　　纯仁再乞复钱公辅官状曰臣近曽上殿奏陈乞于南郊赦前牵复钱公辅一官至今不蒙施行盖以自公辅贬官之后朝廷除授宁无不当臣寮各以公辅为诫不复敢有言者使滥进者不畏公论茍容者足以偷安亏损圣明无甚于此况臣僚中能不以身计为心而以职事为恤者十无一二陛下容而纳之尚恐不劝今又深加贬谪则谁不各求自安人或尽然国家何頼臣之区区实在于此伏望圣慈降臣前奏付中书门下施行使言路复开圣政无壅尽忠勤职者有所劝茍容偷禄者有所羞则天下幸甚
  </div>
  <div class="pagination">
   <a href="历代名臣奏议_page47.html">
    上一页
   </a>
   <span>
    ...
   </span>
   <a href="历代名臣奏议_page43.html">
    43
   </a>
   <a href="历代名臣奏议_page44.html">
    44
   </a>
   <a href="历代名臣奏议_page45.html">
    45
   </a>
   <a href="历代名臣奏议_page46.html">
    46
   </a>
   <a href="历代名臣奏议_page47.html">
    47
   </a>
   <span class="current-page">
    48
   </span>
   <a href="历代名臣奏议_page49.html">
    49
   </a>
   <a href="历代名臣奏议_page50.html">
    50
   </a>
   <a href="历代名臣奏议_page51.html">
    51
   </a>
   <a href="历代名臣奏议_page52.html">
    52
   </a>
   <a href="历代名臣奏议_page53.html">
    53
   </a>
   <span>
    ...
   </span>
   <a href="历代名臣奏议_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
