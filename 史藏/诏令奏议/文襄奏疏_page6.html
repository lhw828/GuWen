<!DOCTYPE html>
<html>
<head>
    <meta charset="UTF-8">
    <title>文襄奏疏 - 第 6 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文襄奏疏 - 第 6 页/共 23 页</h1>
    <div class="content">　　请赐处分矣惟是天灾何可测度所恃人力以补天工耳今竒雨漫堤终由于人力之未尽而【臣】既遇此竒雨则所以绸缪于将来者更不敢以不宻是
　　上天降诫所以彰【臣】之罪啓【臣】之愚而实则笃
　　国祜于万世巩河道于乆逺也【臣】谨将厯来经理之原委与目下堵塞之缓急以及曲圗善后之计敬为我
　　皇上陈之念【臣】自拜
　　命到任之日目击运道梗阻民生昏垫情形不禁忧心如灼彼时逺近之人皆云河道壊至今日必无可治之理代为【臣】危谓【臣】半生功名此番尽付流水而【臣】愚以为世无必不可为之事惟视人之用心用力何如耳况
　　天庾玉粒嵗嵗必须挽运乃自黄流蹑淮之后河底日淤伏秋尚且胶舟冬春水落之时防至断流矣岂可因循贻悮于是匍匐河干毕诚揣度实见此时河道有必不可不治之势而又实有可治之理随将尚书【臣】伊桑阿等
　　题请兴举之工行令各属估计前来共需银四百余万而【臣】细阅册内虽从极坚起见但军兴需饷安能措如许多赀于是再三斟酌从至省至减科之止估银二百五十一万余两具经理河工事宜七疏力请修治彼时【臣】之亲友见【臣】屡疏力请知【臣】者矜【臣】之愚忠不知【臣】者目【臣】为痴妄良以【臣】估费既少而自任甚力自限复严不存丝毫退步耳夫【臣】虽至愚岂不知凡事当留退步庶可为日后免咎之地况治河之事何等艰繁人人皆曰难而【臣】独言之若易【臣】岂真痴妄一至此哉只以今日河道既不容于不治然当百务废弛之时官则以因循观望讳诿卸为能役则以扣尅侵欺设法冒销为事而地方奸诈之徒乘官吏之不肖拿囮设骗共蚀河帑弊窦无穷【臣】承极敝之后安敢不力挽頽风是以估计必从极省先絶上下之觊觎限期必从极严更杜官员之怠玩漫缺必报以除其讳之心责成必耑以去其诿卸之念惟期尽人事而不敢诿之天灾竭人力而不敢媚求神佑此【臣】一防血诚谓茍如此庶可固属员之志气清从前之锢弊以期治效之必成也矧【臣】自官学生拔至总督受
　　皇上如此恩遇【臣】虽粉骨碎躯不足仰报万一乃当此
　　大任而先自欺以欺
　　主留退步以兾卸过即或
　　皇上不即加诛而
　　天地亦安容此不忠之臣于
　　尧舜之世是以惟勉竭【臣】愚而不复顾虑一巳之退步私便也迨既奉
　　俞纶竭蹷兴举【臣】往来察勘又见得黄河之水消长不时一经长与堤平即便漫堤而过必须筹一逐渐宣泄之法以期久远于是议建减水石坝通计宣泄入海之途共寛一百余丈【臣】愚以为尽可泄伏秋之暴涨矣迨至十八年秋间上流霪雨黄水陡长丈余【臣】因而更加测度细揣黄河受水泄水之势必得有三百余丈宣泄入海之途方免壅溃于是行令各官逐一增添以泄黄涨又将髙良涧周桥二闸改为十丈寛减水坝二座并将武家墩废闸亦改为减水坝分泄湖涨更于寳髙江三州县各建减水坝一座以泄上流减来之水据【臣】之愚以为如此料理似乎稍周可以无患岂知今年雨泽甚多端午节前湖河业巳平满方在儧砌减水石坝圗速竣以资宣泄间不意五月二十四日之后霪霖霶霈两月不断湖河相连水髙于堤以致未完新工与远年旧工平漫过水者五十余处此番奇雨询之老年之人皆云从未之见然既巳见于今日安知不复再见于他年惟因此奇雨而更求善后之谋此【臣】所谓
　　上天降诫所以彰【臣】罪啓【臣】愚而实则笃
　　国祜巩河道者也兹【臣】承此降诫复加揣摩断须于黄运河湖分头再添建减水坝数百丈并加挑烂泥浅引河多引淮水会合黄流安澜畅注庶嗣此以往寻常之水涓滴不泄可使河底日渐刷深泛滥之水随消可使河堤免于漫缺即或再逢霪雨而奇灾亦无壅遏漫溃之虑方称万全也至于新经漫堤过水已成缺口者约有二十余处若斯时急行堵筑所需工料浩繁【臣】拟俟天气大晴水消土见之时并力兴修可以省费大半其所需银两统于大工内节省应用不敢更请钱粮盖敬陈经理河工事宜八疏内一切工程【臣】原请二百五十一
　　万余两续于康熙十七年请建减水坝并酌改运口两疏内
　　题明节省银四十万两及拜疏之后【臣】复加筹酌既建减水坝则堤工不必太髙原议筑遥缕堤两道者止须筑缕堤一道徐邳防灵宿等五州县并桃清北岸原议除民修旧堤之外民复加筑缕格堤者亦行停止惟催民夫速帮旧堤约可再节省银五六十万共拟节省银一百万两以备他工之用不意十八年春间淮徐处处大饥小民救死不暇安能腹帮堤然各州县两岸旧堤残缺异常若俱缓待民修势必立成大患事闗重大不得不将应民修之堤择其单薄至极之处亟动钱粮募夫帮筑计费过银九万余两又髙家堰一帯填筑水内坦坡等项先经增估银八万两续因去冬黄流助虐湖水将平堤顶兼之大风时起浪髙丈余拍提而过是以今春又分外加髙并水内坦坡每丈多填土三十方不等计续估八万之外又多用银三万余两尚未完工将来大晴水落之后必须再加土方银四万余两始能一律告竣又山阳县南岸潘家等处各险工大溜逼堤虽经下埽防防然实为淮扬两郡保障不得不于迤里加筑遥堤一道越包数险以防意外计费过土方银二万余两又十八年春加挑运河案内多挑永安新河并髙邮城南浅工共费银一万五千余两又杨家庄南岸先挑济运引河因下多淤土经今两载寛深如旧并未刷开诚恐杨家庄合龙之后水壅不行或生他患是以又复加挑大引河一道计费过银一万四千余两又酌改运口案内原议永闭新庄闸令粮船由七里闸出束水磡后【臣】相度形势又于加挑运河案内多挑支河一道使新庄七里二闸俱可通船出束水磡但束水磡仅砌石磡十余丈原未估底岂知大水涨发之后往往蛰陷虽经下埽防护而船只出口之艰与当年打新庄闸无异【臣】再四斟酌必须将束水磡改为有底双金门大石闸一座并帮大横堤一道隔拦湖涨计共须增银二万余两又加浚烂泥浅引河增建减水坝数百丈所需料物人夫百计节省约共需增银十二三万两以上各工共银四十五万两内有在原估数内续报节省而势难节省者有不在原估数内而势属必需者统计【臣】原估费二百五十一万余两者将未完工约用银一百九十六万余两原拟节省一百万两者今止可节省五十五万两至此节省之数先因大修归仁堤戗筑徐州州城以上缕格等堤堵杨家庄口三案曾经
　　题准动用节省银四十万两又并修邳宿运河案内题明缺费十分之六动用节省银九万余两仍存银五万余两以为新漫各腐工缺口补苴之资至【臣】
　　题明河工事宜每与原疏多有增减盖【臣】凡举一工其中必力圗节省其原拟节省之数乃【臣】不敢欺
　　君之血诚故不敢稍留退步也又以河道为
　　国家重大之务断须虑出万全而【臣】智识短浅不能一虑即周故不惮随机酌改查【臣】先于敬陈经理河工疏内曾将嗣后凡有未尽事宜应损益增减者容【臣】临期分别或竟行或入
　　告等语
　　题明在案此【臣】承河道极敝之后凡有当绸缪之处不敢不竭尽心力以期必济至【臣】负罪之下更陈善后之圗者实因此番奇灾出于万分意料之外而既有此意外之奇灾则不得不倾尽万分之人力此尤【臣】披心胆虽万死而不敢避者故不得不备陈原委仰祈
　　皇上之睿鉴也若夫【臣】原
　　题经理河工七疏内工程并筑此新漫各工以及加浚烂泥浅大修归仁堤戗筑徐州州城以上缕格堤并修邳宿运河等一切工程俱可于明春三月限期左右尽行完竣惟减水石坝原拟明年夏初可完不意今嵗五六七月连绵大雨塘水占溢匠役束手且又添坝数百丈必得来秋方可告完也【臣】谨一并
　　题明伏乞
　　皇上睿鉴
　　勅部议覆施行
　　筑坝挑河疏
　　题为
　　题明筑坝挑河并寛漕运限期事窃照微【臣】奉
　　命大修江南河道必使黄河尽归故道会淮入海无旋堵旋再酿夺河之患方敢谓之完工今石工闸坝虽酌加工食十分之五于通省远募石匠二千余名飞星儧砌然工程浩繁必俟来秋方能尽行告竣其余一切堤工来春三月内俱可全完至于宿迁县杨家庄大决口中止賸四十余丈见在加进埽来年二月可以闭合龙门惟是杨家庄以下至清河县境一带河身向有茶盐城古城刘真君庙基蒋沟腰铺等浅工数处每至隆冬即便浅澁虽设法疏濬而他处俱已深通惟此数处不能见效加以今嵗异常大水并未刷开揆厥所由总縁河道变迁是以河底垫髙已非一日见在河身未必尽是故道此等去处其下非系纯淤即属岗土若聴其自然则大溜不能急下杨家庄大工势必多费料物更虑合龙之后一时冲刷不开又生他变亦未可定【臣】再四筹维必需乗此冬尽水涸之际于杨家庄引河上口筑坝断流将此浅工数处逐一挑深庶上流每进一埽下流多刷一分及至合龙之后水到成河方保无患也但今年粮船先因重运征兑稍迟继因黄淮交涨挽闸艰难以至抵通亦晚迨囬空南下又遇凯旋兵船停泊让路而今嵗天寒较早未过冬至河流即便凝结见今尚有一千余艘冻阻黄河之北【臣】虽严督文武官弁设法氷然氷凌颇厚昼夜儧催日夜不过数里及里许不等兼之黄河冻实来往行人履氷而渡目下不能即开约计各船过淮之期巳在嵗除之后若待至彼时方始挑浅则桃汛将届势必贻悮大工攸闗非细今【臣】拟于十一月二十七日闭坝断流飞集人夫遇浅即挑限十二月二十五日告完更将清口烂泥浅一帯应加挑挖疏濬之处亦行一并深挑期于同时俱竣一经挑完随即开放将见在冻阻囘空务于正月望前催过淮安赴次受兑则来年重运不出五六月俱可过淮是漕粮仍无贻悮而大工获免意外之虞有禆运道民生良非浅鲜矣至于挑河人夫工食约费银六七千两但既将浅处挖深则河流易下大工料物可圗节省统于原估钱粮内通融动给可也除一面如期筑坝挑河外【臣】谨一并
　　题明伏乞
　　皇上睿鉴施行
　　挑河避险疏
　　题为
　　题明挑河避险请再寛限漕运事窃照塞必先疏下杨家庄合龙非远乘时挑濬下流浅工以免他患縁由业经【臣】具疏
　　题明见在分头儧挑刻期告完惟是桃源县境内旧有九里岗上渡口鸡嘴坝烟墩龙窝等五大险工每年嵗修之费不下一万四五千金自康熙十六年杨家庄溃之后各险俱平每年量加抢修并未多用埽料今全黄复故而旧埽腐朽势必彻底镶套大加防护内除九里岗一工先经挑挖引河改溜归中外其余四工约其所费不下一二万金当此河帑匮绌之时凡有可以节省之法【臣】安敢不力为圗维今再三筹酌相度情形龙窝一工必须帮寛坝台加意用埽其烟墩上渡口鸡嘴坝三工尽可于对岸各挑小引河一道即将挑河之土填塞河身筑成拦河土坝三工所费统计不过二三千金而引河既成将来惟防土坝则水到旧工止于扫湾囘溜不至十分危险伏秋埽料可省过半又桃源李家口地方河身直逼堤根而木工原无丁头底埽危险更甚亦须乘时一律速挑引河以避极险【臣】见在设法募夫分头儧挑然非至正月望日不能告竣是【臣】先
　　题十二月二十五日开坝放船正月望前将囘空尽行催过淮安者应请再寛两旬至二月初旬方可过淮赴次受兑然总可不悮来年重运也又山清髙寳一帯运河【臣】先于敬陈经理河工事宜第五疏内
　　题明每河一丈挑土八十四方后三次挑河每丈共止挑土六十六方内山清两县河身之上俱系浮沙十八十九两年大水竟将浮沙刷去止挑六十六方之处尽行寛深计其刷去之土约有一二百方不等见今淮城以上水面较之康熙十六年之河底尚低数尺且当此隆冬水涸之时而河内仍有水五六七八尺及丈余不等惟寳应界首一帯当日被湖水横冲入河敌住黄流以致尽是淤泥虽遇两番大水竟未刷开目前之水仅有三尺以行运而论颇可无悮但上流深通而水至此处被胶淤不得畅注未免有伤堤岸【臣】复为思维黄河既在筑坝加挑引河以省险工之多费不若乘时将寳应运河淤泥之处亦复再为挑深二三尺实大有益于运道者也除一面集夫加挑俟工完之日核明土方工价将黄河四险引河入嵗修案内
　　题销寳应加挑运河入大工案内彚销外【臣】谨一并题明伏乞
　　皇上睿鉴施行














　　文防奏疏巻三
<史部,诏令奏议类,奏议之属,文襄奏疏>
　　钦定四库全书
　　文襄奏疏巻四
　　河道总督靳辅撰
　　治河题藁
　　请借钱粮疏
　　题为吁
　　请拨借钱粮以济要工事窃【臣】谬膺治河之责防皇上发帑金二百五十余万两
　　命【臣】大为兴举【臣】考求谘访而知河身之积淤垫髙从未有如今日之甚者是以【臣】或于从未筑堤之处増筑堤工或于从未建闸坝之所増建闸坝盖皆就今日之河求今日之治筹酌再三而万不能已者也念请发帑金既有定额自不容于额外又滋多费【臣】朝夕悚惕惟有茹荼率属力圗节省以求无绌而已【臣】于上年核收支之数额帑尚有余賸不意蹇遭霪雨竒灾补苴未免多费嗣后通盘合算仅足敷用已无余存矣且此仅足敷用又有实系存银而猝难应目前之急用者如余存桩木石凷铁锭铁锔等项物料值银二万余两又各监理官名下有夫头挂欠银四万余两查此二宗原系额内之帑其料物皆可供将来嵗修之需夫欠亦皆可责成追取然一时不能济用则应找发各工之银便缺少六万余两矣至于【臣】另防所议杨家庄毛家宅白洋河等处应开一丈六七尺之深引河三千余丈约又需银四万余两乃属増举要工闗系全河万万难已者以上三项是共需银十万两矣但【臣】若于请发前帑之外而又为凟请则干冒昧之辜若缄黙不言又恐因循贻悮获罪更深总之微【臣】一身之罪愆不敢逃避而
　　国家莫大之重务尤不敢不尽心绸缪【臣】展转图维敢请将附近钱粮借拨十万两给支要工容【臣】一面将夫欠四万余两责成勒追并将存賸料物二万余两于逐年嵗修扣银俱行抵还借项外其余四万两再容【臣】于竣工之后设法节省统行扣还如此则于前请帑额之外仍无多费而应举要工亦不致以帑绌而贻悮也仰祈
　　皇上洪恩俯念微【臣】万不得巳之请
　　恩赐俞允则
　　国计民生均有攸赖矣伏乞
　　勅部议覆施行
　　题明放水日期疏
　　题为恭报挑完运河闸坝放水日期仰祈
　　睿鉴事窃照骆马湖淤深水浅阻碍漕船经【臣】特防题请动支大工河库节存银十五万九千三百余两在于邳宿境内筑堤建坝另挑新河一道引山东闸河之水由皁河出口归黄河济运业经部覆奉有
　　俞防钦遵儹筑间不意去年入夏叠遭竒雨遍地汪洋比至九月水退复集人夫而更逢竒冻畚锸难施是以今年正月二十九日【臣】复行闭坝加工挑筑先于恭报黄运两河开坝放水日期等事疏内
　　题明在案闭坝之后【臣】严督各监理官多募人夫飞星疾儧所有缺口三十余处陆续堵完减水石坝二座亦俱建砌完毕温家沟水工堤岸筑髙八九尺不等于三月初四日开坝清水直注黄河楚闽差旅船俱于当夜进口北上重运衔尾而至悉皆通行无阻兼可逺避湖险矣除一面催督各官将堤工原未筑完及被上年雨淋残缺之处星飞儧竣另疏报销外谨将邳宿新河挑深开坝放水日期并重运无滞情形恭疏
　　题报伏乞
　　睿鉴施行
　　酌改河员以重责任疏
　　题为酌改河员汛地以均责成以重河防事该【臣】看得江南黄河两岸上有东豫二省交界下至海口厯十二州县地方延袤将二千里【臣】奉
　　命大修尽行修筑长堤在在皆须防守而各州县河官汛地有逺近之殊修防有暌隔之势其间未协之处不得不预为绸缪以期至当也如安东县河道向无可守之堤今戗筑幇修并与山阳县换管堤工共长三万七千余丈其中更有茆良口等处险工主簿一员万难兼顾查该县有五港司廵检现驻佃湖可以分管请自清河县界泗铺沟起至夏村营止令安东县主簿管理自夏村营起至云梯闗止令五港司廵检管理又宿迁县南岸蔡家楼彭家堡等处险工主簿一员催儹修防刻无宁晷今归仁兴筑大堤该簿不暇顾及查有桃源县古城司廵检止管地方捕务近年因河道变迁古城一镇不过寥寥数家不若将捕务并归该县典史而以古城司廵检改为宿迁归仁司廵检移驻归仁集管理归仁堤又宿迁北岸主簿河道遥长兼以中隔骆马湖奔走维艰实有鞭长难及之势查新改宿迁运河主簿虽管运河两岸堤工一万余丈而驻劄皁河带管附近黄河堤工颇属最便请以骆马湖西至直河一带黄河堤岸并归运河王簿管理其骆马湖以东至古城一带河汛仍责北岸主簿管理庶驰驱易到可以无悮修防又徐州上下管河州判二员皆兼两岸堤工一遇晦明风雨舟楫难以飞渡实有坐悮之虞请以上河州判改为徐州南岸州判専管徐州南岸工程下河州判改为徐州北岸州判移驻河北専管徐州北岸工程又砀山县主簿止可管本县河南堤工其河北堤工亦难兼顾查丰县河道止有十五里请将丰县主簿移驻盘龙集改为丰砀主簿専管丰县并砀山县河北堤工其萧县主簿着令移驻郝家集临河适中去处就近修防庶免贻悮既据各该道防呈详前来【臣】覆加确酌竝无添设之烦止须一转移间而河工运道实大有裨益也相应具
　　题伏乞
　　睿鉴敕部议覆施行
　　报明挑完皁河日期疏
　　题为报明挑完皁河通舟济运日期仰祈
　　睿鉴事窃照本年七月内黄河异涨将皁河口淤垫一
　　千余文经【臣】于七月二十七日具疏
　　题明随驰赴皁河亲驻工所力督道营印管河各官弁一面煞坝挑浅一面堵塞旁流于八月十五日完工开放通舟讫重运粮船现在次第进京北上无阻【臣】谨其疏报明伏乞
　　睿鉴施行
　　再报湖涨情形疏
　　题为再报湖涨情形并陈开泄事宜事窃照本年内竒旱之后聚雨泽于秋中山陜东豫诸省积霖弥月彚入黄河以致河流异常泛涨由萧县漫溢尽归洪泽湖内九月二十五六七八等日湖水陡长七尺髙家堰一带堤堰处处危险幸赖新填坦坡坚固仅免无虞并于十月初十日啓髙良涧闸泄水各縁由先经【臣】于十月十八日具有恭报淮徐河湖异常水涨情形事一疏
　　题报在案惟是【臣】先因湖水平定巳及一旬且时将仲冬理应有消无涨是以备陈可保无虞之状不谓前疏甫于十八日拜发而二十四五等日西北飓风大作更甚于前洪泽湖水又复加涨二尺兼之浪如山涌竟从堤顶之上处处泼漫而过而六安沟髙堰大坝二处大溜直注业已万分决裂而山清旴同知多宏安亲自站立水中身先夫役与各分管官弁百方抢救迨至二十六日危而复安若其得以施人力而仍获保固者总赖水内坦坡之益至于运河龙汪闸上之水髙于闸下五六尺闽旋大兵座船一千余只不能飞渡日用人夫千余名仅挽船数只而又半为沉壊损船伤人不可胜计领兵委署防军统领也喀等屡向【臣】言作何设法过闸之计【臣】于二十七日又复遍为勘阅查得武家墩迤南旧有泄水石闸一座年久湮没然闸虽废壊而两傍河堤见在可以开泄【臣】于是日未刻亲驻彼地督夫挖开此处一开而龙汪闸上之水顿减二尺兵船方得衔尾北上惟是髙良涧武家墩戚家桥决口三处之水彚归髙寳诸湖积流两月诸湖悉皆盈满运河窄小不能容受而临湖堤顶仅髙出水面二尺有竒【臣】念永安新工虽坦坡坚固可保无虞而际此隆冬湖面渐渐冻合设或指日东风冻解则积凌乗风势不可遏将见临湖数千丈旧石工必有撞卸成决之患随遍行勘阅查得江都县鳅鱼口地方有旧河形一道迤东三四里许即接□洋大湖【臣】随行令扬州府防印河等官并该管营弁将鳅鱼口东堤于十二月初七日掘开二十丈泄水由旧河形入□洋湖达庙湾入海一面逐日探量水势俟髙寳诸湖之水减去二尺即将鳅鱼口泄水去处立行堵塞凡此皆一时权宜之计盖大工未竣而大水骤来若不相机预为疏导俾其逐渐流通则壅积漫溃为害必大故不得不为此权宜之防直待大工告竣之后方可为一劳永逸之计也但事闗掘堤泄水事宜相应具疏
　　题明伏乞
　　皇上睿鉴施行
　　恭报杨家庄合龙疏
　　题为恭报宿迁县杨家庄大工闭合龙门日期仰慰睿懐事窃照江南河道敝壊防
　　皇上轸念运道民生特发帑金大为修治【臣】凛遵成命力督所属监理分管大小官弁竭蹷经营先将敬陈经理河工事宜八疏内工程斟酌节省儹修完竣续将八疏内节省钱粮又加修酌改清河县运口添建黄运河湖各减水坝加筑徐州州城以上堤工另挑皁河大修归仁堤并堵杨家庄决口等六工而堵杨家庄决口一工实大修河道结末至要之工也祗因下流淤垫最乆虽设法疏浚而合龙甚难以致上年二月二十五日有走埽之事今【臣】亲驻工所调集各处监理分管大小官弁一百余员从新深挑引河广购料物毋分昼夜百计经营于康熈二十年十二月二十八日午时闭合龙门讫目今黄淮二渎尽归故道漕运无阻田土可耕皆我
　　皇上洪福齐天以致河灵效顺非【臣】之愚所能竣此大
　　工也至此工既竣即应恭请
</div>
    <div class="pagination">
<a href="文襄奏疏_page5.html">上一页</a><a href="文襄奏疏.html">1</a><a href="文襄奏疏_page2.html">2</a><a href="文襄奏疏_page3.html">3</a><a href="文襄奏疏_page4.html">4</a><a href="文襄奏疏_page5.html">5</a><span class="current-page">6</span><a href="文襄奏疏_page7.html">7</a><a href="文襄奏疏_page8.html">8</a><a href="文襄奏疏_page9.html">9</a><a href="文襄奏疏_page10.html">10</a><a href="文襄奏疏_page11.html">11</a><span>...</span><a href="文襄奏疏_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
