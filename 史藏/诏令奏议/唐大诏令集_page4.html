<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 4 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 4 页/共 71 页</h1>
    <div class="content">　　荅第二表诏
　　朕内省德薄在于人上绍髙祖太宗之天下承上皇先圣之丕业惕然南面常惧君难岂因乐推亦自光大况山陵甫尔濡露増懐防县凋残薫风未畅遽行古制虚受鸿名是用绎思未宜献可五始之义诚在体元三年之道以其无改所陈徽号亦有旧章若更尊崇得非自圣股肱辅弼惟欲致君空动诚请之词未副昌言之理
　　荅第三表诏
　　年叶五纪成嵗以授时君临万邦向明而聴政体元不润其色处实不为其賔朕若昔大猷允懐防已务于简易岂曰崇髙常深负荷之忧敢忘祖宗之烈卿等搃括羣议昭升旧章周爰典籍之文钩校天人之理对耿命进劝皇图请逾年而改元益正位以加号敢废春秋之义用谐啓沃之心敬允乃诚良多慙德
　　批百寮请复尊号表
　　三省来章弥用兢惕再崇大号何以当之前者示懐盖非冲让尚劳敦请岂所宜然卿等博学古今列于朝右思献替共致太和岂以虚名重予不德再三循省増恧于懐想尔深勿更陈请【贞元六年】
　　批荅宰臣请上尊号
　　伏以髙祖太宗接千载之统垂无疆之休太上皇承九圣之烈传莫大之庆嗣徳纉业允文允武帝尧之钦明宗元之清净付朕天下颐神保和至道光于唐虞至仁合于天地卿等防述休德祗献鸿名循省再三允符朕意朕获守寳位丕承睿训虽防恭寅畏不敢怠遑而泽未洽于羣生理未臻于皇极遽言徽号何以当之虽嘉乃诚难遂来请其上献太上皇尊号宜依所奏凡百卿士当体至懐
　　批荅宰臣请再册尊号第三表
　　朕获承丕绪以抚万邦照临无日月之明膏润无江汉之浸常恐吉蠲虽备未享于天心教道虽勤未谐于人欲谅慙匪德敢议鸿名而宰臣羣公宗后庶尹上引祖宗之丕矩下述黎献之诚心诫子以处防而思劳告予以爱名而务实陈以恳迫至于再三先典不可以固违羣情不可以屡阻与其守让而繁饰不若纳规而徇公遽抑至懐勉从来请顾惟不称兢惕殊深【元和二年十二月二十二日】
　　荅南省请上尊号表
　　朕纂嗣洪业托于王公之上常恐渉道犹浅烛理未明夙夜祗畏罔敢宁逸至于法天象以垂制顺人心而平乱立刑辟而不峻兴礼教而不倦简黜浇薄延纳忠直思济于道保合太和今寰海削平载弢弓矢皆赖辅弼之臣尽规于朝庙将帅之畧宣力于邦家循省表章请崇徽号武功文德美于予用愧于懐何以及此尚以昆夷未服边鄙犹虞不敢允从宜即断表【元和十四年】
　　荅宰臣请册尊号第三表
　　昔我祖宗每崇徽号皆以道侔天地泽被生灵故请之不疑而受之不愧是谓典礼鸿光赫然朕以寡昧祗承寳位防恭惕厉不敢荒宁常惧礼化未敷非以自尊为意若荡清冦孽修举政刑此乃中外英贤叶心所致复于前疏亦已言之卿等善则称君过陈功德表章三至益愧于懐岂大体之必然何恳言之不已沉吟终日未果允从
　　荅第四表
　　建崇名加大号必自盛德而因全功茍非其时难以拟议朕绍十圣之统绪遵百代之宪章冕而事天忧勤不暇乃者忠臣敦化良将防勲有冦难而必荡必平用兵戈而不蝗不旱此乃多士叶力成此小康岂予一人独运而致卿等四陈章疏每沥肺肝表士庶之诚心徴朝廷之故实愿餙虚美皆为过谈谕而复来势不可止虽重烦典礼殊不自安而深念奏陈亦当从允勉依所请良用愧懐【元和十四年六月七日】
　　批宰臣请上尊号表
　　朕以菲徳初承大寳严恭夙夜修已临人烛理未明举政多阙虽克展郊禋之礼或未称瑞应之符而俗尚凋讹人未康乂所患德之未立不患名之不尊至于北狄求和西戎即叙南越投戈而率化东夷继踵而来王不候七旬之期自销积纪之此皆祖宗垂祐公卿叶賛之力也朕何有焉遽议虚名深愧未称卿等志思将顺诚切忠君宜体至懐勿徇虚美【长庆元年四月】
　　批宰臣请上尊号第二表　　　　元稹
　　朕闻天职生植圣职教化天职举则四时行圣职修则万方理然而天不以行四时而为德故荡荡无名圣不以理万物而为功故谦谦不宰顾朕小子获承丕图上赖祖宗之灵下托股肱之力先定镇冀次来幽燕皆吾日月之所照临车书之所辙迹失之则有以自愧得之则何足以自多况今四方虽清物力方困六戎虽伏边备尚劳百吏虽存官守多旷万目虽设纪律未张有此四者不敢遑宁思与卿等夙夜俾乂卿宜为我提振大法修明政经詟窜戎狄康阜黎庶四者既理名焉用哉朕方以臯夔之务委卿卿宜以尧舜之事教朕骤加徽号深耻近名循省表章难徇来请【长庆元年四月】
　　批宰臣请上尊号第三表　　　　　元稹
　　昔齐桓议封禅管仲骤諌其未宜晋武平江东何曽深惟其逺驭彼二臣者居安思危之志明有犯无隠之诚切也况朕寡德谬膺昌期赖先帝削平之威防列圣寖渍之泽聿来燕翼克静华夷既无德而有威实以祥而为惧卿所宜朝夕纳诲警子荒宁虽休勿休日慎一日而乃过为溢美频上鸿名谅多丹赤之诚殊非药石之爱汝为予砺为朕揣摩汝为予舟为朕康济强我懿号不若致我为有道之君加我虚尊不若致我于无过之地宜罢来请用副乃懐
　　批宰臣请上尊号第四表　　　　　元稹
　　朕以元月正日祗见于九庙对越于上千官在前万乗居后覩声名文物之盛望城社宫阙之尊尚念髙祖太宗艰难于营制德宗宪宗殷勤于纉复惧不克荷以羞前人寅畏严恭或兾无过而燕赵底定戎獯和宁实惟列圣之休安敢自大其德左右辅弼庶尹师长猥以鸿名愿加薄德三诏执事抑而未行物议逾坚予未信四陈章表备列古今且曰告防之时宁忘继志问安之下胡不畏心事有切于显荣理难从于固执于戯允恭克让既见夺于羣情克已为仁庶自勤于三省勉依来奏深用愧懐【长庆元年五月某日】
　　荅宰臣上尊号第四表
　　前上三章皆有报防推本帝王之道研究天人之际可谓尽矣能无谅哉朕辞愈坚来奏愈恳考蓍龟之意酌卿士之心义贵从人事难狥志然体未济之象警慎将然复大畜之文模法往行虞舜勤民以恭巳文王事主而小心自厉则鍳乎殷汤盘铭持盈则戒乎周庙欹器还珠却马使无愧于前贤菲食罢防兾有示于来世率是道也庶无悔乎勉遂羣心祗循祖训敬允诚请愧惕良深【寳厯元年四月三日】
　　荅中书门下上尊号
　　朕以菲德纂承睿图业业干干惧不克荷是用发天地无私之道以成化象日月无私之照以烛幽慕唐尧虞舜之为君继贞观开元之致理朕以夕惕宵兴不遑暇逸兾将昭复圣哲保绥华夷至于鸿名尤不轻议尚未审度岂可属心卿等台铉重臣翼宣元化宜匡朕志臻于缉熈今隂雪伤和尚资寛宥乃以文武至德加于朕躬省视奏章难从虚美宜断来表深谅予懐【大和六年正月七日】
　　批荅宰臣上尊号第五表
　　前覧四表报皆一词可谓君臣之义至矣天人之理尽矣朕辞益固卿请益坚诚献可之不移奈虚美而难处山虽崇而降地易象明言海虽大而下川元深防文王以小心事帝虞舜以恭已临民盘铭取励于殷汤欹器戒盈于周庙皆以畏惕而自警不闻满足而虚尊卿等以塞北平戎山东殄冦韬兵偃武镈防为农郊天之年瑞雪清路册号之夏嘉雨灭灾毁摩足壊法之刑荡并冦乱常之此皆上厌祸宗社储休至于刑政克明文武具举年登适臻其气顺俗阜实自于官修内承宰辅之谋外尽藩侯之力余虽垂拱且有何功况増鸿徽尤非称德既频推美何以当之然体贵从人事难狥志祗循前训允遂羣情殊不自安谅非纵欲勉尔所请深用愧懐【防昌四年十月七日】
　　荅百僚请加尊号第三表
　　朕获承丕绪奄有万方忧物之心常懐惕厉荷天之力渐至敉寜此中外元僚文武庶政咸有一德以匡冲人而卿等猥以鸿名加于菲薄拜章沥恳至于再三伏念自列圣以来何甞无今日之请然率不能让者上慰宗庙之灵下迫羣臣之愿粤予小子岂敢久劳卿士之心哉敬允乃诚良深自愧所乞宜依【大中元年十月】
　　荅宰臣请御丹鳯楼上尊号
　　勅防没陷河隍百有余嵗中原封界咫尺戎疆累圣含容久劳征戍伏思元和中将摅宿愤常欲经营属诛锄叛臣未暇收复今则恭行先志克就前功不逺徴兵不劳财力二州之外兼得七闗又取维州粗成边业尚以息民解甲未收山外诸州且以肆申恩所以颁示天下其御楼依所乞【大中三年十一月二十五日】
　　荅宰臣曺确等请加尊号第四表诏
　　夫功合天者称皇德合地者称帝皇帝二者朕已享之况孤寡不谷之名靡遵于祖明皇孝德之号久慕于冲人业业兢兢惟惧不称南蛮未詟师旅尤屯东冦虽平疮痍尚大方将罪已曷敢矜功卿等修德鋭于臯陶耻君不如尧舜铺陈故事増饰洪名谦恭愈坚表章叠至对之际忠恳弥彰弘我以奉先勉我以从众亦念乙酉之嵗坚请不逾今复固违似矜小让名实不副朕当不敢荒宁始终相成卿等勤于献替勉尔来请深用愧懐【咸通十年十月十日】
　　荅宰臣萧遘等上尊号
　　朕猥以寡徳丕承耿光宵旰虽勤兵戈继作困生灵于豺豕委宫阙于榛芜罪已则深噬脐何及尚赖天地悔祸祖宗降灵内之则公卿大臣外之则方伯元老上凭眷祐下悯蒸黎允叶一心克济四海廓妖氛于防县刬戎垒于郊圻虽复旧都匪遑髙枕呜呼大耻才雪羣生未苏文武典章坠无半在威权法制行亦几何土疆徒系于地官征赋罕归于国帑肃恭常祀尤在正辞昭格上宁容溢美卿等同匡艰运当识深加以虚名斯为不急歩骤锱铢之际自有至公照临显晦之间宁资外奬当勤纳诲宜断来章【光启元年五月某日】
　　荅第三表诏
　　朕以寡昧嗣守丕图思臻太和不敢宁处干戈载戢稼穑少登礼乐中兴声教遂被是用郊上以报本解宻网以缓刑岂非九庙降灵羣贤叶力共賛薄德致兹少康永惟躬实惧虚餙卿等上稽天意下采人謡旁访典谟俾奉明训以为天地之道既不让于强名皇王之心宜屈已而从物累贡殷勤至于再四虽凿井耕田未及勲华之理而乐推欣服难违亿兆之情既狥众词终疑溢美勉尔来请深用愧懐






　　唐大诏令集巻六
<史部,诏令奏议类,诏令之属,唐大诏令集>
　　钦定四库全书
　　唐大诏令集巻七
　　宋　宋敏求　编
　　帝王
　　尊号册文上
　　应天神龙皇帝册文
　　开元神武皇帝册文
　　开元天寳圣文神武应道皇帝册文
　　开元天地大寳圣文神武应道皇帝册文太上皇加光天文武大圣孝感皇帝册文睿圣文武皇帝册文
　　元和圣文神武法天应道皇帝册文
　　尊号册文上
　　应天神龙皇帝册文
　　维神龙三年嵗次丁未九月丙申朔五日庚子具官某及文武羣臣等谨昧死再拜稽首奉册言爰自厥初肇兴司牧皇矣抚极蒸哉察道莫不因时适变改物殊徽推五运而陟崇髙歩三防而应厯数天地人皇之称立始别洪荒唐虞夏帝之君尊渐详文质姬水以椎轮发号烈山以斲耒増祥然后仁被徳宣功昭业逺歴访前古兹为旧式大唐受乾坤之胜命当防县之讴歌奄有黎庶遂光宸象应天皇帝陛下垂旒御宇截海披图承四业之休光握三灵之寳契虞舜蒸蒸之德永锡羣方周文翼翼之心其凝庶绩驱齐人于仁夀致雅俗于醇醲六府咸修五戎不用航海梯山之客奉贽输琛耕田凿井之夫击壤鼓腹中外静谧表里雍熈而孽子防天乱臣干纪谋同触瑟祸剧弄兵不虞之灾忽生于肘腋无象之鍳独愤于神祗于时凶防逼楼圣君凭槛威灵下济觉封豕之周惶丑逆上瞻见神龙之辅翼寳仗以亿千之卫天仪成丈六之容众瑞共临羣妖大骇尽迷方而夫据咸夺气而忘精顾盼而斩馘轝尸指麾而氷消雾释虽复草为兵甲秦师惊蒋帝之神树作藩屏释主屈魔王之众虵躯之变娲后蛟影之随汉髙未足以匹此竒徴方斯伟应自非冥符幽賛睿感通何以承波若之防持享髙明之福助昔者伏牛之主遂号牺皇名鸟之君仍题鳯纪法身用马鸣成道上士以龙德为仙敢托元符爰资故实谨上尊号曰应天神龙皇帝鸿猷载肇昌厯惟新庶以仰顺干心俯从人欲天长地久更隆四大之尊名玉振金声恒为百王之称首盛矣美矣皇哉唐哉臣某等诚欢诚喜顿首死罪死罪再拜以闻
　　开元神武皇帝册文　　　　　　苏颋
　　维先天二年嵗次癸丑十一月辛酉朔二十八日戊子摄太尉臣某等六千五百一十四人言臣闻厥初生人首出庶物物不自理惟后所以康乂后不自尊惟人所以归往古先哲后安人育物表功崇号不可辞也皇矣上帝临于巨唐降氤氲垂耿光重熈而累盛至太皇而授圣皇臣等敢稽首而言曰曩者景龙之末长虵纵祸陛下虑宗社之坠提劔夷之则因亲以尊主问者朝有贼臣天罚大憝陛下拯邦家之难援旗剿之则错枉以举直戮不及嗣恶惟其身思与王公卿士等下逮元元闿泽而布和气臣又闻之轩梦华胥尧期姑射未有一其道而顺太皇之心文王昭事武王纉绪未有一其时而居圣人之位褰裳释重至公也端扆向明至孝也使九族惇叙百工允厘东西南北砥砺声教彼灵有四招翠黄而可乗我寳有三指珠玉而不御然犹发挥礼乐驰骛典坟论思献纳进善从諌日慎于一日矣上指天意下考人谋卓哉恊元符而铄灵命而已夫开者泰也罔弗亨元者善也罔弗利神者圣也罔弗通武者威也罔弗服臣等不胜大愿昧死上尊号曰开元神武皇帝谨上玉册玉玺臣等诚惶诚恐死罪死罪谨上
　　开元天寳圣文神武应道皇帝册文
　　维天寳七载嵗次戊子五月庚午朔十三日壬午摄太尉银青光禄大夫守刑部尚书兼京兆尹上柱国颍川郡开国公臣蕃昊及文武百僚等谨稽首奉开元天寳圣文神武皇帝陛下臣闻惟道至大王者均其名惟天丕应圣人光其徳陛下启宗绍开皇运淳化既洽劳谦有恒每涤览真经防心明祀将以荅三灵之睠命为万姓而祈福故得玉芝敷白鱼见卿云降仙对之休必有不可让者也于是公卿宗子耆艾法流诣阙奏章愿増徽号至于再至于三伏奉甲戍诏曰祯祥者所以合天人鸿名者所以彰德业今封章继至诚请甚勤敬膺神休允荅人望臣等不胜大庆谨上加尊号曰开元天寳圣文神武应道皇帝伏惟开辟之功简易之德与道同运体干无极
　　开元天地大寳圣文神武应道皇帝册文
　　维天寳八载嵗次已丑闰六月癸亥朔五日丁夘摄太尉开府仪同三司行尚书左仆射兼右相吏部尚书崇舘大学士集贤院学士修国史上柱国晋国公臣林甫特进行左相兼兵部尚书崇舘大学士太清宫太防宫使上柱国臣希烈及文武百官正议大夫检校礼部尚书上柱国清河县开国男赐金鱼袋臣崔翘等谨再拜稽首奉册开元天寳圣文神武应道皇帝陛下臣闻自昔帝王与道同功者道寳降焉与天合德者天命彰焉陛下功冠九皇徳包三古而犹朝乾夕惕朝礼上清复化之雍熈致苍生于仁夀故昊穹眷命烈祖垂休玉芝再产于宸居瑶圃悬记于仁洞混成防防允属圣躬陛下推美广孝克崇祖宗之礼羣臣以公议纳忠庶叶承天之意乃有卿云散彩瑞日重轮对大号固不可辞让者也于是公卿宗子耆艾法流颙然诣阙奉章陈请陛下犹懐谦冲之德至于再至于三伏奉景辰诏曰隂隲既启公议屡陈惟懐永图敬依来请臣等不胜大庆谨上加尊号曰开元天寳圣文神武应道皇帝伏惟覆载之功广大之业丕膺鸿烈寳祚无疆也太上皇加光天文武大圣孝感皇帝册文
　　维至德三载嵗次已亥正月甲戍朔五日戊寅太上皇若曰古之握干符建皇极社稷不可无主帝王惟有归往尧禅舜舜禅禹畏天命也启嗣禹武嗣文从人望也革命易姓举至公于国纂戎继统用不私于亲斯美大矣朕承五圣之丕业宅万国而为君膺时抚运载将四纪梦帝与龄实受多福曷甞不防恭至道亭育羣生早厌黄屋之勤每懐霄之驭惟父知子我有元良惟君安人久思付托皇帝天纵睿哲日跻孝敬率性之至通于神明财成之道冠于宇宙朕往以萧墙之难克保宗社故先帝禆予以主鬯顷者中原之祸期辑邦家我于是命尔以仗钺当经纶云雷之际栉沐风雨之时思契宿心累有成命而义不奉诏谦不逾尊至于再三明兹恳让洎即戎致讨观兵朔漠驱驭豪杰用服乃功于明辟天亦集大命于尔躬推之至公终陟元后夫名以制义器以昭德今羣公卿士咸旅于庭明聴朕言敷厥成训于戯奄有四海克康兆人光天之业也经纶天地勘定祸乱文武之功也雄图英筭大圣也保国安亲孝感也今加徽号于皇帝曰光天文武大圣孝感皇帝授国寳符受命寳符各一上副于天中契于神下叶于人三者朕无愧焉永保累圣之鸿绪对一人之休命朕将访道峒山追踪汾水超然金阙之上终以玉京之逰不其至哉良愿毕矣宜令所司择日即行册礼
　　睿圣文武皇帝册文　　　　　李吉甫
　　维元和三年嵗次戊子正月癸未朔十一日癸巳摄太尉银青光禄大夫守兵部尚书兼御史大夫上柱国赵郡开国公臣李巽及文武官五千七百九十四人等言臣闻自天而升地黄其凝皇王之道尧舜首出故典谟述焉自尧及唐厯纪三千致理之君不过十数升平之运不至五百天人之交际不其难欤我唐运之兴昌期是膺四海一统十圣丕承以至于皇帝则君十一而年二百矣歴考前代丁于斯时皆王泽已竭君明寖替未若我后之惟新厥命我唐之中兴厥祚顾视周汉不其蔑欤伏惟皇帝陛下绍太宗之英武禀德宗顺宗之寅畏干干翼翼若不满志故爱于文母顺色之孝也睦于兄弟因心之友也崇谠议察迩言去疑谋杜谗説俾王道正直砥为夷涂发前圣之韫匮披人文之光耀而气有沴者反时为妖若黎崇之不恪苖人之逆命或诞敷文告或震叠武功圣造不疾而速非陛下畴能之然后奉四表之欢心搃百神之受职蠲祀于清庙严禋于上天地察而神祗着矣臣闻之君人者谦逊静慤则天应之以福故休祥出焉慈和爱育则人应之以诚故鼓舞从焉王者因人心稽天意天下俱应而徽号加焉至公之道不可辞也臣等所以勤勤恳恳至于再至于三愿奉鸿徽以彰休徳陛下犹三揖而五让之久而罔已始降俞诏于是百辟卿士洎四方侯卫之臣上言曰陛下诞睿圣之姿膺防昌之期经天地之谓文禁暴乱之谓武臣等不胜大愿谨奉玉册玉寳上尊号曰睿圣文武皇帝惟陛下懋一德勤万邦干禄百福垂唐之无疆
　　元和圣文神武法天应道皇帝册文　崔羣
　　维元和十四年嵗次已亥七月丁丑朔十三日巳丑摄太尉金光禄大夫检校司空兼太子少保上柱国郑国公食邑三千户臣绶及文武官五千七百一十八人等言臣闻惟天恵人惟元后作人父母大寳曰位至公者名帝皇尊称肇自三五其义尚矣尧舜禹汤文武成康垂于典籍为万代法非名欤殷有天下武丁大其业周有天下宣王嗣其训在汉七叶亦称盛强中兴之美与我不皇唐统天二百有二载祖宗崇光四海一家礼文宪章矩矱大备元符昌厯畀付有在洎我后之握图也齐心于穆清垂意于大宁文昭武烈冠今迈古始负固不若者莫匪颠踣输忠来附者克保蕃祉天寳之季孽臣干纪灵诛亟扫余氛未弭兵不得戢六十五年于兹矣元和致理思櫜弓矢睿谋前定所向风靡两河既清泰阶砥平戴白之老欣感出涕不其盛欤伏惟睿圣文武皇帝陛下徳配天地明并日月严荐于宗庙尽敬于郊禋孝通于神祗仁浃于动植内睦于九族外懐于四夷乙夜观书日昃聴政恤刑懋赏劭农劝学歴选列辟英声茂实其何以加焉日者淄青不恭告让罔悛任下推诚出师徂征玉垒金陵之遐阻悬瓠营丘之险域或肆于都市或悬于藁街其余细盖不足纪上以摅列圣之愤下以叶千龄之庆然后辟四门贞百度防防县之玉帛旅梯航之贡篚咸曰不图贞观开元之化复覩于今日矣陛下劳谦祗畏不自暇逸让德于上天推功于羣臣访阙政修坠典不以龟龙为瑞以贤俊为瑞不以珠玉为寳以慈俭为寳卓哉煌煌信可假穹而蟠厚载者巳是宜尊徽名膺显号以光于典册以顺于人心以荅于天意不可辞也臣又闻之居安思危纳諌从下逺谗慝旌谠直爱养黎庶敦尚朴素斯皆髙祖太宗顺宗之遗训也而陛下躬行之造次必于是寤寐必于是实万姓之福无疆之休佥曰功成而礼不崇德广而名未称臣子之罪也于是百辟卿士藩卫耆耄稽首上言至于四三陛下深秉谦冲诏谕往复不得已而从之伏以纪年之盛冠于大号厥有旧典书不云乎乃圣乃神乃武乃文曰惟天为大惟尧则之则法也王者昭事上帝取法于天道德经曰天法道道生一唯上圣至德兼则利物行清净自然之道为能应之臣等不胜大庆谨奉玉册玉寳上尊号曰元和圣文神武法天应道皇帝伏惟陛下景福是膺如日之升虽休勿休翼翼兢兢对越鸿名丕赫成能万夀百祥罔不丰登天祚圣唐惟圣丕承臣绶等诚欢诚跃顿首顿首谨上






　　唐大诏令集巻七
　　钦定四库全书
　　唐大诏令集巻八
　　宋　宋敏求　编
　　帝王
　　尊号册文下
　　文武孝德皇帝册文
　　文武大圣广孝皇帝册文
　　仁圣文武至神大孝皇帝册文
　　仁圣文武章天成功神德明道大孝皇帝册文
　　应干圣夀太上皇册文
　　尊号册文下
　　文武孝徳皇帝册文
　　维长庆元年嵗次辛丑七月乙未朔十八日壬子金光禄大夫检校司空兼太子少保上柱国郑国公食邑三千户严绶文武官六千二百七十七人等言臣闻天以万物付圣人圣人本天意而保乂之惟牺农先天而贞惟轩辕奉天而行惟尧舜法天而明莫不絪緼粹精昭建鸿名以至于夏殷周汉谦俭服义仁爱忠利亦著称谓代济其美当隋之末我髙祖神尧皇帝救拯焚溺应天立极荡氛昏凯泽父教而母育恩德髙肌骨维天寳季嵗贼臣紊常尘起幽陵毒流四方累圣含视人如伤余枿势滋専土擅强宪宗因天时顺人心举武经明大刑连防坚险颠踣同恶冥冥沉沉犹恃榛秽干戈不得息者绵六十七祀逮我后之御厯绍太宗之求贤审官举直错枉体宗之尊师敬道清静致理法肃宗之循名求实刑赏用中广德宗之亭毒含容博采虚受而后展严于配天夷思于法宫从物无私推诚至公霈矣乎广受寂然乎感通神武不杀而天下防同昔少康祀夏聿修皇祖之训周武继统务广文王之声爰洎宣王克服蛮荆劳来安集洎汉光武既平陇蜀聴政忘寐伏惟皇帝陛下以至圣之姿诞启昌运重明之业绍开中兴岂无避违从风恱化而自革岂无氛翳大明升中而自除皇泽畅于九围文命敷于万国则向之数王何足称哉尚复孜孜庶本不遑劳谦日昃讲道求贤议狱恤刑去谗进直以利物勤人为政本以检身戒惧为化先自诚而明日慎一日是以天道惟新于景命德亟闻于四方亿兆咸曰大哉君心复曰懋哉君功降延禧之主仁夀之风恢帝图廓皇纲崇鸿名显无疆不然者何以荅上灵之眷命乎何以恵庶氓之恳望乎于是垂白之老缁黄之众与侯甸藩卫之士守阙稽颡日以上请臣等所以勤勤恳恳敢固以言陛下犹坚秉防揖至于三四不得已而降前诏于是百辟卿士考天人之意稽典礼之义进而言曰陛下崇儒问道恭黙致化文之明也保大安乂感懐夷夏武之彰也严恭寅畏博爱广敬孝之大也宣慈恵和忠恕利物德之盛也臣等不胜大愿谨上玉册玉寳上尊号曰文武孝德皇帝伏惟陛下敬天之锡昭圣之功髙明有严慎德无穷赫赫融融与天比崇臣绶等诚欢诚惧稽首顿首
　　文武大圣广孝皇帝册文　　　李逢吉
　　维寳厯元年嵗次乙巳四月甲戌朔二十日癸巳摄太尉银青光禄大夫检校右仆射兼太子少师上柱国天水郡开国公食邑二千户臣赵宗儒及文武官六千五百四十一人等言臣闻自古王者之御极也必上奉乎天地丕承乎庙祧法天地所以宅八纮严宗祧所以垂万叶非休声震越不足以齐焘载非尊称超卓不足以光祖宗则名实之际不可诬也肇自上古质文未具号兼三五事本嬴刘其后正闰相承南北更王佥事因袭而罔图旌别茍鸿猷既洽徽数莫申贻诸裔昆靡所称谓抑当时臣子之罪非所谓纳君于善者皇唐列圣备有典常髙宗而降代享丕号以至于宗之治平肃宗之荡定德宗之烈文宪宗之戡剪先圣之克荷重熈累盛震迈古昔未有不由斯者巳伏惟皇帝陛下濬哲自天寛仁在躬圣龄方富睿德咸称行懋于朱邸声飞于青宫始践祚而虞舜之大孝闻焉既郊天而文王之小心着焉竭爱敬于西宫示仪型于四海慎简名傅优宠直言自嗣位以来百度维新九围式叙边烽罔不罢属国罔不来灵化有向之风雨无伏愆之候至至赜可胜道哉由是百辟羣司耆儒硕士文武臣庶缁黄防艾殊形一心异声同辞隳肝沥胆奉上徽称其诚至矣吾皇犹惕然三让不得已而俞焉斯谦尊而光卑而不可逾者也夫经纬天地曰文则二仪交泰矣克定祸乱曰武则八蛮顺轨矣格于上下非圣欤通乎神灵非孝欤臣等恭考庶言强名圣德不胜大愿谨奉玉册玉寳上尊号曰文武大圣广孝皇帝伏惟陛下祗上帝之眷命荷累圣之储休外顺四夷内从百辟时承昌运昭受鸿名然后躬大易不巳之义思礼经日新之防鍳拜休之至诚考无过之格言以缉熈庶绩重其文以斥去羣邪盛其武以日逹四聪载大其圣以慎守九庙益广其孝克俭克勤有初有终所踈者佞所近者忠畋逰必省献替必从无忘我髙祖太宗之丕烈以永家邦臣宗儒等诚欢诚惧顿首顿首谨上
　　仁圣文武至神大孝皇帝册文　李徳裕
　　维防昌二年嵗次壬戍四月乙丑朔十四日戊寅摄太尉光禄大夫守司空兼门下侍郎同中书门下平章事臣德裕银青光禄大夫守尚书左仆射兼门下侍郎同中书门下平章事臣夷行金光禄大夫守尚书右仆射兼中书侍郎同中书臣珙银青光禄大夫守中书侍郎同中书门下平章事臣绅及文武百官金光禄大夫检校司徒兼太子太保臣僧孺等六千五百七十四人等言臣闻羲皇首太古之号成汤显圣武之称我髙祖皇王是宪尊名若古诒厥丕训为子孙之法岂不善始善述哉矧乃巨唐受命继体天业理运将至大君以兴昊穹所以开至圣也曩者明两未定帝华不协舍允圣深惟至公先后所以昭天命也亦犹尧发于唐侯文兴于代邸神明之祚不其难乎伏惟皇帝陛下清明博鬯光耿四海德莫隣天休大赉日角见表志气如神爰初定命正心理物如辰居其极而天下无邪矣由是昭德塞违尊贤逺佞禹不自满成不敢康罔逰于田不迩于色自闺阃以施王教由家道而刑国风去比周核名实揽权纲择圣纪修旧典协诚质扢嘉坛欵太一进正臣以端治表礼故老以求谠言逺无蔽狱近无留令祈祖而膏雨降祀灵岳而嘉谷登省刑罚而蓬孛消发仓廪而螽螟息去嵗龙旂承祀大辂亲郊捧玉瓉而一献光灵来格振金石而六变魄寳昭临然犹古训是学缉熈于道天文炳焕云汉其章温恭敬逊承太任之教和乐恺悌洽戚藩之心徳风偃于羣黎威霆动于絶域又以敬养不逮于长乐昭配未升于祢宫每懐嗣徽蒸蒸而慕所以奉若慈训对越两仪因心立制永锡其教寛底剭之罪兴恻隠之心廽霜收电为之反汗及单于慕义景附朔边耀徳戢兵谦临是受至于备文物展国容莫不先甲而布甘泽丁辰而廓隂翳和景晏温卿霭絪緼斯所谓神祗之心应矣天人之际交矣于是服冕之士戴鹖之伦暨藩卫邦伯黄髪台背不谋而进曰陛下黙天晬辉光日新大矣孝熈四极爰臻诚宜玉版温润镂鸿名之德神寳焜耀荐万斯之年丕天大典不可辞也陛下犹谦退固拒至于三四羣臣不巳乃曰俞哉夫徧覆包含之谓仁极深研几之谓圣宪度着明之谓文蛮夷震叠之谓武感而遂通之谓神无思不服之谓孝臣等不胜大愿谨奉玉册玉寳上尊号曰仁圣文武至神大孝皇帝伏惟陛下干徤不息谦尊而光乐戒其躭禽戒其荒夀乃侔于殷宗俗乃厚于成康贻燕后昆受福无疆臣德裕等诚欢诚惧顿首顿首谨言
　　仁圣文武章天成功神德明道大孝皇帝册文
　　维防昌五年嵗次乙丑正月巳酉朔一日己酉夫守太尉兼门下平章事臣德裕光禄大夫守尚书右仆射兼门下侍郎同中书平章事臣悰朝议大夫检校尚书右仆射兼中书侍郎同中书门下平章事臣李让夷朝议大夫守中书郎中兼户部尚书同中书门下平章事臣崔铉及文武百官大中大夫守太常卿臣孙简等六千一百二人等言臣等闻在昔周宣猃狁内侵四牡薄伐以定王国则诗人大其功暨乎汉宣北夷乖乱呼韩慕义郅支逺遁则简册着其美惟此二代称为中兴间者开成之末星孛如云螟飞蔽天先帝戚之黎人惧焉乃授至圣遗大投艰迄兹成功厥有防数伏惟仁圣文武至神大孝皇帝表应龙翼粹含干刚神全而正气凝宇定而天光发智烛千里动必察防心镜万机物来斯应于是五材用四维张建中和之极缀前圣之纲重枢机修法制刑御家之理无出梱之言销谗邪逺奸佞斥背公之党退好径之人内严体貌増堂阶之峻外絶缔交去辅车之势古所谓受命于天惟舜独也已又曰一心定万物服惟陛下得之曩者北狄矜功耗蠧中国种盘牙根柢封殖异术胏附缟衣如荼朋邪作蛊浸滛宇内倒悬不解百有余年既而龙祠湮灭擕国欵塞质帝女蹙汉疆有狼顾平城之心鲸吞盛乐之志爰命枭将搴旗刈防兵鏖穹庐火烈荆榛飏罽幙碎轒輼六驘遯逃贵主生还刬灭妖迹剿除丑故名王结髪冠帯入臣坚昆稽首鞮译来献而又奸臣放命二纪陆梁据太行之固下窥洛邑通故绛之道旁睨近闗树其遗蘖以窃兵柄议者佥曰精甲十万积谷十年泉鱼不察汤网宜悬陛下雄断霆声羣疑氷释清风以扫云鼓迅雷以破山任冯异则防天井而震上党仗吴汉则发突骑而倾邯郸壶闗失崄山东夺魄属有戍边叛将窃发参墟人心揺荡异议放肆陛下临朝而言曰二冦获罪于天予所不舍未三旬而定晋阳才期年而灭潞子不以金购狶将多降不劳师克粤首驰报非至德感物孰能臻此乎由是台宰百辟藩屏将帅上言曰成伐东夷而肃慎来贺景剪七国而王室乃安莫不始于武功终致刑措将以禋上帝荐祖宗宜受鸿命以荅贶陛下犹谦而五让之勤请罔已乃屈已以俞之云汉为章所以昭法度也神明其德所以成教化也巍乎有功帝尧之则也勤于大道祖之训也臣等不胜大愿谨奉玉册玉寳上尊号曰仁圣文武章天成功神德明道大孝皇帝伏惟陛下不有其名以保其成不德其功以成其盈享殷宗之福致周道之平熈我王度玉振金声臣徳裕等诚欢诚跃顿首顿首谨言
　　应干圣夀太上皇册文　　　　张靖
　　维永贞二年嵗次丙戌正月丙寅朔皇帝臣某稽首再拜奉册言臣闻上圣邈超乎希夷强名之极犹存乎言象岂足以表无为之化光不宰之功然称谓所施简册攸着涵泳德泽感于精诚愿奉鸿徽有以自竭伏惟太上皇陛下道侔元业纂皇极膺千载之休厯承九圣之耿光宣昭化元发大号政有敦本示俭庆有格天漏泉恩翔春风仁育羣品而成功不处褰裳去之付神器于冲人想汾阳之髙蹈体尧之德与神同符其动也天其静也地巍巍事表无徳而言焉顾兹寡昧属膺大寳惧忝归之业莫申继述之志夙夜兢畏惟懐永图今天下幸安皆睿训所被而未极徽号孰报君亲是以台臣庶官文武之列抗疏于内方伯藩守亿兆之众同词于外请因夀厯以播鸿名臣不胜大愿谨上尊号曰应干圣夀太上皇当三朝献夀之辰应五纪启元之始光膺徽称允叶神休斯天下之庆也臣稽首再拜
</div>
    <div class="pagination">
<a href="唐大诏令集_page3.html">上一页</a><a href="唐大诏令集.html">1</a><a href="唐大诏令集_page2.html">2</a><a href="唐大诏令集_page3.html">3</a><span class="current-page">4</span><a href="唐大诏令集_page5.html">5</a><a href="唐大诏令集_page6.html">6</a><a href="唐大诏令集_page7.html">7</a><a href="唐大诏令集_page8.html">8</a><a href="唐大诏令集_page9.html">9</a><span>...</span><a href="唐大诏令集_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
