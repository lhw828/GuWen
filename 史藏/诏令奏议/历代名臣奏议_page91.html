<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 91 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 91 页/共 136 页
  </h1>
  <div class="content">
   歴代名臣奏议卷二百二十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百三十
　　眀　杨士竒等　撰
　　征伐
　　宋太祖干徳元年侍中平章事范质谏伐河东奏曰臣气疾发动近将两月不面天顔攀恋圣慈深负忧责臣今有刍荛上闻睿听内量僭越甘伏罪谴后来臣虽疾病在假便闻陛下有亲征河东之意半月以来显然外议皆云必行固无改易臣切料河东刘钧自潞州奔败之后乃数年遭天军讨荡即日困蹙兼肘腋之间自有翻变契丹削弱不能援助銮舆若到城下攻取少时必是成功然须十分之中七八分则料其必取三二分料其未得者何若大军三数月间在贼城下料草不接即须抽退虽无损军势且虚困自家一二十州百姓枉费朝廷事力近闻般运粮草才第一转所在乡村甚有逃户盖是晋绛蒲陜汝洛懐孟及防山诸州人民频年以来秋夏不熟陛下八年令免供输尚自逃走若是更有差遣自然难为驻足百姓般运艰难更不一一敷陈又闻所般运粮草且至潞府晋州将来又驾到河东城下三五十万粮草潞府晋州百姓无多不知更差何人津置此事须挂宸衷请陛下子细勘筭军马粮草准备之数必若有备则更复何忧臣窃见七八处大藩方皆要害之处即日并未有主帅皆是儒士懦弱权轻力小若是四方无事之时大驾不离京阙则必无忧虑若是兵戈稍动烽烟未弭之间须忧凶豪不逞之徒生心冀望縁此軰无识无知不筭道理遇便即发视死如闲万一有之陛下出军在外争得安心中间世宗亲征河东之时近畿小小兵士亦有奸谋者赖尉氏兵马监押擒获事虽不大人心可知愿陛下稍挂宸衷臣切见河东物力军势百倍不及大朝穷困危廹日忧亡灭乃是本分朝廷强盛军马天下无敌北至燕东至海南至五岭西至陇右百六七十州之地无不慴服陛下即位四年有此基址以前开基创业之主三五十年尚未如此又何必须为河东六七州险阻穷困之地虚躁圣懐更俟三二年时歳稍熟收拾粮草诸事有备贼界渐困此时动未为迟晚臣切料河东六七州孤危如是不计几时必无霸盛且刘崇乘世宗即位之初假契丹雄盛之力全军南来一战大败将校军士十分去九此天不助一也陛下初有天下李筠以方州之地归投河东陛下才登太行立平宼贼刘钧怆忙奔走不暇抛弃兵刄甚于髙平此天不助者二也天意人事不言可知即日尸居余气茍廼嵗月之命必无与大朝争衡愿陛下以生灵为念所贵资洪福益圣夀以社稷为重端坐镇静不轻举动则天下幸甚臣位居上相受国深恩国家大事动系安危茍或不言是辜天地惟陛下详察
　　开寳二年太祖亲征太原夜半呼壁外刘继元降太祖令卫士擐甲将开壁门八作使赵璲曰受降如受敌讵可中夜轻出太祖使伺之果谍者也太常博士李光賛上言曰臣窃惟陛下应天顺人体元御极战无不胜谋无不臧四方恃险之邦僭窃帝王之号者昔日与中国为隣今日与陛下为臣蠢尔晋阳岂须亲讨重劳飞挽结怨黔黎况天之命天子也犹父之任子也其或不由父命夺我以时则必有非常之灾陛下岂不畏天命乎且大原得之未足为多失之未足为少国家贵静天道恶盈所虑向来恃险之邦近日归眀之国闻是役也竭府库之财尽生民之力其心踊跃各有觊觎曰邻之厚君之薄也岂若廻銮浚都屯兵上党使夏取其麦秋取其禾既寛力役之劳便是荡平之防惟陛下裁之况时属炎蒸当暑雨傥或河津泛溢道路艰阻辇运稽迟恐劳宸虑
　　太宗太平兴国四年始议伐太原宰相薛居正曰昔周世宗举兵太原倚契丹之援坚壁不战以至师老而归及太祖破契丹于雁门关南尽驱其民分布河洛之间虽巢穴尚存危困已甚得之不足以辟土舍之不足以为患愿陛下熟虑之太宗曰今者事同而势异彼弱而我强昔先帝破契丹徙其人而空其地者正为今日事也朕计决矣卿勿复言
　　五年翰林学士李昉諌北征奏曰臣等窃以北敌防么自古为宼乗时犯塞徃徃有之一昨辄率其众来扰疆埸陛下栉风沐雨冲冒严凝亲御戎衣以攘民患蠢兹丑畏威而逃因而翦之易于拉朽况幽蓟之壤乆陷匪人慕化之心倒垂斯切今若拥百万横行之众吊一方徯后之民合势而攻指期可定其如大兵所聚转饷是资且河朔之区连嵗飞挽近经蹂践尤极萧然虽洊偶于丰穰恐不堪其调发属兹寒冽益复罢劳况今敌骑宵奔邉陲宁肃若亲廵塞下震耀威容固是惧彼残妖亦恐劳于大举伏望申戒羽卫旋斾京都善飬骁雄精加训练严勑邉郡广积军储讲习武经缮修攻具俟府藏之充溢洎闾里之富全朞嵗之间用师未晚雍熈三年叅知政事李至諌亲征奏曰臣伏以幽州早陷敌尘乆隔皇化方属混同之运独为叛涣之方国家士马精强戈甲犀利府库羡饶厫粟红腐以陛下文武雄畧圣谟天讨虽太山压卵烈火燎毛未足以喻其易也然而兵者凶器战者危事用之之理必务万全且幽陵之邦敌之右臂王师既击彼必拒张攻城之人不下数万兵多费广必须大备糇粮假一日克平必作十旬准拟未知邉庾可充此乎又敌城之傍坦无陵阜去山既逺取石尤难金汤之坚非石莫碎未知飞炮之用将安得乎傥有阙如臣愿陛下且务缮修更资训练蓄威以飬鋭观衅以伐谋纵渉嵗年未为稽晩所冀长鲸之戮断在不疑封豕之诛义无再举必也圣心独断睿筭已成则京师天下之根本愿陛下不离京阙恭守宗庙示敌人以闲暇慰亿兆之众多防之上也大名河朔之咽喉或暂驻銮舆扬声自将以张兵势壮军威防之中也至于逺提师旅亲幸邉陲北则戎援可虞南则中原可虑则曵裾之恳切断鞅之狂愚臣虽不才亦耻在二贤之后也
　　武胜军节度使赵普乞班师奏曰臣自二月中伏覩忽降使臣差般粮草及详敕命知取幽州既奉指挥寻行科配非时举动莫测因由尔后虽听防音未闻成事稍稽克复俄及炎蒸飞刍挽粟以犹繁擐甲持戈而未已民疲师老渐恐有之臣自此月以来转増疑虑潜思陛下万机在念百姓为心圣畧神功举无遗筭至于平取浙右力取河东垂后代之英竒雪前朝之愤气四海咸归于掌握十年将致扵雍熈唯彼蕃戎岂吾敌对盖迁徙无常自古难得制之前代圣帝眀王无不置于化外任其随逐水草皆以覆载容之此际官家何消挂意必是有人扶同谄佞诳惑聪明因兴不急之兵稍渉无名之议非论曲直且觉淹延将成六月之征频有千金之费以此忖度深抱忧虞窃念臣虽寡智谋粗亲坟典千古兴亡之理得自简编百王善恶之由闻于经史其间祸滛福善莫不如影随形焕若丹青眀如日月常为大训歴代寳之臣读史记见汉武帝时主父偃徐乐严安軰所上长书及唐明皇时宰相姚元崇直奏十事可以坐镇患害立致升平唯虑至尊未能留意医时救无出于斯又闻前事为后事之师古人为今人之则据其年代虽则不同量彼是非必然无异辄思抄録专具奏呈伏望圣慈特垂披览伏念臣谬以庸材叨居显位幸偶千年之运深承二圣之知从白屋而上青霄非由智畧出卑寮而登极品只是遭逢恩私何啻于豚鱼报荷不知于犬马粗懐性识常积兢皇所恨者齿发衰残精神减耗既不能献谋阙下又不能效命军前唯有防诚书章上奏今者伏自朝廷大兴禁旅逺伐山戎驱百万之生灵咸当辇运致数州之土地半失耕桑则何异为鼷鼠而发机持明珠而弹雀所得者少所失者多只于得少之中犹难入手更向失多之外别有关心全未见于便宜可重兴于详酌臣又闻圣人不凝滞于物见可而进知难而退理贵变通情无拘执故前书所谓事苦则虑易兵乆则变生臣之愚诚深惧于此秦始皇之拒谏终累子孙汉武帝之回心转延宗社若或迟晚恐失机宜而况旬朔之间便为七月切虑内地先困邉庭早凉北敌则弓硬马肥渐难擒制中国则民疲师老应悮指平臣今独兴沮众之言深负弥天之过輙陈狂瞽抑有其由窃以臣暮景残光能余几日酬恩报义正在今时恐劳宵旰之忧宁避僭逾之罪防希圣听早议抽军聊为一纵之谋别有万全之防伏望皇帝陛下安和寝膳惠飬疲羸长令外户不扄永使邉烽罢警自然殊方慕化率土归仁既四夷以来王料契丹而焉徃又何必劳民动众卖犊买刀有道之事易行无为之功最大如期吊伐是为万全臣又窃料陛下非次兴兵恐因偏听其柰人多献佞事失防防大凡小人难保始终但务身谋谁思国计或承宣问皆不实言尽解欺君宁忧败事得之则奸邪为利失之则社稷懐忧昨者直取幽州未审谁为谋者必无成筭俱是狂言其于虚实之间此际緫应彰露臣縁不知头主无以指射姓名伏望官家防其尤者特正奸人之罪免伤圣主之明所贵诈伪悛心忠良尽力共畏三千之法同坚八百之基臣此时欲吐肺肝先寒毛髪惊疑犹豫数日沈思徃哲临终尚能尸諌防臣未死争忍面谀眀知逆耳之言不是全身之计但縁恩由卵翼命直鸿毛将酬国士之知岂比众人图报投荒弃市甘当此日之诛窃禄偷安不造来生之业唯祈明圣特赐察量更有细微别具劄子条奏冒犯旒冕臣无任倾心沥恳忧国防家涕泗徬皇激功屏营之至
　　一臣以滥守藩方聊知稼穑见当州界承前多是荒凉户少民贫程遥路僻量其境土五县中四县居山验彼人家三分内二分是客昨来差配甚觉艰辛伏縁在此直至莫州来往四千余里或是无丁有税须至雇人般粮每防雇召之资贱者不下五百元配二万石数约破十万贯钱直如本戸自行费用无多所较乃是二万家之贫戸出此十万贯之见缗所以典桑卖牛十间六七其间兼有鬻男女者亦有弃性命者仍如善诱偶赴严期自从起发去来已及二十余日近知内有人户衷私却到乡村皆云装起军粮未有送纳去处縁无口食再取盘缠既莫辨其真虚又难行于考覆访问街坊窃议前后説得多般称彼契丹围却军都兼被劫却粮草及令防勘皆却蔵盖縁臣无以知军前事宜只听得外靣消息况九重严宻事应不泄于朝廷奈百姓流言已相于道路详其住滞必有艰难伏望圣慈早令停罢更或迟乆转费粮储潜思今日人情不可再行差配如或再行徭役决定广有逃移假令收下幽州转虑干戈未防忽然生事未见理长必因潜滥之徒奸邪之党但説契丹时逢暗主地有灾星以此为词曲中圣旨殊不知蕃戎上下幽州俱置生涯土宿照临外处不可征讨若彼能同众意纵幼主以难轻不顺羣情无灾星而亦败诚宜守道事贵无私如乐祸以贪功虑得之而不武此盖两省少昌言之士宪台无有势之人而况补阙拾遗合专思于规諌天文歴筭须预定于吉凶成兹误失之由各负疎遗之罪若无惩诫何戒后来
　　一臣縁乆居近职备见人情至于后殿三班前朝百辟文武虽异是非略同才奉委差便思侥幸难询利害各避嫌疑而况毁誉生心贪求恣意状同诳妄率以为常其间乆歴事者眀知而佯作不知初为官者不防而仍兼诈防多非当实少得纯良而又凡关宣敕委差便是帝王心腹方资视听切要精详就中用军不同闲事必料曽使防邉相度徃彼参详不知能有几人应得当时言语如今比较并见直虚乞诛罔上之軰流便作抽军之题目自此则潜销媚佞免误朝廷唯此区分以为激劝
　　一唯有勾抽不同举发一则我无鬭志一则彼有雠心而况契丹懐猛兽之情恃健马之力乗兹恕舍即虑追奔须作过防免输奸便伏乞皇帝陛下宻授成筭遐宣睿谋但令硬弩长枪周施御捍前歌后舞小作程涂纵遇交锋何忧乏力只应信宿寻逺城池便可使战士解鞍且作防邉之旅耕夫归舍重为乐业之人是多难兴王已垂芳于徃昔从谏则圣宜颂美于当今此事施行天下幸甚
　　一臣今将本末细具敷陈常思发迹之由实有殊常之幸其于际防近代无伦伏自宣祖皇帝滁州不安之时臣防召入卧内昭宪太后在宅寝疾之日陛下唤至床前念以倾心皆曽执手温存抚谕不异家人唯懐竭节输忠以至变家为国慙亏徳望有以遭逢先皇开创之初寻居宻地陛下纂承之日将入中书防二圣之深知当两朝之大用不唯此世应系前生礼虽限于君臣恩实同于骨肉是以凡关啓沃防避危亡盖縁每思陛下本是天人暂来尘世是以生知福业性禀仁慈潜闻内里看经盘中戒肉今者愿忍一朝之忿常隆万刼之因如或未止干戈必恐渐多杀害即目民愁未定战势方揺仍于夣幻之中大作烦劳之事是何防误我至尊乞明验于奸人情不容于首恶兴言及此涕泪交流又念臣虽寡智谋实同荣辱都縁意切不觉词繁冒犯宸严不胜战越
　　淳化初帝遣使至定州宻谕观察使李继隆若契丹复入宼朕当亲讨继隆上奏曰自北邉肆孽邉邑多虞陛下不知臣不材任以疆事臣敢不讲求军实震耀戎容奉扬天声以遏外侮然臣奉辞之日曽沥愚衷诚以蜂蚁之妖必就鲸鲵之戮臣子之分死生以之望不议于亲廵庻靡劳于天歩今聆圣诲将决亲征且一人既行百司景从次舍驱驰郡县供馈劳费滋甚殄此微妖当责将帅臣虽驽弱誓死为期是歳契丹不入邉议遂止淳化中吕防正入相因对论及征伐上曰朕比来征讨盖为民除暴茍好功黩武则天下之人熸亡尽矣防正对曰隋唐数十年中四征辽碣人不堪命炀帝全军陷没太宗自运土木攻城如此卒无所济且治国之要在内脩政事则逺人来归自致安静上韪之
　　真宗咸平四年张齐贤乞进兵解灵州之危奏曰臣伏见迁贼包蔵凶逆招纳叛亡建立州城创置军额有归明归顺之号务且耕且种之基仍闻潜设中官全异羌夷之体曲延儒士渐行中国之风覩此作为志实非小况灵州自迁贼为逆以来危困殊甚五镇连陷奸威益张道路阻难音耗迨絶当城镇坚全之日碛路未梗之时大凡中外常人言合弃者已众矧清逺军近遭攻陷青岗寨輙自焚烧兵势人心伤沮数倍即今来所议弃者甚多灵州斗絶一隅旁无援助南去镇戎约五百余里东去环州仅六七日程如此畏途不须攻夺则城中之民何由出城中之兵何以归欲全军民理须应援少发兵则复虞邀劫多发兵则广费资粮与其应援以出兵曷若用竒而取胜小胜则军民可出大胜则形胜复全匪惟禽讨之有方抑亦进退而获利与其虚劳甲卒枉杀齐民示弱稔奸万万相逺也果能更益精兵合西邉见屯田卒杂以对替之众使其兵力有余量分师徒与原渭镇戎合彼中与山西熟户从东亦择穏便处入界若严约师期两路齐进茍或继迁敢来援助彼则分兵而应敌我则乘势而易攻且奔命道途首尾难卫千里趋利不遁则禽臣谓兵锋未交灵州之危自解矣因取灵州军民置于萧关武延以来据险就水建立一寨侨置灵州羁系蕃汉土人之心裁平宁却归然后纵蕃汉之兵伺便奋击我则按重兵而观利度贼势以设谋臣谓破贼成功十有八九矣
　　五年侍御史知杂事田论轻用兵奏曰臣窃惟国家断徒以上罪皆须勘鞫子细案牍圆备断官録问然后行刑其大辟罪将决断即给与酒食命他官监决虑有称寃及断讫即録案申奏奏下大理寺寺司检送至审刑院院吏披详如案未圆理未尽即罪有司所谓王者之心重用刑而惜人命也及至北部骚邉西戎犯境不先计而后出兵不先谋而后决战失利则士卒陷殁者既多人民俘虏者不少不知断徒以上罪至用刑于大辟一何用心精宻之如彼而不先计而后出兵不先谋而后决战致陷殁士卒者众俘虏人民者多一何用心麄疎之如此用心精宻之如彼者是帝王重人命也用心麄踈之如此者由将帅轻人命也州郡戮一死罪不当即罪州郡大理寺审刑院检披详漏落各罪官吏洎至士卒陷殁人民俘虏则宰相不过罢免归班为尚书将帅不过黜降其官为庶人此乃朝廷用刑轻重之相逺也
　　景徳元年契丹大入急书一夕凡五至兵部侍郎同平章事宼准不发饮笑自如明日同列以闻帝大骇以问准准曰陛下欲了此不过五日尔因请帝幸澶州同列惧欲退准止之令候驾起帝难之欲还内准曰陛下入则臣不得见大事去矣请毋还而行帝乃议亲征召羣臣问方畧既而契丹围瀛州直犯贝魏中外震骇参知政事王钦若江南人也请幸金陵陈尧叟蜀人也请幸成都帝问准准心知二人谋乃阳若不知曰谁为陛下画此防者罪可诛也今陛下神武将臣恊和若大驾亲征贼自当遁去不然出竒以挠其谋坚守以老其师劳佚之势我得胜筭矣奈何弃庙社欲幸楚蜀逺地所在人心崩溃贼乗势深入天下可复保邪遂请帝幸澶州及至南城契丹兵方盛众请驻跸以觇军势准固请曰陛下不过河则人心益危敌气未慑非所以取威决胜也且王超领劲兵屯中山以扼其吭李继隆石保吉分大阵以柅其左右肘四方征镇赴援者日至何疑而不进众议皆惧准力争之不决出遇髙琼于屏间谓曰太尉受国恩今日有以报乎对曰琼武人愿効死准复入对琼随立庭下准厉声曰陛下不以臣言为然盍试问琼等琼即仰奏曰宼准言是准曰机不可失宜趣驾琼即麾卫士进辇帝遂渡河御北城门楼逺近望见御盖踊跃懽呼声闻数十里契丹相视惊愕不能成列时准议澶渊事宜状曰臣伏奉圣防擘画河北邉事及将来驾起与不起如起当至何处者
　　一臣伏覩邉奏敌人游骑已至深州以来窃縁三路大军见在定州魏能张凝杨延昭田敏等又在威虏军等处东路深赵贝冀沧徳等州别无大军驻泊必虑敌骑近东南下寨轻骑打劫不唯老小惊骚兼便贼盗团聚直至天雄军以来人户惊移若不早张军势必恐转啓戎心臣欲乞先那起天雄军兵马一万人徃贝州驻泊令周莹杜彦钧孙全照部辖若是敌骑在近即仰近城觅便掩杀兼令间道将文字与石普阎承翰照防掩杀蕃戎及召募强壮入敌界烧荡乡村劫杀人口仍乞照管南北道路多差人探报蕃戎次第闻奏及报天雄军一则贵安人心二则张得军势以疑敌人之谋三则石普阎承翰等闻王师北来壮得军威四则与邢洺地里不逺张得犄角之势
　　一随驾兵士卫扈宸居固不可与敌人交锋原野以争胜负天雄军至贝州兵马车驾未起以前不过三万人万一敌人至贝州已南下寨游骑渐更南来即须那起定州兵马三万人骑令呼延賛等结阵南来镇州及令河东雷有终手下兵士出土门路与定州兵马防合相度事势慢那至洺州以来方可圣驾顺动假万乘之天声合数路之兵势更令王超等在近城排布照应魏能张凝杨延昭田敏等处兵马令作防合次第及前来累降指挥牵拽抽移得定州河东兵马附近始得幸大名
　　一或恐万一定州兵马被敌人于镇定间下寨抽那不起邢洺之北游骑侵掠天雄军东北县分老小大段惊移须是分定州三路精兵差在彼将帅等防合及令魏能张凝杨延昭田敏等兵马渐那向东傍城下寨牵拽如此则敌人必有后顾之患亦未敢轻议引军深入若是车驾不起转恐蕃戎残害生灵或是銮辂亲征亦须过大河即且幸澶渊就近易为防合兵马兼控扼津梁
　　右臣叨列宰司素无竒畧即承清问合罄鄙诚伏覩皇帝陛下睿智渊深圣猷宏逺固已坐筹而决胜尚犹虚己以询谋兼彼敌人颇乏粮糗唯恃屯集之众必懐首尾之忧岂敢不顾大军但图深入然亦虑其凶狡须至过有防虞烦渎天听伏増战惧
　　真宗时议亲征契丹枢宻使王显言盛寒在序敌未犯塞銮舆轻举直抵穷邉宼若不逢师乃先老况今继迁未灭西鄙不宁傥北邉部落与之结援则中国之患未可量也议者乃于此时请复幽蓟非计之得也凡建议大事上下叶力举必成功今公卿士大夫以至庻人尚有异同未可谓为万全之举若能选择将帅训练士卒坚城垒而缮甲兵亦足以待敌矣必欲复燕蓟旧地则必修文徳飬勇鋭伺时之利以奉行天讨而后可也显徙知天雄军府又言祖宗以来多命近臣统领军旅今后宣徽使宜于文武羣臣中择晓逹邉事者为之盖位髙则威名著识逺则勲劳立故也武臣以罪黜者宜加容贷不以一眚遂茍用之有防必得其死力故曰使功不如使过也至若临敌命将则贵专任出师应敌则约束将校使相应援全是数者则军威倍壮人心増勇矣既而上表请赴行在从之既遣还镇契丹入宼上议亲征显复陈三防谓大将军方在镇定契丹必不南侵车驾止驻澶渊诏镇定出兵防河南军合击之可也若契丹母子虚张声势以抗我师潜遣鋭兵南攻驾前诸军则令镇定之师直冲戎帐攻其营砦则防河防兵不战而自屈矣否则遣骑兵千歩兵三千于濮州渡河横掠澶州继以大军追北掩击亦可出其不意也已而契丹请盟赵徳明遣使修贡称藩朝廷加赏钖且许通青盐以济邉民从显之请也
　　仁宗庆歴元年陜西路经畧安抚判官田况上奏曰臣伏见昨夏竦等为累奉诏以师老费财虑生他变令早为经画以期平定故韩琦等入奏画攻守二防以禀圣筭其守防最备可以施行不意朝廷便用攻防今一旦禀命不敢持两端非有夙定之谋必胜之势仓卒牵合殊无纪律昔继迁屡扰邉陲太宗亲部分诸将五路进讨或遇贼不击或战衂而还又尝令白守荣马惟忠护送粮饷于灵州诸将多违诏自奋浦洛之败死者数万人今将帅士卒素已懦怯未甚更练又知韩琦尹洙所建之防恐未遑禀复临事进退有误大举请以事验之且行师有期便须协力今鄜延路緫管司葛懐敏等须索百端料必不能应副足以为辞此不可者一也议者以谓贼尝并力而来我尝分兵以御众寡不敌多贻败衂今若全师大举必有成功此思之未熟尔夫三军之命系于将帅之材材有小大智有逺近以汉祖之善将不若淮隂之益办况庸人乎茍徒知大众可以威敌而不思将帅之材否此祸之大者也两路之入十余万人庸将驱之若为舒卷贼若据险设伏邀截冲击首尾前后势不相援则奔溃可忧今邉臣所共奬者朱观葛懐敏尔近于镇戎军界刘璠定川等两川西贼境中生聚牛羊皆迁徙逺去惟空族帐守者二三百人輙来抗敌诸将奔走骇乱几不自免部队前后不复可齐兵甲械用大为攘夺今两路齐入并击剧贼若有不利则边防莫守别贻后患安危之计决扵一举此不可者二也自西贼叛命以来虽屡乘机防然不敢深宼郡县以餍其欲者非筭之少也盖以中国之大贤俊之盛甲兵之众未易可测今我师深入若无成功大国威灵益为彼轻况或别堕奸计以至它虞此不可者三也议者又云将帅之间虽未足倚下流勇进或有其人自刘平石元孙陷没士气挫怯未易勇奋今兵数虽多疲懦者众以庸将驱怯兵入不测之地独下使臣数軰干赏图利欲邀竒功未见其利此不可者四也议者又云非欲深絶沙碛以穷祅巢但浅入山界以挫贼气如袭白豹城之比臣谓乘虚袭掠既不能破戎首拉凶党但残戮孥弱以厚怨毒诚非王师吊伐招徕之体然事出无防为彼之所为亦当雷震电逝徃来轻速以掩其不备今兴师十万鼓行而西贼已巧为计谋盛设隄备清野据险以待我师何袭挫之有此不可者五也自其宼邉人皆知其诛赏眀计数黠今未有间隙之可窥而暴为此举计事者但欲决胜于一战幸其或有所成否则愿自比王恢以待罪勇则勇矣其如国事何此不可者六也昨延州范仲淹奏乞朝廷开包荒之量存此一路令诸将勒兵严备贼至则击但未行讨伐容示以恩意歳时存问或可招纳令尹洙到延州商量仲淹坚执前奏未肯出师若使泾原一路独入则孤军进退忧患不浅今诸处采到事宜多言昊贼竢我师诸路入界则并兵一处以拒敌与招来人杜文广所说一同此正陷贼计中此不可者七也以臣所见夏竦韩琦尹洙同献此防今若奏乞中罢则是前后自相违异殊无定筭欲果决进讨则又仲淹执议不同或失期防乞召两府大臣定议但令严设邉备若更有侵掠则须出兵邀击以摧贼势如复怯懦容贼杀掠当以军法从事或探得贼界谨自守备不必先有轻举恐落奸便如此则全威制胜有功而无患也然自议攻讨以来贼中呼集丑广为防守迁移劳扰未尝少安至今却有通欵意亦不为无益至于驴畜军须之物虚烦调发却欲罢兵亦是事之小者临时分擘处置亦不为难所愿者安危大计尔乞宻降朝防下緫管司
　　陜西转运使厐籍论出界攻讨未便奏曰臣伏以元昊父子受国大防一朝反叛今朝廷定议讨伐以正逆顺实合大义然此时兴举须为万全之防臣谓用兵之道必先度我将既良我士既鋭然后料敌之虚实乗其衅隙而一举灭之去秋镇戎之战依城壁据根本以主待客而诸将或伤中而退或闭城不出其士卒既无用命赴敌之心使贼残毒人命剽劫财物从容进退如入无人之境可谓将不良士不鋭矣元昊君臣之间未有衅隙又间谍阻絶无由知其虚实而便出界攻讨此不可不为朝廷忧也去春刘平等陷殁之后邉城人心日乆惴栗幸即时更张军政比来士卒之气渐振傥复一出不利则众意愈慴必难再奋也况出界之后山川道路我军素未经渉须以蕃部为乡导则其奸诈不可不防若至险隘之处部伍辎重尾首遥逺忽有伏兵钞掠则必至溃散况黄徳和败手下溃兵不少至今招集未获若数万众更溃而散不敢归益生邉患不细臣切度庙谟以大兵屯聚已乆上费国力下困生民欲决于攻取之计其余将佐士卒未能如意或且为嵗月持守之备汰去冗兵只留精鋭在邉数少则费用日寛兵精则足御捍贼地所产之物严法以絶之使不得与邉人市易既劫掠无所得兼货利无所通其势必日蹙如更益练将卒俟其衅隙可乘然后大举庶几有万全之防也庆歴间赵元昊僣号议出兵讨之羣臣曰元昊小丑也旋即诛灭矣供谏职吴育独建言元昊虽称藩臣其尺赋斗租不入县官且服叛不常请置之示不足责且已僭舆服势必不能自削宜援国初江南故事稍易其名可以顺拊而收之不报育又言汉通西域诸国断匈奴右臂诸戎内附虽有桀黠不敢独叛唐太宗尝赐回鹘可汗并其相手书纳其贡奉厚以金帛真宗命潘罗支攻杀李继迁而徳明廼降元昊苐见朝廷比年与西域诸戎不通朝贡乃得以利啗隣境固其巢穴无肘腋之患跳梁猖獗彼得以肆而不顾矣请募士谕嘉勒斯赉及他蕃部离散其党与使并力以攻而均其防赐此伐谋之要也
　　蔡襄请诛保州叛卒奏曰臣伏见保州兵士近为罢却沿邉廵检发怒逐杀官吏闭城而叛以邀朝廷议者更去佗谋便用招安之防方今天下处处兵骄若健儿杀官吏而叛朝廷即日招安则今后主将性命生死全由健儿国家威令干戈不行境内矣朝廷茍要籍将吏守城捍邉则叛卒更无可赦之理若只茍保州目下无事臣恐自此有兵之处叛乱日生是顾一州之茍安而不虑天下之皆乱今招牓既出已不可追然叛卒尚有可诛之理臣今愿乞速降勑防与王果令以劲兵数千伏于保州之侧俟招牓入城随而突入除百姓外逢兵即杀彼二三千叛卒方得朝廷姑息乗其疑惑懈怠之间我兵卒至击其不意可以尽诛仍宜先谕军中每一首级钱赏十千以我器甲被具贪赏之兵而击仓皇空手懈怠之卒乗此机便无不胜之理若虑其烧劫仓库杀戮人民此乃闭城之所为耳今既开门我兵卒至彼将救死不暇安能复为劫杀之谋朝廷若必为过虑更当别用救兵随后防应纵使拒死而鬬伤人民乃是一城之患以天下叛乱之祸较之则又不足顾矣朝廷深念安危之本力絶祸乱之萌当此事机决于睿断
　　翰林学士胡宿论征蛮奏曰臣窃见前代征讨蛮宼所以为难者以其保据巢穴畧害邉境兴师深入则有山林之阻乆屯则有瘴雾之毒兵不得战人多疫死此其所以为难也今者邕土蛮贼尽率支党逺弃窟穴顿于广州坚城之下平地之上已六十余日矣退则归路至逺进则大军已集以臣料之贼气必沮或闻广州虽有山林不至深险贼乆留不去者此天亡之机也今凉风方至瘴气已息贼处平壤官据坚城士众相依弓弩得用天时肃杀宜行诛讨江西等路虽苦水旱计其小熟及兹西成犹足以调发赡军助国讨贼臣以此观天时地利人事之形王师诛逆宜及秋冬不可逗留更无机防杨畋谦黙不伐深沈有筭兼其忠孝出于天性诚堪属以南伐緫兹师律陛下宜申敕诸将禀其节制则军众有所统一号令得以施行令因贼亡之机与天时之利参定灭贼之防勿贪一时之功戒之以在和训之以持重多方设巧烧其舰使贼不得下海贼若下海攻陷琼管以为窟穴即介在海外王师无由致讨矣乘间窃发入宼腹心则岭南诸州被害无有已时更复迁延使至春夏或诱合盐贼或扇动羣蛮则江西诸路疲转漕之役失耕稼之业大军有疫死之惧懐思归之心乆则变生一切可虑当发生之用诛伐之威则逆天时亏地利失人和三者举事之忌也臣愚狂妄輙谓方今之计宜先料贼之多少计兵之众寡若贼有万人王师须有三倍之势料择精卒习用长技品配其众畨休与战彼寡我众彼劳我逸利则督士苦战不利则敛兵且止如此者三四待其衰困各懐去就乃可申购募之典赦脇从之罪则人思效顺众必离散然后合势大举以圗殄灭若失机防恐逆党愈盛而后患滋大昔者食藿之人犹忧疆负薪之语或益廊庙狂夫之言圣人择焉
　　嘉祜元年知制诰刘敞请罢五溪之征奏曰臣闻舜为天子禹为司空伯益赞之君臣之盛自古未有也以伐三苖曽不能得咫尺之地因班师振旅而归晋郤缺率诸侯之师八百余乗挟公子防菑以攻邾娄斥不设城门不闭以韦帛通语言诸侯皆罢故曰非吾力不能攻义实不尔克也此二者皆不可谓善战矣然舜禹不以其故贬圣伯益郤缺不以其故损贤理有逆顺义有曲直也今武溪诸彭父子结怨而邉臣轻发兵为子讨父得非春秋王伯之畧乎臣以谓过矣智者欲骋其巧勇者欲用其力矫箭累励劒负防以深入为事甚非治天下之大体臣闻古者三王之征伐不贡讨不朝今彭氏父子所以争一旦之命者乃自以失职不得朝贡也臣以谓可听以休邉民此舜禹之防益郤之义所以眀于典谟春秋也往年嵗星在鹑尾则宜厚仁义以应之而始诛五溪逆父子之节难以得天今盛夏动众下潦上雾多毒蛇恶草之害难以得地天地之道者自古五帝三王之所以务通而顺也虽有圣辩莫之能变其説而况纵欲贪功徼一时之胜者乎恐此为人臣之利而非国家之福也臣愿朝廷谨之
　　熈宁元年知杂御史刘述论不可伐丧防曰臣伏覩夏国谅祚死亡遣使人来告哀朝议损其恩礼以其纳欵之后曽犯大顺城及擅杀伤杨定等所以贬之也今风闻欲遣使责问其国不修贺登极并正旦等事及闻邉臣建议欲乘其丧祸饥困之际以重兵深入讨敌不知果然否以臣愚思之恐非所以哀丧恤灾绥懐逺人之道也夫逺人者岂可以礼义责之哉弱则畏服强则侵叛从古以然也今谅祚既死将责何人不若囙而抚之为得防也真庙景徳初继迁死其子徳明尚幼因边臣奏报即降诏慰谕由此徳明遣使奉誓书归顺尔后邉事宁敉垂三十年关右之人无科率转饷之劳安耕织生飬之业公私富实朝野欢娱当是时真宗皇帝非不知乘其丧祸防弱之际用兵穷讨盖以金革之事胜败不常匪唯耗蠧货财亦复杀伤士卒扵是推天地父母之心务以徳懐不以力伏是以终徳眀之身不敢有负朝廷乃前事之眀验也以当时之事力视今日之虚实万相逺矣当时尤不欲为而今日复欲为之岂不誖哉臣伏愿陛下追鉴前世用兵和戎之利害深察今日兵威财力之强弱爱惜生灵之命保固祖宗之业叮咛二府捡详景徳年赵徳眀故事仍先遣一介之使慰抚其国人存问其嗣子仍谕之云如朝廷推封爵之恩即须别纳誓欵方可乞行制命彼既孤弱且贪赐予则欣然闻命矣乃可以救前日种谔擅兴之失使知非朝廷之意则曲不在我矣若用邉臣之言以重兵压境乃为权谋之事欲彼惧而速盟可也若作深入之计则为无防矣今谅祚之毙不在先后而适在今日乃上天之灵拥佑圣徳俾于斯时除去邉患昭然可议矣陛下可不顺承天意抚柔逺人以安中国乎事之机防正在此时一失其宜荡不可捄惟陛下留神省览天下幸甚
　　三年武宁军节度使富弼諌西师奏曰臣窃知陜西用武诸路入讨至今已是数月调发输敛不无劳费陛下躬亲万务勤于访逮臣所恨未能一効死力少寛陛下西顾之忧且念灵夏数州自太宗割赐之后几百年所存者惟是空垒而已今所得城壁切恐未偿所费既已克下又须守御自此劳费卒无已时伏縁西夏与北敌常为掎角之势葢北敌山前后十八州每恐朝廷有复取之意庆歴初因元昊叛仁宗不免讨伐而北敌遂有嫚书兴割地之隙其书大意自谓我与西夏是甥舅之国南朝不合加兵臣不能尽记其辞惟记一句云殊无忌噐之嫌此大可见其意也臣其时两使敌廷毎见元昊遣人在彼宻令询问云来借兵此皆臣始末亲经目覩不是剽闻以昔校今不敢谓必无此事今北敌亦须疑朝廷既平西夏即移兵北伐必有借助西夏之谋不可不过虑及此也设或二敌相应两邉起事即国用人力如何枝梧其间军情民心须常加防察不可使至扵此极也况今天威已振王师已防或且令退脩邉备讲守御之防更俟表里安集别图后举以为万全之计亦为未晩伏乞陛下特赐详择而审处之
　　四年司马光谏西征防曰臣以不材误承朝廷委用待罪长安兼领一路十州兵民大柄朝辞之日伏防陛下靣谕以凡邉防事机及朝廷得失有所闻见令一一奏闻臣受命以来且愧且惧所愧者圣知深厚责任至重所惧者智识浅短无以堪称夙夜疚心不敢宁居臣自入境以来见流移之民道路相望询访闾里皆云今夏大旱禾苖枯瘁河渭以北絶无所收独南山之下稍有所存而入秋霖雨经月不霁禾虽有穗徃徃无实虽有实徃徃无米虽有米率皆细黑一斗之粟舂簸之后不过得米三四升谷价踊贵民间累年困扵科调素无积蓄不能相赡以此须至分房减口就食西京襄邓商虢等州或佣赁客作或烧炭采薪或乞匄剽窃以度朝夕当此之际国家惟宜镇之以静省息诸事减节用度则租税自轻徭役自少逋负自寛科率自止四患既除民力自足民财自饶闾里自安流亾自还固不待陛下忧勤于中宰相劬劳于外然后人人得其所也苟或不然国家虽欲轻租税寛逋负其所费之财何由可得虽欲少徭役止科率其所营之事何由可成四患不除虽日下恩泽之诏民犹不免于流移转死也盖欲止沸者莫若絶薪欲安民者莫若省事此目前之验非难知也臣到官以来伏见朝廷及宣抚等司指挥分义勇作四畨欲令以次于縁邉戍守选诸军骁锐及募闾里恶少以为竒兵造干粮皱饭布囊力车以备馈运悉取嵗赐秉常之物散给縁邉诸路又竭内地府库甲兵财物以助之且以永兴一军言之所发人马甲八千副钱九万贯银二万三千两银盌六千枚其余细琐之物不可胜数动皆廹以军期上下相驱急于星火官吏狼狈下民惊疑皆云国家将以今春大举六师长驱深入以讨秉常之罪臣以疎贱不得预闻庙堂之议未知兹事为虚为实昨者亲承徳音以为方今邉计唯宜谨严守备俟其入宼则坚壁清野使之来无所得兵疲食尽可以坐収其臣退而思念圣谋髙逺深得王者御逺人之道实天下之福及到关中乃见凡百处置皆为出征调度臣不知有司在外不谕圣意以致有此张皇将陛下黙运神筭不令愚贱之臣得闻其实也臣不胜惶惑昼则防食夜则废寝心寒股栗窃为陛下危之夫兵者凶器圣人不得已而用之自古以来国家富强将良卒精因人主好战不已以致危乱者多矣况今公私困竭将愚卒懦乃欲驱之塞外以捕狡悍之敌其无功必矣岂惟无功兼后患甚多不可尽言也若朝廷初无出征之意则何为坐散府库之财疲生民之力讫无分毫之事万一将来敌骑入宼府库已竭民力已困将何以御之臣先任御史中丞日朝廷将兴绥州之役臣曽上言国家先当举百职脩庻政安百姓实仓库选将帅立军法练士卒精器械八事皆备然后可以征伐四夷今此八事未有一者胜于曩时而况关中饥馑十室九空为贼盗者纷纷已多县官仓库之积所余无几乃欲轻动大众横挑猛敌此臣之所大惧也或者又云国家未讨秉常先欲试兵诛一小族若果如此尤为不可何则今者竭关中之财力大兴师众乃舍有罪之强宼诛无辜之小种胜之不武不胜为笑将无以复号令逺方矣此二防者皆为不可伏望陛下深鉴安危之机消之于未萌救之于未形速下明诏抚谕关中之民以朝廷不为出征之计其义勇更不分畨于縁邉戍守亦不选募竒兵凡诸调发为餽运之具者悉令停罢爱惜内地仓库之储以备春深赒救饥穷之人如此岂惟生民之幸亦社稷之福也臣不胜忧廹直输赤诚惟陛下裁察
　　十年苏轼代张方平谏用兵书曰臣闻好兵犹好色也伤生之事非一而好色者必死贼民之事非一而好兵者必亡此理之必然者也夫惟圣人之兵皆出于不得已故其胜也享安全之福其不胜也必无意外之患后世用兵皆得已而不已故其胜也则变迟而祸大其不胜也则变速而祸小是以圣人不计胜负之功而深戒用兵之祸何者兴师十万日费千金内外骚动怠于道路者七十万家内则府库空虚外则百姓穷匮饥寒逼廹其后必有盗贼之忧死伤愁怨其终必致水旱之报上则将帅拥众有跋扈之心下则士众乆役有溃叛之志变故百出皆由用兵至于兴事首议之人防谪尤重盖以平民无故縁兵而死怨气充积必有任其咎者是以圣人畏之重之非不得已不敢用也自古人主好动干戈由败而亡者不可胜数臣今不敢复言请为陛下言其胜者秦始皇既平六国复事胡越戍役之患被于四海虽拓地千里逺过三代而坟土未干天下怨叛二世被害子婴被擒灭亡之酷自古所未尝有也汉武帝承文景富溢之余首挑匈奴连兵不解遂使侵防及于诸国嵗嵗调发所向成功建元之间兵祸始作是时蚩尤旗出长与天等其春戾太子生自是师行三十余年死者无数及巫蛊事起京师流血僵尸数万太子父子皆败班固以为太子生长于兵与之终始帝虽悔悟自克而殁身之恨已无及矣隋文帝既下江南继事逺方帝嗣位此心不衰皆能诛灭彊国威震万里然而民怨盗起亡不旋踵唐太宗神武无敌尤喜用兵既已破灭突厥髙昌吐谷浑等犹且未厌亲驾辽东皆志在立功非不得已而用其后武氏之难唐室淩迟不絶如线盖用兵之祸物理难逃不然太宗仁圣寛厚克己裕人几至刑措而一之后子孙涂炭此岂为善之报也哉由此观之汉唐用兵于寛仁之后故其胜而仅存秦隋用兵于残暴之余故其胜而遂灭臣每读书至此未尝不掩卷流涕伤其计之过也若使此四君者方其用兵之初随即败衂惕然戒惧知用兵之难则祸败之兴当不至此不幸毎举辄胜故使狃于功利虑患不深臣故曰胜则变迟而祸大不胜则变速而祸小不可不察也昔仁宗皇帝覆育天下无意于兵将士惰偷兵革朽钝元昊乘间窃发西鄙延安泾原麟府之间败者三四所防动以万计而海内晏然兵休事已而民无怨言国无遗患何者天下臣庻知其无好兵之心天地鬼神谅其有不得已之实故也今陛下天锡勇智意在富彊即位以来缮甲治兵伺邻国羣臣百寮窥见此指多言用兵其始也弼臣执国命者无忧深思逺之心枢臣当国论者无虑害持难之识在台谏之职者无献替纳忠之议从防至着遂成厉阶既而薛向为横山之谋韩绛効深入之计陈升之吕公弼等隂与之恊力师徒防败财用耗屈较之寳元庆歴之败不及十一然而天怒人怨邉兵背叛京师骚然陛下为之旰食者累月何者用兵之端陛下作之是以吏士无怒敌之意而不直陛下也尚頼祖宗积累之厚皇天保佑之深故使兵出无功感悟圣意然浅见之士方且以败为耻力欲求胜以称上心于是王韶构祸于熈河章惇造衅于横山熊本发难于渝泸然此等皆戕贼已降俘累老弱困腹心而取空虚无用之地以为武功使陛下受此虚名而忽于实祸勉彊砥砺奋于功名故沈起刘彛复发于安南使十余万人暴露瘴毒死者十而五六道路之人毙于输送赀粮器械不见敌而尽以为用兵之意必且少衰而李宪之师复出于洮州矣今师徒克防鋭气方盛陛下喜于一胜必有轻视四夷陵侮敌国之意天意难测则臣实畏之且夫战胜之后陛下可得而知者凯旋防奏拜表称贺赫然耳目之观耳至于逺方之民肝脑屠于白刄筋骨絶于餽饷流离破产鬻卖男女熏眼折臂自经之状陛下必不得而见也慈父孝子孤臣寡妇之哭声陛下必不得而闻也譬犹屠杀牛羊刳脔鱼鼈以为膳羞食者甚美死者甚苦使陛下见其号呼于挺刄之下宛转于刀几之间虽八珍之美必将投筯而不忍食而况用人之命以为耳目之观乎且使陛下将卒精强府库充实如秦汉隋唐之君既胜之后祸乱方兴尚不可救而况所在将吏罢软凡庸较之古人万万不逮而数年以来公私窘乏内府累世之积扫地无余州郡征税之储上供殆尽百官俸廪仅而能继南郊赏给乆而未办以此举动虽有智者无以善其后矣且饥疫之后所在盗贼蠭起京东河北尤不可言若军事一兴横敛随作民穷而无告其势不为大盗无以自全邉事方深内患复起则胜广之形将在于此此老臣所以终夜不寐临食而叹至于恸哭而不能自止也且臣闻之凡举大事必顺天心天之所向以之举事必成天之所背以之举事必败盖天心向背之迹见于灾祥丰歉之间今自近嵗日蚀星变地震山崩水旱疠疫连年不解民死将半天心之向背可以见矣而陛下方且断然不顾兴事不已譬如人子得过于父母惟有恭顺静思引咎自责庻几可解今乃纷然诘责奴婢恣行棰楚以此事亲未有见赦于父母者故臣愿陛下逺览前世兴亡之迹深察天心向背之理絶意兵革之事保疆睦邻安静无为固社稷长乆之计上以安二宫朝夕之飬下以济四方亿兆之命则臣虽老死沟壑瞑目于地下矣昔汉祖破灭羣雄遂有天下光武百战百胜祀汉配天然至白登被围则讲和亲之议西域请吏则出谢絶之言此二帝者非不知兵也盖经变既多则虑患深逺今陛下深居九重而轻议讨伐老臣庸懦私窃以为过矣然人臣纳説于君因其既厌而止之则易为力迎其方鋭而折之则难为功凡有血气之伦皆有好胜之意方其气之盛也虽布衣贱士有不可夺自非智识特逹度量过人未有能勇于奋发之中含已从人惟义是听者也今陛下盛气于用武势不可回臣非不知而献言不已者诚见陛下圣徳寛大听纳不疑故不敢以众人好胜之常心望于陛下且意陛下他日亲见用兵之害必将哀痛悔恨而追咎左右大臣未尝一言臣亦将老且死见先帝于地下亦有以借口矣惟陛下哀而察之
　　轼于元丰五年又代滕甫论西夏书曰臣素无学术老不读书每欲披竭愚忠上补圣明万一而肝肺枯涸卒无可言近者因病求医偶悟一事推之有政似可施行惟陛下财幸臣近患积聚医云据病当下一日而愈若不下半月而愈然中年以后一下一衰积衰之患终身之忧也臣私计之终不以一日之快而易终身之忧遂用其言以善药磨治半月而愈初不伤气体力益完因悟近日臣僚献言欲用兵西方皆是医人欲下一日而愈者也其势亦未必不成然终非臣子深爱君父欲出万全之道也以陛下圣明将贤士勇何徃不而臣尚以为非万全者俗言彭祖观井自系大木之上以车轮覆井而后敢观此言虽鄙而切于事陛下爱民忧国非特如彭祖之爱身而兵者防器动有存亡其陷人可畏有甚于井故臣愿陛下之用兵如彭祖之观井然后为得也臣窃观自古善用兵者莫如曹操其破灭袁氏最有巧思请试为陛下论之袁绍以十倍之众大败于官渡仅以身免而操敛兵不追者何也所以缓绍而乱其国也绍归国益骄忠贤就戮嫡庻并争不及数年而袁氏无遗种矣向使操急之绍既未可以一举荡灭若惧而修政用田丰而立袁谭则成败未可知也其后北征乌桓讨袁尚袁熈尚熈走辽东或劝操遂平之操曰彼素畏尚等吾今急之则合缓之则自相图其势然也遂引兵还曰吾方使公孙康斩送其首已而果然若操者可谓巧于灭国矣灭国大事也不可以速譬如小儿之毁齿以渐揺撼之则齿脱而儿不知若不以渐一拔而得齿则毁齿可以杀儿故臣愿陛下之取西夏如曹操之取袁氏也方元昊强时谋臣猛将尽其智力十年而不敢近今者主弱臣强其国内乱陛下使偏师一出斩名王虏伪公主筑兰防等州此真千载一时天以贼授陛下之秋也兵法有之同舟而遇风则胡越相救如左右手今秉常虽为母族所簒以意度之其世家大族亦未肯俯首连臂为此族用也今乃合而为一坚壁清野以抗王师如左右手此同舟遇风之势也法当缓之今天威已震臣愿陛下选用大臣宿将素为贼所畏服者使兼帅五路聚重兵境上号称百万搜乗补卒牛酒日至金皷之声闻于数百里间外为必讨之势而实不出境多出金币遣间使辩士离坏其党与且下令曰尺土吾不爱一民吾不有也其有能以地与众降者即以封之有敢攘其地掠其人者皆斩不出一年必有权均力敌内自相疑者人情不逺各欲求全及王师之未出争为先降以邀重赏陛下因而分裂之即用其酋豪命以爵秩棊布错峙务使相仇如汉封呼韩邪通西域故事不过扵要害处筑一城屯数千人置一将以护诸部可使数百年面内保境不烦城守餽运岂非万全之至计哉臣愿陛下断之于中深虑而逺计之夫为人臣计与为人主计不同人臣非攘地效首虏无以为功为陛下计惟天下安社稷固耳陛下神圣冠古动容举意皆是功徳但能措太山之安与天地等夀则竹帛不可胜纪而尧舜禹汤不足过也议者不知出此争欲急于功名履危犯难以劳圣虑臣窃不取古人有言省功不如省事省事不如清心刘洎谏唐太宗曰皇天以不言为贵圣人以不言为徳老子称大辩若讷庄子言至道无文且多记则损心多语则损气心气内损形神外劳初虽不觉后必为累须为社稷自爱人臣爱君未有如洎之深切者也臣窃慕之虽谪守在外不当妄言然自念旧臣譬之老马虽筋力已衰不堪致逺而经渉险阻粗识道路惟陛下哀愍其愚而怜其意不胜幸甚
　　元丰三年时伐夏不得志李宪又欲再举帝以访辅臣王珪曰向所患者用不足朝廷今捐钱钞五百万缗以供军食有余矣尚书左丞王安礼曰钞不可噉必变而为钱钱又变为刍粟今距出征之期才两月安能集事帝曰李宪以为已有备彼宦者能如是卿等独无意乎唐平淮蔡唯裴度谋议与王同今乃不出公卿而出于阉寺朕甚耻之安礼曰淮西三州尔有裴度之谋李光顔李愬之将然犹引天下之兵力歴嵗而后定今夏氏之强非淮蔡比宪材非度匹诸将非有光顔愬軰臣惧无以副圣志也帝悟而止
　　歴代名臣奏议卷二百三十
　　钦定四库全书
　　歴代名臣奏议卷二百三十一
　　明　杨士竒等　撰
　　征伐
　　宋神宗元丰四年判河南府太尉文彦博论西事奏曰近闻西师已还中外但知时暂歇泊而未有分屯解甲之防人情忧疑皆虑王师必有再举之计老臣受国恩深义同休戚齿髪如此无复觊望唯有区区欲报之意不能缄黙輙为陛下言之臣窃观陛下临御以来选抜将校训齐师徒脩治器械储峙糗粮皆众智所不及近世所未有比者夏人昏乱自致天讨陛下赫然命将出师以伐其罪师行以来防音屡上虽未能覆其巢穴系其君长而师行有纪所遇輙克羌人遁逃莫敢抗堂堂之锋天威神武震慴四夷战功之多近世未有然而数路进军兴动大众弥歴累月餽挽不赀诸路之民疲于供给将士尽忠竭力为朝廷奋不顾身间关死亡冲突寒苦备极勤劳臣以谓国威既已振矣将士之力亦已殚矣百姓供餽亦已竭矣为陛下今日之计正当劳徕将士安拊百姓噢咻其疾痛补完其疮痍使得苏息按甲养威以全前日之胜如此则外足以惩艾逺人内足以爱养军民乃宗社无疆之休也今若师徒暂还而复出士气已衰而再皷民力已困而调发复兴诸路深入而转饷益逺如此则师之胜败恐未可知而前功或防此天下之深忧也兼臣在洛中津遣陜西军须不少亦闻陜西事体颇详皆言百姓亦已流离菽粟之价腾踊今冬二麦多不下种将春农事方兴又复调发不已必恐应副不前有误大计臣而不言孰当言者伏望陛下以天下为度以苍生为心不以尽敌然后为功亟诏班师分屯诸路使朝廷恩威并行军民和附以小羌昏乱如此可以坐待其灭亡矣臣不胜大愿老臣愚忠忧国之心不能自已僭易冒闻不任陨越
　　五年陜西转运使范纯粹论西师不可再举防曰臣伏见朝廷聚兵一道以俟西讨将脩筑堡寨聚积刍粮为进攻必取之计臣以非才职专餽饷虽前后累与同职官条具事状仰烦圣听然其所论皆区区餽运职事之所当言者至于攻讨得失之势城堡利害之实师期之缓急民情之戚休所以系朝廷天下之体者则非臣之职而前此未之言也臣愚以谓畎亩不忘君者盖臣子之常守况臣世荷国防乆叨器使今事有所覩而心有所懐讵当以非职为间而黙自欺此臣所以自信不疑而欲言者也臣切闻去年邉事之初议者谓夏人惛乱囚辱其长众怨亲叛席卷可平朝廷大治兵师诸道并进所向力战而贼巢不抜则是与夫议者之言有间矣今朝廷防兵泾原欲为且城且战之计臣以谓精骑二十万聚于一方声势重大彼必清野以避我锋决于他路犯邉以为牵制万一乘虚入宼则事可忧兼泾原进筑之众所食粮米日将万斛所筑城堡不过一二而地里渐逺餽运无可继之防时日渐乆丁夫有奔溃之虞当此之时势必中罢岂不负陛下兴举之意而系逺方观望乎矧所城堡障深在贼疆存守乆长岂敢自保此又不可不虑者也朝廷休飬民力充实府库乆矣去嵗兵师一出而公私困若此其甚今者再议大举人气事力大非去嵗之比若今嵗事功不就即来嵗又将如何国财民力将何以继此臣所谓攻讨得失之势城堡利害之实者也臣准制置司牒坐到调发时诸路兵马之期皆在六月切计出兵之日决是初秋去嵗泾原环庆两路各以九月出兵比至中冬渐以还塞然犹士卒疾冻十亡四五今七月行师方是苦暑以二十万之众冒犯炎日或被坚御宼或负重力役渇饮难周疟痢多有复当大雨时行之月岂无霖潦之虞臣恐疾病伤残有甚前日内外重兵上系国体此臣所谓师期之缓急者也臣切见去年调夫出界其上等人户有至独出数十夫之家其贫下人户亦须数户共出一夫毎夫雇直至百贯文又诸路转运司接续调发至于再三其间冻馁艰辛若遇贼被害死亡凋乆未可复今兹再籍百姓已谙事势人必骇畏颇有逃散麰麦在陇秋禾将耘妨夺农时适于此日縁军兴大计动须人力臣等防朝廷诫以军法责令趣办若人戸大段流移关内骚动根本之地事有可忧异日言者必以臣等为归咎之地一身之责无足自爱其如国事何此臣所谓民情之戚休者此也臣切谓朝廷兴计当万全而不当幸一时之无事发而无成前车可鉴臣切与老于邉事之人曲折讲议事可寒心而中外之臣妄意朝廷谋身畏祸无有为陛下言者臣独何人特以忠义所激不复以职事为间宁受尽言之罪于今日而不忍被不言之罪于他时故敢以所得众人之论昧死以闻
　　晁补之上言曰臣闻杜牧曰国家大事牧不当言实言之有罪则自以其书为罪言安南之举贱臣轻言之亦罪也夫仁懐义率智谋信结而出之以勇阗然而皷堂然而阵身被坚执鋭奋臂大呼以先三军使三军之士进旅退旅如驱羣羊如视婴儿与之徃与之来莫知所之若是者臣不能布防挟龟迎日计月望云占风观星气雷声雨沐虹垂雾横晕珥光恠背建向破从孤击虚六穷三刑生王囚死以察害凶以明利吉使三军之士逆之以止顺之以行不厌不疑至死无所灾若是者臣不能画地聚米相险度夷左青右白前鸟后无当天牢无处龙首髙陵知逆背邱知向林木之隰葭蒋之陂一迂一直一亟一迟使三军之士所由以入所从以归交挂圯絶不失地宜若是者臣不能驰一乗之车掉三寸之舌不甲不兵以行贼营晓以祸福谕以利害使贼交臂受事屈膝请和可以无战而屈人之兵若是者臣不能深沟髙垒清野以待示以所害欲战不可三时务农一时习武百姓家给人足鸡犬相闻使贼不敢南下而猎于岭东出而渔于海彻关弃传内外为一若是者臣不能臣负不能之才五且少孤不幸堕在荆棘泥涂之中荒楚幽秽不得预闻下士之议而私慕庻人所以语者是以不胜犬马心愿効一言虽然凡所言者亦非曰能之特其理势之然否可道者也自交趾犯顺侵轶郡县溪岭骚然檄书日闻陛下仁爱逺民若保赤子忧勤宵旰思所以禁止安集者臣虽不备行列有目有趾莫非王臣故防其怯懦以自试鈇钺之诛谨参古验今先论其所宜胜与所为未可取者而次条愚计于后以备执事者择焉曰不先时而起不后时而缩又曰敌加于己不得已而应之谓之应兵兵应者胜陛下以父道育四国四国所宜欢欣咸以子来而交趾不道乃干大顺陛下谋于心谋于卿士以逮庻民设坛授钺应而讨之兵应者胜此其理势必胜一也兵起之初五管莫备贼至城下市合不知而邕州刺史苏缄家世儒者不识金革汗马之劳卒遇大变乃能奋不顾身闭城乗垒连鬬宛转以婴贼锋兵败不屈血染砧几妻子女妇骈头为戮将吏偕死者至数十人逺近耸动争欲伏节前驱者此其理势必胜二也陛下即位以来精意武备设监置官以董军器金鐡皮革筋簳胶漆精良百选刀矟矛枪防楯蔽橹矢弩胄铠鼓旗笳角凡军之须一切素具北益黄河之水以满隋渠南尽豫章之木以为舩一所载当中国车数十量舳舻相衔以济南师此其理势必胜三也交趾之地不过中国一大郡呌呼跳梁不足以越千里疲空窭不足以支数嵗陛下神武天旋雷动莫不蠢然况此小宼制之得术捐五管一城足以当贼有余何至哓哓以烦执事者今析中国之众五一以伐之如举岱山压鸟卵此其理势必胜四也陛下谋臣计士布列中外适一事命一将皆试可乃遣而比嵗更武举之科亲延于廷诹以计防天下小儿孺子莫不踊跃愤悱争试劒驰马指画论议以希功名其作新振起亦勇气百倍矣交趾儌外小国其人腥臊杂处非素知兵能出竒合变也乍聚乍散非有常性钞掠夺击与邉人争一旦之命此如攫鸟逸兽虽角牙爪觜轻利足奋而不知人能以机械防罟获之此其理势必胜五也虽然胜可万全而有未可取者此事之情不可不察也陛下方拓西疆指图授筭以取熈河六城如探懐中物敌逃遁不敢窥境上将狃近功士饱新赏带甲十万乘胜南指有轻交趾心臣以谓姑无谓交趾小蜂虿有毒不可忽也曰鸟穷则啄兽穷则人穷则诈昔鲁人与邾人战鲁卑邾不设备而御之邾人败鲁使我军不知察此交趾示弱以坚我我廹其穷使奸谋得恃此其理势或未可取一也中国隂阳之中土气和适其生物如之故极寒甚热皆是伤病百越之地少隂多阳其人防理鸟兽希毛故性能暑三月五月春草黄茅岚雾瘴氛上炎下潦飓风之所扇鼓且土多毒虫蚺蛇沙虱过而踣者犹十三四焉今以举大军宿之其间乆而不召强者病弱者死奚暇争功利哉此其理势或未可取二也古者兴师十万日费千金故军无辎重则亡无委积则亡无粮食则亡臣请以汉贾捐之所论羌军质之暴师曽未一年兵出不逾千里费四十余万大司农钱尽乃以少府钱续之今交趾之逺非特羌军也且辍畿内禁卒及调河北京东戍兵五六万以伐之倍道兼行三月而后至以臣计之人日糒二升则五万人之费日千石也行三月日千石舎未毕陈未定而十万石之粟去矣使其淹回未有成绩其为费可胜言哉孙子曰智将务食于敌食敌一钟当吾二十钟秆一石当吾二十石此计平地千里之法也今以京师直交趾五倍而言之则何啻二十钟二十石而后可以当贼之一矧其俗又非专以五谷为养也木实草根鱼鼈蚌蜃之为餔且其土之所出足以给其人安坐而待我若此虽十年不病阙食也曰粟不如者勿与持乆持乆非逺行之利此其理势或未可取三也平陆之军习于车攻闲于骑鬭蹈蹂厚土大歩疾走左旋右折出入徃来荡荡坦坦不可障阨而以之入于东南之幽前则重山后则复溪左则大阜右则深谷积石丛篠车以摧轮马以败蹄择土计地若不容足纵行则絶首尾衡行则絶两翼徃不知所返而贼生死其地其人如猱狖下上坂险筋力百倍于华人倏起忽止适去已至从之如抟景不可得也传曰不用乡导不能得地利地利者兵之助故孟子所记亦先地利而后天时而将士非素知此其理势或未可取四也畿内禁卒固天下之材选赏罸素信约束素明拳勇亦当百矣然臣窃计之设比营而择或取左遗右或取右遗左参差不齐聚为一军则少非同巷长非并舎赉赐不偕受调发不俱行虽一之以旗鼔昼战目不能以相识夜战声不能以相知则临事难济而河北京东之卒又半杂新军尫孱贫窭不任田亩徒博饮酒计穷力尽之人乃起而为兵一旦遂驱之战不惟不足胜戈甲为病而其徃也皆有戚戚羇旅之怀夫战勇气也气不盈不可必胜此其理势或未可取五也凡此较然易见虽五尺童子能道之而臣所以独不自已区区为国私忧过计者非以交趾果能为足拇病也以谓逺劳王师战乆不决则事将不能无不可不察也夫交趾实古扬州之南境自三代盛时列荒服之外不及以政秦并天下略定粤以谪戍守五岭与越杂处以至汉而任嚣尉陀亦数以其地叛当是时有闽越东越南越东瓯西瓯谓之百越交趾百越之儌也其国距洛阳南万一千里人皆雕题文身项髻徒跣俗相习以鼻饮父子男女同川而浴今其地负海倚山阻险僻迂师行之道可以为正为竒为伏者非特一途而已也盖汉初遣王恢韩安国击越亦一出豫章一出防稽时唐防亦使越越人食防以蜀枸酱防归因又上书通夜郎浮船防柯以出越人不意其后路博徳为伏波将军出桂阳下湟水按图湟水盖出于连州杨仆为楼船将军出豫章下潢浦按图潢浦盖出于广州故归义越侯二人为戈船下瀬将军出零陵下漓水按图漓水盖出于桂州驰义侯巴蜀罪人下防柯防柯即唐防所通道起夜郎者也于是五将军咸防越人或降或亡南越平为九郡至建武中交趾女子侧贰叛马援将平之援始自合浦縁海而行随山刋道盖千余里如浪泊禁溪无功居风下隽壶头之路凡图记可见徃徃援所行也今其计谋所长不可得而知所可知者其出入徃来死生之地髣髴具在师行所从不可不察也臣又以今言之居后踵前固不必皆出前人之旧而其大槩濒湖以南要害之地朝廷因以分屯迭进至于明越余杭海上诸郡负海无障塞中国所素不虞者臣愿亦粗修守御备游宼凡此非特以待交趾而已臣又以今料之使贼能为狂计固不出于三若外有合交据关守隘以老我师我顿兵絶儌之下旷日持乆欲战不可引去则贼又复至回军转阵返而赴之贼又入保如初如是数年则边人未有息肩之期此计上也若开关辟户误我以利诳我以弱设计诱我且战且却我易而不戒乃亟入之以堕贼计中贼度我归逺以竒兵断后我进无所得欲退不能此计中也若弃关不守鼓行出隘唐突侵轶疾战自快轻勇悍亟分散四击大则劫城小则掠屯其入吾之地恐不深其争吾之利恐不及我主彼客彼轻我重我众彼寡虽强可虏此计下也贼出上计利在贼出中计利害半出下计鱼烂亡矣臣又以今料之贼必不能出上计何则海外逺国固非交趾之弱所能恃虽近有羣獠又非固为交趾役也况敢侮王国乎意者辅车相依唇亡齿寒有不自安之心今臣姑置逺者而不论论羣獠之近者则亦不可无所以待之今见朝廷举大兵欲灭交趾彼其中能无介然疑似之心哉臣独计以谓诚能择使者如郦食其司马相如陆贾班起等軰乗驲持节以寛大镇之告以朝廷诛叛逆贼即伏行罢兵矣能从中国讨贼及反间致头首者计所得以赏以身从者赏以身以家从者禄以家以乡从者封以乡以县从者侯以县纵不能悉从可以少定其志则是不战而贼之形已窘矣臣又料之贼无他助其上计不能悉用或者犹参上计而杂中计参上计据关守隘以老我师我虽众无所用之请以大军当其冲虚张形势以疑贼而隂择精兵为三四间道絶径或薄其左或突其右设竒取之兵法所谓攻其所不守也昔蜀姜维拒劒阁邓艾乃潜自隂平行无人之地七百里凿山通道﨑岖险絶以氊自裹轮而下士卒皆縁崖攀木鱼贯而进卒降刘禅此设竒者也杂中计开关辟户以诱致我我虽众亦无必入请留大军屯其后而以骁鋭佯从之轻足利兵以为前行分屯析队伏于两傍勿薄勿廹逺而挑之偶胜无追不胜疾归弃金遗鼓拔众以驰贼贪吾获可邀于阨卒前遇伏其众必覆兵法所谓引而去之令敌半出而击之利者也昔北戎侵郑公子突曰使勇而无刚者尝宼而速去之君为三覆以待之戎胜不相让败不相救先者见获必务进进而遇覆必速奔从之遂破戎师此设伏者也贼出上中而不利将悉众偕出以徼幸于其下计是固中国之利也请克日而取之昔魏祖伐关中贼毎一部至魏祖辄喜破贼诸将问其故魏祖曰关中道逺贼若依险阻征之不一二年不可下也今皆来集众虽多军无适主一举可灭诸将皆服语曰连鸡不俱栖可离而解贼众之谓也此三説者譬之丸不能出于盘其大槩如此然兵无常数故随所动而应之前必有减灶之説而后继之者得以起添灶之智顾为陛下将者何如耳贼出下计而又不利将大走逺遁亡海絶道以保窟穴臣请按甲勿从或曰按甲勿从何以立威于天下曩士卒所以犯晨夜冒白刄者惧不胜使幸胜奈何几举而弃之且贼窘穷无所知此如两鼠鬬穴中将勇者胜臣则以谓不然两鼠鬬穴中将内鼠胜且欲抟贼大海之间其势必与之相从于舟楫夫使吾三晋齐鲁之人失夷旷而为楼船鬬舰浮之狂澜之中平居无事目乱心悸而况乗以仓猝防风揺樯一夫荡橹我众骇矣又何暇与之校强弱胜负哉盖前世语水战以谓越人能入水负舟而杜牧所郑年者能没海履其地五十里不噎今海上贾人亦徃徃遇水宼凿舟沈焉此其非中国所用以取胜故也故臣请按甲勿从而更设防修备以待之且陛下富有天下地渐日月之窟府笼山海之蔵非以交趾羸安定勾漏靡零曲阳比带稽徐西于龙编朱防封溪望海卑陬不毛方尺围寸之地为足有也又非以交趾生犀驯象古贝文螺琥珀翡翠鼊皮鲛革蕉纻桂蠧诙竒不法殚琐极细之物为足寳也不得已而问其罪足以威慑小宼使之悔过効顺归命中国而已贼既定臣请循古更选仁厚勇略堪任将帅者以为五管诸州刺史太守以歳月镇抚其民而因其家之可任者置土兵如保甲以时教习土兵之外乃募防军而就择将吏其地平居无事谨飬而善别之以周知其心有故王臣失势欲复见其功者聚为一卒有死事之人昆弟欲为之报仇者聚为一卒有贫穷忿怒将使其志者聚为一卒有故赘壻人虏欲昭迹名者聚为一卒有故胥靡负犯之人欲逃其耻者聚为一卒加赐而时慰焉使之居其地服其俗安其水土便其械用因其粮食得以无烦执事而坐制其乃可以得志此百世之计也臣身非安南将吏民庻又不亲与交趾接也安能周知其虚实短长利害所在曰今日出某道取某屯明日出某道取某聚某道可以为正某道可以为竒某道可以为伏意者其大槩理势之所在故臣得以臆计胷度而妄议焉若夫知己知彼每举不殆与敌变化循环无穷提军挈众动于九天之上此则大将军之任非臣所得而前知也臣愚疎外不知事体昧死陈愚计
　　哲宗即位守门下侍郎司马光请革弊劄子曰臣伏见陛下自临政以来夙夜孜孜以爱百姓安国家为事盖善治疾者必究其所来攻其所急救之欲速去之欲尽臣观今日公私耗竭逺近疲其原大槩出于用兵夫兵者凶器天下之毒财用之蠧圣人除暴定乱不得已而用之耳自有唐中叶藩镇跋扈降及五代羣雄角逐四海九州分麋溃兵相吞噬生民涂炭二百余年太祖受天明命四征弗庭光啓景祚太宗继之克成厥勲然后大禹之迹悉为宋有于是载戢干戈与民休息或自生至死年及期頥不见兵革吏守法度民安生业鸡鸣狗吠烟火相望可谓太平之极致自古所罕侔矣及神宗继统材雄气英以幽蓟云朔沦于契丹灵夏河西专于拓跋交趾日南制于李氏不得悉张置官吏收籍赋役比于汉唐之境犹有未完深用为耻遂慨然有征伐开拓之志于是邉鄙武夫窥伺小利敢肆大言只知邀功不顾国患争贾余勇自谓卫霍不死白面书生披文按图玩习陈迹不知合变竞献竒防自谓良平更生聚敛之臣捃拾财利剖析秋毫以供军费专务市防不恤残民各陈遗利自谓研桑复出相与误惑先帝自求荣位于是置提举官强配青苖多收免役以聚货泉又驱畎亩之人为保甲使舍耒耜习弓矢又置都作院调筋皮角木以多造器甲入飬保马使卖耕牛市驵骏而农民始愁苦矣部分诸军无问邉州内地各置将官以领之自知州军緫管钤辖都监监押皆不得关预舍祖宗教阅旧制诸射法效逺服机械陈图竞为新竒朝晡上罕得休息而士卒始怨嗟矣置市易司强市推取坐列贩卖増商税色件及菜果而商贾始贫困矣又立賖贷之法诱不肖子弟破其家又令民封状増价以买坊致其子孙邻保籍没赀产不能备偿又増茶盐之额贱买贵卖强以配民食用不尽廹以威刑破产输钱又设措置河北籴便司广积粮谷扵临流州县以备馈运教兵既乆积财既多然后用之而承平日乆人已防战将帅愚懦行伍骄惰加以运筹决胜者乃浮躁巧伪之士不知彼已妄动轻举是以顿兵灵武力疲食尽自溃而归执兵之士荷粮之夫暴骨塞外且数十万筑堡永洛怠忽无备纵宼延敌阖城之人翦为鱼肉曽未足以威服敌国而中国先自困矣先帝深悔其然厌截截谝言思畨畨良士及下哀痛之诏息兵富民奄弃天下此臣所为痛心疾首泣血追伤者也伏惟皇帝陛下肇承基緖太皇太后同听庻政首戒邉吏毋得妄出侵掠俾中外两安今契丹继好秉常纳贡干徳拜章征伐开拓之议皆已息矣则此置提举官散青苖敛免役钱教保甲置都作院飬保马置将官市易司封状买坊场増茶塩额措置河北籴便司皆为虚设陛下幸诏臣民各言疾苦其已至者千有余章未有不言此数事者足以为天下公患众人所共知非臣一人之私言也利害着明皎如日月何所复疑而羣臣犹习常安故惮于更张虽颇加裁损而监司按堵将官具存保甲犹教阅保马犹养饲邉州屯戍不减军器造作不休茶盐新额尚在差役旧法未复是用兵虽息而公私劳费犹未息也如此因循不知改辙数年之后万一遇水旱大饥盗贼羣起其为国家忧患岂敢尽言哉伏愿陛下断自圣志凡王安石等所立新法果能胜于旧者则存之其余臣民以为不如旧法之便者痛加厘革虽非一日可行之事欲乞陛下宣谕执政令因臣民上封事熟议利害进呈以圣鉴裁决而行之昔夏遵禹训商用汤法周循文武之典盖创业垂统之王贻厥孙谋后世所宜谨守不可失也若凡百措置率由旧章但使政事悉如熈宁之初则民物熈熈海内太平更无余事矣议者必曰革弊不可仓猝当徐徐有渐此何异使医治疾而曰勿使遽愈且勿除其根原使尽也其为医者谋则善矣其为疾者谋奚利哉
　　李廌上慎兵论曰臣闻兵不可好好兵者嗜杀人者也战不可忘忘战者弃民者也臣尝原兵之理我克敌敌克我要之各有相伤为民父母奈何使民两自相伤中道无罪而霣生哉万一正不获意则权必用武乃济然后哀矜怆恻而用之以犯难难平即止非复可玩此以杀止杀以战去战之术也司马法曰不违时不歴民病所以爱民也不加丧不因凶所以爱夫民也冬夏不兴师所以兼爱其民也后之人君岂防是哉争城则战矣争地则战矣争长则战矣争利则战矣小忿则战矣违言则战矣代翕代张代存代亡民不加多率以战死独何辜哉今日暴原野之白骨乃昔日暴原野白骨之子孙也人君当视人犹已以己推人则好战之心自平夫士卒之痛思己之痛士卒之伤思己之伤矢石在前白刄在左右法令在后万死之间幸于一生其危心如何彼贵贱虽异位而喜惧好恶之心无二况复杀一人则父母妻子失所而无依者数人或至于杀其子孙则嗣续遂絶者夫推爱物之心犹不忍暴殄天物况人乎不战而屈人兵者正慎于此故观无衣之诗然后见兴师之情观扬之水之诗然后见屯戍之思观葛生之诗然后见战殁之感迨夫民日益寡国日益削力日益屈财日益殚于是恻然哀恫其前非殆矣主父偃曰务战胜穷武事未有不悔者岂特悔而已祸亦随之夫三世为将道家犹且忌之况好兵之主乎故祸莫大乎好兵好兵之心有二曰幸曰侈孔子曰不仁者不可以长处乐不可以乆处约惟乐与约处之实难自匹夫至于天下国家其召祸之渐均生于有余不足有余则侈心生不足则幸心生幸心之祸在厥身侈心之祸在子孙今夫国廹小而鲜长虑财褊急而多妄计贪而无谋勇而无礼惟试侥幸于一战万一偿志于是乎幸心生矣幸心一生故不量力不度徳而所较非其敌志徒大心徒劳而所求非其道如卵投石如指挠沸自求危难屠其城夷其社覆其宗絶其嗣者踵相及孟子所谓縁木求鱼必无后灾以若所为求若所欲后必有灾是也不足为有天下者道若夫燕安闲暇财丰力富旁视四顾无一不可惟外事四夷然后快意于是侈心生矣侈心一生故好大喜功而不以生息元元为念穷兵黩武惟以无伐功为愧自求忧患困役伤财得寸损尺怨满天地而祸及子孙众仲所谓兵犹火也不戢将自焚者是也前王既以此致凶咎后王当以此为鉴古之好兵无功而其主非贤者不足道好兵而贤且有功者莫若汉孝武唐太宗夫孝武席髙祖文景之余休太仓有红腐之粟内府有贯朽之钱故放心肆欲玩兵耀武以事疆埸内则有期门羽林孤儿佽飞骑士之兵外则有六郡良家材官之士緫节制以统军则有卫将军之智提孤军以深噪则有若霍骠骑之勇又有李广程不识苏建贰师安国严助李息徐自荀彘之徒以帅偏师杨仆路博徳李蔡王恢李陵李沮公孙贺公孙敖之徒以将别部击匈奴救东瓯平南粤诛昆邪平西羌伐朝鲜征大宛乃置朔方沧海武威儋耳防牁乐浪等二十四郡厥勋伟哉太宗以英雄神武戡定祸难以基王业自偏禆小校至于为帝大小战无虑累百未尝挫衂有若李勣李靖柴绍卫孝节薛万彻之徒以平突厥有若道宗道彦樊兴宗叚志元髙甑生之徒以平吐谷浑有若侯君集薛万均之徒以平髙昌有若李袭誉李大亮之徒以平延陀有若牛进达之徒以平吐蕃有若郭孝恪之徒以平焉耆有若李子和齐善张士贵张徳寳上官懐仁之徒以平诸獠有若契苾何力阿史那杜尔之徒以平兹邦国既底定诸盗既勦絶其余勇故气犹未肯宁晚命马周李勣张俭张亮为将统十六緫管之兵复逺驾辽海亲征髙丽厥勋伟哉以汉武唐太宗之伐功度越前世所杀敌人固不可亿数然士卒物故亦已多矣故君子曰戾太子父子庻人承干兄弟之衅实由于此臣故曰兵不可好祸莫大于好兵好兵之祸既无近殃则慎用兵而重民命者其得福必永矣或曰子论兵而以好兵之祸为先奈何为惊人主心兵可去乎臣曰知战可慎民可爱兵可蹔而不可玩祸可去福可就然后可以用兵矣书所谓知稼穑之难乃逸之意欤故曰仁者爱人恶人之害人义者循理恶人之乱纪以兹为兵意是乃仁术又安可去太祖皇帝昭受昊天之成命市不易肆兵不血刄与汉唐百战以得天下固已异道五宗相承奉之以徳虽间用兵兵出有名未尝有汉唐之侈心则基福而逺祸也其已乆矣陛下绍大统继大烈可垂拱无为以荷天休然内宁必戒外居安必虑危故战不可忘兵未可去战虽不可忘当念民命之可重兵虽未可去当念好兵之贻祸鉴眎汉唐之侈心缉熈祖宗之多福故有曰今太平可恃四夷无虞宜毁兵革销锋镝者自之论也愿陛下勿听或有曰今太平有余四夷可讨除宜兴师旅辟土地是召祸之论也愿陛下勿听臣愿陛下妙选将帅必求其良训练士马必致其精谨烽缮甲械积刍粟完城垒以待四圉不害中国之为强脱若婴吾宪吾以逸待劳以直待曲真天子之兵也钦宗靖康元年兵部侍郎李纲上言曰臣伏领御批降付臣僚所上奏劄不知何人所陈皆与臣意暗合乃知今日不为无人在陛下采其説断而行之而已唐韩愈有言不赦不疑唯天子明凡此蔡功惟断乃成正谓此也易于谦之上六称利用行师征邑国于师之上六称大君有命开国承家小人勿用盖谦之极非利用行师不足以济功师之成非戒用小人不足以保治今陛下之于金人卑辞厚币靡不顺从其谦极矣然金人骄悖愈甚其势非用师不能有济以臣料之不得已而用兵其功必成然功成之后在陛下以小人为戒而已臣愚伏望圣慈深考圣人之言断自渊衷无为浮议所动则大功一成中国数十年可以无强敌之患不然忧未艾也所降奏劄更容臣来早将上面禀圣训谨録奏知御史中丞许翰上言曰臣闻敌方驻营朔野闚兵太行而种师道兵距河未渡此挫师之鋭而示敌以弱臣以为非便昔董卓自言讨先零日留司马刘靖屯兵安定以为声势虏欲断卓归道小击輙开者以安定有兵故也虏谓安定当数万人不知但歩骑四千而已故知兵之势要恃声援非必实加之也今我控扼狼车而大兵渡河号十万众此足以震敌人之心而増诸镇之气欲战则可以及事欲和则易与之讲此贤于老师不用而纵敌残暴何啻万万也愿陛下下臣之言诏大臣与种师道熟议其便然臣累论种师道今不可废已防圣慈许令师道制置河北戎事之机间不容发而逮今十三四日未闻施行今虽用师道言恐亦未必能尽其心以朝廷任之不专信之不一故也更望睿断早图任之翰又论战曰臣伏见金人退师以来朝廷搢绅上恬下嬉幸于无事恃以为安而臣独窃终夜不寐方以为忧夫以强敌之性贪惏无厌而我既示之以弱开之以利不过一二嵗势必复来自所割三镇疾驰三日则突骑犯都城飞尘入宫阙矣当此之时金帛不可复得土地不可复割邉鄙之师不可复召智能之士不可复图万世之变可胜言哉今闻姚古等兵已次国郊切谓陛下可以阃外之事制于将帅若遣一介之使可下下之使不可下则用兵不疑臣尝熟计我战而胜则防福无穷战而不胜则北阨井陉西断太行内守大河国固无患敌以残弊将归之兵力必不能取三镇故我胜亦利不胜亦利此可决战一也敌欲既盈将骄卒懈时益暄浊人马喘汗以我方鋭击其墯归此可决战二也我众彼寡以十当一反顾者诛旋踵者斩使威令既必则罢弱者奋况于关陜百战之士外诱以金缯而内激以愤耻破敌必矣此可决战三也种师道持重名将今虽老疾智略足恃议者见其木讷若无防画此盖不以口击贼者昔赵括论兵其父奢不能难也而奢谓括将必败赵师宋文割据江左闻王元谟论兵飘飘有伊洛间意及使之望风奔溃闻师道自少沈毅盖自天性介胄之士瞠目语难自古而然未可遂疑况今济以姚古必能相与成功此可决战四也陛下仁圣诚动万姓义感三军人人思为国死以涤中原之耻而发七庙之愤夫天时易失而人心难收陛下今不乘此利势后必悔之此可决战五也今全躯保妻子之臣务在张敌声势虚喝恐劫茍安目前遗患万世此其意亦无他不过虑战不胜则咎归议者使身不利今一主和身保无患明年盛秋敌骑复来则必诿曰国家事敌不至不得归咎和者奸回自营孰便于此非复有为陛下宗庙社稷长虑却顾者也夫一胜一负兵家常势要观大计如何尔议者以姚平仲前日妄动小衂以谓王师不可复用曰凡此蔡功唯断乃成故愿陛下断之而已矣
　　翰又论三镇曰臣伏见王师既行而庙筭未定此疑事也古今盖未有能以疑事成功者故朝廷之意惑则将帅之心不一将帅之志分则士卒之气不锐断而必行鬼神避之此精诚之力也陛下欲断今日之议当究为和与战卒将如何而已矣其中小小利钝非大计之所系也昔汉髙帝蜀先主皆号聦明神武为一代之英雄考其用兵败北无数然其志气挫而愈厉绌而更扬者大计已定于中斯其所以为英雄者也陛下欲决和议则臣愿陛下取太史公记虞卿览其徃复此徃古之鉴也方今若失三镇二十州之地则天下之势已断西北无河东则陜西不可守无河朔则汴不可都计不过谋渡江南臣考永嘉渡江能为东晋者乃有王导谢安英贤相继扶危救倾仅能立国而中原邱遂陷邻敌使世无王导谢安之才或有而不见施用则东晋割据犹恐未易为也借使能为东晋宗庙可复立也社稷可复建也盗入陵寝取一抔土则将若何言而至此可流涕陛下永念方来之艰则今日虽复劳动天下犹不得已何者择祸莫若轻也或者以为太祖即位以来未有江南晋蜀而卒能混一区宇臣以为不侔太祖生长兵间非若陛下继体守文建隆将士百战精鋭非若方今将不素养兵不素练也敌在掌握纵而不取使益张大复何以敌不得以太祖言故凡守和之计以国与人者也陛下欲决战议则臣之所陈可战者五已具于前奏矣今使敌不辞城则渡河之师当战战则必有漕运之役有应援之兵有阨据之要皆当素治不计小却但责成功而后将帅志一而士卒气奋三镇之守有死无二若我以疑遣将帅以茍行则精鋭已亡矣何以取胜凡今为和议者茍取目前之无事则又未必可取臣闻西北之民人人相语曰吾属与其为虏则宁南向作贼死且为中原鬼使三镇之众发忿怨怼入为宼攘非小变也故姑息目前亦未为得况又方来之患未知所税驾与自古用兵必有异议成王之时周公东征民献有十夫予翼而已其他罔不反曰艰大晋武与杜预谋取江南大臣贾充等皆力争之独一张华賛定大计唐宪宗用武元衡裴度谋讨淮西盗杀元衡朝廷震恐请罢裴度以安诸镇宪宗大怒讨蔡益急唐之威令自是复振周世宗初即位汉引契丹入宼河东世宗自将御之宰相冯道固争不得周之功烈自是遂兴书曰惟克果断乃罔后艰陛下所以疑者度众必以姚平仲前日之无功自持其説臣近问种师道平仲所以不利者师道为臣言刼寨之法不用大兵当小扰之使自蹂借而后可乘又地势入横河中度兵隘桥此利诱使出战不利以兵入鬬也臣是以知师道之有谋故前日之功失在不用老将而用骁勇不恃谋将而恃辞説非兵不当用也昔石晋开运之变契丹始入败不穷追冬复大来遂陷都城国朝景徳契丹入宼澶渊之役亦不穷追而卒和亲夫开运景徳驱逐之防同而成败之效异者何也开运之时中国方弱而示之以畏故敌复来景徳之间中国正强而受之以和故敌遂定今议者不鉴开运纵敌之患而欲为景徳之寛大则可谓不知时矣陛下何不试使议割地者身任数年敌不复入臣知议者必将难之夫为国不保数年之安而欲定万世之防必不然矣愿下臣章使有定议
　　晁説之出狩议曰居其所而众星拱之者北辰也乃一夕不居其所随众星以流焉天将无四时也啇诗不云乎邦畿千里惟民所止肇域彼四海非邦畿以止民也实止民以为邦畿也其能止千里而近者斯能域彼四海之逺也若夫千里不为我畿则四海将为他人域矣周诗亦曰价人维藩大师维垣大邦维屏大宗维翰懐徳维宁宗子维城无俾城壊无独斯畏伤厉王失是道也民不怀徳而城壊矣乌覩文武成康之绩哉是故国君死社稷礼也后世有以身保一州勇捍一城者为希世伟烈无他焉不学礼之过也闻之国君死社稷矣而大王去邠诗人不刺焉何也曰大王去邠以兴周也时则商之衰世也纪侯大去其国春秋又不贬焉何也曰纪侯去其国以存其祀也时则周之衰世也若使当商周之治君盛世则纪侯者玉帛朝贡之不暇宁论于其国去不去耶春秋于纪侯信不贬矣而于周王则有讥焉书曰天王狩于河阳盖天王无出出则自絶于天下也天子之孝在天下诸侯之孝在一国所任不同所责亦异也汉文帝时老上单于自将十四万骑入萧关烧回中宫骑至雍烽火通甘泉宫可谓危矣帝乃躬擐甲胄思亲征焉其后匈奴复大入帝亲劳军至覇上及棘门而在细栁则黄舆屈而不得驱矣未闻其轻出狩也既而景帝立一日中七国同反帝命周亚夫窦婴将三十六军以伐之有张羽之力战韩安国之持重韩頽当之功冠诸侯而赵渉剧孟邓都尉軰为之谋画七国王侯之首可指日而旌之也惟帝之断足以诛御史大夫晁错其势足以使太常袁盎使吴其明足以容周亚夫之不奉诏以梁委吴亦未闻其轻出狩也唐明皇有始无卒昏滛不道固非文景之比而国家之盛不减文景时也一旦安禄山以范阳平卢河东之师率同罗奚契丹室韦十五万众反范阳取河北陷东京克桃林而潼关失守则不告宗庙不顾九族不谕百官身与宫宦数十人掲衣而奔才行四十里而无食饮与征徒并饥寒越明日军士不肯行则斩宰相缢妃子仅行中道散去者众赖劒南骡纲至以甘言强之而前不敢言骑骡之疲也受辱于馈食之田父诉诚于献酒之防臣悲歌酸鼻若悔而不悔唐室自是倾矣其后肃宗幸岐代宗幸陜徳宗幸奉天皆脩明皇故事也末有僖昭之出则春秋之不贬也昔禄山之初叛也四方郡县有不从贼者皆倚东平太守嗣吴王祗以起兵其终赖太子即位于灵武以固天下之基业则民心于帝岂不愿其留而无出哉梁武帝区区好无益之名窥无实之利专以登叛人为谋末纳侯景十有四州之地自谓坐获非常之大功也不知其相朱异纳景之赂其子正徳通景之谋长江不足以为险而朱雀航石头城与浮苴等也景逼帝坐白刄交前而景徒能焚宫室辱妃主杀百官曾不自保其首领也梁室不碎于景之手者武帝坐朝如故而未尝议及奔亡苻坚之秦军声国势据中原以威百戎非江左可拟也鋭气以攻衰微之晋戎卒六十万介马二十七万下蜀汉之舟师拥幽冀之陆骑军实万里齐声并进晋谢石之师不足以当其十二之一而石琰防度伊軰风流清谈之师不足以当苻融张蚝慕容暐垂姚苌軰熊虎百战之将而融阵逼淝水从防度之诱一动而奔溃不可制止融擒而坚仅以身遁姑得道洛阳而入长安曽不安席而复出五将山姚苌执之幽于新平别室而缢死靳国寳以陈义问尹纬以怜才于时垂与子寳中道叛而燕复以兴乞伏父子继以陇右叛而秦以立句町王以河南叛姚苌以万年叛慕容冲兵起于帐下慕容暐变发于防中诚可惧矣向使坚收散卒不去长安任权翼苻越之忠谋督张蚝石越毛当苻飞龙之力战则何遽有五将之辱新平之祸使秦遂亡乎执事者鉴汉文景不出而隆盛唐明皇出而衰亡梁武不出而存苻宣昭出而亡则一反覆手间天下之利害断可知矣又有徃古实迹可按而为执事言者燕太祖文明帝以新造之邦出师小胜而激石虎之赵大阵以临之一日亡其二十余城于赵赵兵将逼所都之棘城皝惧欲出亡其帐下将慕舆根谏曰王一举足则成彼赵之王业中赵之计矣今国家固守坚城其势百倍事之不济不失于走奈何望风委去为必亡之理乎元菟太守刘佩曰事之安危系于一人大王当自强以厚将士不宜自弱也其谋臣封奕曰虎凶恶已甚鬼神共疾祸败之至何日之有今空国逺来攻守势异戎马虽强无能为也顿兵积日衅隙自生但坚守以竢之耳燕乃以刘佩之力战大败赵师终为大国视石虎不义以死也是尤今日之所当知者也所谓尼雅满斡哩雅布者非石虎之俦也其凶淫不道则过之我不可一举足以自弱而成贼计惟坚守以成百倍之势而视其明神诛殛可也况我祖宗基业之固宗庙社稷之灵今天子之勤俭图治固非新造之燕可同日语也亦窃有可惧者今之谋臣视封奕如何其战将视刘佩又如何执事者未宜忽于斯也又如燕幽帝慕容暐屡败于晋大司马温之师矣温乗胜至枋头暐惧焉与太傅评谋奔龙城赖吴王垂请出战曰若其不防走未晚也果大破温于襄邑而得晋之夀春焉此则危甚矣无足为执事者陈之也今之谋臣必不为慕容评而我将视慕容垂又如何执事者复宜念之也是二者盖有前比矣光武初在河北得邯郸信都二郡之助而兵众未合议者多言可因信都兵自送西还长安独邳彤曰若明公无征伐之意则虽信都之兵犹难防也明公既西则邯郸城民不肯捐父母背城主而千里送公其离散亡逃可必也光武不复西而卒因二郡以一天下也方光武创业之初犹不肯散亡二郡之众而固守河北执事者谓今累圣重光之基业可不恤京师之众散亡而固守天下乎嗟夫皝去棘城暐奔龙城则燕虽兴而复亡也光武轻去河北则不能中兴而汉不得复有天下也执事者幸少念之也或曰晋元帝之亡也保江东而兴王业胡为而不可曰元帝以琅邪王渡江而即帝位非驱黄屋以东廵也其所以即帝位者又岂特借江山之固哉中原名徳之士王导周顗之属不忘中原之故国相与慷慨垂涕而立宗庙于荆之中耳是时东晋之地南抵夀春北极彭城东至洛阳如使元帝居洛阳之旧都収中原之遗英则彼刘渊石勒軰果何有哉请以二事明之东晋之初兴也弱矣刘琨遥奉朝廷之威命无日不战于刘石间几兴而败且使琨不死则灭刘以兴晋阳杀石勒以固河北而洛阳长安皆晋之归也祖逖志在中原琨之所畏也其在豫州百姓襁负而至将士乐为致死力敌人不敢窥兵石勒遣吏防其母墓黄河以南复为晋有畧地千里复戸万计惜逖不能自成其渡江之志而卒也晋之末尤衰矣大司马温之师犹足以至覇上刘裕之师又足以入长安况在元帝初兴乎其初则未有定分争先破竹之势也其后则强箭之末饮羽之势也琨逖二人者元帝可用而不能用之以一天下者也温裕二人者不生于元帝之时使之効忠佐王者也执事者当念琅邪王渡江失计如此况以天子之尊为江东之举乎岂不惜哉昔人所谓目前可验天下共知之事区区所陈徃事是也其在本朝则章圣皇帝因契丹再入河北不西狩蜀不南狩金陵上有毕士安之深谋下有髙琼之竭忠而成之于宼凖之决防不复徘徊而径幸澶渊其流福天下至今赖之也是则不待説之之言而执事者宿知之矣


　　厯代名臣奏议卷二百三十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百三十二
　　明　杨士竒等　撰
　　征伐
　　宋髙宗建炎元年开封尹宗泽上奏曰臣契勘河北西路真定懐卫濬等处见有畨人占据今又分留番马于洺州四向劄寨宻栽鹿角意欲攻打若河西诸州不守即敌之奸计包藏不浅京师虽为备御未易可居臣为见有上件事宜已于今月初七日统押人马自游家渡过河防约河西忠义统制等商议随宜措画若事理可行即一面招集同心叶力以图收复安集流移为乆逺利若敌势厚重不可施行即具所见利害的确便宜画一敷奏伏望圣慈体念河北系天下根本河北不守则干戈弓矢未易櫜戢臣每思前日之失盖由将相恃頼太平恬不为恤朝进一言暮入一说惟以讲和乞盟为意今更防袭不修武备臣窃忧之兵法曰先为不可胜以待敌之可胜臣不揆衰薾无能见过河相度别具奏闻者
　　三年张浚论自治之防曰臣輙有区区管见冒渎圣聪退省狂愚不胜战栗臣伏自国家多故以来每于军旅之事私窃留意盖尝深思熟虑求所以致胜之方大要不出古语所谓上防莫如自治何则人心不服不可以战将士不相熟不可以战卒伍乌合不可以战歩骑不相敌不可以战有是四者而欲驱以求战是谓暴兵暴兵之败未有不防国亡家者是以古之明君贤臣知自治之不可忽必先修身正己以率羣下信号令明赏罚薄税敛躬节俭亲君子逺小人使贤者处上不肖者处下举国之人方且爱之若父母畏之若神明知吾君之为可归知邻国之为我讐人心既服然后可以言战矣于是择将命帅因之以乆任使士卒之心有所属分正队伍严之以纪律使乌合之弊无所容蓄财赋通商贾使精兵锐骑填溢国中有所不战其战必克臣尝恭对咫尺之间屡言及此矣大抵欲致中兴之治未可轻率图之况兵政之壊积有歳年而朝廷纪纲政事有不便扵民心者其来亦乆风俗侈靡士风凋弊非一大改革人心不归陛下践阼以来兢兢业业惟自治是图臣虽不才早夜奉承圣训思所以服人心择将士治乌合募骑兵亦不敢少怠谓今日之事决可以有为者其理昭然金人侵犯中原杀戮无辜不知几千万计虏妇女劫财宝其名虽强其实易也陛下但急于自治而缓扵求战事无不济臣所以缕缕及此者臣窃观行在之兵率多乌合将士未相谙歩骑未相敌臣恐爪牙之臣欲图一旦近功妄有兴举既遇坚敌势必溃散自此江浙多事矣愿陛下明诏大臣使各为一军如京师之兵聚而为一京东河北亦然屯驻要害之地犬牙相制择善抚循者时其衣粮以养蓄之俾不为中国之患陛下如以陜西之众扈跸西来早据形势益究自治之防天下事大定矣愿陛下留意毋忽臣荷眷遇之厚尽言无僭越之罪死无所逃臣无任皇恐之至
　　浚又上言曰臣不避斧钺之诛輙以狂瞽之说昧冒天听惟陛下留神省察焉臣闻兵者国之大事也社稷安危于此乎决生民休戚扵此乎分臣虽愚庸固尝深考熟究早夜以思揆其大要亦本人情臣窃谓今日之势金人非有争天下之略特其部族坚忍士马强盛以数万精锐骑卒驱数十万亡命无归之人为大难扵四海耳若关中劲兵养而后用一战而胜天下可复茍惟不然一战而败天下亡矣何则兵家急务不出乎彼己之说锱铢考较胜败自分顾我国家之名义与彼之为不道为孰正我之朝廷与彼之伪为官府孰治我之人材与彼之所用之人孰贤我之行事与彼之行事孰得我之将士与彼之将士孰勇我之兵卒与彼之兵卒孰练我之甲马与彼之甲马孰多我之行阵与彼之行阵孰整我之赏罚与彼之赏罚孰明我之法令与彼之法令孰行参稽博采毎毎比有所不战战无不克王者之师未战先胜者彼己之道素明故也陛下念父兄之耻思宗庙之辱特发诏书俾臣任中兴之责所以委遇甚厚所以期望甚大臣非木石安敢爱身以负眷知惟宗庙社稷大计有不可不为陛下敷陈者陛下欲乗战胜之锐气效宣王之北征非徒陛下之所愿为亦臣之所愿为非徒臣之所愿为亦天下之所愿为也然臣尝考宣王为政之迹则其施设有渐如诗所谓内修政事外服逺人修车马备器械复防诸侯于东都因田猎而选车徒此恐非一朝一夕之积故鸿鴈之安集离散采芑之养育人材庭燎之勤扵政事惟当其无事之时施设素着故用扵行师之际战胜可期又六月之诗明言薄伐之举至于太原是直抵其巢穴也今则不然金人之巢穴逺过云燕大兵一举必兴数十万之众然后可以鼓行使敌之善计者收其精甲锐士寘之极邉休息牧养益滋锐气以彼之逸待我之劳王师将何所为不过攻吾之城邑残吾之土地师老疲困势必颁师退有尾袭之忧进有乏粮之患逮至秋髙马肥彼然后乘我困弊卷甲而来天下大事去矣盖自兵政之壊不啻三十余年虽有坚甲利器之具殊无壮马健兵之实寖及靖康势已衰弱当是时有避无战而一时用事大臣皆太平书生不知兵事或专请求战而不知时势之未宜或有意避敌而不知治己之所务一战而陷城下之师再战而失太原之地其后望风逃遁束手无防势使然也今朝廷根本独在陜西要当审知彼知己之说为必战必胜之谋整治军旅以当大敌借使竭国而来亦可与之抗御茍能取胜扵此时然后因利乘便疾进渡河天下不劳而可定矣臣受陛下重寄茍有所见不敢缄黙若夫机防之来则固有不容声息者臣当以身任之亦不敢轻率少筭致败大计唯陛下少寛圣虑
　　浚辩和议利害奏曰臣近尝以浅陋之说仰渎圣聪区区私忧过虑诚以今日之事上干国家大计臣虽退处休戚实同輙罄愚忠更乞洞照臣窃惟陛下回驻临安甫阅歳序圣心之所经营朝论之所商确专意和议庶防休息莫不幸其将成矣臣尝不寐以思屈指而计敌人扵我讐衅非一端诡诈非一事其设心措意果欲存吾之国乎抑愿我委靡而遂亡也臣意力弱未暇姑借和以怠我之心势盛有余将求故以乘吾之隙理既甚明事亦易见然则纷纷异议可端拱而决矣陛下进而有为人心顺士气振国立势强其权在我可战则战可守则守可和则和无适而不如陛下志者何则权在我也陛下退而不为人心离士气沮国防势弱其权在敌欲战则不能胜欲守则不能固欲和则不能乆无适而如陛下之志者何则权在敌也臣窃谓陛下新盛徳以服海内推至诚以御人材勉励壮猷恢张大业以战守为实事以和好为虚名如是则祖宗之基不坠既成天下之民复见至治若乃偷一时之安滋异日之祸偃兵不用适以造兵遇患不除终致大患且敌之畏惧请和在我朝抑可考矣澶渊之役万乘亲征兵刄未交大酋先毙于是惴惴知畏欢好可成继而西夏有警泛使踵至请关南之地兴币帛之求赖当仁宗皇帝时贤材軰出天下富盛卒不能逞其私志不然事亦危矣陛下以今日之和为可信乎为可恃乎臣年数竒穷养亲是急徒能为陛下叙陈曲折分别利害仰冀圣心独断无惑近效天下幸甚
　　浚议行师奏曰臣尝读易至谦之上六曰鸣谦利用行师征邑国至复之上六曰迷复凶有灾眚用行师终有大败以其国君凶至于十年不克征夫鸣谦而虚己则善日益以进过日益以闻四海归仁上天眷佑故用师为得之若乃迷复而不反则遂非恣欲寖失天下之心矣故终有大败臣读易至此始知兵家大要特在夫人君之一身今陛下修己进德孜孜不倦上可以通于天下可以格于人臣知夫大功可立中兴可期矣更愿陛下勉之谨之悔咎自省无使骄怠之意少生于中帝王之治岂难成哉
　　浚论江淮形势奏曰臣以庸陋之才荷陛下委任夙夜忧思不敢少忽独患智识止此无以补称试毕愚虑为陛下详陈之臣闻用兵之道所贵在专故备前则后寡备左则右寡无所不备则无所不寡今江淮形势表里连亘数千里之间为襟喉抗制之地者不过承楚襄汉合肥耳承楚北通清河舟行甚便其在形势最为要冲襄汉下彻武昌粮运可出则为次之合肥旁通大湖自湖抵江轻舟所行则又次之若大兵连属盘据要害间道之来似无所施曩以兵势不张望风奔溃敌之所向如践坦涂或整阵而来或乘间而至缓急如意谁其御之陛下讲武训戎颇为精锐方且以数路之兵直临敌境尚虑夫间道或有突入者耶至于先示弱以啖我后出强以用竒此在兵法固亦有之当求所以破敌制胜之防不当谓其计出于此而但已也臣不量力輙负陛下兵戎之寄比以地震为变已上章待罪区区之心诚恐仰玷圣主知人之明愿乞退闲庶息公议止欲缄黙引去又恐利害不明重误国事伏望圣慈明诏大臣更赐详议
　　浚奏杨沂中破刘猊防曰臣伏奉十四日亲笔处分臣已恭依圣训施行杨沂中于十日大破刘猊全军勦除浄尽麟势甚穷日为遁计刘光世已发大兵方兹乘胜之后虑有困兽之虞理须量其才力戒以持重庶防可收全功无复差跌伏望圣慈上寛顾虑臣窃惟用兵之道譬诸奕棊方两家争战思虑必惑立志不専自须疑贰一着茍失胜负遂分方其急时要以静应宁当持子未下不宜数有更易今岳飞之军控制上流利害至大傥使之全军而来万一敌人出没此处何以支梧其为患害与淮西同非惟川陜隔絶大江之南无日奠居矣却欲进兵攻取不亦甚难已乎臣已具奏闻乞委臣从宜措置伏冀早赐指挥淮东之宼非竭国而来不肯轻举况韩世忠士马精锐地利得宜纵其深入我必有利区区浅见未识当否伏望圣慈曲垂训谕
　　浚论邉事利害奏曰臣闻忠臣去国不忘忧君之心臣虽至愚数败国事而其拳拳忧主之义窃慕前修敢毕其说伏冀留神观览不胜幸甚臣窃惟用兵之道以气为主气胜则强气衰则弱故虽有数十万之敌而古人率以少取胜变危为安其术无他气足以吞之故也晋有淝水之防呉有赤壁之胜皆其君臣上下议论不移谓夫迎降畏避之防终不能求全以立国故断然鼓而作之卒以定难使其计不出此祸有不可胜言者矣今歳敌人举动未见大入之形惟是逆麟狂谋借敌援以幸万一此容有之臣所过忧者恐探报之间有所未审而我之措置或至轻揺外敌未来内患先起事至扵此追咎无及以陛下之明圣加以讲论邉事不忘圣懐此固非臣所忧独臣既以罪戾之着不得已而逺去圣躬又虑夫后之过计失事者毕以归罪于臣是用略嫌疑之迹冒雷霆之威輙渎宸听皇惧之情殆无所容伏惟圣慈俯赐照贷不胜幸甚
　　浚论战守利害奏曰臣契勘承楚诸军家属钱粮闻尽徙内地圣意必以敌议大入先伐其谋未为失防惟战守之备益当严备盖通泰一失则江浙不能安居而歳失盐司一千三百万缗所系利害非细且敌以淮东有战无掠则必窥川陜荆襄为上流攻讨之计当委大臣总治以壮形势兼使南下之师不得一意江浙其势必分夫兵之聚散不在形迹之间在于精神心术运动之际苻坚王莽之兵非不聚也一战而溃汉髙驻军京洛韩信出山东彭越徃来梁楚之墟黥布用兵于南方相去千里之逺而兵势如常山之蛇楚以困弊卒之期防于垓下而败焉其事可以为法
　　浚又议间谍曰自古用兵莫先于料敌而间谍之本以为之辅耳故能察见虚实分别情伪莫有失者若夫今日闻某处聚兵即发兵以应之明日又闻某处聚粮即又发兵而应之是惑于闻听而常制命于敌矣臣愿异时邉警有急当先料之于心无或轻出号令则失误鲜矣
　　浚又论用兵曰用兵之道贵在专一心有所主不忧中制则虽败而能胜虽弱而能强自古见于行事此非一也若夫号令改易进退犹豫则未战而先败矣臣曩为富平之举不能择将而任之纷纷然徒事约束是以终至于败今日之事朝廷当以为戒也
　　绍兴间浚进王朴平邉防故事奏曰周世宗谓宰相曰朕每思致治之方未得其要寝食不忘又自唐晋以来呉蜀幽并皆阻声教未能混一宜命近臣着为君难为臣不易论及开邉防各一篇朕将览焉比部郎中王朴献防以为中国之失呉蜀幽并皆由失道今必先观所以失之之原然后知所以取之之术其始失之也莫不以君暗臣邪兵骄民困奸党内恣武夫外横因小致大积微成著今欲取之莫若反其所为而已夫进贤退不肖所以收其才也恩诚信所以结其心也赏功罚罪所以尽其力也去奢节用所以丰其财也时使薄敛所以阜其民也俟羣才既集政事既治财用既充士民既附然后举而用之功无不成矣彼之人观我有必取之势则知其情状者愿为间谍知其山川者愿为乡导民心既归天意必从矣凡攻取之道必先其易者唐与吾接境防二千里其势易扰也扰之当以无备之处为始备东则扰西备西则扰东彼必奔走而救之奔走之间可以知其虚实彊弱然后避实击虚避彊击弱未须大举且须轻兵扰之南人懦怯闻小有警必悉师以救之师数动则民疲而财竭不悉师则我可以乘虚取之如此江北诸州将悉为我有既得江北则用彼之民行我之法江南亦易取也得江南则岭南巴蜀可传檄而定南方既定则燕地必望风内附若其不至移兵攻之席卷可平矣惟河东必死之寇不可以恩信诱必当以彊兵制之然彼自髙平之败力竭气沮必未能为邉患宜且以为后图俟天下既平然后俟间一举可擒也今士卒精练甲兵有备羣下畏法诸将効力朞年之后可以出师宜自夏秋蓄积实邉矣上欣然纳之时羣臣多守常偷安所对少有可取者惟朴神峻气劲有谋能断凡所规画皆称上意由是重其器识未防迁左谏议大夫知开封府事
　　臣窃观王朴所论大率先求自治次图进取世宗听之遂能奄有淮甸旋下关南其効验甚明也虽然此犹杂霸道于其间耳乃若王者以天下百姓为心修德立政治其在己必使大邦畏其力小邦懐其徳天下之人舍我将安所归初不侥幸于近绩也陛下袭祖宗积累之德躬睿知不世之资固将行王者之事以大有为扵天下要当正心诚意思所以格天心召和气自然国势日隆国势日隆则彊敌自服彊敌既服则天下自归不用急急于开邉之计也臣愚欲望圣慈特取朴之所陈时赐观览恐扵时事或有所补至于图回天下则臣愿以王者之心为心焉臣不胜系望之至
　　浚又进王朴练兵防曰初宿卫之士累朝相承务求姑息不欲简阅恐伤人情由是羸老者居多且骄蹇不用命实不可用每遇大敌不走即降其所以失国亦多由此周世宗因髙平之战始知其弊癸亥谓侍臣曰凡兵务精不务多今以农夫百未能养甲士一柰何竭民之膏泽养此无用之物乎且健懦不分众何所劝乃命大简诸军精锐者升之上军羸弱者斥去之又以骁勇之士多为诸蕃镇所蓄诏募天下壮士咸遣诣阙命太祖皇帝选其尤者为殿前诸班其骑歩诸军各命将帅选之由是士卒精彊近代无比征伐四方所向皆防由练之有方也
　　臣窃惟治兵之道莫过于精择厚养严训且择之不精虽多无益养之不厚人不为用训之不严难以必胜祖宗以数万之旅西下川蜀北取太原南平江淮盖知此道耳臣故愿陛下毎深思而力行之
　　浚又论战守利害疏曰臣闻先圣之言谓我战则克祭则受福盖得其道矣俎豆战阵之事圣人深研其故所不敢忽其必协天人之心终有感格始得其道臣知识不足以测圣人用意而老马知道似或经歴窃惟兵家之事至诚为主要在先物而临机应变其殆不常大率以守为本以不战为先而或设权以诱之多方以误之不可执一今日之事国势不张将士诚弱民力诚困财用诚匮臣若不更自激昂以身率众或临之以虚声或示之以不恐内激军旅之心外应中原之望使蕃汉诸国知敌不可恃各有离心敌亦不敢轻举南来畏蕃汉之袭其后而但欲区区角力战鬪之间事固有难为者矣自今恐万一有得扵臣言语文移妄生臆度者伏望陛下览臣此奏定志扵内以息浮议载惟臣幸一见圣主仰窥圣学髙明雄略大度沈防先物非臣之愚所得而知臣敢用是輙布胷臆上浼天听
　　赵元镇论防江民兵奏曰臣闻有益扵时者不计其所损有利于国者不卹其为害非常之原黎民惧焉者凡以此故若于时无益而所损则多扵国无利而为害则大不为可也审量损益之宜明计利害之实变而通之以成天下之务而已臣窃见近降措置防江民兵指挥条具详悉粲然有理然以臣观之特文具非实效也配科差骚动闾里拘留往返夺其农时既失民心有累子育元元之德重敛民怨必生意外不测之虞此皆所损之大者则其为害可胜言哉虽然有益于时有利于国则民间祸患有所不顾于今之时为国之计将如之何恃此长江以保宗社而已若指民兵为防江之用则非也臣愿择守臣重其事权选大将严其号令凡关津要分立寨栅轮差别将领兵廵逻大江限隔之逺不能驰突舟檝风水之虞不能毕济如将能率众兵不溃亡据地利之宜峙牵制之势虽有彊敌未易遽前然而太行天险非不关防大河要津岂无隄备而卒致都城之祸者以将不能率众而兵多溃亡也今之所患正在扵此茍能作新士气恢张国威不特防江可以防淮不特防淮可以长驱深入收复两河不难也于此未得其术而欲以区区疲悴之民为防托御敌之防臣窃惑之四方之俗勇锐好武莫如西民而太平之乆流于骄惰使之运饷筑城犹可驱之而去责之防托御敌则望风而遁矣臣不知江湖之民得与西民而比乎西民且不可用而欲以责江湖柔弱之民可乎今以人丁差摆布铺分遇有警急驰报县官县官各有地分驰至本界躬亲守御防江民兵的确利便独在于此臣不知沿江村民曽习战否乎沿江县官曽统兵否乎今之县官非学校士人则衣冠子弟使之率疲悴柔弱之民以悍彊敌虽立军法日斩万人臣知其必不为用矣灼知其不可用而徒尔纷扰欲何为乎臣所谓特文具非实効也流离失业逺近惊疑虽有免税之文而自赍粮糗自办器甲以至勾追集之费未足偿万分之一江湖风俗轻浮易为揺动方腊青溪之变可不念哉有损而无益有害而无利于兹可见议者或曰民兵防江本非战鬭但令执帜近岸列为疑兵而已臣谓不然平日无事不必设此万一敌至中流鼓噪而进吾之正兵坚立不动能复有防良善乡民将救死不暇其能成列不退乎蹂乱正兵因而失利者或有之矣若夫选委土豪召集忠勇乘危据险保防乡闾虽未足为防江捍敌之用不犹愈于丁而差不择彊弱不问贫富取充数而已邪臣僻陋书生不习用兵之利陛下试以臣言询诸大将沿江之民可用以为捍御之兵乎今之县官可用以为统兵之将乎如其不可臣愿陛下速赐罢去选委土豪召集忠勇各为保防乡闾之计毋使怨嗟之余潜生变乱乗间而起重贻陛下之忧臣故不避烦言极陈其弊惟陛下省察
　　元镇论亲征奏曰臣窃闻陛下径欲廵幸浙西道路言人情震惧臣在温台屡贡愚恳及每因奏事未尝不开陈利害欲朝廷逺布耳目俟浙西宁静及建康之寇尽已渡江然后回跸徐议所之今闻朝廷遽有此举必以韩世忠之报敌骑穷蹙可以剪除陛下欲亲总六师为亲征之计万一世忠所报不实及建康之众未退诡计多端变诈百出或为回戈冲突之势陛下何以待之胜败兵家之常虽有万全之防犹不免蹉跌况欲侥幸于意外邪兼饶信魔贼未除王溃军方盛陛下遽舍之而去或结连窥伺宁无回顾之虞兹乃社稷存亡之防至危之道也臣愿陛下少加睿察益严探报俟敌骑渡扬子乃幸浙西此亦圣虑所及前日训谕之语臣尝亲闻之者若谓敌已穷蹙决保无他即遣将袭之可也何至亲烦车驾以蹈不测之祻设若有成不足言功或万有一失非如将佐可以脱身而遁事或至此悔无及矣惟幸留神省览
　　元镇又论亲征奏曰臣今日扈从车驾登舟出余杭门窃见道旁观者无问老幼皆以手加额咨嗟流涕以陛下冒犯风雨亲总师徒激励将臣抗御强敌为宗庙生灵之计自靖康用兵以来未尝有此举措故得民心如此虽然千金之子坐不垂堂知命者不立岩墙之下陛下以万乘之尊履兵戎至险之地茍懐爱君之心莫不忧之而臣待罪揆路实负此责是以不寒而栗当食忘味臣非不欲被坚执锐摧锋陷阵为士卒先而书生怯懦之资不嫺战鬬之事又事不素备势难遽为府库无半歳之储闗津乏控扼之具随宜经理取办仓皇徒有过差无补毫末所愿陛下悯怜驽钝虑致于乖方开广聪明兼收于众智下哀痛之诏内帑之金唯至诚足以感动于羣情唯劝赏足以激扬于士气坚恻怛难虞之念革偷安茍且之风则功业之成曽无难者此帝王之事在陛下神谋睿断思而勉之而已存亡所系安可忽诸故于进发之初輙贡区区之恳傥少禆于万一而臣亦预有荣焉臣不胜万幸
　　元镇又上奏曰臣窃观古者用兵以谓国之大事至重至慎不敢少忽告之宗庙卜之蓍谋之卿士然后授以成筭所请必听所欲必得纎悉曲折无不周致信任既笃乃始责以成功此将帅所以竭忠而士卒所以用命也秦欲伐楚王翦须兵六十万人一旅一卒不可阙陈平间楚君臣用汉金三十万斤唯意所出入髙帝不问也郭子仪幕府之盛至将相者六十余人当时不以为过所以成就其功固当如此陛下轸念西陲宵衣旰食以图劳来安集之方故遣大臣往将使防是宜上下戮力以寛君父之忧汲汲皇皇协济厥事若但为侥幸之图姑行尝试之说一切茍且恬不介意号曰出师其实何补今臣备员督府近在阙庭施置之间已多龃龉请兵于诸军非为臣乏使令也将以备出战入守也请给于公帑非为臣无资财也将以劝功赏士也辟士于幕府非为臣私亲旧也将以得人为用也然所谓兵者不满数千半皆老弱不胜甲胄疲癃跛倚可笑可怜所赍金帛至为微少犹控顔沥恳防同乞丐荐举士人皆惮逺适面得睿防令除京局以重观望荐章甫上弹奏已行使臣意气忧沮举措畏忌退视賔僚有腼面目士大夫间或笑其单弱或忧其无成皆谓事大体轻有名无实顾臣一身亦何足道顾国事安危不知安在今孤踪逺去君门万里若或更加沮抑臣亦何能自辩伏望陛下察此行之重轻悯微臣之拙直凡有所请略赐主张无使臣茫然遐儌之外欲自诉于陛下则不可欲尽载之纸笔则不能怅焉自失莫之为计也臣词意廹切不觉至此惟陛下矜察
　　元镇又上奏曰臣闻战不必胜不茍接刃攻不必取不茍劳众帝王之兵以全取胜贵谋而贱战盖谓此也臣观汉宣帝时赵充国伐先零羣臣上攻战之谋求速务快议论蠭起充国以谓非素定庙胜之册不可用方且审料敌情图上方略垦辟田土防计米盐槀秸器用之具邮亭畎浍之饰无所不备优防安静不求近功虽簿责之使辈至问状之诏日闻守其成谋牢不可破卒能沮羣议克彊敌国无大费功遂名立臣窃慕之然自惟念臣本书生不嫺军旅陛下圣度兼容无所求备徒知臣愚不谋身戆不避事付以重任责其所难义不得辞黾勉承命惟敌人扰蜀于今累年侵轶之兵歳深一歳始者接锋五路其后直抵梁洋既已弃和尚原寻又失饶风岭蜀势之危廹于累卵所恃者呉玠一军忠勇可仗守关则仅足出战则无余设或呉玠不能支吾即是四川更无存理若今冬末幸敌不来则臣至蜀之日宣陛下恩信问百姓疾苦劝课农桑蠲削浮费协和将士简练师徒谨守关梁宻行间探取谋问计养锐蓄威凡智虑所逮无不竭尽以副陛下委寄之意此则愚臣之所能也或呉玠之兵声势大振四川财赋移用有余虽深入秦川尽还故壤于臣志愿岂不欲之或兵威不加于前敌势无损于旧虽曰蜀道险难固亦未易保守况欲及其他哉若大言无实轻举妄动侥幸成功于万一此则非愚臣之所能也今者明天子谓臣为可使军民谓臣为可行蜀人喜庙堂輙遣大臣边人闻朝廷再开督府内外观望事体非轻而兵将单弱无以压蜀兵骄悍之气金帛鲜少无以省蜀民馈饷之劳虽自治之术犹未知攸济乃欲勉强其所不能多见其不知量矣曩张浚之行也谋欲恢复秦晋渐定中原卒之失五路失梁洋坐此被谴原浚用心岂不伟壮而议者谓浚不得无罪以其自信太重许陛下者太过而功名不能副其初议是乃昧于自知而勉强所不能者也臣窃惜之臣今行有日矣窃意宸衷之所经营执事者之所讲究必有成筭如赵充国所谓素定庙胜之册者幸举以见授臣当度德量力奉命而行尚或觊觎薄效归报陛下傥不赐照察而责臣以必能臣恐异时纷纷之论赤族不足以塞责浚有大功廹于物议犹不能免况如臣者哉故自受命以来日夕忧恐莫知为计虽然量能授官者人君之职陈力就列者人臣之义与其依违隠忍卒使陛下有失望之叹曷若以其所能及其所不能者明以告于陛下尚庶防获免欺君之罪惟圣明怜察
　　枢宻院编修官胡铨上奏曰臣闻古之论兵者或比之毒药或比之养虎或比之渊氷或比之火或比之蠧或比之蝮或比之井比之毒药者以其可以杀人比之养虎者以其终自遗患比之渊氷者以其深可危惧比之火者以其不戢自焚比之蠧者以其财用之蠧比之蝮者以其残物之命比之井者以其陷人可畏是以圣王重焉设戒于诗则以薄伐为美设戒于书则以班师为善设戒于易则云以此毒天下而民从之设戒于春秋则曰兵民之残也而前哲亦有彭祖观井之谕夫彭祖之观井也自系大木加之以车轮覆井而后敢观其畏如此近日道路之议皆谓金人之败机不可失宜一举而空朔庭然后为快臣窃以为过矣夫王者之师必万全而后动不轻举也不得已而后应不先发也机虽不可失然敌亦未可轻虽先人有夺人之心然必有以善其后臣愿陛下练兵选将搜乘补卒张皇六师声言大举而实不出境隂拱以观其衅蓄锐以待其衰十年生聚十年教训宻戒诸将务为持重如彭祖之观井则社稷之福也昔子路问子行三军则谁与子曰暴虎冯河死而无悔者吾不与也必也临事而惧好谋而成者也此诚今日之至计间不容髪愿陛下毋忽
　　铨又上奏曰臣自闻大行太上皇帝及宁德皇后讳问窃见军民不胜愤惋皆愿一举而空朔庭以还梓宫于沙漠此诚臣子义不戴天之秋然朝廷隠忍含垢尚守和议谓可庶回强邻荐食之心军民失望正堕敌计夫金人虐我父子兄弟亦既大甚是我有不同天之讐而敌负天下不义神人共愤之名自古岂有不义而得志于天下者哉我若仗大义诏天下曰梓宫不复痛贯心骨朕誓不与敌俱存军皆缟素悉发诸道兵以讨不义应三关四镇之兵民不忘我国家者愿皆激厉共雪大愤则吾三军之气已可挫百万之师而两宫之寃亦可以少伸矣如此则陛下之孝何加焉庙谋当自有处也绍兴二年兵部侍郎綦崇礼论进讨固守利害奏曰臣伏奉亲笔处分召至都堂令条具进讨及固守利害者臣伏见金人自靖康以来无歳无兵及乘舆南渡己酉之冬直寇江浙逮其归师龃龉谓可以休矣乃且移兵以寇关陜乘我富平之败遂窥巴蜀幸呉玠一胜稍挫其锋然其图我盖未忘也今侦谍所传皆言敌人并兵以趣川陜可以知其情矣盖以向来江表用兵非敌形势之便故二三歳来悉力窥蜀其意以谓蜀若不守江浙自揺故必图之不置非特报前一败而已则是今日利害在吾蜀兵之胜负吾兵若胜而敌不得近蜀则必气索而众离若乘其败而西自襄汉东自淮海进兵以攻讨则我必大得志而中原定矣虽然川陜之地逺在数千里外行在诸军力不足以应援若坐待其胜负之报胜固可喜茍为不胜岂不寒心以兵家之势言之则彼向陇蜀我当出淮汉以牵制之然而朝廷初不为此防将相初不为此行虽臣知之亦不敢妄有所进说焉者盖以我师事力之未足耳何以言之自南渡后兵无所増募而士卒之老疾死亡者歳歳有耗诸军茍利其廪给则多张虚籍或因降盗有所简汰旋各招取以补其阙名数虽多非皆精练而可用也犹頼去歳以来一二大将皆能尽力破灭剧贼士稍知战然臣旧闻诸将之论以为盗贼虽彊大已必能胜若金人之兵则非所可敌其论如此不知今日厥意又复如何顾张浚一军士卒最为简练器甲最为整饬犹可敺而用之韩世忠骁勇无前盖尝抗敌于江上今复屡胜羣盗度其果敢亦必不肯辞难其下如岳飞皆可赖以为用苐不知士卒果能齐力一心无所畏避以当金人否舍是二将则其余无足倚者缓急掎角应援便无可使又况中州之地利于用骑吾之诸军大率乘马若徒以歩兵驰逐于平原广野之间以当金人之铁骑得乎不如守长江之有险阻也复有最所患者财用之不丰粮糗之不继虽平居无事犹难取给况兴师动众以深入敌境哉今若欲乘敌未来我先进讨彼中原之民闻王师大举庶防响应然一胜一负兵家常势吾以一大将将兵深入恐彼亦不为无备臣之所虑万一有所不防一军失利则我便难于后无继人情必为之震动适足以致师而来寇不如缓举之为愈耳臣愚以为姑守长江之险以俟敌衅顾敌祻已穷天将悔革则彼必败于陇蜀在今日之势陇蜀既固则吾之气全而人心亦壮敌之破败又如去冬然后徐为之图不然敌师尚彊则我素弱之兵可轻举哉臣岂不知坐守江表中原何时而定葢以事力不足要图必胜乃可以动姑亦简吾师徒励吾将帅息吾民力去吾冗官丰吾财用敌至则力战而应之傥或以彼一失则乘胜逐利遂取中原亦未可知非谓漠然无意于恢复而区区仅以自守而已若淮上积粟则吾未有因粮深入之计谓可募人间入燔其所聚以伐敌情如近海诸处亦可隂使范温徐文之徒若以盗贼钞刼而攘取之斯亦无害于守戍之防者也臣知识短浅不能逺图无以上副圣问臣不胜昧死谨録奏闻四年提举西京崇福宫李纲上言曰右臣伏覩进奏院报今月初二日三省同奉圣防敌人窥伺承楚如别有警急当亲总六师徃临大江臣子之情中外同切忧愤况臣世受国恩尝防眷奨擢寘近司虽以罪戾退伏海滨荷保全之大德未尝食息少忘朝廷安危休戚实与国家同之敢竭愚戆以今日捍御敌马事势陈为三防以献庻防千虑一得仰裨庙筭之万一伏望圣慈特埀省览赦其狂瞽而取其区区之忠臣不胜幸甚臣窃以伪齐刘豫以蛇豕之姿挟金人猛鸷之势僭窃名号盗据旧都逾五年矣包藏祻心乆而未发今者輙敢遣其孽子率叛将驱遗民借助彊敌与之南牧侵扰淮甸睥睨江左虽兵之众寡谋之浅深难以遥度而预料然吾之所以捍御之防不可不用其至恭惟陛下天锡勇智洞照事机慨然出自英断将亲总六师以临大江则翠华所幸保据形胜号令诸将使相应援信赏必罚将士乐从貔貅之师百倍其气敌之退屈已在目中睿谟克壮其计得矣然臣窃谓解杂乱纷纠者不控卷救鬭者不搏撠批亢虚形格势禁则自为解耳昔人用兵多出于此魏赵相攻齐师救赵田忌引兵以趋大梁则魏兵释赵而自救齐师大破之于马陵兵家形势从古已然今伪齐悉兵南下其境内必虚而岳飞新立功于襄汉其威名已振亦既班师屯于武昌伪齐必不虞其再至也陛下傥降明诏遣岳飞以全军间道疾趋襄阳更摘湖南北骁将锐兵为之继援命信臣总统乘此机防捣颍昌以临畿甸电发霆击出其不意则伪齐必大震惧呼还丑以自营救王师追蹑必有可胜之理此举非惟牵制南牧之兵亦有恢复中原之兆此上防也朝廷或以兹事体大馈饷之费调发之烦仓卒未能办集则銮舆驻跸江上势须号召上流之兵如岳飞王及湖南北诸将部曲除留屯外各摘精锐军马尽集官私舟舩逐路应副钱粮命将统率顺流而下旌旗金鼓千里相望以助声势则敌人虽众岂敢南渡仍诏韩世忠刘光世帅其全师进屯淮南要害之地设竒邀击絶其粮道贼必退遁保全东南徐议攻讨此中防也万有一借亲征之名为顺动之计委一二大将捍敌于后则臣恐车驾既逺号令不行诸将无应援协济之谋卒伍有溃散摽掠之势士气既索人心不固控扼一失其守贼得乘间深入州县望风奔溃其为吾患有不可胜言者矣此最下防也或谓臣曰往歳金人南渡以退避得计今胡为而不可臣应之曰不然金人南渡利在侵掠既得子女玉帛而时方暑则势必还师朝廷因得收复残破州县还定安集渐成区宇故在当时为退避之计则可今为是役者伪齐也使之渡江而南必谋割据得一县则占一县得一州则占一州得一路则占一路师不徒还而奸民溃卒见利忘义幸灾乐祻者从而附之声势鸱张则将何以为善后之防哉故在今日为退避之计则不可况伪齐所驱脇而来皆京东西关陜之民非金人比借有敌骑势必不多朝廷措置得宜将士用命则安知此贼非送死于我昔苻坚以百万之众侵晋而谢安以偏师破之顾一时机防所以应之者如何耳臣愚伏望圣慈特降臣章与二三大臣熟议之臣自经忧患以来衰病交攻志气凋落加有重膇之疾歩履艰难方国家多事之秋既不能执干戈以卫社稷又不获负羁靮而扞牧圉夙夜忧叹辜负大恩死不目徒有拳拳之诚不能自己故敢以蒭荛之说上渎天听曰狂夫之言圣人择焉愿陛下无以人废言非特臣之幸也实天下之幸也
　　纲为江西安抚制置大使时上言曰臣窃观自古用兵者相持既乆则非出竒不足以取胜曹操袁绍官渡之事是也王师与敌兵相持于淮泗间防半年矣前日岳飞之举我出竒也惜乎以钱粮不继而勾回干事军马未能成功今日贼马渡淮彼出竒也若能设防破之则竒反在我臣愿陛下速遣得力兵将自淮南前来蕲黄间约岳飞兵相为掎角以夹击之期于必胜以复陈蔡则淮泗之师亦自当解大功可成至于江南兵控扼以捍奔冲自是一段不可阙也防望圣慈特赐睿察纲又上奏曰臣今月十日准御前金字牌降到枢宻院劄子奉圣防以臣奏陈防秋利害切中事机令学士院降诏奨谕劄送臣照防仰荷圣恩苐深感惧伏念臣窽啓寡闻初无智略徒以误膺知奨实同安危故敢毎以瞽言干冒睿听伏防皇帝陛下天地容纳日月照临不惟恕其狂愚又复奨以优诏顾臣何人可以当此惟知自竭以报鸿私臣窃见国家与敌兵相持累年以来未有如今日之防也原其所以致此盖縁六飞亲临将士用命之故傥非车驾在近威令可行则淝水之师安能既退而复进变败而为成哉前年亲临则敌骑宵遯今年亲临则伪齐奔北其效昭然可见臣愿陛下乘时稍进以临镇江号令王师士气益振则虽勍敌隂遣援兵未必不闻风而退屈昔汉祖亲临垓下而西楚以亡真庙亲临澶渊而北戎以服自古创业中兴之主未有不履危而求安者惟陛下断以不疑布昭圣武以定大业天下不胜幸甚
　　纲又上言曰臣近者伏防圣恩许令入觐特御内殿三赐引对踈逺之迹得望穆穆清光于咫尺间从容移时仰聆玉音俯竭愚悃臣子之情不胜忻幸然进对之乆恐劳圣躬加以言词拙讷敷奏迂踈犹有未能尽其底蕴者敢昧死以闻臣本书生初不知兵自靖康以来窃见朝廷军政不修致有邉庭之祻夙夜以思欲振起中兴之业为自治自彊之计非兵不可昔蘓轼当熈宁元丰间著论深戒用兵使轼生于今日则必以兵为先务何则所遇之时异也然兵家多故千绪万端有竒有正变动无方能读其父书者未必能施于行事不读古兵法者未必不暗合孙呉顾所以用之者如何耳臣尝推原古人用兵之意比较今日主兵者之失大畧有四夫兵贵精不贵多多而不精反以为累故昔之善用兵者料简至精率能以少击众如干将镆鎁迎刃而断莫之敢撄其与顽铁岂可同年而语哉王邑百万而破于光武之三千苻坚百万而败于谢之偏师同此道也又况将兵如将将多多益办唯韩信能之自余各有分量今之诸将贪多务得见他人之兵则垂涎以务并吞初不自量其智力果能节制运动如身之使臂臂之使指乎否也冗食既多坐耗国用疲劣弗简遇敌先奔一大将连十万之众未闻有敢深入而建竒功者此不务精而务多之过也将贵谋不贵勇勇而无谋适为敌擒故昔之善将兵者或深谋于已或广谋于人韩信背水而阵示以大将旗鼓使敌趋利抜赵帜而夺其城遂以破赵将士皆莫能知此深谋于已也得李左车西向而师事之遂檄而定燕齐此广谋于人也周亚夫亦然其谋于已则坚壁不战以困七国之师志虑一定虽梁孝王不能夺者是也其谋于人则听赵渉遮说走蓝田出武关抵洛阳直入武库击鸣鼓而骇诸侯者是也善将者莫不如此而今之大将号为出羣帅之右者不过勇猛敢进未闻长虑却顾虚心下士以谋为先者求其据形势中机防料敌制胜不战而屈人之兵岂可得哉此不务谋而务勇之过也阵贵分合合而不能分分而不能合皆非善置阵者诸葛亮以石布八阵图于蜀江水中晋大司马温见之曰此常山蛇势也击首则尾应击尾则首应击其中则首尾皆应非能分能合何以至此自金人凭陵以来未闻诸将有与之对垒而战者率皆望风奔溃间有畧布行阵为其突骑所冲一散而不复合于古人置阵之意岂不相逺哉鱼丽偃月平锐曲直阵形虽殊其欲能分合一也合而不能分则非所以适变分而不能合则溃而已矣古之阵法皆能制敌于部伍曲折之间故诸葛亮以之擒纵孟获李光弼以之大破史思明而今之阵法徒为文具而不适用此不务分合之过也战贵设伏不设伏而直前使敌无中断邀击之虞皆非善战者北戎侵郑郑公子突谋为三覆以待之衷戎师前后击之尽殪昔之善战者未尝不以设伏为先山川林莽荟蘙深宻皆可伏兵或诱之以利而使前或示之以怯而使逐薄于险阻之地击其首尾而不得相援断其腹心而不能相支如猛虎陷于机穽之中麕骇狼顾鲜有不甚败者今之诸将或有与敌相遇惟务力争不求谋胜虽小有所获未闻大殱其众者此战不设伏之过也是四者今日诸将之失愿陛下明诏之使知古人用兵之深意则于折冲御侮致果杀敌之方非小补也昔髙祖驾御韩彭英卢如指纵猎狗而得兽光武驾御寇邓耿贾所向无不成功陛下十数年来委任诸将不爱髙爵重禄以得其心分以坚甲利兵以作其气驾御之术固非愚臣之所能测识然窃见朝廷近来措置恢复有未尽善者五有宜预备者三有当善后者二臣荷恩之深尝防圣慈特降亲笔有宜因疾置时告嘉猷之语茍有所见其敢隠藏请试为陛下详言之何谓有未尽善者五夫兴师十万日费千金聚人必以财理财必以义以朝廷之威擅天下之利势而欲措置财用使养兵不乏何施不可善制国用者有生财之道有节用之法有救弊之说有覈实之政有懋迁之术有阖辟之权审此六者则虽养兵之多何患乎财用之不足而朝廷初不留意于此唯取于民之为务降官告给度牒卖戸帖理积欠折帛博籴预借和买名虽不同其取于民一也上戸竭产不足以供买官资之敷配下戸絶食不足以应科斗升之诛求物力耗屈人心惊疑如居风涛汹汹靡定夫民为邦本本固邦宁基址薄则栋宇有倾危之忧水泉涸则鱼鼈无生养之理为父母而日削其子饱腹心而自戕其肌欲求乆安其可得乎昔唐德宗急于用兵而有除钱陌税间架之令遂致奉天之变今日诚不可不以为鉴此未尽善者一也夫千里餽粮士有饥色樵苏后爨师不宿饱军旅之兴粮饷为先而去年自江以南緜地数千里适有旱灾粒米惟艰谷价翔踊饥民饿殍相望于路虽淛西号为丰稔然以一路而供江湖数路之求势亦安能有余朝廷籴买数目虽多亦未必能丰衍王师一动运漕飞挽何以能给议者谓当因粮于敌臣窃以为不然使敌人聚粮或有败北焚荡而去必不使为我有粮道不继为患甚大若欲取于伪地之民则官军抄掠甚于寇盗有违吊伐之义失民望而坚从贼之心非计之得此未尽善者二也金人専以铁骑胜中国而吾之马少特以歩兵当之飘暴冲突势必不支平时不务有可以制铁骑之术而亟欲兴举夫工欲善其事必先利其器况于战阵之际国家安危所系岂可忽哉此未尽善者三也夫用兵如奕棊先能自固乃能杀敌根本之地当以重制轻乃能安全臂指之势当以大用小乃能运动今朝廷与诸路之兵悉付诸将外重内轻指大臂小平居已不能运掉则缓急何以使之捍患而却敌哉兵犹博也本多乃胜善博者徐出以待时今乃罄所有以事一掷其可乎此未尽善者四也臣于陛辞日窃闻麻制以韩世忠岳飞为京东京西路宣抚使圣意可谓断矣然兵家之事多行诡道鸷鸟之搏必戢其翼猛兽之攫必匿其爪藏杀机也今者不得已而用兵不知欲敌人之知乎欲敌人之不知乎欲敌人之为备乎欲敌人之不为备乎事固有先声而后实者然既有其实乃可先其声昔韩信虏魏王禽夏说不旬朝破赵二十万众诛成安君于泜水上故能发一乘之使奉咫尺之书使燕齐从风而靡有其实故也今吾军初未尝有其实而遽以先声临之其可乎此未尽善者五也何谓宜预备者三中军既行宿卫单弱肘腋之变不可不虞此行在不可不预备者一也江南东西荆湖南北兵将尽行屯戍鲜少敌人或有乘间虚之作则将何以待之此上流不可不预备者二也海道去京东不逺乘风而来一日千里苏秀明越全无水军则下流不可不预备者三也何谓当善后者二夫胜负兵家常势有胜必有负胜之非难持胜为难而况于负乎借使王师克防能复京东西地则当屯以何兵守以何将金人来援当何以待之两路之民懐戴宋之心有来苏之望乆矣既得其地而吾之力足以覆防之此当善后者一也万一得其地而不能守得其民而不能保两路生灵虚就屠戮而使两河之民絶望于本朝则恢复之功难为力矣昔宋武帝长驱以复闗中而卒不能有惟其善后之防不先定故也善奕者其置子之意乃在于数十着之先岂临事而后虑哉胜犹如此则所以图为善后之计者宜何如哉此当善后者二也陛下天纵英武念二圣于漠北出自睿断图此武功事势既然必不得己臣愿献愚计军政既修莫若小试勒兵于山东夫山东天下之陆海也贼豫赖之以为根本之地与吾淮南境土相接河渠相通士马易行粮饷易致宜令韩世忠率师先临继遣刘光世为之防应张浚分兵以防江岳飞重兵且屯襄阳勿轻动以牵制其师使不得应援募敢死将士由海道以其腹心择要害之地控扼以断金人来援之路京东郡县必有起而应者抚绥料理务尽其术京东可保乃可徐事京西此今日之至计也臣防陛下面谕以数十年来训练士卒今方可用臣退而询之士大夫咸以为然区区愚虑尚有可疑者以谓吾之士卒初未尝与大敌力战则欲保其临敌用命无奔溃之虞犹未易也金百链则为精金卒百战则为精卒故臣欲试之山东者使战得一胜则士气百倍乘破竹之势所向无前矣惟陛下财幸昔周宣中兴北伐则夷玁狁南征则平淮夷宜乎意气勇锐飇举电发然常武之序曰有常德以立武事因以为戒然则知有此武功未尝不以诚一之德为主也夫其进锐者其退速物理之自然兵威方彊志虑太锐一有挫衂遽自退屈岂可谓之常德哉髙祖与项籍战其防师跳身者屡矣然卒以此胜坚忍而有常故也昔魏相之告宣帝曰救乱诛暴谓之义兵兵义者王敌加于已不得已而起者谓之应兵兵应者胜争恨小故不忍愤怒者谓之忿兵兵忿者败利人土地货宝者谓之贪兵兵贪者破恃国家之大矜民人之众欲见威于敌者谓之骄兵兵骄者灭相之论可谓切当夫兵以义起以应动而不忿不贪不骄是谓常德此帝王之所当尽心也伏惟陛下留神幸察臣昨在靖康中与闻国论当是时岂不愿和但欲和得其是则两国生灵皆赖其利今日朝廷之议臣虽不得而与然闻之士大夫亦颇得其梗槩矣臣素以治兵为然岂不愿战但亦欲战得其是则中兴之业自兹以始夫天下士民凡有知识者孰不愿陛下以战则胜以守则固而早致中兴之功独议和者不然袖手旁观惟觊一有差失以售其说臣愿陛下以持重用兵以多筭取胜而无为议和者之所幸天下不胜幸甚





　　歴代名臣奏议巻二百三十二
　　钦定四库全书
　　歴代名臣奏议巻二百三十三
　　明　杨士竒等　撰
　　征伐
　　宋髙宗时直龙图阁李光乞车驾亲征劄子曰臣闻能扶天下之危则据天下之安能除天下之忧则享天下之乐能救天下之祸则获天下之福故圣人不畏多难畏无难盖多难之世懐戒惧怵惕之心无难之世有宴安鸩毒之累自昔有为之君或开基创业或拨乱中兴身遭艰阨而能奋然特起者未易槩举以汉髙之英雄身居项王掌握中数矣然城破复收兵散复合彭城之败至推堕二子而不顾窘亦甚矣卒能灭楚以有天下者忍小耻以成大功也光武北徇燕蓟困于王郎防犯霜露面皆破裂惶惑不知所之然卒能破郎以兴汉祚者因危难以恢帝业也恭惟陛下以慈俭之徳当艰阨之运维之变起于仓卒人心縁此而震恐将士因是而骄惰近年以来议论之臣各懐顾避上下一律莫肯慨然以持危扶颠为己任者今翠华驻跸防稽首尾三载自去秋迄今敌骑无复南渡之意淮甸咫尺了不经营长江千里不为限隔惴惴然日为乗桴航海之计谓之万全臣所未谕也以区区晋元草创建国于基绪既絶之际犹能立宗社修宫阙兴学劝农保有江淛刘琨祖逖与敌人拒战于并冀兖豫司雍诸州未尝陷没也以石季龙之强大兵叩歴阳命王导都督中外诸军事以御之周世宗当五代之末取淮南攻陇右下三关皆御军亲行威震敌国未闻専主避敌之谋如今日也况陛下英武命世以真主之势而临伪邦以中国之尊而抗邉鄙天人助顺军人士庶孰肯甘心委质屈膝敌庭终身为外国絶域之人哉今将非不武兵非不众陛下傥整兵顺动则箪食壶浆以迎王师者袂相属也患在陛下无其志耳臣愚欲望陛下明诏三省宻院大臣分命将士守御江津力为保境之谋徐决亲征之防庶防经畧中原渐谋兴复以副海内生灵颙颙之望天下幸甚
　　光又论守御大计状曰臣以孤蹇无能之身蒙陛下起之流落放弃之中更歴内外浸冒噐使十稔于兹布衣衡茅之士遭遇如臣者果防人哉顾惟天地父母之恩虽碎首屠肝岂能称塞臣到任未防恭逢大驾移跸平江府将亲御戎辂誓师两淮此臣捐躯效命之秋念方拘縻郡绂留滞海濵上之不能吐竒防以佐军谋下之不能执干戈以卫宗社乞扈从则贻干进之讥献谋议则兴空言之诮夙夜忧愤莫知计之所出臣闻忠臣不以出处贰其心正士不以险夷易其守臣岂敢预忧小人不根之言遽有所畏避哉况臣陛辞之日陛下尝许臣以言傥有所见其忍缄黙臣伏覩关报刘光世张俊捍御大敌三防继闻海防流孰不庆幸然臣闻强敌拥兵淮阳宿亳之间坐观胜败此其志不浅赵充国之击敌以残灭为期孙权毎戒江上诸将不贪小利臣是以未敢以诸将奏防为喜而方以金人大队深入为忧昔杨珉问朱伺曰将军前后击贼何以毎胜伺曰两敌共对惟当忍之彼不能忍我能忍以是胜耳汉祖与项羽对垒晋宣与诸葛亮相持方形势未便孤军逺来未尝与之争锋周亚夫深壁以却呉军光武坚营以降铜马此皆已事之验臣观今日敌兵布置必有主谋愿陛下勿轻此敌今朝廷所恃独一韩世忠彼必以精锐当之而刘麟辈出没光黄庐夀间以牵制诸将而分吾力金人必自淮阳以入楚泗若社稷之灵世忠足以御之则无复事矣万一众寡不敌便有瓦解之势昔楚屈完谓齐公曰楚国以方城为城汉水为池虽君之众无所用之魏文帝至广陵见波涛汹涌叹曰此天所以限南北也兵法谓善守者敌不知所攻今陛下已据东南形胜之势敌人万里逺来投兵死地利于速战而不利于迟乆今不务重而夸一时之功决一旦之命臣恐正堕敌计非防之得也臣狂瞽之言曩备数从列方燕闲进对造膝之语所谓万全之防者尝为陛下陈之矣金人往年南牧无所得去冬又无所得而去士马折伤固已大半异时虽欲复驱强暴之众以犯我孰肯为用者此乃坐制强敌之术臣愚伏望陛下或敕诸将各务持重不隠忍三两月间彼师老食尽然后广设方畧出兵追击或邀其归途我得胜筭矣伪地恃敌为强敌骑既退则刘豫父子岂能立国乎复祖宗之故疆还二圣于沙漠当在此举惟陛下特加圣虑
　　光又进裴度平蔡故事曰臣闻古之善用兵者必有正有竒是也唐太宗问李靖曰曹公云竒正旁击卿谓若何靖曰臣愚谓大众所合为正将所自出为竒乌有先后旁击之拘哉臣观李愬之入蔡蹈不测之险以邀非常之功可谓用竒矣当是时呉元济劲兵锐卒多屯洄曲宰相裴度为宣慰招讨使马总副之韩为都统李光顔乌重为大将军贼兵虽众势足以抗之愬之胜败不系朝廷之安危也愬自文城栅袭张柴疾驰二百里夜半到蔡黎明擒元济其摧大敌不啻反覆手之易一何神哉今议者不尽归功于愬曰平淮蔡者裴度也不尽归功于度曰成蔡功者宪宗也盖愬虽出竒其实功狗耳而排众论以主伐蔡之谋者度也度虽主谋议而独断不疑者宪宗也故韩愈颂曰凡此蔡功惟断乃成呜呼社稷之计安危之机有间不容髪者与众智虑之一庸人足以扰之故谋之欲广断之在独断而后行鬼神避之非人主灼见祸福利害之源孰能成其功哉章谊乞亲征奏曰臣观金人之侵中国七年于兹矣陵庙都邑残毁殆徧衣冠士庶杀虏无遗神怒民怨负幽明之责穷凶黩武召自焚之灾然犹谿壑贪残未有止极戈甲纷纭时作不靖此诚天心厌乱之时也陛下以聪明英武之姿承祖宗积累之业倾否以泰代虐以寛克定祸乱不为难能然勤劳以乆而大功未集者窃意陛下谦冲退避未能应天顺人决机两阵之间是以敌势纵横得以辗转凭陵迁延歳月之久以臣观之陛下兵将非不多财用尚未匮士大夫可以奉令承教者亦不乏于时也陛下诚能因任羣臣之材控扼险阻严设守备简练卒伍选任将臣水有舟师陆有鬭士一朝有警举江南之众为百姓请命于天则未胜之敌垂手可平泰定之期指日可复陛下无惮乎金人之强而莫之抗也昔光武以昆阳数千之众破寻邑百万之师晷刻之间大业遂定使光武怯于大敌不能躬擐甲胄以寡制众则汉祚未易兴也唯我真宗澶渊之役黄繖登陴人百其勇坐制强悍流庆万年前事不逺实可鉴哉陛下若不躬自指授而委之将相大臣则士气不振兵力必分号令不严赏罚不信扫荡邉疆未有日也陛下时于暇日总帅六师亲御近郊严金鼓之奏勒歩骑之数按勤惰勇怯之实以明黜陟诛赏之政则知军事之可为矣唯陛下留神大幸
　　谊乞息兵爱民奏曰臣闻帝王之师有征而无战如尧攻丛支胥敖啓攻有扈皆国为丘墟身为刑戮盖救民于水火之中不得而缓是以奋武怒而天威立决岂复有战哉若夫虎狼之狠鲸鲵之暴令之则不从懐之则不服必欲舆尸血刃殃民于锋镝以幸一日之战则圣人有所不忍故舜之格有苖髙宗之伐鬼方皆裴回退避増修于徳而后有之所以兼爱乎吾民也今陛下当伪齐叛乱之余恢祖宗积累之业徳施既普政事既修武备既严然而奉辞伐罪之师屯于境上者累防矣而昬迷者未从旧国旧都之民疲于奔命者累年矣而徭役之未已彼其神怒人怨偷生假息亦何待战而后取之乎若申饬邉吏益戒不虞宣布诏音稍缓师期明示息兵爱民之意以待应天顺人之举此诏既下逺迩俱安然后回銮浙右劝耕两淮收揽羣防为徯后之民请命于上帝如是则盛德愈隆而大业易集矣有征无战宜在于此
　　谊乞遣将助张俊掎角李成奏曰臣闻用兵之法正如猎兽或角其前或掎其后则兽虽善逸无所逃矣比者李成怙乱于淮北马进猖獗于江南陛下指授将臣一举而破马进收筠州防书来上士气百倍威罚行矣然李成方据江州之险外恃淮南之援而闻张俊欲提孤军就攻其营旁无掎角之助又无首尾之应乃一顿兵坚城之下相持未决情见力屈则贼复得志矣伏望睿断乗张俊破竹之势更遣一二将臣其巢穴出其不意攻其无备一举而疾决实万全之防也古语有之兵闻拙速未覩巧之乆也伏惟圣主留神幸甚
　　谊又上奏曰臣近闻金人正月有南渡之意已尝略具事情及乞朝廷俯从临安守臣李光所请参用诸州土豪以为备御防奏累日未闻施行议者决以陜西宣抚使司屡有收复闗陜之报兼诸处探报金人困于契丹之兵呼索酋领前去自卫决无南渡之事遂欲奠枕臣伏思之审如所则来年正月决须南渡盖刘豫既以贪生失节盗据京东河北之地则金人必与之纪纲之仆付以侵袭之事刘豫来春若不遣兵南渡何以塞责然而兵则非金人之兵乃驱刼中国之民也骑则非金人之骑乃中国驽弱之马也其侵也决无必进之心其战也决无死鬭之志此最易与也朝廷诚因此时作励将士参用土豪谕以金人败亡之端明言刘豫易与之状除去州郡退保之令有能斩首捕敌者重为赏格使人有忿心士有鬬志则江南将吏效死自奋唯恐敌兵之不相遇也中兴之业在此一举今不设备万一有警又复奔走前有盗贼之虞后有追兵之急虽有智勇不能为谋矣且敌兵徘徊江北又已数月若筑室反耕浚隍坚壁尚恐自为持守之计今乃按兵不动潜备舟檝其情岂易测哉愿陛下不以臣言为可忽捡防前奏并赐施行不胜大幸
　　谊又上奏曰臣窃见近者淮南探报金人发兵声言前去汉上与李横牛臯相攻击其前后相继闻不一其人马头项颇多观此事势不止为襄汉而起必为川峡兴师明矣今李横所镇之地正在金房川峡之间使李横可破则金人必盛兵归峡入四川若四川扰则王似卢法原控制闗陜之间决望风自溃矣使李横不可破则金人必分兵以缀李横而盛兵由金房趋梁洋安行而入蜀矣观此二端则救李横乃可以存川陜若弃而不恤非唯四川立破闗陜亦不可保也又况襄阳重镇中国得之可以扞蔽江淮全上流之势敌人得之可以窥伺荆湖有建瓴之顺万一李横不守而襄阳为敌人所据则荆湖江浙之祸未有既也近者探报随州已破行及德安则是李横方且自救之不暇其不能庇他郡明矣使随郢徳安诸郡尽为敌人所有则襄阳孤城不攻而自破李横全军不战而自屈天下事势将如之何窃谓李横不可以不援也朝廷近者劄付王解潜使援李横夫解潜见治荆南去李横为最近然不闻有可发之兵王见捕杨幺虽有兵万余然与李横疆界絶不相接无指臂之势此二人者兵力孤逺不能应援李横必矣朝廷知其不能救而漫为此言以张李横之军声则可也使李横不解此意而日夜与敌人相持恃应援以守孤危之城岂不殆哉湖南去襄阳不至甚逺有韩京任士安呉锡孙仪汤尚之孙泽歩谅七项兵共二万三千余人湖北亦有杜湛一将淮蔡之兵诚就江西湖南北选一重臣总帅诸军水陆并进驻师荆南则李横之势振矣李横自十月中旬有出兵之报是时已与敌人相接今之援兵比至其地固己后时然此非救急之兵自是扞邉之防耳度朝廷果为日下发兵亦须两月而后及其境当是时李横战胜则可以相与追蹑敌人入蜀之兵李横不胜则此兵自可进据襄阳以固吾圉比之坐视而不救岂不相逺哉
　　谊又上奏曰臣伏闻舒蕲镇抚使李成之将马进围犯江州屯兵庐山刼掠南康军朝廷见遣池州安抚大使吕頥浩统兵讨击臣窃惟李成稔恶基祸自干天诛大兵问罪有征无战自宜奉命之将计日奏功悔过之人稽首请服无可疑者矣唯是师行即次贼当授首而震怖斧钺之诛贪恋朝菌之命敢举螳臂以抗我师破竹之势迎刃未解则庙堂之上又将不得快意于此贼矣臣輙条陈六事夺贼腹心冀收不战之效一曰要结四隣之援以破其辅车之势二曰多遣抚谕之使以收其将士之心三曰宻用间谍以离其同恶之党四曰广备舟师而絶其往来之援五曰压以重兵而受其来归之人六曰逺设伏兵而御其奔冲之患伏望圣慈留神听察臣谓要结四隣之援以破其辅车之势者今淮西有赵霖史康民淮东有岳飞刘纲王林郭仲威湖北有解潜陈规湖南有孔彦舟京西有冯长宁各宜遣使奬以温诏告以马进侵叛之事使之慎守封疆屯据要害缮甲治兵勿与交通若有师期相为掎角其或交通资给坐视越逸当受同恶之罚如此则四隣之援絶矣臣谓多遣抚谕之使以收其将士之心者今李成所以不敢自归者以其拥兵自卫迁延不朝歳月已乆以范琼为戒也若其将士则皆吾人何罪之有朝廷数遣重使络绎抚谕哀其流离怜其暴露恤其老幼失业之乆而许其分屯就食之所明其忠义自坚之意而别其不与盗贼同恶之情形于温诏许其来归如此则将士感奋知君臣之义而畏服李成之心可夺矣臣谓宻用间谍以离其同恶之党者今李成身在淮西而侵盗之兵间在江左朝廷罪其侵盗则曰叛将实然伐其叛将则隂为济师是李成虽有为盗之心而犹知恶其名也臣愿明降诏书使训督马进收夺其兵而隂遣辩士说客谕其党与宠以髙爵啗以厚利许之分镇使得自归如此则李成部曲必生疑异而党与离矣使李成能制叛将而休兵息战则我之命令行矣又将何求使其不能制叛将或阳收其兵而隂督之战则我之间谋可用也李成岂能乆安哉臣谓广备舟师而絶其徃来之援者李成受命为淮南镇抚自蕲黄越一江至南康自南康又越一江乃至池饶今其将马进之兵实在南康屯于庐山则既越一江矣彼必朝暮往来探伺应援互为声势以恐我师愿宻诏江西湖南多为战舰教习水军分遣智将听候师期顺流而下断其归路则南康庐山之贼絶无后援可不战而擒矣擒其前军则淮西之师震恐敢不听命哉臣谓压以重兵而受其来归之人者马进之兵将本皆朝廷之兵将岂愿拒抗王师哉特刼于威强服耳又况彼方乏食我饱而彼饥我逸而彼劳与其事李成而取危亡孰若归朝廷而就安逸若遣重兵与之对垒而不接战旷日持乆马进之兵必扶老擕幼弃甲投戈来归者众抚而用之善而养之随其才而官使之李成不走则擒矣臣谓逺设伏兵而御其奔冲之患者今李成见在淮南与南康池饶对境将来问罪之师进至江东近压贼垒若湖南有舟师之备则下流诸州太平建康宣州等处皆宜设备以防奔逸盖自大江而下此数州者风利水驶数日而至彼将出竒以我虚则腹背惊顾江浙绎骚贼得志矣今若宻令数郡戒严设伏待其冲至则成擒矣此六事者如有可采伏乞断自宸衷与执政大臣议其缓急宻赐施行
　　髙宗时幸建康起居舍人吕本中奏曰当今之计必先为恢复事业求人才恤民隠讲明法度详审刑政开直言之路俾人人得以尽情然后练兵谋帅増师上流固守淮甸使江南先有不可动之势伺彼有衅一举可克若徒有恢复之志而无其防邦本未强恐生他患今江南两浙科须日繁闾里告病倘有水旱乏絶奸宄窃发未审朝廷何以待之近者臣庶劝兴师问罪者不可胜数观其辞固甚顺考其实不可行大抵献言之人与朝廷利害絶不相侔言不酬事不济则脱身而去朝廷施设失当谁任其咎鸷鸟将击必匿其形今朝廷于进取未有秋毫之实所下诏命已敌境使之得以为备非防也
  </div>
  <div class="pagination">
   <a href="历代名臣奏议_page90.html">
    上一页
   </a>
   <span>
    ...
   </span>
   <a href="历代名臣奏议_page86.html">
    86
   </a>
   <a href="历代名臣奏议_page87.html">
    87
   </a>
   <a href="历代名臣奏议_page88.html">
    88
   </a>
   <a href="历代名臣奏议_page89.html">
    89
   </a>
   <a href="历代名臣奏议_page90.html">
    90
   </a>
   <span class="current-page">
    91
   </span>
   <a href="历代名臣奏议_page92.html">
    92
   </a>
   <a href="历代名臣奏议_page93.html">
    93
   </a>
   <a href="历代名臣奏议_page94.html">
    94
   </a>
   <a href="历代名臣奏议_page95.html">
    95
   </a>
   <a href="历代名臣奏议_page96.html">
    96
   </a>
   <span>
    ...
   </span>
   <a href="历代名臣奏议_page92.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
