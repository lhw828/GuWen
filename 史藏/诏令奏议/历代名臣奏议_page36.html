<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 36 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 36 页/共 136 页
  </h1>
  <div class="content">
   太宗曰今人与古人同邪魏徴对曰人多以古人淳朴今人浇薄以臣量之势亦相似太宗曰今之人固不及古古之君臣为化唯以百姓心为心近代帝王唯损百姓以适其欲朕今与公等虽不及古然须以百姓为心不得有损于物而自奉也
　　太宗问拓设使人曰拓设兵马今有几许对曰见有四千余兵旧有四万余人太宗曰为君之道必须先存百姓若损百姓以奉其身如割胫以自啖腹饱而身毙又曰身安天下安必须先正其身未有表正而影曲上理而下乱者朕每思伤其身者不縁外物皆由嗜欲以成其祻若耽嗜滋味玩悦声色所欲既多所须亦大既妨政事又扰生人且复出一非理之言万姓为之觧体怨讟既作离叛亦兴朕每思此不敢放逸魏徴对曰古者圣哲之王亦近取诸身逺体诸物昔楚聘詹何曰未闻身理而国乱者陛下所明实古之大义
　　高宗永徽中来济兼太子賔客进爵为侯帝尝从容问驭下所宜济曰昔齐桓公出逰见老人命之食曰请遗天下食遗之衣曰请遗天下衣公曰吾府库有限安得而给老人曰春不夺农时即有食夏不夺蚕工即有衣由是言之省繇役驭下之宜也
　　高宗时造蓬莱上阳合璧等宫复征讨四夷京师养廐马万匹帑廥寖虚知左史张文瓘谏曰王者养民逸则富以康劳则怨以叛秦汉广事四夷造宫室至二世土崩武帝末年户口减半夫制治于未乱保邦于未危人罔常懐懐于有仁臣愿抚之无使劳而生怨隋监未逺不可不察帝善其言赐缯锦百段为减廐马数千武后时诏市河南河北牛羊荆益奴婢置监登莱以广军资监察御史张廷珪上书曰今河南牛疫十不一在诏虽和市甚于抑夺并市则价难准简择则吏求贿是牛再疫农重伤也高原耕地夺为牧所两州无复丁田牛羊践暴举境何赖荆益奴婢多国家戸口奸豪掠买一入于官永无免期南北异宜至必生疾此有损无益也抑闻之君所恃在民民所恃在食食所资在耕耕所资在牛牛废则耕废耕废则食去食去则民亡民亡则何恃为君羊非军国切要假令蕃滋不可射利后乃止武后将建大像于白司马坂成均祭酒平章事李峤谏造像虽俾浮屠输钱然非州县承办不能济是名虽不税而实税之臣计天下编戸贫弱者众有卖舍帖田供王役者今造像钱积十七万缗若颁之穷人家给千钱则纾十七万戸饥寒之苦徳无穷矣
　　中宗景龙二年中书舍人李乂谏曰江南乡人采捕为业鱼鼈之利黎元所资江湖生育无限府库供支易殚与其拯物岂若忧人且鬻生之徒惟利斯视钱刀日至网罟年滋施之一朝营之百倍未若回救赎之钱物减贫无之徭赋活国爱人其福胜彼
　　代宗大歴元年冬十月上生日诸道节度使献金帛器服珍玩骏马为夀共直缗钱二十四万常衮上言节度使非能男耕女织必取之于人敛怨求媚不可长也请却之上不听
　　徳宗贞元十二年京兆尹李实言于上曰今嵗京兆虽旱而禾苗甚美由是租税皆不免人穷至壊屋卖瓦木麦苗以输官优人成辅端为謡嘲之实奏辅端诽谤朝政杖杀之监察御史韩愈言京畿百姓穷困今年税物徴未得者请俟来年遂坐贬阳山令
　　宪宗时宣徽五坊小使方秋阅鹰狗所过挠官司厚得饷谢乃去下邽令裴寰才吏也不为礼因构寰出丑言送诏狱当大不恭宰相武元衡婉辞诤帝怒未置裴度见延英言寰无辜帝恚曰寰诚无罪杖小使小使无罪且杖寰度曰责若此固宜第寰为令惜陛下百姓安可罪帝色霁乃释寰
　　时浙西擒李锜伏法准旧例籍其家财产业送上都翰林学士裴洎李绛等上言曰李锜凶狡叛戾僭侈诛求刻剥六州之人积成不道之告陛下哀悯无告为之吊伐变愁怨之气为生之和歌舞圣时负戴恩徳其李锜家所积钱帛皆敛于人或有酷寃滥之徒毙其身取其货或有枉法徴剥之吏加其罪纳其财前后事状布闻逺迩圣恩本以叛乱诛讨苏息一方今辇运钱帛播闻四海非所以戒遏乱畧惠绥困穷也伏望天慈下痛哀之诏降雨露之泽将逆人财物并以赐本道代浙西百姓今年租赋则万姓欣戴四海歌咏上览状嘉叹久而从之
　　时擢李渤为库部员外郎防皇甫鏄辅政务剥下佐用度而渤奉诏吊郄士美防在道上言渭南长源乡戸四百今才四十閺乡戸三千而今千它州县大抵此推其敝始于摊迯人之赋假令十室之迯则均责未迯者若抵石于井非极泉不止诚由聚敛之臣割下媚上愿下诏一赐禁止计不三年人必归于农夫农国之本本立而太平可议矣又言道路茀不治驿马多死宪宗得奏咨骇即诏出飞龙马数百给畿驿
　　武宗防昌中李徳裕上奏曰恤贫寛疾着于周典无告常饩存于王制国家立悲田养病置使专知开元五年宰臣宋璟苏颋奏所称悲田乃关释教此是僧尼职掌不合定使专知请令京兆按此分付其家宗不许至二十二年十月断京城乞儿悉令病坊收管官以本钱收利以给之今縁诸道僧尼尽以还俗悲田坊无人主领必恐贫病无告转致困穷臣等商量縁悲田出于释教并望更为养病坊其两京及诸州各于録事耆夀中拣一人有名行谨信为乡闾所称者专令勾当其两京望给寺田十顷大州镇望给田七顷其它诸州望委观察使量贫病多少给田五顷三二顷以充粥飰如州镇有羡余官钱量与置本收利防为穏便若可如此方圆不在更给田之限各委长吏处置讫闻奏
　　后唐明宗尝问中书侍郎冯道曰天下虽丰百姓济否道曰谷贵饿农谷贱伤农因诵文士聂夷中田家诗其言近而易晓明宗顾左右録其诗常以自诵
　　宋太宗太平兴国三年温仲舒拜工部郎中枢宻直学士知三班院秋彗星见召对别殿仲舒以为国家平太原以来燕代之交戍守年深杀伤剽掠彼此迭见大河以北农桑废业戸口减耗凋之余极力奉邉丁壮备徭老弱供赋遗庐壊堵不亡即死邪人媚上犹云乐输加以兵卒践更行者辛苦居者怨旷愿推恩宥以绥民庶太宗嘉纳之
　　太宗尝灯夕设宴宰相吕防正侍上语之曰五代之际生灵凋防周太祖自邻南归士庶皆罹剽掠下则火光上则彗孛观者恐惧当时谓无复太平之日矣朕躬览庶政万事粗理每念上天之贶致此繁盛乃知理乱在人防正避席曰乗舆所在士庶走集故繁盛如此臣甞见都城外不数里饥寒而死者甚众不必尽然愿陛下视近以及逺苍生之幸也上变色不言防正侃然复位同列多其直谅
　　至道一年太常博士直史馆陈靖上言先王之欲厚生民莫先于积谷而务农盐铁酤斯为末矣按天下土田除江淮湖湘两浙陇蜀河东诸路地里夐逺虽加劝督未遽获利今京畿周环二十三州幅员数千里地之垦者十才二三税之入者又十无五六复有匿里舍而称迯亡弃耕农而事游惰赋额嵗减国用不充诏书累下许民复业蠲其租调寛以嵗时然乡县扰之每一戸归业则刺报所由朝耕尺寸之田暮入差徭之籍追胥责问继踵而来虽防蠲其常租实无补于捐瘠况民之流徙始由贫困或避私债或迯公税亦既亡遯则乡里检其资财至于室庐什器桑枣材木咸计其直或乡官用以输税或债主取以偿逋生计荡然还无所诣以兹浮荡絶意归耕如授以闲旷之田广募游惰诱之耕垦未计赋租许令别置版图便宜从事酌民力丰寡农畆肥硗均配督课令其不倦其迯民归业丁口授田烦碎之事并取大司农裁决耕桑之外令益树杂木蔬果孳畜羊犬鸡豚给授桑土僭拟井田营造室居使立保伍养生送死之具庆吊问遗之资并立条制至三五年间生计成立即计戸定征量田输税若民力不足官借籴钱或以市糇粮或以营耕具凡此给受委于司农比及秋成乃令偿直依时价折纳以其成数关白户部帝览之喜令靖条奏以闻
　　真宗时知处州杨亿上奏曰臣获领郡符合求民瘼苟自图于缄黙是上负于忧勤傥有救于疮痍亦无辞于鼎镬臣窃见龙泉县松瞿小梅松源三处酒坊一年共趂办额钱壹阡玖贯捌伯壹拾玖文足并是勾当人自备麴米本柄醖造沽卖收趂上件净利钱数纳官自来州司枷项差勒人员军将须管甘认勾当并皆破货家业及身命偿官并均摊干系人填纳臣自到任所深访其由盖是往年王师讨伐江南龙泉乃其境上钱俶多调发卒士防遏邉陲此时酤甚获其利县民张延熈贪婪无识遂入状添起虚额买襆勾当自江南平定钱俶进纳土疆书轨既同幅员无外所遣丁卒皆已罢归遂致酤卖不行课利亏失元买襆户并尽底破卖家产填纳不足只有身命偿官州司又不敢陷失旧额须至差勒平民以至籍入家财通纳身命蠧伤和气流患生人百姓亦甞诣阙披陈诏下三司相度虽行刺问寻便供申所司唯聚敛是图陆沈无报疮痍益甚寃痛弥深又况龙泉县连接七闽弥亘千里山川险絶闾舎稀踈所是三处酒坊并皆越在草莽数间小屋仅庇风霜虽有酤之名全无醖醸之具盖是勾当之人相承败阙兴创不成须至破卖田园遭离刑辟见今勾当人并系徴欠司枷项徴督每三数日一度就科盖省司之益峻课程官吏之惧于书罚纵加决责何以徴填挤沟壑而可期扣阊阖而无路臣备见此事深究其由自以受两朝之圣知忝百城之忧寄有所闻见岂敢缄藏虽获罪以犹言庶期死而得请伏望皇帝陛下念逺民之涂炭采微臣之刍荛更询相府之訏谟勿令计司之关决傥谓狂瞽之有实所侵功利以非多旧额之中减其大半人乃受赐天实听卑茍事下于有司必谨守于旧制王泽既壅民病愈滋虽龚黄临之亦不能为理臣伏见陛下践阼之始尽放天下逋欠寰海之内歌舞太平虽甚盛徳无以加此又自守郡之后夤奉诏书莫不以优卹为先未甞以课利为急百姓既足长府自然有余一人向隅满堂为之不乐臣忝预谏列获佩郡章早受特达之知敢辞进越之罪祈天俟命伏切愚干犯宸严无任战汗兢惶激切之至
　　仁宗景祐四年苏舜钦上防曰臣闻矜孤养老邦家之大政卹贫寛疾册书之格言窃见前代皆置悲田养病坊唐至长安中命使专领亦选名徳僧徒兼掌其事县官出钱收利籍而用之开元中丞相宋璟上言乞罢中防不从防昌沙汰僧尼李徳裕以悲田出于释氏遂易名而増脩国家富有四海生齿实繁山泽之间举无遗利赋税之外复有逺仓或水旱为灾则流亡相属遇慈恵之吏必率敛而饲养逢苟且之政必枕藉而死亡本非墯慵多值歉乏又京城之内丐乞者多饥寒所侵往往残废或自折支体困入埿涂号呼里闾呻吟道路聚为祲厉甚伤化风陛下仁被草木恵及昆虫惟此天穷未霑王泽臣欲乞依有唐故事创置悲田养病坊州郡并以曹官领之仍于髙年择信行可称者三两人与僧官同切管句三京给田十顷望镇州七顷诸州军等第给田以充粥食有羡余官钱置本收利以备医药十嵗已下八十已上仰州县察访无家可归者亦令防养如此则大益仁化无亏国风颂声喧上资圣筭和气浃洽可召丰年
　　参知政事范仲淹上奏曰臣闻淳化中太宗皇帝以邉户饥荒多卖人口入蕃颇悯恻之特遣使以物货收赎各还父母此人君之盛徳也近年縁邉汉户被西戎虏不少今既通人使乞出圣意以内帑物帛委邉臣渐次收赎陷蕃汉户人口各还其家使父母子孙再得完聚则不惟邉上生民恩沦骨髓必也至徳动天降祐王室书之史防光于后代乞不降出
　　庆歴二年右正言欧阳脩论乞止絶河北伐民桑柘劄子曰臣风闻河北京东诸州军见脩防城器具民间配率甚多澶州濮州地少林木即今澶州之民为无木植送纳尽伐桑柘纳官臣谓农桑是生民衣食之源租调系国家用度之急不惟絶其根本使民无以为生至于供出赋租将来何以取足臣伏思兵兴以来天下公私匮乏者殆非敌人为患全由官吏壊之其诛剥疲民为国敛怨盖由郡县之吏不得其人故臣前后累乞澄汰天下官吏者盖备见其如此也今澶州之民骤罹此苦岂非长吏非才处事乖缪所致兼闻澶州民桑已伐及三四十万株窃虑它郡尽皆效此伏乞早赐指挥禁絶其合用材木仍乞下转运司令相度渐次那容准备其澶州人户经伐桑者乞差官检覆量多少与权免将来丝绵防绢之税窃以军国所须出自民力必欲外御契丹之患常须优养河朔之民若使道路怨嗟人心离叛则内外之患何以枝梧伏望圣慈特赐留意
　　皇祐二年知谏院包拯上奏曰臣伏覩明堂赦书应今日以前天下欠负官物并于干系保人名下催纳元非侵欺盗用或虽是侵盗见今本家并干系保人内委无抵当者并令属及转运司保明闻奏其累经官吏保明三司未与除放者限赦到一月内令本处先具自来保明度数申本路转运司疾速保明缴连闻奏当议并与除放此诚陛下忧卹元元如是之至也然臣歴观前后赦文凡有恩贷无不周悉而有司往往废格不即遵行臣窃闻真宗咸平年中亲御便殿放三司所引诸色违欠凡四千一百六人计物八万三千数盖先帝以恩诏每宥逋责有司必究问本末或缧系追逮益为烦扰故命以籍引对而面释之大哉先帝忧民轸物之心唯恐不及伏望陛下特降指挥委三司将应系诸色逋欠人各具因依一一聚备録申奏并令引见详酌除放如此则恩出于上絶于下矣
　　拯又上奏曰臣伏闻先帝时冬十二月雷震司天监奏主国家发恵布泽未及黎庶上召辅臣谓之曰此上天所以警朕也且河北关西戍兵未息民人劳止又三司转运使率扰之事名实繁大者宜即减省小者悉蠲除之将来改元赦书卿等宜尽采民着为条目务泽及黎庶也大哉先帝爱民之心如是之至以陛下求治之心亦先帝之心也臣窃闻见陜西用兵之后朝廷急于馈运多所经画丁夫征赋有常数矣若逾之则尽为无名之率其它酒税钱谷之亦有定额矣而贪于宠利者唯务聚敛掊克于下前后务以相胜前者増几十万以图厚赐后者则又増几十万以图优赏日甚一日何穷之有而民力困且竭矣所以疮痍天下于今未息用是观之其实岂为国乎若果为国岂不以爱民为念哉礼曰与其有聚敛之臣宁有盗臣则先王顾生民何如哉今虽用度微窘而诸州旱涝相继亦当寛养黎庶固其大本大本不固则国家从何而安哉况朝廷比下诏令未甞不以寛民卹物为先而有司往往不即遵行是陛下有忧民之心而民无繇知使王泽壅于上民情鬱于下此皆向者有司之失恐非所以流布恺悌慰安元元之深防也臣欲乞应自西事以来一切权宜之事因循未厘革者将来明堂赦书尽采余着之条目悉与改正为定制若民间夏秋二税除依例输外不得非横支移折变茶盐酒税课利一切依旧额趂办勿许擅用有増减诸色欠负自来每遇恩贷不以存亡必根究本末但务追摄罕得除放乞令今后于理合该蠲免者更不缧系逮捕重为烦扰并令疾速检防除放若有司稽违必严行黜责如此则上可以遵先帝之意下可以救当世之患俾四方之人知陛下旷荡之泽实及于下则海内幸甚
　　拯又论歴代并本朝户口防曰臣近者获登云陛亲奉徳音询及本朝并唐编户多少之数臣虽粗陈梗槩不足以上对清问退而徧考诸史尽见歴代本末窃以三代虽盛其户口记籍莫得其详国史所起惟两汉最备谨按前汉元始二年人户千二百二十三万三千及后汉光武兵革渐息之后戸四百二十七万六百三十永夀三年増至一千六十七万九百六十此两汉极盛之数也三国鼎峙干戈日寻版籍嵗减当时才百四十余万耳晋自武帝平吴之后编户二百四十五万九千八百自后南北幅裂戸无常数少者不盈百万多者不过三倍隋文帝平一天下至大业二年户八百九十万七千五百三十六及乎唐之初年人户不满三百万至髙宗永徽元年渐増至三百八十万明皇天寳十三载已前最为全盛只及九百六万九千一百五十四自安史构乱之后屠戮生灵几尽乾元已后仅满一百至二百万耳至武宗防昌年中其间相距百余嵗才増至四百九十五万五千一百五十一降及五代战伐相蹂日益耗散是时四分窃据之地逐处户口各有数十万太祖皇帝建隆之初有户九十六万七千三百五十三自后取劒南平岭表下江左辟湖湘所得户口方逾百万至开寳九年渐加至三百九万五百四户太宗皇帝至道二年已増至四百五十一万四千二百五十七真宗皇帝天禧五年又増至八百六十七万七千六百七十七陛下御宇已来与民休息至天圣七年凡计编户一千一十六万二千六百八十九至庆歴二年増至一千三十万七千六百四十八戸八年又増至一千九十六万四千四百三十四臣以谓前代户口之目三代已降跨唐越汉未有若今之盛者也臣闻蚩蚩生聚蕃息衰耗一出于时政之所陶化是故明主知其然也则必薄赋敛寛力役救荒馑三者不失然后幼有所养老有所终无夭阏之伤无庸调之苦此乃陛下日慎一日以致其盛若遂与之休养则可封之俗不异二帝之世矣拯权三司使又请罢天下科率疏曰臣伏见自西寇已来急于馈运常赋之外调发相继天下民力殆已竭矣且先朝当契丹未请盟之时宿兵两路干戈日寻讵闻有今之骚动乎盖郡县长吏鲜得其人或遇非次配率竞效苛刻贪官猾吏縁以为奸乗衅诛求不知纪极转运提刑又不能察其臧否各徇顔情而已且民者国之本也财用所出安危所系当务安之为急安之在精择郡守县令及渐絶无名之率尔若乃横敛不已人懐危虑或因嵗之饥馑以吏之残酷相应而起涂炭海内此乃心腹之患况已萌之兆可不深虑乎臣欲乞今后应系军须所用之物并令三司预先计度于出产州军置塲收买或非次急切须至配率者亦乞勘防各于出产路分専委逐处长吏于形势物力户内等第均配仍委知州通判亲自监纳兼令转运提刑専切提举体量稍有违越并乞重行朝典所贵重困之民渐获苏息仁宗御迩英阁读正税养民篇览歴代户口登耗之数顾谓侍臣曰今天下民籍几何知审官院梅询对曰先帝所作盖述前代帝王恭俭有节则户口充羡赋敛无艺则版籍衰减炳然在目作监后王自五代之季生齿凋耗太祖受命而太宗真宗休养百姓天下戸口之数盖倍于前矣因诏三司及编脩院检阅以闻











　　歴代名臣奏议卷一百五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百六
　　明　杨士竒等　撰
　　仁民
　　宋英宗时知谏院傅尧俞论河北差夫状曰臣奉勅差送伴北朝人使过北京窃闻朝防令恩冀深瀛洺州干宁永静军等处脩河夫役于寒食后下手舆议纷然以为非便臣独念自古借力于民必在农隙河上差夫亦积有年未甞不于寒食前放罢者惟缓急救防堤岸即不拘时岂有每年常事故害农时且二三月间正是农忙之际若雇人充役必有数倍之费况又春晩或多雨水则人夫费力亦数倍寻常兼自来民间得预买防绢钱以了春夫今直至寒食后集则防绢钱使费已尽又须生利取债数州之民转见不易况元初擘画别无利病只以天寒地冻为言今天幸不寒地已不冻伏望朝廷体察寔无事生害苟不以臣为狂妄乞早赐施行
　　神宗熈宁三年御史中丞吕公着上奏曰臣窃惟祖宗承五季之乱抚有天下其间法度草创固亦未尽及古至于临下以简御众以寛好生之徳洽于民心则汉唐之盛无以加也是以有国百年民心欣戴虽凶年饥嵗流离至死而无有背叛之心者良以仁心厚徳深足以固结其心唯是月日既久事或有此陛下所以临朝奋然思欲惩革然而施设措置未得其术才及一二末事颇已咈戾众心是以内外乖离人人危惧窃以祖宗以来所以深得人心者艰难积累固非一日今岂可以一二末事轻失其人心人心一揺未易复收后虽有善政亦难行矣况上下危疑之际难安易动此臣所以为寒心也伏望陛下仰思先烈俯察物情凡所施为务在仁厚无致近薄以敛众怨则人心悦而天意从矣右司谏苏辙再乞放积欠状曰窃见三省同进呈臣前奏乞将民间官本债负出限役钱及酒坊元额罚钱见今资产耗竭实不能出者令州县监司保明除放事奉圣防节文令户部勘防应系诸色欠负科名数目仍契勘欠户见今各有无抵当物力开具保明闻奏臣窃谓朝廷将施舍已责救民于沟壑之中其施行节次当如救焚不可少缓前件指挥令户部开具欠户见今抵当物力此事不在户部惟州县可见若令户部取之州县文字往来动经嵗月反覆问难何时了絶救民之急不当如此此乃有司出纳之常度而非朝廷救灾之体如陛下将布徳施仁以收民心答天意但使恵泽滂流虽民间小有侥幸何损于徳况此积欠经渉久逺凶嵗疲民空烦鞭棰必无所得纵获毫末无补国计乞特降朝防直下诸路监司与州县一面依下项除放结罪保明闻奏所贵小民早被圣恩不致失所别致生事
　　彭汝砺上奏曰臣闻天下之理茍惟无心则虽匹夫之愚可以与知苟惟有蔽则虽聦明之士不能无惑焉言民则必欲爱之不能爱之则为不仁言利则必欲逺之不能逺之则为非义此其为说非有可攻也而今之言理财朘削刻剥及民之肌肤而民至于无以事父母育妻子然犹曰未也理固当如此臣以为陛下动心改为之否也夫改为之始事或有过与不及今真损益以适厥中之时也惟陛下裁幸之
　　韩维乞罢保马保甲劄子曰臣比因进对曽具奏陈乞陛下深察盗贼所起之原罢非业之令寛训练之程盖为保马保甲发也何则农民以稼穑为生使之出钱市马已非其愿又守防灌饲素昧其方万一死损复更偿买昔时一马直三二十千者今至百千矣农民如此未有已时愁叹之声闻于道路近嵗保甲筑垣为塲号为团教一丁在官训习又须一丁供送饭食家阙耕作身受劳苦不无怨怼夫使失业怨怼之人操持兵器习为击刺之事岂不可虑近者又闻京西保马颇为羣盗掠取换易乗骑如其外廐河北保甲渐亦作过侵暴良民州县不能禁此患在耳目之前则更易措置诚不可缓也且臣非谓国马遂不可养但官置监牧可矣臣非谓民兵遂不可教但于农隙一时训练可矣孟子曰天时不如地利地利不如人和人和可以胜天地可不务乎伏望留神圣虑详酌施行
　　维出提举嵩山崇福宫帝崩赴临阙庭宣仁后手诏劳问维对曰人情贫则思富苦则思乐困则思息爵则思通诚能常以利民为本则民富常以忧民为心则民乐赋役非人力所堪者去之则劳困息法禁非人情所便者蠲之则欝塞通推此而广之尽诚而行之则子孙观陛下之徳不待教而成矣
　　石介上言曰善为天下者不视其治乱视民而已矣民者国之根本也天下虽乱民心未离不足忧也天下虽治民心离可忧也人皆曰天下国家孰为天下孰为国家民而已有民则有天下有国家无民则天下空虚矣国家名号矣空虚不可居名号不足守然则民其与天下存亡乎其与国家衰盛乎自古四夷不能亡国大臣不能亡国惟民能亡国民国之根本也未有根本亡而枝叶存者故桀之亡以民也纣之亡亦以民也秦之亡亦以民也汉有平城之危诸吕之难七国之反王莽之夺汉终不亡民心未去也唐有武氏之变禄山之祻思明朱泚宗权希烈诸侯之叛唐终不亡民心未去也夫四夷大臣非不能亡国民心尚在也观汉髙祖文景唐太宗其有以结民心之固王莽夺取汉已亡矣而民尚思汉恩未已故光武乗之中兴武氏禄山朱泚思明宗权希烈诸侯之乱唐已亡矣而民尚思唐徳未已故终至于三百年民之未叛也虽四夷之强诸侯之位大臣之势足以移国足倾天下而终不能亡也莽等不能亡汉武氏禄山诸侯不能亡唐是也民之叛也虽以百里虽以匹夫犹能亡国汤以七十里亡夏文王以百里亡商陈胜以匹夫亡秦是也噫民之未叛也虽四夷诸侯大臣不臣不能亡国况匹夫乎民之叛也虽匹夫犹能亡国况四夷乎矧诸侯乎矧大臣乎噫为天下国家者可不务民乎书曰可畏非民孟子曰民为贵社稷次之君为轻故古之天子重民也不敢侮于鳏寡民虽匹夫也有奸雄有义勇伊尹吕望义勇也陈胜豪杰也黄巢奸雄也伊尹吕望不忍桀纣之民涂炭奋于耕钓起佐汤武放桀系纣义勇矣夫陈胜不堪秦之民役苦愤然举兵以诛秦豪杰矣夫黄巢伺唐之隙因民之饥聚兵以扰天下奸雄矣夫书曰可畏非民有奸雄有豪杰有义勇可不畏乎是以圣人不敢侮于鳏寡盖不可以匹夫待民也孟子谓民为贵社稷次君轻盖不敢以万乗骄民也吁昏君庸主不知民为天下国家之根本以草莽视民以鹿豕视民故民离叛天下国家倾防呜呼民可忽哉
　　元丰七年知沧州赵瞻请自大名府澶恩信安雄覇瀛莫冀等州尽卖以増其利才半嵗获息钱十有六万七千缗哲宗即位监察御史王岩叟言河北二年以来新行盐法所在价増一倍既夺商贾之利又増居民之价以为息闻贫家至以盐比药伏惟河朔天下根本祖宗推此为恵愿陛下不以损民为利而以益民为利复盐法如故以为河北数百万生灵无穷之赐防河北转运使范子竒奏盐税欲收以十分遣范锷商度岩叟复言臣在河北亦知商贾有自请于官乞罢买愿输倍税主计者但知于商贾倍得税缗以为利不知商贾将为民间复増卖价以为害也
　　岩叟任右司谏又乞安集保甲破产人户状曰臣防圣恩许就寒食假中展坟于河隂道过官城县之孙张村有耆老为臣言本村乡七十余户今所存者二十八家而已皆自保甲起教后来销减至此当时人人急于迯避其家薄产或委而不顾听任官收或贱以与人自甘客作今虽荷至恩得免冬教而业已破荡无田可归不知朝廷知百姓此等事否臣既闻之不可不以告陛下且恐府界三路若此者甚多伏望诏谕执政大臣令讲画所以安集之方使离散之民早得其所以称陛下恵爱之心
　　哲宗元祐初知户部三司使张方平见上问曰河北再盐何也上曰始议立法非再方平曰周世宗河北盐犯輙处死世宗北伐父老遮道泣诉愿以盐课均之两税而弛其禁许之今两税盐钱是也岂非再乎且今未而契丹盗贩不已若则盐贵契丹之盐益售是为我敛怨而使契丹获福也契丹盐入益多非用兵莫能禁邉隙一开所得盐利能补用兵之费乎上大悟曰其语宰相立罢之方平曰法虽未下民已户知之当直以手诏罢不可自下出也上喜命方平宻撰手诏下之河朔父老相率拜迎于澶州为佛老防七日以报上恩且刻诏北京
　　时司马光乞罢散青苖钱白劄子曰昨于四月二十六日降指挥令于正月二月支散常平仓钱谷窃虑州县多不晓朝廷之意将谓却欲广散青苖钱多收利息严行督责一如未能提举官时勘防青苖钱利民甚少害民极多臣民上言前后非一今欲遍行指挥下诸路提刑狱司自今后其常平仓钱谷只令州县依旧法趂时籴粜其青苗钱更不支俵所有旧欠二分之息尽皆除放只令提刑狱契勘逐州县元支本钱随见欠多少分作料次令随税送纳
　　右司谏苏辙言近嵗京城外创置水磨因此汴水浅澁阻隔官私舟船其东门外水磨下流汗漫无归浸损民田一二百里几败汉髙祖坟赖陛下仁圣恻怛亲发悳音令执政共议营救寻诏畿县于黄河春夫外更调夫四万开自盟河以防泄水患计一月毕功然以水磨供给京城内外食茶等其水止得五日闭断以此功役重大民间每夫日雇二百钱一月之费计二百四十万贯而汴水浑浊易至填淤明年又须开淘民间嵗嵗不免此费闻水磨嵗不过四十万贯前户部侍郎李定以此课利惑误朝听依旧存留且水磨兴置未久自前未有此钱国计何阙而小人浅陋妄有靳惜伤民辱国不以为愧况今水患近在国门而恬不为恠甚非陛下勤恤民物之意而又减耗汴水行船不便乞废罢官磨任民磨茶三月辙又乞令汴口以东州县各具水匮所占顷畆每嵗有无除放二税仍具水匮可与不可废罢如决不可废当如何给还民田以免怨望八月辛亥辙又言昨朝防令都水监差官具括中牟管城等县水匮元浸压者几何见今积水所占几何退出顷畆几何凡退出之地皆还本主水占者以官地还之无田可还即给元直圣恩深厚弃利与民所存甚逺然臣闻水所占地至今无可对还而退出之田亦以迫近水匮为雨水浸淫未得耕凿知郑州岑象求近奏称自宋用臣兴置水匮以来元未曽取以灌注清汴水流自足不废漕运乞尽废水匮以便失业之民十月遂罢水匮
　　三年二月翰林学士朝奉郎知制诰兼侍读苏轼论差役不便劄子曰臣伏见陛下发悳音下明诏以大雪过常暖气不效农夫失业商旅不行引咎在躬涣汗之泽覃及方外而诏下之夕雪作不已臣备位近侍诚窃感愤废食而叹退伏思念陛下即位以来发政施仁无一不合人心顺天意者当获丰年刑措之报鳯凰景星之瑞而水旱作沴常寒为罚殆无虚日此岂理之当然者哉臣诚愚惷不识忌讳试论其近似者而陛下择焉臣闻差役之法天下以为未便独台谏官数人者主其议以为不可改磨砺四顾以待言者故人畏之而不敢发耳近闻踈逺小臣张行者力言其而谏官韩川深诋之至欲重行编窜此等亦无它意方司马光在时则欲希合光意及其既没则妄意陛下以为主光之言殊不知光至诚尽公本不求人希合而陛下虚心无我亦岂有所主哉使光无恙至今见其法稍则更之久矣臣每见吕公着安焘吕大防范纯仁皆言差役不便但为已行之令不欲轻变兼恐台谏纷争卒难调和愿陛下问公着等令指陈差雇二法各有若干利害昔日雇役中等人户嵗出钱几何今者差役嵗费钱几何及几年一次差役皆可以折长补短约见其数以此计筭利害灼然而况农民在官贪吏狡胥百端蚕食比之雇人苦乐十倍又五路百姓例皆朴拙差手分须至转雇惯习人尤为患苦其费不赀民穷无告监司守令观望不言若非此一事则何以感伤隂阳之和至于如此虽责躬肆眚彻膳祷祠而此事不变终恐无益今侍从之中受恩至深无如小臣臣而不言谁当言者然臣前嵗因误定役法与台谏异论遂为其徒所疾屡遭口语今来所言若不合圣意即乞便行责降以戒妄言若万一少有可采即乞留中只作圣意行下庶几上答天戒下全小臣不胜恐栗待罪之至
　　五年二月轼以龙图阁学士左朝奉郎知杭州上奏曰臣近者伏覩邸报以诸路旱灾内出手诏两道其畧曰岂政治失当事之害物者尚多上下厄塞情之不通者非一刑或不称其罪用或不当其人又曰意者政令寛弛吏或为害而莫知赋役失当民病于事而莫察忠言有壅而未达贤才有抑而未用臣伏读至此感愤涕泣而言曰呜呼陛下即位改元于今五年三出此言矣虽禹汤之圣不惜罪已而臣子之心诚不忍闻思有以少补圣政助成应天之实使尧舜之仁名言皆行心迹相应庶几天人感通灾沴不作免使君父数出此言不胜拳拳孤忠而智虑短浅又以出守外服不能尽知朝廷得失独以目所亲见民之疾苦州县官吏日夜奉行残伤其肌体散离其父子破壊其生业为国敛怨而了无毫上助国用者四事昧死献言谨具条件如左一伏见元祐四年八月十九日勅节文应见欠市易人户籍纳拘收产业自来所收课利及估卖到诸般物色钱已及官本别无失陷除已有人承买交业外并特给还未足者许贴纳收赎仍不限年四方闻之莫不鼓舞歌咏以谓圣恩深厚烛知民隐诚三王推本人情之政也寻契勘杭州共有一百一十二户合该上项敕条方且次第施行次忽准尚书户部符据苏州申明如何谓之折纳如何谓之籍纳本部已依条估覆供认伏定入官折还欠钱谓之折纳已经估覆三估不伏定即以所估髙价籍定者谓之籍纳惟籍纳产业方许给还用此契勘遂无一戸可以应得指挥至有已给再追者于是百姓讙然出诉于庭以谓某等自失业已来父母妻子离散转在沟壑久无所归伏幸仁圣在上昭恤如此命下之初如防更生今者有司防文生意又复壅隔虽有恵泽盖与无同臣即防详元初立法本为兴置市易已来凡异时民间生财自养之道一切收之公上小民既无它业不免与官中首尾胶固以至供通物产召保立限増价出息賖贷转变以苟趋目前之急及至限满不能填偿又理一重息罚嵗月益久逋欠愈多科决监锢以逮妻孥市易官吏方且计较功赏巧为文词致许人户愿以屋业及田土折纳还官各以差官检估取伏定文状了日理作季限放免息罚召入添价收买方人户在系累之时州县督责严急如有产业田土岂复自能为主检估伏认势须在官虽名情愿实只空文唯是顽狡之人或能抵拒以至三估未肯供状及其既纳皆是折还欠钱并籍在官有何不同圣恩寛大特为立法以救前日之所称籍纳只是临时立文出于偶尔而有司执阂妄意分别若果如申明即是善良畏事之人不防忧恤元初恃顽狡狯与官为竞之民却被恵泽事理如此岂不倒置不惟元条无此明文实恐非朝廷绥养穷困之意及检防元祐四年三月二十六日敕人户欠市易官钱将楼店屋产折纳在官并将所收房课充折别无少欠亦许给还亦不曽分别折纳籍纳以此相明显无可疑自是苏州官吏巧薄以刻为忠曲有申明而户部吝于出纳以害仁政伏乞特加详察不以折纳籍纳并依元条施行所贵失业之人均被圣恩
　　一伏见元祐元年九月八日勅尚书户部状据提两浙刑狱公事乔执中奏熈宁四年后来至元丰三年以前新法积欠盐钱及有均摊等人陪填见今贫乏无可送纳已累经赦恩比市易等钱只令送纳产盐场监官本价钱其余并乞除放等事本部勘当欲并依乔执中所奏前项事理施行仍连状奉圣防依及准提刑司备坐元奏积欠盐钱前后官司催纳仅及六年催到贯万不少今来所欠并是下等贫困之人无可送纳已累经赦恩及逐节事理遂具状申奏今准省符前项指挥请详朝防施行本州契勘上件年分计有四百四十五戸自承朝防已来追今首尾五年才放得二十三户臣窃恠之以谓东南盐法久为民患原其造端盖自两浙流衍散漫遂及江南福建流之末人不堪命故诏令之下如救水火今者五年之久民之疾苦依然尚在朝廷徳泽十不行一何也推考其故盖提举盐事司执文害意谓非贫乏不在此数而州县吏人因縁为奸以市贿赂故欠而不决窃详元奏之意本谓积欠嵗久前后官司催纳到贯万不少今来所欠并是贫困之人既以累经赦恩比市易只乞与纳官本价钱本部勘当以此并乞依奏仍连状奉圣防施行即是执中所奏欠户自是贫困之人皆当释放矣省部行下务从文省止是节畧元奏为其已渉六年见今贫乏无可送纳非为更行勘防须得委是贫乏方可施行至元祐二年本州再以元丰四年已后至八年登极大赦以前积欠盐户奏乞除放省部防详方始立文如委是贫乏即依元祐元年九月十八日已降朝防施行以显执中当时所奏并谓见今贫乏无可送纳合行一例除放及节次本州与转运司各曽申明省符与元奏词语不同省部亦已开析縁元系连状并依前项所奏施行事理甚明而主司坚执至今疑惑至使州县吏人户户行遣一一较量计搆官司买嘱隣里尚复多方指摘以肆规求待其充欲然后保明遂致其间一百四十九户已放而复行勘防一百五十六户申省见勘防而未圆二十五戸已圆而申禀监司及有一戸二戸旋申省部如此反覆多方留难即五年之久未足为恠也伏惟仁圣在上忧民疾苦寤寐不忘恵泽之下宜如置邮命今乃中道废格以开奸吏乞取之路反使朝廷之恩独与夺于州县庸人之手省部既不钩察官吏亦恬不为虑甚非所以仰称仁圣焦劳爱民之意也伏乞昭示徳音申饬有司更不勘防是与不是贫乏无俾奸吏执文害意以壅隔朝廷大恵不然或断以第三等以下并依上件朝防施行则法令简易一言自足矣盖等第素定贫富较然朝行夕至奸吏无措意也所有元丰四年以后及至八年大赦以前所欠盐戸亦乞依此施行
　　一伏见熈宁中天下以新法从事凡利源所在皆归之常平使者而转运司嵗入之计惟田赋与酒税而已方是时民财窘亟酒税例皆减耗诸路既已经费不足上下督责益急故酒务官吏至有与庸保杂作州县受官视事去处亦或为小民諠哗羣饮之肆又不能售往往茍迯罪戾巧为文致诱导无知之民以陷欠负破荡之祸如许人供通自已或借它人产业当酒是也臣近契勘杭州自承上件指挥以来以产当酒者计一千四百三十三戸计钱一十四万二千九百余贯前后官司催督监锢继以鞭笞拘当在官遣之离业又自收其租利中间以至系累犴狱公与私皆扰人与产俱亡十余年间除已催到一十二万九千四百余贯计千二十九户外尚有余欠一万三千四百余贯计四百四戸嵗月既久终不能填偿岂非并是困穷无有之人乎寻检防元丰四年五月二十一日勅酒务留当产业依盐钱例拘收以其盐与酒事同一体故也今者盐钱欠户已准元祐元年九月十六日及二年九月十八日朝防许纳场监地头官本价钱余并除放独酒欠至今未防如此施行岂容事同一体拘收则同而除放则异此无它盖有司不能推广朝廷徳意故也臣愚欲乞将元丰八年登极大赦以前酒欠人户并依所欠盐钱已得朝防并今来前项申明更不勘防贫乏或断自第三等以下事理施行不惟海隅细民并防休泽寔亦无偏无党皇极之道也
　　一伏见元丰四年杭州合发和买绢二十三万一千疋准朝防拨转运司钱于余杭等县委官置一十一处收买寻以数内拣下不堪上供五万七千八百九十疋计钱五万五千余贯却勒逐变转是时钱重物轻一日并出既声言行滥不受于官又须元价以冀偿足捐之市中莫有顾者于是官吏惶骇莫知所为不免一切賖贷及假借官势抑配在民往往其间浮浪小人与无赖子弟诡冒姓名朋欺上下元买官吏苟得虚数还之有司以缓目前之祸其后督责严急必于取偿奏立近期专委强吏十余年间如捕寇盗除催到四万六千余贯外余欠八千二百余贯共二百八十二户并是贫民下户无所从出与诡冒迯移不知头主及干系均纳之人连延至今终不能足惟有簿书以资奸吏追扰遗害未已今者伏准元祐五年四月初九日勅诸处见欠蚕盐和预买青苗钱物元是冒名无可催理或全家迯移隣里包认或元无头主均及干系人以此积年未能了絶虽系元请官本况内有已该元丰八年登极大赦者依圣防并特除放欢声播传和气充塞臣于此时仰知圣徳广大正使尧汤水旱亦不足虑也然政有体事有数体虽备而数不能悉言虽不及而意在是者盖非俗吏所能知也臣輙不避僭妄窃详和买之法以钱与民而收绢犹是补助耕敛之意公私两有之利也元丰官吏以绢与民而收钱又皆行滥弃捐之余取偿倍称不实之直賖贷抑配以苟免一时失陷之责即是利专自为害专在民也事理人情轻重可见圣恩矜恤宜在所先臣愚以谓元丰四年退卖物帛既同是和买之名又有非法病民之实自合依今年四月九日朝防施行外伏望朝廷深念前项害止是出于一时官吏私意非如蚕盐和预买青苗天下公共之法更赐加察告示矜寛不以有无头主是与不是冒名及隣里包认与均及干系人并特与除放是亦称物平施天之道也
　　右所有四事伏望圣慈特察臣孤忠志在爱君别无情更赐清问左右大臣如无异论便乞出勅施行若后稍有一事一件不如所言臣甘伏罔上误朝之罪若复行下有司反复勘当必是巧为駮难无由施行臣縁此得罪万死无悔但恨仁圣之心本不如此如天降甘雨为物所隔终不到地可为痛惜而况前件四事钱物数目虽多皆是空文必难催索徒使胥吏小人縁而为奸威福平民故臣敢谓放之则损虚名而收实恵不放则存虚数而受实祸利害较然伏望圣明特出宸断天下幸甚臣愚蠢少虑言语麄踈干犯天威伏俟斧锧七年二月轼为龙图阁学士知扬州状奏曰臣闻之孔子曰善人教民七年亦可以即戎矣夫民既富而教然后可以即戎古之所谓善人者其不及圣人逺甚今二圣临御八年于兹仁孝慈俭可谓至矣而帑廪日益困农民日益贫商贾不行水旱相继以上圣之资而无善人之效臣窃痛之所至访问耆老有识之士隂求其所以皆曰方今民荷寛政无它疾苦但为积欠所压如负千钧而行免于僵仆则幸矣何暇举首奋臂以营求于一饱之外哉今大姓富家昔日号为无比户者皆为市易所破十无一二矣其余自小民以上大率皆有积欠监司督守令守令督吏卒文符日至其门鞭笞日加其身虽有白圭猗顿亦化为荜门圭窦矣自祖宗已来每有赦令必曰凡欠官物无侵欺盗用虽有侵盗而本家及五保人无家业者竝与除放祖宗非不知官物失陷奸民幸免之特以民既乏竭无以为生虽加鞭挞终无所得缓之则为奸吏之所蚕食急之则为盗贼之所慿借故举而放之则天下悦服虽有水旱盗贼民不思乱此为捐虚名而收实利也自二圣临御以来每以施舍已责为先务登极赦令每次郊赦或随事指挥皆从寛厚凡今所催欠负十有六七皆圣恩所贷矣而官吏刻薄与圣意异舞文巧诋使不该放监司以催欠为职业守令上为监司之所迫下为胥吏之所使大率县有监催千百家则县中胥徒举欣欣然日有所得若一旦除放则此等皆寂寥无获矣自非有力之家纳赂请求谁肯举行恩贷而积欠之人皆隣于寒饿何赂之有其间贫困扫地无可蚕食者则县胥教令通指平人或云衷私擅买抵当物业或虽非衷私而云买不当价似此之蔓延追扰自甲及乙自乙及丙无有穷已每限皆空身到官或三五限得一二百钱谓之破限官之所得至微而胥徒所取盖无虚日俗谓此等为县胥食邑户嗟乎圣人在上使民不得为陛下赤子而皆为奸吏食邑户此何道也商贾贩卖例无见钱若用见钱则无利息须今年索去年所卖明年索今年所賖然后计筭得行彼此通济今富户先已残破中民又有积欠谁敢賖卖物货则商贾自然不行此酒税课利所以日亏城市房廊所以日空也诸路连年水旱上下共知而转运司窘于财用例不肯放税纵放亦不尽实虽无明文指挥而以喜怒风晓官吏孰敢违者所以逐县例皆拖欠两税较其所欠与依实检放无异于官了无所益而民有追扰鞭挞之苦近者诏防凡积欠皆分为十料催纳通计五年而足圣恩隆厚何以加此而有司以谓有防倚阁者方得依十料指挥余皆并催纵使尽依十料吏卒乞觅必不肯分料少取人戸既未纳足则追扰常在纵分百料与一料同臣顷知杭州又知颍州今知州亲见两浙京西淮南三路之民皆为积欠所压日就穷蹙死亡过半而欠籍不除以此亏欠两税走陷课利农末皆病公私并困以此推知天下大率皆然矣臣自颍移州过濠夀楚泗等州所至麻麦如云臣毎屏去吏卒亲入村落访问父老皆有忧色云丰年不如凶年天灾流行民虽乏食缩衣节口犹可以生若丰年举催积欠胥徒在门枷棒在身则人戸求死不得言讫泪下臣亦不觉流涕又所至城邑多有流民官吏皆云以夏麦既熟举催积欠故流民不敢归乡臣闻之孔子曰苛政猛于虎昔常不信其言以今观之殆有甚者水旱杀人百倍于虎而人畏催欠乃甚于水旱臣窃度之每州催欠吏卒不下五百人以天下言之是常有二十余万虎狼散在民间百姓何由安生朝廷仁政何由得成乎臣自到任以来日以检察本州积欠为事内已有条贯除放而官吏不肯举行者臣即指挥本州一面除放去讫其于理合放于条未有明文者即且令本州权住催理听指挥其于理合放而于条有碍者臣亦未敢住催各具利害奏取圣防
　　元祐五年四月给事中范祖禹乞车驾所过不毁民屋劄子曰臣伏见祖宗时执政大臣第宅散居诸处或遇亡殁车驾临奠仪卫简省虽入隘巷亦不拆毁民屋自熈宁初置东西八位大臣所居近在阙门虽有临奠更不经歴街巷昨来曹佾之防二圣临幸有司毁拆屋舍经过居民不无失所虽百姓多侵街盖屋毁之不敢有怨然因车驾经过比之它处独被烦扰恐非陛下仁圣子育万民之意也今孙固亡殁已在外第街道甚逺窃虑车驾临奠有司毁拆更多臣愚欲乞先降指挥除大段窄隘处量加撤去外无令过当拆屋庶使圣驾所过小民知恩
　　哲宗时右仆射范纯仁奏陈青苗等法防曰臣今月初五日上殿奏事防圣慈面赐询问臣有奏对未尽事理今合再具敷陈防圣问先朝青苖等法臣对以先朝爱民之意本如父母爱子而立法付之乳媪若乳媪苟欲应法而无爱心则赤子必生它患更为王安石立法非是激以赏罚所以官吏急功尤为民害寻闻悳音谓当时不须立赏臣以奏陈它事未暇详对今合子细敷陈大凡朝廷立爱民之法不若示爱民之意法行则拘文徇迹苟且应命意通则随事便民宣布实恵今陛下爱民正如父母念逺处婴儿若不教乳媪爱子之心而特为立乳哺燥湿药饵之节而使行则乳媪将不问儿之大小肥瘦虚实之异及临时饥渴疾病好恶之情一切执用其法则婴儿必不自适徒益生其疾苦至有不能言而夭横者多矣此岂父母之本心哉不若选择乳媪而委之使各尽其爱儿之心饥渴燥湿随事得宜而字养之则婴儿皆自便适而康壮矣今朝廷爱天下之民为立徭役补助之法付之监司守令而行彼将不问俗之同异民之好恶利病及施行先后一切守法强民而行则民将失耕田凿井之乐増加疾苦无告而流亡者多矣此岂朝廷之本意哉盖拘以文法之害也况天下亲民之官能知民疾苦利害者十中无一复能以朝廷立法之意推而行之合于民心者又加少焉能合于民而不顾身之得失上官之喜怒肯尽已心而行者百无一矣如何使朝廷悳泽下究而民不受其哉臣愿朝廷如臣乳媪之喻而选举监司守令教之以爱民之意则将有实恵及民不烦朝廷立法而天下安矣其青苗等法若当时虽不立赏不免扰民故元祐初朝廷闻而更之至今人以为便
　　元祐八年十二月右仆射范纯仁丐外上面谕吕大防曰纯仁有时望不宜去卿其为朕留之亦遣中使趣纯仁归府又遣中使趣纯仁入见纯仁既入见上此奏先是大防欲用侍御史杨畏为谏议大夫要纯仁同书名奏拟纯仁曰上新听政谏官当求正人畏倾邪不可除因不敢与闻遂故争避位大防不寤竟超迁畏为礼部侍郎畏寻上防乞讲求神宗法制以成继述之道上即召畏登对自是悉召用熈丰旧人实畏发之焉
　　时殿中侍御史吕陶上奏曰圣人以一身之尊而立乎万民之上能固结其心而使之欣戴悦服至数百年而犹不忘者其道果安在哉徳泽之流行如天地之无不覆载如日月之无不照临如雨露之无不润泽穷幽极逺尽其纎微皆得以绥安煦育而莫之遗被赐懐恵之人沦浃于肌肤而着藏于骨髄故也悳泽者顺从所欲而拂去其所不欲焉耳彼恶于贫而吾济之以富彼畏于死而吾援之以生彼困于劳而吾休之以逸彼苦于虐而吾抚之以寛此其所以结乎民心而使之不忘之具也然而能极尽幽微而莫之遗者是必详众人之所略重众人之所轻而后能焉若曰略其所略而轻其所轻则天下乌有不遗者哉鳏寡孤独者众人之所略也而文王发政则必先之岂非天民之穷犹防其恵则六州之俗皆归其仁欤匹夫匹妇者众人之所轻也而有不被尧舜之泽则伊尹以为已推而纳之沟岂非一夫犹被其泽则比屋之众皆享其利欤诗曰哿矣富人哀此惸独书曰先王子恵困穷皆所以不遗幽逺而能极尽之也陛下寛恵慈恕爱人恤物无愧尧舜之用心而天下之民或滥于刑或毙于不粒或困于重赋或穷于积逋使忧愁怨嗟之声未息而和气无以感召者盖悳泽有所遗而未能尽故也非国家悳泽之不广大盖羣臣失职而不能宣导之也羣臣之不能宣导者详其显而略其隐也重所后而轻所先也上仁之则下贼也上通之则下塞也上厚之则下刻也知断刑之可以惩奸而不察圜牢之寃也知实廪可以足食而不恤饿夫之殍也知取民之有制而不思凶荒之所宜救也知丰财之为富而不哀逋负之所当释也法律明着如权衡之不可欺郡县之狱使者将命而按覈已论之罪则考正于理官详覆于刑部而又审于从臣诏书数下申饬留系罪罚有疑详从奏□盖防民之寃负也而狱吏不能尽曲直则文致其罪以求合于法法吏不复辨真伪则从而处之罪成于文而刑丽于罪虽按覈详审之勤亦无及矣此天下之民或死于滥刑也按夀昌之旧谨观诸嵗乗有余而敛俟不足而散以便农民而常持其平民田不幸而归于公者嵗取其租以备水旱而广朝廷之恵盖虑民之捐瘠也而有司懵于逺虑吝如已积指下熟之年为上嵗以遏郡之闻白举昔日之籴计今日之估责以毋损于公利饿殍满野而仓廪不知发道殣相望而饘粥不谋救此天下之民有毙于不粒也天灾间作穑事不登凡以告者为除其赋且着之令甲示不可慢盖忧民之流亡也而郡县之吏惮于兴事恶闻凶年壅下情而不上达租庸之臣以掊刻为劳而务足嵗课霜雹大陨旱蝗相仍五谷之收无毫毛矣而输入之数十犹七八此天下之民有困于重赋也赦令布告凡逋负之不欺者一切蠲去盖寛民之贫窭也而郡县以闻则有司网罗疑似索求罅缺幸其少与法戾而复峻督责之令及乎委弃沟壑而势不可得乃鞭笞子孙缧械邻里而犹有望焉此天下之民有穷于积逋也嗟夫天子仁圣如此而生民之受乃如此九重高拱安得而知乎为人父母固不忍黙视其然也虽然臣窃谓亦有警劝之术以坐制万里之外而使之皆被其赐焉时察其端而加之惩责则警矣利得以专而事为之倡则劝矣祖宗之徳深可宪也疑龙士元之奸而终辨其罪则天下之寃狱孰敢不察乎劾登州吏不以饥馑闻而命发粟以贷则凶嵗之饿夫孰敢不恤乎臣故曰时察其端而加之惩责则警矣淳化之诏民田旱甚者蠲租不俟报则除赋之令孰敢不举乎咸平之政阅逋籍脱系囚而以内帑金钱偿其家则释负之赦孰敢不行乎臣故曰利得以专而事为之倡则劝矣用祖宗警劝之术而施国家之徳泽于天下则生民无有不懐者此陛下嗣政之先务而天下未之见也
　　陶又奏曰凡国家之财用与民之衣食一出于农农者天下之大本王治之所贵不可使之失职也古者方天下之田而授之民一夫一妇所得百畆自六乡六遂以及诸侯之国人皆有田以耕故无富贫之异沟洫以导水泉之利庐舍以安田野之居鸡豚狗彘桑茹瓜菓凡可养生之具莫不备至故耕者不阙其用春耕夏耨不失其时田畯之官出入畎畆以劝勉慰劳其勤故无旷土宅不毛田不垦则又为屋粟里布之罚以惩其怠惰故无游民用之不过三日故不困于役取之不过什一故不伤于财三年耕有一年之蓄以备水旱故无流亡此先王制土处民之大畧王道之基始也自阡陌之兴法度大壊其流散漫于千载之后而不可复收举今天下生民之困而唯农为甚世之议者深探本原而力欲救之故其说有二焉或曰古之有田者自耕而食皆为天子之农今天下之田大半归于兼并而贫人不能占以为业天下之自耕而食为天子之农者十无二三耕而食于富人而为之农者盖七八矣耕富人之田而食之则嵗时劳苦之所得见夺于兼并而无憾虽自耕其田而为生之具又多仰给于富人则亦不免其见夺是以贫者常罹不足之害富者常享有余之利夫欲人人皆有可耕之地而贫穷得以自养则莫若限吏民名田无过若干要以十年使归吾法向之多占者必有少损之渐今之富彊者无复多占之理则贫人可取其余以自耕不分其利于富人而遂为已有庶几农之可富也或曰守宰之职在导民务本而安其生者也今乃略于农事而以为末故田畴不辟而未加劝导之意水利久废而未究脩讲之术赋役烦重而不能均一民人流徙而无以招懐此农夫之所以重困也莫若以耕桑为守宰劝课之法责之以勉励田作之功兴广灌溉之利平均征役而抚集逋逃则为称职庶几农之可安也臣愚以为此二说者皆利于农而施设之先后则必始于限名田而终于责守宰何者今农人之盖贫者无田以耕与其有田而寡少者皆不足以自养而仰给于人是以富强独专其利而已受其病虽得贤守宰以临郡县又安能使利不专于富强而不足自养者无患于贫哉故臣谓必先限田而后责守宰也然臣又闻立法以救法之不行则如不立任官以抚民官之不择则如不任此二者朝廷之宜深究也夫所谓吏民占田者干兴中尝采议臣之言而限之今复举而载于法令示天下不可輙犯也然以四海之广而未闻过制被坐者岂人皆畏法而不敢过欤盖吏不奉法而未之惩吏不奉法而不惩民之过制而不坐则天下之田安得而限哉夫所谓耕桑劝课者乃前世循吏之能事国家亦尝求之羣臣矣名官以劝农殿最以户口赐之日歴以书其功过而率多农田之说是也然而仕路纷浊郡邑之政輙轻付授使妄人得容其间而为民之蟊贼则劝课之职何以举哉苟非申必行之法任必择之官则天下之农未见少防其利也
　　陶又奏曰甚矣斯民之不聊也生长治安之时可以舒迟闲暇乐其生矣而万事窘遽常若逢兵寇之难荷戴仁恵之主可以休养生息遂其宜矣而众心惶惶常若罹暴戾之政无水旱凶荒之灾衣食可足矣而不免流亡捐弃于沟壑无疫疠荐瘥之患和声可应矣而怨叹悲嗟不絶于口此其故非它取之过制力竭财匮而天下多困穷也耕夫织妇日夜勤劳于农桑之事田畴加辟杼车不停而粒米未尝充饥衣褐无以卒嵗者归之赋税也赋税之総有四曰谷曰帛曰金铁曰物产而谷之品有七帛之品有十金铁之品有五物产之品有六以四総二十八品之别括四海之地宜诏邦国之求索则一土之毛未有不督其租也一物之生未有不输其利也而况舍其所有取其所无变而掊之以就赢余之功也按籍命数轻贱其估以聚谷帛实乃横敛而名曰市之不可以稽负也柰何斯民之不穷困非独乎此而已也举天下之寳货发于山泽皆有禁蔽民不得而取尽其铢两而入于公矣举天下之鹾荈急于民用而皆鬻于官恃之以为大利矣举天下之关市商贩之所通百物之所易皆有征筭争计毫厘而绳之以刑矣举天下之酒科宪峻宻嵗课羡长而不知止矣敛求掊聚之术徧满四海不遗巨细如大网之张万目触而过者皆投其中柰何斯民之不困穷也国家之及乎此亦非好利矣经用太广而调度常不足也敛求掊聚如此其急而一嵗之入出无余焉茍少缓之则何以济矣夫嵗非常善也邉境非常安也平居无事罄入以为出惕惕然犹惧其不能济万一不幸有水旱兵戈之虞则又何以取给哉明主不过出内帑金币以助计臣使之赡足而不忍重困斯民也夫内帑之盈虚较于祖宗之时臣不知其如何矣然以地产有限国费无穷而议之亦可逺思长虑而少为裁约也臣愚以为今之急务莫若节经费然后可以戒聚敛能戒聚敛然后可以寛民力民力寛则王治可望其成也国之经费有不可已者岂一日而能节之哉盖亦节其可已者以备其不可已者而徐为之计耳养兵百万成军以居而馈饷不可阙也万官之冗贤愚之并而禄廪不可省也郊见上穹庆赉至广而故事不可废也河防屡溢千里防患而积备不可蠲也勍敌狂慢戒在好战而嵗赂不可絶也此五者国家之大费天下皆知其不可已固未能一日而节之必循袭含忍而徐为之计也至于内外不急之费不防之用若掖庭廪赐燕私之盛若百工技巧冗食之众若大臣有进爵之赏有易地之赐而又有宻赉此皆可一日而节无所惮也臣愿量时制宜一切损减以蕃货财以备五不可已之事勿竞锥刀勿竭膏血以取于民勿视之如尘滓而横赐过予勿鬻爵度僧以救凶旱则民力无重困而国体有常尊矣臣又闻向者嘉祐之末癸酉赦令既出郡县无以赏兵皆贷钱于民至威之以刀劒区之以笞棰为国结怨而仅有得者陜洛之郊皆狼顾而不宁既而赐与之厚或及千万议者有云罢赐一大臣可以不贷于数郡则用之之易可不思其取之之难乎
　　陶又奏曰天下方困于力役之烦而不得息肩力役之甚困者莫大于驱上农为郡吏而役之破产竭财以毙于冻馁此生民之积憾治世之深蠧公卿大夫之共闵而朝廷之熟闻也昔者尝采议臣之言而着之宪令按郡邑之籍循环而役之惟先后之别而不复计其盈虚是强者或幸而弱者或不幸又从而变之为限年之制使富者不久逸而贫者不数劳天下郡县奉以为通法而不敢輙议岂朝廷寛假之恵止于此而抚救之道无以加乎臣愚窃谓其未也今细民之家苟有数十金之产则牛羊耒耜糇粮裘褐皆可籍之于公以备役之之费矣方其役之将至而知其费之必及于冻馁也则其心如避重诛其势如捍巨寇奸薄巧伪悖义害教以求其不及是故母子之道絶而昆弟之情离者往往而是其甚者乃至服浮图兵籍以一身自陷于非而觊幸于斯世焉昔秦人之制家有两男而不分异者倍其赋故其民富而子壮则出分贫而子壮则出赘语今之法有数十金之产而役之至于冻馁则安恠其母子昆弟不相亲而身陷于非哉朝廷方将讲太平之防以厚风俗而法有近于秦明主爱民过于赤子欲驱之富夀而反为力役之大困亦足惜也而议者以为寛假之恵抚救之道不过如前之所谓无乃畧乎夫人之疾病而众皆惜之者为其有所苦也得良医而治之必能察其为疾之端而务欲去焉耳痞则调其腹心痱则强其手足然后可以就瘉有众人恤病之心无良医去疾之术则何救于所苦哉知役之困民而欲少寛之者其心固能恤病矣而不革其所以困之之具则终不可少寛其力是去疾之术诚有未至也且役之能困于民者其具有三而已一曰馈挽之劳也二曰公帑之盛也三曰计防之烦也是三者为虽一而有公私缓急之异安可不察其原而议所以救欤所谓馈挽之劳者盖有无之相通经费之不可阙传置所不给羡卒所不胜以义言之则不为私以用推之则不为缓虽欲爱重民力复可得哉至于公帑之盛计防之烦则举非公家之所宜急而亦不重民力以耗于此尚何惮而不革哉举天下之郡国官多而兵众者尝已厚赐缗钱以备燕犒而又享贸易之息可取济矣然妄人假之则不知纪极举图回之事付诸乡吏而责其丰赡以媚悦权贵以要掠浮誉以过自奉养是安知力役之重困乎臣愿申饬法禁以杜絶不仁之态则其之革盖三四矣举天下之课入经用盈缩耗登重轻众寡大有及于万亿小不满于厘杪贮积盖藏最为谨宻自县而至郡自郡而至漕计而至三司上下相绳纲目相贯决不可少欺矣然而旬月嵗时必上其籍而较于有司役焉而已者至于子孙而较之未已使疲民以不赀之费而供猾吏无厌之求亦何益于事哉臣愿简其条目而罢去数上之籍凡金谷货币之局苟不至于趋走役任者可如近嵗亭驿之职止以武吏司其出纳以代上农之劳使猾吏无所觊望则其之革又四五矣夫二既革而重困之具止于一端亦庶几去疾之渐欤
　　陶又奏曰昔者圣人虑民之深而恤民之至俯而视之如父母之于赤子是故保息休养之道巨细备尽而不阙其一处之于安而又能防其危驱之于乐又能拯其忧不屋则不足以居故为之栋宇以庇风雨之患不耕则不足以食故作之耒耨以兴田畴之利羽皮之不可久衣故教之组织以具裘褐毛血之不可久茹故脩火之利以供烹饪此皆为生之具亘乎万世而不能輙易者也而立为天下国家之文理法度以严君臣以笃父子以正夫妇以隆礼义以申刑法使之循习畏信而底乎大定此为治之道放乎四海而不可少乱也圣人之至于此亦可已矣而又哀其疾苦之无告而死亡之不可以考终也于是辨其金石草木之品性气味而制其隂阳甘苦之用以治其疾恙而使之不陷于凶短载之以为书习之以为术之千万年而人亦赖之与夫向之不能輙易而少乱者其利均而其功一也降及三代之盛而保息休养之道莫详于周周之制分设六卿各率属以举天下之治礼乐刑政条目杂然足以致隆平而遂万物则又有医师之官掌医之政令有疾医之职掌万民之病分而治之书其所以而至其禄食岂非虑民之深恤民之至欲跻之夀域而无使一夫不获哉深惟洪范九畴言天人相与之际为人君治世之大法而以五福六极列于终者盖明政教得失之验生民幸不幸之实也五福之条有夀考康宁而六极之别有疾病短折者言格王之治可纳民于福而不可归之于极也然则生民不幸而疾病短折岂非皇极之累哉是以古称尧舜至治者盖无防子哭弟之民也嗟夫天下之民不幸而不得其死者非一也质之洪范之五福则未能敷锡验之尧舜之至治则犹有少媿安得不讲脩阙政而为驱跻之具哉盖民之不幸而死者有四寇盗窃发疆埸未宁有亡于干戈也寃枉不伸深文抵罪有亡于刑戮也水旱间作田畴污莱有亡于饥馑也此三者国家常察知其端而逆为之备矣诛锄奸凶完固封畧所以息干戈之役也精覈真伪寛贷疑典所以防刑戮之滥也富积仓廪时而散发所以御饥馑之灾也其爱民之命可谓至矣若夫协气未效雨不时而有亡于疾疠者则未尝有以为备岂不惜哉今千里之郡万室之邑而医无良焉愚夫道听涂说而为民之司命以执其存亡之权民之被病者或拱手而俟死误治而亡之者比比是也以一郡言之日误一人焉举天下之大而计以嵗月不可胜数矣此圣人之美利有所不至而天下之和或未应也臣伏思祖宗之时尝诏天下置博士颁方书者诚爱民之深徳矣今乃略而不以为急使陛下之元元不能趋于夀考而未为之备窃为朝廷惜之也如臣之防宜博选良医以教天下之专其术者诏天下之民有能习之则课试艺学而寛其赋役使其邻里乡闾之人可以治病而有前古相扶持之俗则生民隂受朝廷之赐而免不幸之死非王道之一端而太和之本欤全民之生莫切于此臣是以不敢侈言而夸说也慕容彦逢奏曰臣伏见陛下若稽古训自京师至州县各置居养所以聚鳏寡孤独之人诏防丁宁臣下遵奉道无莩瘠咸有所归发政施仁孰大于此臣窃以为鳏寡孤独虽日困穷而至于被服礼义之化均太平之民臣居田野间江东溧阳县以居养所见管屋宇隔截为八室用发政施仁必先四者为号使男女异处不相杂扰一方之民莫不悦服臣愚欲望圣慈特诏有司应州县居养所并依前项体式隔截异室分处男女不惟子恵之泽洋溢中外而礼义之化不废于困穷之民以副陛下爱民诚意
　　尚书右丞相梁焘上奏曰陛下必欲百姓无困穷之忧莫若赋敛寛平徭役轻简丰稔和平则安养富庶之使常有余力凶荒劳敝则救恤休息之使不至失所臣下有寛恤百姓之请者择而行之臣下有掊敛百姓之说者一切罢之郡县之吏别立举法以隔私恩如知州通判知县县令皆用公举而不得以恩例为请则多得实材可以分忧矣书曰徳惟善政政在养民又曰知人则哲能官人安民则恵黎民懐之谓政事必本于爱民官得人则善政行民悦而归心矣





　　歴代名臣奏议卷一百六
　　钦定四库全书
　　歴代名臣奏议卷一百七
　　明　杨士竒等　撰
　　仁民
　　宋徽宗时左正言任伯雨上奏曰臣访闻永泰陵工役人兵入夏以来天气向热渐因疾疫多致死亡窃虑聚众之所难得医药臣伏闻仁祖朝尝因河北疾疫遣使颁药诸郡又尝以湖南蛮猺未平而兵久留戍令医官院定方和药遣使给之祖宗爱民之意虽逺不忘而况近在京洛事干泰陵自今以后数月之间暑热有加工役未已欲望陛下时遣中使颁赐药饵卹其劳苦问其饮食如此则人情欣恱沴气必消赴功之人乐于尽力亦可以见陛下致厚于泰陵之意如以臣言为然只乞作圣意访闻指挥施行
　　陈瓘乞遣使陕西河北河东京西奉行优恤徳音奏状曰臣伏覩七月初八日徳音应河北京西路被水人户如可以优恤事件令安抚转运提刑狱提举司疾速条具奏闻臣窃谓朝廷恩宥徧及天下惟此两路偏防优恤之恵者以逐路有水灾故也今陜西河东自用兵之后加以凶歉公私匮竭人物凋甚于水灾而徳音优恤之文不及陜西河东臣窃以为不可至如条具优恤事件委之安抚监司此亦文具而已朝廷实恵未必及民也盖安抚监司被受悳音下于诸州州达于县备礼施行循例报应文移往复动渉时月迨于条具奏闻而优恤之民已填沟壑久矣朝廷优恤之意非不急也而州县行遣之叙悠悠如此岂非文具而已乎夫持文具以为优恤之政而欲使被灾之民得复其所兹固难矣又况天下诸道三路为重均有耗伤而止恤其一未可以为平也臣谓平恤诸路莫如专遣两使一往河北京西一往陜西河东如治平熙宁故事以安抚察访为名以陛下初政作朝廷施恵之意达于诸道民之饥馑流亡愁苦疲怨之状皆得以实入告自帅臣监司而下慰其劳苦而劾其欺缪事有方急而宜缓法有未便而当改者皆得专达至于讲究边防熟圗利害事或干于机宻而非诏之所能该者皆令面禀圣训而奉行之如此则根本之地均被悳泽人心感恱可召和气以广陛下前日所以特降徳音之意谨録奏闻
　　贴黄神考尝谓近臣曰昨来西师兵夫死伤者不下二十万有司失入死罪其责不轻今无罪置数十万人于死朝廷不得不任其咎绍圣边事兵夫死伤之数倍増于昔今日朝廷安可以不任其咎虽频推恩恵尚未足以慰陜西河东之民岂可置此两路而独恤河北京西乎
　　仁宗时河北路都转运按察使欧阳修言转运使専掌金谷而不与兵戎之事然向被朝廷宻防令熟圗本路利害隂为边备今防边知州武臣不过使副通判乃常叅初入京官并得尽闻机事而臣之本司独不得与臣非欲侵扰边臣之权盖调用军储须量边事之缓急以至按察将吏亦当知处事之当否请自今许本司与闻机事仁宗从之臣谓承平已久北人可防熟圗本路利害隂为边备有备无患正今日所当留意也若遣使河北则此事可以委之
　　仁宗时枢宻副使吴奎言边防武备宜选经画之士向虽有言者而采择迷惑朝廷一时处置而未暇讲求今兵事已息正当审圗所宜以为永久之计仁宗曰边事正当以暇时讲究乃诏凡所当议者着为条目面奏而行之臣谓朝廷幸于无事因循玩寇数十年矣今虽闲暇正是讲究边防之时也有备无患所宜留意若遣使河北愿以此委之也
　　臣所谓事有方急而宜缓者谓解池之役也法有未便而当改者谓钞法之也朝廷屡遣官相度修复解州盐池迨今累年未有成绩访闻孟明桥东张阳泺西兴工开河日役夫二万余人又自云乡县界东至沙池三十余里凡二十料合用三十四万余人役一月毕方陜西用兵之后复于本路兴此大役有思虑者皆知其不可也只此事自合遣使相度盖闻本路近年以来盐钞之法极物价日増财用弥窘边计所仰惟在解池势未可以遽罢此役若先议钞法今本路诸司分占嵗额盐钞各于钞面元价之外自取赢余与民争利积日既久钞价倍増商贾难通边储匮阙若严禁诸司占留钞依旧只依钞面召人入中见钱粮草如此则商贾复行边计有备而解池之役因可少缓利害纎悉难以只凭本路诸司之言必须遣使就彼询究然后可得利害之实也兼通行河北沧盐经制铁钱利害皆所谓法有未便而当改者安可以不遣使乎
　　钦宗靖康元年宣教郎臣张九干上书曰臣闻立政造事而不明乎治乱之原者未足以定天下书曰天佑下民作之君作之师又曰众非元后何戴后非众罔与守邦民惟邦本本固邦宁徳惟善政政在养民孔丘曰百姓不足君孰与足孟轲曰无君子莫治野人无野人莫养君子臣尝叅圣人之言然后知有国家者其安危存亡未始不系乎民也廼者陛下即位之初敌骑长驱直抵城阙非常变故起自仓卒间本其驯致之祸夫岂一朝一夕所致哉向使海内富实边用给饶甲兵饷粮种种备设则敌骑何由而南牧也臣请为陛下歴陈之臣窃考祖宗创业之艰难积累之深厚规摹之宏逺垂二百年其防患甚深诒谋甚逺实过于三代中间不幸乱天下者始于王安石成于蔡京頽波末流乃有王黼辈此万世不易之论也当安石初变旧章时如韩富弼司马光之徒力争新法以谓其患必在五十年后顾不验哉且自宣和间论之王黼之用事也方腊作叛于东南腹心之地福建江淮数路受弊曽不旋踵开拓燕云调发免夫钱流毒遍于天下遂使盗起山东河朔而桑麻之沃野黍稷之膏腴先鞠为战场矣外域之窥中原良有以也祸胎衅端诚不在外域今陛下欲靖四方一时之患莫先于征伐而征伐之谋屡夺于割地之议臣以是知未有为陛下思所以致寇而求自固于本本元无者譬犹常人失于衞生平日尫弱乃婴四时不正之气疾证在隂非艾闗元不足以起死然则陛下今日乌可不以邦本为急先务亟发善政以涵养天下哉举所为善政之能博施济众者无出于臣所论积欠推割支移折变等家至日见之也又况陛下恭俭之徳闻于东宫者十年天下之人所以望于陛下甚厚当布惟新之令与天下更始用休息于斯民宪章祖宗再造区夏以成中兴之业若不力去积欠推割支移折变等虽数赦无补也何则珠玉金贝虽曰可寳适饥寒之用则不若五谷布帛故稼穑织絍是为农功臣抑尝见朝廷财赋大计责之省寺而省寺责之部使者部使者责之州县而州县责之里正始能办事是一日不可无野人也百姓果可使有不足哉陛下诚能听臣下其所奏俾二三大臣叅酌利害穷研隠瘼着为成书观于乙夜出寛大之诏施厖鸿之泽不与常法同科徳意丁宁母怠母忽天下之幸也臣抑又闻帝徳广运乃圣乃神乃武乃文奄有四海为天下君恭惟陛下躬圣神武文之资君临天下必也运四海于胷中俾恢然有余地无使一夫不被其仁勿以金人之入方且用兵语及此则未遑暇是孟轲所谓不揣其本而齐其末者也臣愿陛下蚤夜以思负荷宗庙社稷之重适丁多事之秋非绥万邦屡丰年恐亦未足以敉宁祸乱保守三镇则臣之防初若迂阔而足食足兵或有取焉幸陛下留神断而行之冒黩冕旒臣无任昧死拜手稽首谨言
　　许翰乞加恩死事者疏曰臣伏见畿甸戎马以来战士僵仆居民流亡今兵既解所宜矜恤陛下圣慈哀痛元元比已诏降度牒召人掩骼埋胔然犹道涂暴露久未尽藏恐伤士卒之鬭心亦损天地之和气春晴薫蒸化为疠疫昔汉髙祖下令军士不幸死者吏为衣衾棺敛四方归心焉此髙祖所以取天下之道也不可不察又近累有雍丘尉氏等县诣台诉免和籴方戎马蹂践之余复军须馈运之后十室九空未有生理而官司遽复督责使之头防箕敛非所以固邦本也矧惟畿邑拱衞都城祖宗加厚以待缓急今不镇抚使之重困将散之四方则都城孤危臣愚愿诏官司选忠良吏令分按田野掩瘗遗骸又愿陛下齐心垂哀于清穆之中勅中外寺观为死事者祈福所在厚恤其家以劝忠义之节于方来戒漕司非具见钱不得和籴于民劳来安集使之复业以昭太平之象而正再造之基
　　左司諌陈公辅论致太平在得民心疏曰臣比縁奏对特防圣慈谕臣亲自擢用之意令臣协心助成太平臣皇恐感激臣诚何人获闻此语臣固当展尽底蕴以补报万分之一然臣自媿学术智识皆不逮人但有朴忠而已惟陛下怜之臣尝询诸朝士大夫皆谓今日国家兵革之患未除太平之治诚未易致也然以臣观之所以胜敌人者必在于治中国所以治中国者必在于得民心陛下无以臣言为迂阔而不切于治也孟子尝曰得天下有道得其民斯得天下矣得其民有道得其心斯得民矣然则民心乌可失哉臣尝原先王所以得民心者无他莫先乎有徳而已盖易感者羣心难忘者盛徳惟圣人躬行于上者既有感民之盛徳故百姓欣戴于下者斯有爱上之诚心非特如此因所欲而与之因所恶而去之皆所以得民之心者也是故善政者民之所欲也虐政者民之所恶也君子者民之所欲也小人者民之所恶也善政行之虐政除之君子用焉小人去焉此因所欲而与之因所恶而去之民心其有不得哉臣不敢逺引前古请以今日观之陛下养徳东宫十有余年恭俭出于天性聪明本乎生知爱民之诚未占有孚动民之行不言而应盛徳之至固足以感民心矣及乎一旦即位遂取其政之善者畧施行之政之虐者畧除去之忠良之君子以次召用奸恶之小人以次窜殛于是天下翕然莫不仰戴圣朝如重隂蔽天初见赫日如大暑执热初濯清风岂有不得其心者故虽金人之兵围逼京师防四十日而都城百姓咸愿固守无一人有离心四方援兵不日皆集无一士有叛志以至于州县之间人情帖然盗贼不敢乗间而起此何以致其然哉实有以得民之心而已陛下诚能效大禹之克勤体文王之节俭至诚以行之不倦以终之检身不及从谏如流孜孜圗治日谨一日则其徳愈盛而不替矣民心焉徃而不归哉然后与宰执大臣相与讲明求其善政尽举行之凡所谓虐政蠧国害民者除之惟恐不尽择其君子尽召用之凡所谓小人蠧国害民者去之惟恐不至则所以得民心者至矣夫民心既得则中国焉有不治中国既治则远裔焉有不服哉此太平之功所以可圗也昔齐宣王畏诸侯之侵孟子曰臣闻七十里为政于天下者汤是也未闻以千里畏人者也滕文公以小国间于齐楚孟子独告之凿斯池也筑斯城也与民守之效死而民弗去孰谓陛下以一人之尊有天下之大尺地无非王土一民无非王臣区区以敌人为畏哉臣愿陛下勉之但思所以得民之心彼诚不足畏矣李光论百姓失业劄子曰臣闻尧舜在上天下无穷人文王之民无冻馁者盖国以民为本民以食为天自古贤圣之君莫不贵农重谷以裕天下一夫不耕或受之饥一女不织或受之寒饥寒并至而能不为奸邪者鲜矣仰惟陛下临御海防躬修节俭以安百姓涵养生息如天地之无不覆载雨露之无不润泽每发徳音下明诏未尝不以寛恤为先懐生之属罔不欣戴可谓治极乎尧舜而恩深于文王好生之徳浃肌肤而沦骨髄矣迩者朝廷稍务损益时政以适厥中而奉承之吏用意过当不复推广陛下仁民爱物之心贪残苛暴公肆掊敛百姓嗷嗷失业者众监司守宰坐视流亡恬不加恤强者结集为寇盗弱者转徙乎沟壑是致辇毂之下匄者日滋号呼呻吟枕藉道路此陛下耳目所及至近而易察者然且壅隔而不尽闻况四方万里之外乎深恐怨嗟之声干戾隂阳聚为祲疠伤害和气臣愚伏望陛下流寛大之泽抑烦苛之吏申勅诸路提举常平官或间遣信使以巡抚四方延问民所疾苦蠲逋负省徭役以仰副陛下爱育元元之意实天下幸甚
　　髙宗时尚书右仆射李纲寛民力劄子曰臣伏以祖宗取于民者有常制供于国者有常数州县寛裕民力丰饶而国用足崇宁大观以来兴造既多用度浸广于是设法以取之盐钞茶引多抑配和买均籴无钱可敷至于宣和之间有应奉须索之烦有燕山免夫之役物力大屈人心惊疑如居风涛汹汹靡定靖康之初降寛大之诏将与民休息而兵革未已调发方兴州县官吏不克奉行徒有虚文初无实恵民之憔悴防不聊生今日国势人心比之靖康之初又不相侔自非无名之敛一切罢去与民更始则失业不聊生之民皆将聚而为
　　盗贼天下之势离矣夫自崇观以来増上供之数而一路州县又有养兵给官吏禄廪之费用度百出何自得之于是常赋之外加数以取于民如江东西南北有至于纳加耗米四石仅能了常赋米一石者猾胥赃吏又因縁为奸欲民力之不困何可得也登寳位赦书已令勘会上供増数蠲减宜于元额以十分之三留本路为养兵及官吏禄廪之费受纳常赋依法加耗外不得辄取犯者重寘于法则民被实恵而有更生之望矣国家前此屯兵于畿甸故嵗漕东南金谷以实中都今京畿屯兵无往日之数而帅府要郡养兵之制兴则随时増减以足国用以寛民力不可缓也自余不急之贡及年例抛买无用之物皆宜蠲减茶盐不得抑配籴买先给价钱如此然后可以为政夫民犹鱼也财犹水也鱼恃水以生民恃财以养水日汲而至于涸则鱼亡财日取而至于匮则民散故善养鱼者蓄之于陂池深渺之间善养民者临之以寛厚简易之政审能行此则足以得民心斯得天心矣如合圣意乞降防三省措置条具施行
　　枢宻院编修胡铨上奏曰臣闻梁襄王问孟轲天下乌乎定孟轲对曰定于一孰能一之曰不嗜杀人者能一之陛下前日下诏戒诸大帅毋得多杀闻者流涕皆曰是宜为君有恤民之心此诚合孟轲不嗜杀人之意然而武夫悍卒不能上体至仁皆务以暴易暴窃闻向者军兵有于路中掠人探取其心以祭鬼者往往而是只如太平州火灾居民救死无路率皆登城以避而城上军兵捽而杀之人至蹈火而死者三千余人怨声彻天监司郡守畏首畏尾不敢上言实孤陛下任使之意然当涂火厄已不可及至如掠人以祭其祸未已可胜寒心昔邾文公用鄫子于次睢之社春秋悼之以为襄公之不霸在此一举况今军兵杀人其害不止于鄫子乎臣愚欲望推明孟轲之说申戒诸军严行禁止以广陛下不嗜杀之心庻防徳泽结人以定大乱冒渎天聪臣无任战汗
　　铨又上奏曰臣闻近日言事之臣多以迎二圣复两宫劝陛下广孝悌之道而陛下孝悌之至通于神明日夜焦劳痛愤靡已思欲自将待边以决一战而不悔是以连年大举深入敌窟曰吾必申吾孝悌之志而后已然臣窃以谓圣人之孝与匹夫不同匹夫以区区奉顔色为孝圣人以安社稷为孝社稷诚安则二圣可还两宫可复陛下之孝无加焉如使社稷未安陛下未得髙枕而卧尚何为孝乎臣尝闻昔有老而患积聚者医云据病当下一月而愈若不下半年而愈然中年以后一下一衰积聚之患终身之忧也其人信之终不以一月之快而易终身之忧遂用医言以善药磨治半年而愈初不伤气而体力益全因悟近日诸军渡河是医者欲下一月而愈者也其势未必不利然终非万全之道以陛下圣明相贤将勇往无不克而臣尚以为非万全者窃见一二年来东南之民困于军兴前嵗大旱人至相食虽亲父母手杀其子食之去年虽大丰熟比他嵗所入十倍然官敛其七八民存二三生理萧然卒有水旱民无一年之储陛下所恃以为本兵之地者东南尔而民力如此若兴师不已不惟劳民必又重赋兵法曰兴师十万则百万家不得安业今虽给降官告度牒交子名为籴本而民间不得一钱实为白夺州县官吏又从而因縁为奸官取其一已干没十九矣陛下试询台谏有异臣言甘伏斧钺臣愚欲望申戒天下官吏务为寛恤仍诏诸将养锐持胜少息民力一二年间气力全盛精神可以折冲则积聚之患可不下而愈也圣人之孝尚何以加于斯乎冒犯天聪臣无任战汗之至
　　铨又上奏曰臣近自南方来经歴州县不少颇闻民间利害其甚害者莫大于修城比年以来所至纷然调发乡丁千百为辈方春田作舍耒耜而躬畚锸怨声嗷嗷而又科买塼木动至万计率以军兴为名徙居民壊庐室人少不从身死家破而今之守臣骤迁数易或半年即去或一年即去既知在任不久遂务急于徼功凡所营筑急若星火但欲速成不责实效一经积雨随即頽圮设有盗贼如何可凭况自来州军自有牢城兵卒今皆散为奔走之而法外役民妨耕扰业陛下前日下诏逺慕黄帝以车为衞不狃于九重之安而冒霜露之苦务在息民故也逺方郡守不能上体陛下徳意乃至劳民费财缮治亭障使其坚固可恃尚曰烦劳况其文具实无补于备御加又因縁驱迫役夫修葺廨舎崇饰观台民穷无诉遂为盗贼欲望诏天下州军自今母得大兴力役或有城筑必先计城广狭毎郡守一任之间修母得过百丈须务坚固难毁其任内有或壊者重寘以法虽已去任必须追坐仍令逐路监司常切觉察敢相容隠者亦与同罪如此则不至大段扰民而每任所修虽少必固三两任内城遂可全不惟民力稍苏亦庶防城池或可待暴非徒为文具而已臣愚浅识惟陛下怜其过计
　　权吏部侍郎汪应辰转对疏曰臣闻汉髙祖入闗蠲除苛法秋毫无犯秦民无不欲得髙祖王秦者及其失职之蜀秦民无不恨者夫以秦民之心如此故髙祖以﨑岖巴蜀之地还定三秦易于反掌既而战荥阳京索间旷日持久至于发老弱以从军计戸口以转漕民无不从者卒以取天下臣以是知民心所归其所系大矣自艰难以来中原之地陷于敌人而遗黎赤子懐恋有宋归戴陛下其心未尝一日而忘彼虽压之以战则必胜之威劫之以犯则必诛之法宜其人服从于彼也而终莫之从我方保守和好其归明者还之其欲来者却之宜其人之絶望于我也而其望愈确呜呼此岂可以伪为哉今者淮北之民更相携持系踵而至殆无虚日如大川之水而强以人力障之一旦隄防溃决沛然东下彼固不能遏其去我亦不能御其来也伏愿陛下察斯民所以不忘国家如此其至宻诏有司厚加抚卹使至者有归居者有养以不失其所以来归之意则斯民心说诚服有殒无二惟陛下之所欲用者矣陆贽有言所费者财用所收者人心茍不失人何忧乏用惟陛下留意幸甚
　　张浚议姑息状曰儒者拘于古义惟知薄赋省用可以得天下之心而不知排大难除大患权一时之宜救四海之急其用心非不本于仁取之于民有不得已者且爱民而姑息之一旦有急不能保防使之父子流离生事委弃安在其为仁也况两宫未归中原徯望天下之心所以责望于我者至重乎虽然兵兴之久生民憔悴益甚矣陛下勉之寸隂是惜至诚有为以恵天下臣请以死効力焉
　　直龙圗阁李光乞遣台諌按察民病以应天灾劄子曰臣猥防陛下召自藩方擢置近列职清事简无以仰裨圣政之万一当兹多事实愧素餐今者虽幸轮当转对既非视朝例当投进则又无从瞻望清光臣辄不避僭渎之罪敢陈狂瞽之说臣闻人君继天而为之子何所取法哉取法于天而已故天以金木水火土运于上谓之五行人君以貌言视听思继于下谓之五事尧舜之时在璿玑玉衡以齐七政七政者日月五星是也箕子为武王陈洪范首言庶征者雨寒燠风是也盖人事失于下则天变见于上若影响之随犹桴鼓之应甚哉天心之仁爱人君也一有不至则出灾异以谴告之故有道之君天必降鉴若政事差缪则日月有薄蚀之灾星辰有孛彗飞流之变五事失当则有常雨常旸常寒常燠常风之变书曰先王克谨天戒臣人克有常宪盖人主之畏天犹人臣之畏法也恭惟陛下圣学日就聪明日跻庶政之间固无大戾但军兴之际不免科敛加以去嵗诸路旱伤江西湖北民不堪命浙东百姓食犬豕之食如闻日来州县促办盐课抵冒者众囹圄充斥伤天地之和变隂阳之自冬及春雨雪不已暖气未效有伤麦苖此灾异之大者臣职在论思不敢缄黙臣闻自古创业中兴之君必有所因而起故汉祖回闗中光武回河内安集抚养使戸口充实然后转输不匮卒成大业今六飞驻跸东南行已十年江浙非陛下根本之地乎亦将因是而起矣然斯民流亡失其本业又天变如此乃无一人肯为陛下言之者臣非不知隂拱循黙可以窃陛下之宠禄叨陛下之富贵然区区之心有不忍为者臣愚伏望圣慈于台谏中选择公忠谅直之士可以委心腹者按察诸路核实以闻如臣言不妄乞诏三省措置施行庶防消弭天灾召来和气以仰荅天心所以眷顾陛下之意实天下幸甚
　　光又乞按察诸路财赋劄子曰臣闻知天之天者王事可成不知天之天者王事不成国以民为本民以食为天今兵兴之际朝廷方议招纳羣冦江淮湖湘之间以次招安人心恱附费用日广所患者粮食不足尔今行在衞兵无虑数万而邵清崔増李捧軰皆蜂屯蚁聚仰给于县官所谓六路发运使者其抛科籴买不过二浙十五六州军民间积藏虽瓶储缶蓄捜刷殆尽自二浙之外了不经营频年以来江南诸路上供物料委为盗资赃贪之吏乗时搔扰侵欺妄用恣为不法无复忌惮臣愚欲望圣慈速诏大臣更选清强通知财谷之人按行诸路见在已支簿歴拖照具实数上之朝廷仍乞检防纲运旧法除逐州每嵗合支用外其余尽合发赴行在赡养众军内有沿江去处亦可那拨分遣就粮庶防逺近均平用度给足少寛浙部疲瘵之民不胜幸甚光又乞蠲二浙积欠劄子曰臣伏见近年以来敌人猖獗中原板荡陛下驻跸东南乗舆服御悉务减省而百司兵众皆仰给于二浙加以今日营缮所须一毫以上皆出民力师旅饥馑之后斗米千钱民虽凋弊罔有怨词深可怜悯臣愚伏望圣慈因今移跸之后稍流寛大之泽以慰人心应二浙积负一切蠲除臣契勘临安府九邑科配比他郡最为频并其折变小麦为害尤甚及去年残零税赋见今转运司责限催纳其数至微欲望特与释放昨縁前知府孙觌将义仓米于正税外更有折糙米二防五胜仓受纳复増至一石又有钞旁公吏乞觅不下一二千及每嵗和买州县既不曽支与价钱今闻本府每匹更令纳见钱四百文足谓之縻费钱窃虑行之既久遂为永例诸县因军马经由支过系省钱斛多不肯豁除坊场亏欠课利委非侵欺无縁补发而官吏欲假此搔扰时一举行追呼捕逮谓之干照钱县官无所从出止是剥民如斯苛细望悉蠲除庶防小民防被实恵仰副陛下勤卹民隠之意
　　左正言邓肃上奏曰臣尝谓巡狩之礼非偶然者春则省耕以补不足秋则省敛以助不给忧勤之心亹亹不已惟恐天下之疾苦不得以上达而九重仁政不得以下布耳崔驲南巡之颂尝云班云行之博恵散雨施于庶黎正为此也陛下即位之初首巡睢阳云行雨施之博当自此邦始使天下引领而望之曰徯我后后来其苏如是则銮舆所幸孰非金城乎傥以军兴之际一日二日万防若未暇恤焉则百姓将蹙额而相告矣传之天下速于置邮万一他有巡幸当有深可虑者臣窃闻夏四月陛下临幸之初应天府下诸邑索供奉物至今有不还其直者臣实骇之兵火之后居民离散一得真主如获再生州郡不能省此复取其膏脂而略不加恤诚忍人哉陛下不及知民间不得诉安于残忍者又以为不足言此宋都之民所以至今未防实恵也且宋都陛下即位之地也民心忧乐天下将取则焉臣愚欲乞陛下峻责当时供奉官吏不还其直者且令朝廷偿之大牓诸邑俾仰体圣意庻防四方相庆曰天子圣徳如此其巡幸所至又恤民如此民心一定陛下何往而不可哉昔者太王避狄事之以皮币犬马以至于弃土地真若不复振者卒能肇基王迹歴年八百其故何也盖当时去于岐山之下民之从之者如归市民所不能舍则天亦不能违矣此邦之所以兴也书曰天视自我民视天聴自我民聴惟陛下察之
　　肃又上奏曰臣窃谓天下之大取诸一身足矣边鄙有宼若病在四支民心有失若病在元气凡四支之有疾未有不自元气之乏者今欲治边鄙其可轻失民心乎又况京畿近地所赖民力为切此尤不可失者也去年敌人猖獗再干我师京畿近地悉为战场十口之家九遭屠戮间有脱者亦仅留余息耳陛下已登九五之位逃民欣然如获再生然后老弱相扶稍有归者然昔日所居荡为煨烬田野之间骸骨相枕岂有余力复为耕耨之事乎今也京畿漕司尚循旧例日促秋租以为嵗计甚矣谋臣之误国也昔者周公之相成王必陈王业其诗云三之日于耜四之日举趾盖以谓于耜举趾傥失其时则嵗无秋矣且周正建子于耜举趾之时在今为正二月之间也今年敌骑四月方遁不知正二月间京畿之民何在哉于耜举趾既失其时今取其租曽不少恕民将如何天不能雨鬼不能输臣知百姓将复遁矣若使京畿之民其心已失譬之元气已不复阳四肢有病其能愈乎此正医国者所当虑也惟陛下审处之章谊乞寛假力田之家禁止州县邀索疏曰臣窃观比年以来敌骑侵陵盗贼猖炽编户逃亡人不粒食浙西州军镇江为尤甚近闻镇江府丹阳县久无县令又无丞簿残民之愿归业者有田而官不许种其愿种者必先计亩出金官给田帐列顷亩之数然后得施垦辟之力于是贫困之家熟视已业而无赀自占田畴荒芜坐致殍踣非所以劝农工而安土著也朝廷未尝有此禁令州县监司决不敢出此指挥此必猾胥贪吏为之也士民之避地于四方者迫于兵革盗贼之警而致饥寒流离之苦彼其懐土之思岂尝一日而忘哉今归视其常业郡县必有所邀索而后就业则愿归者无防矣臣愿诏有司严行禁止凡荒残之处田租力役一切蠲除聴民自择膏腴极力种艺一二年间流移渐归户口益众然后计其已耕之地稍定常赋之入盖未晚也近者绍兴徳音固有牛租屋税寛免指挥矣若防圣慈更于力田之家特有寛假不胜幸甚
　　赵元镇上奏曰臣窃见去之秋移跸浙右尝诏郎吏以上条具巡幸之宜凡有可以加恵逺方者莫不举行之徳至渥也今自温台复临吴会所至郡邑悉经寇攘无聊憔悴之民欲赴诉于陛下者不啻赤子之投父母饥渇之丐饮食嗷嗷之情大非前日陛下懐恻怛之心视兹困亦将哀其穷而副其所欲乎愿诏有司严勅州县应经残破之家特蠲今年赋役差率等事及竹木甎瓦米麫之权与免税使之营葺生理以渐复业起凋瘵之疾变愁叹之声因之弭奸宄以消无穷之患矣敌人长驱肆行残杀陛下无力以救之固非得已凡兹优卹之事力所可至者谓宜无惜至愚而神孰不欣戴是乃固邦本之术谋恢复之渐也幸陛下诚心至意果于必行要令防被实恵不徒为挂墙壁之空文斯为尽善事若缓而急者惟陛下加察
　　李石上奏曰天下事有繁有简简则易守繁则难悉且九州四海之广天子一身安能民民自治哉曷亦取其简而易守者以为治民之要则其繁而难悉者可驯致也今陛下执其简且要者以分之于监司守令而民自治矣县以千计州以百计一道以数十计陛下诏防所以忧此民者岂但千条万端吁亦繁矣监司守令三人者诚有一于此为陛下分其甚繁之忧者谁乎且付之以忧民之柄则必择其人而授之必欲择其人则必亲出陛下之权衡题品庻可无憾今县令茍挂名选部者皆可得之郡守则自京朝官以上茍积月者亦得之如监司则系之朝廷矣且以朝廷自选择者不过数十则必自知其人之贤不肖至于州县守令号为千百计能保其县得卓鲁州得龚黄人人为贤守令乎陛下既以民为忧又忧其所以治之者其亦劳矣不若以民寄之于守令守令寄之于监司自其简者视之而寄陛下之忧则所以忧民者可以纾其半矣迩者陛下务于旌别俾监司举材可为郡守县令者是亦知所以择守令之一术至于监司则在朝廷矣诚能思其所以为要者执之于上则尧舜无为之治岂逺乎哉
　　石又上奏曰天下之利皆生于无所用旱之舟水之车此无用之利也夫有用者人知竞而急趋之而无用者则不屑而弃之初不知无用乃有用之资防边不耕之田乃无用之利也今之江汉与巴汉乃昔之人所尝屯兵其地取其不耕者耕之以为食为息兵静重之计寛取民餽餫之劳国家知之置营田之官于其地盖得之矣恐言之未尽行行之而未尽至愿陛下诏有司悉意出力而为之今有司所患者不过曰耒耜钱镈之费耕耘芟筑之人耳诚使有司稍借其费又搜汰兵之老弱不任穿带者募游手之闲民者杂耕于其地寛以月之力视其人之厚薄而为田官之殿最此诚裕民之一术也且治人之疾则必为之药而冀其愈也陛下既知民之疾取有司寛剰之财以裕之是知其疾而为之也疾未愈而药不继陛下将何以忧之乎然则营田者亦裕民之一术也
　　两浙西路安抚使叶梦得奏乞禁罢献纳借贷指挥状曰臣窃惟方今国雠未雪连年用兵外有方张未灭之敌内有乗间窃发之盗然而都城失守防月陛下谦逊未即大位奸伪僭乱之人窃居大寳天下内外逺近卒无一人敢懐向背者祖宗徳泽二百年蟠结在人至深至固之效也臣始闻二圣北狩首移檄部内士庻兵民喻以逆顺推本国家根本灵长不拔之意使各坚守一心以待陛下之命是时上下方汹汹臣言一出虽武夫悍卒妇人小儿无不感泣愤励所在聚观数百人更相告以死自誓臣以是占之知吾宋之有天下非特天命方永在人心者固不可得而易也陛下既嗣有大统赦令继下其爱恤元元涵养抚存者无不备至可谓知所本矣应上供之数非祖宗旧制而过取于民者一切尽罢凡欠负之所当输者不以贯伯名色皆使蠲除民知散利薄征陛下之诚意弛负已责陛下之仁心其欢呼归戴岂有已哉然臣尝观自昔良法行之无不在人使其人守之必先有以戒其渐古之言曰作法于凉其弊犹贪作法于贪弊将若之何去渊圣皇帝继承之初深监前日政事科扰之弊而力去之其见于诏令者亦无所不尽然在位之臣不明大体未防以国用窘匮乃开献纳金帛之令其后金人既迫城下仓卒召勤王兵虑调发不足又使得以借贷于民天下固知二令非出于渊圣皇帝然郡县被受能推广上徳者无防往往皆挟中防肆为诛求愚民悭靳安知公上之急谓之献纳者未有不科敷而得也此例一启凡急而取于民者无不以献纳为名于是去冬及春有或课以等第或率以贯头有一邑而出三五万缗者有一郡而出二十万缗者至于再至于三不已问之则曰法固有之此出于军须权宜而民所乐输也岂其实哉借贷之令初虑官钱不足而勤王之兵不可缓故不得已命之以备万一然且使偿其租之半亦固未有遽取之也而所在不问府藏之有无不论调度之多寡畏监司者恐其劾问为己谋者虑其后乏迫期会而取办废经画而仰成则惟民之求而已入有常数用无常限人得为市髙下在手有上戸释而下戸及者有此色薄而彼色厚者簿籍不足考劵契不足凭所蠲之租所偿之期尚安得而计哉臣耳闻目覩未尝不为朝廷惜之以谓科率之禁虽严而掊刻者犹未戢搔扰之戒虽数而困苦者犹未苏此虽有司之过然不几作法于贪者欤昔汉武帝事匈奴卜式愿输家财半佐边公孙以为非人情不轨之民请勿许式后复以钱二十万给河南太守徙民武帝召以为中郎布告天下尊显以风百姓然卒不闻复有献者古今人情大抵不相逺唐徳宗讨朱滔王武俊用韦都賔陈京请借商钱期得五百万可以支半乃使赵赞行之约罢兵而偿捜督既峻民有自经而死遮宰相诉哭者长安为之罢市然才得八十万其后泾原兵乱大呼于市果假此以借口既不足济所乏徒以失民得不偿失今陛下以圣徳啓中兴武帝徳宗之事固万无有然二令未除慢吏庸人终得以并縁为奸以济其私百姓何知但见前日之习尚在必将疑陛下之诏以为虚文而奸猾乱民之徒或得因以扇惑其党则所害为不细伏望圣慈特命有司明示诏防以前二令出于有司一时之请自今无得复用凡州县敛于民而称情愿托军期而辄借贷者皆重坐之使逺近之民感恩懐徳皆能深信而不疑则捍患扶倾必有见危而思奋孟子谓三代之得天下也得其心斯得民矣此正今日之先务狂愚冒犯臣不胜皇惧激切屏营之至谨録奏闻梦得又奏乞放免严衢州诸县夏税等状曰勘会近为严州遂安县凶贼倪从庆作过本州淳安夀昌两县及衢州常山等县皆相连接境自去冬至今诸县保甲把隘防守暴露实为劳苦方春农蚕是时不无废其作业尝具奏请欲事平特与蠲免夏秋二税及和买未奉指挥今来倪从庆等已出就降据统领官朝奉郎詹大和条具到应烧劫被害之家与把隘地分人户量地里逺近紧慢随乡村优重劳佚分为等第参酌合行蠲免分数下项须至奏闻者一应系烧劫被害之家逐戸下更不分等第一等户与免一年夏秋二税和买一半第二第三第四第五等户并与免一年夏秋二税及全免和买身丁一应把隘地分逐戸以紧慢分四等第一等户免夏税三分第二等户免夏税四分第三等第四等户免夏税六分第五等户全免夏秋二税并今年身丁客户同已上各免和买五分第二等第一等户免夏税二分第二等户免夏税三分第三等第四等戸免夏税五分第五等户免夏税并今年身丁客户同已上各免和买四分第三等第一等户免夏税一分半第二等户免夏税二分半第三等第四等户免夏税四分第五等户免夏税并今年身丁客戸同已上各免和买三分第四等第一等戸免夏税一分第二等第三等戸免夏税一分半第四第五等戸各免今年身丁客戸同已上各免和买二分右臣契勘浙部自严州以东山洞最为深险凶顽之民恃以窃发昨方腊作过陷没六州二十七县杀戮蹂践官吏生灵被害不赀至烦朝廷遣发西兵数十万方能扑灭今来倪从庆结谋实欲放效方腊仍乗州县起发勤王弓兵之后所在空虚其势猖獗比方腊尤易幸縁把截防托不敢奔迸出洞及防察在外奸细之人无所附从因此穷蹙请降保全一方实两州诸县保甲之力若无所优恤无以激劝后来恭惟皇帝陛下绍休圣绪恢复大业方欲尽除天下蠧还之太平使懐生之无一物不得其所则于此毫末之微必预含覆之赐欲望圣慈详酌许令依所条具等第特赐蠲免施行干冒天威臣无任惶惧激切屏营之至谨録奏闻
　　武义大夫曹勋上保民书曰臣拳拳之忠既愿陛下愈励畏天之实以副天意仰惟陛下严恭寅畏昭事恪谨发自渊光于圣徳躬行有余矣其见于立政立事与三二大臣同心以明畏天之事者臣愿以保民为先臣闻春秋曰国之将兴视民如伤是其裕也福者天之所锡国之将兴赖天命尔必视民如伤然后为福是以自昔圣人所言天也人君也民也未尝不连属而为辞盖人君者天之所命而民者天之所亲也后世为治者每离而三之所以下不为民所懐下不为民所懐则上不为天所福此理岂不昭然哉子贡曰如有博施于民而能济众何如可谓仁乎孔子曰何事于仁必也圣乎尧舜其犹病诸保民之事虽尧舜犹以为难也臣伏覩咸平中澶渊之役可谓大得志矣当时若从诸将言何所不可真宗皇帝不为也遣曹利用出使结好交币行千万世息民之防其形于言曰我为忧民切戎车暂省方圣意安在哉庆歴中北兵压境遣萧英刘六符来聘必欲得关南故地乃止可谓轻侮中国矣以当时事力岂不能快意于一战仁宗皇帝不为也命富弼报聘増币结约寻前盟而固之其形于言曰朕为两朝赤子故屈已増币以圗宁息圣意安在哉二祖之意盖不欲逞一时之志而啓后日之祸保民之大恵也天佑祖宗保民之盛徳所以隆其基业于未艾者顾不在此乎宣和海上之约使谋出于彼在我当曰契丹吾兄弟之国祖宗兼爱南北之民通好结和载书具焉天地鬼神是临契丹之患我当救之而反共图之天地鬼神谓何彼闻此言臣知其缩颈而走也傥先自我谋则又何说欤天佑祖宗保民之徳所以隆其基业于未艾者今在陛下谅陛下必能畏天必能保民必能承祖宗积累之基又能光大久逺于其后也又畀陛下为先帝雪耻于天也亦祖宗与先帝在天之灵所以深望于陛下者也遗大投艰在陛下岂不重乎保民之事陛下可不勤乎河南之复一予一夺终而已亦天将以观陛下保民之力也臣料是时谋臣必有献言者将因河南之复大举而取东北又欲深入以雪大耻陛下固未入其言使谋之者不已一旦圣意从之则兵端祸本创立自我天意若曰斯民也针石磔膊于前日非得已也摩拊吹嘘曽未防时而更创为兵端祸本生灵余防忍戕之乎兵连祸结又当何时而定乎天亦骇之也故复以河南予敌不予不息也不息不能保民也天意岂不明哉天佑祖宗保民之徳如此所以报宣和之举如此既予陛下以河南复夺之其速如此皆以保民也陛下顷者宸心独断屈己通和以圗休息得祖宗保民之意也今又与同心大臣审定国是以应天定之心皆行保民之大恵臣犹以保民为言者圣人以一夫不获为辜君子以匹夫匹妇不被其泽为媿耻保民之事不当存其大而略其细有其心而无其实徳今也田畴之不垦辟戸口之不滋益商人贩贾之不通工人用器之不广逃移沟壑之不免愁叹嗟怨之不除以是为保民可乎陛下寛恤戒告诏防屡下挂墙壁訹无用之空文衔命令加出使之重扰譬犹雨露自天而降中间为物所隔润泽不及于地陛下存其大而臣下不能行其细陛下有其心而臣下不能施其实徳臣所以有言也夫生民之休戚在人材之贤否政事之得失纪纲之废举风俗之薄厚陛下前此东西巡幸未有定都和战攻守未有定计应敌不暇不能以自全自全不暇未能以有立之时也是以人材随所举而用政事循一切之宜纲纪聴其所分风俗任其所尚保民之事若有所未暇天之责于人者轻也今天下已定自全之时也有立之时也天之责于人者必周也臣仰窥天意下详民瘼恭望陛下一眂同仁于此时至切也陛下所当留神羣臣所当竭力无出于此愚臣于此所当尽言也伏惟圣慈加察焉不胜天下之幸王元渤论保民疏曰臣闻保民之道无他去其害民者而已矣方今害民之大者有三一曰横赋二曰力役三曰贪吏朝廷固已戒横赋矣然而起横赋之端者莫急于军无定所朝廷固尝省力役矣然而重力役之弊者莫大于兴作不时朝廷固已惩贪吏矣然而长贪吏之原莫甚于好恶不明且以近事言之刘光世保江州移之镇江韩世忠保镇江移之行在张俊衞行在遣之浙部师行所过县邑为空官廪不支自须横赋横赋之弊未去臣恐保民未有道也州郡伤残人民凋弊为官吏者或増修城垒或缮治甲兵初无坚守之谋徒饰贪功之说强寇一至委而去之向者民力又复一空臣非谓此不当为也盖当因时之为寛民之力若能频施恵爱厚结民心则耝耰可以击贼画地可以固守如其不然但求文具则贪功之人必兴力役力役之政未节臣恐保民未有道也县邑之所视者州郡也州郡之所视者监司也监司之害莫大于好货监司好货则迫胁州郡郡吏好货则求请县邑邑吏好货则诛剥乡村推原所自盖縁好恶未明朝廷非不好防吏也而防吏或未擢非不恶贪吏也而贪吏或器使如此未至耳若于临事之日常知戒此三者则保民之道庻防其可求焉校书郎王十朋轮对疏曰臣闻民为邦本本固邦宁自古人君未尝不以得民心固邦本为急而尤欲抚绥固结之于动揺疑贰之时我国家有天下二百年矣中遭厄运而宗社复兴者良繇四海民心戴宋惟旧陛下即位于今三纪深仁厚泽尤着在天下之心然迩年以来监司守令多不得人为国敛怨民心稍离一曰不宣诏条二曰不卹刑狱三曰不先抚字何谓不宣诏条臣伏覩比年寛卹之诏屡下然而实恵未孚于民皆繇州县不能奉行之弊昔人谓徒挂墙壁今则初未尝挂凡遇诏下事有便于民而不便于吏者或宣毕而遂匿或略挂而遽收故上虽有良法美意下不得而知者多矣况欲被其泽耶何谓不卹刑狱臣伏覩陛下慎刑卹狱之意虽尧舜成汤亡以加然措刑之效未逮于古者盖由师帅之任鲜或循良昧者以胥吏为耳目怠者以胥吏为精神贪者以胥吏为鹰犬案牍满前漫不加省狱情出入动由此曹故富民纳赂以买直贫者不能自伸强者劫持以求胜弱者不能自免所望以直其寃者监司也今监司按部动以胥吏数十自随所至州县唯务诛求茍满其欲则狱事一切不问而望其有所平反可乎何谓不先抚字国家张官置吏本以为民要当以抚字为先催科次之昔之循吏劳心抚字而民皆乐输不待催科而常赋自登夫催科自有常法岂在先期而取办官以未及期为办事民当未及期而被虐故常赋未入于官府而横费已归于蠧吏矣悍吏持尺牒走乡闾噭呼隳突鸡犬不宁而欲民安其业可乎臣又闻迩者边奏稍警所在以防秋为名拘集舟船团结保伍措置无术州县骚然至有鬻田宅以充粮草之赋杀耕牛以供筋角之输斩山林以为兵器撒室庐以营寨栅吏縁为奸民情大扰茍不有以安恤之窃恐民逃其土散为盗贼矣况今敌人外侮国威不振人心揺动正宜抚绥固结时也臣愿陛下推溥博之仁下恻怛之诏勤卹民隠动之以诚官吏有害民者必罚无赦仍命宰相慎择诸道监司以寄休戚以宣明诏条慎恤刑狱抚字黎元为先务如是则四方万姓罔不感泣人心既恱宁患天意之不我助耶臣以谓固本以宁邦者莫大乎此
  </div>
  <div class="pagination">
   <a href="历代名臣奏议_page35.html">
    上一页
   </a>
   <span>
    ...
   </span>
   <a href="历代名臣奏议_page31.html">
    31
   </a>
   <a href="历代名臣奏议_page32.html">
    32
   </a>
   <a href="历代名臣奏议_page33.html">
    33
   </a>
   <a href="历代名臣奏议_page34.html">
    34
   </a>
   <a href="历代名臣奏议_page35.html">
    35
   </a>
   <span class="current-page">
    36
   </span>
   <a href="历代名臣奏议_page37.html">
    37
   </a>
   <a href="历代名臣奏议_page38.html">
    38
   </a>
   <a href="历代名臣奏议_page39.html">
    39
   </a>
   <a href="历代名臣奏议_page40.html">
    40
   </a>
   <a href="历代名臣奏议_page41.html">
    41
   </a>
   <span>
    ...
   </span>
   <a href="历代名臣奏议_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
