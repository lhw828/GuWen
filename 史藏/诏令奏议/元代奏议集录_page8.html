<!DOCTYPE html>
<html>
<head>
    <meta charset="UTF-8">
    <title>元代奏议集录 - 第 8 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元代奏议集录 - 第 8 页/共 25 页</h1>
    <div class="content">中统元年，世祖即位，首召天泽，问以治国安民之道。即具疏以对，大略谓：「朝廷当先立省部以正纪纲，设监司以督诸路，霈恩泽以安反侧，退贪残以任贤能，颁奉秩以养廉，禁贿赂以防奸，庶能上下丕应，内外休息。」帝嘉纳之。(《元史》卷一百五十五《史天泽传》)
请解兵权
天泽在宪宗时尝奏：「臣始摄先兄天倪军民之职，天倪有二子，一子管民政，一子掌兵权，臣复入叨寄遇，一门之内，处三要职，分所当辞，臣可退休矣。」帝曰：「卿奕世忠勤，有劳于国，一门三职，何愧何嫌！」竟不许。至是 【中统三年平李之乱后。】 ，言者或谓李之变，由诸侯权太重。天泽遂奏：「兵民之权，不可并于一门，行之请自臣家始。」于是史氏子侄，即日解兵符者十七人。(同上)
征宋军分二省不便
 【[至元十一年八月]】 ，丁未，史天泽言：「今大师方兴，荆湖、淮西各置行省，势位既不相下，号令必不能一，后当败事。」帝是其言，复改淮西行中书省为行枢密院。(《元史》卷八《世祖本纪》)
刘秉忠
　　　陈时事所宜疏 【据张文谦撰《行状》，系庚戌(公元一二五○年)夏上忽必烈万言书。】 
典章、礼乐、法度、三纲五常之教，备于尧、舜，三王因之，五霸败之。汉兴以来，至于五代，一千三百余年，由此道者，汉文、景、光武，唐太宗、玄宗五君，而玄宗不无疵也。然治乱之道，系乎天而由乎人。天生成吉思皇帝，起一旅，降诸国，不数年而取天下。勤劳忧苦，遗大宝于子孙，庶传万祀，永保无疆之福。愚闻之曰「以马上取天下，不可以马上治」。昔武王，兄也；周公，弟也。周公思天下善事，夜以继日，每得一事，坐以待旦，以匡周室，以保周天下八百余年，周公之力也。君上，兄也；大王，弟也。思周公之故事而行之，在乎今日。千载一时，不可失也。
君之所任，在内莫大乎相，相以领百官，化万民；在外莫大乎将，将以统三军，安四域。内外相济，国之急务，必先之也。然天下之大，非一人之可及；万事之细，非一心之可察。当择开国功臣之子孙，分为京府州郡监守，督责旧官，以遵王法；仍差按察官守，治者升，否者黜。天下不劳力而定也。
天下户过百万，自忽都那演断事之后，差徭甚大，加以军马调发，使臣烦扰，官吏乞取，民不能当，是以逃窜。宜比旧减半，或三分去一，就见在之民以定差税，招逃者复业，再行定夺。官无定次，清洁者无以迁，污滥者无以降。可比附古例，定百官爵禄仪仗，使家足身贵；有犯于民，设条定罪。威福者君之权，奉命者臣之职。今百官自行威福，进退生杀惟意之从，宜从禁治。
天下之民未闻教化，见在囚人宜从赦免，明施教令，使之知畏，则犯者自少也。教令既设，则不宜繁，因大朝旧例，增益民间所宜设者十数条足矣。教令既施，罪不至死者皆提察然后决，犯死刑者覆奏然后听断，不致刑及无辜。
天子以天下为家，兆民为子，国不足，取于民，民不足，取于国，相须如鱼水。有国家者，置府库，设仓廪，亦为助民；民有身者，营产业，辟田野，亦为资国用也。今宜打算官民所欠债负，若实为应当差发所借，宜依合罕皇帝圣旨，一本一利，官司归还。凡陪偿无名，虚契所负，及还过元本者，并行赦免。
纳粮就远仓，有一废十者，宜从近仓以输为便。当驿路州城，饮食祗待偏重，宜计所费以准差发。关市津梁正税十五分取一，宜从旧制。禁横取，减税法，以利百姓。仓库加耗甚重，宜令权量度均为一法，使锱铢圭撮尺寸皆平，以存信去诈。珍贝金银之所出，淘沙炼石，实不易为，一旦以缠丝缕，饰皮革，涂木石，妆器仗，取一时之华丽，废为尘而无济，甚可惜也。宜从禁治，除帝冑功臣大官以下章服有制外，无职之人不得僭越。今地广民微，赋敛繁重，民不聊生，何力耕耨以厚产业？宜差劝农官一员，率天下百姓务农桑，营产业，实国之大益。
古者庠序学校未尝废，今郡县虽有学，并非官置。宜从旧制，修建三学，设教授，开选择才，以经义为上，词赋论策次之。兼科举之设，已奉合罕皇帝圣旨，因而言之，易行也。开设学校，宜择开国功臣子孙受教，选达才任用之。
天下莫大于朝省，亲民莫近于县宰。虽朝省有法，县宰宜择，县宰正，民自安矣。关西、河南地广土沃，以军马之所出入，治而未丰。宜设官招抚，不数年民归土辟，以资军马之用，实国之大事。移剌中丞拘榷盐铁诸产、商贾酒醋货殖诸事，以定宣课，虽使从实恢办，不足亦取于民，拖兑不办，已不为轻。奥鲁合蛮奏请于旧额加倍榷之，往往科取民间。科榷并行，民无所措手足。宜从旧例办榷，更或减轻，罢繁碎，止科征，无从献利之徒削民害国。鳏寡孤独废疾者，宜设孤老院，给衣粮以为养。使臣到州郡，宜设馆，不得于官衙民家安下。
孔子为百王师，立万世法，今庙堂虽废，存者尚多，宜令州郡祭祀，释奠如旧仪。近代礼乐器具靡散，宜令刷会，征太常旧人教引后学，使器备人存，渐以修之，实太平之基，王道之本。今天下广远，虽成吉思皇帝威福之致，亦天地神明阴所佑也。宜访名儒，循旧礼，尊祭上下神祇，和天地之气，顺时序之行，使神享民依，德极于幽明，天下赖一人之庆。
见行辽历，日月交食颇差，闻司天台改成新历，未见施行。宜因新君即位，颁历改元。令京府州郡置更漏，使民知时。国灭史存，古之常道，宜撰修《金史》，令一代君臣事业不坠于后世，甚有励也。
国家广大如天，万中取一，以养天下名士宿儒之无营运产业者，使不致困穷。或有营运产业者，会前圣旨，种养应输差税，其余大小杂泛并行蠲免，使自给养，实国家养才励人之大也。明君用人，如大匠用材，随其巨细长短，以施规矩绳墨。孔子曰：「君子不可小知而可大受，小人不可大受而可小知。」盖君子所存者大，不能尽小人之事，或有一短；小人所拘者狭，不能同君子之量，或有一长。尽其才而用之，成功之道也。
君子不以言废人，不以人废言，大开言路，所以成天下、安兆民也。天地之大，日月之明，而或有所蔽。且蔽天之明者，云雾也；蔽人之明者，私欲佞说也。常人有之，蔽一心也；人君有之，蔽天下也。常选左右谏臣，使讽谕于未形，忖画于至密也。君子之心，一于理义，怀于忠良；小人之心，一于利欲，怀于谗佞。君子得位，有容于小人；小人得势，必排于君子。明君在上，不可不辨也。孔子曰「远佞人」，又曰「恶利口之覆邦家者」，此之谓也。
今言利者，非图以利国害民，实欲残民而自利也。宜将国中人民必用场冶，付各路课税所，以定榷办，其余言利者并行罢去。古者明王不宝远物，所宝惟贤，如使贤者在位，能者在职，此皆一人之睿知，贤王之辅成也。古者治世均民产业，自废井田为阡陌，后世因之不能复。今穷乏者益损，富盛者增加。宜禁行利之人勿恃官势，居官在位者勿侵民利，商贾与民和好交易，不生擅夺欺罔之害，真国家之利也。
笞棰之制，宜会古酌今，均为一法，使无敢过越。禁私置牢狱，淫民无辜，鞭背之刑宜禁治，以彰爱生之德。立朝省以统百官，分有司以御事，以至京府州郡亲民之职无不备，纪纲正于上，法度行于下，是故天下不劳而治也。今新君即位之后，可立朝省，以为政本。其余百官，不在员多，惟在得人焉耳。(《元史》卷一百五十七《刘秉忠传》)
荐邢州牧守
又言：「邢州旧万余户，兵兴以来不满数百，凋坏日甚。得良牧守如真定张耕、洺水刘肃者治之，犹可完复 【徒单公履撰《太保刘公墓志》作「既而复言于上曰：『今天下困弊，邢为尤甚。郡数乞官以治，傥从其请，邢民受赐多矣。』」】 。」朝廷即以耕为邢州安抚使，肃为副使。由是流民复业，升邢为顺德府。(同上)
议朝仪
 【[至元八年十一月]】 乙亥，刘秉忠及王盘、徒单公履等言：「元正、朝会、圣节、诏赦及百官宣敕，具公服迎拜行礼。」从之。(《元史》卷七《世祖本纪》)
先是，至元六年春正月甲寅，太保刘秉忠、大司农孛罗奉旨，命赵秉温、史杠访前代知礼仪者肄习朝仪。既而，秉忠奏曰：「二人习之，虽知之，莫能行也。」得旨，许用十人。……秉忠复奏曰：「无乐以相须，则礼不备。」奉旨，搜访旧教坊乐工。……秉忠及翰林、太常奏曰：「今朝仪既定，请备执礼员。」有旨，命丞相安童、大司农孛罗择蒙古宿卫士可习容止者二百余人，肄之期月。…… 【[七年]】 冬十有一月戊寅，秉忠等奏请建官典朝仪，帝命与尚书省论定以闻。(《元史》卷六十七《礼乐志制朝仪始末》)
霸都鲁
　　　论都邑形势
 【[世祖]】 及践大宝，尝曰：「朕居此以临天下，霸都鲁之力也。」盖昔者与论形势之地 【《元史》卷一百一十九《木华黎传》载：「世祖在潜邸，从容语霸突鲁曰：『今天下稍定，我欲劝主上驻驆回鹘，以休兵息民，何如？』对曰云云。」】 ，武靖 【武靖，霸都鲁谥号。】 曰：「帝者必居中抚八极，朝觐会同，道里惟均。中都南俯吴越，北接朔漠，左控燕齐，右挟韩，大王必欲佐天子一大统，非此不可。」至是定都于燕，故有此旨。(元明善撰《丞相东平忠宪王碑》，《元文类》卷二十四)
廉希宪
　　　陈大计劝进
宪宗讣至，……公从世祖北还，因陈大计曰：「殿下太祖嫡孙，先皇母弟，前征云南，克期抚定，暨今南伐，率先取鄂，天道可知。且殿下收召贤杰，悉从人望，子育黎庶，率土归心。今先皇奄弃万国，神器无主，而殿下位亲望重，功德兼隆，天意人心，灼然可见 【元明善撰《平章政事廉文正王神道碑》(《元文类》卷六十五)作「且收揽英贤，政为今日，神器所属，非殿下而谁！」】 。」上颇然之，且命公前行审察事变。
公闻刘太平与先朝大将霍鲁怀复至关右，又念先帝征蜀，尝留大将浑都海以骑兵四万屯守六盘，及征南诸军尚散处秦蜀。太平自先朝用事，与诸将要结，素习险诈，又畏主上英果，因关中形便，扇摇民心，惊动汾晋、河南，诚非细故。及上渡河，悉以闻，奏遣赵良弼西行，假以他故，侦伺事情 【元明善撰神道碑及《元史》卷一百二十六《廉希宪传》皆以此段为廉希宪奏言。】 。上深然之。
岁庚申春，上在开平，诸王宗室相继劝进，上谦让未许。公以天时人事进言曰：「阿里不哥虽殿下母弟，彼以前尝居守专制有年，设有奸人俾正位号，以玺书见征，我为后时。今若早承大统，颁告德音，彼虽迁延宿留，便名叛逆。安危逆顺，间不容发，宜早定大计。」(《元名臣事略》卷七《平章廉文正王》引高鸣撰家传)
陕蜀行省奏事
公奏：「四川降民皆散处山谷，宜申敕军吏无妄虏掠，违者自本千户以下与犯人同科。又禁诸人毋贩易生口。」由是四川遂安，降民益。(《元名臣事略》卷七《平章廉文正王》引高鸣撰家传)
诏括京兆诸郡马牛以济河西，王奏曰：「关中兵乱，凋瘵已极，岁赋不充，尚堪此役？」奏入，特复二年马牛免括。(元明善撰《平章政事廉文正王神道碑》，《元文类》卷六十五)
请改革世官之制
公言：「国家自开创以来，凡纳土及始命之臣咸令世守，逮今垂六十年，故其子若孙并奴视所部，而郡邑长吏皆其皂隶僮使，此在古所无。宜从更张，俾考课黜陟。」始议行迁转法。(《元名臣事略》卷七《平章廉文正王》引高鸣撰家传)
言史天泽不当罢相
言者讼史丞相子侄布列中外，威权太盛，久将难制，诏王罢丞相政事待鞠。王奏曰：「知天泽深者无踰陛下，粤自潜藩，多经任使，将兵牧民，悉着治效。以其可属大任，固使丞兹相位。小人虽实有言，陛下察其心迹，果有跋扈不臣者乎？今信臣，故臣得预此旨，他日一人讼臣，臣亦入于疑矣。臣等承乏政府，上之疑信若是，何敢自保？天泽既罢，亦当罢臣。」上曰：「卿姑去。」明日召王，曰：「昨思之，天泽无对讼者。」(元明善撰《平章政事廉文正王神道碑》)
窦默
　　　论治道
上 【元世祖。】 在潜邸，闻其贤，召之。既至，首以三纲五常为言。上曰：「何为三纲五常？」公一一言之。……公又言：「帝王之学，贵正心诚意，心既正，则朝廷远近莫敢不正。」自是敬待加礼，不令暂去左右。尝言及治道，上问今之明治道者为谁，公以姚枢对，遂召用之。
请用正人端士执政
 【[中统]】 二年，公言于上曰：「臣事陛下十有余年，数承顾问，有以见陛下急于求治，未尝不以利生民、安社稷为心。以先帝在上，奸臣擅权，总天下财赋，操执在手，贡进奇货，衒耀纷华，以娱悦上心。其扇结朋党，离间骨肉者，皆此徒也。此徒当路，陛下所以 【[不能]】  【据《元史》卷一百五十八《窦默传》补。】 尽其初心，救世一念，涵养有年矣。今天顺人应，诞登大宝，天下生民莫不欢忻踊跃，引领盛治。然平治天下，必用正人端士，唇吻小人一时功利之说，必不能定立国家基本，为子孙久远之计。其卖利献勤、乞怜取宠者，使不得行其志，斯可矣。若夫距揣摩，以利害惊动人主之意，无它，意在摈斥诸贤，独执政柄耳。此苏、张之流也，惟陛下察之。伏望别选公明有道之士，授以重任，则天下幸甚。」时平章王文统用事，故公言及之。(《元名臣事略》卷八《内翰窦文正公》引李谦撰墓志)
请置国学
公奏言 【据《元史》卷一百五十七《张文谦传》及卷一百五十八《许衡传》，时在至元八年。】 ：「三代所以历数长久，风俗纯粹者，皆自设学养士所致。方今宜建学立师，博选贵族子弟以教之，以示风化之本。」于是拜许衡国子祭酒，教养冑子，皆公言发之。(同上)
论直言
公尝同太保刘公、左丞姚公等侍上前，询及治道，公言：「君有过举，为臣者当直言匡正，不可诡随，都俞吁咈，此隆古所尚。今则不然，君曰可，臣亦曰可，君曰否，臣亦以为否，莫敢少异，非嘉政也。」(同上)
姚枢
　　　论治道八目三十条
上 【元世祖。】 在潜邸，遣故平章赵璧来征。既至，上大喜，日客遇之，俾居卫从后列，惟不直宿，时召与语，随问而言。久之，询及治道。公见上聪明神圣，才不世出，虚己受言，可大有为，感以一介见信之深，见问之切，乃许捐身躯驰宣力，尽其平生所学，敷心沥胆，为书数千百言。首以二帝三王为学之本，为治之，与治国平天下之大经，汇为八目，曰修身、力学、尊贤、亲亲、畏天、爱民、好善、远佞。次及救时之弊，为条三十，曰：「立省部，则庶政出一，纲举纪张，令不行于朝而变于夕。辟才行，举逸遗，慎铨选，汰职员，则不专世爵而人才出。班俸禄，则赃秽塞而公道开。定法律，审刑狱，则收生杀之权于朝，诸侯不得而专，丘山之罪不致苟免，毫发之过免罹极法，而冤抑有伸。设监司，明黜陟，则善良奸窳可得而举刺。阁征敛，则部族不横于诛求。简驿传，则州郡不困于需索。修学校，崇经术，旌节孝，以为育人才、厚风俗、美教化之基，使士不偷于文华。重农桑，宽赋税，省徭役，禁游惰，则民力纾，不趋于浮伪，且免习工技者岁加富溢，勤耕织者日就饥寒。肃军政，使田里不知行营往复之扰攘。赒匮乏，恤鳏寡，使颠连无告者有养。布屯田以实边戍，通漕运以廪京都。倚债负，则贾胡不得以子为母，如牸生牸牛，十年千头之法，破称贷之家。广储蓄、复常平以待凶荒，立平准以权物估，利便以塞幸涂，杜告讦以绝讼源。」各疏施张之方其下，本末兼该，细大不遗，文不具述。上奇其才，由是动必见询。(姚燧撰《中书左丞姚文献公神道碑》，《元文类》卷六十)
屯田以备攻宋策
公策 【元宪宗二年献此策于忽必烈。】 ：「太祖承天大命，兵取天下，功未及竟而遂陟遐。太宗平金，遣二太子总大军南伐，降唐、邓、均、德安四城，拔枣阳、光化，留军戍边，襄、樊、寿、泗继亦来归。而寿、泗之民尽于军官分有，由是降附路绝。虽岁加兵淮、蜀，军将惟利剽杀，子女玉帛悉归其家，城无居民，野皆榛莽。何若以是秋去春来之兵，分屯要地，寇至则战，寇去则耕，积谷高廪。边备既实，俟时大举，则宋可平。」上善之，始置屯田经略司于汴。(同上)
举教官及言朝政兵卫事
公奏 【据《元史》卷四《世祖本纪》，为中统二年九月所奏。】 ：「在太宗世，诏孔子五十一代孙元措仍袭封衍圣公，卒，其子与族争求嗣，为讼及潜藩。帝时曰：「第往力学，俟有成德达才，我则官之。」又闻曲阜有太常雅乐，命东平守臣辇其歌工舞郎与乐色俎豆祭服至日月山，帝亲临观，饬东平守臣员阙充补，无辍肄习。臣宣抚东平，尝闵先圣大贤之后，诗书不通，义理不究，与凡庶等，版洛士杨庸选孔、颜、孟三族诸孙俊秀者，授之经而学夫礼。盍真授庸教官，以成国家育才待聘，风动四方之美。又详议王镛亦善士，练习故实，宜令提举礼乐，庶其岁久不致崩坏。」皆从之。又具奏八事，曰：举老成以辅皇子，重省臣以振朝纲，定法制以齐庶政，立铨选以转百官；其四如兵卫、屯田、学校、农桑，皆所屡陈。又具四事：保民守信，强干弱枝，修内治外，敦本抑末。于兵卫又申奏曰：「内地之民不习武事，不耐劳苦，第可使出财赋以资国用。西京、北京诸路之民习武耐劳，可尽复其差赋，充本路保甲屯田，使进有取而出有归，可镇内窃以御外侮。汉军除守御南边，可选精勇富强三万，燕京东西分屯置营，以壮神都。」此左右中三卫起本者。(同上)
料李□叛谋
李□召其质子彦简窃归，反有□矣。帝问：「卿料如何？」对曰：「使□乘吾北征之衅，留后兵寡，濒海捣燕，闭关居庸，惶骇人心，为上策。与宋连和，负固持久，令数扰边，使吾罢于奔救，为中策。如出兵济南，待山东诸侯应援，此成擒耳。」帝曰：「若是，贼将何出？」对曰：「出下策。」(同上)
论中统政绩
公行省河东、山西，明年而归。或言中书政事大坏，帝怒天降，大臣罪有入不测者。公上言 【据《元史》卷六《世祖本纪》，至元二年闰五月以姚枢行省西京、平阳、太原等路。则此章应上于至元三年。】 ：「太祖开创，跨越前古，施治未遑。自后数朝，官盛刑滥，民困财殚。陛下天资仁圣，自昔在潜，听圣典，访老成，日讲治道。如邢州、河南、陕西，皆不治之甚者，为置安抚、经略、宣抚三司，其法选人以居职，颁俸以养廉，去污滥以清政，劝农桑以富民，不及三年，号称大治。诸路之民望陛下之治己，如赤子之求母。先帝陟遐，国难并兴，天开圣人，缵承大统，即用历代遗制，内立省部，外设监司。自中统至今五六年间，外侮内叛，继继不绝，然能使官离债负，民安赋役，府库粗实，仓廪粗完，钞法粗行，国用粗足，官吏转换，政事更新，皆陛下克保祖宗之基，信用先王之法所致。今陛下于基业为守成，于治道为创始，正宜息圣心，答天心，结民心，睦亲族以固本，建储副以重祚，定大臣以当国，开经筵以格心，修边备以防虞，蓄粮饷以待歉，立学校以育才，劝农桑以厚生。是可以光先烈，可以成帝德，可以遗子孙，可以流远誉。以陛下才略，行此有余。迩者伏闻聪听日烦，朝廷政令日改月异，如始栽之木生而复移，既架之屋起而复毁，远近民臣不胜战惧，惟恐大本一废，远业难成，为陛下之后忧，国家之重害。」帝恚为释。(同上)
议征宋宜止杀安民
明年 【至元十二年。】 ，公又言：「由陛下降不杀虏之诏，伯颜济江，兵不踰时，西起蜀川，东薄海隅，降城三十，户踰百万，自古平南，未若有此之神捷者。然自夏徂秋，一城不降，皆由军官不思国之大计，不体陛下之深仁，利财剽杀是致。降城四壁之外，县邑丘虚，旷土无民，国将安用？比闻扬州、焦山、淮安人殊死战，我虽克胜，所伤亦多。宋之不能为国审矣，而临安未肯轻下。好生恶死，人之常情，盖不敢也，惟惧吾招徕止杀之信不坚，诈其来耳，是用力拒。宜申遣公干官专辅伯颜，宣布止杀之诏，有犯令者必诛无赦。若此则赏罚必立，恩信必行，圣虑不劳，军力不费。老氏有曰：大兵之后，必有凶年，疾疫随之，军虽不试，而民止得其半。今民去南亩，来岁之食将安所仰？帕首腰刀，必唱为乱，袒臂一呼，数十万不难集也。虽非劲军，壁山栅水，卒未易平，是一宋未亡，复生一宋。又南方官府，以情破法，鞭背文面，或盛竹络投诸江中。又盐铁酒酤，榷自汉代，其后因之不废，今方新附，若复征之，人必离散。」(同上)
张文谦
　　　请择官治邢州
邢初分隶勋臣二千户为食邑，岁遣人更迭监牧，类皆不知抚治。……会郡人赴愬王府 【指忽必烈藩府，时当在元宪宗元年。】 ，公与太保 【刘秉忠。】 实为先容，合辞言于世祖曰：「今民生困弊，莫邢为甚，救焚拯溺，宜不可缓。曷择人往治，要其成效，俾四方诸侯取法于我，则天下均受赐矣。」世祖从之。(李谦撰《中书左丞张公神道碑》，《元文类》卷五十八)
谏杀掠
初大理之役，我师至其城下，国主高祥拒命，杀我信使，一夕遁去，世祖怒欲屠之。公入言曰：「杀使拒命者，其国主耳，非民之罪。」世祖从之，特免杀掠，所活者无算。汉鄂之役，王师方启行，公数言：「王者之兵，有征无战，当一视同仁，不可嗜杀。」世祖曰：「保为卿等守此言。」(同上)
财赋宜关白中书
 【[中统]】 三年，阿合马领中书左、右部，总司财赋，每事欲专辄奏闻，不关白省府。诏廷臣议之，公昌言曰：「分制财用，古有是理，不关白中书，无是理也。且财、赋一事耳，中书不敢诘，天子将亲莅之乎？」世祖曰：「仲谦言是也。」(同上)
魏璠
　　　论治道
大元庚戌，上征至潜邸。条陈三十余事，如定官号，颁俸禄，功罪有赏罚，能否有升降， 【(署)】  【[皆]】 治天下之急务。又曰：「农桑，天下之大本，不可不重，是故明君重五谷而贱金玉。告讦之俗兴，罚及无辜；侥幸之门启，官不及善。汉之常平，宋之讲筵，万世可常行也。」又荐中州名士大夫六七十人。(王恽《中堂事记下》，《秋涧先生大全文集》卷八十二)
李冶
　　　论人才
世祖方居潜邸，岁丁巳五月，遣按忒木儿、董文用驰传来召。……既至，帝问：「汝在河南，居官者谁最佳？」公对曰：「百余年间，人才未易数。在今日论之，其险夷一节，则完颜仲德甚可嘉尚。」又问：「仲德读书否？」对曰：「仲德策论进士，观其以国忘家，以位忘身，实自读书中来。」又问：「完颜哈达及蒲瓦何如？」对曰：「二人将略俱短，少帝任之不疑，此金所以亡也。」又问：「魏征、曹彬何如？」对曰：「征忠言谠论，知无不言，实为唐朝名臣第一。彬伐江南，未尝妄杀一人，当在方叔、召虎之列，韩、白、卫、霍在所不论。」又问：「今居官之人有如魏征者否？」对曰：「今之人侧媚成风，欲比魏征，实多愧矣。」又问人材，对曰：「天下未尝乏材，求则得之，舍则失之，理势然耳。且今之儒生，如魏璠、王鹗、李献卿、兰光庭、赵复、郝经、王博文辈，皆可用之材，又皆贤王之所素知，已尝聘问者也。举而用之，何所不可，但恐用之不尽耳。夫四海之内，曷止此数子哉！诚能广延于外，将见云集辐辏于朝廷也。」又问：「回鹘人可用否？」对曰：「汉人中有君子小人，回鹘人亦有君子小人，但其贪财嗜利，廉谨者少，在国家择而用之耳。」(《元名臣事略》卷十三《内翰李文正公》引《王庭问对》)
论治天下难易
又问：「天下当如何而治？」对曰：「夫治天下，欲难则难于登天，欲易则易于反掌。盖有法度则治，按名责实则治，进君子退小人则治，如是而治天下，岂不易于反掌乎！无法度则乱，有名无实则乱，进小人退君子则乱，如是而治天下，岂不难于登天乎！且为治之道，不过立法度、正纪纲而已。纪纲者，上下相维持；法度者，赏罚示惩劝。今则大官小吏，下至编民，皆自纵恣，以私害公，是无法度也。有功者未必得赏，有罪者未必被罚，甚至有功者或反受辱，有罪者或反获宠，是无赏罚也。法度隳，纪纲坏，天下不变乱已为幸矣。」(同上)
论地震
又问：「昨者地震何如？」对曰：「天裂为阳不足，地动为阴有余。地道，阴也，阴太盛则变作矣。今之震动，或奸邪在侧，或女谒盛行，或谗慝宏多，或刑狱失中，或征伐骤举，五者必有一于此矣。然天之爱君，如爱其子，故出此以警之。苟能辨奸邪，去女谒，屏谗慝，减刑狱，止征伐，上当天心，下合人意，则可变咎征为休征矣。」(同上)
张德辉
　　　论儒用、农劳、孔子庙礼、典兵宰民官
上在王邸，岁丁未，遣使来召。既见，王从容问曰：「孔子没已久，今其性安在？」对曰：「圣人与天地终始，无所往而不在。王能行圣人之道，即为圣人，性固在此帐殿中矣。」王曰：「或云辽以释废，金以儒亡，有诸？」对曰：「辽事臣未周知，金季乃所亲，宰执中虽用一二儒臣，余则武弁世爵，若论军国大计，又皆不预。其内外杂职，以儒进者三十之一，不过阅簿书，听讼理财而已。国之存亡自有任其责者，儒何咎焉！」王悦，乃询以祖宗法度具在，而未施设者甚多，将若之何？公指御前银盘曰：「创业之主，如制此器，精选白金、良匠规而成之，畀付后人，传之无穷。今当求谨厚者司掌，永为宝用。否则不惟缺坏，恐有窃之而去者。」王良久曰：「此正吾心所不忘也。」
王问：「农家亦劳，何衣食之不赡？」对曰：「农桑，天下之本，衣食所从出。男耕女织，终岁勤苦，择其精美者输之官，余麤恶者将以仰事俯畜。而亲民之吏复横敛以尽之，民则鲜有不冻馁者矣。」
戊申，公释奠，致胙于王，王曰：「孔子庙食之礼何居？」对曰：「孔子，万代王者师，有国者尊之，则严其庙貌，修其时祀。其崇与否，于圣人无所损益，但以见时君尊师重道之心何如耳。」王曰：「自今而后，此礼不废。」
王又问曰：「今之典兵与宰民者，为害孰甚？」公曰：「典兵者军无纪律，专事残暴，所得不偿其失，罪固为重。若司民者，头会箕敛以毒天下，使祖宗之民如蹈水火，蠹亦非细。」王默然良久曰：「然则奈何？」公曰：「莫若更选族人之贤如口温不花者使主兵柄，勋旧如忽都虎者使主民政，则天下皆受其赐矣。」(《元名臣事略》卷十《宣慰张公》引王恽撰行状)
疏时务四事
 【[中统]】 二年春，考绩于京师，为十路最 【中统元年，置十路宣抚使，张德辉为河东南北路宣抚使。】 。陛见，上劳之，命疏时所急务。具四事以奏，一曰严保举以取人，所以绝请托而得可用之才；二曰给俸禄以养廉能，所以禁赃滥，不使侵渔于民；三曰易世官而迁都邑，所以考治绩，革旧弊，而摅民之冤；四曰正刑罚而勿屡赦，所以绝幸民，息盗贼，而期于无刑。皆深切时事，上嘉纳焉。(同上)
议军政
有言沿边将校冒功，军士虚耗廪币者，上怒，敕使按治，仍以其事谕公陈奏。公奏 【时为至元五年。】 ：「昔者将校备尝艰阻，与士卒同甘苦，今年少子弟袭爵，或以微劳进用，岂知军旅之事乎！致朝廷敕使覆按，此省、院素失约束耳。若使悉痛绳以法，则人不自安。今但易其部署，选武毅有才略者任之，则军政自新，时委风宪官体究，庶革其弊。」(同上)
议御史台条例
宰执传旨命公议御史台条例，公奏曰 【至元五年年立御史台，当在此时。】 ：「御史，执法官。今法令未明，何据而行？此事行之不易，又难中止，陛下宜慎思之。」后数日，复召公曰：「朕虑之已熟，卿当力行。」对曰：「若必欲行之，乞立宗正府以正皇族，外戚得以纠弹，女谒无令奏事，诸局承应人皆得究治．」上良久曰：「可徐行之。」(同上)
宋子贞
　　　论不杀降
己未夏，上南伐，遣使聘至濮，虚己以问。公对曰：「本朝威武有余，而仁恩未洽。天下之民嗷嗷失依，所以拒命者，特畏死耳。若投降者不杀，胁从者勿治，则宋之百城驰檄而下，太平之业可指日而待也。」上善其言，礼遇甚厚。(《元名臣事略》卷十《平章宋公》引李昶撰神道碑)
上便宜十事
公上便宜十事 【《元史》卷五《世祖本纪》：至元元年三月，「命尚书宋子贞陈时事，子贞条具以闻。」此章即上于至元元年。】 ，大略谓：「官爵，人主之柄，当自朝廷出，一命以上，并付吏部，以为永制。律令，国之纪纲，今民所犯，各由所司轻重其罪，宜早刊定，明颁天下，使官知所守，民知所避。且监司总统一路之政，所用猥杂，不厌人望，乞选公廉有才德者，俾居其职。临民官皆相传以世，非法赋敛，困苦无告，亦宜迁转，以革久弊。又立国学，教冑子，敕州郡提学课试诸生，凡三年一辟贡举，中第者入仕，则人材辈出矣。」诏命中书施行之。(《元名臣事略》卷十《平章宋公》引徐世隆撰墓志)
议朝政等
 【[至元二年十二月]】 庚午，宋子贞言：「朝省之政，不宜数行数改。又刑部所掌，事干人命，尚书严忠范年少，宜选老于刑名者为之。」又请罢北京行中书省，别立宣慰司以控制东北州郡。并从之。(《元史》卷六《世祖本纪》)
王鹗
</div>
    <div class="pagination">
<a href="元代奏议集录_page7.html">上一页</a><span>...</span><a href="元代奏议集录_page3.html">3</a><a href="元代奏议集录_page4.html">4</a><a href="元代奏议集录_page5.html">5</a><a href="元代奏议集录_page6.html">6</a><a href="元代奏议集录_page7.html">7</a><span class="current-page">8</span><a href="元代奏议集录_page9.html">9</a><a href="元代奏议集录_page10.html">10</a><a href="元代奏议集录_page11.html">11</a><a href="元代奏议集录_page12.html">12</a><a href="元代奏议集录_page13.html">13</a><span>...</span><a href="元代奏议集录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
