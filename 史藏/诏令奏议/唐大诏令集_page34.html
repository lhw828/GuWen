<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 34 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 34 页/共 71 页</h1>
    <div class="content">　　制昔伊尹与汤合傅説与髙宗合尚父与周合故哲后良臣莫不至合非贤不乂有开必先久大之业也公上畧雄才博信明谊受我旄钺辑宁区夏典器铭彝髙视前古实邦家之杰岂独为予社稷之卫可独弼予节制咨谋安危斯属惧朕之不称也往惟钦哉司空子仪可兵马副元帅主者施行【至德二年四月十日】
　　郭子仪东京畿山东河南诸道元帅制
　　时属艰难用勤师旅元帅之任必借庙谋茍非人杰孰久朝寄兼司徒中书令朔方节度副大使郭子仪风云有感星象降生秉文武之姿懐经济之器自凶狂搆祸区宇未宁蕴忠贞以立身资义勇而成务加其识度逺谋虑冲深张飞乃万人之敌却縠是三军之帅故能扫清强防收复二京建兹大勲成我王业虽少康嗣位夏靡赞其功光武中兴邓禹集其事以今观古未足多之但以氛祲未清军戎是急爰求硕德仗以贞师宜承重委克济多难可充东京畿及山东道并河南诸道元帅仍权知东京留守【乾元二年三日】
　　李光弼副知行营事制
　　元帅之任实属于师贞左军之选谅资于邦杰自非道申启沃学贯韬钤则何以翊分阃而专征膺凿门而受律求诸将相允得其人司空兼侍中蓟国公光弼器识逺志懐沉毅蕴孙呉之畧有文武之才往属艰难备彰智勇协云雷而经始保宗社之阽危由是出备长城入扶大厦茂功悬于日月嘉绩被于岩廊属残防犹虞摠戎有命用择惟贤之佐式建亲之典必能辑宁邦家协赞天人誓余丹浦之师勦彼緑林之盗载申朝奬爰借旧勲宜副出车之命仍践分麾之宠仍与天下兵马元帅赵王系副知节度行营事【乾元二年七月】
　　【原阙】







　　郭子仪都统诸道兵马收范阳制
　　勅朕闻昆夷作患周王授钺于方叔大宛不庭汉主委兵于广利则知昏迷之党舞干不足以怀柔圣哲之谋伐叛必资于用武事将禁暴盖非获已司徒兼中书令朔方鄜坊邠宁等节度使代国公子仪庆钟五百运符鱼水挺文武之宏才蕴韬钤之逺畧积苍生之重望有命代之元勲负鼎和已申于啓沃登坛制胜实伫于谋猷万里长城倚赖攸属今残妖未殄戎事犹殷爰资一举之功以靖四方之难宜令子仪都统诸道兵马使管崇嗣充副使取邠州庆朔方路通往收大同横野清夷便收范阳及河北仍遣射生衙卫前六军英武长兴宁国左右威逺骁骑等左厢一万人马军三千步军七千人以开府李光进充都知兵马使特进邬崇福充都虞右厢一万人马军三千人步军七千人以开府仪同三司李鼎充都知兵马使特进王兟充都虞渭北官健一万人马军三千人步军八千人以开府辛京杲充使朔方留后蕃汉官健八千人马军八百步军七千二百人以兼御史中丞任敷浑释之同充使蕃汉部落一万人马军五千步军五千人以御史中丞慕容兆与新投降首领奴赖同统押充使鄜坊等州官健一万人马军一千步军九千人以摄御史中丞杜冕充使宁州官健一万人马军一千步军九千人以摄御史中丞桑如珪充使泾原防御官健二千人马军五百人歩军一千五百人以大将军阎英竒充使搜乘练卒籍马赋军合四方以齐心率九夷而同力金鼔作气铁骑争雄欱野喷山殷天动地以仗顺之师旅讨从逆之凶徒人事天时指期可定今将畧髙阙以出云中驱蚊蚋于幽燕扫抢于巩洛削平天下混一车书然后献凯清庙防勲盟府尅宁区夏岂不盛与兵马既众恐路次难为供应仍备六十日程粮十防遣发马畜草料所在量事支供不得妄有烦扰百姓仍委子仪即遣人先于诸道计防分数次进发仍与囬纥兵马椅角相应逐便讨除所开军务应须处置并委子仪续具状奏闻【上元元年九月】
　　李鼎陇西节度使制
　　勅勇而多谋是资兼领明则益辨实仗宏才开府仪同三司行凤翔尹兼御史大夫充本府及秦陇兴凤成等州节度观察使保定郡开国公李鼎成用通明智略深逺攻守之志不惮勤劳报効之诚无忘夙夜顷以岐阳近甸王业大都爰借政能委之镇缉下车未防克树竒功冦盗底寜声謡载洽眷兹陇外戎马要冲时属艰虞尤资式遏制胜千里谅在伊人必当振我师徒展兹筹画兼弱攻昧在此行焉可持节都督鄯州诸军事鄯州刺史陇右节度营田等使余并如故【上元二年六月】
　　李若幽朔方节度使赐名国贞制
　　保大定功事资于量坐筹决胜政总于中军令在必行冦不可玩欲清小丑须委大臣中大夫守殿中监赐紫金鱼袋李若幽宗室英髦士林桢干出忠入孝抱质懐文包果断之深谋蕴韬钤之秘畧累登清贯克振休声名正西京奸豪屏息纪纲三蜀卭僰乂安庶黎赖其强明缙绅推其利用今河洛之境未殄余氛晋魏之郊比仍多垒山河襟带关辅要冲东尽太行南隣魏汭拥旄亘野精骑成羣必俟元戎以清妖孽静言其选允谓当仁地官髙歩于六卿亚相作程于百辟综斯剧务朝选攸归宜兼领防之权以副师贞之吉可户部尚书兼御史大夫持节充朔方镇西北庭兴平陈郑等州节度行营兵马及河东节度都统处置使镇于绛仍赐名国贞【上元元年八月】
　　郭子仪汾阳郡王知朔方行营制
　　命将之选当仁实难非夫文可经邦未能安人和众武可禁暴罔以克敌成功允借宏才爰申锡命司徒兼中书令灵州大都督府长史单于镇北副大都防持节充朔方节度闗内营田度支营田盐池押诸蕃部落副大使知节度六城水运使兼邠寜鄜坊等道节度副大使上柱国代国公子仪河岳间气岩廊重寳器量深识寛而有谋术应通方用而无滞自经险阻实拥旌旄遂能克复二京折冲千里厥戎将殄时乃之功久勤啓沃载竭忠谠人所望也天实赉予今残防未寜兴师颇广虽镇守经制已有区分而筹画指麾必资专制将军辞第无以家为丞相忧邉思平国难固以訏谟之命申总统之威其将戡定外虞澄清列郡光膺藩屏之寄式崇社稷之勲对休命以永终誉可封汾阳郡王知朔方河中北庭潞仪沁等州节度行营兼兴平定国等兵马副元帅仍充本管内观察处置使余如故
　　仆固懐恩朔方节度使制
　　工部尚书兼御史大夫陇右观察处置等使大寜郡王仆固懐恩经武大才济时良具今以冦穷河洛思用讨除宜辍务于西陲俾廓清于东夏可充朔方行营节度使余如故
　　李抱玉河西等道副元帅制　　　常衮
　　勅周以元老监方伯汉以丞相抚四夷则军国之务中外一体自华阳而西至于陇坂渉河之右兼控五原总三将之师专万里之寄诘禁经武宜有统制忧邉谋帅深仗辅臣开府仪同三司行兵部尚书同中书门下平章事潞州大都督府长史知凤翔府事充懐郑泽潞观察处置等使仍充南道通和蕃秦陇临洮已来观察处置等使上柱国凉国公李抱玉文以经邦徳以镇俗孝友忠信人伦模表礼乐政刑朝之训式以道匡朕允升大猷参听断之可否载清静以寜一兼委戎旅屏于方夏智谋变化潜合神明将校悦从亲如父子事出韬钤之外功成战伐之前勤劳王家以卫社稷有致君庇人之绩冠旂常彝鼎之铭故以国之凭倚久任忧患兵车之半悉以与之当不惮烦以时镇定也可兼充山南西道观察处置度支营田等使判凉州事陇右懐郑潞泽等州使如故充西南西道河西陇右等道副元帅
　　马燧浑瑊副元帅同招讨河中制　　陆贽
　　勅天地殊位君臣异制茍不率道兹为乱常退而増修于是有舞干之义谕以迁善于是有文告之辞若犹不悛乃用致讨兴戎动众岂得已哉李懐光擢自军旅委之节制亟有劳绩累加宠荣总众骏奔自逺赴难解围逐宼朕甚徳之位极上台寄崇统帅亲之若同体信之无间言朕于斯人亦已厚矣而器小任重固贻颠覆有功自弃无过自疑崇信防邪却逐将帅养冦资乱蓄奸幸灾朕素所推诚尚谓非实优容任过坦然如初防徳既盈丑迹弥露谋危社稷通结渠魁公相往来无复避忌穷极凶悖何所不忍朕播迁巴梁逺违陵寝大惧失坠为列圣羞赖先泽在人兆庶知感朔方将校忠节不渝懐光既阻奸谋诡称効顺累陈欵疏请诣阙庭朕深惟旧勲务欲全贷授以师傅之任畴其井赋之食玺书劳问誓以终始懐光遂杀辱使臣完聚守备将以悖慢之罪加于忠义之军因兹胁从有异同恶谓众可罔谓天可欺覆载所不容人神所共弃讨除大憝招辑非辜爰资辅臣以董戎寄银青光禄大夫检校司空平章事兼太原尹北京留守充河中保寜军节度观察处置度支营田等使北平郡王马燧操业端亮气宇逺秉难夺之节负不羁之才恒持至公深识大体感激而三军有勇弥纶而庶绩克谐威声所临郡邑皆服殿于北土隠若长城元从奉天定难功臣开府仪同三司守侍中兼灵州大都督府长史充灵盐丰夏等州节度管内度支营田观察处置押蕃部落等使仍充朔方军邠寜振武奉天永平等军行营节度兵马副元帅上柱国楼烦郡王浑瑊纯粹积中仁厚成性蕴寛大以容众存诚信以抚人事必沉详临危益办节惟贞固在险逾彰济艰难懋昭勤伐出纳朕命光膺具瞻并文武全才安危注意副我忧瞩时惟二臣比徳协谋往清多难燧可兼充奉诚军及晋绛慈隰等州节度并管内诸军行营兵马副元帅余并如故瑊可兼河州尹充河中绛州节度观察处置等使仍充河中同绛陕虢等州节度支管内诸军行营副元帅功臣开府本官勲封并如故呜呼朕之不明不敏失于君道连祸未息劳师靡居中心自咎鬰若焚灼又以朔土之众大着忠劳横遭污胁深所悯惜尔其敬敷朕命明谕朕懐务于招绥非黩威武惟输诚归顺罔有不赦惟执迷拒顺罚止元防寜失不经无滥非罪列爵悬赏用俟勲贤布告逺迩咸令知悉
　　李晟凤翔陇右节度使兼泾原副元帅制
　　勅周之元老以分陕为重汉之丞相以忧邉见称故方岳克寜疆塲不耸安人保泰致理之端今所以重烦上台作镇西土奉天定难功臣司徒兼中书令充神防军节度京畿渭南渭北商华等州兵马副元帅京畿渭南鄜坊丹延等州节度观察处置等使上柱国合川郡王李晟厉精刚之操秉博厚之德识时变通而大节不夺虚受广纳而独断自明奉法持身论功先下众无犯命人用乐从懐德畏威令行禁止誓羣帅于危疑之际驻孤军于板荡之中气凌风云诚动天地一鼔而凶徒慑北再驾而京邑廓清师皆如归人不知战载安社稷功格皇天而明识秉彝清风激俗雅尚恬旷防谦有光朕以陇近郊扶风右地川阜连亘抵于囬中限界诸戎屏藩王室所属诚重允付元臣兼二将之甲兵崇十连之统帅宣威耀德罢警息人俾予仰成时乃之勲可兼凤翔尹充凤翔陇右泾原节度兼管内及四镇北庭行营兵马副元帅改封西平郡王功臣本官兼官勲如故【兴元元年八月四日】
　　刘洽宋亳兵马都统制
　　勅论道经邦允归硕望建牙统众必借雄才中外具瞻安危注意今以二柄付之元臣开府仪同三司检校尚书左仆射同中书门下平章事使持节宋州诸军事兼宋州刺史充宣武军节度支度营田宋亳颍等州观察处置等使仍权知汴滑宋亳等道都统兵马事上柱国懐徳郡王刘洽秉志端亮饬躬简俭博厚足以容众和易足以长人纯孝荣亲尽忠事国分我阃寄殿于大邦扼制淮夷保鄣楚甸戎防继至军声载扬殪羣凶于宛丘殛大憝于梁野控引漕挽委输京师予嘉乃异勲懋乃贞节用锡丕命俾扬洪休燮赞三台纪纲羣帅式是大任尔惟钦哉可检校司空同中书门下平章事依前充宣武军节度度支营田宋亳颍管内兵马都统散官勲封如故
　　范希朝京西行营节度使制
　　古之命将帅修封疆在于整军非以耀武故缮理亭障训齐车徒以申国威以固王畧非诚节茂着无以分统六师非勲绩彰明无以并防诸将副兹重任实在忠贤特进检校右仆射兼右金吾卫大将军充右街使成纪男范希朝有贞臣之节有良将之风识达武经学综兵要临事能断好谋而成尝领元戎镇于朔野控河上之塞驱漠南之庭修其政刑谕以威徳士吏向慕裔夷绥懐入觐京师防勲王府洎司儆卫禁旅増严直道弥彰嘉庸茂着固可以总统北路节制西陲成魏绛和戎之勲振晁错备邉之策俾异俗率化穑人成功师乘以和烽堠无警懋昭丕绩时乃之休可开府仪同三司检校左仆射兼右神防京西诸城镇行营兵马节度使封如故【贞元】
　　裴度幽镇两道招抚使制
　　门下夫以区区秦伯而犹念晋国曰其君是恶其人何罪况朕均养亿兆为之君亲燕人冀人皆吾乳哺而育之者安忍以豺狼驱胁之故絶其飞走尽纳网罗止行犯命之诛是用开其一面河东节度观察处置等使金紫光禄大夫守司空兼门下平章事太原尹北京留守上柱国晋国公裴度昔者区域之中蜂蚁巢聚蔡有逆孽齐有狡童厥初图征疑议满野不惧不惑挺然披攘茍无司南允罔能济佑我宪考为唐神宗实赖股肱运用心力肆予小子防受景灵冀服于前燕平于后而抚驭失理盘牙复生求思弭寜中夕有得国老尚在夫何患焉是用亟宣恳恻之诚就加抚招之命于戯顷者师道元济乘累代袭授之资借山东结连之势以丞相布画于千里之外使诸将持重于四封之中而犹刘悟裂虵豕之躯李祐溃鲸鲲之腹盖逆顺之情异而忠孝之道明也况彼幽镇无名狂暴以丞相近观其宜以诸将齐奋其力斧锧之刑坐迫椒兰之气外薫谁不自爱其生焉能与乱同死度宜开懐缓带以待其归可依前守司空兼门下侍郎平章事河东节度使充幽镇两道招抚使余如故
　　裴度镇州四面招讨使制　　　　　　元稹
　　门下云死者不可复生刑者不可复属是以先王斩一支指杀一犬彘莫不伏念隠悼至于由时决而行之盖不得已也予于镇人亦既伏念俟其悛革讵止旬时乃命相臣招懐抚谕矜其诖误示以生门期于尽脱网罗岂可驱之陷穽而豺狼当道荆棘牵衣虽欲归于有仁厥路无由而至况王师压境义勇争先朕每抑其锋铓未忍覆其巢穴是犹爱稂莠而伤稼穑养痈疽以溃肌肤独懐儿女之仁虑失祖宗之典今上台居镇筭画无遗操晋阳之利兵驱渥产之良马举河东义武之众合沧景泽路之师当元兾受命之初乘田布雪寃之愤举毛拾芥其易可知兼用威恩尚存招致宜令河东节度使裴度充镇州四面招讨使于戯以一城之卒敌天下之师狥猖狂之徒抗君父之命我哀尔軰死实无名茍能自新亦冀容汝主者施行















　　唐大诏令集巻五十九
　　钦定四库全书
　　唐大诏令集巻六十
　　宋　宋敏求　编
　　大臣
　　将帅
　　赏功
　　陇右河西节度使哥舒翰西平郡王制郭子仪中书令李光弼侍中制
　　李光弼太尉中书令制
　　滑州节度使令狐彰加御史大夫制
　　褒劳勲臣制
　　李晟司徒兼中书令制
　　浑瑊侍中制
　　髙崇文剑南西川节度使制
　　李愬移镇加官阶爵邑制
　　田正兼侍中制
　　李光顔特进赐一子官制
　　王智兴等加官爵制
　　王元逵同中书门下平章事制
　　贬责
　　薛讷除名为庶人制
　　赏功
　　陇右河西节度使哥舒翰西平郡王制
　　授钺登坛所以理兵用武益封命职所以褒德酬庸才杰者建希代之功绩茂者有非常之赏哲王令典无或逾之开府仪同三司兼鸿胪卿员外置同正员西平郡王判武部事摄御史大夫持节充陇右河西节度度支营田长行转运九姓等副大使知节度事赤水军使上柱国凉国公哥舒翰挺生朔陲干城陇外青蛇入笥神发其祥白武啣珠天资我寳美政以公惠益着深畧以果断能成顷者戎大包藏祸盈恶稔南援蛮落东窥塞垣特禀庙谋励八神于金匮长驱戎境麾三军于玉堂决水奔雷固无前敌屠城防垒靡有孑遗收九曲之旧疆开千里之沃壤亭障卧鼔既成禁暴之勲屯田馈军益以封财之用则议功行赏厚礼酬劳俾吴芮之忠不独光于汉魏绛之乐无擅美于晋仍兼望苑之荣系以公田之锡可开府仪同三司太子少保封西平郡王加赐实封二百户通前满五百户赐音声小儿十人荘园各一所与一子五品官更与两子官用旌元帅之劳以益三军之气也余并如故【天寳十二年七月】
　　郭子仪中书令李光弼侍中制
　　朕闻古之哲王成功立极莫不旁求贤佐用康帝道由是轩登风力所以戡乱保邦汉用萧曹所以勤王足国固能上扶王室下济苍生为社稷之寳臣资帝王之大业丕膺鼎位实属斯人司徒兼尚书右仆射同中书门下平章事兼灵州大都府长史朔方节度使上柱国代国公子仪道备文武志懐忠亮表才而应运申茂绩而经邦司空兼兵部尚书同中书门下平章事太原尹河东节度使上柱国蓟国公李光弼业盛勲贤材优将相蕴权谋而制敌励诚节以匡时往属凶丑乱常云雷经始咸能外持戎律内翊皇圗披荆棘而有功歴险艰而无易或分麾东讨扫昏祲于两都或仗节北临备长城于万里并以扫清防孽任切股肱永维缔搆之勲久着山河之誓今残妖伫剪介士犹虞将终九伐之功实借二南之力是用増其秩序宠以枢衡宜正位于台司俾克宣于嘉绩子仪为中书令光弼为侍中【乾元元年九月】
　　李光弼太尉中书令制
　　上公之位宠极人臣中书之本政先纶綍是知应干成象用分台鼎之司为国作桢必借勲贤之业所以汉庭多难绛侯居太尉之尊晋室未安温峤掌中书之务至若任兼公相道济生灵必俟非常之才用膺莫大之寄司空兼侍中幽州大都督府长史河北节度度支营田经畧等使副元帅知诸道节度行营上柱国蓟国公光弼器格沉正襟灵防逺感风云之宻契蕴纵横之大才成经纶之功足以靖乱懐忠孝之道故能匡国自逆冦搆祸寰宇未清义勇竭于忠心勲庸着于王室顷者豺狼余孽尚借天讨蚊蚋相依仍侵河外是用仗其深畧为我长城有穣苴之法令亚夫之威畧逺能挫羣凶之鋭全百胜之师为庙堂之寳臣成军国之重任虽吉甫作宪道可经邦而孙吴行兵谋能制敌克壮大业无愧前贤且官惟其人固难虚授爵以存善抑闻旧章况经纶之时义参于缔搆艰难之际功茂于始终不有殊奨寜彰厥德是以载酬嘉绩俾允具瞻宜进上台之秩仍兼右弼之宠可太尉兼中书令【乾元二年十二月】
　　滑州节度使令狐彰加御史大夫制
　　使持节滑州诸军事守滑州刺史摄御史大夫充滑卫相魏徳博六州节度使令彰义勇无伦忠贞有素艰危効用终始不渝顷陷贼庭忠诚屡达来持汉节壮志弥髙拔城变六月之师破敌振三军之气酬庸议赏须越等夷今淇澳未寜河朔犹梗廓清丑实属元戎宜列职于中司俾承荣于茂秩登坛受律借尔良谋献凯论功伫闻嘉绩可银青光禄大夫守鸿胪卿使持节滑州诸军事兼滑州刺史御史大夫充滑卫相魏徳博等六州节度使【上元二年九月】
　　褒劳勲臣制　　　　　　　　　　常衮
　　勅方伯连帅能修其职则劳之以玺书载之于正典式是羣岳归于至公以勤其职颂声兴矣周礼以孟春之月悬法布令采诗观俗亦褒异理行之时也其有惠训一方吏之表率朗然明举固可首之某官某受任藩阃三年有成清节独立以身率下化在于言前风行于疆外逺清西南之氛齐一华夷之俗而忧国如家上下同体属关辅连雨去秋非穣以丰财节用之余资备邉出师之费虽给马官渡足食成臯勤王助邉何以加此诚堪垣翰之寄奉上无私亦将亷吏清风夙夜相勉也寐期休绩至于再三诏书谕懐宣示方镇
　　李晟司徒兼中书令制　　　　　　陆贽
　　勅云雷搆屯防县兴难非山岳降神不生良弼非股肱协契不集大勲故髙宗得傅説中兴殷邦宣王任吉甫重光周道天寳之季冦阶二京时则先臣子仪翼戴肃宗戡定患难再造区宇于今赖之肆予小子获缵丕构不克负荷失守宗祧天祚我唐降生忠烈有社稷之臣曰开府仪同三司检校尚书左仆射同中书门下平章事充神防军节度使鄜坊等州节度观察处置等使京畿渭南渭北商华等州兵马副元帅上柱国合川郡王李晟沉肃有勇坚明能断闻难发愤誓师徂征诚激于衷义形于色自河之南万里济师殷然雷奔大盗慑骇属王家不造戎师诱奸重兹播迁郊甸震荡而晟蓄鋭养士深垒固军以谋吞元凶以义纠羣帅躬擐甲胄率先启行布忠信为军声恃礼乐为战器廓清氛沴寜复皇都宗社载安宇宙斯泰佐予兴运时乃茂功徳厚者位崇业盛者报重登以元辅建于上公煕庶绩而翼宣九歌阜兆人而敬敷五教畴其井赋贻厥子孙与国咸休永播丕烈可守司徒兼中书令仍赐实封一千户余并如故朕还京后所司择日备礼册命宣示中外以彰大勲
　　浑瑊侍中制
　　勅王者敦徳教以经邦国兴武事以定祸乱执是二柄毗予一人得诸全才康济大难以忠扶王室以义奉天讨功崇祚土徳盛懋官振洪休备举彝典开府仪同三司检校尚书左仆射同中书门下平章事兼灵州大都督府长史充灵盐银夏等州节度管内度支营田观察处置押蕃等使朔方邠寜振武奉天永平等军行营节度副元帅上柱国楼烦郡王浑瑊神降才杰天资忠厚协力兴运为国辅臣往以盗起上京驾急出狩羣凶怗乱载犯郊畿时乃奋扬威武董制师律深居筹画奸慝寝谋当敌指挥士旅増气危城克固我武用张重以贼臣蔑恩养防资乱再罹艰阻越播巴梁时乃并辔载驰释羁从迈有见危致命之节有忧国灭私之诚凛然贞规介若金石纵横蕴夷难之略感激陈复国之谋分摠偏师径出重险秉大节以示羣帅布寛令以宥胁从师次逺郊摧凶靡抗军临近甸下邑如归推成功而不居期尽敌以自効率其全众斾追奔雄威疾驰元恶授首柔徳懐服余党归心扫辟氛昏安复陵寝懋乃嘉绩其惟格天士爕之譲能耿弇之殄防摠是二美瑊其有焉是以铭勲旂常垂美竹帛宜守台阶之列仍酬井邑之赋祗膺时命无替厥庸可侍中仍赐实封八百户兼官本使副元帅开府勲封如故
　　髙崇文剑南西川节度使制
　　庆赏刑威所以为国既用钺以诛有罪则建侯以报有功惩纲纪于未然劝事君于已着歴考前载斯为大章剑南东川节度副大使知节度事管内度支营田观察处置静戎军等使开府仪同三司检校兵部尚书使持节梓州诸军事兼梓州刺史御史大夫上柱国渤海郡王髙崇文为时生材经武成器抱厥沉断确乎坚刚鸷隼挺凌厉之姿髙秋凝肃杀之气自筑坛受命宜社徂征形义色以即戎沥忠诚而誓众康衢以视其重阻怒心如报于私讐令逾风行势辍电走殄凶邪于未障完危壁于将倾然后摠无前之师搏犹鬬之兽仰断飞鸟髙横战锋掩鬼神以用竒越丘陵以制胜生致逆防洞开金城引汉将之旗鼓见蜀川之父老贞以纪律吊其伤残兵无乱行市不改肆上清井络下静岷江铭而篆之岂有惭徳乃眷庸部其惟奥区毕功以除其祸灾圗劳宜享其土地涤荡汚俗纯绥异行观风励韩黄之化按节修方召之任爰自六职俾登三司仍疏大封且赐实食不逾次以彰殊伐不逾时以示休利敬服嘉命宣壮猷殿兹坤维屏我王室可检校司空兼成都尹御史大夫充剑南西川节度副大使知节度事管内度支营田观察处置统押近界诸蛮及西山八国兼云南安抚等使仍改封南平郡王食邑三千户并实封三百户
　　李愬移镇加官阶爵邑制
　　伐叛除凶必俟乎竒略进封超位允答于殊庸况四纪逋诛三州窃据积妖遗育縦逆延灾累年徂征一举坐致论功既归于异等议赏岂待于逾时唐随等州节度观察处置等使通议大夫检校左散骑常侍使持节邓州诸军事兼邓州刺史御史大夫赐紫金鱼袋李愬宗臣之王国克生毅男蓄深温良煦外礼乐战之器黙识其源诗书义之府洞窥其室虽早升朝序而未展将才顷以悬弧滔天宿兵既久方城压境易帅颇频永懐韬畧之家必有弓矢之嗣乃执金鼔载持干旄果副眷求克威令缉夷伤之后振法为雄制宻迩之间保危成固推忠孝以感物本信惠而和人一其鬬心制彼死力乘虚径袭负雪兼行风驱如合于百人雷震若出于九地坚城立溃狡防生擒遗氓安堵以知归余党释甲而请命古之良将其孰过焉己申献防之仪当举防勲之典爰授名郡俾牧重藩自洛而遥惟防为大绵亘楚服横临渔津摠八郡以澄清秉三军之节制式因加地往继沉碑特进左揆之尊以崇天秩仍假南防之长用峻霜威表以勲阶锡之茅土户封真实门贵延恩给此宠荣藂于茂烈于戯天鉴非昧不庭者必诛王爵无私有功者是享扬名继美惟孝着于家声钟鼎山河惟忠光于国籍凡曰臣子得无企欤可银青光禄大夫检校尚书左仆射使持节防州诸军事守防州刺史御史大夫充山东南道节度管内度支营田防邓唐随复郢均房等州观察处置等使仍赐上柱国封凉国公食邑三千户赐实封三百户与一子正员五品官【元和】
　　田正兼侍中制
　　古之所谓有功诸侯出征不庭入觐王室既展述职之义必加锡命之恩彤弓所以表其威衮所以荣其服然后勲烈昭灼宠章荣崇临于一方示彼四国风雅所载不其美欤戎思忠臣是有兹命魏博等州节度观察处置等使光禄大夫检校司徒同中书门下平章事兼魏州大都督府长史上柱国沂国公食邑三十户田正受天地之正性明君臣之大节才贯文武识探古今煕百志以立身坚一心而奉主积诚自久遇事乃彰晓于羣情率以大顺遂提六郡之地首革两河之风及负海阻兵征师问罪又能长驱义旅直抵虏城一鼓而凶徒禠魄再战而元恶首永清夙沴功实倬然自秉圭来朝鸣玉入侍察其器度询以谋猷毎闻匡国之术弥见致君之道而恳诚恋阙不愿守藩朕以将相之权中外一体茍意有攸往则诚难遽从况彼邦之人皆愿其至师徒乆服其训令黎庶咸思其恵和镇安之方倚赖攸切是用命尔式遄其归且兼八舍之营俾仍五教之重又实其井赋益以土田褒赏之典劝忠斯在往莅乃服厥惟懋哉可检校司徒兼侍中依前魏州大都督府长史充魏博等州节度观察处置等使仍赐食实封三百户【元和】
　　李光顔特进赐一子官制
　　朕闻有天下者道徳仁义以为理城郭濠池以为固故曰不教民战是谓弃之有备无患何以应卒此先王敺攘夷狄保障黎元之大略也五原居宥夏灵庆之中当虵豕豺狼之突将搤咽喉之要爰命腹心之臣厥有成功宜加茂典邠寜庆等州节度观察处置等使金紫光禄大夫检校司空使持节邠州诸军事邠州刺史兼御史大夫上柱国武威郡开国侯食邑二千户食实封一百户李光顔气敌三军心师百行有卞荘之勇守之以仁有日防之诚济之以武叱咤则风云廽合筵晏而樽爼周旋盖文武之全才直古今之良将是以淮蔡之役百胜功髙青齐之师一面居最朕以萧关尚警马岭犹虞五饵之诈可羞百雉之防爰度先是属役每难其人惟尔良能果谐予愿程功而不愆于素讫事而不劳于人比命有司褒乃实力佥曰古诸侯勲徳优盛则就加特进以宠之我国家封植崇重则朝请一子以异之予嘉乃勲兼用两者兹谓上赏尔惟钦哉可特进余如故仍与一子正员四品常参官【元和】
　　王智兴等加官爵制
　　王者诛暴乱赏勲劳既正纪纲式颁爵位朕以菲徳理乖胜残使衅生海盗刑用戎钺属者庭凑倚沧州为辅车以谋专土同防恃棣州为屏扞遂成阻命实赖英帅共恢壮猷爰议酬庸式奨宣力武寜军节度徐泗濠等州观察处置等使充沧州行营招抚使光禄大夫守司徒同中书门下平章事上柱国太原郡开国公食邑二千户王智兴可特进仍封代国公食邑三千户余如故平卢军节度使淄青登莱棣等州观察处置兼押新罗渤海两蕃等使银青光禄大夫检校尚书右仆射御史大夫上柱国防稽郡开国公食邑一千五百户康志睦可检校尚书左仆射余如故太平军节度郓曹诸军事兼郓州刺史御史大夫赐紫金鱼袋崔礼可检校尚书右仆射余如故其棣州城下武寜军及诸道立功将士除已甄録外委智兴条防闻奏棣州应见在百姓宜复二年其将士有决战攻垒奋不顾身中刃被创遂成废疾者并赐衣粮终身勿絶其武寜军及平卢军浙西宣歙天平等五处兵马在棣州城下者并宜放归本道于戯并命申威分疆剪防界大河之南北委藩守以廓清立绩者既以劳旋圗功者方期尽敌勉朕策无至老师共辏辑寜副我勤厉【元和二年十一月】
　　王元逵同中书门下平章事制　李徳裕
　　门下古之命帅必重其名假三事之崇允万夫之望故韩信以丞相击魏樊哙以相国伐燕克成茂勲抑有前典成徳军节度镇兾深赵等州观察处置兼充北面招讨泽潞等使金紫光禄大夫检校司徒兼镇州大都督府长史御史大夫驸马都尉云骑尉王元逵生禀忠厚天资诚信竒正得于心机严荘表于师律去病之略无假孙吴翁归之才实备文武属狡童逆命自固奴巢果能义声以载驰繇直道而先奋锋逾骇电势盛疾雷上据层峦削成烟垒下临平壌尽见秋毫始殄伏莽之戎遽収建瓴之险陈兵原野渐扼尧山摧困兽之鬬心碎螳蜋之怒臂弃身者万计折首者七人先献戎俘益彰臣节则令望王师之阵草木为兵闻吾帅之风椒兰比徳顾其残孽岂复稽诛夫赏不逾时速之为贵虽契敷五教已列三公而禹分兵麾宜佩相印是用命尔升于鼎司于戯昔吴起有大功者三不为魏相窦婴破藩国者七未践汉台岂非名器之重曷尝虚授尔其奋威武殱厥渠魁当感激以成功勿迁延而玩冦服兹休命可不敬哉可检校司徒同中书门下平章事兼镇州大都督府长史依前充成徳军节度镇冀深赵等州观察处置兼充北面招讨泽潞等使散官驸马勲如故主者施行【防昌】
</div>
    <div class="pagination">
<a href="唐大诏令集_page33.html">上一页</a><span>...</span><a href="唐大诏令集_page29.html">29</a><a href="唐大诏令集_page30.html">30</a><a href="唐大诏令集_page31.html">31</a><a href="唐大诏令集_page32.html">32</a><a href="唐大诏令集_page33.html">33</a><span class="current-page">34</span><a href="唐大诏令集_page35.html">35</a><a href="唐大诏令集_page36.html">36</a><a href="唐大诏令集_page37.html">37</a><a href="唐大诏令集_page38.html">38</a><a href="唐大诏令集_page39.html">39</a><span>...</span><a href="唐大诏令集_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
