<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 54 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 54 页/共 136 页
  </h1>
  <div class="content">
   歴代名臣奏议卷一百四十六
　　钦定四库全书
　　厯代名臣奏议卷一百四十七
　　明　杨士竒等　撰
　　用人
　　宋光宗绍熙元年湖南转运判官陈傅良荐宋文仲等状曰臣恭覩明诏搜罗湖广遗材窃见通直郎知潭州长沙县宋文仲有通务之才而发于谦和有及物之志而安于静退葢文仲虽生长南土其家学则中原文献也顷丞萍乡蔼有民誉方臣假守桂阳得其为人就访之而文仲尝为柱阳录事参军授臣本军防计录一卷臣遵行之所以能蠲除宿负罢弛斜科不得罪于其民者文仲之助也寻领使事访以九郡利病无不周知前者仓司籴补诸郡米仅十万斛今者漕司蠲钱亦数万缗皆文仲发之臣以为文仲虽衡阳人实国士也奉议郎知常州无锡县吴猎学问本于纯实器识期于逺大所居阖郡宗为师友凡与之游多自爱而猎于其交有善称之不容口有过捄之不遗力有急难虽不利于其身赴之不恤也顷从事桂林幕府与平李接之乱未尝言功已而帅臣刘焞不理于口而猎谊不避罪屡讼其寃人臣如此其不负国必矣臣守桂阳猎适为赡军酒官助讲荒政甚于饥渴桂阳故事遇皇帝登极奉表进银三千两属方捄荒之际力不办此臣惧无以塞责猎实教臣申请减额迄防睿旨损三之一为惠一方猎与有力臣以为猎虽长沙人亦国士也文林郎知潭州攸县蒋砺素秉端亮耻为茍简徃嵗江陵今兹攸县廉惠之誉两邑同辞观其为吏茍不便于民虽上官令之不听茍便于民虽匹夫不获伸则身任其责也臣尝见其诣阙所上书论广右利害有四救之説及与提刑狱司论经总制钱其言恻怛可以施用则迩臣所谓逺方因革可备咨访者在静江则砺其人也奉议郎知全州清湘县杨炤赋受沈审济以通练亦佐桂幕与平李接之乱随宜知变见谓善谋而其操履自不可夺及今为县益着吏绩郡实赖之臣得其岭外盐防本末一书自开寳讫于淳熙上下二百余年灿然明白其论以政和蔡京变法实为咎根驯致二广连年多盗官船客贩迭为民扰葢利东路则西人被其害利西路则东人被其害宜为损益兼惠两路斯可以便公私息纷更以臣所见广盐之説十数家未有如炤之平者则迩臣所谓逺方因革可傋咨访者在临贺则炤其人也如臣不肖非有知人之明能得此数子于众人未识之先正以乆居于此或闻之公论之熟或见之同事之详如宋文仲吴猎之在湖南蒋砺杨炤之在广右朋侪乡党咸所推先牧守賔僚无不器重臣如隠黙不惟负蔽贤之罪是不奉明诏也已于今年某月某日具状奏闻臣愚欲望圣慈特赐甄录以昭示公朝不遐遗之美谨录奏闻伏勅旨
　　四年傅良为起居舎人兼中书舎人缴奏给事中黄裳改除兵部侍郎状曰臣以楼钥差充御试官时暂兼摄吏左房书黄事近者新除郑汝谐权吏部侍郎録黄一道臣已书行去讫给事中黄裳不肯书读辄有论奏臣于郑汝谐有乡曲之好于黄裳有僚友之情与此二人初无厚薄郑汝谐之除授堪与不堪黄裳之封驳当与不当臣不复论思奉圣防改黄裳兵部侍郎此臣之所不敢黙黙也何者给舎封缴是谓官守其言行则谓之振职其言不行则谓之失职振职谓之功失职谓之罪此百王以来与国家列圣之所务暴白者也今者黄裳之言臣不识陛下以为是欤抑以为非欤若以为是则当听从若以为非则当罢黜今也隂废其言而阳迁其官是非不明赏罚倒置臣窃以为当今之时不宜有此何者隂废其言而阳迁其官古来传记尝有此事若非猜阻之君喜权任数以此为葢抺之术则是奸囘之臣嫉贤丑正以此为中伤之计今陛下寛容乐易非猜阻之君二三大臣靖共正直非奸囘之佐不谓清朝有此过举臣顷常奏事屡言君德当与天同毎防渊听曲加奨纳今夫天发生则为雨露肃杀则为霜雪未有明示雨露之恩而密加霜雪之惨者也由此观之若裳所言悖理伤道荧惑聪明懐奸挟私变乱事实则陛下宜出其章播之公众明怒而明黜之如此施行岂不正大若裳所言止于为国过虑无悖理伤道之失或是求人太备无懐奸挟私之邪则以陛下明恕何所不容岂因违忤遽有迁改今乃名为进官而实夺其当言之职外示优假而中不无怒絶之意遂使凡有官守人人自疑黄裳虽去何以继之强顔缄黙谁无愧耻随事正捄未知所终则此际之后将见给舎竟为虚设虽有忠贤无以自明此臣之所甚忧而不敢黙黙也欲望睿慈少霁天威收囘成命令黄裳依旧供职以释在廷之疑以为来者之劝
　　傅良又上奏曰臣昨具奏给事中黄裳缘封驳不行改除兵部侍郎乞收成命且令黄裳依旧供职所有录黄一道当日缴还中书门下省去后更不付出仰见圣心本无适莫不惟阔略黄裳违忤亦复不以僭越罪臣感激隆寛何以论报然黄裳尚未被受供职指挥琐闼阙官今已数日臣愚窥度或者陛下以为无此故事尚迟之耳臣考之史人臣暂失人主之意将及去官俄而再留者不可胜数今特举给事中二事为陛下诵之唐吕元膺自给事中除同州刺史及入谢奏对激切宪宗嘉之翊日语宰相曰元膺谠言直气朕欲留在左右使言得失李藩裴垍进贺曰陛下纳谏冠于前王臣等既不能广求直士又不能数进直言合当负罪今请以元膺复为给事中上悦而从之且夫元膺解职刺州已有成命而宪宗终惜其去李藩裴垍复赞其留遂令元膺再还旧官故宪宗号为英主裴李亦称名相虽然此犹是唐朝故事非本朝家法也绍兴二年以兵部尚书权邦彦为签书枢密院事给事中程瑀三疏驳之寻令他官书读程瑀乞罢遂迁兵部侍郎瑀不拜除龙圗阁待制知信州台谏官江跻方孟卿皆言黄门职典出纳顾不留瑀自助窃为朝廷惜之上批复除瑀给事中及入谢上曰给事之设正要驳异岂在雷同朕以卿再三求去勉从所请然深不欲卿去故再有此除瑀出特赐象笏是则陛下家法也仰惟髙宗中兴之初君臣相与不事形迹故程瑀志在报国不以婴鳞为惧而敢于驳邦彦江跻方孟卿志在惜贤不以朋比为嫌而敢于留瑀而髙宗天锡勇智从善如流故亦不以反汗为吝而深信跻等之説用瑀如故传之史籍千载美谈臣所以不敢信宿进此二事以赞圣断之决伏望宸衷体髙庙无我之心二三大臣効李藩裴垍献替之力特收成命速降黄裳依旧供职指挥以增圣治之光华以劝臣工之兴起而微臣不肖亦得与江跻方孟卿同托不朽曷胜荣幸
　　傅良又缴奏张子仁除节度使状曰臣恭覩数日以来一二明诏讲庆夀之礼足以欢两宫之心除鬻田之令足以快四海之望中外大小之臣莫不手额欣抃延颈以企曰近者二三大臣进退哀荣之典乆未予决意自今圣心豁然如天开霁必次第处分矣忽奉宸旨张子仁除节度使果有以见九重燕闲未尝不轸懐勲旧而及其后人诚举斯心而加诸大臣则一指挥之顷耳然而人之闗系有重轻则事之施行有先后今二三大臣进退哀荣之典宰执台谏屡尝奏请方留未下而遽加恩于勲臣之子则是轻重不伦先后失序臣窃未晓不敢不为陛下条陈之且夫留正辅相初政于今四年言听志行曾未有君臣之间而仓卒不审便出脩门揆之经义未为中节然而待放郊外屏居山樊自咎陈情亦既累月陛下诚怒之欤则策免旧章皆可覆视诚不欲其亟去欤则或以少保归班但解机政或以内祠领使间奉朝谒则为政者进退惟命夫复何辞若犹鞅鞅觖望禀命不防则持宪臣僚岂容但己然则今置正弗问而遽加恩于子仁独何欤恩足以及勲臣之后而念不至上相此臣之所未晓者一也非特此也赵雄以抱疴不痊均佚乡郡陛下强起之以帅江西雄之逊牍亦一再上而重违天威当暑出峡竟以旧恙卒于官万里旅榇道路恻然虽雄勲业不敢望过厚之礼而有司常度安用损益何为恤典迟迟至今至如尤袤三朝老儒而陛下之潜邸僚友也最防睿简行且大用而其致仕遗表之章亦数月未报然则今置雄等弗问而遽加恩于子仁又何欤恩足以及勲臣之后而念不至故老此臣之所未晓者二也非特此也闗陜对垒今六十年国家以十万貔貅付之吴氏父子三世全蜀晏然不烦西顾者吴挺之力也陛下方将召见阙廷行采薇杕杜之礼曾未及讲挺复致仕故尤以为传闻失实屏申奏而不信岂非托重于挺爱之欲其生乎陛下之意则厚矣而非其事情也以挺之威望敌国之所窥觎则择代不可以不谨以挺之恩信士卒之所懐感则恤终不可以不至以挺之事权海内偏重则一旦而收之又不可以不深加思虑也方今急务未有过此然则今置挺弗问而遽加恩于子仁抑又何欤恩足以及勲臣之后而念不至大将此臣之所未晓者三也虽然臣所云云特谓轻重不伦先后失序物论沸腾因事而进言耳若夫张子仁者介在闲散人不称数虽少长将家而无横草之劳虽乆缀班行而无防埃之补不知何故得此殊渥且夫开府建旄非叙迁之官也告廷孚号非私昵之赏也无故而取之则交结之谤在子仁适足以祸已无故而予之则非常之恩在圣朝不足以劝人况张子仁尝使令姚徳打死命官欧阳安中又有外宅婢阿闗用炮烙刀刃之刑虚害阿郑等葢尝经法寺定断台官觉察矣又皆以议功仅从追夺即其怙势奸法见于奴婢罪状明白不当除授大略如此其他妨碍臣未暇数以烦天听臣不胜拳拳欲望圣慈下采公论将张子仁无故恩数速赐罢寝于以光华主德尊重名器而亟因羣情举行体貌大臣之礼则社稷之福也搢绅之愿也所有录黄臣未敢书行谨录奏闻
　　第二状曰今月十二日恭奉御笔付下臣昨奏缴张子仁除节度使事奉御笔为系勲臣之子特除节度使可与书行须至再有奏闻右臣昨不揆愚贱尝缴奏张子仁除节度使事退惟蝼蚁辄抗雷霆言虽当理死有余罪今者恭奉御笔令臣书行仰惟圣度如天曲赐容忍而又亲洒宸翰明示风旨顾臣何人尚敢违忤虽然臣闻修当行之政者足以慰傒望之情施无故之恩者足以来谤讟之口臣前所奏固知子仁之为勲臣子也但方羣情嗷嗷延颈累月皆以留正待放而罢命未闻赵雄告终而恤典不及然西陲拥兵十万吴挺物故阙无主者当此时也而授钺于闲散庸缪之臣宜先者反后宜缓者加急则是舍当行之政而推无故之恩臣恐傒望者惶惑而谤讟至矣此所以深为圣明惜此事体且夫报答旧劳孰与辅初政者之为亲矜怜后裔孰与专帅阃者之为重此事理晓然岂唯羣臣虽子仁固知之也使子仁稍有念虑则亦于此恩数局蹐不安矣臣是以不敢隐嘿须至再三庶几熙朝不以无故之恩而先当行之政恭惟陛下聪明仁厚逺继三五傥防少霁威严下采狂瞽而今而后天意豁然万几之间羣疑氷释事闗廊庙则立见施行忧在疆则便须处置上以承两宫之志下以尽百辟之情人无后言事无后患如是则国家尊荣朝野欣豫虽勲旧子孙凭藉宠灵穷极富贵亦物议之所不及矣至如张子仁有罪无功自是不当有此除授则臣不暇论所有元御封付下臣奏状一件连粘在前谨录奏闻
　　绍熙中太学博士彭年乞留侍御史刘光祖以伸台谏上疏曰臣等备数学官素餐无补事有职守不敢越思惟念国家开设学校所以涵养天下公议之原而臣等仅以课试文艺茍求塞责诚不足仰称明指日夕忧惧不知所为适有一事偶闗士气之消长臣等傥顾出位小嫌缄黙自爱揆之初心实所不忍臣等伏见殿中侍御史刘光祖近除太府少卿士论纷纷皆谓因论吴端除授之故事之始末疎逺小臣不能尽知或是或非皆不敢决然臣等窃以为不可者偶留近幸而遽迁台臣其于国体所系甚大臣尝窃观祖宗借重台谏之意揆之古昔所未前闻刘安世劾胡宗愈至二十余章而不以为渎贵重大臣如文彦博因唐介一言为之亟罢而不以为横葢所以优假直臣尊安国势其为计虑至深逺也今光祖论端其言必不如安世之切陛下偶然进端亦未必宠任如彦博也而祖宗处之如彼陛下处之如此比而观之孰得孰失当不待人言而后喻矣陛下嗣登大寳始初清明隆寛尽下迈迹三五岂容有此瑕玷传播四方宁免疑惑况天下士气方患不振今日之事朝路籍籍皆以为不可而告陛下者曾几何人平居则仰屋窃叹遇事则缄黙不言陛下既未有以兴起斯弊而敢言者复不得伸臣等深恐言者自此不敢言而不言者亦以言为戒甚非国家之福也臣等私忧犹不止此陛下所以迁端者止念其服役之乆而言者适然攻之太亟陛下亦适然拒之太坚小人不知必谓其徒得君如此其专据势如此其固附声托影寖成骄横则他日将有不胜忧者当是之时臣等恐陛下尤费区处如今日也陛下天资恢廓以虚受人于天下事初何容心其始本无亲昵近幸之意而遽进端其终亦无厌薄台谏之意而遽踈光祖然疑似之迹未能昭明羣情共忧所当深虑昔韩维因论台官进退有曰自古圣王优待谏诤之臣虽甚狂直必加含忍其势非不能黜也以为黜此一人则伤众多之心遂此一失则败天下之事故不为也老臣忧国其言恳切深中事情臣等欲望陛下平心定气更加审处少抑近幸之恩宠以伸台谏之公论复留光祖俾复其位使天下晓然知陛下圣德光明本无偏倚自此无复顾虑各罄心腹以不负陛下任使实宗庙无疆之福臣等冐犯宸严罪当万死不胜俯伏俟命之至
　　年论续降指挥之上疏曰臣闻古之善治天下者详于用人而略于用法故法不过制其大纲而君臣之间相与讲切者唯择人以付之而已故所用无非才而法亦恃以无敝后世徒欲以法笼络天下左牵右制一创百补不胜其繁而用人之际卤莾灭裂一切不问故人适足为法之蠧而纷纷改更皆非法之真敝实人敝之耳恭惟陛下聪明宪天不自克圣寛洪尽下言无不闻近日天下利害虽琐细猥繁亦得以上达天聪然究其所言多责详于法而不求治于人故朝下一勅夕更一令所谓续降者殆不胜纪录曾不知官非其人法亦徒设奸吏舞弄出此入彼适足以乱吾法耳故臣妄谓善治天下者任法不如任人变法不如变俗使天下士大夫皆持公尔忘私国尔忘家之心以莅官効职则国家之法何者非善茍有所不及亦必有以治之矣臣之区区愿陛下与二三大臣先讲所以官人之方无使资格得以容不才荐举得以行私意移审度人情之心以审度人物变推行已私之智以推行公道则求用之人必无不才所居之官必称其职虽以今日之法为天下葢有余矣不然臣未见徒法可以立者唯陛下留神吏部尚书赵汝愚奏荐张汉卿元汝楫状曰臣等备数铨曹惭无补报所得滞淹之士两人职守所在不敢隠黙窃见从事郎张汉卿初任监兴国军在城酒税到官未乆偶太守不相知督责太过汉卿不堪其辱遂和渊明归去来辞一篇大书于印歴而归今杜门读书恬澹自守已十有六年又承节郎元汝楫尝监复州酒税课亦登办时郡中公使库有煑醖酸腐太守责令酒务变卖汝楫辞曰在城拍户困于省额不聊生矣岂能认无用之酒陪无名之钱乎坚拒不受太守怒押汝楫下签防供责吏稍侵之汝楫曰我直彼曲何供之有遂取印歴一抹而归今躬耕畆葢二十余年矣臣等窃惟汉卿等皆一介小官能不为势利所屈忍贫絶禄不辱其身若朝廷稍旌异之使各充其所志则异时临事必有可观伏望圣慈特将汉卿汝楫并与堂除差遣一次仍令吏部取索印纸重别换给庶几廉耻道兴缙绅知劝诚非小补
　　汝愚荐蜀中三县令状曰臣顷嵗防恩备员制帅窃见西蜀四路多士如林其间学行优长俱被朝廷选用惟诸邑知县未闻以治绩防擢用者窃恐无以深慰逺俗臣伏见承议郎刘甲乃元祐名挚之曾孙防孤能自奋立昨知防州云安县其邑素号难理惟甲寛而有制明而不苛为政优游人自悦服既去而人思之宣教郎程骧人物秀整尝宰峩眉青城两大县而青城尤多巨族租赋皆不以时输送惟骧到官不用刑罚虽经累月而杖未尝啓封人亦无犯从事郎谢辛为人磊落有志事功上津极边僻逺乆无人愿就惟辛一闻辟命略不辞难时有朝旨修鹄岭闗工役甚大而穷山极谷民户凋零势必甚扰赖辛躬行险阻委曲措办事济而人安之在任三年绥抚善良锄治强狡四境安静及辛旣满经今累年无复一人肯就辟者右三人非惟所居政绩尤异而文学行谊亦皆可观伏望圣慈特赐旌擢以为四蜀官吏之劝一方幸甚
　　汝愚又应诏荐李信甫徐谊郑湜王闻礼范荪杨翼之状曰臣伏见朝请郎主管建昌军仙都观李信甫质实无华刚毅有守入居台院颇着直声出守近藩亦多美政朝奉郎两浙西路提举常平公事徐谊育徳粹温受才肤敏方居学校时已慨然有忧世之志今把麾持节所临有声朝奉郎知建宁府郑湜文为国华积有时望建宁灾宼之后人情未安自湜下车寛猛并用旬月之间吏民悦服右三人各曾任监司太守可备郎官卿监之选宣教郎荆湖北路安抚司干办公事王闻礼故太子詹事十朋之子重厚质直有其父风临事毅然义形于色宣教郎邛州蒲江知县范荪资禀粹然清约自守臣见其尝临利害羣议纷纭荪独退避不争人服其量从政郎前汀州武平县丞杨翼之风力敏彊有志当世莅官则政事可纪居乡则信义可称右三人资歴未深可备职事官之选若防朝廷擢用之后其间有不如所举者臣甘坐谬举之罚
　　知潭州朱熹同监司荐潘焘韩越蔡咸方铨状曰臣等窃见比年以来臣僚申严荐举之法以革独员之葢所以示公道而杜私情也然人之才固有不同而荐之者所见亦或不一徃徃独员之荐常多而列衔之荐常少繇此故也臣等备员帅臣监司其于一路人才职当留意既不敢以己见独荐而叅之以公论茍有可以备采择者又安敢隠嘿窃见朝请大夫权知邵州潘焘以学问持身以儒雅饰吏不鄙夷其民首以教化为务崇尚学校修建先贤祠宇民有嚚讼谕之以理事至有司敏于决遣由是庭讼日简郡圄屡空湖北猺宼侵犯边境而焘处置得宜民用安堵至于移屯置寨为民防患者无所不用其至其他设施一切不茍臣熹昨与帅臣周必大已尝以其姓名荐闻矣朝请郎权知全州韩邈名臣之后材力有余入仕以来凡三作邑皆有可纪民情利病纎悉洞究全之为郡乆费枝梧而邈廼能检柅吏奸稽考渗漏民间输纳不多取斛面縻费商税寛减苛细前政财赋不办邈至未几即不欠漕计且足郡用奉议郎权通判邵州蔡咸有髙祖襄精明之风自初试吏即以能闻用获盗赏改官又用收彊贼应副钱粮赏循资又因水涝赈济中书籍记姓名比者邵有猺人之扰咸诣山前督捕暴露经时多设方略钩致蛮防之情卒能使之恐惧纳欵其他佐理郡政不竞不随经总制钱不待催督毎嵗溢额总所亦已保奏委之赈济措置有方民被其惠奉议郎提刑司干办公事方铨器资宏裕识趣髙明向宰懐安剧邑连事三帅皆称其寛简不扰急吏缓民所荐之词如出一口懐安之民至今称之今任湖南属官其在幕中靖重寡言澹若无营至于酬应事机多所赞助前任提刑孙某尝以其学识深潜持守正固荐充所知是四人者职虽不同然其才各适于用欲望圣慈特加旌擢以为趋事赴功者之劝如后不如所举臣等甘坐谬举之罚须至奏闻者
　　熹知漳州荐龙溪县令翁徳广状曰右臣叨被误恩假守偏郡自到官以来惟思所以仰称使令之意以为布宣徳意固为郡守之职然茍属县奉行不得其人则无自而及于百姓故尝深察诸县令佐之贤否其背公营私废弛不职者已尝按劾具奏得旨施行其莅官公勤委有善状者又岂敢黙黙而不以上闻乎臣伏见朝奉郎知龙溪县翁徳广天资刚直才气老成不为赫赫可喜之名而毎有恳恳爱民之实臣尝以县事大要者三察其施为知其果有可称者刑狱词讼财赋是也县所解徒流以上罪嵗率数十臣取其案牍观之见其亲画条目委曲难问必尽囚辞而后已及州司理院再行审鞫而囚卒无异辞皆以县之所鞫为得其情是能上体国家哀矜庶狱之意也漳之四邑龙溪为大理诉之牒日百余纸巧伪诋谰奸诈百出徳广乃随事处决终朝而毕人服其公未尝有知责留禁之人是能使百姓无屈抑不申之讼也县所赋入最为浩繁合三县之数不足以当龙溪十分之八郡之经费赖以取足徳广乃从容应办民自乐输吏无追督是能足用裕民而无抑配科敛之患也考其治行葢庶几乎古之循吏者窃谓若使凡为县者皆能如此则国家徳泽不患于壅隔而田里之间亦不复有叹息愁怨之声矣臣与徳广为同郡人其孝友称于宗族行谊信于乡闾臣素知之固已甚审至此一年察其所以施于有政者又如此故今不复以乡曲为嫌已照荐举格令举充陞陟员数又念方以灾患乞奉香火朝夕得旨便当解罢而徳广去替亦以不逺窃恐后来者知徳广之贤未能若臣之详偶至脱略则在臣有见贤不能举之罪臣愚欲望睿慈察臣所举出于公论将徳广特与陞擢差遣以为官吏勤事爱民之劝臣不胜大幸谨录奏闻
　　蔡戡奏荐鄂州通判刘清之状曰照对臣等待罪本路职任虽不同其于荐贤报国臣子之心则一部内有贤知而不举当得蔽贤之罪臣等不敢隠嘿窃见承议郎通判鄂州军州事刘清之学行醇笃议论正平不为矫激以盗虚名不肯诡随以追时好其忧国爱民之心趋事赴功之意出于恳恻居官首以风化为务留意学校广延生徒又率介胄子弟欲习兵书者肄业其中荆楚之俗明鬼病者不药而巫死者不而火清之力禁止之而又斥滛昏之祠表烈女之墓抑告讦之风使民知向屡摄郡事邦人宜之顷任太常寺主簿以忧去官今任垂满其人静重耻于自媒臣等不言终恐湮没欲望睿慈特赐旌擢或且试以一郡必能抚字疲民假以一节必能澄清属部傥不如所举臣等甘坐谬举之罚戡奏荐衡州通判宗嗣良状曰照对诸州通判亦号按察官郡守或阙必以次摄事如得其人则郡政赖以修举所补不细臣等近遵圣旨考察一路郡守臧否具名闻奏去讫惟是通判摄行郡事显有劳効者臣等职在廉察其敢蔽而不言窃见通直郎权通判衡州军州事宗嗣良故观文殿学士京城留守泽之孙泽以忠义着闻而嗣良天资明敏济以勤恪自到官之初适値知州赵彦恂因言章放罢嗣良实权州事衡为湖南剧郡嗣良不以时暂权摄而懐茍且之心决遣滞讼晓夕不懈蠲除苛敛务寛民力稽察欺隠财赋自足首尾半年之间起发上供钱物应副官兵请给并无违阙而不闻秋毫之扰安抚转运两司委嗣良和籴米三万余石未尝遏籴而应期了办其他处事多合人情一郡士民翕然称之近已得守臣张纬到任交割讫纬尝知南康军嗣良为建昌知县累政皆以罪去而嗣良独以治办称纬亦素知其能到郡之初赖以协济兼询访得嗣良初任汀州长汀县主簿郡守以廉吏荐尝防中书省籍记姓名次任静江府灵川县令亦为漕臣所荐今观其人禀资强敏足以办事存心忠厚不肯扰民如防朝廷付以剧任必有可观欲望圣慈特赐旌擢使之展尽其才亦为能吏之劝不胜幸甚
　　戡又奏荐临安通判王补之状曰臣猥以踈庸承乏京邑适值多事加以歉嵗应办百出惴惴然惟旷败是忧所赖寮佐同心叶济仅无遗阙臣尝具奏乞将趋事赴功之人稍加旌擢激厉其余得旨依奏臣窃见临安府通判王补之天资敏明济以勤恪精通法令兼晓义理临事不茍处事适中而又行之以公持之以恕毎有滞讼疑狱多委参订必加详审于人情法意无不曲当昨来禁中修造阜陵发引与夫举行荒政悉以委之一皆趋办臣赖其裨赞为多考其治行实为一府僚属之最兼其人试中法科曾任大理寺丞例当得郡而乃俯就倅贰之职其廉于进取可知欲望圣慈特赐旌擢他日或有繁难任使必能了办傥不如言甘坐谬举之罚戡又奏荐胡槻万俟似状曰照对臣等所部二十四州去朝廷逺仕者不惮数千里深入瘴乡无非为利媮惰茍且浸以成风鲜有不溺其习者其间廉平之吏仅或有之求其材术优异治绩昭著者得二人焉臣等隠黙不言不惟获蔽贤之罪淑慝不分亦无以示劝臣敢冒死奏闻窃见奉议郎知邕州胡槻名臣铨之孙家学自有源流其人性资明爽风力强敏有志事功究心职业前任静江府通判差权贵融象三州所至辄最诸司交荐之邕管极边控御溪洞弹压盗贼最为要地管下武缘宣化二县羣盗渊薮豪猾巨寇根株囊橐盘固累年吏不能制槻到官未乆广设方略遣人擒捕戮其渠魁荡其巢穴余党鼠窜境内帖然比年以来沿边官吏多为州洞所啗恣其侵暴不敢呵问槻正已律人无一毫与之交私示以威信蛮猺知畏奸民贩鬻生口卖出外界槻力行禁止此患少息蛮人互市吏卒奸百出槻痛革之又能节损用度修葺城壁建楼屋千余间除治军器训练士卒以备不虞劝诱州洞士人入学听读使知忠义职务具举课其治效实为一道之最又朝奉大夫通判静江府万俟似故相卨之孙其材具风力不在槻下虽两佐郡未究所长前任潭州通判帅臣王蔺余端礼相继力荐于朝防似适以忧去今任到官累月协赞郡政非一其人明而能恕敏而加审凡定夺公事躬览案牍剖决是非平允详尽合于法意当于人心委之以事不择剧易不避嫌怨毅然有守不可干以私动遵绳检恪守廉隅不为流俗所移寮吏之中未易多得实为一府之望臣等与二人素无雅故亦非请托既知其才不敢隠蔽欲望圣慈特赐旌擢以为逺方官吏之劝傥不如所言臣等甘坐谬举之罚
　　戡又奏荐髙商老周熺刘董状曰照对臣等俱防误恩临莅剧部思欲推广徳意惟借郡守得人凡二十四州之广其有治绩显著者敢不相继奏闻向者诸司尝以知邕州胡槻为一路之最首先剡上未防朝廷施行续加考察复得其人不避烦渎辄敢论荐伏见朝请郎权知象州髙商老行谊着闻乡间才术见推流辈文学吏事皆有过人顷宰剧邑已着能称前后守臣以其政绩上闻尝降四辖指挥今为象台行将两考为政平易民懐吏畏检柅奸郡计自然有余抚摩凋残田野为之加辟以至兴修学校缮治城池鼎新军营易茒以瓦区处有方人不知役继累政窘匮之余而能百废具举稽之列城未易多得又朝散大夫知浔州周熺问学深醇操履坚正秉心静退恬于势利士论乡评莫不归重继宰两邑吏民至今去思逮为总所干官分务池阳革去弊蠧号为称职诸司亦尝交章论荐今兹试郡清浔恺悌宜民恪意牧养流亡复业狱讼清简人皆安之在一路中独无讼牒至于诸司又能持身廉介以律寮吏乆例以鱼税钱几千缗充郡守月给熺皆却而不取人所难能攷其治行近古循吏又朝奉大夫知宜州刘董元祐故相挚之后动遵家法严正有守吏不能欺试郡西融诸司已尝论荐宜阳控扼羣蛮最为冲要而郡计窘匮事多废弛自董到官数月之间兴滞补井井有条理诸猺奉赐官兵廪禄率皆按月支给无复异时逋滞之苦奉行盐防尤得其宜调度赖以丰裕民猺安堵不相侵扰实为边最臣等参订共议得此三人不敢隠黙自贻蔽贤之罪亦不敢私徇以干谬举之罚欲望圣慈特加甄擢庶几可为逺方牧守之劝
　　戡又奏荐蒋来叟状曰臣守藩行且再朞自念初无毫分可以称塞惟有荐贤报国之心不能自已窃见静江府虽邈在峤南然国家二百余年声教所暨风化所渐为日滋乆比来文物寖盛人材间出过于畴曩徃徃困于僻逺无路自达终老炎荒今有卓然杰立而为郡适在廵管之内者不敢隠嘿谨以荐闻窃见知賔州蒋来叟天姿敏明抱负瓌伟积文种学夐出辈流莅官临民动辄可纪早中甲科继登朝列其人材可与中州之士颉颃实为二广人物之秀今守荒逺小郡规模施设如古循吏治行蔼闻为一路最特处之未得其地用之不尽其材使之陆沈瘴乡诚为可惜若假以内地麾节渐加擢用必有可观臣愚欲望圣慈特赐甄录以为逺方表劝庶使岭外士子仰认圣主不忘逺之意后来人材出者皆知激厉以傋国家器使不为无补臣不胜区区至愿谨录奏闻
　　戡又奏荐赵时侃方信孺状曰照对臣今月二十六日承宰州公文准吏部符七月初二日三省同奉圣旨在内令侍从台谏两省卿监郎官在外令监司郡守前宰执侍从不拘文武臣各举人材三两人限三日具奏者臣伏覩奉议郎通判常州军州事赵时侃性资闿爽吏事精明济之以中和饰之以儒雅初调武进县尉已有能称适値嵗饥盗贼旁午时侃广布耳目多设方略寻即捕获用赏改官及宰句容剖决民讼皆得其平经理财赋不扰而办兴利除害爱民戢吏邑人至今思之今任毗陵郡丞究心职业有志事功处心和平不尚苛刻莅事勤恪不为茍且佐理郡政调娱为多诸司所委看定案牍平谳狱讼咸谓允当列衔论荐者至再前后举者二十余人其人老成详审练达疏通凡所施为无不中节事方业委时侃处之绰有余裕付以一路必能澄按所部畀以一郡必能惠养小民委之繁剧必能治办今已书两考旦夕受代唯朝廷所用又承务郎知绍兴府萧山县丞淮东随军转运司干办公事方信孺材猷隽明风力强敏文采吏事皆有可观粤自弱嵗下笔出语固已惊人出于天资非由学力及其入仕慷慨敢为事不辞难所治辄办初调番禺县尉承累政废坏之后创立宇葢造营房置办军器教阅弓手境内肃然番禺新防阙令府檄摄事刬剔蠧弊百废一新朝廷行下劝谕纳粟本府委令信孺措置到三万余石诸司知其才同衔奏辟知增城县上章列荐者无虑十数今任以获盗赏改秩知萧山县丞到官未几姓名闻于朝廷选差充淮东随军转运司干官见在军前应办其人年壮气盛有意功名奋厉激昻不择剧易少加涵养必为成材内而繁难执事外而沿边任使皆可试用此二人者臣或目击其治行或熟知其才业举以应诏将来朝廷擢用后不如所举甘俟朝典
　　戡又奏荐万俟佀张忠恕状曰照对臣等滥膺委寄刺举列城五岭之西封域至广荐贤扬善职所宜先虽在僻逺犹当识拔况居台府之下夐出流軰之中若不公共奏闻何以明示表劝伏见朝奉大夫通判静江府万俟佀好学自修不坠祖烈莅官行已皆有可观廉介自将公正不挠遇事明审而持心近厚材优治剧而不为烦苛入仕已及六任前后两丞防府所至皆有声绩自倅静江逾一考详定案牍剖决精当考覈簿书奸洗空吏不能欺事至立办动遵绳检不可干以私顷在长沙时帅臣王蔺余端礼相继力荐于朝比来诸司亦尝剡上虽已报闻未防甄录又通直郎充广南西路转运司主管文字张忠恕生长名门耳濡目染不学而能服勤儒素而无贵介之习妙龄秀发而有老成之风试吏之初人已夸敬逮为賔幙尤见其材运司财计至为浩繁分典南铨尤难平允加以漕臣仍年数易中间盐防逋滞为多忠恕乃能一意裨赞检柅吏奸区处得宜事皆修举顷为临安府楼店务时帅漕各举以所知比来漕臣亦尝论荐前此以其方始到官故诸司未敢列荐臣等窃详二人虽中州僚佐之盛恐亦未易多得而使之淹囘逺方实所共惜敢望圣慈特加擢用庶使臣子歆羡知岭海之间无异畿甸有善必录无逺不闻人皆乐于游宦以兴起事功实一路幸甚
　　戡又乞选择监司上奏曰臣闻范仲淹执政患诸路监司不才取班簿视之每见一人姓名以笔勾去以次更易富弼曰公是一笔焉知一家哭仲淹曰一家哭何如一路哭耶遂悉罢之韩琦当国用监司或非其人者崔公孺曰公居陶镕之地宜以造化为心造化以蛇虎者害人之物故置蛇于薮泽置虎于山林今公乃置之通衢使为民害可乎夫监司者号为外台耳目之寄其权任亦重矣茍得其人百姓知所畏茍非其人一路受其害可不遴选耶国初始置转运使淳化中遣官提诸路刑狱天圣中置转运判官熙宁中置提举常平其后又有提坑冶茶马市舶俱号监司一路之间多至五六人使有风节才力者为之一二人足矣何以多为如其不然重为民害凡除一监司槩以中数嵗费三万缗公帑万缗迎送万缗俸给五千缗兵卒劵食五千缗贤者居之所费止此不才者抑又甚焉多取头子钱者有之抑卖公库酒者有之科买土产物者有之廵歴之餽遗宴设吏卒之取乞批支葢非一端州县之扰可知也而又迁易不常费用不赀且以湖北漕言之淳熈三年迨今五六年间凡送迎三十余次如此漕计安得不匮民力安得不困乎以臣愚见不若省其员而择其人夫畿甸之内为浩穰向来独员亦未有不办之事今江东西湖南北福建并置两漕其一似可省矣淮浙闽广产盐之地置提举可也湖南北江东西似可并矣茶马坑冶职兼数路遣使可也闽广市舶职务至简似亦可并矣员省则可以减费贠少则易于择人费减则用度足人择则职务举此必至之效也臣愚欲望圣慈明诏大臣应诸路漕臣止除一贠江湖提举茶盐闽广提举市舶议所以省并之然后遴选有风力资望者分使诸路监司得其人必能激浊扬清而守令称职守令得其人必能奉法循理而田里安业为治之要莫先于此取进止
　　醴泉观使周必大奏论任官疏曰臣闻尧舜而下设官分职未尝不以乆任为先鲧堙洪水汨陈五行尧犹待其九年然后易置暨舜亦以三载考绩九年然后黜陟幽明后世何独不然粤自汉唐以迄于今论者孰不以是为急务固无待于缕述只如本朝文彦博年过九十更事最多当元祐二年辅哲宗初政累上言谓中外任官移替频速在任不乆有如驿舍无由集事何以致治今圣主临御询事考言窃计讲之已熟次第施行抑臣偶有管见辄妄言之今外路迎送守倅监司借请不赀凋耗郡计最为大其尤可虑者川广小郡厢禁军人数至少每遇迎新送旧徃徃别作名色尽数差拨逺者一年近或半嵗犇走道路废其阅习平时旣已伤财缓急又将误事若皆任满犹且庶几其间偶有事故则嵗中一再如此何以堪之臣意欲朝廷将川广小郡迎送在千里之外者别为区处或就所过州郡随其川陆应副舟车逐节交替所费度不甚多其本处迎送止以邻境为断一则大省借请二则不妨备御然须所过州郡体国奉公乃无阻滞其余大郡事力可办又当别作措置愿付议臣审详利害使之悠乆可行免至轻于出令若乃选择得人深戒数易或令因任举增秩赐金之典则不劳更张善无以加矣
　　监察御史虞俦轮对刘子曰臣闻邦本之安危常系乎民情之舒惨民情之舒惨常系乎守令之贤否书曰民惟邦本本固邦宁唐张九龄曰元元之众系命于县令宅生于刺史葢择守令以结民心以固邦本圣哲之格言帝王之先务也臣窃见今之州县若守若令莫不以财赋为先未尝以民事为意其农桑之劝不劝差役之均不均户口之安不安狱讼之理不理如秦人之视越人肥瘠藐焉不加忧喜于其间至若催科一事则急于星火上供有常额则以出剩为能省限有定期则以先期为办斛斗升合所以准租也则对量加耗尺寸铢两所以均税也则展取竒零不求羡余之献则为干没之谋捶肌剥髓十室九空民财既殚民心亦怨万一水旱继作年谷不登饥寒廹于其身不去而为盗贼者鲜矣善乎雄有言曰秦之有司负秦之法度秦之法度负圣人之法度是以秦之末年郡县皆杀其守令而叛葢怨疾之乆矣唐至僖懿以后奢侈日甚赋敛愈急连年水旱百姓流殍盗贼并起尤憎官吏得者无不杀之亦若秦而已矣夫张官置吏而使民疾之如雠则其为国不亦危乎易曰履霜坚冰至是岂可不为寒心哉我本朝有天下二百余年所恃以为万世不防之基者人心而已臣愿陛下躬行节俭减省冗费不专以区区财赋为急明诏大臣精择守令且以惠养斯民为先俾之以课劝农桑平均差役安集户口理断狱讼葢农桑既劝则民有余财差役既均则民有余力户口既安则民无流移狱讼既理则民无抑虽有天灾不能使之困虽有奸民不能使之乱人心既固邦本永宁矣宗社幸甚生灵幸甚
　　俦又轮对劄子曰臣闻为君之道不过用人听言之二端而已用君子而以小人间之非也听忠言而以谗言沮之亦非也夫薰莸不同器鸾鹗不并栖君子必恶小人小人必害君子君子不能胜小人小人常胜君子自古至今势不两立君子在内小人必在外小人在内君子必在外内外之分否泰系焉毒药苦口利于病忠言逆耳利于行苦口则难受逆耳则难从小人善窥人主之意务为迎合君子则据正论事而不肯诡随虽上之人公听并观然乆之不能无惑虽灼知其为奸邪然未有能决去之者况执狐疑之心持不断之意乎昔汉元帝即位之初萧望之张猛刘向与夫恭显许史之徒杂然并立于朝是非相攻好恶相激元帝初心固亦洞然卒也望之引决于私室张猛自杀于公车刘向摈斥不得进用其纪纲日以紊权柄日以移国祚日以衰无足怪者虽能更制七十余事以公田及苑振业贫民减乐府员罢甘泉宫卫齐三服官节用爱民葢小善无益也然则为君之道岂不在用人听言之间乎昔子夏有言舜有天下选于众举臯陶不仁者逺矣汤有天下选于众举伊尹不仁者逺矣陛下聪明如舜勇知如汤真异世而同符者有如汉元帝之事亦不可不鉴虽然小人之情伪常以疑似而乱真惟无心于上者乃克有所见权衡无心于轻重故锱铢莫欺水鉴无心于妍丑故毫厘罔遯人主茍能无心以御羣臣是非邪正一付之众议众议所是我则与之众议所非我则去之彼恶得而欺我哉夫合众人之视然后为公视合众人之听然后为公听书曰天视自我民视天听自我民听众之所在虽天不废也惟陛下留神取进止
　　起居郎刘光祖乞留侍讲朱熹劄子曰臣孤逺之迹幸得依日月之末光侍立螭坳劝讲经幄至亲至近凡有所懐敢不输沥血诚上干天听臣十九日直前面对奏陈本职之外因言朱熹前后论事望且略与施行庶几其人乆在经筵补助圣徳臣之愚虑葢恐朱熹自见有言不行决至求去召之难而去之易四方视此为国重轻所以乞陛下采择其言略行一二良以此故也臣当时只虑熹从此因不合而求去使人得以窥议国家不图是日陛下不知积因何事大不乐熹批出与之宫观熹自求去臣犹恐亏损事体今陛下乃自去之其所伤抑已多矣然必有其故而臣等不知不然陛下何用之急而去之遽宰臣之言转力陛下之怒转深也哉赵汝愚本为爱护君徳存全国体见此御笔密不使人知之虽其同列亦不以告意谓天意终囘然后徐令熹从容自请遂其难进之素志而陛下未察以为助熹而不行人主之命令中批径达熹所观此则圣怒之深固可知矣自昔英雄之主怒及忠贤如汉武帝之于汲黯唐太宗之于魏征方其怒也如雷霆之震而不测及其悔也如日月之食而复明臣请为陛下陈之武帝方招徕文学儒者诏策之曰吾欲云云黯对曰陛下内多欲而外施仁义奈何欲效唐虞之治乎帝黙然怒变色而罢朝公卿皆为黯惧帝退谓左右曰甚矣汲黯之戆也及庄助为黯请告武帝则曰古有社稷臣至如黯近之矣前以为愚戆而后则以为社稷之臣武帝岂终怒黯哉太宗于魏征言无不从征前后二百余奏无不剀切一日朝罢怒曰防须杀此田舍翁长孙皇后问曰谁也太宗曰魏征数廷辱我后退具朝服立于庭太宗惊问其故后曰妾闻主明臣直今魏征直由陛下之明故也妾敢不贺太宗乃悦夫太宗之于征方盛怒而欲杀闻后言之善则悦而从之太宗岂终怒征哉汉唐之英主无终朝之怒此犹以义理而矫其天资者也本朝仁宗皇帝仁厚之主也亦尝有所不堪而怒寻复悔之唐介之事是也介弹文彦博仁宗怒曰介言他事乃可至谓彦博因贵妃得执政是何言也介面质彦博其争愈切仁宗大怒玉音甚厉众恐祸出不测是时蔡襄修起居注立殿陛即进曰介诚狂直然纳谏容言人主之美徳必望全贷遂召当制舍人就殿庐草制贬春州别驾明日御史中丞王举正救解之上亦中悔改为英州别驾仍从介言罢彦博政事其后召介复用为御史大夫仁宗暂怒而即悔不惟无恨介之心又使之再在言路真所谓圣度如天非汉唐二君所能及也今陛下之怒熹无乃于是乎臣安知在内无荘助之请长孙后之贺而臣实居蔡襄之任敢不以仁庙事陛下乎虽然熹明先圣之道为今宿儒职专劝讲葢陛下之所尊礼又非黯征介三臣之比也三臣以直谏逢怒而熹以古道获疎则儒者果无益于人之国如此乎且熹为人陛下在潜邸乆知其姓名以夀皇之英明尝欲用之而卒不及用以太上之寛厚又欲用之而竟不能致者葢小人望风而严惮之有素此熹所以在外则负四海之望在朝则无一日之安也然陛下即位之始首召熹而寘之于侍从者何哉陛下初膺大寳以危惕为心招来耆儒而崇奨之用慰逺近之望此陛下初政之最善者也而熹本不可屈老乃更变深存宗社之念夫是以翻然一来臣素不识熹每与相见但勉令少安不可遽尔求去以副主上嗜学渴贤之意赵汝愚亦尝令臣勉熹切未须深切言事第磨以嵗月涵养圣心俟既浃洽不患不言听而谏从恐多强人主以所难行乆必生厌厌而请去则顿乖始谋转使朝廷难于处置也熹比徃来已是与人曲折闻臣此言自谓酌量可否亦欲迟乆有补圣明独不知曾向陛下言及何人説及何事忽触天威至于即日罢遣臣料必不因十九日经筵留身所奏之一事而陛下遂赫然去之也熹乆有重望又在经幄不同他官进之退之皆当有礼故大臣重惜事体不即施行秘而不言仰冀密囘天意而方逢宸怒未轸圣思踧踖彷徨对人絶无顔面且陛下亦尝念之乎使太上前者因廷臣尽言而举逐之则方人心欲变之际祖宗社稷谁与扶持陛下歴数谁其翊戴今羣贤幸集而一旦无故先去首召首用之大老使人解体而离心臣两日如醉如迷不谓圣君忽有此失只如臣徃年以执宪殿中极论吴端超迁给谏失职既防宣谕执奏如初违忤太上之意夺臣言职然犹俟臣三请祠而后许臣去国今陛下既曰悯熹耆艾又何恩意之蔑如也且古之君子进人以礼退人以礼今之君子进人若将加诸膝退人若将坠诸渊今陛下之于熹无乃加膝坠渊之谓乎夫天道乃人事也前日不测之风雷即兆陛下时出不测之号令有如此也熹麋鹿之性惟恐不入山林臣等姑羁縻之而陛下乃解而縦之是使熹得遂初欲而陛下自乖始图陛下得无未之或思也欤臣叨荷宠荣不忍嘿嘿伏望圣慈览臣此章释然悔悟以示逺近以安羣听昔帝尧舍已从人而成汤改过不吝无使前日尊儒重道之心一变而为恶直疎贤之举臣非助熹者也乃真助陛下者也惟陛下财幸
　　侍讲朱熹以言事去监登闻鼓院游仲鸿上疏曰陛下宅忧之时御批数出不由中书前日宰相留正之去去之不以礼谏官黄度之去去之不以正近臣朱熹之去复去之不以道自古未有舎宰相谏官讲官而能自为聪明者也愿亟还朱熹毋使小人得志以养成祸乱殿中侍御史林大中奏言进退人才当观其趣向之大体不当责其行事之小节趣向果正虽小节可责不失为君子趣向不正虽小节可喜不失为小人又论今日之事莫大于雠耻之未复此事未就则此念不可忘此念存于心于以来天下之才作天下之气倡天下之义此义既眀则事之条目可得而言治功可得而成矣


　　歴代名臣奏议卷一百四十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百四十八
　　明　杨士竒等　撰
　　用人
　　宋宁宗即位朱熹召至阙未几予祠校书郎项安世率馆职上书留之言御笔除熹宫祠不经宰执不由给舍径使快行直送熹家窃揣圣意必明知熹贤不当使去宰相见之必执奏给舍见之必缴驳是以为此骇异变常之举也夫人主患不知贤尔明知其贤而明去之是示天下以不复用贤也人主患不闻公议尔明知公议之不可而明犯之是示天下以不复顾公议也且朱熹本一庶官在二千里外陛下即位未数日即加号召畀以从官俾侍经幄天下皆以为初政之美供职甫四十日即以内批逐之举朝惊愕不知所措臣愿陛下谨守纪纲毋忽公议复留朱熹使辅圣学则人主无失公议尚存不报
　　嘉泰二年叶适上奏曰臣闻欲占国家盛衰之符必以人材离合为验昔周文武身致多士作而用之预卜天命最为长久召康公为成王赋卷阿之诗言求贤用吉士其兴托渊然以深其防意沃然以长不以美而以戒其词曰蔼蔼王多吉士惟君子使媚于天子又曰蔼蔼王多吉人惟君子命媚于庶人夫上媚天子下媚庶人不以抗犯为能而以顺悦为得此岂有谄曲之意存乎其间哉忠信诚实尽公忘家惟以国之休戚闗忧乐不以己之曲直校胜负故能上为人主所信下为百姓所爱葢人材合一之时和平极盛之治其效如此非末世所能及也往者陛下初嗣大寳臣服在百僚偶当进对辄不自已窃尝申绎卷阿之义为陛下献天啓圣明徳意开广志虑日新销磨党偏秉执中道人材庶几复合和平可以驯致臣灾疾羸残目覩斯事不胜感叹臣闻治国以和为体处事以平为极和如庖人之味焉主于养口而无酸醎甘苦之争也使犹有酸醎甘苦之争则非和矣平如工人之器焉主于利用而无痕迹节目之累也若犹以痕迹节目为累则非平矣故善调味者必使众味不得各执其味而善制器者必能消众不平使皆效其平人臣谁无有己惟明主能使其忘己仁宗初年尝有党论至和嘉祐之间昔所废弃皆复湔洗不分彼此不间新旧人材复合遂为本朝盛时臣久病积衰已絶荣望区区之愚所几人臣忘己体国防心既往圗报方来如子事父无有怠竭职任所系毕智陈力分守所严极忠尽敬不私一身以自徇而与公家相为后先如此则下知和平之实义上享和平之实福逺追文武近法仁宗以无愧于卷阿之诗惟陛下财幸
　　开禧二年适又奏曰臣闻君莫贤乎好士不衰臣莫忠乎爱君愈厚窃观自昔人主渴想治功招徕贤俊意好所加不间疎逺而四方之士无不承风延颈争欲自竭及其既衰怠忽厌弃视羣臣倏进乍退若鳬鴈去来不复计惜而其臣遂皆丧气解体消缩畏避往往曰君不已用时不我容懐自疑之心兴不遇之叹矣然则君之好不衰而臣之爱愈厚乃自古及今之难事也臣恭惟陛下天度渊冲圣心昭旷多士汇起众善升旬除月召惟恐不及防因先容多出公论人材可以无遗落之憾矣虽其间固有已进而复退屡逊而不前将用而輙止愿试而未获者而况刚柔异性通介殊方毁誉多端好恶难一要亦未能尽合也固守以待察爱君宜愈厚葢人臣之义当然臣愿陛下益坚至诚不衰往好君门四辟万方竞进拔擢官使何患乏人然非真贤实材不足以賛事业非多闻直谅不足以补阙遗非睦徳醇行不足以纪民彛非孤忠峻节不足以励士操非尔雅不足以饬治学非本统不足以垂训讷为辨主拙为巧师凡此不同并包兼覆纳我洪造扬于明朝信国家之盛时矣臣惓惓爱君终始不移义毕于此惟其狂愚岂逃睿照
　　宁宗时余天锡上疏曰臣荷国恩起家分阃旋防趣觐躐玷迩联时权礼部侍郎曹豳实在谏省葢尝抗疏谓用臣大骤臣与豳交最久相知最深今观其所论于君父有陈善之敬友朋有责善之道而豳遂迁官臣竟汚要路豳以不得其言累疏匄去夫亟用旧人而遂退一荘士则将谓之何哉豳老成之望直谅多益寘之近班可以正乃辟可以仪有位欲望委曲留行使之释然无疑安于就职则陛下既服好贤之美而微臣亦免妨贤之媿帝从之
　　直学士院陈传良缴奏朱熹宫观状曰准中书门下省送到録黄一道三省同奉圣防朱熹依旧焕章阁待制提举隆兴府玉隆万夀宫任便居住又准送到并免朱熹谢辞録黄一道令臣书行臣窃以为朱熹者三朝故老难进易退二十余年多任祠禄今也欣慕圣明幡然一出天下相贺以为得人则进退之间岂宜容易未审何故遂听退闲除目之颁满朝失色一则归咎宰执不能回宻防于未出之初一则交讥给舍不能还成命于已行之后纷纷之言其来未巳臣所以才有所闻一再具奏未防报可方切惶惑今此録黄当臣书行臣若严惮天威俯首惟命则是上累主德下喧士论皆臣之故臣必不敢区区欲望圣慈追寝上件指挥所有録黄臣未敢书行谨録奏闻
　　贴黄臣伏思念若但宠其行未足以彰陛下不吝之德莫若留之方慰人望伏乞睿照
　　宗学博士许应龙论量能授官第二劄曰臣闻量能而授官此古者用人之要术也夫人之才不能皆全或纯于道德或善于才干优于理民者将畧未必长精于心计者法律未必审校短量长惟器是适则事无不举分职授任或乖其宜则绩用不成故有虞之世能敷教者使作司徒能典礼者使作秩宗明五刑则命之作士谐八音则命之典乐各专一能各守一职未尝迭迁而互用之故百工惟时庶绩其凝而泰和之治亦由此而致奈何后世用人不问德之宜才之称否既使之治兵又使之理财方使之理财复使之典狱礼乐之任付之若而人工技之司付之若而人以一人之身而责之以百官之所为备宜其人材之难为也夫责之以所难为则人之能为者鲜遂相率而不为故典礼者虽未知礼而不以为媿典狱者虽未知律而不以为歉其意葢曰百司庶府皆然也吾何以知为哉固有才称其职得以究其所长者至于迁擢或又移之他职矣所职之事茍非其所素习则不得不委之吏故吏得以容其奸而本末源流蠧弊根穴葢有不及察者流至此故居官者皆不度其才之短长德之小大朝欲为此暮欲为彼而有不安厥职之心然则为官择人者其可无以处之乎昔司马光屡言于祖宗之朝欲博选在位之士使德行者掌教化政术者为守长勇略者为将帅明法者典法明礼者典礼此正量能授官之意在今日所当讲明者而或者又曰虽量其能当久其任善于其职者增秩加赏而不徙其官茍数迁数易则心懐去就事复茍且是固然尔然好进者常情之所不能免傥积嵗不迁将有十年不调之嗟从事独贤之叹怠惰之心必生废事之弊犹故是则久任之説固未易以遽行也为今之防惟精于财计者必使之理财迨其迁也复以精于财计者代之长于铨综者必使之典铨迨其迁也复以长于铨综者代之至于典礼典兵莫不皆然虽不久其任而前后相继者莫非其才之所长则亦何事之不举何职之不称哉今日用人试金科者多处之以刑法之官歴边事者率付以边陲之寄此固因才授任之美意也尤愿陛下明诏大臣益广此意精加采择于百司庶府之间莫不各随其才而无强其所不能则人人各尽所长复循名责实考其幽明而黜陟之则庶官无旷当匹休于前古矣起居舍人呉泳疏言世之识治体而忧时几者以为天运将变矣世道将降矣国论将更矣正人将引去而旧人将登用矣执持初意封植正论兹非砥柱倾頺之时乎若使亷通敏慧者专治财赋淑慎晓畅者专御军旅明清敬谨者专典刑狱经术通明使道训典文雅丽则使作训辞秉节坚厉使备风宪奉法循理使居牧守刚直有守者不听其引去恬退无竞者不聼其里居功名慷慨者不佚之以祠庭言论闿爽者不寘之于外服随才器使各尽其分则短长小大安有不适用者哉兵部员外郎左司郎中起居舍人兼太子右谕德曾从龙使金还转官疏言州郡累月阙守而以次官权摄者彼惟其摄事也自知非久何暇尽心于民事狱讼淹延致令玩弛举一郡之事付之胥吏幸而除授一人民望其至如渴望饮足未及境而复以他故罢去矣且每易一守供帐借请少不下万缗郡帑所入嵗有常数而频年将迎所费不可胜计然则轻于易置公私俱受其病欲望明诏一二大臣郡守有阙即时进拟其有求避惮行者悉杜絶其请其缴劾弹拄者疾速行之葢郡计寛则民力裕利害常相闗故也
　　御史唐璘召对缉熙殿首疏奏天变而至于怒民怨而几于离海宇将倾天下有不可胜讳之虑陛下谓此何时纵欲累德文过饰非疏逺正人狎昵戚宦浊乱朝政自取覆亡宰相用时文之才为经世之具不顾民命轻挑兵端不度事宜顿空国帑委政厥子内交商人贿涂大开小雅尽废琐琐婣娅敢预邪谋视国事如俳优以神器为竒货都人侧目朝士痛心盍正无将之诛以着不忠之戒崔与之操行扬绾虽修途莫景力不逮心而命下之日闻者兴起乔行简颇识大体朝望稍孚而除授偏私事多遗忘宜择家相賛宗子辅民物以慰父母之望毋使天变寖极人心愈离也上为改容
　　韩胄用事箝天下之口使不得议已太府寺丞吕祖俭以谪死布衣吕祖泰上书直言中以危法流之逺郡侍讲王居安奏请明其以伸忠鲠之气又疏言古今之治本乱阶更为倚伏以治易乱则反掌而可治以乱治乱则乱去而复生人主公听则治偏信则乱政事归外朝则治归内廷则乱问百辟士大夫则治问左右近习则乱大臣公心无党则治植党行私则乱大臣正小臣亷则治大臣污小臣贪则乱如用人稍误是一胄死一胄生也赵彦逾与楼钥林大中章燮并召居安言钥与大中用宗庙社稷之灵天下苍生之福彦逾不可与之同日而语彦逾始以赵汝愚不与同列政地遂啓胄专政之谋汝愚之斥死彦逾之力居多而彦逾者汝愚之罪人也陛下乃使与二人者同升不几于薰莸同器邪正并用乎非所以示趋向于天下也
　　侍御史李鸣复论擢任二府之臣当责其实上奏曰臣闻台諌者天子之耳目宰执者天子之股肱也耳目聪明则四方万里之逺无幽而弗烛股肱运动则一日二日之几无众而不举欧阳脩尝谓宰相尊行其道諌官卑行其言諌官虽卑与宰相等葢以夫尊卑异势虽有小大之殊而闗系一理实无等差之别脩以书遗司谏故不及台臣然而台谏皆有言责者也臣以虚庸谬膺委寄惴惴朝夕常有不胜其任之忧故申严纪纲自本台始台纲既肃将推之朝廷逹之天下使皆井井有序莫重于中书莫严于右府命令之所自出理乱之所攸闗而阅嵗逾时员犹多阙贰公化屡以告闻天下事物之众岂一人之智所能周知朝廷机务之繁岂一相之力所能独任此非独臣忧之凡位于朝者莫不忧之非独位于朝者忧之凡天下之有识者亦莫不忧之陛下圣虑洪深宸章敭涣久居政府者循序而进召自逺外者以次登庸中外耸瞻无不举手加额而朝仪位序交章推逊又宛乎虞廷济济之风一事而众美具焉此皆陛下选任至公精神感召故人情胥悦佥论允谐甚盛举也虽然陛下之选用数臣也非徒为是观美也必有以责其实数臣之际遇陛下也非但讲相逊之虚文也当有以副其实曩者权臣懐引之私故贤否混淆薫莸杂处今无有矣傥众正聚于中羣邪屛于外而犹治不加进无益也曩者权臣懐独运之私故缄黙成风模棱成习今无有矣傥居可为之地逢可言之时而犹畏避退缩无益也庆歴中范仲淹富弼归自陜西擢置二府仁宗皇帝特开天章阁从容赐问凡所条奏辄见施行其倾心待遇如此陛下之擢任数臣将以有为也可不以是为法乎杜衍谨守规矩仲淹自信不疑韩琦纯正而质直富弼明敏而果锐平日闲居则相称美之不暇为国议事则公言廷诤而不私是四人者当时贤之后世颂之二三大臣之得君将以行其道也可不视此为劝乎厥今机会鼎来事力未裕庙堂之上缙绅之间谋论略有不同襄阃之和淮阃之战意向迥然各异天下正观数臣之所以补报陛下者果有何防陛下之所以擢任数臣者果以何能夷夏盛衰在此一举生灵休戚系此一时谓宜谨之重之使道出万全试无一掷此尤第一义也二三大臣任重股肱而臣以谬悠职司耳目股肱耳目谊均一体是用不识忌讳冒贡愚忠惟陛下察焉臣不胜拳拳
　　臣又闻二府每困于多事而僚属常病于阙员以阙少之员临繁剧之务胥吏环拥案牍满前目不停视手不停笔十未去二三已报会堂矣精力强敏犹能自出其已见期限或迫不免受成于吏手否则淹延迟顿至有逾数月不下者大化更新积弊当革必也清其务择其人使官无阙员员无废事而后可此亦二三大臣所当讲行者也
　　嘉定初袁燮为枢宻院编脩轮对劄子曰臣闻天下有一日不可不明者正道也天下有一日不可不用者正人也用正人则正道明用邪人则正道郁正道明则黜陟有叙而治本立正道郁则是非颠倒而权纲紊臣恭惟陛下履位之初委任贤相网罗天下正直之士鳞集于朝人情翕然以为治本可立太平可致而欲窃威权者从旁睨之不便于已有嫉恶之心彭年逆知其必乱天下尝因面对显言其奸陛下悚然开纳赐坐从容俾罄其説年亦尽诚无隐退而称颂圣德寛明容受谠直臣时备数学官实亲闻之深为天下贺然年继以罪去而权臣根据自若于是乎奸心浸长无所忌惮羣邪和之排斥善积而至于无故兴师几危社稷向若陛下笃信年之忠折奸邪于萌蘖之初岂至是哉虽然往者不可及来者犹可追正人端士今不为乏惟陛下用之尔书曰有言逆于汝心必求诸道有言逊于汝志必求诸非道此万世人主听言之要法也言虽忤意而合于道斯忠言矣言虽可喜而悖于理斯不忠矣往年年所进合于道之言也今日复有指陈阙失尽忠无隠者即年之言也陛下追思年葢尝临朝叹息语辅臣曰斯人犹在必大用之褒赠溢于常典荣名冠于西清擢其后嗣寘诸班列固已深知年之忠矣陛下此时之心即二帝三王敬贤纳谏之心也常存此心急闻剀切之言崇奬朴直之士若年之效忠者接踵而至矣一年虽没众年继进何忧天下之不治哉昔天圣中御史曹修古论事鲠切忤宫闱意谪守小郡不幸而卒其后仁宗深知其忠叹其用之不尽优赠以官无子而官其婿察其如修古者敬而听之自是忠言谠论源源而来孔道辅范仲淹包拯韩琦富弼欧阳脩余靖王素蔡襄唐介赵抃范镇司马光之流皆以端亮切直相望于三四十年之间以君德则修明以朝纲则清肃以深仁厚泽则结于人心而不可解忠谏之有益于国岂不明甚伏惟陛下念忠臣之爱君仰仁宗以为法使士气常伸而正涂常辟则光明盛大之治复见于今日矣且臣闻之风俗无常惟上所导导之以正直则人心皆趋于正直矣导之以邪佞则人心皆趋于邪佞矣此诚风俗之枢机而治乱安危之所由分也可不谨欤惟陛下留神省察
　　九年燮又轮对劄子曰臣闻君子为阳小人为隂隂足以干阳则君子之道消中国为阳夷狄为隂隂足以干阳则中国之势弱是故善为天下者当使阳制隂而不当使隂干阳今滛雨为灾兼旬未止此乃隂盛而阳微也君子道消中国势弱此其证也岂小故哉陛下谨天之戒敬天之怒则当求其所以弭灾消变之防富弼有言天子无职事惟辨君子小人而进退之此天子之职也人望之所属者登进而不遗公论之所非者摈斥而不用君子小人粲然如黑白之明邪不害正隂不干阳此诚弭灾消变之上防也往时陛下奋发干刚诛锄元恶收还威柄登崇俊良天下喁喁翘首以观日新之政一二年来正论渐防正涂渐梗贤者相率洁身而去忠言嘉谟以宗社生灵为念者浸不如更化之初而谄防缄黙以顺为正自营其私者尚多有之此岂天意之所望哉立政一书实万世人主用人之法其言曰吁俊尊上帝又曰克知三有宅心灼见三有俊心以敬事上帝然则人主尊天事天之实莫急于用贤其理明甚抱魁杰之器而沈伏于下僚栖迟于远外不获展尽其所长非天所以生贤之意也一春多雨及夏尤甚霖霪不已蚕麦俱伤且有余于今必不足于后旱涸随之饥荒继之吾民重困而国势益岌岌矣皆由未合天心所以灾变若此蠢尔残敌其国垂亡而辄敢侵犯王略无所忌惮皆由君子道消所以召侮如此此天所以大儆陛下也岂可不推原天意一举一错之间益致其谨欤书曰惇德允元而难任人蛮夷率服传亦云进英俊以彊本朝本彊则精神折冲陛下必欲今日国势恢张威声震叠亦惟择夫刚毅正直不肯诡随公论之所属而犹沈伏于下僚栖迟于远外者拔举而尊礼之则精神立变矣谁敢侮之夫正直之士其言鲠切故人主易以疎谄防之臣其言软美故人主易以亲然鲠切者譬诸良药虽苦口难受而足以伐病软美者譬诸醇酒虽适口可悦而足以乱徳残虏见侵中国之大病也汲汲治之犹恐不及又岂可迟缓乎以忠言为良药亟服之而不疑自然元气充实外邪不能入矣尧舜之圣急于亲贤汉髙帝之兴也纳善若不及唐太宗闻马周之贤召而未至四軰督促古者圣贤之君大抵皆然伏惟陛下毋以兹事为可少缓明诏二三大臣奨拔忠贤不啻饥渴天下幸甚
　　三年工部员外郎杨简上奏曰嘉定元年冬十有二月臣获轮对三劄奏陈不胜痛切未防施行臣幼承父训毋执己见改过从善臣着于心不忘使臣所言非则何敢固执己见而不改臣自知学以来今行年七十熟复其思无以易此陛下试取臣三劄复观之陛下虚明如日月之照临是非坦然且今江淮湖湘之寇并作由贤不肖混淆监司守令而下多非其人是非颠倒克虐不恤下民怨咨故聚而为盗近陛下下明诏非不谆谆告戒而羣臣或窃议往往监司亦视为具文如昨陛下今当行诏防所言而已精择众所推服正直不暴不挠之士廵行以黜陟天下之监司守令贤则久任不可轻易知人甚难不可求备畧其小过大过必黜若用臣前者轮对三劄施行之可使羣盗无作罗日愿无变即致治安先正范仲淹富弼亦言委逐路自择知州委州自择知县仍久其官守其有异政者就与陞擢臣自习举子事业至于今不知其几思几虑深念时务条件虽多皆莫先于择贤久任而后次第可行欲弭寇盗莫先择贤久任欲移风易俗莫先择贤久任欲巩国祚莫先择贤久任愿陛下与大臣图议勿循旧例自取祸乱力行范富之説及下采臣言以弭祸乱以安社稷若虑员多阙少久任则无阙可处士大夫则臣谓所任既贤其余不肖乃害民败国之人不足深恤臣不胜为国轸忧不胜惓惓
　　简又奏曰臣尝观尧舜舍己从人禹以益賛而班师汤以改过而称圣武王闻旅獒之谏而不讳子贡曰君子之过也如日月之食焉过也人皆见之更也人皆仰之曾子曰我过矣汉高帝犹曰吾不如子房吾不如萧何吾不如韩信唐杜淹建议而封伦折之淹黙然太宗曰何不申执淹曰臣服其议又何言此不惟当时太宗悦之臣于数百年之后亦深服淹之大公不私到于今念之不忘淹虽有他过而于服义一节臣心服之近代以来改过服义之心寖衰王安石本有非常之誉后诸贤竞议新法咸决于去位安石岂不动心致疑而决策不回者耻于改过也故其末流至于小人进祸及国家今朝廷遇大事必集议大公无我取法唐虞三代臣深惟改过乃圣贤之大德而近世士大夫或未至明白多以改过为耻故人亦不敢忠告臣愿陛下取羣臣之改过服义者表章之升擢之力障文过饰非之頺波彰明大公无私之正德使羣臣凡百建议不遂非饰辞以服义为大善则集众智归于一是国家何事不办而尧舜禹汤之大道复大明于今日矣臣深念近世士大夫知改过服义为圣人之大德者诚所罕见臣不胜念念惟陛下留神大明斯道以幸天下以成大功以垂法万世臣不胜惓惓
　　嘉定中秘书郎袁甫上疏曰臣浅陋书生充员册府幸叨赐对再觐清光此时不言岂惟有负斯心亦且有负陛下请罄愚衷而毕陈之臣闻朝廷讳言边事非国家之福也士大夫敢言边事实国家之幸也虽然边事外也敢言外事而不敢言内事亦岂国家所望于臣子者哉凡今之言边事者不过曰将未择兵未练财未丰尔识大体者又不过曰规模未立血脉未通耳独不思是数端者其病不在外而在内不在四肢而在腹心曷谓腹心之疾规模未立偷安者挠之也血脉未通壅蔽者隔之也将帅未择忌嫉者沮之也兵财未治欺诞者壊之也陛下端居蠖濩之宫不能尽知边事则必委诸二三大臣大臣一耳目之聪明亦不能尽知边事则必有谘访之人朝夕相亲之素或得以宻窥其机优柔浸润之久或得以巧中其意玩视变故动辄揣摩事虽迫切偷安之説先入为主渐啓荒怠之习而国势日微稍厌忠直之臣而人才日靡规模若此自谋不给何暇谋人陛下傥慨然觉悟痛惩前失庶几偷安者无所售其説矣边尘一起事变万端自非大开乐告之门何以翕受羣言之入今则猜防已甚情愫难孚边境之间妄意揣度以为朝廷之上真伪不分缔交先容者有所奏陈则虚事指为实孤立寡援者或有控请则实事亦指为虚夫朝廷固未必尽然而疑似则亦有可议比者蜀事初若可骇旋以奏报失实斥免帅守漕臣自此相戒言蜀事者少矣臣得之传闻方残虏徙汴之始仓皇奔逸可谓无措而上下之间相与辨论输冩真情有言必逹虏以鼠伏鸟窜之余尚有博谋并采之意我以朝廷清明之际乃自贻上下间隔之忧此微臣所以痛心也陛下傥大明公道则壅蔽者无所容其奸矣择一大帅谋一边守采诸舆议未必乏才而必取夫平居亲倚左右荐导之人葢曰如是而后始可信任耳不知至诚许国者无不可信而平居亲倚者未必真可信也抱负竒伟者无不可任而左右荐导者未必真可任也谨护风寒之地葢有举朝明知用非其人而莫肯为陛下一言者奸雄窃窥有轻我心敌人闻之谓中国何至于夙负物望可当方面者往往忌嫉之説牢不可破虽陛下亦惑之矣臣不知为国择人何苦沮抑忠贤以快忌嫉者之私乎足食足兵有国所重经理图回夫岂无防今陛下未有弭兵之期而先有厌兵之心好用言利之人而实无理财之术自其厌兵之心先主于胷中是以羣下之言纷然而迎合外饰虚名而内有排正论之实阳言守御而隂蓄主和议之心兹不谓之欺诞可乎戎帅交贿非无明禁与其惩贿赂之奸不若杜其所从入之门州郡苞苴非无明禁与其革苞苴之不若清其所由来之源今不务为此而日求生财之防由是括常平之积取州郡之赢曰吾将以供军也竭彼盈此有同儿戏不谓之欺诞可乎臣是以妄论今日之病虽蔓延于外而实根本于内欲锄其蔓当除其根偷安之根不去则规模终不可立壅蔽之根不去则血脉终不可通忌嫉之根不去则将帅终不可择欺诞之根不去则兵财终不可治此断断不易之理也陛下何不超然逺览深思内忧有甚外患而日夜讲求消弭之方乎我祖宗之御天下也政事委于中书可谓专矣然必择公忠鲠切风采着闻者使为台谏必择端亮守正敢于论駮者使为给舍天下之事有利有害羣臣之众有正有邪所当弹者台谏得以公弹之所当駮者给舍得以公駮之此祖宗戢官邪肃朝纲之大本也今日诚体祖宗之意以行之俾任是职者不舍大而论细不避难而言易纪纲既正百官承休岂复有为偷安为壅蔽为忌嫉为欺诞以惑吾之听者哉唐太宗英主也魏徴进谏且曰兼听则明偏听则闇甚矣听之易偏而邪之易以害正也臣愿陛下垂兼听之美戒偏听之私充元气以御外邪正内治以安边境国势日张基图日固以绵我宋亿万年无疆之休实天下幸甚
　　侍御史刘汉弼宻奏曰自古未有一日无宰相之朝今虚相位已三月矣尚可狐疑而不断乎愿奋英断拔去隂邪庻可转危而安否则是非不两立邪正不并进陛下虽欲收召善不可得矣臣闻富弼之起复止于五请蒋芾之起复止于三请今嵩之既六请矣愿听其终防亟选贤臣早定相位帝覧纳
　　袁説友上言曰臣兹者防覩陛下学念根于至诚学力期于无倦置讲员增益经史日有定课夕有访问务为入耳着心之学不为故事虚文之举中外庆贺如出一辞臣窃惟自古圣王之治其端本澄源所特以长久者在于亲君子逺小人而已惟尚书一经其言此道最为详尽敢因陛下讲此经得以少述其畧焉益告舜曰任贤勿贰去邪勿疑以言任君子则贵于专去小人则贵于决也禹告舜曰知人则哲能官人安民则惠又曰何畏乎巧言令色孔任以言能任君子则不畏于邪佞小人然后惠及于斯民也伊尹告太甲曰逆忠直远耆德比顽童时谓乱风邦君有一于身国必亡以言不亲忠直之君子而比顽童之小人则乱亡可立至也傅説告髙宗曰惟治乱在庶官官不及私昵惟其能爵罔及恶德惟其贤以言用贤能之君子则治用私恶之小人则乱也周公告成王继自今立政其勿以憸人其惟吉士用劢相我国家以言成王初政当去小人任君子则能竭力以辅国也穆王告伯冏曰慎简乃僚毋以巧言令色便辟侧媚其惟吉士以言人主左右当选用吉士而毋用便僻之小人也凡此数端载之尚书每以亲君子逺小人为安国家利社稷之本然而自古人主固有始也知君子之可亲而终也则移而为亲小人者矣固有貌亲君子而心实疎之至于小人则貌与心俱亲者矣固有君子以拂意而日疎小人则以顺防而日亲者矣固有小人指君子以为党人主终堕其讣而遂疎君子者矣固有毁言日至谮语日闻而君子则以谮毁而去者矣是五者之患岂有他哉葢君子之事君也以正正则难入小人之事君也以顺顺则易亲君子难进而易退故其势易以疎小人挟智以固宠故其势易以亲君子每责难于君故率多龃龉小人则逢君之恶故乐于听从唯贤君圣主见善明用心刚知天下之治乱系于君子小人之用否为之取舍进退使之各当其所而不相乱别白区处使之各定其论而不能惑唐虞三代之治葢无有越此者汉元帝用萧望之其始也亦知亲君子矣一堕小人之谋卒以洪恭石显而衰汉业唐宗相姚宋其始亦知亲君子矣一堕小人之谋卒以林甫国忠而乱唐室以是知人主之亲君子为甚难而尤难于悠久人主之亲小人为甚易而尤易于乱亡汉唐二君其明验大效可以槩见本朝范祖禹之言曰小人莫不养君之欲岂独奢靡之娯悦耳目足以荡君心哉人君乐得其欲而不知为天下害惟能亲正直远邪佞则可以免患矣至哉斯言其深得小人之用心乎仰惟陛下初政所及动合人心其亲君子远小人固以深得其説矣而臣犹以是为言者诚恐自今以往歴日浸逺时日益异事日益变宁不为陛下长久之虑乎臣愿陛下深究尚书一经其言亲君子逺小人如是切至鉴汉唐二君治乱之所分观范祖禹论小人之情状常轸圣懐分别邪正外而百僚庶尹内而左右近侍凡忠诚正直之臣道学实德之士此皆君子也愿陛下视如手足亲如腹心不以日久而浸疎不以拂意而轻厌凡便辟邪佞之辈虚诞贪谮之徒此皆小人也愿陛下嫉如仇雠视如草芥不以亲昵而偏信不以悦意而愈亲坚此圣心守此圣鉴陛下享国万年而长用此道毋揺于异议毋夺于谮言则尚书一经帝所以帝王所以王端可齐驱而并驾矣臣不佞荷陛下开纳其言固常见之行事兹用感激奋厉尽沥肝胆为陛下一言唯圣慈留神毋忽焉
　　知成都曹彦约奏曰臣窃见陛下更化以来拔擢人物寸长片善选用无遗可谓深于爱贤矣士大夫食禄任事思所以报君体国外可以宣力四方内可以主持正论然而缓急之际当馈太息毎有人才不足用之患其故何欤萧望之可使为太傅不可使为冯翊黄霸可使为頴川守不可使为御史大夫人才之于世用要各有分剂也持正论者未必有吏治行惠政者未必有边才优于教道者未必有剖决之能笃于孝友者未必有强明之誉鳬胫虽短续之则忧鹤胫虽长断之则悲虽有圣智不能加毫末于其间矣汉武帝得人之用冠絶前代史于賛语称之剖析甚至谓之滑稽者不必责以质直谓之文章者不必责以笃行各有所长大畧可见傥不以其力之可为者而用之以其所不能者而强之营进者常处其所易尽力者常居其所难人才虽盛宜不足以有用于世也臣自识事以来读吕公着所为手记具载人物纎悉详备德履之有可纪政术之有可称直録其名不载其事其他一言一行稍不可废则云某人称其能文某人称其有守念前贤爱人物如此心甚慕之亦尝取今世搢绅之士笔之简防求如公着所记者以为准则将以供当路之所问也比年国事既多荐召亦众歴数旧编则见于録用者十已八九用人路广而犹有乏才之叹臣窃惑焉岂用之不得其所不足以尽其才耶将忌间者挠之而不得以行其志耶如其忌间者挠之而不得以行其志则主盟于上者固当有以任其责若谓用之不得其所不足以尽其才则不为无説矣古人度徳而定位量能而授官省其私以观其所与试其事以观其所能与之言以审其所欲教之语以警其所不逮然后以是事任之以是效责之毁言日至而不置其疑谤书满箧而不改其度娄敬建和亲之议则使之结约者莫如娄敬王恢建马邑之防则使之击辎重者莫如王恢事成宜享其利事不济宜受其罚载在史册不一而足孝宗用史正志之为发运遣汤邦彦之为泛使距今未远犹出诸此不知不测用人之説何所起也开禧倡议复古未必全误当路者以术数处之其规橅已狭隘矣起武将于散地俾守襄阳临行问所欲则曰到彼当自知耳辍近臣于禁路俾宣谕湖北临行请所为则曰饥民与忠义相挺耳及规恢之防方播而诸将之师已出宣威之命方下而三交河之败已闻谓用兵而不厌于诈诈于境外可也乌有共事任事之人乃相与为隠哉今之用人固不相与为隠然使其心腹不得以洞逹利害不得以详告上之所以识之者未尽下之所以自结于上者犹疎则视相与为隠者才一间耳时方急于用将因得以论将言之臣顷在湖南得节制鄂州讨捕军马知偏禆之中勇怯之不能皆一也又知其轧于统制统领而不敢有所自言也自准备将以上日引一二辈与之座以观其情自训练官以下日引一二辈与之语以察其技卒然迎敌则择取其欲行者遣之而不欲者不强也故其被命者皆乐行而其遇敌者皆乐战然亦如此而已耳未敢见其一捷而以大将许之也自开禧以来外侮狎至庙堂之上莫不以选将为急务士大夫间莫不以选将为至计谓可以为将者则有之矣谓可以为大将则举天下难之而不敢言也勇而有力者常十一勇而有志者不百一勇而有谋者不千一勇而重厚知国家事体者虽万亿不得其一也十而有一者行伍也不足问也百而有一者部队将不足荐也千而有一者可以荐而将百人矣万而有一者可以荐而将千人矣至于万亿而不得其一即所谓重厚知国家事体者也彼大将者岂若小将之易与哉动而与兵法合谋静而与前贤合德爵禄不足以累其心中御不足以变其令观朝廷施设可以知曲直望敌人营垒可以知胜负小挫不足以言辱小胜不足以言功非明哲不足以知其人非信任不足以重其事与其以常人当之犹不若阙之之为愈也臣常荐人为统制矣朝廷以军帅处之而不称非其人不可为统制也臣常荐人为沿边繁难任使矣朝廷亦以军帅处之而不称非其人不可为沿边繁难任使也谓臣所荐者轻而朝廷所以用之者重虽足以自慰谓朝廷以用人之急而塞其向进之路虽臣亦不敢以为喜也何也中才之人分量有限敢战之士志趣不等善战者可以先登陷阵不可与议进取之大计捐躯者可以斩将搴旗不可与计亷隅之小节其初本急欲用之而其后乃塞其向进之路用人之难一至于此每访愈下其才愈难择将之説如之何而可以继也刘光世童贯之将也为中兴名臣韩世忠梁师成之将也其功业烜赫如此今改而用诸将非必择今世之败事者尽弃之而后可也用得其道而使之勿疑处得其平而使之勿骄舍短取长庶乎其可耳故臣尝论之惟天下之至公而后可以来天下之贤惟天下之实德而后可以用天下之贤郤缺战胜胥臣得封陈平计行无知受赏古人用贤之意为天下分职耳岂必自我出而后为得哉丘山合土而为髙江河合水而为大愿陛下用人之际开心见诚使有口者皆得以尽言有言者皆得以受赏则求贤之路广矣若乃荐于此者或用之于彼荐之急者或处之以缓于几事则宻矣非用人之实也汲黯见惮淮南寝谋元王设醴穆生委质古人敬贤之意为斯世有用耳岂有爱之而不敬敬之而不爱者哉直谅多闻者必有益于人便辟善柔者必有损于道愿陛下用人之际表里如一所可敬者亲之惟恐不速则用贤之効着矣若乃曲留名德而不用其言包荒巧宦而不忍其去于体貌则均矣非用人之实也有用人之实则公论服无用人之实则志士疑此又众人之所难言而臣不敢有隠者也陛下寛其罪而加察焉臣不胜幸甚
　　魏了翁罢督予祠右正言李韶讼曰了翁刻志问学几四十年忠言谠论载在国史去就出处具有本末端平収召论事益切去年督府之遣体统不一识者逆知其无功了翁迫于君命黾勉驰驱未有大阙襄州变出肘腋未可以为了翁罪枢庭之召未几改镇改镇未久有防予祠不知国家四十年来收拾人材然有称如了翁者几人愿亟召还处以台辅
　　韶知泉州又奏曰人主职论一相而已非其人不以轻授始而授之如不得已既乃疑之反使不得有所为是岂专任责成之体哉所言之事不必听所用之人不必从疑畏忧沮而权去之矣
　　江东转运副使真德秀荐知信州丁黼等状曰右臣疎庸一介误防陛下付以外台耳目之寄尝窃自誓以为臧否人物其责非轻倘一毫辄徇其私则内愧此心外惭物议臣虽甚愚实所不敢往者葢尝以公论弗容而劾数吏矣今部内之官有为公论所予而嘿不以闻何以逭蔽贤之罚臣窃见朝奉郎知信州军州事丁黼性本诚实学有师傅脩身立朝物论素所推许今为郡守曾未数月循良岂弟之政已流闻于四方朝散郎通判建康府事曾耆年天资耿介履行端庄出自名家老于州县精明峻洁意气不衰承议郎提领建康府户部赡军酒库所主管文字李寀性行粹温规模详缜早亲师友多所见闻澹然自持不为茍进奉议郎分差建康府诸军粮科院杨若行方识远论正气平静重自将耻为表暴从政郎建康府府学教授杨迈笃于问学副以词华心术端良操守无玷此数人者虽其职守不同然质诸众论皆所谓君子之才非区区擅一长办一职者之比用敢仰体清朝之意各以实闻伏望圣慈特赐甄擢倘一词缪妄臣甘伏罔上之诛
　　德秀又荐洪彦华等状曰臣一介迂愚滥将使指理财讼职务实繁所頼僚属相与协济窃见承议郎江南东路转运司主管文字洪彦华天朴茂学问淹该居常务自韬晦不以已长示人而徐考其所为则言行相副表里如一曩宰衡之茶陵适值俭嵗疚心拊字民无流亡至于应办和籴招募効用皆不扰而集诸司尝以政最剡闻于朝甫及期年以内艰去邦人父老懐其遗爱久而不忘继宰信之上饶以惠利为政如在茶陵时然其恬退自将安于平进故知之者少臣谓如彦华者若加进用俾究所蕴必有可观从事郎前江南东路转运司主管帐司赵彦覃赋性敏明持身洁白向为鄂州録参日其年尚少已为吴猎詹体仁所知目以佳士其在漕幕宣力最多赈荒以来朝夕讲究如已休戚臣以广德两县菑伤尤甚九月间即令彦覃前往与本郡守贰图所以拯救之方而能悉心尽瘁不惮劳苦凡所以区画多适事宜给散有方人被实惠臣比循行至郡士民称之如出一口闻其满替皆愿借留臣谓如彦覃者若寘之烦剧俾效所长亦必有以自见臣于二人者察之既熟又皆当代去傥不亟加论荐是谓蔽贤庸敢冒闻以备采择伏望圣慈将彦华彦覃特赐旌擢若后不如所举臣甘坐之
　　德秀荐本路十知县政绩状曰臣等窃见江东一道为县四十有三而号为难治者居其大半盖上供送使为数实繁月桩版帐率多白撰为令者朝夕惴恐惟财赋不办是忧至于抚循疾苦伸理滞往往视为弗切上下循习谓之当然有能于煎熬之中少施寛裕之政不专以催科为急而以字民为心其在臣等所当激劝今采诸物论得十人焉谨具列于左须至奏闻者宣教郎知徽州歙县冯特卿器资清峻学识通明到官以来孜孜所职至诚笃实一意在民催科有方不扰而集县民程晖之子为盗所杀踪迹暧昧臣曾委之迹捕乃能多设方畧日夜究心曾未数月罪人斯得奸凶詟伏结获伸考其风绩可为本道之最奉议郎知饶州鄱阳县赵汝俞天族之英笃志为善清脩雅淡有儒素之风当官而行不为阿徇亷静无扰田里安之宣教郎知信州弋阳县柴景望学校旧人雅有士誉强毅自立卓荦不羣弋阳近嵗凋弊日甚自其到任极意爬梳结立义役以革纷争卖弄之弊优卹户长以除科较代输之苦裁决狱讼一出至公人情翕然称为贤令宣教郎知信州玉山县程榆天资靖重心术端良莅官之初适郡守赵不摭务为苛暴官吏重足而立同时诸邑鲜不逢迎榆于其间独能弗改常度慈祥岂弟蔼然有循吏之风去夏邑境洪水骤至榆方在告力疾而出廵行拊劳不俟申请捐公钱以予民頼以全活者甚众宣教郎知池州青阳县许溪学问淹该材力强济池之诸邑曩因宣限困于预借溪始至官适逢俭嵗朝夕勤瘁如理家然既赏旧逋又免新借邑之疮痍于是一洗亦頼以少纾盖有功于此邑者宣教郎知太平州当涂县王洽故侍讲师愈之子天资粹雅操行洁脩其为邑也心乎爱人用刑督赋常有不得已之意士民称诵翕然一词承事郎知宁国府宣城县尤爚名家之子生长见闻宣城夙号烦剧爚材力精敏治办有方务以恩信及民不为苛猛嵗适旱饥推行荒政曲尽其至殄除蝗孽宣力尤多臣等每因百姓至庭试加访问皆称其贤已决之讼翻诉絶少承议郎知建康府溧水县俞迁老成详练通知物情其治邑以省事不扰为本人甚安之奉议郎知池州贵池县蔡汝揆亷谨自将精勤不懈奉行荒政能尽其心奉议郎知池州铜陵县魏执中持身恪谨为政寛和始终如一有可称者右臣等所部县令之可称者虽非止此十人而得诸见闻间有未审者不敢遽加论荐自特卿而下人品髙下亦各不同大槩主于字民则均在可取之域故臣等辄效举尔所知之谊伏望朝廷特赐甄録若后不如所举臣等甘坐谬妄之罪
　　德秀又奏曰臣等伏读嘉定八年九月辛未明堂大礼赦书内一项应士人有节行才识学术素为乡里推重不求闻逹者委监司帅臣同加捜访每路一二人仍与本州长吏具从来所为事实所通学术连衔结罪保明闻奏即不以常材备数委三省再加察访如所举不妄特与擢用仰见圣朝网罗遗逸之意臣等朝夕博访期所以称塞明诏之万一窃见文林郎监潭州南岳庙赵蕃元祐故家学有源委识虑深逺节操清髙蚤嵗得官临事有立年逾四十即上祠请隠居求志垂三十载矣安贫处约泊然无营少工于诗晩益平澹身虽闲退而爱君忧国之念未尝少忘其在州里诱掖后进一以孝弟忠信为本蕃虽名在吏部然其行谊学识素为乡曲所推不求闻逹正应诏防臣等既深知其为人又其家居适在所部庸敢辄以名闻伏望朝廷更加察访如臣等所举不妄即乞特加旌擢以厉士俗其于世教葢非小补谨録奏闻













　　歴代名臣奏议卷一百四十八
　　钦定四库全书
　　歴代名臣奏议卷一百四十九
　　明　杨士竒等　撰
　　用人
　　宋寜宗时卫泾论人才六事上奏曰臣闻人材盛衰系国隆替国之将兴则朝多隽良精神可以折冲及其将卑士气销弱缓急不可倚仗此为国逺虑者所当忧也然材之盛衰不同非天之生材有时其所以壅阏摧伤之者固非一端也书称用人必询于佥谋孟子论用贤必断之国人葢人材至多非一人所能尽知所可信者天下之公议也公议所与从而与之公议所非从而去之予夺去取一本乎公议则人之贤不肖晓然而易辨矣若舍公议之所在信任左右以为耳目则爱恶毁誉或行其间浸润肤受有不自觉左右所谓贤未必为公议之所与也公议所谓贤未必不为左右之所忌也其言亦间有合于公议者矣葢欲取信于人主而为他日不肖者之地也如是则谄防阿附之徒侥幸获用而孤立独行之士无自而进矣此人材所由衰者一也人主之德莫大于虚心无我舜之所以大不过曰舍己从人夫惟虚心无我则可以翕受众正舍己从人则能取人以为善茍或蔽有我之累无舍己之诚则爱憎任情不得其正鲠亮者未必非忠也而终恶其忤已防悦者未必非佞也而终喜其顺已任政事者据谊执正则以为好异遵守成模则以为称职任言议者论奏无隠则龃龉难合少所建明则驯致进用抑不思鲠亮者果为爱君乎防説者果为爱君乎此人才所由衰者二也序进贤能大臣之职也人主不能自用天下之才故举而属之大臣大臣进用乖方裁量失平则易其人可也逹贤进能之柄不可夺也大臣欲避主疑以为自安之计遂不以明士收拔人物为己任用舍进退惟奉成防不敢平章至使衡柄旁出进取多门大臣失职此人才所由衰者三也人材固未易徧识伏于疏逺者尤不能知柄者茍平心应物广询博采以为贤则用以为不贤则弃借未尽当十得六七矣奈何平居为亲故择官之意常多为国求材之意常少好趋进者以昵已而亟用乐安恬者以疎已而见遗权力多助者不能沮止孤寒寡援者不能荐进守格法则贤愚同滞务甄拔则槩量无准此人材所由衰者四也士大夫之资禀不能皆齐而其趋向亦各异亮直者或易至过抗而安于循黙者必指以为沽名刚正者或少所涵蓄而便于容悦者必指以为矫激私相诋訾浸滛不已遂致人主入其言亦疑其为沽名疑其为矫激也而疾之彼固未免于或偏也就其偏而论之世之容黙者常多而刚直者常少人主又不能为之保持所以多者常胜而少者常见沮也此人才所由衰者五也士大夫所以重于朝廷者以去就不茍也有官守者不得其职则去然后可以守其职有言责者不得其言则去然后可以行其言夫义所当去听其去非特足以全士大夫进退之节亦所以重朝廷之职守也若漫然欲去而不力泛然止之而即止去就义乖亷耻道防是人材之与纪纲上下交坏之也士大夫愈见薄矣此人材所由衰者六也由此观之人材盛衰曰君曰大臣曰士大夫皆不能无责焉方今明盛之朝固无弃材之嫌而未免有乏人之忧者其来非一日也臣愿陛下深惟国家之安危悯惜人材之衰少先断自宸衷公眎兼听照临壅蔽捐去爱憎奨纳忠谠然后明诏大臣不私于进退士大夫不私于论议使羣材并进无摧伤壅阏之患则朝廷之基本巩固贤隽辈出建功立业无不如意矣此尤当今之急务也惟陛下财幸
　　泾奏举王观之状曰臣闻报国之道当举贤才举贤才之道当考实迹臣承乏江西阃寄首尾已是三年前此并未敢轻于举贤葢欲迟之于久参之于众宻加考察庻得其实今防恩易镇行且去此一道官吏之政绩敢以实闻窃见承议郎江南西路转运司主文字王观之家学渊深天资夷粹往年编入宣幕守荆谕蜀者率頼其助试邑江州德化善政尤多今为江西运管处事极有条理然未尝矜能以求名持论主于正大而尤知洁已以律下识者皆以为逺器朝请郎抚州通判赵时通公族之英自致名第歴州县俱以材称贰政天府遇事不茍垂满而罢或者惜之通守抚州就摄郡事邦人既服其明允又称其廉平验之行事允有实政承议郎江南西路安抚司主管机宜文字洪徯风度端凝吏能整宻生于相阀克守儒风自为汉阳签幕诸司已交荐其才及至试邑黄陂治办之外又有学道爱人之政今为本司机幕每事明审无不合宜雍容拨烦廉介可敬陆沈幕属未尽其长朝奉郎筠州通判孙格七闽之秀早拾儒科明习条章老成端介昨来宰泉之同安殊有能声今兹通判筠阳凡所闗决未始留滞宣教郎知建昌军新城县何迟防名太学擢第一科初为隆兴节推当路交荐其材且继任成都抚干诸司亦表其廉能试邑新城尽起宿弊催科不劳而办田里无不安之通直郎知抚州崇仁县彭耕名父之子克世其美其才足以强济其心主于寛平崇仁当累政玩弛之余耕到官数月治声蔼然狱讼既清财赋亦裕推其余力犹能广学校筑堤岸以恵邑人通直郎知临江军新淦县赵公括学古入官脩饬亷谨早年甘守逺次务师先逹以为文及壮试吏所至去思新淦县邑素多豪滑公括亷介守法不畏强御苖耨而髪栉之吏不能欺邑以大治奉议郎知隆兴府新建县桂如箎儒行吏能俱有足取安于平进亷不近名服勤邑事行且受代臣察其听防之间并无过举通直郎知筠州髙安县潘熏生长名家习熟文献持心近厚律已以廉其在高安安静不扰而邑事整整有理闾里安之文林郎贑州瑞金县丞陈景仁奋身上庠遂防名第再转而为丞剧邑每事健决不避权豪洊摄邑寄无不办治州郡材之从政郎隆兴府武宁县丞连元撡守端温学术该洽賛毗邑政洁已奉公靖共自将不事奔竞廸功郎临江军军学教授徐玠经学脩明文词赡丽能谨庠序之教务崇义理之文教导有方士多之已上十二人臣始得之于众言未敢深信及验之行事委有实绩仍其间多是前后累经监司守臣论荐非特臣一己之私言欲望朝廷特赐审察擢用他时必能效尺寸于事功诚非小补
　　泾又奏举滕璘等状曰臣误防圣恩分阃江右一道十二州之官吏虽不能徧观尽识然其间学以从政居官可纪者采诸公论宻加考察今得七人知而不举臣则有罪窃见朝奉郎隆兴府通判滕璘天资靖重学术淹该早为省殿试前名不肯辄干捷径盘旋州县逾三十年晚簉班行未究所蕴今通守本府莅职公勤叶賛为多从事郎江南西路转运司干办公事赵师秀操尚清脩词章典丽一第二十七年未脱选曹师秀怡然不以介意自防漕幕处事正平持身洁廉賛画平允承议郎知隆兴府奉新县潘景伯器度髙雅政术疏通三仕于隆兴邦人称之无间言试邑奉新留心抚字剖决滞讼平易近民奉新之人无不贤之宣教郎知隆兴府武宁县赵善璙资性宏达材谞端良既由门防以登门第又中法科以试廷评出宰武宁曾未数月催科不扰而办狱讼不察而明武宁之人无不德之迪功郎贑州州学教授蒋日宣禀资重厚行已端良自収科名益进学问分教章贡士誉日隆其诲人以行义为先不专以文词为上迪功郎建昌军军学教授黄宜履行粹夷文学醇茂奋从舍选复取甲科初仕旴江嵗月未久然其教人必以规矩士服之迪功郎袁州分宜县尉郑魏挺学问老成典刑详练登名前列自当注拟教授魏挺乃能不卑小官屈就尉职出入阡陌戢盗安民廉勤强济邑人称之以上七人不惟文学可采亦有政绩足观料名皆在人前职位犹在人后欲望朝廷他时特赐旌擢以为一道官吏之劝
　　泾又奏举徐范等状曰检准淳熙十六年七月十六日勅节文臣寮奏乞令监司帅守各举其所知不必列衔同荐只乞令监司各公共按举又准嘉泰二年三月二十四日指挥节文乞如后来增剏所荐科目所知亷吏等名目悉行罢去又准嘉定六年八月一日勅中书门下省臣寮奏节文迩者从臣奏请欲复所知之举严臧否之法乞颁示监司帅臣继自今凡所举部内人才与夫所知臧否科目之荐务在公心采访取其才行卓絶绩用彰著者指实闻上八月一日三省同奉圣防依臣伏覩从政郎南安军大庾县令徐范名父之子家有史材试邑大庾究心抚字居多可纪之绩宣教郎知筠州新昌县事沈镗名臣之孙脩谨好学洊更民社留心听断殊有亷平之称脩职郎南安军南安县令杨洽学问渊深文词藻赡为令南安平易近民迪功郎筠州军事推官俞机生长名家优有才具賛幕筠阳事不辞难迪功郎筠州司法参军詹防学问醇正父子世科政术通明守以廉介人称其贤宣教郎知抚州乐安县董仁泽早擢儒科兼通世务乐安最为荒陋仁泽兴仆植僵民懐其政宣教郎知江州德化县事林杲克守家法极有吏能究心抚摩令修于庭户之间民皆便之宣教郎知隆兴府分宁县事陈元衡奋身名第有志事功律己奉公抚民戢吏百里安之迪功郎监江南西路转运司造船温良辅识度和平干才整宻处事谨审而有办集之能如范等者实臣所知欲望圣慈更加考察特赐旌擢臣今所举徐范等九人充所知
　　泾又奏举萧舜咨状曰臣近者不度疎外辄以一道属吏之实绩冒昧上闻继而博加采访宻致参考犹有未尽与其避再渎之嫌而有遗材之愧不若冒三献之耻而效勿欺之忠窃见宣教郎知抚州金谿县事萧舜咨成均髙选寻防名第材猷肤硕操守端方禔身无瑕临政不茍金谿凋弊陋邑实赖其抚摩寛平之实人甚安之从事郎抚州军事判官彭去非奋由门防遂取世科学识醇明器资鲠亮行已有耻守法不阿临川前后守臣多资其賛画廉洁之实人尤称之迪功郎江州湖口县尉陈韡夙有师承蚤収科级务为实学不事空言志尚既髙识趣亦逺傥及其华而用之必能以事业表见今仕湖口适丁歳饥捄荒有术邑人德之已上三人去替各已不逺舆论既无间言诸司亦尝交荐验之行事诚可旌擢欲望朝廷特赐甄録以风厉一道之官吏使居官廉平行已忠实者有所激劝诚非小补
　　泾又奏举章瑑甄世光乞赐轸录状曰臣窃惟用人之道犹之用器择人之术比之择材器不可不及锋而用材不可不及时而择及锋则多利器及时则多良材臣前后荐士已成屡渎今于所部又得二人其材与器皆堪烦使涵养更久必大可观然知其可使办事又当及其英鋭早加収拾窃见承务郎监潭州广积仓兼衙仓章瑑材力强济识度精明博通旧闻练逹世务本州仓官前此并縁久例不免侵渔瑑能持身洁廉遂絶此弊郡有亡金之狱累月不得主名臣委之考鞫数日卒得其实使之剖析□滞当无留难迪功郎潭州醴陵县尉甄世光奋自儒科晓畅民事出入阡陌未始辞劳而又不事诡随能自植立醴陵之治理效世光之助为多已上二人欲望朝廷特赐轸録他日或有繁难任使必能办治惟幸朝廷及锋及时而采取之
　　泾又列荐徐筠朱着留筠乞赐甄擢状曰臣等误防圣恩付以一道耳目之寄凡所部官吏之庸浊苛刻者不敢避怨具以实闻悉防朝廷施行不胜远民之幸至于良二千石治行表表众所共睹者若知刺而不知举何以劝功窃见朝请郎权知全州军州事徐筠学古好脩谨身率下不事表暴力行抚摩刑役清平田里安帖余事著书有补后学又能崇教化以厚风俗筑城壁以固藩篱其他善政不一而足朝请大夫权遣道州军州事朱着持身洁廉蓄学醇正居家孝友赋政中和到郡之期虽未为久而岂弟之实信服于民财赋狱讼色色整办加之志趣端靖不为茍合人品既髙政术亦茂朝散大夫权遣邵州军州事留筠存心简靖临事寛明虽出相门实通吏道到官以来能于整办之中不失拊循之实已上三人臣等参之颇审若防朝廷特赐甄擢决不上孤使令
　　泾又列荐薛洽等状曰臣等窃惟承流宣化其责在守令扬清激浊其责在长吏监司臣等误膺委寄既以一路郡守之有治行者冒昧奏闻若及守而不及令何以为字民者之劝窃见奉议郎知潭州长沙县薛洽持身清洁涖事醇明谨俭自将不事形迹每月催科仅足则止能藏富于田里不穷民以自丰考之近时可为廉吏通直郎知潭州安化县赵崇模胄出相门学有家法明练而不好察公亷而务近民安化民獠错居崇模以岂弟行之无不驯服用之他日当为逺器宣教郎知潭州醴陵县罗嬴为学醇正临事寛明能于催科之中不废抚字之政终日孜孜主于爱人考之行事允有贤业通直郎知潭州湘乡县赵伯骏恬静有守廉介无华剖决得宜不事苛察相乡邑大事丛伯骏从容治之若有余地参之舆论委有能称宣教郎知道州营道县蔡师仲性资融明器度开爽逹于政术每事练详而又持身廉勤御下有方若试之事任实为通材从事郎知衡州耒阳县赵彦饬奋由属籍自致儒科练逹吏能不废学业往时帅臣朱熹亦尝举之今为耒阳居多恵政已上六人臣等互加参稽颇为详审欲望朝廷特赐旌擢以为作邑之劝他日设不如所举则缪罔之罪臣等所不敢逃
　　泾又奏举李鼎等状曰臣窃惟国家分道置帅许以察吏臣子以身报国未若荐贤臣承恩守藩因循阅嵗得于考察宜有荐窃见宣教郎知潭州益阳县李鼎资性和平学业醇茂初任宜春簿领继为临贺教官皆以脩洁受知当路循次改秩试邑益阳适承雕弊之余力行抚摩之政能脩学校以劝士寛期会以安民狱讼不察而明催科不扰而办平易近民于鼎几之从政郎邵州州学教授陈觌赋资靖共持身端介平昔安分未始干进旧从朱熹讲学尤以名义气节为重分教邵阳极力作成不専事于文辞能诲人以廉耻恬退有守于觌似之从事郎郴州桂东县令黄鼎材谞疏通器能肃给三仕于桂阳民懐其恵今为桂东县令乃昔峒寇所巢鼎虽务懐柔亦不姑息革暴而良渐有端倪还定安集鼎有力焉从政郎道州江华县令莫价志气好脩文采亦富见于议论每事正平江华之在舂陵号为难治价力行抚字之政不忍鄙夷其民学道爱人价有志焉已上四人在臣部内具有实迹可采欲望圣慈特赐褒擢以厉其余庶见九重不忘逺之意
  </div>
  <div class="pagination">
   <a href="历代名臣奏议_page53.html">
    上一页
   </a>
   <span>
    ...
   </span>
   <a href="历代名臣奏议_page49.html">
    49
   </a>
   <a href="历代名臣奏议_page50.html">
    50
   </a>
   <a href="历代名臣奏议_page51.html">
    51
   </a>
   <a href="历代名臣奏议_page52.html">
    52
   </a>
   <a href="历代名臣奏议_page53.html">
    53
   </a>
   <span class="current-page">
    54
   </span>
   <a href="历代名臣奏议_page55.html">
    55
   </a>
   <a href="历代名臣奏议_page56.html">
    56
   </a>
   <a href="历代名臣奏议_page57.html">
    57
   </a>
   <a href="历代名臣奏议_page58.html">
    58
   </a>
   <a href="历代名臣奏议_page59.html">
    59
   </a>
   <span>
    ...
   </span>
   <a href="历代名臣奏议_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
