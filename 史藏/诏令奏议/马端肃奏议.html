<!DOCTYPE html>
<html>
<head>
    <meta charset="UTF-8">
    <title>马端肃奏议 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>马端肃奏议 - 第 1 页/共 4 页</h1>
    <div class="content">　　钦定四库全书　　　　　史部六
　　端肃奏议　　　　　　　诏令奏议二【奏议之属】提要
　　【臣】等谨案端肃奏议十二巻明马文升撰文升字负图均州人景泰辛未进士官至兵部尚书諡端肃事迹具明史本文升砥砺防隅练达政体朝端大议往往待之而决与王恕刘大夏俱负一时重望此集奏议五十五篇乃嘉靖丁未其孙天祐所编次凡史所载直言谠论全文皆具载集中其请正北岳祀典于浑源州一疏则本不载而见于礼志其为左都御史时所言振肃风纪十五章史不详其目今亦独见此书大抵有闗家国至计惟文升于成化中巡抚辽东总督漕运着有劳绩当时必多所建白乃集中概不之及而自孝宗召用以后所陈奏者则甄録无遗盖当宪宗之时文升虽敭厯中外而屡为汪直李孜省軰所搆不能尽行其志及其被遇孝宗明良相契得以展布其谟猷故所言尽为剀切其生平靖献之志畧具是编读其文可以知其所遭际矣乾隆四十五年三月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀








　　钦定四库全书
　　端肃奏议卷一
　　明　马文升　撰
　　正心谨始以隆继述事
　　切惟人君之要莫大乎谨始谨始之要莫先于正心而正心之要又在主乎敬焉尔葢敬者一身之主宰万事之本根圣学之所以成始而成终者也能敬则心存心存则徳愈谨而后可以凝天命得人心保大业而治道无不隆矣若敬有不存则心放心放则徳不谨而万事俱不立矣尚何望其凝天命得人心保大业而隆治道也哉洪惟我太祖髙皇帝膺天眷命神圣知勇始以布衣龙飞淮甸东征西伐栉风沐雨十八载而有天下在位三十二年之间宵衣旰食劳心焦思立纲陈纪贻谋作则此心此敬未尝少忽葢为圣子神孙立万世不拔之基以垂之永乆其创业亦可谓之艰难矣然创业固难而守成尤不易也逮我累朝皆能以圣继圣以心心克寛克仁忧勤惕励所以世底隆平治臻熙皥而无忝于圣祖也恭惟皇上养徳春宫葢巳有年潜心圣学亦非一日是以即位之初励精图治任贤去邪敬天法祖不迩声色不殖货利勤政事崇俭素却贡献黜异端隆大孝于两宫布仁恩于四海躬耕籍田亲幸太学凡古帝王盛徳之事皆有以备之于躬而施之于事矣真大有为之君不世出之主也天下苍生无不延颈以望至治使能存此心始终不渝则真可以四三王可以六五帝可以继祖宗可以陋汉唐而皇明之大业可以保之于亿万斯年而不替矣然靡不有初鲜克有终人主之大戒也天命人心去留靡常人主之所当察也皇上缵绍洪基当民穷财尽之余兵废刑繁之际所以凝皇天之眷命者在是所以收天下之人心者在是兢业危惧此心岂可一时而不存乎此心一有不存不流于声色则流于货利不入于游逸则入于奢侈一或有之皆能败徳败度而于前所谓帝王之盛徳或有少损而不能保其终矣且自古圣帝明王未有不接见臣下而能致治者近日百司言事之人往往欲皇上接见臣下是亦忠爱之至臣以为皇上未接见臣下非终于不接见葢亦有所待焉尔若常如今日臣恐君臣之情上下不通亦未可以言治矣昔伊尹告太甲曰惟天无亲克敬惟亲民罔常懐懐于有仁神无常享享于克诚天位艰哉葢欲太甲敬天勤民而保天位也傅说告髙宗曰惟学逊志务时敏厥修乃来允懐于兹道积于厥躬监于先王成宪其永无愆葢欲髙宗修徳法祖而常无过举也厥后太甲髙宗为商令主伊尹傅説为商名臣治道之隆葢有以也况迩来各处水旱灾伤天鸣地震是皆天变之大皆上天仁爱人君之意此正法古修徳应天以实而不以文之际也伏望念祖宗创业之艰难而天命之靡常思今日守成之不易而人心之罔定退朝之后万几之暇节膳寡欲以颐养天和澄心静虑以黙思治道日御便殿召见儒臣或条説大学衍义或诵读贞观政要及通鉴纲目等书曲为辩析孰为道心孰为人心某帝存此心而治某帝不能存此心而不治用是以亲决万机葢事事有不难矣仍望于太皇太后皇太后两宫益隆其孝养于亲王介弟益笃其友爱凡内外官员或有竒技淫巧之献必禁之而责其人珍禽异兽之贡必却之而塞其衅大政事之疑必召内阁大臣面议而后行或文武大臣有阙必召该部正官询访而后用于縁边将官不时降敕戒饬务在保境以安民于在京武备敕令总兵等官严加训练足以防奸而御侮科道为朝廷之耳目若有小过曲赐其寛贷大臣为人君之股肱务存大体特为之优隆左右誉一人之善必究其所自来毁一人之短必询其所从始内臣之中察其醇谨老成者则亲信而任用之浮躁回邪者则疎逺而防驭之大臣之中察其忠良者委任之不贰便佞者罢逐之无疑于母后之家重加赏赉而不假之以权于外戚之属厚加优待而不任之以事赏所当赏而不致太滥刑所当刑而不致太僭浪费钱粮宜皆减省无益祈祷不必修建于宗室则推恩而昭徳于四夷则厚徃而薄来广开言路以防壅蔽时接臣僚以通下情畿内百姓差役浩繁所在地土暂免踏勘凡百用度悉从俭约一应邪术罔为惑尧舜之道亦不过此允迪兹则二帝三王不独専美于前而我祖宗列圣真可继述不忝而于天变亦可以少弭矣臣本以庸才叨总风纪日夜思维无由补报伏望少寛斧钺之诛俯纳刍荛之语身体而力行之天下幸甚臣不胜战栗恐惧之至为此具本亲赍谨题请防
　　治元年　月　　日题
　　全圣徳以隆治道事
　　臣切惟自古帝王圣徳虽由天纵亦由于进修也且圣莫圣于尧舜禹汤文武故书称尧曰克明峻徳称舜曰舜好问而察迩言称禹曰克勤克俭卑宫室恶衣服称汤曰以礼制心以义制事称文王曰缉熙敬止以此观之则古二帝三王之圣徳未尝不由于进修而进修未尝不先于节俭仰惟皇上聪明睿知本乎自然圣神文武出于天性曩在春宫天下臣民皆知其有尧舜之资矣继登寳位四载于兹不迩声色不殖货利竒技滛巧之不好珍禽异兽之不蓄躬行节俭赏与不滥开言路容直言优礼大臣寛防刑狱却狮子于西域退海青于女直天下幸甚近闻欲湖浙添差抽分内臣甘陜织造各様绒毼有司罢于奔命臣惟地方未宁陜西连遭荒旱百姓死亡过半田多荒芜疮痍未复其湖广浙江设立抽分葢因漕运京储该用粮船一万余只天下有司买办木植不前所司建议抽分实为补造运船而设即目运军尚自陪补一半十分困苦若令甘陜织造云毼虽支官钱未免拘令妇人在官撚线男子在官上工必生嗟怨其湖浙若添内臣抽分各处客商闻之决然不敢贩卖木植价益腾贵必悮打造运船而运军愈受其害迯亡必多所系非细皇上即位以来凡事悉法祖宗此二事皆祖宗朝所未行也况不系有益国家重大事务若遽行之诚恐军民惊骇以为此数年未轻差遣内臣抽取木植及自来不曽着令陜西织造蟒龙云毼况今天下民困财竭兵食不足差去官员带令人众虽不害人终要供给及回还之日装载木植该用马快船二三百只人夫数千余名沿途官司未免劳扰伏望皇上逺法二帝三王之俭徳近遵祖宗列圣之良图收回成命该用木植或令南京守备内臣将龙江瓦屑抽分竹木局及就差南京内官前去芜湖拣选已抽分堪用者陆续运来应用或令工部分天下有司买办送纳其云毼亦非供用之物织造实为靡费若备赏赐自有江南织造叚疋何必用此毛毼方成锡赉且昔西旅贡獒武王受之召公奭拳拳告戒至勤一篇之训夫以武王之圣受此一獒似未为害而召公告戒之切者葢不矜细行终累大徳老臣辅君正当如是而武王终能聴之载在经书垂之万世臣荷防皇上厚恩委以重任义同休戚遭逄皇上尧舜之君日夜思惟无由补报覩兹二者事虽若细闗于圣徳实大事虽若小系于天下国家实重臣若隠忍不言万一为皇上圣徳之累臣负国之罪将何所逃岂不有孤皇上之付托哉伏愿皇上将臣所言留神采纳天下幸甚宗社幸甚臣不胜拳拳忠爱之至谨题请防
　　法干健以勤圣政事
　　照得近来各处具奏地震而云南尤甚迩者象示警彗星偶见此皆上天仁爱皇上之意也皇上忧勤惕励减膳撤乐凡有游燕悉为停止此又应天以实而不以虚文也将见彗星渐消与宋景公一言而荧惑退三舍者无异信乎天人相与之际甚不偶矣臣惟帝王之徳莫先于勤勤则裁决万几而无少壅滞上天之道惟在于健健则发生万物而无或差忒是则天道圣徳实相脗合故易曰天行健君子以自强不息大禹之告舜亦曰兢兢业业一日二日万几天位艰哉史书美大禹曰克勤克俭是皆以勤而成圣徳所以载之经史而垂光万世也洪惟我太祖髙皇帝以至宪宗纯皇帝俱昧爽视朝早朝后日每二次裁决在京各衙门并天下一应章奏或有大政事复召大臣面议而行此我朝列圣之定规也恭惟皇上膺上天之眷命绍祖宗之鸿图即位之初宵衣旰食励精图治视朝决事悉遵祖宗旧规日长时月毎日又有午朝之举诚足以嫓美古帝王而克绍祖宗也近年以来视朝稍宴间或早而复宴日止裁决章奏一次此固皇上颐养天和保固皇躬虽得君逸臣劳之道但所其无逸帝王所重仰惟皇上清心讲学节膳寡欲声色不迩货利不殖笃志以求道游艺以养心虽古帝王祈天永命之道亦不过此又岂待于他有所求哉今视朝固亦早矣但日止裁决庶事一次非所以率由旧章而垂法后昆也甚有以掩皇上勤政之心其于圣徳所闗甚大臣切惜焉伏望皇上自今法天道之健遵祖宗之训毎日二次裁决庶务而视朝常常如此则圣心之勤不异于初政祖宗之规不改于今日其于圣徳实非小补而底尧舜之治亦不难矣伏乞圣明留意宗社幸甚天下幸甚为此具本亲赍谨具奏闻伏勅防
　　豫教皇储以隆国本事
　　臣惟太子国之储贰后世社稷之安危系焉所当豫教者也故大易有养蒙之卦礼记载教世子之篇自古帝王之君天下忧深思逺者未尝不以此为先务也仰惟皇上嗣登寳位敬天勤民法祖图治至仁洽于四海大孝隆于两宫声色之不迩货利之不殖是以皇天眷顾祖宗垂佑诞生皇子实出中宫爰自去春已正储位神器有归宗祧是托此诚国家万万年无疆之休也臣闻皇太子姿表异常质性聪睿兹已能言能行矣不可不早为之教养也葢童蒙之时良知良能未有所诱天真浑然不早教之一有放失习与性成他日虽有良师良傅教之亦难入矣昔成王始为太子也太公为师周公为傅召公为保伯禽唐叔与游目不阅淫耳不闻优笑居不近庸鄙所以养成徳性及其为君也克绍文武之业而为有周令主此其豫教太子之明騐也为今之计必选醇谨老成颇知书史宫人如卫圣夫人杨氏者保抱扶持于凡言语必教之以真正之音而非礼防狎之语不使之闻于耳于行步必教之端荘慎重而非礼邪僻之事不使之接于目教之不忍教之有仪以养其仁义之心教之恭肃教之分别以养其礼智之心内庭之宴钟鼓司承应不使之观元宵之节鼇山之戏不使之见至于佛老之教尤不宜口诵其言目观其像而信之笃游戏之事不宜任其所好遂其所欲而嗜之深迨夫稍长严勅东宫老成内臣如太监覃昌者先教之诵习孝经使知孝弟之道出于天性仁敬之心本于自然至于八嵗教之诵诗读书凡尊尊亲亲之等仁民爱物之则无不啓知端其趋向及其渐长建立宫僚之时仍乞勅内阁大臣防同各部都察院等衙门堂上官慎选名实相符才徳老臣学问醇博端良重望之臣以充其任回邪诡秘者不使之与自此日出春宫讲论经书防养徳性使知穷理正心修已治人之道凡世事委曲在所当知人物贤否在所当辩与夫上天之所当敬祖宗之所当法百姓之所当防财物之所当惜如此则内外辅导得人而又教之于豫皇太子徳不至于尧舜文武之域者臣未之信也葢尧舜文武之圣亦由此而至之耳臣以菲材荷蒙列圣厚恩叨任六卿之重去年又防皇上加臣太子少保正系东宫辅导之官臣受任以来夙夜惶惧思无以报惟在豫教皇储以成至徳他日足克负荷庶少尽臣职分万一而免冒滥之讥夫教太子之道礼记文王世子篇贾谊保傅篇载之详矣宋儒真徳秀亦采编入大学衍义进呈于君矣近日儒臣亦尝进讲于上矣臣犹以此为言者良以今日之学与不学系他日之治乱是葢一得之愚惓惓忠爱之至也伏望圣明留意天下幸甚宗社幸甚臣不胜战栗殒越之至为此具本亲赍谨题请防
　　治六年十一月初七日具题
　　恭请皇太子御经帷以隆睿学事
　　恭惟皇太子殿下年渐长成天资英伟内外宫臣朝夕辅导讲读学有进益此诚宗社无疆之休后世臣民之福也但臣等叨任大臣臣文升臣珪俱任东宫保傅自治十一年三月初六日皇太子初出读书于文华殿获覩睿顔之后至今五载止是正旦冬节及每月朔望日于文华殿门外朝参相去颇逺仰惟皇上嗣登大寳日决万几犹每月三御经筵令翰林儒臣讲读经书以隆圣学而追古帝王今皇太子当进学之时虽日出读书止在左春坊与二三内阁大臣及东宫并翰林院讲读等官相接且去处颇狭未甚从容考之古者帝王之教太子行步居处太傅在前太保在后入则有师出则有保葢欲左右前后罔非正人出入起居罔有不钦此所以教谕而成徳也臣等愚见以为欲请皇太子照皇上御经筵故事毎月三次初六十六二十六出御文华殿令臣等六部都察院大理寺通政司鸿胪寺掌印正官并二品以上官同内阁大臣东宫讲读等官侍班讲书其侍卫将军等项比皇上御经筵之日减半庶臣等得覩皇太子之睿顔而皇太子亦识臣等之愚貌收敛身心严威渊穆相接日乆自然度量益宏识见益广日就月将以至于缉熙光明之地睿徳益盛而帝王之域有不难造矣臣等惓惓犬马愚诚如此伏乞圣明留意裁处宗社幸甚臣等幸甚谨题请防
　　治十五年四月　　日





　　端肃奏议巻一
　　钦定四库全书
　　端肃奏议巻二
　　明　马文升　撰
　　巡抚事
　　查得先该户部奏准各处巡抚官员毎年八月以里一次赴京议事续准兵部咨为公务事照得各处巡抚官员每年在边者于四月内腹里者于八月内到京议事縁即目各处地方中间贼情未甚宁息者若令一槩赴京诚恐阙人误事合无行移各处巡抚官员其斟酌各该地方如果平安别无要事情妨占照例议事若是地方贼情尚未宁息军民未得安缉有事难以摘离宜从将应议事件明白条陈径自奏请定夺等因具题奉圣防是各处正要用人且都不必来钦此备咨前来臣猥以菲材谬应重寄夙夜忧惕思图报称惟欲军民安妥地方宁静其一应合行有益军民事务除遵依钦奉勅谕内便宜处置事理陆续施行及防同钦差镇守陜西太监等官计议停当即次具奏外今将合议事件开坐具本専差舍人某人赍捧谨题请防
　　计开
　　一重守令以广徳泽
　　切惟致治莫先于安民安民在择乎守令葢守令者亲民之官守令得其人则庶民皆安养而天下无不治守令不得其人则百姓受其殃而庶政无不隳矣故自古英君谊辟欲跻民于雍熙太和之域者未尝不以慎择守令为先务焉洪惟皇上爱民之心无异于尧舜宰相賛理之勤有同于伊周然而治不古若而小民不蒙致治之泽者葢以守令不得其人而已矣守令之不得其人者由作之无其法而已矣切见今之守令由进士举人出身者徃徃多得其人由监生除授者鲜有能称其职揆其所自其监生坐监并在吏部聴选通前二十余年方得出身比至除授之时年已五十之上须髪皓然神志昏倦其意以为在任不乆又将黜退陞用之例谅不我及所以惟务贪赃之计罔有治民之心如此而欲其政事之理人民之安岂可得乎虽有吏部考察黜退之例及臣与巡按御史按察司拏问之严然今日之黜退者为因老耄贪婪后来之除授者又有老耄阘茸之甚于前所退者葢以国子监所养人材不过如此若止仍旧考察数数黜退而不知所以更张遴选之则小民送旧迎新徒为劳费夫用贤所以育民而贤才之盛未有过于进士也以进士而除授今人皆以为幸登黄甲辄除外任有辜父母之望而灰士子之心也殊不知设科所以求贤求贤所以为民以年幼进士而任守令民情世故无不练逹他日或居藩臬或补内任辅世长民绰有余裕是亦作养人材之一端也陜西地方比之各处大有不同其同知判官县丞主簿近年部运各处边方夏秋税粮相继徃来并不在任止有知州知县独员处事若非得人事何克济伏望皇上以生民为念以守令为重乞勅吏部今后各处知州知县有阙照依已故太子太保吏部尚书兼谨身殿大学士李贤奏准事例毎选将在部聴选举人不分到部年月日逺近及监生中年未老耄资质英俊者通行考选学问老成文移颇通堪任正官者并将各部观政进士照依甲数挨次取用除京任外其余相兼举人监生除授知州知县其进士到任之后果有亷名政绩昭著者不分三年六年仍要挨次擢用知州量陞中知县量陞主事御史评事或令巡按御史并布按二司官于所属官员内亷名素着才能出众堪任知州知县者各举所知三五员各另径自具奏吏部定夺授职在任若有贪淫事发连坐举主之罪以后知州知县有阙俱照此例除选如此庶使守令皆得其人而太平之治可期矣
　　一添风宪以抚流民
　　臣闻防于未然者易除患于已然者难济葢祸患未萌以治术防之而有余祸患已成虽兵戈除之而不足此古人所以图难于其易而消患于未然也切照汉中府地方广濶延袤千里人民数少出产甚多其河南山西山东四川并陜西所属八府人民或因迯避粮差或因畏当军匠及因本处地方荒旱俱各逃住汉中府地方金州等处居住彼处地土可耕柴草甚便既不纳粮又不当差所以人乐居此不肯还鄊即目各处流民在彼不下十万之上去嵗因满四等反叛臣恐乘机哨聚为患地方已令按察司佥事孙逢吉前去彼处查勘见数造册收照行仰各该官司抚恤禁治聴其自在生理丰年着令回还此等之徒若逼赶急又恐激变为患若聴令在彼居住难保乆逺无虞况汉中山势之险尤甚于竹房流民之多不减于襄邓虽尝委官巡视终是责任未専必须添官以専其任庶使地方可保无虞查得河南为因南阳之间流民甚多添除参议佥事各一员奉勅専一抚治近于荆襄南阳之间又蒙钦命都御史一员以总其事是皆思患预防防微杜渐之意也如蒙乞照河南事例或添除或就于按察司佥事内専委一员请给勑书前去汉中府就带家小専一在彼徃来巡视抚治前项流民其一道分巡事务亦令本官管理及防同守备汉中府都指挥张顺操练军马守防城池禁革奸弊防察不虞务要处置有方不许偏执误事如此庶使责任専一而地方可保其无虞矣
　　一増课钞以赡军用
　　切惟理财之方有经常之道有权时之宜经常之道可行于无事之日权时之宜则施于财匮之秋也若拘经常之道而不知权时之宜则军国之用有不足而赡军之需有不充矣照得陜西所属卫所官军除沿边外其腹里军人月粮该支一石者止闗本色六斗其余四斗折支钞贯其军职不分沿边腹里四六闗支本色六分折钞四分及查得官军折俸折粮并各王府及将军仪宾并司府州县官员折俸通共一年该用钞一千七十六万五千四百六贯今所属毎年止收额设户口食盐课程钞共九百五十八万七千四百九十四贯所收不及所用一年共欠少一百一十七万七千九百一十二贯而灾伤减免者不在其数且陜西官军披坚执鋭卧雪眠霜比之各处官军劳逸不同其妻子在卫全资月粮俸米养赡为因粮饷不足减半折支钞贯今所折钞贯亦因不敷有一二年不得闗支者四五年不得闗支者纵得闗支一年钞贯亦不得易买数月之粮又兼要买补马匹置备军装或典卖妻子或掲借财物艰难困苦相继逃亡月粮折支钞贯人情已有不堪钞又不得闗支事体尤非所以今官军折支俸粮钞贯既有不敷若不行权时之宜另行设法整理诚恐年复一年困苦嗟怨益为罢弊将何以蓄养鋭气而使折冲御侮也臣看得西安府在城四门一日之间各处贩卖柴薪等项牛骡车不下五百余辆及看得陜西河南客商贩卖马骡一年之间亦不止数万余匹俱从潼闗经过前项车辆马骡亦令投税若将马骡车辆量加纳税钞是亦权时増广钞贯之一端也如蒙乞勅户部计议转行陜西布政司将西安府在城四门所进柴薪等项车辆照依在京事例每大车一辆纳钞四贯小车一辆纳钞二贯其马骡委西安府首领官员于潼闗收报每马一匹纳钞十贯每骡一头纳钞五贯毎季将二项所收钞贯俱送布政司官库收贮以备官军折色俸粮支用年终将通收过钞贯数目布政司造册奏缴户部查照其收钞去处按察司分巡官不时巡视敢有作弊者就便拿问如律如此庶使课钞颇増而官军俸粮折色不至匮乏矣
　　一恤军士以蓄鋭气
　　切惟克敌制胜莫先于军士之効劳养鋭蓄威必在乎衣食之充足葢军士在边必衣食充足而后可以蓄养其鋭也茍衣食不足而饥寒一身彼则自顾之不暇尚何望其用命而乐为之用哉此古之名将所以与士卒同其甘苦而频加犒劳者葢以此也照得陜西腹里卫所军士俱在三边操备有一年一次回卫休息者有十八个月回卫休息者又有一家正军余丁二三名在边操备者其在卫余丁又要种纳屯粮子粒守城等项差使且以在边军士言之既有官给骑操马匹赴边之日彼处总兵副参等官每军一名又要脚力或马或骡一匹头其军士既无营生又无产业止靠月粮六斗养膳置备军装整理盘纒亦皆仰给如此惧怕到边责打只得原籍户下津贴财物置买前去比至则边方该管官旗或指以置买旗号缨头为名或假以修理城垣门楼为由节次科敛逼迫无柰又将原买脚力马骡变卖出办未及一年使用尽絶或又有倒死官马随要买陪逼追急只得掲借或本管指挥千百户彼处副参等官马匹钱物马一匹还银二三百两者有之银一两还本利三四两者有之彼至回卫各官家人随即前来索取在卫官员惧其势要只得监追或典卖妻子或掲借月粮归还前去陪马一匹已至破家荡产倘再倒死将何所买陪因此而逃亡者十常八九所以各边军士日见阙少且以官马倒死责令陪补固为良法其马之倒死若不论其急病瘦损倒死之分一槩令军陪补诚恐年复一年艰难益甚又不止于逃亡之患而恐有意外之虞矣罢弊军士莫甚于斯况在边军士多有衣不遮体食不充口瘦损尫羸形容枯槁总兵等官畧不介意臣在石城目所亲覩者如此而欲望其用命効劳克敌制胜葢亦难矣所以一遇敌寇犯边多有不能支持必须奏讨京军若不肯着实优恤蓄养鋭气诚恐因循年乆益加困弊北人窥伺我军虚实拥众犯边重有以贻国家之大患也臣毎念及此深为寒心犬马之诚不敢不露如蒙乞勅兵部计议行移各边太监总兵都御史等官今后将所属官军领骑操马匹置立印信文簿每月三次防视臕息肥壮者列为一等臕息瘦者列为一等若三次防视俱瘦以后马匹倒死者着令买补以戒军士不肯用心喂养之弊其三次臕息肥壮遇有急病证倒死者免其追陪以苏军士艰难之苦如果例该买补本军在边艰难者行移原卫着落户下余丁买补完备本都司差人解送前去若是各军将及下班倒死马匹者就仰回卫从容置买上班之日骑坐赴边及遇有缨头旗号损壊须该置备者令总兵巡抚等官设法措置买办应用如果无处措置行移陜西都布二司属买办解去并不许分毫科扰于军及非奉奏准事例亦不许擅自役使酷害其各军士上班脚力随其贫富或骡或驴或二人共买驴者各聴从其便总兵等官俱不许追究逼迫及不许仍前放债于所管军士令家人前去各卫取讨逼军迯窜果有前项奸弊许巡按御史指实具奏区处仍用心优恤军士作兴鋭气务令得所不致迯亡如此庶使军士感激而可以成克敌制胜之功矣
　　一清军丁以杜勾扰
　　切惟发册清取军人不许差官擅勾所以絶勾扰之弊而立长乆之法也然法立既乆不能无弊若不随时斟酌严为禁治则前法愈壊奸弊愈生而民有不胜其害者矣近该陜西布政司清军委官左参政于璠呈查得节据西安府耀州等州蒲城等乡军丁惠林等各告称各有户丁应当泸州利州清州等卫所军役有告称在营见有正军身力精壮又有余丁三四丁者七八丁者十四五丁者甚至二三十丁者俱各种田买卖家道富实因怪原籍丁户不来供给徃徃买嘱卫所官旗揑称老疾逃故等项逓年发册勾扰及至解卫为因军伍不阙将解去户丁为奴驱使者有之耕种田地者有之甚至将盘纒衣服等项尽数拘收入已放回者亦有之又有告称正军回还取讨盘纒不一二年军妻又回取讨军妻回卫不五七月余丁又来取讨者原籍人丁为因办纳粮差家道贫窘无从措办只得将田地房屋典卖者有之将男女头畜货鬻者有之及至打发起程稍不如意辄便回卫发册勾取又有告称正军余丁人丁回还出卖自己房屋田地因与房族亲戚及隣里人等争竞雠恨在心回卫妄取别房人丁者有之妄取同名同姓者亦有之此等情节徃徃赴官诉告分豁所司因见兵部发册清勾难于主张只得依文解去查理原籍抛下田地无人耕种遗下粮差无人办纳又累里甲佥防大户管解及到卫所投文官吏又要拜见钱物旗甲索取馈送土宜彼既有丁只得放回徃回数千余里动经半年之上破家荡产甚可哀怜查得钦降军政条例内开正军在营已有壮丁就收补伍不许原籍勾取有司体勘是实回报原卫将在营已有壮丁就收入军卫不许违例勾扰除依奉外今各该官吏故违前例徃徃聴受在营军丁财嘱辄与发册清勾非惟紊烦官府抑且扰害人民照得陜西布政司每嵗该清军士不下数十万余各该卫所发册之弊固有而利州泸州二卫青川一所发册之弊尤多呈乞通行四川前项卫所禁约等因到院切详卫所阙军发册清取户丁理固当然军伍不阙行文勾扰原籍民实受害且陜西人民逓年供给各边粮草兼以累年旱荒薄收财力皆困凋弊已极今前项卫所军人不思原籍人丁艰苦因怪不与供送盘纒辄便揑故清取连年扰害不得安生诚为可恨除前项清勾军人行令叅政于璠暂解户丁前去查理及行四川按察司禁约外诚恐各处卫所亦有此弊如蒙乞勅兵部行移天下卫所各将见在并逃亡等项军人备查的确乡贯充军来歴见在者要开应役正军并在营余丁姓名口数每一布政司并直隷各府各另造文册一本差人赍送本部照清册事例转发各该布政司并南京直隷府分收照以后各处卫所发册清勾军人到彼先行比对原降文册如在卫原造有空闲余丁数人又清取户丁显是挟讐作弊所清户丁免其查解仍行彼处清军按察司官员再行本卫查理如果在卫有丁就将作弊之人并该管旗吏先行提问如律干碍本官奏请提问不许管军管事着令带俸差操若是在卫原先止有一丁今开逃故者亦要开写某年月日逃故许解户丁前去补役仍通行各处巡抚巡按并清军官员严加禁约所属卫所不许接受财物聴从本卫当军之人因怪原籍不与供送盘纒揑作逃故一槩发册清勾扰害果有迯故例该清勾者卫所官员务要取勘明白方许造册送部清勾如此庶使在卫军人无讐清之弊而原籍户丁免勾扰之害矣
　　一存逺军以实兵备
　　切惟陜西闗中重地北连沙漠西抵番夷南通汉中东接襄邓安危所系诚不为轻比之他方尤当轸念况敌寇犯边必先于此方今急务惟在兵足兵若不足以战则不能胜以守则不能固今陜西腹里卫所军士以十分为率逃亡等项已有三分之上除各边操备及屯田外见在守城正军每卫或二百名或一百名甚至止有五六十名又皆老弱尫羸不堪守战若非宣徳正统年间将本处充发逺方不服水土逺年清勾军人编发附近卫所收操及将巩固临洮延安庆阳人民选作土军则陜西军士诚为之阙少而各边操备者益为之不敷矣近年阙少各边操备逃故及死损军士为因腹里军少无从拨补文移徃来终无杜絶查得陜西西安等府所属县分人民先年为事充军多有发编四川贵州云南广东广西福建等处卫所者为因水土不服多为烟瘴所侵随到随死不可胜计及至各卫所移文清取过二年或三年方得起解到彼又为前项之故复多死亡仍行原籍清勾其户丁与解人惧烟瘴死亡之患两懐恋土之心彼此通因或逃走外郡潜入番夷一二十年不得到卫原籍人丁惧怕清解全家迯亡者有之其南方之人发充陜西当军逃故等项发册清勾者亦多畏惧此间地方苦寒不肯前来着役间有解到又多气体瘦弱不堪操调到卫未乆随即在逃虽有清勾之名全无解补之实军伍空阙两无所益如蒙乞勅兵部计议将陜西人民先发四川云贵广东广西福建地方充军者除四川贵州见今有例仍令解补应当外其云南两广福建年乆逃故原卫无丁户丁累到累死累解累逃者行仰陜西布按二司清军官员将前项卫所逺年清勾当解户丁如果累次解发到彼死亡者仍照比先不服水土事例收发陜西三边阙军卫所补伍操备若云南两广福建有充陜西卫所军役逺年逃故清勾不到者却彼收发本处邻近卫所当军仍行两处清军官员责令各该卫所将名伍彼此开除操备之后但有在逃者仍发原卫当军如此庶使军士各服水土而无死亡之患卫所不至阙军而有操守之实矣
　　一禁通番以絶边患
　　切惟欲絶边方之患当禁启患之原葢边患不能以自生必因人以启召之也茍欲边患之息而不禁启患之原是犹止沸而不抽薪又岂善于治边者哉照得陜西洮岷河州西宁等处卫所沿边番夷即古之吐番其性谲诈叛服不常歴代以来屡为边患洪惟我太祖髙皇帝平定天下抚治四夷示之以威懐之以徳彼皆顺服嵗时进贡其所食茶鐡锅铜器罗段等物奏奉明文方才给与及许令各该番人四时前来各边交易买卖委官管领当时法度严明军民遵守不敢私自通番以取其利其各族番人亦尽知我边情虚实一向畏服不敢为恶其后有等各边无知军民及军职子弟甚至守备官员徃徃亦令家人将鐡锅食茶段匹铜器等货买求守把闗隘之人公然私出外境进入番族易换彼处所产马匹等物以致番人将所得鐡锅段疋置造军器及战袄等项遂萌侵犯之心或因争论价值将通番汉人杀死同去之人因是违法不敢告官番人畏惧汉人报讐亦不敢前来交易日肆抢刼渐成讐隙及各寨堡守把官军因见邻近有等本分不曽为恶吐番却又妄称本族抢刼等情恐吓陪偿财物因而激变随同各族为恶引惹边患皆由于此甚至有等近边土人居民因与番人结亲或通吐番冒名进贡贪图赏赐徃来情熟専为缉探边方一应事情动辄与所以各边番人益加生拗不聴抚化节次为恶抢杀人畜物件若不严加禁约诚恐各边官军互相仿效一概通番积习年乆重贻边患未便如蒙乞勅都察院查照洪武永乐年间福建广东下海通番事例出给榜文发仰洮岷河州西宁但系隣近番人去处张挂晓谕今后但有置买鐡锅铜器罗段私茶等货潜出外境进入番族货卖及各寨军人将良善不曽为恶族诈称抢刼恐吓财物并与番人结亲报腹里事情者事发勘问明白本身处死全家军发极边卫分民发腹里卫分充军若军职及守备官员縦容弟侄儿男通番买卖者指挥千百户镇抚亦发边卫充军守备官员奏请定夺如此庶使法度严明人知警惧而边患为少息矣
　　讲明律意以重民事
　　伏覩大明律内一欵凡国家律令叅酌事情轻重定立罪名颁行天下永为遵守百司官吏务要熟读讲明律意剖决事务每遇年终在内从都察院在外从巡按御史提刑按察司官按治去处考校若不能讲解不晓律意者初犯罚俸钱一月再犯笞四十附过三犯于本衙门递降叙用钦此钦遵外切惟国家大事莫先于刑狱刑狱所重莫先于人命葢以死者不可复生断者不可复续一妇含寃三年不雨匹夫结怨六月飞霜以其寃抑之气有以伤天地之和召水旱之灾自古帝王莫不慎之故舜典有钦恤之言周书有敬慎之戒下至汉唐法家多取専门赵宋刑官设科取士皆所以慎刑狱而重民命也仰惟我太祖髙皇帝膺天眷命奄有万方临御之初屡诏大臣更定魏律至于五六为之弗倦以求至当复命刑官重防众律亲御宸翰为之裁定务协厥中而于人命尤致意焉是以当时司刑官员多所用心而于律意务为讲明鞫谳之际少有失平隂阳以和风雨以时而天下无怨民矣近年以来两京法司官员或由进士初除寺正寺副主事评事或由知州行人就陞员外郎郎中而御史亦多知县所除到任之后未经问刑就便断狱公差所以律条多不熟读而律意亦未讲明所问囚人不过移情就律将就发落且笞杖徒流纵有所枉为害未大至于人命一有所寃闗繋匪轻且如强盗窝主重在造意若窝藏强盗而不曽造意同谋虽分賍亦难问拟斩罪又如官吏懐挟私雠故勘平人因而致死重在懐挟私讐若因事到官但有笞罪虽勘致死亦可止问拟因公殴人至死徒罪又如故杀鬭殴杀人若两人相争互相殴打殴死一人则名鬬殴杀人一人未曽动手一人于彼致命去处有意致死则名故杀此等律意人多忽畧有将强盗窝主未曽造意同谋止是分賍及官吏因公事殴人致死本无私讐故勘情由而俱问拟斩罪者有本系鬭殴而问拟故杀斩罪者有本系故杀而却拟鬬殴杀人绞罪者甚至谋杀故杀无尸检騐而问拟斩罪辄取情真罪当奏请处决者或本因与人妻妾通奸其夫别项身死而问拟本妇因奸同谋杀死亲夫凌迟处死奸夫斩罪者其他以非为是以重作轻者非一查得数年之间天下布按二司等衙门呈详死罪重囚本院并刑部详拟明白大理寺复详合律该科覆奏处决幸蒙宪宗皇帝慈爱仁厚不忍杀人止令监着恭遇皇上嗣登寳位重念刑狱屡下明诏强盗无贜仗人命无尸检验者具奏定夺其节年原监该决重囚近日辩理寛宥者亦多若使当时就令处决则含寃而死者不知几人矣其所以伤和召灾者果谁之咎欤法司尚然则其余府州县卫所囚犯枉抑而死者又不知其几何矣此皆原问官员律学未讲律意未明之故也况府州县官员多有不晓刑名不知律意者遇有刑名事务多有不能剖决问理而惟聼于主文之人葢由巡抚御史按察司官按治去处不行考校之故也如蒙乞勅两京法司堂上督令所属官天下都布二司督令断事理问及浙江等处按察司官并各府推官各要将大明律条熟读讲解深明其意不许似前忽畧置而不讲其问囚之际叅错讯鞫务在得其真情方才取招议罪之时尤须原情定拟不许轻易致有寃抑狱成之后难以辩明及通行天下大小衙门并两京部属官吏各置大明律一本朝夕熟读用心讲解务晓其意仍通行各处巡抚御史按察司分巡官按治去处遵依大明律内事理从公考校若有不能讲解不晓律意者依律施行当奏请并降用者径自具奏发落仍乞敕吏部行移法司将拨去办事进士就令与见任官员一同问刑以后该选之时两京法司有阙先尽各衙门问刑进士除授如果法司无缺方令除授别部等衙门是亦前代刑官设科取士之意也庶使人精法律而刑鲜滥施之弊狱无枉抑而世底刑措之美縁系讲明律意以重人命事理未敢擅便谨题请防
　　治元年　月　　日题


　　端肃奏议巻二
　　钦定四库全书
　　端肃奏议巻三
　　明　马文升　撰
　　思患豫防事
　　近该巡按四川监察御史俞俊奏该四川行都指挥使司经歴司呈称建昌越隽等卫地方梁山崩塌土阜拥起地动数里尘砂飞扬声响如雷揺倒城垣房屋压死军民不知其数成都等府所属州县亦各地震不已人畜惊骇又该巡抚山西右佥都御史翟瑄奏据平阳府隰州永和县申称自西北火起红光照地天鸣有声响如雷炮惊动山林鸟兽皆鸣等因臣等切惟四川地方僻在西隅万里之逺番汉杂处水陆二涂俱各险阻比之他省不同而建昌地方尤在四川西南西连诸种番夷南接云南丽江军民等府昔诸葛武侯五月渡泸深入不毛即此之地且四川地方自汉唐以来往往奸雄窃防残元之季为因荒旱明氏据有其地我朝贼首赵铎等哨聚为患数年始克平定况人性猛悍易于倡乱今本处地方荒旱军民缺食饿殍盈涂已为可虑而又有此非常灾异建昌尤甚亦不可不为之深忧且上天变不虚示必由人事感召臣等访得建昌原有银塲别无有司止是本处卫所军余煎办嵗办银课数多十分困苦掲借月粮典卖男女不彀陪补因而逃亡数多嗟怨之积已非一年灾变之示或由于此况本处不通舟楫尤艰于食又访得四川缺食之人民流入陜西汉中者不下十数余万而湖广饥民流来河南卢氏永宁者亦不止此其襄阳竹山等处潜住者亦众前项地方往年无事之时尚有刘千斤李胡子等之患况今饥馑之际难保无虞诚恐陜西河南官员止顾本处人民而外郡流来者既不给粮赈济又不设法防闲缺食待死之人因而聚众刧掠其患非细万一有此未免动调官军粮饷从何仰给默思至此深可寒心其四川缺少人民目下虽是遣官赈济颇可度日若种无秧苗秋成亦无所望将来所忧又不止此必须随即量给种子方可济其将来户部虽是差官二员赈济一员又在湖广督粮又恐不能周遍如蒙伏望皇上轸念地方乞降敕河南陜西湖广巡抚镇守等官督令布按二司巡守并抚民官员作急前去汉中卢氏永宁并竹山等处聚有流民处所将各处流民俱取见数一面多方设法量为赈济一面严加晓谕防闲务令流民得所不致贻患地方及请敕四川镇守巡抚等官行令各该卫所府州将见在官军壮手严加操习振扬威武用防不虞仍乞敕户部再差能干郎中二员星驰前去四川一员専在建昌赈济抚恤一员同先差郎中分投赈济及行令差去湖广督粮官员务要于湖广地方籴买新鲜种子数十万石运去四川或就令成都府所属籴买若干量给灾重地方无种人民督令趂时播种以系人心不许权豪势要一槩妄领仍将建昌等卫嵗办银课暂且停罢待后丰收之年所司另行奏请定夺庶几地方可保无虞而灾异得以少弭臣等职总风纪事闗地方茍有所闻不敢缄黙縁系思患预防事理未敢擅便谨题请防
　　陈言振肃风纪裨益治道事
　　切惟賛襄治道固在于百司纠正百司莫先于风纪风纪振则百司自尔各尽其职百司尽职则庶绩咸熙而治道隆矣自古君天下者未尝不以此为先务焉洪惟我朝稽古定制在内设六科给事中十三道监察御史以司弹劾在外设提刑按察司以兼理都布二司军民又设各道分巡以肃清一道巡按御史总监察焉良法美意至详且宻所以百余年间相维相綂内外肃然近年以来风纪不振是以奸宄得以逞其邪谋羣小得以恣其欺妄贿赂公行纪纲日紊帑藏钱粮浪费空虚贪官汚吏肆无忌惮仰惟皇上嗣登寳位崇重台谏俾之尽言所以奸邪败露羣小屏逐风纪颇振百司知警治道之隆端有望于今日矣臣猥以庸才荷蒙圣恩擢总风纪受命以来夙夜兢惕扪心揣已无由仰答知遇之隆进言纳忠庶几效涓埃之报谨以振扬风纪裨益治道一十五事条陈伏望皇上留心采纳俯赐施行臣不胜幸甚天下幸甚今将所言事件开坐谨题请防
　　计开
　　一选贤能以任风宪
　　切惟御史为朝廷耳目之官任风纪之重必须得人方称厥职我朝自洪武永乐宣徳年间不分进士知县教官皆得除授但选之甚精而授之不茍至正綂年间朝廷颁降宪纲新进初仕不许除授御史至正綂八年进士复得除之成化六年仍遵宪纲凡遇御史有阙止于进士出身知县并行人内行取中间多有不分贤否但资格相应皆得授任者所以未尽得人如蒙乞敕吏部行移各处巡抚都御史巡按御史并布按二司官各于所属进士举人除授到任六年以上知县内从公推访亷慎公勤政绩昭著民心爱戴实有声誉者明白具奏遇有御史员阙吏部据此并于考满行人博士内行取如果六年以上知县员少于办事二年以上进士中选取仍照例防同本院官考选具奏除授若所举不实事发连坐以罪如此则御史皆得其人而风纪为之振肃矣一禁摭拾以戒赃官
　　自古重赃吏之法所以为安养斯民之计也葢赃吏之害良民犹稂莠之害嘉谷稂莠不除则嘉谷无以遂其生赃吏不去则良民何以安其所故我朝于文职官吏受赃不分赃之多寡罪之轻重俱罢职役不叙枉法满贯充军其所以定赃吏之法可谓严且重矣比先年间巡按御史并按察司官拿问贪赃官吏事无所枉俱不敢摭拾具奏其风宪官员得以展布四体而有司官员不敢恣其贪酷十数年来文武官员被人具告贪赃等项重情巡按御史按察司官行提到官对证明白律该为民充军者往往讐怨原问官员摭拾虚词朦胧妄奏辄将原问御史等官奏准差官提解来京或就彼与先问囚犯一同对理纵辩无干受辱已甚稍有小疵多致降谪亏损国体沮壊风宪莫甚于斯所以风宪官员互相效尤各保职任坐视赃官不敢究问以致法度废弛贪汚恣肆而小民不得蒙至治之泽如蒙乞勅法司今后凡贪赃等项官员被巡按御史按察司官提问明白追有赃私律该为民充军不分已未发落妄揑虚词摭拾原问官员者或另行差官或备行巡抚等官先行提吊一干人巻勘问明白别无寃枉委系摭拾该充军者发极边卫分充军该为民者发口外为民若御史按察司官果有枉问及违法情罪明白叅奏按察司官行巡按御史就彼提问御史罪重者行提来京情轻者巡按满日到京叅送问罪不许辄便将御史等官一概奏提及就彼与原问囚犯一同取问仍行各处按察司出榜于所属张挂晓谕如此则贪官知所警惧而风宪不致沮壊矣
　　一择人才以典刑狱
　　切惟刑者国之重事死者不可复生断者不可复续而司刑者不可不得其人也得其人则刑罚适中而下无寃民不得其人则刑罚滥及而上干和气故虽臯陶掌刑而帝舜有明允之命吕侯司刑而穆王有敬明之戒是则司刑之官岂可不慎择其人而任之哉我朝旧例凡各处按察司官有阙吏部于两京法司御史中员外主事评事等官内除授都布二司理问所断事司断事理问及各府推官有阙俱于法司歴事举人监生内除授尚不得人近年以来吏部将各处知府除授副使府同知知州除授佥事而推官断事等官一概以年老监生除授且前项等官多有不识宪体不谙刑名问刑之际止慿奸吏任情出入伤天地之和召水旱之灾未必不由于此及各处巡抚巡按并三司官多有将推官理问断事往往差遣赴京或别项公干经年半载不得回任以致问刑阙人尤为误事如防乞勅吏部今后各处按察司不分问刑管屯整饬兵备等官有阙俱于两京法司属官内推选除授推官理问断事有阙俱于法司办事进士及歴事年力精强举人监生内除授不宜似前一概滥除仍乞勅内外问刑衙门以钦恤为心以人命为重务求真情勿致亏枉仍行各处抚按等官不许将推官理问断事违例擅便差遣有误问刑如此则司刑者各得其人而刑不致于枉滥矣
　　一责成效以革奸
　　洪惟我朝设按察司以总理各道以肃清郡县无非欲振扬风纪彰明宪度俾官吏守法而小民之获安也其分巡官出巡往回月日亦有定制洪武永乐年间各处分巡分管官常川在外徧歴所属接受词讼禁革奸宣布教条访察民隐所以贪汚知所警惧军民不被残虐近年以来多有顾恋妻子罔肯出巡所过州县暮到朝行甚至偏僻去处经年不知地方事情全不留意官吏贪酷若罔闻知所以政令日隳而奸滋甚矣必须定与期限庶可责其尽职如蒙乞勅各处巡抚巡按等官今后布按二司分巡分管官员毎年春二月中出巡七月中回司九月中出巡十二月中回司务要徧歴所属毎处所住不拘日期凡贪官汚吏蠧政害民及一切兴利除害之事有益地方者务在举行毎季中分巡官将问过赃汚官吏名数追过赃罚等项数目及完过勘合词讼分管官将催完过钱粮抚安过人民并一应合行事件各开报抚按处查考抚按回日仍具畧节总开奏乞勅该部三年六年考满之时据此黜陟若推奸避事旷职茍禄不依期限擅自回司者许巡按御史指实叅奏究问若有地方急事情应回与抚按官计议者不拘此例如此则官无瘝旷而奸为少革矣一申命令以修庶务
　　洪惟我朝洪武永乐以来于各边添设将官假以节钺之权以镇守其地各处设都布按三司授以方面之寄以分理庶事无非欲振扬威武修饬边备以防外侮之侵承流宣化激浊扬清以造生民之福彼时各官奉公守法仰副委托所以朝廷无外顾之忧生民免流离之苦近年以来各边将官中间多有指以进贡为名肆意科敛军士广置第宅恣情燕乐军马凋弊而不整边备废弛而不修一遇有警动辄请兵其各处三司官亦皆因循茍且惟望陞迁瘝旷逄迎罔思补报钱粮侵费词讼不清小民控诉无门盗贼任其滋蔓此皆方今之弊而所当痛革者也伏望皇上降勅切责各边镇守总兵并各处都布按三司及巡抚官员务要下思安享禄位之荣上念朝廷付托之重洗心涤虑改过自新为镇守总兵者用心操练军马修饬边备务使军士精鋭威武振扬以战则胜以守则固为巡抚三司者务使朝廷恩泽之下布郡邑贪汚之敛迹仓廪充实军民安妥凡百政令无不修举如仍蹈前习许巡按御史从公纠举国典具存决不轻贷如此则命令申严而庶务益修矣一逐术士以防扇惑
　　切惟禁门不许擅入者所以防大奸也左道邪术之有禁者所以惧乱正也故我太祖高皇帝于大明律及皇明祖训皆惓惓以致意焉其所以鉴前代之失而立万世之规者其虑深且逺矣洪武永乐宣徳正统年间邪异之人不敢轻至京师近年以来或扶鸾祷圣或书符呪水或烧炼丹药或假称耳报一切邪术人等往往来京潜住始则出入大臣之家终则进入皇城之内妄言祸福扇惑人心如往年李子龙近来李孜省邓常恩之辈夤縁妄为人所共怒莫敢谁何幸而天厌其祸俱已败露然虽败于一时诚恐复于后日若不严立重禁何以警戒将来如蒙乞勅各该衙门行令巡城御史及五城兵马司并锦衣卫巡捕官校严督地方人等各于所管地方逐一挨访除军匠旗校监生吏典承差知印天文隂阳生医士上纳粮草之人外若系邪术之人不分有无文引无故来潜住妄言祸福者俱要赶逐出京若一月不出仍前在京潜住者捉送法司问拟明白军发极边卫分充军民发口外为民仍乞勅守皇城四门内外官员今后务要用心闗防搜检但有前项之徒及不系内府工作人役擅入皇城者就便拿获具奏送问如有故违事发一体治罪如此则邪术有禁而人心不至于扇惑矣
　　一择守令以固邦本
　　洪惟我朝设官分职各有体统上下相维以臻治理即古六卿分职各率其属以倡九牧阜成兆民之意也今在外之官方面固重而守令为尤重葢守令为亲民之官得其人则民受其福不得其人则民受其殃自古愿治之君未尝不以守今为重往年知州知县未尽得人该大学士李贤奏准凡遇朝觐之年吏部于聴选监生举人内不分附选逺近考选铨除臣在陜西巡抚之时亦曽具奏于进士举人内选择除授以此大州巨邑民颇受惠近年以来各处知州知县有一年不曽除授者甚至有二年除授不到者询其所以葢由吏部毎选考试之时无堪任守令之人以此迟迟正官既阙佐贰管事迟一日则民受一日之害且堂堂天朝岂无其人葢因拘于附近年月所以不得越期除授诚恐豪杰之才坐淹嵗月多致衰老不得实用臣实惜之如蒙乞勅吏部查照大学士李贤奏准事例毎年一次于聴选举人监生内考选年力精强堪任知州知县者若干人临时于各衙门办事进士内相兼选用不许将杂行之人除补仍预防州县之烦简斟酌人才之髙下除授其四川云南广西福建路途遥逺江水险恶所除官员一年之上方得到任若阙到方才除去不无太迟亦须照阙预先一年除授前官纵有事故亦不至于一年之乆至于布按二司官各府知府乃守令之纲也所系甚大尤宜慎选陞用俾严考守令之贤否以报抚按抚按覆考是实转逹吏部吏部再加访察以慿黜陟如此则守令庶得其人而政事修矣
　　一严考覈以示惩劝
　　洪惟我朝旧制凡在京各衙门属官三年六年九年考满之时本衙门考覈后俱送都察院考覈初任称职者朝廷给与诰勅封赠其亲不称职者不得闗给且有黜焉此乃劝善惩恶旌亷戒贪即古三载考绩黜陟幽明之意也比先年间依此考覈人无异言近年以来各衙门属官因见本堂上官考称本院询访行止平常考作不称职者辄便揑词具奏或造谤言原考御史多被连累自此因循虚应故事以致贤否不分亷贪无辩祖宗劝惩之典废弛殆尽若不从公考覈无以警戒百司如蒙乞勅六部等衙门堂上官今后考覈属官务要察其平昔行止斟酌出与考语若本院考覈不称职官员敢有似前揑词妄奏原考御史者许十三道御史将本官实迹明白劾奏有赃者问罪罢黜平常者降调外任其本官委系亷能而御史挟私考作不称者一体治罪如此庶旧典不致废坠而官僚知所警戒矣
　　一禁公罚以励士风
　　切惟科罚科敛法律所当最禁者也迩来人心不古贪风愈盛天下府州县官员不才犯此者固多中间有等曽经旌异或上司礼待称为贤能者往往假公营私罚取百端一年之间所罚银不下数百余两甚至千有余两者诚恐议论欲掩人之耳目或领支修理学校或给发葢造衙门官用者百无一二入已者十常八九其三司官指以公用为由亦各滥罚财物宪宗皇帝明见此弊之甚曽降戒谕之勅比之穿窬之盗今尤存尚不知改且两京为天下之本四方之极源清则流洁表正则影直两京各衙门属官中持正操节者固多而滥罚财物者亦有及供送柴薪皂到京正数已足纵容家人掯要银两致民嗟怨有玷士风如蒙乞勅各处巡抚巡按并布按二司各行分巡分守官员严加禁约所属不许似前公罚财物虐害小民敢有不悛从公体访得实不分有无原告就便拏问如律其三司官尤须律已正人毋蹈前辙如有故违巡按御史即便纠劾仍乞勅两京堂上官各戒所属以革前弊益敦亷耻之风共助维新之治如此则庶官各知所警而士风为不偷矣一广储积以足国用
　　切惟自古君天下者莫不兢业自持省财节用恒以国用之不足为忧洪惟我朝列圣相承咸能爱惜民财不肯妄费虽赏四夷不过防叚所以内帑金银常有数百万之积近年以来羣小用事妄兴造作欺罔多端以致府库为之空虚天下为之困惫皇上嗣登寳位赏赉未周而内藏已萧然矣况天下府州县仓廪俱无数月之粮而各边亦止有二年之用万一边方有事或水旱灾伤将何以济兴言至此深可寒心如蒙乞勅户部通查在京及天下方面府州县卫所大小文武官员及各王府宗支一应军士若干共该支本色俸禄粮若干折色银钞若干通计天下嵗收税粮金银若干钞贯若干有无彀用如果不足作何区处使不阙乏及内帑前项已空之数如何措置使之充盈或造钞贯或铸铜钱或清理盐法或查勘屯田或闸办天下之税课或清查各处之船料凡理财之方足国之计无扰于民有益于国者宜从计处具奏定夺如此则储积可广而国用为之不乏矣
　　一恤土人以防后患
　　切惟思患豫防有国之大事防微杜渐保治之良图臣切见顺天府所属固安永清武清漷县及保定定州河间等处洪武永乐年间原安挿土逹不下千户百十余年生齿日繁虽同编氓终系异即今精壮男子恐有万余为官者止慿俸禄而俸禄为有限在郷者全借田土而田土为不増况逹官折俸银两比先年间按季闗支近来过二三季或一年不得闗支者赖此养赡别无营生一有不足为盗行刼势所不免万一边方有警不无乘机剽掠事之可忧莫大于此必须使之得所庶可保无后患如防乞勅户兵二部计议将在京各卫逹官折色俸粮务要按季闗与及将在外各处土逹如果田土不足者或将空闲地土或将入官庄田分拨各人耕种使足养其妻子不致失所以絶为盗之心以杜觊觎之念或选立屯长使有统属或拘官操练得食口粮该管官员加意存恤果有违犯治之以法凡可以立乆逺之规弥后日之患者宜从计处具奏定夺如此则抚恤有方而不贻患于后日矣
　　一清僧道以杜游食
　　切惟天下之事有当缓而所系急者僧道是也葢当缓者僧道也所系急者民食也若视僧道为缓而不严加清查则游食者日众而民食恒不足矣我朝定制毎府僧道各不过四十名毎州各不过三十名毎县各不过二十名今天下一百四十七府二百七十七州一千一百四十五县共额设僧三万七千九十余名成化十二年度僧一十万成化二十二年度僧二十万以前各年所度僧道不下二十余万共该五十余万以一僧一道一年食米六石论之共该米二百六十余万石可足京师一年嵗用之数况又不耕不蚕赋役不加则食之者众而为之者少矣其军民壮丁私自披剃而隠于寺观者又不知其几何剏修寺观徧于天下妄造经典多于儒书败化灭伦蠧财惑众自京师达之四方公私之财用于僧道者过半民食不足未必不由于此其势又不能尽去若不通查严禁则将来游食者何有纪极如蒙乞勅礼部通查天下并在京寺观共若干处僧道共各若干名除额度之数外多若干名如果数多既已闗有度牒难以追夺明白具奏不许额外再度僧道直至额数不足之时方许各该有司具结照数起送闗给度牒敢有故违再言度僧者许科道官纠劾拿问仍通行各该抚按等官督责官司严加查勘但系新修私剏寺观即便拆毁并于古刹大寺观其中但有原无度牒行道童即令还俗当差敢有私剏庵观及容隠未度行道童收为徒弟者各问发口外为民寺观住持还俗为民僧道官罢黜不举者罪同所司官员容隠者亦治以罪仍通行天下抚按出榜严加禁约仍令各寺观按月开报不致故违重甘结状付所在官司查考如此则僧道无滥度之弊而民食不致坐费矣
　　一敦懐柔以安四夷
　　切惟四夷来贡者慕化之诚朝廷优待者柔逺之道此前代之所行亦我朝之故事也洪惟我太祖高皇帝膺天明命汛扫前元太宗文皇帝神武雄畧威震朔漠四夷八蛮罔不来贡赐以防縀衣服待以下程筵晏十分丰厚使之厌饫所以畏威感恩蛮夷悦服自成化年间以来光禄寺官不行用心局长作弊尤甚凡遇四夷朝贡到京朝廷赐以筵宴与之酒食大宴品物颇可而朔望见辞酒饭甚为菲薄毎様肉不过数两而骨居其半饭皆生冷而多不堪食酒多搀水而淡薄无味所以夷人到席无可食用全不举筯且朶顔等三卫海西等处风气朴略或不为意而安南朝鲜等国使臣岂不讥笑臣昔徃辽东整饬边备曽闻夷人怨言亦尝具奏蒙宪宗皇帝勅令礼部光禄寺凡遇宴待夷人礼部该司官并光禄寺堂上官各一员巡看一时颇可今犹如旧臣若不再言年复一年益加茍且非惟结怨于外夷其实有玷于中国此事虽小闗系甚重如蒙乞勅礼部查照洪武永乐年间事例及钦奉累朝奏蒙诏防行令光禄寺今后凡遇外夷朝贡到京或该筵宴或朔望见辞酒饭务要照依先年定例差官看视下饭斤数不许短少饮食菜蔬俱堪食用酒亦不许搀水今后除筵宴外其午门外夷人酒饭仍令毎日侍班御史巡看但似前尅减酒肉十分菲薄者许将光禄寺官并局长等叅奏拿问如此庶使懐柔有道而得外夷之欢心矣
　　一节财用以苏民困
　　切惟为国莫先于爱民爱民必先于节用茍不节用必至于伤财伤财必至于害民虽有爱民之心而民不被其泽矣仰惟皇上嗣登寳位之初重下寛恤之诏示以悯念小民凡事减省之言此即大禹克勤克俭文王视民如伤之盛心也天下苍生无不欣戴且我朝洪武永药洪熙宣徳年间生养休息军民富足故虽外征北敌内营宫殿乐于趋事未尝告劳自正统十四年以后天下多事民始觉困自成化年间各处镇守等官争相进贡科取百端民愈凋惫加以山西河南陜西连年荒旱不收有司素无储积民之死亡过半田土荒芜而粮税如故北直隷山东之民养马供柴而征徭尤重江南各省人民输纳京储及供两京内府物料民困财竭未有甚于此时者也若非节财之用生养休息十数余年岂能苏其困惫然节用之道必自内府减省始如蒙乞勅户礼工三部各查内府衙门自洪武永乐洪熙宣徳正綂年间一应供用之物如油蜡猪羊鸡鹅及擡柴夫工价银两等项某年用若干某年添若干通查明白逐一上陈御览断自宸量加减省若减省一分则民受一分之惠就为定例不许各衙门再行具奏増添尤望皇上自今凡百用度赏赐更加撙节罢不急之修造裁冗食之人员则帝王克俭之盛徳复见于今日而民困为少苏矣
　　一足兵戎以御外侮
　　切惟为国之道足兵为先兵有不足外侮何御书曰张皇六师兵法曰亡战必危是知自古莫不以兵戎为重洪惟我太祖高皇帝创制之初设卫籍兵天下之军共有数百余万即今百十余年而逃亡死絶者过半葢由里老埋殁而无册籍之可查卫所作而无文巻之可慿虽有清军御史而清出者百无二三虽解到卫所而随逃者十常八九若再加百年絶故愈多此军士消耗之如此也其见存之军江南者俱各守边备倭儧运粮储江北者俱赴京边轮班操备而在卫守城不过老幼数百人都司操练止有余丁一二千名居重驭轻京师军士虽有二十余万南京官军虽有五万之上然多有名无实况骑射之未精什物之未备加以连年做工疲困已极轮班徃返艰难尤甚此军士见存之如此也消耗之军既不能复见在之数又不堪用兵戎诚为不足遇警将何调用况今外夷猖獗于甘凉出没于西北强贼又哨聚于江右此皆腹心之患而大有可忧者如防乞勅兵部通行天下都布二司各行所属卫所府州县有司将所管各里军户充军卫所官旗姓名逐一查理明白卫所各将所管军人姓名籍贯充军来歴年月审勘无差各备造文册江南者送南京兵部江北者送在京兵部各将洪武以来旧册查对如有差讹即便改正仍收备照务要磨勘明白除年逺尽絶外将宣徳以后逃故之数毎省各抄誊一本该部照例通行各清军御史严督所属用心清理不许视常虚应故事庶奸诈之徒不敢作埋没其京营官军营造宪宗皇帝山陵毕日乞勅兵部径自具奏请命本部堂上官一员防同各营总兵官将见操军马逐一查理先尽圑营务足原额之数其南京各营官军乞勅南京内外守备官员防同南京兵部堂上官一体清查仍各禁约管军官员不许私占役使及擅拨做工等项致累逃亡清查完日各另回奏仍造册送兵部查考其见在军士务要着实操练精其骑射养其鋭气一遇征调俾克成功如此则兵戎不致消耗而战守为有备矣
　　治元年　月　　日题
　　抚防南都军民事
　　照得南京乃祖宗根本重地陵寝所在攸闗非细防奸御侮全借官军军国所需尤赖民庶必须使之得所庶可保其无虞臣访得南京官军専靠俸粮养赡其武职本色俸米毎年九月十月折支绢布有过一年不得闗支者其折色钞贯等项二年之上方得闗支者询其所以葢由南京内府该库收放绢布内官比上年间止是二三员近年増添七八员凡遇各处送纳绢布大户到来毎绢一疋要使用银三四钱毎布一疋要银一二分包揽大户乘机作纳户无银使用只得弃绢逃回经年累嵗不敢前来上纳动辄拖欠上万余疋各卫委官通同买头故意迁延以此不得闗支只得减价贱卖于人而预先掲借俸粮者尤多其各卫所替役补役并新解逃故军士户丁到来南京兵部查勘明白行仰该卫收役食粮本卫造于食粮项下该部查筭明白行仓放支系是定例其南京户部务要逐名具状赴通政司告送本部行卫查勘重复保结多则三四月少则一二月方得公文到部上下打防用银一二两俱系掲借月粮比及支粮月分又被债主闗去因无食用随即逃亡以致操练数少武备不足及洪武年间驾在南京其御马监养有大马喂饲苜蓿以此毎卫拨空闲地土着令军士种艺苜蓿以供喂马至永乐年间迁都北京而南京御马监别无大马原种苜蓿地土又被势要占去本监仍要各卫出办苜蓿因无所产只得出办价银毎卫多者四五十两少者二三十两一年不下千百余两逼迫军士掲借月粮稍有迟慢卫所官员受责多端况造送快船等项家无空丁差无虚日此南京官军受害之大也及访得南京工部递年该办打造快战等船木料比先年间本部收有太平镇江等八府人户承佃芦洲卖芦价银不下数万余两支给买办价无所亏近年以来前项芦洲为因本部具奏召人承佃多被无借之徒占去无有银两送官凡遇买办木料俱于应天府铺户賖买年复一年即今欠少铺户木料价银三万五千余两其欠少各项买办顔料等物价银尤多铺行取于铺户铺户取于逐门户户受害怨言盈途其上元江宁二县人户在厢者支应徃来钦差内外官员下程及汉府织造叚疋一应合用之物并内府花园夫修理进贡鲥鱼厰外廓城等项在郷者出办答应过徃并南京各衙门公差官员人夫皂隷俱要用银雇覔毎名月该银七八钱前项坊厢在郷人户一年共该出银万两有余年年如是无有空嵗此南京铺户人民受害之大弊也恭惟皇上嗣登寳位屡下明诏革罢应天府织造縀疋南京军民懽声载道如获更生闻犹欲织造愈加惊疑夫以南京之内所赖全在军民平昔既不能使之得其所临时何以责之効其力必须痛革前项之可保无意外之虞如蒙乞勅南京守备内臣将该库收支绢布内官量为减去新添之数仍令遇有南京户部送到绢布到库早为收受不许掯要使用钱物过多及查南京御马监如无大马将苜蓿价银革去止令牧马所军人将草喂养见在马匹其汉府织造縀疋机张等项照依钦奉诏书内事例革罢以苏军民困苦及鲥鱼厰房屋如有损壊方令修理不许指以修理为由年年擅令应天府出办银两花园人夫如果不系洪武年间额设之数不许乆占办纳月钱仍乞勅内外守备官员行移户部将南京各卫但系替役新解并自首复役军人该南京兵部查勘无碍行令本卫着役收支月粮者本部止照在京户部事例造册收粮不许刁蹬又赴通政司告状重复保勘致累逃亡及行南京工部将有芦塲地委官踏勘明白照旧追收芦价银两给还欠少铺户木料价值今后凡遇买办务要先给价银不许逼迫賖买负累铺户及乞勅巡抚南直隷都御史将应天府上元江宁二县该出前项差役银两时常查考当减省者减省当撙节者撙节不许妄费有伤民财臣曽备员南京熟知此其来已乆恭遇皇上图治爱民逺追禹舜臣叨总风纪责在澄清若知南京军民不得其所缄黙不言不惟有负皇上任用之意抑且得罪祖宗在天之灵故敢昧死上陈伏乞圣明留意南畿军民幸甚臣不胜幸甚縁系革弊抚安南都军民事理未敢擅便谨题请防治二年　月　　日具题


</div>
    <div class="pagination">
<span class="current-page">1</span><a href="马端肃奏议_page2.html">2</a><a href="马端肃奏议_page3.html">3</a><a href="马端肃奏议_page4.html">4</a><a href="马端肃奏议_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
