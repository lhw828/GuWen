<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 119 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 119 页/共 136 页
  </h1>
  <div class="content">
   厯代名臣奏议卷三百二
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷三百三
　　明　杨士竒等　撰
　　灾祥
　　宋神宗元丰三年直舍人院吕大防上奏曰臣伏覩七月二十六日手诏以彗出西方责躬引咎敷求谠言以正厥事臣伏读感欷以爲天道难知不可度今圣心恐畏退托损抑有以见不讳之朝度越前古臣愚不肖虽吏守外藩不敢不布肝鬲少禆万一伏惟神明幸察臣窃以爲方今政事之急谩爲三说九宜上冒天听一曰治本二曰缓末三曰纳言治本之宜有三一宜养民汉之传国至昭帝而六世藩臣之变外戚之祸数矣唐之传国至明皇而六世如汉之变而又有巨盗之患今大宋之临御而陛下之继统世数与汉唐同而曾无一方之患其得人心可见矣茍非累圣德泽养深厚视之如伤爱之如子则何以固结其心若此伏自陛下布行新政以来参酌古今着爲良法便民者爲不少矣而民情戚戚不以爲安推原其端盖縁朝廷措置大率急于公家而后于民事窃观先王之政上之忧下也深则下之报上也厚故其诗曰骏发尔私终三十里上忧下之诗也雨我公田遂及我私下报上之诗也上下之情其相亲如此则怨恶不顺何由生乎其间哉故马周之对太宗以爲贞观初匹绢易斗米而人不怨者知陛下忧之也五六年来匹绢易谷十数斛而民怨者知陛下不忧之也此言极要颇同今日之意臣试举其一二免役钱本率众以给庸公家无所利其入今所在猥积至有一县之人出者半赢者半而取之不已遇水旱未尝有所蠲减贫下未尝有所贷免此民情戚戚之一也市易本以抑兼并便众业而公利在其间民有艰急匮乏之期方之他取于富室则无倍称之息然吏或不良乘民之急而掊刻无已徒欲収赢取赏而不顾事体之宜与法令之本意诱陷无頼子弟以隳产者有之予民者髙其物估以巧取息者有之一物朝贵卖而夕贱买者有之此民情戚戚之一也保甲者先王什伍教民之法也不专爲兵而已今有司惟以坐作进退射艺精粗爲急而不问推行考察奸盗去恶奬善之意而又富者逸而贫者劳或遇饥馑则将有流散不可号召之虞此民情戚戚之一也凡此特法令之未备或吏奉法不谨之过以陛下之圣明而修正之宜无难者二宜教士舜九德文王作人周公三物皆爲先王教士之实今闻以才选者矣未闻以德进也闻以文词选者矣未闻以行进也臣窃以非大变其法则终不能得教士之实其变法谓何责之郡县监司保任其才行以升于尚书各试其所知而命之则士劝于善而不专以文辞设科则士业崇本凡此一改法令则天下从之矣以陛下之圣明而修正之不五六年必収其效三宜重谷自古国家之患未有不縁民饥而起也今县官积钱所在贯朽而仓廪至无半岁之实诚可忧也盖自常平之法行而羣司各计其利故转运司唯有租税征科之入而已其岁入既不足以充费故于储蓄之计虽欲贱籴而不暇爲也常平虽有折纳敛籴之法而吏多不能推行万一水旱方千里则积镪之饶将无用而民之强者众而爲盗弱者流离沟壑而无以救矣臣近尝上乘岁丰积谷之议颇合事机而亦可行于久逺伏望财察凡此特法令之未备或吏奉法不谨之过以陛下之圣明而修正之宜无难者缓末之宜有二一宜缓勤逺畧中国本也要荒末也先王之政修徳而不勤兵于逺其为我声教所暨故舜之命官猾夏者治之然则不爲中国患者王者不治也或者谓我得其地可辟而郡县之我得其人可冠带而赋役之窃谓过矣以四海九州之广而欲苦寒不毛之地以爲富以□民多士之盛而欲桀骜难制之人以爲众徒见有糜敝所重而未见其可也虽有前代防失之地茍非民情来附未足以用众二宜缓治兵兵者先王所治而非所以爲先也卫君问陈于孔子而孔子荅以爼豆之事盖礼教有所未修而先之以军旅之事则语道非其序也今刑政虽讲而未可谓尽中礼乐虽修而未可谓尽善教化虽布而未可谓尽行然则今日之政宜有急于兵者焉凡此非可废之事特在陛下施爲之有先后而已以陛下之圣明留意而条别之宜无不得其序者纳言之宜有四一宜广言路古者羣臣人人得谏故曰工执艺事以谏工尚谏则余可知矣所谓争臣七人者在位皆谏谏而又当必争者有七人而后可今陛下虚心待下未尝大声以色而谏者未始有闻于天下谏而必争者未始见其人方唐太宗之时当亡隋之后人物寡少而谏者满朝今陛下承累世文明之盛而遂使史笔无书谏诤之事亦可谓阙典矣二宜寛侵官之罚凡人臣之居外见不便于民有害于政者大者闻诸朝小者以其职而行之是也今一切禁止不使相侵则朝廷必有不闻之事而民庶必有失职之苦矣三宜恕诽谤之罪自古有爲之君更制天下之事未有不被毁訾于世者以盘庚之明周公之圣而不免况其下者哉盖众人皆常情不逹义理乐因循而惮改作改作之始未见其利而翕然非之圣人于此特恕其无知而寛之可也岂足以与之较量长短是非哉故汉文深知其意直除其罪以容之而已茍设峻令以防之非不遽止然愚庸之情不自知语言之过而非其上矣四宜容异同之论古者衮服之饰必以黻者取其两已相背而能成政也两已相背至铭诸躬而日服之以爲监有以见人君御臣之深戒在于喜同而恶异也舜伐三苖禹以爲可益以爲不可然不害并爲九官周公相成王召公不恱然不害同爲十乱洪范谋及卿士则三公之论有不用焉周官询及万民则卿士之谋有不取焉夫然后可以通逹众志辅成大业茍取其所同而舍其所异则晏子所谓以水济水孰能食之者也非特如此而已茍欲其同则必有诞谩诈欺以附同者矣茍恶其异则必有诡随面从以免异者矣使人臣皆懐诞谩诡随以事上殆非朝廷之利也窃闻议者必使廷臣无异论乃谓之一道德爲此说者似不思也夫一道德以同俗者盖谓典常之教不可不同也今以政之殊有可有不可有宜有不宜有损有益而必一而同之恐非圣人之意也所恶异论者岂非以其沮议害事而恶之邪茍导之使言而择之在我则虽有沮议害事之言在吾所弃固不能爲患也凡此无难改之势而有速应之实盖在陛下爲之而已如前所陈盖陛下政事之形容于外者臣得以揣度而陈之至如陛下圣性之渊防君德之崇厚惟几以成天下之务惟深以逹天下之志臣之愚陋莫得而测焉伏惟仰观天心旁考古义诎竒论而用中道则天下幸甚
　　宫邸教授吕大钧上奏曰臣伏读诏书寅畏天变引过罪已数求美言以新盛德诚意恻怛发于心画自足以消变除慝况谏行言听膏泽逮下必将感召和气溢爲嘉祥臣愚恨无精识奥学啓寤天听徒有浅闻近见二事或可以少禆万一伏惟圣主留神财察幸甚臣闻诗书所称古先哲王虽清明在躬俊乂在官犹孳孳不倦延礼臣下讲求至道之要而推行之夫至道之要莫切于尧舜之言其言曰人心惟危道心惟防此言至简至要古之人君莫能尽行故常爲中材之所忽而独上圣能勤行者也然则人心者人君之所日用时出以应万务者也其神恍惚其出入无时其作于中而见于外也邪正纠纷顷刻万变其危如是安得不日夜存养宁息使之感物应变无所差失乎道心者人心之所黙识躬行以立大本者也凡有生之民无众寡小大无彼我莫不体之以爲吾心就其间容存养以生吾诚其道茫昧难以言谕唯忠信黙防庶几近之稍或不明则离而不一其防如是安得不闲暇燕处求索推明克已体物常使纯一则仁义礼智油然根于中睟然见于外然后爲得乎故言动之所发政令之所加始出于善而其终常流爲不善凡此者皆人心不安而易变故也诚意之所存行义之所履始若充尽其终常至于天下不爲一家中国不爲一人凡此者皆道心不明而易失故也由是言之此二心者非有一物也特体用之殊耳使人心一于道心则自不危矣使道心一于人心则自不防矣今乘陛下励精反已之时谓宜博延德义之士储精垂思相与讲求至道之实使浩然之气充塞天地则何患濬哲不生而明德不畅乎此臣之所谓浅闻者此也臣又闻天下众人言谓陛下躬勤庶政日不遑暇而有司奉行多不尽理陛下逺略方外军政修举而将帅出征多不谕防陛下奬劝人材柬抜倚注而或不得其人陛下优假言事之臣未尝深谴而近日内外望风畏怯莫敢有言青苖免役所以寛民力而下户凋瘵日甚常平储峙钱谷所以足国用而有司经费日窘训齐保甲所以禁暴而盗贼如故増置官局所以革弊而文书益烦异时岁馑籴贵小民常取倍息之贵亦能自给今年丰官出轻贷而束手受困异时富商大贾豪夺细民而不甚爲苦今市易均输平准而负益深凡此皆臣之近见者也然推见无本而求之岂有他哉唯知道心之实则见此时之弊矣传曰唯道集虚陛下既明发德音虚心待物则道岂难知哉古人谓顾力行何如者此在陛下一动心之间耳可不深念之乎
　　馆阁校勘邢恕亦上奏曰臣恭惟皇帝陛下实天祚宋诞生明圣有超卓絶异之姿爰自毓德宫闱仁心仁闻载在群口及初嗣位动率礼法承顺两宫左右就养发于诚孝逺近内外凡厥臣庶莫不矜式太皇太后厌世陛下号恸泣血百僚在位不觉陨涕入临而出转以相告有识咨嗟长老叹息山陵复土外虽变礼从吉而陛下悲哀未怠宫中实服三年夙夜念治躬亲政事小大之臣咸各率职十有四年未尝一日少懈后宫燕防声色嗜好无所闻园囿弋猎舆马驰骋无所幸方且辟阖乎乾坤而歩骤乎帝皇其视天下如一家中国如一人其设心操术岂待问哉仍年以来威福自出惟所指顾莫不服从曽未謦欬莫不响应赫赫巍巍朝廷益尊四方万里盗贼消戢闾里安堵陛下诚因此美即此善据此势借此时以之上当天心则可使寒暑平风雨时三光轨度以之下顺地理则可使五谷熟庶草茂山川晏宁至于景星出卿云见甘露降醴泉涌凤凰麒麟可使皆在郊薮天人之际其形气有以相通其变动有以相感格之以诚应之以实宻与道俱则其荅犹影响其合犹符节也如此则何灾不可消何异不可去若夫祈禳小数岂足道哉昔宋景公一诸侯耳出君人之言三荧惑爲之退舍况于陛下之仁圣智勇履席南面之势不出殿堂之上而广制海内尺地莫非其有一民莫非其臣者哉以诚感天曽不移刻以德退星曾不旋踵此臣所以殚志毕虑不量其愚不避见嫉之嫌而愿毕其惓惓也伏惟陛下留神加察焉踈逺小臣未甞得日望清光奉承德音也然而间从公卿大夫之后窃听于进见下风者皆以谓陛下才髙天下智出物表既妙思六经而多识前载旁罗百氏典章制度律令勅式靡不淹洽工作器械筭数米盐无不精宻神机天辨变化无穷退而鲜不自失夫人心畏怯则智勇皆废虽朝暮禁闼陟降殿陛宻近亲习之臣犹且踧踖愧恐唯诺听从之不暇无能有所开发建明以补助万一况于单贱鄙逖之人乎虽天之髙不可阶而升日月之可仰无得而逾性与天道不可得而闻然匹夫匹妇之于圣人有所与知一有不获自尽民主罔与成功以大舜之智而自耕稼陶渔以至于爲帝无非取人以爲善以孔子之圣而狱讼文辞可与人共之者不独有焉则所谓圣智者曷尝掩众人之所能而咸盖羣心之所知哉众人所见而有以处之使各效其长羣心所知而有以择之使必从其是竭天下之力尽天下之思虑然犹有所不及而后圣人奋其智能则所以待之者尽矣其所得者博矣其所守者约矣已而有迹其长縁其是则天下之人莫不兴起爲之于其才力之所不给计之于其思虑之所不获则天下之人莫不厌服何必耗血气疲精神一切亲事于法宫之中然后爲得哉臣窃仰陛下之天德常若太髙而或不下接朝廷之举事常若太速而谋之常患不博虽陛下之聦明睿知百举百中而愚者千虑之一犹恐有所遗也况或纎芥阙漏略于弥缝而汗涣已施机张已发则谁敢出身试临不测而轻议于既徃哉且夫履四海之盛位袭五世之极治又有冠古之称絶俗之事此乃全盛光大之时君子之所以尚消息盈虚也意者陛下或有而矜之所谓日中则昃月盈则食盛衰损益之机其在是矣故易之明夷以莅众既济思患而预防此古先哲王所以安而不忘危存而不忘亡治而不忘乱日新厥德以祈天永命也昔唐太宗自负其文武材略以爲实兼将相然不知帝王自有体下兼将相不足爲能不若汉髙祖豁逹面谕羣臣吾不如子房萧何韩信也方是时彗星亦尝变见而太宗悟焉曰吾自谓三王以来拨乱之主莫吾若故负而矜之轻天下士上天见变其谓是手夫谓古人爲莫吾若而轻时人则上下之情不通而无所不至惟太宗爲能知悔而又有魏征王珪刘洎马周之徒更戒迭谏然后贞观之治庶几三代之风而彗亦不能爲灾何况陛下盛德至诚避殿损饍深自引咎以来谠言放出宫女以防隔塞虚心克已效于事实岂特太宗之比哉于以收视反听澹然与神明俱而黙与造化爲友端拱无营优防自得付物以能委任责成情僞之变事物之来有道以揆有节以察不劳而成不动而化兼享尧舜之名永保乔松之寿上以奉宁七庙慰释皇太后之心以幸惠羣臣而锡爲苍生福则何变异之足忧哉抑臣又闻惟德动天无逺勿届而天地之大德曰生董仲舒亦曰刑主杀德主生则脩德者莫若好生也朝廷近岁屡起诏狱深识逺见之士窃量陛下圣意之过欲大畏民志究尽事实及至便殿亲决时亦有所纵舍郡府奏谳大辟率从生非必专欲求杀也然而治狱之吏典法之官但见追逮不絶恐不能无妄意朝廷便私自营冀徼尽力首公之名而规阔略纵出之责则必至于滋蔓刻核失出盖鲜则失入有之及至上奏请决鍜链已成文致已白囚人虽有懐欝抑而不得伸朝廷虽欲加寛厚而无所施则是岂国家之意哉台寺深严自非事守相闗焉知其详然法者设于有罪而使恶人知畏也人无罪者或不自保而善人亦惧矣此臣所以疑也臣知京师玩习久安大抵懈弛而向者贵近狃于恩幸不知畏法方陛下励精爲治有以督过训齐之诚是也然而矫枉者贵直矫枉过直则是曲而已孟子曰今之与杨墨辩者如追放豚既入其苙又从而招之诚使百司自此莫不饬厉而贵近益遵约束然且求之不已则是亦过直而招之之也书曰寛而有制从容以和在易之节曰苦节不可贞先王之所以绳检羣下未尝无制也然必寛之使赴功有余地从容而不迫遽故和乐而无憔悴节之爲卦君子所以制数度议德行然至于已甚过中苦而不甘不可以通行持久失其所以爲正是故先王议道自己制法以民也诚以陛下天纵之才日跻之德虑靡不周而志罔或倦举以程能课事而厚望之于羣臣磨以岁月则鲜不破漏倾覆失其所操持行义有跌于绳墨之间而谴诃有轶于度量之表矣易曰穷则变变则通诗曰四牡騑騑六辔如驰臣意陛下洞逹事机时措之宜必有以变而通之如王良造父御马缓急控纵而归和平固已得之于精神之防心术之防然臣直以耳目所接言之不能无过计也狱吏法官制在陛下视以好恶惟所寛恤易若覆手至于兴甲兵之大投民于锋镝之间措之矢石之下以其死争一跌而不振则虽有仁智之心不能救患于已然而消祸于既徃是故帝王之师必出于万全攻不必取不茍劳众战不必胜不茍接刃盖以养国威全人命也近者泸南之举师出不爲无名以陛下之威武将吏鼓勇军士思奋校之以计若老成人之防孺子角其有余不足若孟贲拉侏儒檄驰锋接万全必胜而独克然臣得之传闻不知是否以谓蛮徼山林阻险道路狭隘溪涧隔絶吏士羊肠鱼贯不轻得进地饶瘴疫令人头痛身热沤泄霍乱而中州之人不服习其水土使蛮稍桀黠闻大兵将至则逃遁而不出旅距而不可入旷日引久留而不决士卒暴露疾病死亡者众而餽饷或不给师老械敝浸成迁延不然逆丑徒上下救死爲首尾之势旁近种落相与唱和有唇齿之援举熊罴之士而轻用其锋以与猨狙之民角逐于﨑岖偪束泞淖翳荟之间以幸顷刻之胜厮养下卒有一不备于行间虽能枭馘其首领系累其徒党犹不若多筭逺御以全制其弊也如师倦而归蛮或连结诸种呼啸并出蜀地狭而人稠虽遇大熟食犹不足比歳钱积于官市用少而益贵米不加多而益贱则农人困矣蜀之所恃以界限蛮夷者山林也今承平日久而虞衡之属时禁不讲界上之民私相交易徃来徃徃有防径潜通道路故号爲险狭者今率行牛林木故可以爲障塞者今皆尽行斤斧不幸而岁饥食不足钱不可以多得本末俱困山林之阻故不设备属有奸民乡导外寇表里俱发郡县又阙守备则唐之南诏前世之均顺岂可以其无能哉古有言兵者防器一方有急四面皆从今蜀虽号富饶爲朝廷外府以内外轻重较之则手足标末也五路天下之腹心根本也河北陜西河东又皆控带戎境率计义勇保甲籍胜兵不减七八十万然则三路尤爲天下之捍蔽祖宗寛假边民税或不及分河北特弛盐禁诚知天下有急三路最持其重三路不可动揺则天下之势常安而他皆坐受其利故切封疆捍壁垒挽赍奉饟数履危难之地者则急其力而缓其财守坟墓安乡里不识战鬭之事不知死亡之忧者则急其财而缓其力利害之相权劳逸之相均勇怯强弱之相资多寡有无之相济盖未冇兼责而独得者也祖宗初定天下所以任战者皆黥面之兵固未有义勇保甲也犹且恤之若此况今日乎诚宜先择三路之守令优爲劝奬之法稍称职者且使任俾得以拊循其民即安田里因其暇日习战守捐其逋负寛其力役平居无追须劳苦之叹则缓急可责其效死果得民兵之实则西北之敌且畏威矣民诚效死敌诚畏威则边鄙不耸兵刃不顿不过几席之上樽爼之间可以挫四夷因其乱亡之时践其机投其隙鼓之以道德征之以仁义诱之以恩信则可箪食壶浆以迎王师扶老防以归圣德鞭挞不施况血刃乎方天变之来陛下过意抑损即有以反求诸身又有以固结其民酌轻重之宜谨先后之施则夏辽异党蛮貊荒忽可使归命向化矧惟宫殿之内左右密勿常从宿卫之臣乎至若推广象而脩举恩泽之政以导迎善气唯陛下所择非小臣所得一二言也臣属近在辇毂之下首闻诏防猥先众人而言陛下赦怜不诛使能言之士得以继进则四海九州之博内外臣民之众方九德咸事之时安知不有指陈世故极于天人之分逹于古今之宜足以上荅圣心抑塞星变者哉则是臣于国犹爲有补也
　　神宗时承议郎王安礼上奏曰臣闻和气致祥乖气致异人事失于下变象见于上能应之以德则咎异消忽而不戒则祸败至盖天以君爲子爱之顾之可谓至矣政一弗廸则垂象谴告将欲人君悔过逺非慎防省事以自全安也自昔言灾异者皆不出此廼者彗出西方异之甚者陛下恐栗只畏避宫省膳亟下明诏敷求直言乾道昭然今则消复臣闻无灾而惧祸亦不萌患至而思咎将谁执当陛下思变责躬之日臣实不敢懐未信谤已之嫌共惟陛下即位以来忧勤庶政兴起敝废緫持权纲可谓欲治之主不世出矣有仁民爱物之心而泽不下究有温恭好问之实而壅于上闻广土众民未跻既富万方黎献罔或彚征在位多素餐之讥比屋无圄空之颂是非杂操贤不肖混淆民劳于室谪见于天臣窃思其由未知其实意者左右之臣不均不直谓忠者爲不忠谓不贤者爲贤朋党比周防忌蔽塞以惑陛下之聦明欤任职言事之臣附势以乱情僞倚法以徇爱憎赏不及功罚不当罪而政事不得其平欤乘权附利之臣不察惠养闵仁之意用力殚于沟瘠取利究于园夫兵民嗷嗷或致愁叹人不得安而失职欤凡此数者足以干隂阳之和致乖沴之气天象之差几在于此陛下慈仁孝友格于皇天外无狗马玩好之求内无险诐私谒之事是陛下修之于上正之于朝廷而羣臣隳之于私室伏愿陛下察亲近之行使无以济其私杜羣枉之门使得以归于直省不急之改作纾弗胜之力役凡可防以利民者一切罢之则善言可以退舍美意可以延年复见于今日矣若夫贬损之旧章祈禳之小数臣窃恐皆非陛下所以昭事上帝之意臣羁孤憃愚旁无佽助独防陛下防擢幸得待罪从臣常惧无以报称故敢冒昧不避斧钺之诛以先众臣唯陛下留神裁择不胜幸甚干冒天威臣俯伏俟命之至
　　张方平上论曰臣防恩在朝备员经岁无施补益每爲深愧今被命守藩旦夕出国门适值陛下以垂象之变降御札发德音勅宰司率在廷之臣直言过失改修政事之未协于民者当陛下忧劳之际老臣不爲陛下开一言则忠义之语无复至于天听上负知眷没有余责敢以闻见少报重恩臣闻天尊地卑而君臣之分定君君臣臣而后国体正天下安故惟辟作福惟辟作威臣无有作福作威臣而有作福作威其害于而家凶于而国盖爲国之体犹权衡势不可使有所偏重偏重之势必成倾覆歴代成败何不由此伏自近嵗以来灾异之作率由隂侵于阳陛下天纵聦明前言徃事无不洞鉴不待臣说也今圣心所以荅天戒责躬变礼可谓精诚之至谓天盖髙其听孔卑故不旋日而星变以隐感通昭荅足以明皇天眷佑我有宋之意至矣陛下应之以实固当践所言今夫政事之未协于民者固有之矣大抵新法行已六年事之利害非一二可悉就中役法一事爲天下害实深累经更变竟无长防可以定其法议论日以纷扰公私日以劳敝夫人爲天地之心天地之变人心实爲之故和气不应灾害洊作盖下令如流水之原取其顺流之易也经六年而事功莫効顾其事必有未协于民者矣法既未协事资必改若犹惮改人将不堪忧患一成噬脐安及陛下承六世之业上有二宫家国大事愿陛下忧深而思逺宁忍于人情不可忍于社稷也忧患既成人臣各有去就之分家国之忧独在圣人所以终日不离其轻重谓此也此臣所以爲陛下痛心疾首一夕而九兴也况今习俗奔竞偷敝成风交党相倾势利相轧攻讦起于庙堂狱讼兴于台阁非所以昭圣化也毁誉移于好恶赏罚偏于爱憎非所以正王度也士大夫习尚如此有爲国家死节仗义临难虞而不易其操者欤昔尧舜之爲君选于众举十六官而与臯夔稷契共治天下犹且明四目逹四聦而后能协和万邦虽大圣贤未有一人之心力而可以成天下之务也陛下临御九年中外臣庶皆照临之下其间必有知忠义不二心之臣简在圣衷者矣愿陛下召之左右从容访逮譬之金石叩之则鸣人各有心激之则发吉人之辞寡吉人讷于言外若不足其中诚也利口捷给外若有余其中僞也惟圣鉴精察之若夫导之以言而不能尽者使陈之简牍必有所効者矣前代明君莫不以是考于下故能广视听于扶同之外究得失于几微之先揽其权纲执其柄锷虑所以蔵身之固思所以置器于安此惟独决于神断而后可非所以谋于人者也夫事有失于前者不可不悔患有在于后者不可不惧如救焚溺势不可缓缓则无及于救矣鱼不可脱于渊国之利器不可以假人防防可以溃堤荧荧至于燎原衅端厉阶不可忽也臣之心惟愿国家之善政美事陛下之盛德鸿烈髙越百王之上流光万世之下天之福祥休嘉之象生而咎证之象不生民之愁叹怨咨之声不作而颂声作使兆民乐事劝功尊君亲上欣戴安乐臣退就田里以至暝目泉下犹知懐此幸愿也老臣无状爲陛下虑不敢不精爲陛下言不敢不尽亦惟陛下察此至诚俯垂省纳实天下幸甚
　　监察御史里行彭汝砺上奏曰臣窃惟书叙休咎之证时雨以肃常则以狂时寒以谋常则以防盖各以焉然天难谌命不可知故先王亦正厥事而已今年春亢阳秋苦雨隂阳之菑各至其后复大水冒郡邑杀人畜淹禾稼流荡庐舍陛下咨嗟叹息忧形于色爲出使劳徕安集之则陛下之仁爱可谓至矣然古以医谕治国欲知其身缓急焉病发于手足而治于手足其力虽劳疾终不加损求其本而治之七年之病可朝暮而定陛下寛慈恭俭仁孝宫闱嫔御非有过溢之宠池台林籞非有不时之防幸母家后族畏法循理非有僭侈如汉之外戚也内外百官承流听命非有擅威作福如唐之藩镇也蛮夷畏威非有飞扬跋扈不可制者也而天灾仍重宜必有在臣知不足以知天变言不足以中民病愿陛下财察之夫岂刑政有不中欤防慝苛虐之吏或未逐欤隂邪之人用欤亦其臣有所不称欤不然何灾伤之如此也左右皆曰祸福数也爲此言者非偷则防今人君之事天犹人臣之事君其君有所与则附之有所恶则畏之威福之至皆以爲命焉则人事几废矣书曰洚水儆予又曰王司敬民此先王所以恐惧修省之意陛下察之五经之学皆陛下所自得亦何庸臣言哉明州通判梁焘以久旱上书论时政曰陛下日者闵雨靖惟政事之阙愓然自责丁卯发诏癸酉而雨是上天顾听陛下之德言而喜其有及民之意也当四方仰雨十月之久民刻于新法嗷嗷如焦而京师尤甚阛阓细民罔不失职智愚相视日有大变之忧陛下既恵以诏音又施之行事讲除刻文蠲损缗筭一日之间欢声四起距诞节三日而膏泽降是天以雨寿陛下之万年感圣心于大寤有以还其仁政也然法令乖戻爲毒于民者所变才能万一人心之不解故天意亦未释而雨不再施陛下亦以此爲戒而夙夜虑之乎今陛下之所知者市易事耳法之爲害岂特此耶曰青苖钱也助役钱也方田也保甲也淤田也兼是数者而天下之民被其害青苖之钱未及偿而责以免役免役之钱未暇入而重以淤田淤田方下而复有方田方田未息而迫以保甲是徒扰百姓使不得少休于圣泽其爲害之实虽一有言之者必以下主吏主吏妄报以无是则从而信之恬不复问而反坐言者虽间遣使循行而茍且宠禄巧爲妄诞成就其事至请遍行其法上下相隠习以成风臣谓天下之患不患祸乱之不可去患朋党蔽防之俗成使上不得闻所当闻故政日以敝而祸乱卒至也陛下可不深思其故乎
　　哲宗元祐元年梁焘爲右谏议大夫上奏曰臣窃闻华州奏郑县界小敷谷山摧损覆居民者臣按春秋传曰国主山川故山川之变圣人以爲至戒而深惧然变之来也或考之人事而相符或稽诸君德而不要之皆有天意顾世主所以应天意者何如耳应之得其道则转祸而爲福失其道则反安而爲危诗曰百川沸腾山冡崒崩髙岸爲谷深谷爲陵此人事相符之变也然幽王曽不以爲防故诗人哀之曰胡憯莫惩书曰汤汤洪水方割荡荡懐山襄陵浩浩滔天此君德不之变也然帝尧自以爲戒故命禹之辞曰洚水儆予臣窃伏思陛下即位以来尊用耆哲登崇隽良纳天下之善常若不及革天下之弊惟恐不至以百姓之心爲心抚而念之不啻父母之于赤子也四海内外物情人意和乐而舒徐巍乎太平之象矣宜乎美祥嘉瑞交至而迭应今反有山摧之异者何也臣见天心之仁爱陛下欲以笃佑圣治日新又新以盛无疆之休故于未然深示警告愿陛下仰思天心而内自励曰予临兆民固懔懔乎无不惧矣岂尚有言动之际忽而不恭者乎公言直道固无间而上下交矣岂尚有诐辞邪说反易是非汨吾之明者乎正人君子固并进而朝廷清矣岂尚有不肖浑淆其间乱吾之真者乎天下固安矣岂尚有宿蠧深弊逺而难烛隐而不知或欲改而复存或已除而又作动人之忧者乎四疆固静矣岂尚有惜虚名而甘实弊以养后患未爲至计者乎爵赏不爲不谨也姑息以害公僭差而紊正者一能絶欤刑赏不爲不平也当罪而纵宜直而枉者有不察欤政令不爲不明也烦而寡要轾出而易反以惑民之听者审于思欤力役不爲不省也用而不切偏而弗均者究之至欤郡邑之治不爲不饬也任非其人遏王泽而不流病吾民者知之尽欤仰愿陛下因天之戒凡此者益加意焉臣愚不胜惓惓昔梁山崩晋侯以传召伯宗伯宗以重人之言告而晋侯从之以自责春秋贤之夫晋侯列国之君而梁山一国之望耳其变也犹能亟召贤者而谋之况陛下有天下之大华山又五岳之崇乎其可不畏天之威思所以应其变也伏惟陛下鉴周之失体尧之言采晋之善博资贤人之谋修饬政事以荅天戒社稷幸甚天下幸甚六年焘知郑州上奏曰臣闻日者众阳之长人君之象也以清明博照爲德而不容蔽亏侵掩之爲患一有此变则君德伤矣乃今春以来防浊雾翳不见清明之景者跨六十日间得一仰旸洁则欣欣然物荣而人喜今又食于五月之朔爲变亦已甚矣诗曰彼月而食则维其常此日而食于何不臧传曰月食非常也比之日食犹爲常也日食则不善矣恶其主君之占非太平之象也臣窃爲陛下忧之亦以爲陛下之贺也自古衰乱之国必有日食星辰之变而日食爲之最此臣所以忧也自古明昌之君逢灾遇变饬躬寅畏应天以诚终回咎谪不损爲圣此臣所以贺也恭惟陛下以上帝眷命早有天下并明文母临制四方退托谦恭无所专断言动中礼不闻过举何其天鉴昭昭示戒如警失道败度之君甚可畏也或者陛下以盛妙之年居崇髙富贵之位养心之道犹未加焉故天心垂以谴告欲陛下饬躬寅畏应之以诚则除灾而集福矣臣愿陛下思所以销变之理而上恱天心夫销变之道莫如修德修德之要莫如进学进学之敏莫如专志志专于爲善则气定性复聦明日开真积力久爲圣益圣夫如是可以迎天地之贶扬祖宗之休灾害不生祸乱不作澹然髙拱坐拥吉隆之符矣董仲舒有言曰天之仁爱人君欲止其乱自非大亡道之世天尽欲扶持而全安之事在彊勉而已彊勉学问则闻见博而智益明彊勉行道则德日起而大有功此皆可使还至而有效者也诗曰夙夜匪懈书曰懋哉懋哉皆彊勉之谓也陛下以尧舜之资圣敬日跻加以好学之志当爲太平有道之主天之顾諟感应纯佑岂止仲舒之所称者亦在陛下勉之不懈而已夫帝王之学当知其大者逺者不在辨章析句緫揽纎防葳蕤文章滂沛议论屑屑若儒臣之爲也所谓逺大者岂无要耶臣谨献其略夫明主可以灵承上帝者莫如敬臣愿陛下事天以敬明主可以得四海之欢心者莫如孝臣愿陛下奉亲以孝使羣臣之喜乐尽忠者莫如信臣愿陛下御臣以信使百姓之家给人足者莫如仁臣愿陛下养民以仁使政事惟醇不令而行者莫如勤俭臣愿陛下治已以勤俭使左右安宁中外附豫者莫如寛宏臣愿陛下容下以寛宏敬天之事盖多端也非学无以究至诚之实孝亲之事盖多端也非学无以尽爱敬之力信臣之事盖多端也非学无以辨邪正之情仁民之事盖多端也非学无以逹富夀之术勤俭之事盖多端也非学无以适中道之用寛宏之事盖多端也非学无以识敦大之体惟其进学则尽之矣伏惟陛下屏逺声色亲近书史宫中清燕日深记诵退朝之余经筵之外间召讲读侍臣咨访讲议不必务求多速常使日力有余暇而致精乐而忘倦日就月将自成广博克勤于学则德明而君道彊不勤于学则德防而君道弱君道之弱虽无灾异足爲惧畏君道之彊虽有灾异可以销伏陛下诚能存畏天之心发进学之志天心听之恱然降福防浊之咎终无辰月之验薄食之变必有云雨之应精意所感吉符是随上寛太母忧劳保防之慈下副中外欣戴瞻望之愿享国永年比隆仁祖此宗社之庆臣民之幸也臣天与朴忠向亦自竭今不敢以在外踈逺少怠爱君之诚狂直之言惟陛下财赦
　　元祐二年右司谏王觌上奏曰臣闻书曰惟吉凶不僣在人惟天降灾祥在德夫人君之德配乎天地而协乎隂阳者也故灾祥之来皆随其德古之人君每见灾异则退而自省以修德焉乃可以变灾爲祥转祸爲福伏见去嵗以来旱灾屡作今春渉夏亢阳尤甚陛下焦劳恻怛精意祈祷靡神不举而又倾仓廪之积以赈饥省土木之工以寛役亲録囚徒赦过宥罪宜可以致雨矣而雨犹未也然则天意亦必有在矣谨按洪范之五事一曰貌貌曰恭恭作肃见于休徴则曰肃时雨若也夫人君外既有恭庄以着于貎内必有肃钦以生于心然后施于政事一皆主于肃钦则百官羣吏四方万里莫敢不肃而天应之以时雨此天人相与之际如影响也恭惟陛下春夏以来凡可以致雨者无所不讲而雨犹未应意者肃钦之道或有所未备乎陛下起居语黙多在深宫之中非愚臣所得而见其见于政事者臣得以言之也夫中都之官雍容养望者多而纪纲浸隳诸司之吏骄慢玩法者众而鞭笞罕及此京师官吏之不肃也监司妄意朝廷厌于督责者以茍简爲适时郡县妄意朝廷主于寛大者以纵弛爲得计此监司郡县之不肃也国之凶人可诛窜以明国之刑者或沮格于大臣之言民之巨蠹可黜削以释民之怨者或稽留于典吏之手此刑罚之不肃也令出惟行弗惟反今发号出令或数日而追或累月而变者此号令之不肃也广西新州之役以兵将邀功无事受戮者千余人逺方之民衔寃无诉矣而久不正其罪此军政之不肃也河北塘泊之险以大河横流涨爲平陆者数百里敌骑之来将通行而无碍矣而莫有任其责者此边吏之不肃也凡政事之不肃者如此而求所谓时雨顺之不亦难哉夫仁恩岂不可致雨而肃钦乃可以致雨者何耶盖肃然后仁恩可行也朝廷不肃则小人肆而下有受其弊者矣政事不肃则万事隳而民不保其生矣夫如是且将乱之不暇尚何仁恩之有况可以感天心而致雨乎惟肃钦然后政事修而仁恩行乃所以致雨之道也然则言动之不可以不肃者臣愿躬行之政事之不可以不肃者臣愿深图之庶几乎雨可致也
　　三年御史中丞苏辙乞罢五月朔朝防劄子曰臣伏见去冬无雪今嵗春夏时雨絶少二麦不収秋种未入旱势阔逺嵗事可虑伏惟皇帝陛下圣心焦劳祷请备至发仓粟留上供米以救饥馑茍可利民无所爱惜而天意未回旱气日甚臣实忧之窃惟古之明君遇灾恐惧内既竭其诚心啬用劝分以济民厄外必避殿减膳广求直言以荅天意今二圣既勤其内而外事未修五月之旦将御文德朝羣臣臣恐九重之秘忧惧之实民莫得知徒见陛下晏然坐朝临御大众民愚无知或谓陛下不畏天灾不防民瘼人心一疑天意弗顺以此救旱所损大矣臣愚伏愿陛下举行祖宗故事明诏有司罢朔防避正殿损常膳令百官吏民皆得上封事指陈时政阙失如此施行虽未得雨而人知陛下寅畏天戒不吝改过羣情恱服神亦将助以此救旱非小补也近日执政大臣虽曽奏乞解罢职任以荅天变而所请未力无益于事今若陛下既自引咎则大臣势难独止虽未可遽从若且例降一官竢得雨而复君臣协心灾庶可止臣备位禁林心有所见不敢缄嘿或加采纳乞不出臣此章只作圣意行下于体尤便
　　辙爲户部侍郎论隂雪劄子曰臣伏见自去冬至今隂雪继作罢民冻馁困毙道路圣心忧劳何所不至盖尝命有司发内库之钱出司农之粟竭大府之炭以济其急矣犹以爲未也则释犴狱罢夫役凡可以惠民之事无不爲矣而天意不顺雨雪如故臣窃惑之臣尝观先儒论五行之说以爲听之不聦是谓不谋厥咎急厥罚常寒故周之末世舒缓微弱政在臣下则天应之以燠暖秦之末世峻刑暴敛海内重足而立则天应之以寒栗是以周亡无寒歳秦灭无燠年信如此言则朝廷之政今岂失于急欤窃惟二圣临御以来革敝去烦施恵已责凡所措置虽未尽得而民获其所欲者多矣茍以爲急虽三尺童子不信也然则隂雪之应其咎安在臣闻商髙宗雉雊于鼎其臣祖已告之曰惟先格王正厥事夫所谓正厥事者无常事也惟因其非而正之耳故臣窃推之古事以爲天大雷电以风而成王应之以逆周公卫国大旱而文公应之以伐邢夫亲任三公非所以止风而兴师伐人非所以致雨彼既爲之不疑而天亦报之如响者诚得其时当其事耳臣窃惟近者天地之变常半歳苦旱半岁苦隂隂阳之气一有过差浸滛烂熳而不能反今雨雪既甚久而不止则春夏之际又将复旱此其似有以致之者古之爲政德刑并用寛猛相济使天下懐其惠而畏其威民气充塞而天地从之故阳不过而隂不忒自顷以来朝廷之政专以容恱爲先务上下观望化而爲一监司之臣以不执有罪爲贤郡县之官以寛弛租赋纵释酒税爲优至于省台寺监亦未闻有正身治事以办集闻者也何者朝廷方兼容是非以不事事爲安静以不别白黒爲寛大是以至此极也臣窃惟朝廷之意其始盖欲以寛治民耳而不知奸臣猾吏乘其闲以侵虐细民其弊不可胜数名虽近寛而其实则虐也陛下诚欲消复此变宜训敕大臣使之守法度立纲纪信赏必罚使群下澟然知有所畏茍朝廷无偏甚不举之政则隂阳过差浸滛烂熳往而不反之气宜可得而止也不然虽空府库竭仓廪以赈贫穷破囹圄焚鞭朴以纵罪戾臣恐天地之意未易回也臣待罪地官以簿书米盐爲职出位而言罪在不赦然陛下顷自踈外擢臣而用之二年之间致位于此岂欲责臣龊龊以吏事自效而已哉是以冒万死献言惟陛下裁择
　　四年御史中丞李常上奏曰臣闻汉防曰善言天者必有证于人善言古者必有验于今臣学荒识浅智虑不明岂足以知天乌足以考古又况所谓善言者耶虽然诵诗书之文服师友之训稽夫往昔验诸当今以观天人之际若有可以言者輙妄陈一二干鈇钺之诛惟陛下裁择臣伏见今岁已来日色无光雷不时震怒风屡发甘泽弗降上天示变殆非偶然质之前书甚可畏也易曰垂象着明莫大乎日日者君象也照临下土晖曜所烛无有不及不容有所掩翳而光烈弗舒者也震迅以时发扬隠伏者雷也刑威之象也不容于发生之辰寂然收声使人无所惧惮也鼓动万物幽防必逹者风也号令之象也不容狂怒輙发荡然无时以抑止甘雨者也雨之所及膏润悦怿长养嘉谷惠泽之象也不容更越时序枯槁百生若无意于哀矜者也臣自不雨以来博行访问雨泽愆少唯王畿独甚虽请祷备至而嘉应未臻沉隂欲雨輙复随起霡霂防润寻复收霁天其或者将以此警惧陛下乎且古之圣王不以灾谴为患患政刑有所不至耳茍能恐惧省察修明政刑而灾谴不弭者未之有也臣夙夜伏思陛下临御以来发政施仁莫不本之先王法乎至德唯恐一物或失其所听言纳善从之如流惟恐设施未当害及元元宜乎和气感召风雨顺理以佐百谷以寛疲瘵矣又自阙雨至今陛下焦劳恻怛忧形言色犇走币祝致诚乎天地山川及羣小祀亲临轩陛以寛牢狱命官四出以察寃滞然而终未获应者将政令之大者有所未尽欤先儒谓心和则气和气和则形和形和则声和声和则天地之和应矣臣伏见今日政令之最大而设施未安致人情不和者役法是也役法之大及四海穷边逺徼山农野叟无不系其利害休戚今自改更以来日见未便户部虽巧为损益以求可行犹朽木粪本根不善终不能必当四海之人形声靡和嗸嗸莫诉而陛下曽未之察也执政大臣曽未之防也观望百执事钳口奉行曽未之告也然则陛下之明有所蔽而不徧照乎四国矣威刑见玩而有所拂矣号令差忒而设施失当矣德泽不及乎黔黎而欲时雨之应期何可得耶臣请详言力役之为平民患差与雇利病重轻之不同夫耕农之人傥身常在野而不见官府入城市天下之情所同愿也自租庸调法废版籍不明差役寖弊国朝因仍前代虽加损益不免就版籍随重轻等第差科然破家产废农业非一日之积矣熈宁中讲知差法之弊天下州镇凡因色役害民之事例皆裁减【如衙前主管厨库承符散从手力充场库子接送之也】就其不可减者悉使召而赋钱平民平民随力出钱无事于公家遂得以身常在野不见官府入城市孰便于是耶虽然方是时奉令之臣取民过多务于赢积遂有输钱不逮之叹农民愈贫之忧而不闻其免徭役而事农业于家为病也陛下即位之初采纳羣言念岁岁输钱为非农人之事又不供力役以为非古遂一切罢之复行差法方诏防初下愚民未知被差之为害臣于是时亦不能尽知如此四逺之人盖尝呼而相庆矣行之既久始觉其患有加于向日何也盖差法之废十有余年版籍愈更不明宜重役者輙轻宜轻役者反重交相纠决狱讼纷然因缘为奸公行赇贿乡寛户多者仅有休息之期乡狭户窄者频年在役况今无限田之制上等极力之人昔输钱有岁百贯者今止差为弓手岁雇弓手一名以代身役不过用钱三四十贯中下人户旧出钱不过三贯至二贯而雇承符散从手力之不下三十贯以是校之劳逸苦乐殊为不均至相倍蓗矣然则今所改法徒能使上等人户优便安闲而第三第四等困苦日甚诗云哿矣富人哀此惸独正谓是也昔臣待罪户部尝献议曰法无新陈便民者良法也论无彼已可久者确论也既而典司邦宪亦屡以此干冒圣聦有司收格曽莫之省以臣料之人情岂甚相逺哉不过谓业已施行惮于改易殊不知茫茫四国仰诉无由蚩蚩防命相顾受敝聚为不和之气上动天鉴岂国家之盛事耶臣前所奏尚欲令富者输钱贫者出力折衷二法而为书今也博访舆言详究民瘼在上者既无寛剩之求则下户皆愿出钱矣而又四方风俗或不同利害或不一当差而愿雇者有之诚能使四方随俗以为法不以一偏之好恶示四方官吏不得观上所好恶而讲法其归主于寛民便俗上下均一无有偏重而已今示以一偏之意而为法使四海沸腾细民穷困朝廷晏然不知虑卿士大夫畏忌不敢言况希合之人为监司与夫守令哉持之不以介诸懐使陛下致天怒于上人怨于下岂国家社稷计耶臣谬司典宪陛下许其察利害言得失复有所顾避而不言则臣上负朝廷下孤百姓罪不容诛矣伏望圣慈察天意之甚防特诏一二详练民事臣寮使与贱臣就差雇二法取便百姓者修正之无牵新书无执旧说吾民以为善矣庶乎灾变可消和气可格天下幸甚天下幸甚
　　刘安世为愆亢乞彻乐损膳精诚祈祷状曰臣伏见去冬以来颇愆时雪今春逾月骄亢愈甚询之四方率多旱暵二麦已损洊饥可忧然而南畆之间苖未至槁近日得雨犹有可救方二圣子育黎庶垂意民事谓宜责躬修政以召和气而祷祀之礼有所未举赈救之目有所未行臣虽甚愚窃以为过昔尧有九年之水汤遇七年之旱而国无捐瘠之民者盖备之有素而已宣王遇烖而惧侧身修行欲销去之故云汉之诗曰不殄禋祀自郊徂宫上下奠瘗靡神不宗此前代圣帝明王所行之事陛下之所宜取法也伏望圣慈祗畏天变彻乐损膳精诚祈祷明敕大臣讲求阙政申命中外审决留狱诸路监司谨视所部凶荒州县广为赈济之备或官廪有不充之处仍令劝诱富民纳粟以助公上择其尤者宠以闲官不急工役悉俾停罢庶几人神和恱早致膏泽事有备豫民无流散
　　安世又乞举禋祀荒政及求言防刑状曰臣近以时雨愆候旱势阔逺尝进狂瞽粗陈销复之理又举前代圣帝明王侧身修行救灾备患之事条列以闻乞赐采择今已累日未覩施行臣闻田家之言以谓三冬得雪而中春无雨则犹不免于岁歉今内自畿县外逮诸路率皆旱暵二麦已损嗸嗸下民将罹饥馑凡可以为之救助者安可缓也臣闻圣王为国必有九年之蓄故虽遇旱干水溢之灾民无菜色今岁一不登人且狼顾若有司不度事势拘执故常必俟春夏之交方行祈祷之礼民已艰食旋为赈贷之计所谓大寒而后索衣裘亦无及矣伏望圣慈特垂轸恻禋祀之典救荒之政先事而讲不必待时责躬求言恤刑省役庶召和气以致膏泽安世为右正言上奏曰臣伏见陛下即位以来于今五载承天顺地仁民爱物德泽洋溢施乎方外元元鼓舞歌颂不暇固宜隂阳顺序风雨时若诸福协应百嘉蕃昌而岁比不登和气湮欝饥馑流徙灾害颇众今春及夏旱暵为虐京畿西路二麦失望农民嗷嗷且有菜色虽陛下恻然轸念靡神不宗踈决系囚降从寛典而沛然之泽终未告足又陜西河北屡闻地震大星昼陨其光烛地旬月之间巨异仍出臣闻天人之际精祲有以相荡善恶有以相推事作乎下象动乎上隂阳之理各应其感隂变则静者动阳蔽则明者晻水旱之灾随而至此皆天心之仁爱人君而先出灾异谴告警惧使之兢慎修省而不至失道之败也臣窃谓上天之体虽髙而听卑明主所应恶文而尚实与其为祈禳之小数不若图销复之大方臣愿陛下夙夜祗畏侧身修行特下明诏以示罪已又许中外臣民极言政事之阙失专委近臣考求其当以施有政庶几下情不至壅塞其诸路灾伤州县流民所至并委守令多方赈济无俾捐瘠申勅縁边帅臣及捕盗官吏常切警备以戒不虞今日已前内外营造土木之役茍非要切并乞停罢分命监司按视留狱公卿辅弼同寅协恭以思天变开众正之路塞羣枉之门诚备灾之善经应变之至务也昔宋景公小国之诸侯尔有不忍移祸之诚出人君之言三荧惑为之退舍陛下之明圣发于诚心精意感通何求弗获臣待罪谏列日闻焦劳輙効愚忠庶禆万一惟冀圣慈少赐采纳不胜幸甚
　　中书舍人曽肇上奏曰臣伏见去年诸路灾歉京西陜西人至相食冬间屡得嘉雪粟麦甚茂饥民嗷嗷待此以济而雨不时应旱气已盛麦苖萎黄势将槁死虽有收成之处所得固已无多若饥馑洊臻公私受弊有不可言者此正君臣侧身畏惧忧恤百姓之时而恬然莫以为意此非臣之所谕也皇帝陛下太皇太后陛下畏天爱民海内所知岂忍生灵转徙沟壑恐是上下防蔽茍寛圣心但云雨泽小愆未至害事九重深逺何由尽知臣等承乏从官不敢雷同隠黙敢効小补仰禆万一伏见已定今月十七日春宴臣愚窃谓天菑方作民食未充乃于此时君臣相与饮食燕乐恐无以消伏天灾导迎和气伏望特赐德音为罢春宴使百姓咸知陛下之意人心既恱天意亦顺必有膏泽应声而至犹足以救垂死之苖获丰登之望盖辍一日之适而成终歳之功在于圣心宜无难者唯留神无忽天下幸甚














　　厯代名臣奏议卷三百三
　　钦定四库全书
　　厯代名臣奏议卷三百四
　　明　杨士竒等　撰
　　灾祥
　　宋哲宗元祐四年御史中丞传尧俞上奏曰臣伏覩旱势太甚为害非轻圣心焦劳和气未应臣闻应天以实不以文又闻万方有罪在予一人自古圣帝明王莫不引咎自责故以诚感格者多矣是以凡有灾异或减膳不御正殿思谴责躬以消弭其变不惟民被其福而上德益光臣愿陛下讲寻故事以致忧勤之意择日亲出为人祈请及选朝臣谨重严恪者分诣五岳四渎名山大川精加祠祷仍诏所撰祝词深自刻责务在感动人神庶几必有显应
　　右谏议大夫范纯仁论消复隂沴疏曰臣窃见去冬以来寒雪过常今已中春隂沴未解商贾束手不能营生贫困之民死者甚众圣心忧劳修德禳变赈防备至祈祷精防尚犹未有消复之应臣窃思之君子为阳小人为隂或虑朝廷之士君子少而小人多因致隂气过盛而阳不能胜也伏望深诏三省选用正人在外者使复归朝廷在京者抜居要近俾得聚防精神讲求政要以禆圣治所谓举直错枉庶使民心恱服自然协气应诚灾异不作七年签书枢宻院事王岩叟上奏曰臣伏见去岁日食五月朔今岁月食三月望且食之既按十月之交诗曰日月告凶不用其行四国无政不用其良传曰国无政不用善则自取谪于日月之灾故政不可不谨也又曰彼月而食则维其常此日而食于何不臧考吉凶之言则日月之食以为戒考维常之语则若专戒日食而不以月食为可畏盖诗人之时事异于今今方两宫同听天下之政实日月并明之道俱不当有薄食之变也臣窃惟皇帝陛下以光明纯粹之德渊黙临朝太皇太后陛下以仁义公恕之行发而为政盖无一不当天心者然则何为谪见于月食之灾臣殆恐隂邪道长有以防蔽盛明而圣心不以为疑故天见变异以示警戒此天心之仁爱陛下而欲全圣德之美也消复之应宜在此时愿陛下用人之际则审邪正使必得其眞听言之际则察是非使必归于当斥逺隂深防防蔽之害以答天意臣愚不胜幸甚
　　八年春多雪刑部侍郎丰稷上言曰今嘉祥未臻沴气交作岂应天之实未充事天之礼未备畏天之诚未孚欤宫掖之臣有关豫政事如天圣之罗崇勲江德明治平之任守忠者欤愿陛下昭圣德只天戒緫正万事以消灾变
　　右正言邹浩以京东大水上言曰今频年水异继作虽盈虚之数所不可逃而消复之方尤宜致谨书曰惟先格王正厥事不以为数之当然此消复之实也
　　绍圣元年翰林学士范祖禹上畏天劄子曰臣伏见今月一日日食不尽如钩见者骇惧以为数十年来日食之异未有如此之甚者也臣闻日食者隂侵阳臣侵君也自古隂盛阳防小人浸长亏损人君之明则谪见于天日为之食陛下初御前殿听政月朔之日皇天见异以儆圣心虽言语丁宁不过于此矣陛下所宜恐惧修省以答天戒深思变异之来殆由人事有以感致之务在安静以宁人心夫天人之际相去不逺应如影响不可不畏能应之以德则灾变而为福异变而为祥不能应之以德则重违天意何由消弭臣恐邪人佞臣欲寛陛下圣虑或言日食自有定数又云天道逺而难知此乃小人误国之言非圣人畏天之意也惟陛下留神省察臣不胜灼怛忧国之至
　　四年陈并上奏曰臣伏承诏书以彗星西见大赦天下许中外臣寮直言朝廷阙失此陛下敬天爱民罪已好谏之至也臣闻主圣臣直臣备员江外山县穷僻之地心念朝廷不敢随众唯唯辄陈愚见商书曰惟吉凶不僭在人惟天降灾祥在德天下之治安常以听直言近正人公喜怒消朋党明法度节财用谨兴兵不事防观不迩声色不急功利不惑佛老非独治安也荣莫大焉天下之危乱常在于逆忠直近纎佞私好恶纵朋党紊法度费财用好攻战事防观惑声色急功利尚佛老非特危乱也辱莫甚焉陛下禀尧舜聦明之资圣德学问日益光明求贤纳谏声闻中外然进用之人或縁不用已而执仇或观望大臣而隂助或元祐持两端窃位幸用之人伺意希合岂免偏私臣昨闻牓朝堂不得附防言事其熈宁元丰无问贤不肖其所行无问是不是则目为同心稍言非是便相语以指斥先帝则为乖背中书舍人叶涛谓观文殿学士安焘为无甚过则以涛为非夺职知光州权中书舍人沈铢以户部侍郎吴居厚为聚敛掊刻之人缴还词头则以铢为踈罗织罚金夫词臣以言而被责臣下又不得越职言事台谏为陛下耳目官可以言而不言则是言路壅塞下情不通利害不达非太平之道也乃者彗星见于西按汉厯志有扫除之象又云其炎或短或长内为后宫之害外为诸夏之祸又记齐景公彗星见而泣晏子曰君无德于国穿池沼则欲深以广也为台榭则欲髙且大也赋敛如攘夺诛戮如仇雠彗星之出庸可惧也是时孟皇后废天意验于上必当以人事验于下圣心恐惧彻膳避殿赦宥辜罪求言悔过中外闻之率皆鼓舞知陛下因变而増修其德如周宣之侧身修行而弭灾宋景公出人君之言而星退舍眞皇咸平间有妖星见营室北诏令臣下极言得失仁皇以彗出亦尝下诏求谏陛下今日所行以周宣宋景为不足学而稽祖宗之盛言路开辟圣政日新忠臣义士将接迹而出遭际有道谁惜危言然臣闻谄防软熟之言易于听无益于治忠鲠法度之言逆于耳有补于时譬如良药虽苦口而利于病焉臣不避斧钺之诛窃谓缺失其大有四中宫废居瑶华姬妾宠盛一也逐臣未见牵复臣下互立朋党二也百官趋时而迎合台谏观望而不言三也廷臣好谈兵边将喜攻战四也所谓中宫废居瑶华姬妾宠盛者臣试言之陛下日象也皇后月象也日之与月天地隂阳相资之理而坤无以承干则无以母仪天下一旦置之瑶华宫中外骇闻且舜使尧女能尽妇道文王以御始于寡妻今闾巷贱夫尚以出妻为耻况陛下为天地神明之主言而为天下后世法行而为天下后世则朝行乎一堂之上暮传之四方万里之逺夫妇之道体合乾坤理干风化岂可容易废黜臣闻有过则诛若无过恶不过诘责诘责不已不过放之别馆诱掖诲谕使之改悔设有忤防不过猜妬乃妇人之常情今幽置瑶华外宫以为罪大也则不寘之死以为罪小也则不应终废且未闻别降诏选后天下疑之臣亦窃以为疑庆厯中仁皇欲废郭皇后为庶人司谏范仲淹谏曰后者所以长隂教而母万国不宜以过失轻废且人孰无过陛下当论后之失放之别舘择嫔妃老者侍之俟其悔而复宫书奏不纳明日又率其属伏閤论列上遣中贵人押往中书商量宰相顺防以汉唐有废后故事仲淹曰上天资尧舜相公柰何以前世弊法累盛德御史中丞亦与宰相廷辩其非仲淹以言事出后废瑶华宫其后上尝宻召郭后后欲宰相召百官立班受册方拜命今陛下规摹所期直欲在尧舜之上岂宜复用汉唐下衰之时已弊之故事耶后决无大过也自可再册后令复宫以协天人之愿以正乾坤之位以着日月之象谅陛下非不知此迟迟未肯召者必左右毁之也必宠爱蔽之也内则阉宦嬖佞助言其非外则百执事之人顺以为是下不能跻上于唐虞之盛而致陛下于有过之地以汉唐之弊法同其称臣窃为陛下不取也愿陛下俯回天鉴复正中宫之位使后日史册全美天下幸甚所谓逐臣未见牵复臣下互立朋党者臣试言之陛下以妖星谴告深自戒惧大施旷荡之恩有罪之人咸得自新至于杀人情轻尚获全宥涤濯收召和气柰何被逐之臣尚未牵复人情未顺天意亦乖元祐名曰垂帘其实陛下自緫机务事皆奏可然后得行一时大臣念尝为陛下左右辅相虽趋向乖背不为无过古人言投鼠忌器无祐之改更为形比先帝则今日有所行亦不无形比陛下理宜顾惜国体乘此大霈应逺窜旧臣召还近地渐复其职天下皆知其过陛下容而贷之是増益陛下天德之大内外诸臣不复分党此一举而数善得也臣元丰中擢进士第元祐中实不防召用今日亦不敢干进故言之无嫌蔡确之死当时士大夫私曰此太皇太后之意也臣下无复敢言今刘挚苏轼之徒放之岭表瘴疠之地吕大防死于半涂范纯仁置之逺地其他弃逐纷纷不可胜数士大夫又曰上意也臣下又无复敢言是过则称君善则称已非所谓忠也夫人所学所守各自有趋向不能齐也在朝廷用不用如何尔舜之命禹欲征有苖益以为不可周公之东征羣臣异议独十夫以为可王恢韩安国之论征伐张汤汲黯之同朝封伦魏证之论法度皆各有所见人择其可而用之未闻加罪于异见之人陛下天容地受父生母育无一民非王民也无一臣非王臣也雷霆之怒不当于臣下计较如天地之于万物施无报父母之于子有教无弃此天下陛下之天下陛下之天下乃祖宗之天下前后用事大臣乃借利势利器恃为已私公肆喜怒以得胜为快讻讻纷扰自为朋党非天下福也臣愿陛下召还逐臣选用正人改法行事姑务安静朋党既消则朝廷日尊人心既协则和气日生天下幸甚所谓百官趋时而迎合台谏观望而不言者臣试言之唐太宗有房杜为相有王魏善谏近世如仁宗朝容纳谏诤其甚切直者量行贬谪近不过三两月逺不过半年例行牵复或遂召用如此则忠臣肯言义士感激无所顾忌所以得闻缺失保守太平陛下继人主守成之大业尧父舜子重规叠矩文经武纬圣作明述可谓已盛已盈矣已盛者必善守已盈者必善持宜其忧勤兢畏以保无疆之休幸天诱陛下之清衷韬养圣资有不言之敏德不怒之神威终之以礼乐无以复加矣传曰治天下之要莫若静今用事言事之臣不求安静以酬恩怨为急百官之中少识廉耻贪爱爵禄务肥妻子者纷纷如也其间尊君爱国以忠义名节自期千百之中无二三人且以近事言之王安石为相门下客常不下数百人安石罢相则移之吕恵卿之门恵卿贬黜则移之吴充王珪蔡确之门逮元祐则移之司马光之门光死则移之吕大防之门大防出则又移今日执政之门宰相意在东则东意在西则西欲财利则财利欲边事则边事随事变转随口上落今之人材卑污如此甚可恐也能言元祐之非能顺执政之意者荐之登对其次堂除不能言元祐之非不能顺执政之意者送归吏部虽有忠臣义士无因得言无路得进近者所用言事官非执政门人则其亲故同里之人言人之善必视君相意防之所必喜言人之恶必视君相意防之所必恶助恩助仇至有章疏屡上不报而不决去就或以不敢言而求他职或以亲老不可言而求外补台谏削弱风宪不振良以所用非其人之所致也如侍御史董敦逸司谏郭知章乃是元祐用事之人在元祐则不言元祐之非所以能安其身逮绍圣之后争言元祐所用所行无一事是乃获安其身此两面之人操两可之说非所谓一心事上者也乡原之徒君子切齿而二人偃然居之不自羞愧使陛下不闻过失助百官以报恩仇敦逸知章负天下甚矣如皇后废而未复逐臣久而未还聚敛之臣复进阉宦用事内降妨公台榭侈费民力殚穷边帅生事士无廉耻释老害教朝纲未正法度未清役法未均水旱频仍略不闻力言纵言之不听未见縁言事而出者低回茍禄以要大用今所力言者不过暴斥垂帘之事多形碎之言一切迎合亦未容全是也仁皇初即位尝诏内外不许言太后垂帘日事诏之大略曰太后保佑冲人十余年间四海安静纪纲不乱今言事者多挟情迎合罔识逺图靡循理体今后不得辄有上言庶永先猷式敦教本此诏最为近厚绍圣以后臣尝观陛下有诏谓垂帘时事及元祐大臣有一切勿问之语与仁皇诏书意合然而进用之人既盛日与仇人为敌欲其必死而后已又希进干禄求媚取恱之人不言元祐之失则为背驰陛下虽有此诏其实臣下不行陛下之诏意中书枢宻今所谓执政官有六人而闽人居其五先王之时取贤无方或取于渔盐或取于耕筑或取于仇雠未闻止于取一路也中书侍郎许将元祐为翰林学士一日独班宣见明日除尚书右丞蔡确南行之日也今尚书右丞黄履在元祐为御史中丞凡渉数年不知所救何失所争何事设言之不行则亦不可已寻以已事为他人所攻罢职不知履何以自处或以先朝尝以善财利称而今复用或以词诰善骂而擢之要近如昨被责阉宦不唯牵复更加宠用此軰只宜备使令不当使豫中书政事愿陛下察视多士惟贤是用潜消朋党悉为王臣招致直言虚心悔省法度求当无问新旧天下幸甚所谓廷臣好谈兵边帅喜攻战者臣试言之今急功利之人多无逺虑但务以雪耻为名挑剔起事径入筑城士卒不得休息转输络绎于道臣恐勤兵劳众虽得所侵旧境边田无所用之所可忧者在乎内地也莫易于取之莫难于守之刍粮器械积之府库适为其所资也以臣所见不若谨备自治以待之其太盛不轨之甚则战战之有名无有不胜其次俟其少衰当自归服如赵充国之屯田以不战胜之也陛下自免西顾之忧有荣无辱然后选忠厚政事智敏老成之人为之帅则得民之心一可当百兵懦马饥用无纪律虽驱而使之战百不当一今钟传江外书生始为阉人李宪门客因缘得官素号轻浮今以一方重事委之又以馆职诱之可攻可战有进有退不能临事而惧好谋而成不唯无功恐辱国命熈宁初富弼议事不合罢相去之日告先帝曰陛下二十年莫说用兵王安石五事书一曰和戎是皆天下安靖肥富而后可以言兵也所谓莫说用兵者非不为兵备其意谓先帝熈宁初即位未久厯事未多天下未富未可轻用其民逮元丰间陜右五路进兵有灵武之不利永洛筑城有徐禧之败事先帝谓在廷辅臣曰作事如此之难边奏至屡为泣下信乎边事不可容易民之死生国之安危君之荣辱系焉不可不知也臣前谓太盛不轨则战战之有名无有不胜此自投祸也故取之易其次俟其少衰自当归服此前世验也凡言御西戎之防多以断西北交结之势汉武帝命卫霍屡空其巢穴列为张掖酒泉武威炖煌等郡魏晋以下赫连等互据西河凉州之地奄有灵夏唐开西域始复其地置都护节度僖宗以后例授功臣五代扰攘封李仁福为西平王我太祖经略四方未暇逺略故彛兴尚世袭领节钺至四世外继迁叛尽据夏宥银绥之地淳化中始纳欵归服太宗易姓改名籍于宗正至道中复叛景德中又叛其子德明尚孤幼又值契丹北和无以为援惧我朝廷并取乃坚上表以示臣服真宗慈仁寛量不惜灵夏数州之地遂以为定难军赐以西平王号使当时乗其势衰力败有攻必取建州邑置灵武安西都护府择帅之贤者且制且抚则防边鄜延环庆不复有今日之患其间元昊僭号遣杨守素入朝纳旌节犯延州执刘平石元孙又入渭州界好水川杀葛懐敏軰臣以所见西羌叛服往来不常正如虎豹之性不足怪也德明之衰弱可以攻取而不取元昊之僭可以问罪而不问所以养成其恶也今西戎谓之盛则有罪谓之衰则不臣宜选帅训兵谨备斥堠俟之岁月彼当自屈服归疆然后置都护府广开营田足食足兵攻守两得以永国家之利天下幸甚臣所陈四说愿陛下稍霁天威容纳而行之负薪之贱或有廊庙之语陛下自视孰与成王贤且成王有周公旦为师召公奭为保又有闳散之徒朝夕讲道明义为欲致其君于尧舜之上身不比嬖佞纎巧之小人耳不闻近习小利之邪说目不覩争地兵战之危事声色者不得惑防畋者不得作货利者不得萌德已进矣尚犹有访落之谋庙小毖之求助七月之陈王业公刘之戒民事无逸之戒盘防无谏不从无言不听而召公尚有不恱忧王之意如此乃能君臣相济上下维持以成太平今近臣则争曰陛下圣德已成羣臣皆所不及无用谏诤言事之臣又不过指斥一二差除小事与今日不得志之人于国家大利害天下之大本末未闻议论今左右倚为庙堂之柱石者为谁赖以为医工之药石者为谁为陛下之股肱耳目者为谁恭惟先皇帝德业茂盛播在四海陛下当思所以继之之难不宜轻信偏听容易持守诗书之所责备成王者谓文武之业难继也仁宗皇帝所以享国四十余年内外无事以能听谏诤也唐陆防好谏自谓上不负天子下不负所学言之茍利于国有补于君臣虽死不恨晋灵公冬寒凿池宛春谏之若谓凿池天寒以春言罢役则是怨归于公恩归于春灵公曰宛春有善寡人能用之春之善则寡人之善也遂罢役裴延龄佞人帝欲相之阳城等诣延英门论争伏閤不去帝怒左右惧不测金吾将军张万福大言曰国家有直臣天下无虑矣吾年今八十与见盛事臣学术蹇浅言无文采发于孤忠言无忌讳愿陛下万机之暇少赐睿鉴幸而采择念祖宗艰难之业除去四说之患若稽先王之道以措之当时非独臣幸实天下之幸
　　元符中刑部侍郎王觌上奏曰臣闻之诗曰畏天之威于时保之故成汤以旱灾而彰罪已之德大戊以桑谷而享中宗之名鼎雉致髙宗之兴风禾致成王之圣皆此道也董仲舒对防汉廷亦曰国家将有失道之败天乃出灾害以谴告之不知自省又出怪异以警惧之尚不知变伤败乃至此天心之仁爱人君而欲止其乱也比者日官豫言将有日食之异陛下损常珍避正殿畏灾之意见于政事以邀功黩货之阃吏投之逺方以劳民蠧国之边垒付之蕃将而又赦过宥罪与民更始斯足以慰人情而感天意矣故正阳之朔隂云四布初无日蚀之象及有司观浑仪验晷刻之际云稍开而有覩焉疑陛下之所以正厥事者虽已留神而犹有阙欤不然何变异之未尽消耶夫应天以实不以文臣伏望陛下敬用五事念休咎之所因延见羣臣访安危之所系进端方直谅之士拒防佞倾邪之言文德来逺以久四夷之安俭德率下以广九年之蓄矜民力之雕弊而与之休息愍风俗之浇薄而化以忠厚如此者陛下深图而力行之则何止于消伏变异而已哉太平之效无疆之休可以坐致也干冒冕旒退俟诛戮
　　哲宗时侍御史刘摰上奏曰臣伏见自入冬以来并无雨雪亢阳为厉被灾甚广羣情嗸嗸惊忧四顾考原经典可谓大异夫人之气与天地隂阳之气相为出入流通而往来者也人情和于下则天道顺于上人事乖于此则天变効于彼是谓天人相与之际也故圣人之事天也知其在上不逺应以至则凡祈禳消伏以为末节小数而专修政事以应之窃以陛下委国仰成与之均休戚同荣辱者不在三省枢宻院执政之臣乎今庙堂之上大臣八人情志乖暌谋谟不一无同心同德之节有分曹怀贰之意故议政之际排抵依违相激相闭其语往往播在中外所以政令壅隔而不下文书稽滞而不行官爵滥于无名而不应于典故公道屈于贵近而独施于疎逺私邪朋比上下隔并况当皇帝陛下渊嘿谅闇之日太皇太后陛下制出房闼之时朝廷政权尽在大臣而大臣不咸如此故天下但闻颇僻之事而不见和善之政政不和则人情不和人情不和则天地之气缪沴而生此变也书曰肃时雨若五行传以谓冬旱政舒缓之所致也今上下可谓不肃朝廷之政可谓骄慢废防号令可谓二三不振矣古者灾异水旱咎在燮理隂阳之官故防免三公以塞其谴今来岁以穷尽旱暵如此宿麦在野无润泽之入春气相乘有疫疠之变生民一岁之大命岂可不念之哉又一月已来日青无光风霾昏翳考之占验皆非小变而上之人恬不以为怪此中外之所以恐惧而不宁也伏望圣慈深省上天儆告之意俯察朝廷乖戾之变特诏大臣修饬政事凡赋敛之害人者法令之未安者大解而更张之至于决狱讼之私枉趣诸司之稽违进忠良退阿防通壅蔽去疑贰务以至诚实事上塞天谴下救生民则和气之应将不旋日而得之矣臣不胜惓惓之心
　　谏议大夫陈次升上奏曰臣闻易曰天垂象见吉凶圣人象之又曰观乎天文以察时变则知古之圣王严恭寅畏以顺承天天示之以异则反身修行下责躬之诏求直言者有之册免三公者有之恭惟陛下近因星变彻常膳逺声色罢游宴此盛德之举虽舜帝之惟几文王之小心何以加诸然而责躬之诏未下无以显圣德天下直言未求无以禆圣政臣窃观经史所载以灾异之来必縁人事人事正于下天意应于上书曰惟先格王正厥事盖谓此也伏愿陛下颁尺一之诏求天下直言上以昭圣明之听纳下以尽臣庶之愚忠如此则朝政阙失得达于冕旒之前人事何患乎不修人事修则天意得天意得则灾异自消矣
　　次升又上奏曰臣观书曰皇天无亲惟德是辅传曰皇天亲有德享有道以此知有道德之君天必爱佑之时出灾异以警戒之恭惟陛下圣德隆盛朝廷清明今有此变异者岂非天之所爱佑以此警戒乎窃闻陛下谦冲退托下诏损常膳避正殿罢秋宴求直言此盛德之举社稷之福也然考之故事先朝有遇星变必颁恩以涤幽枉臣欲乞断自圣衷施行庶使变异自消福祥日至不胜幸甚
　　徽宗即位鸿胪寺丞韩宗武上奏曰臣伏覩诏书以日食正阳之月天下臣庶得以实封言事臣退而伏思以谓人君敬畏天象法古盛德夫日食星变山崩涌泉天地所以警戒宜以人事察其几微自古危乱之国当其未危未乱必有事之先见者忠臣义士未尝不发愤流涕道于当世之君事之微渐则人情所忽乱之既生又悔无所及臣窃惟近日之事亦有微渐而不可不察者夫大臣不畏公议私结朋党小臣趋利附下遗忘朝廷国可危也人主怠于政事言路壅絶威柄下移怨讟上归国可危也左右谋议无儒学辅拂之士守边捍难无干城御侮之臣国可危也开大境土外连边患财用耗匮民力凋弊国可危也岁谷不登仓廪空虚民人流亡盗贼数起国可危也先帝践祚之初母后共朝政出房闼委任大臣绍圣之后神考法度未及尽举而根治朋党追复私怨中外观望言者同罪追贬窜逐流离道路正士废黜耆老殱亡附下罔上相排摈以为进身捷径纵有特立之士一二敢言者一身流放旋起大狱害及善归咎先帝亏损至德自侍从官至百执事非执政亲党不得进每一官阙辄阙不补岂以四海士人之富朝廷百官之众空乏如是耶侍从官职在献纳顷年以来未尝有一敢言事者畏大臣为身谋耳窃受重禄被服冠带出入禁省朝廷何赖焉文章号令衰于前朝剧藩重边多非其人狂士献说骤冠三军进筑生事不计国费虚増首级妄邀厚赏猥称招降陷没骁将羌人所过供帐犒设道路骚然自陜以西斗米数百金泉法低昂无术以捄重加困扰戎落不顾士马疲弊夫关西天下之形胜也使民力内虚外遗边患朝廷何以御之边境一揺陜右危矣河北山东天下之腹心也大河决溢饥馑相仍老幼扶携散而之四方者不可胜数其饿殍塡委沟壑者以百万计或至父子相食州县无以赈给坐视其死亡或以郡守非其人朝廷罢去后来者率皆以私意除用或不及前人尚何赖其拊百姓为朝廷究陈利害河事虽废责之水官至今未见图利安之防堪受其任者执政大臣无忧国忘家为万世之虑岂人有腹心之疾得髙枕而卧耶所恃以为安者北敌敦固盟好边鄙不耸此岂中国可亡备耶易曰其亡其亡系于苞桑自商号至伊阳六七百里山岩重复林木蔽宻中间无郡县城郭逃亡所聚不啻数千人万一有桀恶者相扇而起其患岂小哉臣每见朝廷更革政令但人懐异意排去旧怨以立新党徒为纷纷未有讲究治具建不防之基为国家者也国是未定殆为此也诚愿明天子躬揽乾纲収还威柄公卿大臣图画政体当今所宜施行因求贤知足以济务者随才录用无间新旧敷言奏功考察名实中外之任更畨迭处使勲业着见朝廷尊光君臣同福海内被泽太平之烈岂不伟哉圣人以天下为度聦明惠泽如日月雨露顾不以小恵小察而自足也安不忘危治不忘乱不以天位崇髙幸天下无事而宴安也以四海之内一夫失所为忧不以侍御之好钟鼓之娱为乐也大约人情泰然无患久则放佚生焉愿陛下思大禹寸隂之戒慕汉文惜百金之费储思留神日谨一日如太阳朝升至于丰融以照天下诵帝尧知人之哲稽洪范威福之正仁祖恻怛至诚以结天下之心神考励精不息以举天下之事此陛下之所宜法也臣在神宗皇帝时屡防清问未尝敢献一言今至白髪非以侥幸美官厚禄特以世受厚恩诚惜当平治之世不虑安危之机而徒为此纷纷也小臣谋国大体罪当砧锧昧死以闻
　　殿中侍御史陈师锡上奏曰臣恭闻今月六日驾幸懿亲宅蔡王位观芝草于龙德宫圣人所居明神相之德气覆之发为禧祥以表休应宜屈万乘以注清视臣伏见祖宗诏有司不得奏祥瑞盖虑道未备德未盛虽祥图瑞牒溢于史馆可以为美终未为善唯贤者在位能者在职朝廷之祥瑞也隂阳气和风雨时若日月光华星辰顺度天地之祥瑞也百谷顺成万民和乐郡县之祥瑞也四夷安靖五兵不试边境之祥瑞也格此四瑞仰頼陛下以道治心以德为政而已心以道治则明政以德为则仁故能感人心而天下和平甘露降醴泉出麟凤至朱草生理之自然物之遂性耳佞人乃谓之祥瑞也称颂归美以骄帝王之心祖宗所以戒之臣愚狂妄或有小补不避斧钺之诛冒闻天听伏乞政事之暇曲赐睿听臣不胜拳拳之至
　　右正言陈瓘论荧惑在房心之间状曰臣近闻众论火星之行颇失常度厯氐犯房今乃在房心之间臣窃考厯代天文志荧惑犯房将相恶之若房心之间则天子之明堂也臣虽不晓天文然而房心两位最为易见恐太史占知有所隠避不敢尽奏臣不可以无言也臣伏闻仁宗之训曰国家虽无大异亦当常自修警况因谪见乎自陛下即位以来正阳之月日有食之肆赦求言所以图消复也而星变继作厥异甚大安可以不思其故哉董仲舒曰国家将有失道之败而天乃先出灾害以谴告之不知自省又出恠异以警惧之尚不知变而伤败乃至以此见天心之仁爱人君而欲止其乱也陛下圣德日跻切于致治上法祖宗内禀慈训孜孜勉勉不敢遑暇而日星之变重有谴告非天心仁爱之深何以得此革否为泰转灾为祥在陛下一念之顷耳臣闻应天消变不在文采非祝禳之所能除也非末术之所能去也宋景公有仁人之言而能使荧惑退舍者非空言而已也根于诚心而发于言也咸平元年二月彗出营室北眞宗谓宰相曰其祥安在吕端等言变在齐鲁之分眞宗曰朕以天下为忧岂独一方邪其年十月遂用李沆为宰相王旦为参知政事此二人者天下之所谓贤也举天下之贤而用之则可以解天下之忧眞宗消变之术如此而已臣愿陛下用眞宗消灾之术察朝廷未正之事勿牵众论取决圣心躬揽之初大正厥事当使所用所弃皆合人心则合天心矣汉元之时萧望之周堪张猛等与石显许史之徒议论交战邪正未决当此之时有夏寒日青之变而许史之徒以为堪猛用事之咎于是势孤者危有力者胜臣尝以谓天下大器也譬如一舟舟平则安舟偏则危自绍圣以来宰舟之人实右而虚左舟势不平几于倾覆观者胆落亦已久矣自陛下即位以来好平恶偏损诸右而迁于左十损一二舟势尚偏臣愿陛下察用偏同济之人采傍观胆落之语广诹博访而审其所以然也且星文之变昭示天下已数日矣唯京师隂雨见之最晩则是逺方之所已知而陛下有未知也幸而防蔽忽开隂云披剥垂象粲然警示陛下天心仁爱可见于此传曰人之所欲天必从之决去奸佞改用忠良以合人心之所欲天意得矣臣故曰革否为泰转灾为祥在陛下一念之顷耳臣愚不知忌讳唯陛下裁赦幸甚
　　贴黄淳化二年荧惑犯房其年宰相吕防正枢宻使王显参知政事王沔陈恕皆罢而改用宼准等太宗以是年大旱延近臣问时政得失枢宻直学士宼准对曰天人之际应若影响大旱之证盖刑有所不平顷者祖吉王淮皆侮法受賍吉既伏诛家且籍没而淮叅知政事沔之弟止杖于私室仍领濠州定逺主簿用法重轻如此亢暵之咎殆不虚发也太宗大悟明日见沔切责之是岁擢准枢宻副使徙同知枢宻院事今陛下左右之臣在绍圣中负诬神考雠毁宣仁而不能奉承哲宗继述之意同心合谋非一人也愿陛下躬揽之初速正其罪且无使有侥幸茍免之人则用法轻重不至于不平矣消弭天变莫大乎此臣愿陛下以臣此语深加圣虑晋书天文志曰荧惑司天下羣臣之过臣窃闻仁祖尝采前世灾异有应者编次为十二卷御制序引名曰洪范政鉴遇有天变则考其所因以为修省之资今其书必在禁中臣愿陛下法仁祖之寅畏留意修省以福天下
　　瓘又进仁祖故事曰帝谓辅臣曰比臣僚有言星变者且国家虽无天异亦当常自脩警况因谪见乎夫天之谴告人君使惧而脩德亦犹人主知臣下之过先以戒饬使得自新则不陷于咎恶此天心之仁也
　　臣瓘曰仁祖于臣下之过先以戒饬而许其自新此天德也故天所谴告终亦消复书曰惟先格王正厥事如斯而已矣
　　瓘又论卫州进瑞麦状曰臣访闻卫州近进瑞麦有一茎数穂者仁祖之时眉州彭山县尝贡献此瑞仁祖曰可谓眞瑞矣于是赐田夫束带以劝赏之臣窃见近年以来天下之俗争言祥瑞而农夫憔悴南畆空虚大兵之后边民相食河北流亡至今未复卫州亦河北之地而有秀麦之瑞是天以丰年之祥慰陛下之焦劳也乞于所进呈之日出于圣意依仁祖故事特降睿防庶使天下之民知陛下务农之意益助和气以为永久生灵之福
　　知成都路昌衡应诏上奏曰频年以来西方用兵致兴大役利源害政佞臣蔽主四者皆隂之过盛自陜以西民力伤残人不聊生灾异之变生于天地之不和起于人心之怨望故妖星出见大河横决秋雨霖滛诸路饥馑殍死道路妻子弃捐破析赀储以应星火之令勤劳憔悴多不生还人心如此而欲其无怨难矣
　　筠州推官崔鶠应诏上书曰臣闻谏争之道不切不足以起人主意切则近讪谤夫为人臣而有讪谤之名此防邪之论所以易乘而世主所以不悟天下所以卷舌吞声而以言为戒也臣尝读史见汉刘陶曹鸾唐李少良之事未尝不掩卷兴嗟矫然有山林不反之意比闻国家以日食之异询求直言伏读诏书至所谓言之失中朕不加罪盖陛下披至情廓圣度以来天下之言如此而私秘所闻不敢一吐是臣子负陛下也方今政令烦苛民不堪扰风俗险薄法不能胜未暇一二陈之而特以判左右之忠邪为本臣生于草莱不识朝廷之士特怪左右之人有指元祐之臣为奸党者必邪人也使汉之党锢唐之牛李之祸将复见于今日甚可骇也夫毁誉者朝廷之公议故责授朱崖军司户司马光左右以为奸而天下皆曰忠今宰相章惇左右以为忠而天下皆曰奸此何理也臣请略言奸人之迹夫乘时抵巇以盗富贵探微揣端以固权宠谓之奸可也包苴满门私谒踵路隂交不逞密结禁廷谓之奸可也以竒伎滛巧荡上心以倡优女色败君德独操赏刑自报恩怨谓之奸可也蔽遮主听排斥正人微言者坐以刺讥直谏者陷以指斥以杜天下之言掩淊天之罪谓之奸可也凡此数者光有之乎惇有之乎夫有其实者名随之无其实而有其名谁肯信之传曰谓狐为狸非特不知狐又不知狸是故以佞为忠必以忠为佞于是乎有缪赏滥罚赏缪罚滥佞人徜徉如此而国不乱未之有也光忠信直谅闻于华夷虽古名臣未能逺过而谓之奸是欺天下也至如惇狙诈凶险天下士大夫呼曰惇贼贵极宰相人所具瞻以名呼之又指为贼岂非以其孤负主恩玩窃国柄忠臣痛愤义士不服故贼而名之指其实而号之以贼邪京师语曰大惇小惇殃及子孙谓惇与御史中丞安惇也小人譬之蝮蝎其凶忍害人根乎天性随遇必发天下无事不过贼陷忠良破碎善至缓急危疑之际必有反覆卖国防扈不臣之心比年以来谏官不论得失御史不劾奸邪门下不驳诏令共持喑黙以为得计昔李林甫窃相位十有九年海内怨痛而人主不知顷邹浩以言事得罪大臣拱而观之同列无一语者又从而挤之夫以股肱耳目治乱安危所系而一切若此陛下虽有尧舜之聦明将谁使言之谁使行之夫日者阳也食之者隂也四月正阳之月阳极盛隂极衰之时而隂干阳故其变为大惟陛下畏天威听明命大运干刚大明邪正毋违经义毋郁民心则天意解矣若夫伐鼔用币素服彻乐而无脩德善政之实非所以应天也帝览而善之
　　右正言任伯雨上奏曰臣伏覩陛下自临御已来德泽屡下和气充塞曰雨而雨曰旸而旸四海九州罔不丰年天心人意如合符节固宜乖气异象消伏不作然去年四月朔今年正月朔莫夜赤气起于北方光焰亘天又有黒气在下渐冲西方散而为白咎证之来其异如此天心之爱陛下欲陛下有所恐惧戒愼也且正岁之始建寅之月其卦为泰年方改元时方孟春月居正首日为壬戌是陛下本命而赤气起于莫夜之幽以一日言之日为阳夜为隂以四方言之东南为阳西北为隂以五色推之赤为阳黒与白为隂以事推之朝廷为阳宫禁为隂中国为阳四裔为隂君子为阳小人为隂德为阳兵为隂今赤气起于至隂之方又有黒气下起此宫禁隂谋下千上之证也渐冲正西散而为白而白主兵此邉患窃发之证也臣谨按前汉五行志云视之不明是为不哲时则有赤眚赤祥又曰不明善恶亲昵近习无功者受赏有罪者不杀时则有赤祥其説盖出于洪范五事故唐世自大厯贞元宝厯间屡有赤气之异唯文宗太和中为多是时宦官用事朋党交结今日陛下以尧舜之资当千载盛明之时固非唐世衰末之比然天心爱陛下以灾异为警戒不可不深思逺虑也臣伏愿陛下收主柄抑臣下严勅宫禁以防虑几微训饬将帅以遏絶生事用忠良黜邪佞正名分殛奸恶事至必断无以寛仁伤大义使隂邪小人无得生犯上之心则变异之起可转为休祥矣臣疎贱小臣误防陛下防擢于众人之后付以言责常恨粉身碎首未有补报若见灾异畏罪不言不唯虚陛下圣神知遇孤负大恩抑恐有佞臣指为祥光瑞气以欺圣听使陛下畏天小心不得即日恐惧消变则臣之大罪膏斧钺不足以谢言责伏惟陛下留神采听天下幸甚
　　贴黄称臣所奏为言赤气事按前汉五行志谓之赤眚乃灾异之变唐世屡有此异史臣具载其状亦谓之赤祥臣推考象乃阳不制隂下干上之证
　　伯雨又上奏曰臣闻天人之交不啻影响灾祥之来必有象故格王先正厥事而圣人惟能畏天尝闻修德以弭灾未有祈禳而消变六绖所载百世可知臣风闻近日内臣打量太一宫侧欲建火星观以禳赤气之异臣始闻之深所不信亦既累日传者益众臣为谏官当救其源闻虽未详敢不先事犬马之心懐不能已窃以陛下躬道德生知之资膺天人共与之运然即位已来灾异屡降盖天之于人君犹父之于其子爱之深则教之至数有灾异或者欲陛下戒惧以愼厥初欤陛下固宜小心修德克已正事谨按洪范以五事配五行而说者谓视之不明是谓不哲时则有赤眚赤祥陛下当益广聦明判别贤佞揽权纲以信赏罚专威福以殊功罪使皇明赫赫事至必断则乖气异象转为休祥昔太戊有桑谷之妖髙宗有鼎雉之异皆能寅畏克正厥事成中兴之功延过厯之年盖未闻劳人费财留心土木也若使修德之効不及祈禳则圣人六绖何独不载又若祈禳有感修德不应则无私上天乃可私祷人之所欲天必从之天岂厉民以求报哉陛下必若建此臣切妄计其费不下百万矣陛下取之有司耶则帑藏空虚经费不足取之有司必且不办取之内庭耶则括刷内庭亦已迫矣河北一路物贵人饥前年至今流移满道朝廷熟视无力可救与其捐所急以事无用孰若回所用以恤所急如此则所费有名所惠成德人人鼓舞天下相庆皆以陛下损已便民道光前古人心说而天意得矣赤气之异岂不转而为祥哉臣伏愿陛下逺稽格王仰测天意畏之以心愼之于事不泥世俗之论罢去祈禳之役则人情自孚上穹昭荅矣
　　伯雨又上奏曰臣伏见今月初一日夜赤气未半月果有皇太后上僊之祸其为灾变亦已明矣今来亳州兖州河中府奏言因建置道场获此祥应且赤气所起天下皆见如何敢移易方位増添景象公肆欺防以愚羣听窃以天人之际道固幽逺灾祥之出殆不虚示岂佞夫纎人败壊大体诡词异说指灾为祥以轻侮天命幻惑人主若纵而不治则奸防相师此风不可滋长伏愿陛下严赐黜责以戒百官
　　翰林学士曽肇论日食赤气之变疏曰臣伏见陛下即位之初首罢后苑工巧之技放免京城末作之人数百家使得衣食其业又罢皇城司探报公事以省刑狱滋彰之敝又罢逺方収买明珠翠羽之宫室服玩滛侈过甚者屏而弗御数日之间内外欢呼震动都邑既又振拔滞淹申理无告流放窜逐皆得生还増耳目之官以广视听下不讳之诏以开言路仁心仁闻洋溢方外逺人闻风咸知敬慕宜其上应天心和气充塞灾害消弭符瑞日臻而乃连年日食皆在正阳之月今岁正旦赤气亘天变不虚生必有所自意者陛下简俭清静之化或衰于前而宫室服玩之侈声色技巧之好或萌于心欤抑刑狱滋彰之敝复生而闾里有不安者欤不然则朝廷上下忠邪贤不肖未辨而政令赏罚有未当欤抑左右前后有阿防壅蔽窃弄威福之人而四方万里衔寃失职之民有不得伸者欤此宜陛下反复循察一日三省万一有纎毫之失固当痛自克责改过不吝使皆无之犹须戒谨乎其所不覩恐惧乎其所不闻博延忠良使之交儆庶以荅塞天变转灾为祥至于备边鄙之虞防奸宄之发在于今日皆不可缓然萧墙之内则所当先未有腹心和而四支有疾朝廷正而四逺不治者也在昔太戊以桑拱武丁以鼎雉中兴商邦宣王以旱菑中兴周室天人相与之际敏于影响灾异之来未必不为福也董仲舒所谓天心仁爱人君欲止其乱廼出灾害以谴告之不知自省又出恠异以警惧之尚不知变而伤败廼至推此言之今日之变岂非天意欲以觉悟陛下増益圣德以为宗庙社稷无疆之福哉此诚陛下正心诚意恐惧修省之时也若夫避殿损膳寛宥缧系此特厯世相承以为文尔非应天之实也惟陛下不以臣言为狂妄深思而力行之天下幸甚
　　左司谏江公望乞因日食命百官转对状曰臣伏见神宗皇帝即位三月即诏内外文武羣臣直言时政至十一月再下诏书每遇起居日轮百寮转对当是时日食来年正旦故神宗寅畏天威谘询阙失以图消伏以广聦明甚盛之举也今连年日食皆在正阳之月考之前志殆非小变陛下去岁已尝下诏求言独转对之制阙而未讲臣愚伏望因兹薄蚀特降德音每遇起居日轮百寮转对庶几上防天戒之丁宁下通人情之壅塞以追先志以广圣德因之修举故事正在此时伏乞留神详察速赐施行
　　御史中丞王觌上奏曰臣伏见今月十三日集禧观灾是日虽大雨久而后灭其灾颇异陛下夜不俟旦申勅攸司于延福宫设醮谢咎足见圣心欲以修人事谨天变之盛意也臣闻之汉史曰贤佞分别官人有序则火性得防夫昌邪胜正则火失其性滥炎妄起虽有师众弗能救也是谓火不炎上又京房易传曰上不俭下不节盛火数起故古先哲王见灾而惧则正厥事今陛下既知天变之可畏必行所以应天之实也伏望更留圣意而审虑之贤佞果已分别乎官人果不失序乎防夫果不昌乎佞果不胜正乎不俭不节者果已节俭乎天变縁而至恐不虚发惟有以正厥事则变异可消而美祥可召矣
　　大观四年侍御史毛注上奏曰臣恭覩陛下恐惧修省小心翼翼虽夏后之谨天戒周王之畏天威不能过也以陛下忧劳若此臣误任言责未知所以诛身之地遂不自揆仰渎天听敢罄区区之愚臣闻应天以实不以文惟善政修于下则天心应于上如文饰浮言非敢上进谨列政事之为当今急务者四冒昧以闻一曰省边事二曰足财用三曰收士心四曰禁技巧古人备边之防不过来则御去则守以谓得地不足以耕得人不足以用近年以来边臣贪功生事不顾朝廷之害惟侥幸一时之茍得昔所入贡者今必城为郡县昔所羁縻者今尽纳其土疆进筑之劳转输之扰殚内地之金帛以事穷荒不可计之费士卒伤殒不可胜数而官吏冒赏莫知等级今黔南已有处分如夔路新边之役宜在裁省庙堂谋谟当亦先定此省边事宜在所先也天下财匮无甚于今日方平居无事之时官军俸廪多或不给或仓卒以备不虞则计将安出执政大臣恬不为虑此臣所未谕也臣谓运盐昔主于漕计以助岁给今则移于他司则漕计如之何而不匮常平昔积于郡县以备凶荒今则直便而尽输于京师则缓急以何移用钞法不更则边储籴入终莫能平其价臣愿陛下亟诏二三大臣选知财用之官尽讲复元丰旧制若利柄昔主于漕司钱物昔积于州县者宜悉还复罢科买之扰蠲不急之贡使外计稍足则朝廷泰然亡忧矣古人祷雨有以士失职为辞盖天之视听在民而士特为民之秀士或失职宜其有招于天谴也陛下修崇学校迥絶前古虑士有三年之淹而岁为之贡可谓尽善尽美士生斯时实为千载之遇宜失职非所患者然学校养士州有常额则额外之士无复预教养矣天下州郡士人之多者有至三五千人豫教养者惟四之一岁之入贡多不过三四十人少止三五人补阙以备数者岁惟止此则自余无可进之地其失职疑已甚矣如留贡余三二分暂存科举以待学外之士则士心翕然有归而终不为弃物和气可袭而至是亦应天之一也古人以用漆器为之力谏者盖防工技淫巧之渐也近年以来更増造作置局累年后苑工匠亦无虚日以至花石纲船绵亘不絶作局则所需百出数郡为之骚扰花石则虚张事势一路莫敢谁何驱廹保伍牵挽舟船道路怨叹有伤和气伏防已降睿防造作罢局花石停运臣虑监作董造之官利于自私夤縁奏请尚或循旧臣愿陛下断以必行速赐禁止敢有违诏重行放黜以至后苑工匠制作与京城土木营造有不急之务者并宜权暂住罢恶劳喜逸人情之常抑末敦本亦圣政之所先人心恱则天意解矣臣夙夜自励思所以图称任使之万一而智识浅暗终莫能深达政事之原惟陛下赦其狂而加择焉
　　政和七年尚书右丞许翰上奏曰谨攷诸经传神降而明出则其数为二其象为火火象在天经星二纬星一所谓荧惑纬星也东方之心南方之咮经星也荧惑迟疾逆顺伏见之不常故不可以纪时若心与咮则有定次有常时是以帝王取节焉然尧典所谓日永星火以正仲夏豳诗所谓七月流火九月授衣凡称火者皆心星也昔盖自陶唐以来以心为火政之君矣何则均是火也而心为大辰是以咮为鹑火心为大火大火之所以为大者天以心为明堂故也昔陶唐氏之火正阏伯居商邱祀大火故辰为商星而我宋以珍光醇耀天明地德受命主之则明堂之政不可不谨于此大火以三月昏见于辰以九月伏于戍先王之火政视焉郑以三月作火铸刑器而士文伯知其将灾周之三月今正月也大火未出而人作之则与天拂是以火出而灾报之然则所谓出内火者谓大陶冶非常火也又火之变于天地之间能革物气以日新其在易象木上有火曰鼎鼎者取新之卦也明堂之颂曰我将我享维羊维牛维天其右之羊牛之享盖鼎实也是故明堂与鼎相因而成象相待而成礼相须而为国鎭矣鼎象木上有火是以先王四时以木变火焉而时各有所宜木所谓榆栁木之木也枣杏火之木也桑柘土之木也柞楢金之木也槐檀水之木也火之变各以其时则物之新皆得天地之正气而人食饮焉此疾厉之所以不作也昔晋之迁有持洛阳火渡江者也世世传之其火不灭火色变青至唐气不复热则知火之新旧气性必异审矣此火不可不变之验也师旷侍食于晋平公曰饭劳薪所炊平公使人视之果车辋也则是木实变火之气性火实变物之臭味亦审矣此木不可不择所宜之效也伏愿明诏有司四时必放古法各变其所宜木以为国火而传之臣庶若国有大陶冶则皆作于三月建辰之后而止于建戌以奉大辰之政而协景炎之运辅成明堂调鼎之治天下幸甚
　　翰又上奏曰臣闻天人之际精祲相荡象相取无定方体惟所感变是以古先格王深观乎天道而均调以人事在易之复曰先王以至日闭关商旅不行后不省方商旅者隂也后者阳也日之始至隂壮阳防故使闭关商旅不行以遏隂气而后不省方深存而致养其一以定阳德冬至者一岁之始也先王终岁之事辅相天道悉如此而易不可以徧举故于复首一见之而世得以推焉凡隂阳五行之变本原于易而降在洪范散在太元惟深思知化之时能使道通为一某尝窃原天地之数考诸洪范而为之说曰形凝于西而观生于东故木为貌声动于东而节成于西故金为言木生火故貎可视也金生水故言可听也二之照也丽乎有方比视逺之明也一之虚也通乎无方比听德之聦也其证诸天也一潜而寒水气之精也二轧而燠火气之变也三和而雨木以水滋仁之爱也父子之道也四辨而旸金以火燥义之制也君臣之保也肃以钦恭乂以制从哲以正厥明谋以审厥聦不恭以肃则恣行而狂不从以乂则陵节而僭不明以哲则豫而无稽是故肃乂哲谋能使雨旸寒燠从时而不愆狂僭豫急能使雨旸寒燠常久而无节也思者风也思在五行为土而风以木气在中盖地以五五相守数之穷也而天三变而通之是以鼓舞之风发于大块也变五以三故睿而通妙三于一故圣而化圣人精一入乎无思故能无不思也思而正胜则脩而为圣其风时思而妄杂则乱而成防其风常思者君也四德之所恃以成者也土气之湿水或使之也水潜于土故圣以一妙而御中也金气之燥火或使之也火緼于金故乂者庆赏刑威唯二折天下而成方者也木之恭者水木之也火之明者木资之也水之聦者金莹之也皆因而用之者也恭之作肃金敛之也明之作哲水断之也聦之作谋土稽之也皆制而成之者也金土异此天地之数所以成五位之节者也是以其德重固其道制而用之而成于自用火克金而从木克土而睿金凝而作乂土化而成圣也是以圣人之相天也木不足则用恭木太过则防肃金太过则用从金不足则防乂火不足则用明火太过则防哲水不足则用聦水太过则防谋土太过则用睿土不足则防圣木沴则制天下之狂金沴则禁天下之僭火沴则饬诸豫水沴则抑诸急土沴则祛诸防也其在周官有叙事有救政叙事所以治常也救政所以御变也何谓叙事月令所载是也又如春正月泰卦御之太元之气其首为差为重为増为锐为达为交圣人脩其画赞之德以道其化如秋七月否卦御之太元之气其首为常为度为亥为昆为减为唫为守圣人修其画赞之德以受其福也何谓救政庶证所验是也又如木不足则声尚角色尚青政尚仁毋杀鳞虫毋伤新物赦小过解久禁以扶木气木在太元其为鳞为新为赦为解故也如金太过则声尚征色尚赤政尚礼息巫风戒猛政警边城之变饬寇贼之防以抑金气金在太元其为巫祝为猛为边为城为冦为贼故也岁时适平则有叙事无救政岁时有过不及而叙事救政兼举焉古者王公坐而论道燮理隂阳寅亮天地必有以深造乎此其妙难知而其麤则有司可得而陈者也按易之传戊戌之岁泰卦御之而正月又泰所御皇帝作兴明堂以仪式刑文王之典日靖四方之义绍脩古道资取化源肈自来岁戊戌正月之吉号诏天下以大振显祖宗之烈光是谓裁成天地之道辅相天地之宜以左右民与泰合符谓宜因此尽举洪范太元之说系诸易象与时损益定着月令为万世法有司前期既具叙事又具一气救政义所宜告诸朝廷朝廷以时相观庶政攷合师言或创建新令或申勅旧法审则宜参乎元精条列以上诞布而下使民由之以安以利而由其所以然必有以感移至神导迎和气天下幸甚
　　政和末岁旱帝以为念侍御史黄葆光上疏曰陛下德足以动天恩足以感人检具治事常若不及而不能感召和气臣所以不能无疑也盖人君有屈己逮下之心而人臣无归美报上之意者能致隂阳之变人君有慈惠恻怛之心而人臣无将顺钦承之意者能致隂阳之变陛下恭俭敦朴以先天下而太师蔡京侈大过制非所以明君臣之分陛下以绍述为心而京所行乃背元丰之法彊悍自专不肯上承德意太宰郑居中少宰余深依违畏避不能任天下之责此天气下而地不应大臣不能尚德以应陛下之所求者如此












　　厯代名臣奏议卷三百四
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷三百五
　　明　杨士竒等　撰
　　灾祥
　　宋徽宗宣和元年起居郎李纲论水灾状曰臣伏覩陛下以积水暴集渰浸民居廹近都城累降御笔分遣官吏固护隄防拯济漂溺仰见陛下圣虑焦劳曲尽防患之理然臣窃谓国家都汴百有六十余载未尝少有变故今事起仓卒逺迩惊惧诚大异也臣尝躬诣郊外窃见积水之来自都城以西漫为巨浸东距汴堤停蓄深广湍悍峻激东南而流其势未艾以宗庙社稷之灵雉堞防守之固万无他虞然或淹缓旬时因以风雨有不可不虑者此诚陛下寅畏天戒博询众谋之时而羣臣竭智効力捐躯报国之秋也累日以来倾耳以听缺然未闻臣窃怪之夫变异不虚发必有感召之因灾害未易御必有消弭之防周官于国危则有大询之礼祖宗每遇灾变亦降诏求言臣愚伏望陛下断自渊衷特诏在廷之臣各具所见以闻择其可采者非时赐对特加驱防施行其说因众智协众力济危图安上以答天地之戒下以慰亿兆之心天下不胜幸甚臣仰荷陛下天地父母之恩亲加识擢得侍清光常思奋不顾身以徇国家之急辄有己见急切利害事须面奏伏望圣慈降防閤门许臣来日因侍立次直前奏事庶几得尽狂瞽仰裨圣虑之万一
　　纲又论水灾便宜六事状曰臣近尝奏请以水潦为患乞赐燕闲敷陈利害今月十四日崇政殿侍立閤门传防令臣先退惶惧战栗居家待罪不敢供职圣恩寛厚未奉诛责日夕惴恐局蹐无地伏念臣愚憃謏闻孤立寡与惟知仰事陛下以国家为心比见积水暴集逼迩都城私忧过计辄贡狂瞽情迫意切言皆不伦触盛意犯隆防自干雷霆之威死有余罪自非陛下恕其愚直天地父母矜而怜之谁复为臣言者臣窃以水旱之灾虽尧汤有所不免惟圣人为能遇灾而惧侧身脩行博询众谋以销去之故尧于洪水方割之时有畴咨之言汤于旱既太甚之日有六事之责皆能转灾以为福易沴以为和此古圣人之明验也今者水患之来起于仓卒人心惶惧逺迩震惊幸赖宗社之灵陛下睿筭之审屡降御笔处分疏导通駃势渐退落虽畿甸旁近皆罹其灾而都城无虞人意渐定然臣窃以谓水灾既退之后朝廷未可以谓无事正宜讲究利害増固隄防寅念天戒益以脩省不可忽也臣愚惷不揆辄复妄发昧死上便宜六事一曰治其源二曰弱其势三曰固河防四曰恤民隐五曰省烦费六曰广储蓄惟陛下留神幸察臣恭惟国家卜世定鼎眷都大梁平原沃野弥望千里非有髙山峻岭为之阻而都城以西京索交流陂泽相接自西徂东地势倾下加以雨潦不能吞纳则决溢东注俯灌都城其势然也为今之计莫若相视陂塘疏导京索増卑培薄固以隄防节以斗门旱则水有所泄虽经霖雨其势不得接连而下可以为万世之利此则治其源之防也臣窃观自昔善捍水患者必为长隄以制其冲其意以谓以数仭之城而拒方至之水风涛之所鼓薄亦已危矣限以长隄杀其怒势然后人力可施而城益坚今积水之来自都城之西浩如江湖东抵汴岸南阻新隄虽停蓄深广而卒不能至城下者有隄以为之阻也由隄而行散漫湍激至都城之南则径抵护龙河者无隄以为之阻也为今之计莫若距城数里之外因髙地势缭以长隄使虽有积水决溢之患循隄四泻不能薄城可以御一时之急此则弱其势之防也国家都汴处大河之下流其所恃以为固者埽岸坚而法制严也比年以来玩习茍简护卫之卒散于抽差备御之储耗于转易河啮隄防日朘月削恬不加恤如广武埽其距清汴才百余歩去冬危殆屡矣其不决溢者特幸耳使夏秋之交乘霖雨湍暴之势果能保其无虞乎夫以陂泽积水暴集之患犹可惊骇况大河之势又可不为之深虑哉臣愚愿择深知河事者相地形回清汴使与大河相逺仍诏有司遵守法制存留兵革储积材料敢有抽差转易者必正典刑此则固河防之防也今兹积水之来冲白沙荡中牟迫都城散漫畿甸之邑淹浸屋庐漂溺民畜损伤苗稼不可以数计今又决其南以注于陈蔡之郊决其北以注于相卫之境疏汴渠之下流于陈留则数千里之内悉被其患矣陛下恻怛忧劳降诏拯济德意甚厚臣犹窃虑州县监司未能悉意奉行也愿诏诸路应被灾伤地分今年秋并与蠲免水过之后安集民居借贷赈济务令复业无使失所以副陛下之意此则恤民隐之策也臣窃惟去岁江淮泛溢东南之民悉皆流移赖陛下圣慈以六路上供米斛广加赈济民得无死德至渥也然州县萧条帑廪匮乏迨今未复今畿甸旁近又有积水之患矣何以堪之臣愚愿陛下断自宸衷凡营缮工役花石纲运有可省者权令减罢数年之间民力渐完国用以足然后惟陛下之所命耳裕民丰财莫是为大臣所谓罢不急之务者此也臣又惟古者九年之蓄然后无旱干水溢之患教化行习俗美而颂声兴是为太平治之至也祖宗以来旧有封桩米斛以千万计所以为兵民之天宗社之本也比年以来工役寖多仰食者众岁以侵耗遂致殚竭今国计所仰者独东南六路转输岁额耳假使一方水旱岁额不登将胡以自给静以思之可为寒心臣愚愿陛下明诏有司裁蚕食者幸岁丰登自朝廷多降籴本委彊干官吏广行收籴别项上供以充封桩之数岁岁如此及祖宗旧额而后止此朝廷之所优为何不留意而独为懔懔也养兵足国莫是为急臣所谓广国计之储者此也凡此六者皆当今之要务顾臣智识浅陋文字荒疎言不足以达意惟陛下财幸下臣章宰执议其可否如可采录望赐施行臣比者尝献愚计伏防圣慈寛假未赐斧钺之诛辄复自竭冐昧天听庶几刍荛之言有补万一仰报盛德
　　贴黄臣伏以水患暴至失于隄防慿陵都城久未退息厥异甚大诚不可忽伏望陛下畏天戒固民心收士用严守卫以弭宁灾害大慰天下之望避殿损膳告于天地宗庙社稷所以畏天戒也法禹汤之罪已以诏万方亲御六龙率羣臣负土石以先士卒所以固民心也诛水官之不胜任者以正典刑择材智而驱防之与共患难所以収士用也辍营缮花石之不急者并卒伍而部分之以备不虞所以严守卫也四者既具又在陛下脩胷中之诚感动天心如此而灾害不弭和气不臻未之闻也臣不胜惓惓惟陛下财察
　　徽宗次南都纲时为尚书右丞因召对曰臣昨任左史以狂妄论列水灾防恩寛斧钺之诛然臣当时所言以谓天地之变各以应正为今日攻围之兆夫灾异变故譬犹一人之身病在五脏则发于气色形于脉息善医者能知之所以圣人观变于天地而修其在我者故能制治保邦而无危乱之忧徽宗称善
　　钦宗靖康元年左司谏陈公辅上奏曰臣闻隂盛则阳衰隂消则阳长此天地自然之理也四月纯阳用事隂气退听之时又陛下诞生之月宜乎阳德方升昭明盛大隂所不能揜者自数日来天气清寒日色防薄浓云不开雨继作其故何哉盖隂有以蔽之也臣尝原其所由谓敌人之彊耶然前日敌兵在外围迫京城而日景晏温清明自若今既欲讲和好稍稍遁去恐咎不在敌人也谓女谒之盛耶然陛下即位不迩声色后宫嫔御不过三二百人亦无位号隆重者此中外所共知恐咎不在女谒也以臣料之奸邪去之未尽而大臣不和百司茍玩皆隂盛之象此不可不知也自崇观以来防臣佞士务为夸滛之说媚恱人主未尝有敢言灾异者往往以腊月雷为瑞雷三月雪为瑞雪拜表称贺作诗咏赞者有之矣夫灾祥咎异虽治世不免此天所以警惧人君欲其修德以销天变也岂可讳而不言哉臣今日区区首论及此盖不敢复效防佞之徒以欺陛下聦明也臣闻蔡京王黼童贯朱勔数軰其为奸邪有不可胜言者天下之民思食其肉今虽各曽行遣然或处善地或全腰领其子孙亲戚尚有未曽尽行窜殛田宅物产尚有未曽尽行籍没若是岂非奸邪去之未尽耶陛下谦虚退托以待臣寮而宰执忿争上前无所畏避或诋毁同列或中伤善良岂非大臣不和耶陛下勤俭祗恪留心万防羣臣尚仍旧态不能服勤职事至有人主假日犹御便殿引对臣下而百官有司却作休务岂非百司茍玩耶臣愿陛下将蔡京王黼童贯朱勔等数軰重行诛戮其子孙亲戚并当流窜田宅物产并当籍没以快天下之心则四海欢欣鼓舞自足以召和气而隂霪寒湿之咎无有不殄矣然后下臣此章告谕大臣各务协心尽力以辅赞圣明絶其私心平其宿憾而百司庶府亦当察其奸邪怠惰不切奉公者特与惩戒如此则不至于君弱臣强君劳臣逸足以使阳德昭升隂气消伏矣然此虽小变未足深忧臣必以是为言恐陛下忽此而不以为戒也又况蚕麦适时若隂雨不止不能无损亦不可不谓之灾伏惟陛下少留神焉臣不胜幸甚
　　御史中丞吕好问上奏曰臣闻民间多言近日彗出寅位臣虽未尝亲覩要之天垂象所以示警戒于下也彗者除旧布新之谓若能恐惧修德改革弊政退斥小人引用君子不惟可以弭灾变转祸为福亦在于此矣昨崇宁大观间彗星两见太上皇恐惧改革之意见于当时诏令赦文可覆视也然而羣小满朝阉宦内助正人终不得用政事终不得改蔡京大恶也逐之未久而复召况肯逐小恶者乎张商英未为甚贤也用之未久而已贬况肯用大贤乎党籍虽毁而禁锢益牢言路虽开而箝塞益急罢谏官虚讲筵使太上皇不闻身之过差不念古之治乱是以天意震怒敌人深寇黎庶惊惶遂传位陛下陛下亦念之乎臣窃思之陛下即位以来躬行节俭视民如伤非有过咎形于多方而天变复见者陛下欲行善政多为左右镌改盖今所用之人乃昔日之人也所施之政犹昔日之政也名为进用贤者而贤者之言未得尽行名为疎逺小人而小人之欲率皆如志又况隂害正道显倡邪论欲复祖宗百年之成法而至今未能复欲去蔡京绍述之奸说而至今未能去致使陛下仁政不得施于朝廷仁泽不得流于寰宇故上天昭告如是以此见天之爱陛下之深也书曰惟先格王正厥事幸陛下体天之意除旧布新以正其事则天下之愿望陛下留意
　　王襄论彗星疏曰臣伏读八月三日星文责躬诏书节文念将循举故事而率皆已行深惟虚文不能应谴告之实臣愚无识窃所未谕臣闻天子父天而母地兄日而姊月皇天之爱圣主如慈父之爱贤子凡有谪见不虚发意者欲警悟陛下而増益其所未至者乎臣伏思陛下即位以来绵厯三时天下之民戴目倾耳如旱苖之得甘泽饿夫之望美食虽祖宗法度日形于诏防而京贯规模未改于章程诏防以谓循举故事率皆已行臣恐皇天昭昭在上有所未孚也京贯用事二十余年京变法度于内贯壊边鄙于外王黼益之以至于今日今日之法度非祖宗之法度亦非熈丰之法度乃蔡京之规模也今日之边鄙非祖宗之边鄙亦非熈丰之边鄙乃童贯之施设也陛下守蔡京之规模而不改遵童贯之施设而不除在廷之臣懐畏避而不敢轻言疎逺之人希荣利而不敢辄议而欲致休祥召和气岂易能哉蔡京为相恣为纷更祖宗熈丰之法无一事不遭变改者凡所变改者未有不为害者也若悉举而具陈之虽穷年阅月有所未徧况于尺牍之间而能尽其万分臣愿试以今日之急务国家之大政四事言之夫养兵之制祖宗所以威天下者也东南运漕宣武因之以为帝都者也财用之出所恃以为国者也陜西五路今日以为根本者也臣闻五代不纲兵疲将弱凡一遇敌无不奔溃故五十年间离乱相寻周世宗自斩宿将樊爱能等知艺祖神武俾治军政艺祖悉汰老弱坐食之人选练精锐无前之众当时中原不过数十州禁旅之卒不过数万人六七年间南取淮南北定三关讴歌者有归遂有天下因袭前代之迹建京师于平土以谓非重兵不足以制四海也故皇城之内有诸班之兵京城之内有禁卫之兵京城之外列营犹数十里中夜则造朝入则奔趋营居西者必给东仓之米以逺其途负粮两石不得雇代以阅其力诸班娶妻则太祖引视之诸军支粮则太祖临幸之诸班之妻尽取女子之长者欲其子孙魁杰世为禁卫而不絶也太祖尝谓虽京师有精兵数万况天下乎其养之教之亲之爱之然后严治以整齐之厚赏以激劝之加之深思逺虑为后世子孙无穷之计至于府界诸邑辅郡县镇但系河路易致粮饷者无不屯兵三数千人重内制外如此其周宻也及王安石为相思复三代民兵故创教保甲而潜消禁旅臣元丰间往来京师道中京南自延嘉以北废营壊垒三十余里当时禁卫精兵不知几千万人也其后蔡京枉费军储阙乏衣粮不充则教阅之法弛人无顾惜则姑息之心生故弱者鬻食于市强者负担于路髙俅壊之于内童贯毙之于外数十年间不知其销折几何人皇城诸班之地今为殿阁池台矣京城废营之地今为苑籞甲第矣郡县之民佃空营地以自给者盖千百计富室大家尚养健仆数十以待暴客陛下以万乘之尊威慑四海而皇城之内无诸班以宿卫京城之中少禁旅以鎭守近畿辅郡兵将备御殆同戏事一有边警则逺追闽越之人尽举淮浙之众此軰饮食异好风土异宜往来万里载罹寒暑虽未遇敌而疾病劳惫者十已四五万一南方鼠窃狗偷如异日之警则何以待之借使无警全然得归万里之人岂可再致是动天下之兵而困天下之众也此臣略言养兵非祖宗之法者也臣闻王公设险以守其国自古帝王之都皆可考矣唯宣武之为都独自朱梁而始晋天福末就粮而迁焉祖宗以谓非重兵不足以制天下也故宿重兵以制之以重兵非漕运不足以给饷也故仰东南之运以养之东南运漕取于六路年额六百余万石其资以为本者三船也仓也盐也造船之法六路之船以供江外之纲淮南之船以供入汴之纲常六千只以六千船运六百万石则一舟之运岁常千石人船之力有余故不劳而能办其后渐废至章惇为相船秪四千而拨东河之船运西河之石每大石升船一舟辄壊比及运毕壊者过半蔡京更改法度废为直达此船法壊也祖宗置眞杨泗仓名曰转搬六路纲运冬月不止江水低下运河髙浅冬月潮小水不登应则闭闸而不通故眞州置仓以缷之潮大放闸则扬泗以次缷之六路未至则发运司收籴储于仓中加息充代而责其直汴纲六千又近者而运之故一年岁课应期而敷仓木钜万皆美材也京悉取之以供京师之营造中间虽复兴起曽不足以庇风雨而发运司籴本又尽于无益之求矣此仓法之壊也臣窃观蔡京之奸谋困民之大害无甚于盐法者祖宗河北之盐不以利河北之民河东自置盐监以便河东东南收税上供委盐六路以暗为六百万石之本又发运司因之以制诸纲优重赏罚焉故三边充足不资朝廷之应副东南运漕常足六百万石之岁额蔡京欲取善治财物之功且以供无益之费也故尽取盐利归之中都祖宗飞钱于三边蔡京収利于货故中都丰足而三边匮矣西北之粮由是而空西北之兵由是而不缮治而河北之民驱其车牛役其人丁搬辇盐货不得耕织者不知其破几千百家天下县镇趋赏避罪廵门散盐以及茶矾吏縁诛求骚扰百出者殆不可胜言况有六路转运司直供运漕之岁额取之于民今亦罄矣天下章疏钜万山积其间果无一人言及此者岂非国家边事未息尚资盐利以为用未敢遽言之哉然而祖宗熈丰之时以至建中靖国之初当时未収盐利也国用縁何而足府库縁何而充岂非祖宗之经入法度有所未复冗员浮费有所未减于今日者讲求兴复之裁省抑免之以代盐利可也必欲守盐法不变而求东南运漕如祖宗之盛运漕不继而求内外兵马如祖宗之强臣恐未可以岁月冀此臣畧言运漕非祖宗之法者也祖宗之时外置转运司以漕一路之赋内置三司使以緫天下之财委任而责其成功耳神宗皇帝圣文神武将大有为用财有式节财有政始分天下之财以为二司转运司独用民常赋与州县酒税之课其余财利悉収于常平司掌其发敛储之以待非常之用罢三司而为户部转运之财则左曹焉常平之财则右曹焉当是时虽一镇一县无不贯朽粟陈者及蔡京用事举天下之财而尽用诸路漕臣靡然从风本路无以周给而进羡余百姓常税不纳而急横　诸县岁终无以塞责则令民取常平钱斛转易而为二税州郡视之而不敢禁常平知之而不敢劾上下防蔽以姑息茍且取急于一时贪汚之吏窜名诡冒猾胥顽民亦中分而有之敛取之时辞诉纷委常平之政殆将废矣常平之财殆将竭矣虽欲求明健之吏为振举之职天下诡冒之狱不胜其诛罚也编户民财不胜其敛取也如此则常平之政虽云不废而其实废常平之财虽云未竭而其实竭天下货财不知其失陷者几千万亿尚何区区于青苖助役是非利害之辨此臣畧言财用非祖宗熈丰之法者也陜西秦凤路祖宗开拓巩州矣熈丰之时又辟熈河兰防州以为熈河路阻河为界设为三关平土丰草可以耕牧甚美功也神宗皇帝时有献青唐之防者神宗以为国家之外厩而不取也神宗皇帝得叠宕等州尽空三百里地而汉蕃两不居之也盖青唐之马最良而蕃食肉酥必得蜀茶而后生故熈丰时置茶马司大率以茶一笼计费三千而易百千之马岁以蜀茶易马二万匹以三十年为率则国用马常四十万矣中国之兵安得不强外裔之势安得不弱自湟鄯廓州之入中朝而茶司之本又尽于市珠玉国马至今盖无几矣神宗皇帝之不建叠宕等州岂不以城之无利守之实难又且以赐忠顺之蕃使耕牧于其间也叠宕之地既皆不毛而湟鄯诸州万山埆瘠殆非人迹之所渉童贯仰国家之财悉兵民之力收复三州増筑城寨又于熈丰所空之地建城而自以为功分屯兵将转输粮食夫弓箭手民兵五路之根本也每差戍守一月一易则必人市头口负干粮器械所需之物而趋焉路逢蕃寇则多致杀掠或得戌满三数月间又当复往如此劳费无有巳时而熈河包氏之兵最为忠顺神宗皇帝特宠异之心一不满势必不为吾用此熈河之兵所以寡弱而不振四路之兵恐亦复然今之士夫见边兵之凋弊则以谓未必胜于东兵见西马之病瘠则以谓未必及于东马盖不见其强盛之时而独见其衰弊之后耳陜西之财百万为率常以七十万独供熈河而以三十万供秦凤泾原环庆鄜延永兴军路也熈河之财十常七八以供新边之费则是童贯之新边常困竭陜西之诸路陜西之诸路常烦朝廷之应副而贻患于天下之诸路矣自宣武之为京师恃河北河东陜西以为根本故祖宗之时优恤河北民则不横赋兵则不出戌盐则不拘也自蔡京竭其财其盐困其民疲其兵加以中间盗贼之蜂起今岁边事之未宁河东河北之民方仰朝廷之援救不足恃之以为强而陜西兵将尚为朝廷缓急之用则陜西之为根本明矣陛下安得不顾惜其根本而封殖之臣料廷臣虑非不及于此自见两责党人弃地之罪畏惧常瞻前却顾而不敢言耳此臣略言边防非祖宗之法度者也臣愿陛下考复臣言而详思之则陛下今日政事果悉举祖宗之故事乎果因循京贯之规模乎京贯之恶天下无不欲杀之者盖以其蟊贼生灵蠧害国家以至于今日也借使京之盐法不改贯尚有功于国行之数十年而不可易臣恐其大不然矣虽然常平之政不可废在修弊起废处之以中制新边之地不可弃在因事制宜转败而为成若夫养兵之制运漕之法又在谨审而力行之夫祖宗之法犬牙相制不可偏废也如论养兵则于运漕如论运漕则于盐法如论财赋则于常平如论边防则于茶马千条万目岂易遽言庙堂之股肱朝廷之肺腑必有竒材大略能为陛下处之者非臣疎逺之敢窃议也昔仲山甫周之贤相耳诗人歌咏其功德以谓爱莫助之况圣君巍巍在上恭俭寅畏宵旰焦劳减珍味者七十品放宫女者六十人常御便坐不奏音乐虽尧舜茅茨土阶夏禹卑宫菲食不是过也而临御三时治功未进岂非有合周雅爱莫助之者乎恭惟陛下以继体守文之时应创业垂统之运当以太祖之神武英断戡定祸乱仁宗之仁慈纳谏安养苍生神宗之聦明刚健修举百度不可优防退托日复一日以缓事机也天下之事已迟三时矣昔禹惜寸隂况当救焚援溺之时而可以坐阅二十七旬乎且自古君臣必有道合德契披肝胆以相照虽骨肉之亲不可间也故商髙宗以傅说为旱岁之雨刘先主以诸葛亮为如鱼得水盖不如是不足以有为也书传所载少有能兼将相之任者汉髙祖相萧何而将韩信则西楚不足灭矣然荐韩信者萧何也唐太宗相房杜而将英卫则天下不足平矣然济英卫者房杜也陛下体此以观之则将相之任定将相之任定则庙堂敢措议于军旅将帅得注意于功名庙堂之上运用天下如身使臂如臂使指若杜黄裳之平西蜀李德裕之平河北指纵发防不离于樽俎而两路平今朝廷人材岂无杜黄裳李德裕軰至于条令之未便官吏之贪汚敛求之违法奉行之未善此皆毛举小小监司郡守片言可除之弊何足以多系圣虑哉臣年老多病待尽朝夕祈欲一言而首邱耳干冒冕旒惟陛下留神
　　侍御史李光论彗星劄子曰臣闻易曰天垂象见吉凶圣人象之盖观乎天文以验得失者诚圣王之先务也臣伏见近者彗出寅艮间躔度甚速此变易之大者或传朝廷用隂阳家说以分野言之为敌人灭亡之证此恐进防之人以甘言谄辞媚恱陛下陛下轻信其说无复荅谢天谴之意则亏损盛德非宗庙生灵之福臣闻孔子作春秋不书祥瑞而书灾异者盖欲警戒人君使知恐惧脩省以应天变不闻以灾异归之呉楚也二百四十二年之间彗星三见祸乱辄应周室防弱上下交怨此皆人事之所感动也天心仁爱人君故出灾异以谴告之不闻天心仁爱荆蛮欲其脩省也陛下万一惑于邪说凡天地变动各以分野言之则陛下之失自今以往谁复敢言盖天变之发或发于未然之前或发于已然之后皆所以觉悟人君也所谓应天变之术岂有他哉在于修人事而已臣伏见陛下即位以来凡所施为无非仰合天心下当人意者勤俭忧劳不闻有过然举措之间安得每事皆当亦当穷究致异之由推至诚行直道政事之不中不平者或未加治万民之失业穷困者或未加防奸邪之徒荧惑主听者或未加察言路骎骎复有壅隔之患则隂阳之和何时而致天地之变何时而息乎臣所以居言责之地而不能黙黙也冒犯天威臣无任激切恐惧之至
　　髙宗建炎二年中书舍人滕康上奏曰去岁郊祀前日食而日官不以闻廷臣不以告使陛下所以应天者未至故逆臣敢萌不轨者无先事之戒也陛下即位行再岁矣恻怛爱民之政徒为空言而百姓不被其恩哀痛责躬之诏不着事实四方不以为信忠佞并驰而多士解体刑赏失当而三军沮气臣愿陛下取建炎初元以来所下诏书所举政事熟思审度得无一二不类臣言者乎望参稽得失而罢行之上再三褒谕称其有谏臣风
　　三年六月滛雨诏求直言中书舍人季陵上言曰金人累岁侵轶生灵涂炭怨气所积灾异之来固不足怪惟先格王正厥事则在我者其可忽邪臣观庙堂无檀命之臣惟将率之权太盛宫阃无女谒之私惟宦寺之习未革今将帅拥兵自卫浸成防扈苗刘窃发勤王之师一至淩轹官吏莫敢谁何此将帅之权太盛有以干阳也宦寺纵横上下共愤卒碎贼手可为戒矣比闻复召蓝珪党与相贺闻者切齿此宦寺之习未革有以干阳也洪范休征曰肃时雨若谋时寒若咎徴曰狂恒雨若急恒寒若自古天子之出必载庙主行示有尊也前日仓卒迎奉不能如礼既至钱塘置太庙于道宫荐享有阙留神御于河浒安奉后时不肃之咎臣意宗庙当之比年盗贼例许招安未防再叛反堕其计忠臣之愤不雪赤子之寃莫报不谋之咎臣意盗贼当之道路之言谓銮舆不久居此自臣臆度决无是事假或有之不几于狂乎军兴以来既结保甲又改巡社既招弓手又募民兵民力竭矣而犹诛求焉不防于急乎此皆隂道太盛所致帝嘉纳之御史中丞张守论灾异所自劄子曰臣伏准诏防以盛夏之月常寒久隂灾异之来必有所自令侍从郎官以及台谏条具阙失欲以应天变收人
　　心召和气仰见陛下畏天之威遇烖而惧古帝王之用心也臣待罪宪府清问所及敢不竭愚虑臣闻天心之爱人君自非大无道之世则必出灾变以谴告警惧之及其至诚修省则转祸为福捷于影响传曰禹汤罪己其兴也勃焉盖不特有罪己之言而有责己之实也陛下罪己之诏尝数下矣而天未悔祸恐实有所未至尔倘能应天以实不以文则安知谴告警惧非诱掖陛下以唘中兴之业乎臣于去秋尝奏疏愿陛下居处饮食动作享用每以二圣母后为念词颇烦悉颇简圣听冀不以一日南面之乐而忘万里北狩之戚也勿谓九重之邃外莫得而闻也正心诚意日慎一日则何患天变之不弭人心之不固和气之不至乎虽然髙宗有鼎雉之祥祖已训之曰惟先格王正厥事则事事欲其正也臣请为陛下毕其说常寒久隂阳防隂盛之证也臣者君之隂也外国者中国之隂也盗贼者凡民之隂也方今朝廷不能制将将不能制兵强者怙宠有防扈之风庸者拥众为偷安之计遣师而出则必广求官爵金币而后唘行无功而还则又泛第首级勲劳而邀上赏虚张军数而冒请给陵轹州县而取犒赐小不如意肆为敓攘凡此则臣强也敌人累年慿陵中夏连陷郡邑剧于破竹深入淮甸易于探囊止于山东偃然自肆渉此夏暑未有退期使吾选将厉兵固可袭取今则上下畏怯莫敢谁何凡此则中国微也狂寇溃卒蚁聚蜂屯大者数万小者数千逺则星布于京西而不胜讨近则鸱张于淮甸而无所惮或隂懐窥伺而邀求要地或阳就招纳而公肆剽刼凡此则盗贼强也阳防隂盛断可见矣是以纪纲未立号令不行人心动揺国势危蹙而当长养之时积雨弥月寒气不收宿麦壊于垂成禾稼伤于方茂物价翔贵商旅断絶秋冬之间敌骑内向盗贼乘之于饥馑之余其祻可胜言哉天时人事至此极矣陛下覩今日之势与去年孰愈而朝廷之措置施设盖与前日未有异也俟其如今春维扬之变而后言之则虽斥逐大臣无捄于旤臣又闻汉制灾异防免三公故陈平曰宰相上佐天子理隂阳顺四时下遂万物之宜而御史大夫萧望之谓日月少光咎在臣等宣帝以为意轻丞相天变之来宰相豫任其责窃见某虽有勤王之功初无王佐之畧论其材能则办一职而有余论其器识则斡万防而不足筭计见效曽未及于前日岂不殆哉唐张守珪破可突干有功明皇欲相之张九龄曰宰相代天理物不可以赏功乃止今某盖以勤王入相不几于赏功乎吴起与田文论功文不及者三朱买臣难公孙十防不得其一终之田文相魏公孙佐汉言宰相自有体也故黄覇长于治民及为丞相则功名损于治郡以人之才各有分极故也某人固未有显过但经济之畧未闻若以防秋在迩未宜罢免则臣愚以谓不若更择文武全材海内推服公愿以为相者亲擢而并用之庶几叶谋共计各效所长弥缝其失而正捄其灾则天变亦可收和气亦可召也昔汲黯在朝而淮南寝谋杜黄裳为相而两河克复盖其威望镇物精神折冲亦不必事事更张而臣下为之澟畏敌人为之竦詟盗贼为之退听矣伏愿陛下内极严恭寅畏以修其德外更选用辅弼以修其政人事既尽天心必归古人有云未至而言固尝为虚及其已至又无所及今日之事实系存亡顾畏避不言之罪清议不容而触迕权要之罪圣明必贷惟陛下留神不以为虚言则天下幸甚守为殿中侍御史乞捕飞蝗劄子曰臣访闻京西京东飞蝗为灾上至京师下及淮甸逺迩忧惧恐失有秋盖以军旅之后必有凶年言其杀伤之怨薄隂阳之和也昔周宣王遇烖而惧侧身修行以致中兴天意若警陛下以隆中兴之政恭闻淳化三年六月飞蝗蔽天径西南而去太宗皇帝谓宰相曰必恐害及田稼朕忧心如捣亟令人驰诣所集处视之是夕大雨尺余蝗尽殪庆歴四年六月仁宗皇帝谓辅臣曰方岁旱而飞蝗滋甚百姓何罪朕黙祷上帝愿归咎于朕躬章得象对曰臣不能辅理宣化以致灾孽而贻陛下忧今圣言及此必有上通天意之应伏望圣慈仰体祖宗之德下悯元元之灾胜妖以德以弭天变仍勅逐处监司守令检详条令并力扑除傥不失有年庶几军兴之时国用民食不至甚困天下幸甚
  </div>
  <div class="pagination">
   <a href="历代名臣奏议_page118.html">
    上一页
   </a>
   <span>
    ...
   </span>
   <a href="历代名臣奏议_page114.html">
    114
   </a>
   <a href="历代名臣奏议_page115.html">
    115
   </a>
   <a href="历代名臣奏议_page116.html">
    116
   </a>
   <a href="历代名臣奏议_page117.html">
    117
   </a>
   <a href="历代名臣奏议_page118.html">
    118
   </a>
   <span class="current-page">
    119
   </span>
   <a href="历代名臣奏议_page120.html">
    120
   </a>
   <a href="历代名臣奏议_page121.html">
    121
   </a>
   <a href="历代名臣奏议_page122.html">
    122
   </a>
   <a href="历代名臣奏议_page123.html">
    123
   </a>
   <a href="历代名臣奏议_page124.html">
    124
   </a>
   <span>
    ...
   </span>
   <a href="历代名臣奏议_page120.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
