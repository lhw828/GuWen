<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 40 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 40 页/共 66 页</h1>
    <div class="content"><史部,诏令奏议类,奏议之属,宋名臣奏议>
　　钦定四库全书
　　宋名臣奏议巻八十四
　　宋　赵汝愚　编
　　儒学门
　　释老
　　上仁宗论僧绍宗妖妄惑众　韩　琦
　　臣伏见兴国寺有外来僧绍宗自今月十四日于本寺后三门上燃灯穿膝出榜行防惊惑民庶意在规求易动之徒观施相属臣窃见天圣编勅节文僧道俗人有舍身烧臂炼指截手足戴铃挂灯毁壊身体之并科防讫僧道勒还俗配边远州军编管居停主人及本院三纲知事僧尼厢镇所由容纵者亦行科防天下遵守有犯无赦岂兹皇居之侧都市所防恣令妖妄曽无止絶此乃本寺庸猾之辈诱令至京将欺惑于朝廷欲经营于建立责其奸状固匪容诛臣又虑佞佛之徒曲闻上聴以至宫闱之内戚里之间冀有颁霑益其夸大茍损财而为助固伤化之实深臣欲乞特降圣防指挥检防元敇早赐施行如或国家畏重天戒已停兴葺撙节邦用惜其耗费少寛犯令特许行权则当任彼化縁俾从人愿固不可因而崇奉有害政猷輙论列于未萌幸矜裁于无隐【景祐三年上时为右司諌】
　　上仁宗乞罢迎开寳寺塔舎利
　　蔡　襄
　　臣窃闻开寳塔为天火焚烧因发塔基取入舎利宫中嫔嫱炼臂削发者甚众喧传满街无不惊骇又闻以二十二日大具僧仪迎舎利归寺臣闻救天下之患必有济时之术施行之事若慿依神灵以要福利是为非道也今令僧徒迎舎利自禁廷歴都市万人瞻观众口传道下惑民心上亏圣德取笑无穷非细事也所有迎引舎利伏乞寝罢宫嫔炼臂削发亦望严加禁止【庆厯四年六月上时知諌院】
　　同前【系第二状】　　　　　　　　蔡　襄
　　臣昨日窃闻宫中因取塔基舎利入内宫嫔炼臂落发者甚众及拟二十二日大具僧仪迎舎利归寺臣已具奏闻乞赐寝罢尚虑至诚未能上回圣意臣闻治天下之道驱生民于富寿皆由教化刑政修举以臻太平至于非理之福不可徼求况奉佛无效前世甚多臣窃见唐代宗时令僧百人于宫中念诵谓之内道毎有西蕃入防令讲仁王经以至人事不修羌戎犯阙至今言大厯纪纲弛壊皆由事佛之致也舎利有光前世有之何足为灵今天下生民困苦四夷骄慢陛下正当修人事救时弊若专信佛法以徼福利岂可得耶陛下増置諌官本为规正过失今迎引舎利事出于中专损陛下圣德臣终夕不寐须至频烦天聴伏乞陛下力赐寝停佛若有灵必以臣言为是如能妄行威福臣犬马之躯自当其罪所有开寳塔舎利伏望指挥送还本寺不令迎引【庆厯四年六月上】
　　上仁宗乞罢迎开寳寺塔舎利
　　余　靖
　　臣伏见开寳寺塔为天火所烧五行之占本是灾变朝廷所宜戒惧以答天意寻闻遣人于塔基掘到旧瘗舎利内廷看毕送还本寺许令士庶烧香瞻礼者道路传言舎利在内廷之时颇有光怪臣恐巧佞之人推为灵异惑乱视听先自内廷外及四方抄敛钱物再图营造臣忝备谏职见此事体不可不言臣闻帝王行事但能勤俭修徳感动人心则虽有急难后必安济臣观今天下自西垂用兵以来国帑虚竭民间十室九空陛下若勤劳罪巳忧人之忧则四方之民咸防其福矣如其不恤民病广事浮费岂所望于当今且佛者方外之教理天下者所不取也割黎民之不足奉庸僧之有余且以侈丽崇饰甚非帝王之事或有戒臣者曰若有营造必不出于府库但取内廷无用之物凖其直而与之亦不诛求于民任自僧徒化其愿施之者积嵗累月而成之庸何伤哉臣应之曰天下之民皆厌赋役之烦不聊其生至有父子夫妇携手赴井而死者其穷至矣陛下若恤民之病取后宫无用之物内帑有余之币出助边费勿收中民一年田租明降指挥布告中外此则陛下结天下之心感召和气虽造百塔无以及之若作无用浮侈之事民益怨矣又二年以来减省后宫请给皆言内中煎迫不似往前今一旦舍施则财物无纪何以取信四方哉窃縁市井之人有知者少既见内廷崇奉则遽相扇动倾箱竭槖为害滋深若以经火不壊便为神异则本在土底火所不及若言舎利能出光怪必有神灵所慿此妄言也且一塔不能自卫为火所壊又何福可庇于民哉今朽木腐草皆有光水精及珠之圆者夜亦有光况舎利本外国怪异之物有光亦非今日之瑞昔梁武帝造长塔时舎利亦常有光及台城之败何能致福视此可以监之矣其开寳寺舎利塔伏乞指挥更不营造上以见陛下不惑之明下以昭国家爱民之意仍乞更不迎入内中供养且胡人军校皆呼舎利入宫不祥之语尤宜谨之其燃顶烂臂之人亦乞禁絶【庆厯四年六月上时为右正言】
　　上仁宗请焚瘗物故妖僧　　钱彦远
　　臣风闻在京景德寺僧人俗谓之言法华者因病物故而道路皆传内降使臣令用布漆其骨留于本院供养谨按其僧本由病后言语乖越其徒转相诳惑小人从而唱之意在希求聋俗舍施财物今既自化别无异迹忽令漆其残骨留贮寺中窃恐不逞之徒妄传神变别起妖幻伏縁昨来恩州叛卒始皆假托此术以胁多众乃至朝廷临遣大臣督战方能擒灭不尔为国生事今此僧近在辇毂尤动人心万一之间不可不虑五代时定州狼山寨有尼姓孙名曰深意及死坐而不壊寨民孙方諌者奉之远近神其事聚众颇盛遂因为定州节度使仍自立弟行友为兵马留后至太祖时遣兵擒行友至京及访狼山辇其尼尸焚于京城西北隅自此定州方始朝廷除节度使盖深达情伪建威销萌之至况释氏本教亦不许其示相于外徼福于无况此朽秽之骨复何所为伏望圣慈详察邪正本末上法祖宗英防特降指挥令开封府监勒本院僧徒将所谓言法华者于城外依本教焚化如有烬余之骨即于城外瘗借即不得放入京城诸门及于寺院聚人供养所贵不至有惑民聴【庆厯八年十一月上时为右正言】
　　上仁宗论道士传授符箓惑众
　　赵　抃
　　臣窃闻有信州龙虎山道士王守和见在寿星观内寄居昨秋中曽糺集京师官员百姓妇女等一二百人以授符箓神兵为名夜聚晓散兼知近日此法浸盛传众作法希腾街坊又欲取今月十五日夜于本观登坛聚众作法希求金帛惑乱风俗岂宜辇毂之下容庇妖妄之人深属不便臣欲乞特降指挥下开封府捉搦勘断押回本乡免致动民生事【至和元年十月上时为殿中侍御史】
　　上仁宗乞止絶臣寮陈乞创寺观度僧道
　　陈　襄
　　臣昨授敕差判尚书祠部累准中书劄子指挥多是近上臣寮陈乞创造坟防寺院剃度童行事又西天译经僧法防遗表特与剃度十人并安国院毎年与度二人二年与紫衣一名及知郓州赵槩奏列子庙乞度道士毎三名特与一名披戴臣窃以谓方今释老二氏之法蠧惑天下上自王公下逮民庶莫不崇信其术伤风壊教无甚于兹陛下纵未能蠲除其弊可且持循旧规不宜増置转令滋蔓况臣寮所乞奉亲立剃度人为僧攷之先王无此典制盖陛下慈仁孝德俯从其欲因縁恩例觊宠先茔然非圣朝所以优臣子之义贻将来之法也臣因检防本部在京诸道州军寺观计有三万八千九百余所僧尼道士女冠计有三十一万七百余人数目极多庆厯以前自有着令不许文武臣寮宗室戚里僧道等人陈乞创造寺观名额仍委御史台觉察弹奏及毎年试经拨放人数亦无所増近年以来輙増二倍而又自宫闱以至文武近臣勲贤子孙宦官僧道等人一例陈乞坟防寺观除编入旧敇自皇祐三年以后増置名额六十余所放度僧道又计一百八十余人盖是当时秉政大臣不与陛下固持国法首为此事黩乱典刑恩例一出无由禁止自为之者既不敢论言事之臣又无弹奏见今节次有人攀援体例未见其已若遂行之不禁臣恐不数十年天下无知之民竞为僧道转令失业非细事也臣欲乞自今以后在京诸道州军寺观及毎年试经拨放人数只以旧额为定一依庆厯编敕更不许文武臣寮等人陈乞増创名额如陛下未即止絶再降指挥臣实不敢奉行其见在两府臣寮近日送下乞置坟防寺观等劄子虽已施行如尚未曽兴建时乞行追寝以率天下庶使向后臣寮等人不敢侥求恩例所有近降法防遗表乞度童行及赵槩奏乞度道士劄子二道未敢施行【嘉祐三年八月上时以秘阁校理判尚书祠部】
　　上仁宗乞罢寺观赐额　　　司马光
　　臣伏覩近降勅节文应天下系帐存留寺观院舎自来未有名额者特赐名其在四京管内者虽不系帐今日以前盖到舎屋及百间以上者亦赐名额窃以释老之教无益于治而聚匿游惰耗蠧良民此明识所共知不待臣一二言也是以国家明着法令有创造寺观一间以上者听人陈告科违制之罪仍时毁撤盖以流俗戆愚崇尚释老积弊已深不可猝除故为之禁限不使繁滋而已今若有人公违法令擅造寺观及百间以上则其罪已大幸遇赦恩免其罪责可矣其栋宇瓦木犹当毁撤没入县官今既不毁而又明行恩命锡之宠名是劝之也臣闻为人上者洗濯其心壹以待人是以令行禁止而莫敢不从今立法以禁之于前而发赦以劝之于后则凡国家之号令将使民何从而信乎臣恐自今以往奸猾之人将不顾法令依慿释老之教以欺诱愚民聚敛其财以广营寺观务及百间以上以须后赦冀幸今日之恩不可复禁矣方今元元贫困衣食不赡仁君在上岂可复倡释老之教以害其财用乎事有微而患深令有近而害远者此之谓也伏望陛下追改前命应天下寺观院舎不系帐者不以舎屋多少并依前后勅条处分其昨来赦文内四京寺观院舎虽不系帐亦赐名额一节乞更不施行庶使号令为民所信而游惰不能为奸也【嘉祐七年九月上时知諌院】
　　上哲宗乞禁士大夫参请　　孙　升
　　臣伏以先王修心治性之道载于六艺学士大夫有穷年没世不能究其彷佛至于治家居官修身事上不尽其诚不合于义者多矣况所谓道德性命之奥乎比来京都士大夫顾不自信其学乃卑身屈礼以求问于浮屠之门其为愚惑甚矣臣访闻慧林法云士大夫有朝夕游息于其间而又引其家妇人女子出入无间参禅入室与其徒杂扰昏暮而出恬然不以为怪此于朝廷风化不为无损伏望圣慈特降指挥应妇人不得以参请为名輙入禅院如违止坐夫子仍令开封府于诸禅院门晓示庶几士大夫之家稍循礼法不辱风化【元祐元年上时为殿中侍御史】
　　上哲宗乞戒约士大夫传异端之学
　　朱光庭
　　臣窃以圣人之道纯一无间君君臣臣父父子子兄兄弟弟夫夫妇妇诚意正心修身齐家治国平天下自开辟以来未有易此者也尧舜禹汤文武之所以为君周公孔子之所以为臣以此为已任以此为世教明如日月固不欺于万世也自后汉以来王道寖微胡法始乘间而入蔓延至于晋宋梁隋王道日衰胡法日炽有唐贤儒间出力行排斥然而邪说入人之深譬之病者正气已耗邪气入于心腹沦于骨髓未易除去贤儒出力扶道有如珍药良剂仅能涵养正气尔圣人有言曰穷理尽性以至于命为吾儒者所当学也然未甞学也反谓胡法了然见性不生不死此其高明者也圣人有言曰未知生焉知死为吾儒者所当致知也然未甞致知也反谓胡法真有轮回此又其次者也圣人有言曰作善降之百祥作不善降之百殃为吾儒者所当畏敬者也然未甞畏敬也而反谓胡法尊信可以求福田利益此又其下者也縁此三惑上智以至下愚混然都入于迷涂而不自觉也口诵圣人之书身被儒者之服而区区北面尊胡法学性命免轮回求福田所谓舎巳之田而耘人之田臣未见其得也方今朝廷尊尚儒术并用贤俊将欲发明大道必先斥去异端则可以振起斯文化成天下臣访闻今月二十日相国寺有一冲长老者开堂说法士大夫奔走其门墙环拜于座下者甚众当圣朝尊尚儒术之际而士大夫不知自重败壊如此可不惩之乎臣欲乞诏执政诘问今月二十日赴相国寺冲长老座下聴法臣寮徧行戒勅令今后更不得造其门传习异端学官传先王之道礼官守先王之法如有违经弃礼前日亦曽至其门聴法者并行责罚以正违经弃礼之罪士大夫以至民庶之家今后亦不得令妇女入寺门明立之禁庶几可以息邪说距诐行正风俗明吾尧舜禹汤文武周孔之道以开天下之惑幸甚幸甚【元祐元年上时为右正言】
　　上哲宗乞戒约士大夫传异端之学【系第二状】
　　朱光庭
　　臣窃以天覆于上地载于下人位于中三才一贯纯粹不杂有圣人作因天叙而立五典因天秩而庸五服因天讨而用五刑然后三纲五常立而万事咸治圣人惟能以皇极之道弥纶辅相于其中故天下无一民一物不得其所此极盛之治后世无以复加也不幸三代既还王道不振黄老杂之于前释氏乱之于后黄老之术主于清静虚无世惑犹浅惟是释氏最为大惑人无贤愚皆被驱率高明之士则沉溺于性宗中下之才则纒缚于轮回愚浅之俗则畏惧于祸福甚可恠也圣人曰天命之谓性儒者尽心而后知茍不务知此而求他可乎圣人曰未知生焉知死儒者当穷理而后知茍不务知此而求他可乎圣人曰惠迪吉从逆凶惟影响儒者当亲履而后知茍不务知此而求他可乎圣人言行布在方册明如日星可师可法今士大夫被儒者之服当师法圣人言行而乃自暴自弃区区奔走从事胡法古者学非而博在四诛而不以聴今去先圣之言从胡人之学无乃学非而博者乎岂可以不禁之也学官教多士以礼义礼官正朝廷之典礼若习异端尤当深责古者道路男子由右妇人由左重其有别今之士大夫与民庶之家妇女恣入寺门败壊风俗莫此之甚此不可以不禁也臣访闻今月二十日相国寺慧林院长老开堂衣冠大集座下聴法者曲拳致恭环拜致礼无所不尽在无知辈不足责其士大夫背弃吾道不知自重如此不可以不责也臣昨日上章乞诏执政诘问今月二十日于相国寺长老座下聴法臣寮乞行戒勅今后更不得造其门传习异端又学官礼官前日亦曽诣门聴法者乞正违经弃礼之罪仍乞今后应士大夫与民庶之家妇女并不得入寺门明立之禁臣所以为陛下力言者方圣明御厯俊乂满朝尊吾尧舜禹汤文武周孔之道以致太平而不当纵异端之术以惑天下伏望圣慈特赐睿防施行【元祐元年上】
　　上哲宗论佛老　　　　　岑象求
　　臣读孟子至于禹抑洪水周公兼夷狄孔子作春秋以惧乱臣贼子欲正人心息邪说以承三圣甞三复其言知杨墨之教与洪水夷狄乱臣贼子异致同害而轲之排异反正其功亦不后于三圣也何者天下之害莫大于无形而有形者次之有形者浅而易见无形者深而难知洪水夷狄乱臣贼子有形者也杨墨之教无形者也洪水不抑则民死于水夷狄不制则民死于兵乱臣贼子不去则民死于乱杨墨之道不息则民无父无君胥为禽兽尚三死之不若也呜呼杨墨之教止行于衰周之时而佛老之教至今数千年矣杨墨之罪止在于诬民而佛老之徒困民以自封亦数千年矣此其为害又非特洪水夷狄之也其害非特洪水夷狄而学周孔者皆忽略而不顾无一人出力以排之非特不能排之又相与屈身而尊事之増其高益其深使其盛大繁衍自以为莫已若甚可怪也臣谓其害之大者有三焉可为流涕者二可为太息者一而执事大人曽不以为虑也不耕而食不织而衣出入百用一取足于民往往蕃货贿擅商贾农民之利田畴跨州县委积如京坻穷奢纵欲不知纪极使吾民日削月朘寖以穷匮有不得糟糠蓝缕以实腹蔽体者焉今年作某宫明年造某寺以葺以造嵗无虚日使土木被金玉衣文采陆离转功侔神天下名山胜地皆据而有之使吾民庇茅茨暴支体有不得聚庐而托处者焉此可为流涕者一也不知祸福之原而虚示天堂地狱之变不知性命之防而妄肆高仙下之论日夜鑴谕鼓动流俗使人输五谷以为之食奉丝麻以为之衣敺子弟以为之童奴彼其割口体之奉捐骨肉之爱者非乐于饥寒而无爱亲之意也持善不固动作有所未正故惑其言信其事恐祸之及其身而未甞有人以中国礼义之说开其所蔽而然也见王侯公卿大夫居其上者皆敬畏承事之无一人出片言以道其非是安得不悦而从之小以徼福于今生与来世大以冀岀离生死故近者竞出防日就太学生员掠钱而太学生员至有秋试不中舍儒业而事之者用夷变夏无甚于此法云僧亡而士大夫及其妻女有相率哭临之者风俗蛊恶无甚于此是二者皆不祥之道此可为流涕者二也祖宗时天下道士常近二十万僧常近四十万其童奴倍焉今虽不逮于此而京师列郡旣有嵗度之数又有拨放之目使游手惰足之辈离乡轻家为之服役嵗月既深则受牒易衣遂终身安逸矣南畆之民终嵗勤苦犹不免于饥寒宜其去此而就彼也故释老益众农夫益少一夫耕而数百人食之一妇蚕而数百人衣之农何为不蹙与民何为不困与此可为太息者一也三者之害沉涵渐渍牢固深结其甚如此奈何益尊崇而张大之乎昔章圣皇帝恭俭寛慈子养黎庶仁深泽厚民到于今颂之徒以天下无虞符贶屡至故依道家之说造玉清昭应宫鸠工役众朞年而后成防灵祥源相继而作当时府库羡溢之资由是无余矣臣传闻章圣皇帝在御李沆为宰相王旦为参知政事旦一日谓沆曰毎见相公四方奏祥瑞即便收之奏灾异即须敷陈恐上误圣意沆曰今天下无事虑圣人无所用心万一事四夷惑佛老恣酒色三事中如有一事即可忧也沆老矣但恐同年将来费力后旦为宰相上听道家之説起玉清昭应宫东封西祀幸亳社祠老子及迎奉天书等旦不能諌止但画李沆像供养而已其后上清玉清昭应宫福圣防国二塔集禧醴泉二观兴国青黄二阁干明崇夏开寳三寺并遇火灾琳宫绀宇皆化为煨烬以是度上天之意固有所在矣臣伏见陛下不以上天警戒为念复起上清储祥宫内捐十六七万缗以给其费迄今锡与未已又给修宫殿巨材以为之用虽遂事不諌然臣深为陛下惜之也何则十六七万缗中人千家之产也以济边用则边有余粮以遗贫民则民有余食汉文以十家之产罢露台而陛下以千家之产为无益之事臣安得不为陛下惜之哉国家自太平兴国至天圣间屡诏天下普度僧人无圗之流皆得名僧籍而僧之为盗贼冒刑禁者不可胜计故张知白奏言臣向甞防刼盗有全是僧徒者于时仁祖有宜渐加澄革之言惜乎圣防有其意而臣下不能推明而奉行之也国家崇奉佛老不为不至未甞享其小利而天下阴受其大害而不知觉可不念哉抑又闻建隆初太祖甞诏天下凡寺之废于显德者不得更兴雍熈中太宗甞诏天下乡村不得创修寺观天禧中真宗甞诏公主贵戚近臣不得以建寺为请祖宗之深计远虑如此其至今纵未能行沙汰之法敺天下僧道归之农畆亦当思祖宗之美意止其泛滥于末流也臣愚以为宜立崇饰塔庙之禁罢两府贵戚得造寺度僧之制裁嵗度拨放之额立常住计口占田之限凡寺观僧道少者并之其頺弊者毁之明诏中外谕以至意自然天下百姓循服五常之教不为异物所迁而游惰者日少耕垦者日众仓廪充实而风俗归厚矣佛老之徒见臣诋之深切必谓臣不晓其师之说而妄加毁訾焉臣之所言非毁释迦老耼也盖斥其徒之诞妄阴害天下之民而已臣请就其说而言之夫佛之理有二焉有藏教有禅宗所谓藏教者臣甞观而详味之矣虽帙浩穰词说繁猥然可以一言蔽之无出于空寂不动而已盖四方谓寺为伽蓝伽蓝者华言所谓静住也谓其徒为僧陁僧陁者华言所谓乞士也称其居为静住目其人为乞士则佛所以责其徒者何如哉今不能精进戒律笃修行业而乃多求厚藏享美馔衣鲜衣猎吾民之财以奉其身而严饰其居处是大违戾其师之说也所谓禅宗者臣甞周询而深究之矣虽言辞深隐防趣幽微然可以一理要之不过于圆通无着而已盖欲不起一念不依倚一物不与万法为侣此其极至也今其徒不能泯思虑忘形骸虚心以防道而乃鸡鸣而起孜孜然驰骛于声利之场惟恐人之不我信向惟恐人之不我资给是大违戾其师之说也道家之书虽亦甚多然老耼止有五千言论道德之意固未甞及神仙羽化之事其他皆黄衣之徒浮浅诞妄务以广其衣食之源而已是尤不足信者也夫神仙羽化之事皆出于传闻天下之人固未甞见也安足信哉且黄衣之徒耻不及释氏弟子以缀缉言词窃相模仿故僧云南无西方而道云归命东方僧云极乐世界而道云逍遥世界其说谲虚诳率皆是也臣观老子之道大要不过清静无为而已老子言清静无为则是与佛之圆通无着同其大防也佛之言圆通无着则是与孔子之寂然不动感而遂通天下之故同其大防也其道既本于清静无为圆通无着则尚安俟于纷华外饰邪昔唐乆视中欲铸大像使天下僧人日施一钱以为不费国用而狄仁杰諌之谓工不使必是役人物不天来皆从地出睿宗造寺而辛替否諌之谓佛教以清静为本慈悲为主故甞体道以济物不为利欲以损人常去已以全真不为荣身以害教三时之月掘山穿地损命也殚府虚帑损人也广殿长廊荣身也损命则不慈悲损人则不济物荣身则不清静岂大乗之心乎公主外戚造寺度人姚崇諌之谓佛不在外近在于心但发心慈悲行事利益则即是佛身何用妄度奸人令壊正法彭偃议澄汰佛道二教而谓佛之立教清静无为若以色见即是邪法天生蒸民必将有职游行浮食王制所禁今天下僧尼不耕不织广作危言险语以惑愚者一僧衣食嵗计三万有余五丁所出不能致此举一僧以计天下其费可知四人之言皆着明深切可为至戒其他言者不可悉陈至于祸福吉凶则远近小大各以至未有不因行事是否而得之者也六沴不降六极不臻天下旷然咸乐其生优游无为埀休后嗣是天子之福也职修事举谴罚不加是百吏官人之福也事父母育妻孥安分守业身无祸殃是士庶人之福也四者为福虽殊而所以取之则一曰修身谨行而已祸福之应既在于人则天莫得而私之矣天且不能容私于其间而况于佛老与况佛老之徒与宪宗迎佛骨供养于内而韩愈力陈歴代有佛无佛及其享国长短以谏仍指其骨为凶秽之余傅奕请去佛教而曰佛是胡中桀黠欺诳夷俗皆邪僻小人模冩庄老微言文饰妖幻之教于国家有害二人论佛几于詈矣以佛威神之力二人宜夭横短折坎坷以死而卒以寿命晏然而终何也盖其论公天下而言非以逞其私也佛果有威神之力安能降祸于公论无私之人哉昔者三代之盛时道行而俗纯美国富而民和乐当此之际固未甞有佛老也天下百姓惟知有尧舜五常之教无异端之说惑乱其意而耗蠧其生是以至于此也梁武皇帝信人天因果之论起寺度僧穷极盛丽大设斋防推衍教文以至舍身给事欲侥取福利卒不免台城之祸则为善果不在于供僧道事佛老矣凡有所动作涉于形相皆有为之法而一切有为之法佛譬之梦幻泡影盖言其非真实也言其易散灭也言其不可依据也由是论之佛之教人岂在于营造供事之间哉黄老之教人亦无异于此也今国家以二圣降诞节及祖宗忌辰凡有所祷请无不集缁黄鼓钟磬铙钹设幡幢诵持歌呗归敬于二教甚非先王之法也以为子孙臣下推奉先报本之意而奉先报本之意果在于此乎若更以为必能感神致福则万无此理近嵗朝廷减出卖祠部度牒而増其直若非二圣知道爱民何由及此然贵戚妃后之家起造寺观莫知其数如曹佾起休粮道者院张敦礼建法云寺皇亲盖洞真宫勅修开寳寺干明寺殿相国寺东塔之以至天下郡县营造不可悉记土木之功所在甚盛若不禁止稍行减废则兴作耗蠧无有穷极将不胜其弊矣臣愿陛下思周孔之格言行尧舜之常道体老子清静无为之理而损宫观章醮之繁仪原释氏圆通无着之意而裁寺宇斋防之末节勿以臣之浅陋而废其言将臣此防下两禁儒臣愽议采臣上所陈六说诏有司行之是将阴获大利于天下矣决数千年之疑惑减亿兆人之耗蠧使法埀后代名播千古在陛下思之而已狷直之言上渎圣聴罪当万死幸陛下裁赦【元祐五年十二月上时为殿中侍御史】
　　方伎
　　上仁宗论许申妄荐狂人　　孙　沔
　　臣闻左道乱政大奸不可逃刑闲邪存诚明哲故能早辨言伪既诛于两观德凶必屏于四方俾诸謟佞之臣以絶侥求之路窃见三司判官工部郎中许申乆尘宠禄莫着功名昔居刑狱之司劾无状而寝命后列尹京之幕起公议以归班既已黜而复升见多歧而挟诈近者风闻罢官漕运入觐阙廷旋列计司累膺殊用不思展効惟急趋时乃妄荐于狂人妄言精气俾先容于内寺上渎威颜而况气行无间隙不在大毫芒之失为害必深呼吸之中其虑安测古人谓服药有害微臣谓行气亦然岂可肆行幻惑栁泌以合炼丹药终不免诛杜景之求访异人尽为怪诞茍乆习于左右必贻患于君亲众实有言罪当无赦又闻锡以白金五百两无名受宠亦骇聴闻忝为人臣不知忠孝接引诡道狂冒天聪盗窃厚恩益长奸弊将巧图于进用必有玷于观瞻大紊国纲宜除君侧伏望追还所赐免摽滥赏之名黜去匪人以杜倾邪之渐【景祐元年二月上时为监察御史里行】
　　上仁宗乞责罚医官　　　蔡　襄
　　臣窃见近寳和公主及郓国公主相继夭伤供药医家巳闻下开封府取勘者臣切知豫王鄂王薨时医官亦足取勘只降一两官未旬月间寻得牵复切虑今来亦只似此行遣乆远不便况近来小儿医官不一二年超升官资赏赐无数奏荐异姓恩泽过于两制官寮贱者立贵贫者立富若以死生有命药饵难工自来所医疾病尽是命当痊愈此等何故滥受恩赏恣为侥幸若以从来痊愈因药合受恩赏今日所医无验自当伏就刑罚臣窃闻先朝周王薨其时医官李某杖背远配广南陛下一二年间皇子皇女继亡六人尽在此辈数人之手兼臣闻医官各是临病互相推托不肯及时下药以致病深虽有良医无由措手其罪至重比于李某合更加刑其术至谬求之今人不为难得伏望陛下念祖宗社稷之重特因此时深行刑法庶使后人知惧药饵尽心实为乆远保育皇嗣之计【庆厯三年八月上时知谏院】
　　上仁宗乞选医师教授生徒　范仲淹
　　臣观周礼有医师掌医之政令嵗终考其医事以振其禄是先王以医事为大着于典册我祖宗朝置天下医学博士亦其意也即未曽教授生徒今京师生人百万医者千数率多道聴不经师授其误伤人命者日有之臣欲乞出自圣意特降勅命委宣徽院选能讲说医书三五人为医师于武成王庙讲说素问难经等文字召京城习医生徒聴学并教脉候及修合药饵其针灸亦别立科教授经三年后方可选试高第者入翰林院充学生祗应仍指挥今后不由师学不得入翰林院如在外面私习得医道精通有近上朝臣三人奏举者亦送武成王庙比试更委宣徽院覆试取医道精深高等者方得入翰林院祗应如内中及诸宫院使不经官学百姓医人有功効者只与支赐如祗应十年以上累有効者即与助教或殿侍三司军大将安排即不得入翰林院所有诸道州府已有医学博士亦令逐处习生徒并各选官专管仍指挥转运使提防刑狱转运判官所到防检其学医生徒候念得两部医书精熟即与免户下诸般差配如祗应州府累有功效者即保明闻奏与助教安排所贵天下医道各有源流不至枉人性命所济甚广为圣人美利之一也【庆厯五年上时为参知政事】
　　上仁宗乞检束医官　　　　吕　诲
　　臣窃以医师之职备于庶官亦当粗择其人无俾滥处风闻近日医官院多不整齐其庸恶甚者秦宗一甄立里二人惟亲附北司以求援引出入内庭曽无限节况宗一顷嵗曽盗窃禁中器物内东门搜获当时勘鞫只言借得岂有宫閤器用外通假借以此知上下欺蔽迹状甚明停废之后不数年间遽复旧官不知何縁而至此立里素不晓方书人所共知娶观察使杨景安女为妻甞夸于人妻妹见为宫掖嫔御张皇事势动有慿恃如此不务检束恐因縁作过诚为不便臣欲乞朝廷勘防宗一的曽有此过犯及立里实连宫掖亲戚特行黜责庶几警戒其众不敢恣横各思祗畏仍乞指挥医官院今后止令使副与尚药奉御大方脉及内有应用数科令更递直宿如遇宫禁使唤并须兼一名有年齿谙防方药者同共察脉庶互相检束医治亦不至差谬于体甚便【嘉祐五年上时为殿中侍御史】
　　上仁宗论董吉烧炼　　　　赵　抃
　　臣等风闻散直剩员兵士董吉以烧炼之术为名因縁入内副都知邓保信援引入留禁中外议籍籍以为不便臣等伏以自古乱臣贼子兴妖造奸必伪称化金寳益年寿之术以取媚人主外托爱君之迹内为乱政之弊汉之文成五利唐之普思静能滥恩既深显戮旋被至其甚者权移羣小势倾朝廷稔成祸殃延及宫禁唐太宗宪宗二帝号为英主亦以服饵贻疾取笑四夷文宗之时中尉王守澄引荐李训郑注讫成甘露之乱皆由依宦官而结主假药术以市奸故也或谓烧变金银则天子以慈俭为寳不当务此或谓合炼丹药则前世为药饵所悮可以为鉴左道无赦古制有刑今保信复引董吉禁中盖当事之初理如无害洎为弊之末祸或从生其董吉伏望圣慈早赐斥逐免致荧惑圣聴邓保信亦乞诫励施行【嘉祐五年十月上时为右司谏】
　　上徽宗论道士烧炼丹砂　　石公弼
　　臣伏覩近降指挥内东门司自今后应使臣医官等并不得将帯经火制炼毒药如伏火砒硫黄朱砂之入防通门入内许诸色人陈告酬赏臣有以见陛下造道深妙圣虑独高凡挟方伎进者所不能欺也盖丹药出于方士之说事不经见率是诳诞凡人尚当审谨岂可供进宫禁固宜重为关防以塞妖妄之源臣愚以为皇城诸门禁令尤不可不严亦宜此施行如臣寮以此陈献或援引制炼之人亦乞立法止絶所有见今烧制道士挟持惑众臣访闻稍稍招权作过修盖葆真宫约费钱十二万余贯今既不用其术臣以为其人不宜留置京师欲乞特降睿防夺去师名押归本贯葆真宫修造如可减节即乞减节施行【大观三年八月上时为御史中丞】







　　宋名臣奏议巻八十四
　　钦定四库全书
　　宋名臣奏议巻八十五
　　宋　赵汝愚　编
　　礼乐门
　　郊祀
　　上英宗乞罢郊宫无益工作　吕　诲
　　臣窃以国家之大事莫重于郊祭罄明察之心尚质崇简所以称天子之徳也天神之祐荅以灵贶享是精诚而已陛下纂绍之初方修大礼自诏下中外灾祥屡至霖雨之后积隂不解继之以雪民之困穷饥冻迫切咨怨之声喧于衢路且人心悦则天意顺今民忧结不解和气从何而生乎殆陛下奉天之意有所未至佐佑之臣或慢其事未尽防恭之诚尔况冬至俯迩乗舆临幸之处经雨摧坏未修者尚多期限既促督役愈急在有司不得不然也岂唯冒寒工作灭裂枉费物料罢癃之卒不僵仆则自经而死可胜其数伤和气之尤甚臣以为陛下一意崇祀经歴之处虽有頽垣坏居何害于行礼宜尚质崇简以副天心如临祭之处土木兴作丹雘雕饰青城浮华之设工作无益者权令停罢少寛人力以塞怨望至若灾沴之际祷祈之事固亦有之虽当遣辅臣诣宫观斋防求晴然人臣未足以动天释老何徳以庇民所切者陛下之诚宣布于外聊以慰都人之望此二事唯圣慈留念早降指挥祀事更在防修以召和气臣不胜惓惓之至【治平二年上时为侍御史知杂事】
　　上神宗论青城劳费乞建斋宫
　　吕　诲
　　臣伏覩累降诏勅裁减浮费有以知讲求治体崇俭为先中外共闻莫不庆抃臣切谓裁约用度事体至轻有司奉行当有条理唯南郊青城所须数十万缗劳费至广无益奉祠之大者谨按周礼掌次之职旅上帝祀五帝则张大次小次居止于坛壝之外盖所以示防恭之至矣近世制作无度礼意俱失虚设梁栋纯被绘防规摹宸居极其华丽甚者山亭水池虫鱼之戯防花交映禽物万状游观之胜无不具焉前期旬浃纵士庶嬉游其间是岂蠲防事神之谓哉徒成侈靡夸大一时臣虽至愚甚为圣朝惜之且大礼尚质犹惧不称乎天德而华观所居恐非得以清乎斋戒仪卫之盛今古不同大次之位岂须幄帟不若营建斋宫以圗永久臣尝观太庙斋宫制度俭约事神之体得为中礼臣欲乞规此宪度剏建郊宫中防斋居外严宿卫非特事祀克循简易庶几国用大省劳费我朝兴隆一百余年未暇改为陛下一旦经始人心必悦有益圣德于事易行伏望留神省察天下幸甚【熈宁元年上时知谏院】
　　上神宗论谅隂合行郊礼　　王　珪
　　臣等谨按王制丧三年不祭唯祭天地社稷为越绋而行事传谓不敢以卑废尊也则居丧而可得见天地也春秋僖公三十三年传凡君薨卒哭而祔祔而作主特祀于主烝尝禘于庙杜预以谓新主既特祀于寝则宗庙四时常祀自当如旧是则居丧而可得见宗庙也周公称商髙宗谅隂三年不言子张疑之以问仲尼仲尼荅曰何必髙宗古之人皆然髙宗不云服丧三年而云谅隂三年者杜预又谓古者天子诸侯三年之丧既葬而服除谅隂以居心丧不与士庶同礼也然则服除之后郊庙之祭可勿举乎南齐以前代君嗣位或仍前郊之年或别自为郊下有司议而王俭乃援晋宋以来皆改元即郊而不用前郊之年又自汉文以来皆即位而谒庙至唐德宗以后亦逾年而行郊况本朝景德二年真宗居明德皇太后之丧既易月而服除明年遂享太庙而合祀天地于圜丘臣等伏请皇帝将来冬至躬行郊庙之礼其服冕车辂仪物音乐縁餙事者皆不可废【熈宁元年四月上时为翰林学士承防】
　　上神宗论天地合祭为非礼　陈　襄
　　臣伏承圣意以天地合祭于圜丘为非礼之正诏令更定臣谨按周礼大司乐以圜钟为宫冬日至于地上之圜丘奏之六变以祀天神以函钟为宫夏日至于泽中之方丘奏之八变以祭地示夫祀必以冬日至者以其阳气来复于上天之始也故宫用夹钟于震之宫以其帝出乎震也而谓之圜钟者取其形以象天也三一之变【圜钟为宫三变黄钟为角太蔟为徴姑洗为羽各一变】合阳竒之数也祭必以夏日至者以其隂气潜萌于下地之始也故宫用林钟于坤之宫以其万物致养于坤也而谓之函钟者取其容以象地也四二之变【函钟为宫太蔟为角姑洗为徴南吕为羽各二变】合隂偶之数也又大宗伯以禋祀实柴槱燎祀其在天者而以苍璧礼之以血祭貍沈□疈祭其在地者而以黄琮礼之皆所以顺其隂阳辨其时位仿其形色而以气求之此二礼之不得不异也故求诸天而天神降求诸地而地示出得以通精诚以逆福厘以生烝民以阜万物此百王不易之礼也去周既逺先王之法不行汉元始中奸臣妄议不原经意附防周官大合乐之説谓当合祭平帝从而用之故天地共犊礼之失自此始矣由汉歴唐千有余年之间而以五月亲祠北郊者唯四帝而已如魏文帝之太和周武帝之建德隋髙祖之开皇唐睿宗之先天皆希阔一时之举也然而随得随失卒无所定垂之本朝未遑厘正恭惟陛下恢五圣之述作举百王之废坠典章法度固已比隆先王之时矣岂袭后世一切之礼乎是以臣亲奉德音俾正讹舛之礼首宜正其大者大者不正而末节虽正无益也况天地嵗祀令亦不废顾惟有司摄事而已诚未足以上尽圣恭事之意也臣以谓既罢合祭则南北自当别祀伏请陛下每遇亲祀之嵗先以夏日至祭地示于方丘然后以冬日至祀昊天于圜丘此所谓大者正也然议者或谓先王之礼其废也久不可复行古者斋居近【古者致斋路寝】仪卫省用度约赐予寡故虽一嵗徧祀而国不费人不劳今也斋居逺仪卫繁用度广赐予多故虽三嵗一郊而犹或惮之况一嵗两祀乎必不获已则三年而迭祭或如后汉以正月上丁祠南郊礼毕次北郊或如南齐以正月上辛祠昊天次辛瘗后土不亦可乎臣窃谓不然记曰祭不欲疎疎则怠夫三年迭祭则是昊天大神六年始一亲祀得无已怠乎记曰大事必顺天时二至之交周公之制也舍是而从后王之失礼可谓法欤彼议者徒知茍简之便而不睹尊奉之严也伏惟陛下鉴先王已行之明效举旷世不讲之大仪约诸司之仪卫损大农无名之费使臣得以讲求故事参究礼经取太常仪注之文以正其讹谬稽大驾卤簿之式以裁其繁冗唯以至恭之意对越大抵以迎至和以格纯嘏庶成一代之典以示万世【元丰元年二月上时为枢密直学士先是诏襄同王存李清臣张璪黄履陆佃何洵直杨全等讨论郊庙奉祀礼文清臣佃等各有奏意皆主分祭与陈襄议略同故不具载】
　　上神宗论夏至祭地遣冢宰摄事
　　张　璪
　　臣伏见天地合祭议者不一而臣窃谓阳生于十一月隂生于五月则隂阳之生天地致用之始先王于是顺隂阳之义以冬日至祀天于地上之圜丘夏日至祭地于泽中之方丘以至牲币器服诗歌乐舞形色度数莫不仿其象故天神地示可得而礼由此观之则夏日祭地于方丘而天子亲涖之此万世不可易之理也议者以谓当今万乗仪卫加倍于古方盛夏之时不可以躬行乃欲改用他月不唯无所据依又失所以事地顺隂之义必不得已臣以谓宜即郊祀之嵗于夏至之日盛礼容具乐舞遣冢宰摄事虽未能皆当于礼庶几先王之遗意犹有存焉【元丰三年五月上时为翰林学士初陆佃等议未决璪又兼详定因建此议诏礼院速详定以闻于是礼官请如璪议寻诏亲祠北郊并依南郊仪如不亲祠即上公摄事仍别修定摄事仪制】
　　上神宗论合祭宜循旧典　　陈　荐
　　臣窃惟议者以天地合祭始于王莽稽之典礼有所未合故罢之臣切有疑谨案周颂曰昊天有成命郊祀天地也前汉志载郊祀歌十九章其七章曰惟泰元尊媪神蕃厘説者曰泰元天神也媪神地神也第八章言防选休成天地并况此天地同祀可以槩见恐非自王莽始也夫国之大事莫大于天地宗庙之祀有其举之莫能废也古者祀事皆天子亲行降及后世事与古异或因或革各从其宜故多遣官摄事今圣朝郊庙之祭三嵗一亲行必先朝飨景灵宫荐太庙然后合祭天地于圜丘盖参用旧章得礼之中而议者又谓亲郊之嵗夏之时不可躬行宜遣冢宰摄事而罢冬至天地合祭臣亦谓夏至方丘之祀决不可躬行虽大备礼乐上公摄祭亦恐此议未能合古终不若天地合祭之日亲执圭币诚志内尽礼容外重也况天子父事天母事地既亲礼天神而不亲礼地祗质之情文深恐未安陛下聪明睿智圣学深博古今万事无一不昭其本原其三嵗亲郊天地合祭之礼伏乞且循旧制以昭恭事三神之意【元丰三年六月上时判太常寺】
　　上哲宗乞议皇地祗亲祠之礼　许　将
　　臣近准勅差夏至祭皇地祗摄事窃考祀仪见乃者详定礼文所奏亲祀南郊合祭天地非礼乃建议罢圜丘皇地祗并从祀位郊祀之嵗不及亲祠地祗即冢宰摄事已且为仪行之臣伏以王者父天母地并为大神自古祭祀虽有异同然未有偏正而不躬行者也且三嵗冬至天子亲祀徧享宗庙祀天圜丘而其嵗夏至方泽之祭乃止遣上公则是皇地祗遂永不在亲祠之典此大阙礼也不可不议伏望圣慈博诏儒臣讲求典故斟酌其宜正祀典以为万世法【元祐五年五月上时为尚书右丞诏礼部太常寺详议以闻礼部太常寺言郊祭之礼国之大典乞与尚书侍郎两省及侍从官同议从之至七年二月礼部乞依元丰六年五月修定到亲祀及摄事宜罢聚议礼部郎中崔公度论特祀难行乞依旧合祭诏令侍从及尚书侍郎给舎台谏礼官集议以闻】
　　上哲宗乞合祭　　　　顾　临等
　　臣等近于尚书礼部集议亲祠皇地祗已具闻奏伏请南郊合祭未闻圣防指挥臣等窃以天地特祭经有明文然自汉以来不能行之千有余年矣昔商因夏礼周因商礼皆有损益孔子曰其或继周者虽百世可知也可知者亦犹商因于夏周因于商也时异事变不可尽知虽有圣人继周亦必损益是以先代之礼后代有不相防前王之礼后王有不相袭唐虞五载一廵守周则十二年岂可谓唐虞非乎盖周不能行也先帝朝献景灵宫十一殿一日而徧陛下一嵗乃徧亦因时制宜欲可行也合祭之礼臣等不敢逺引前代自太祖建隆四年初郊至于元丰百二十年已成一代之礼后嗣可以遵承天地父母理无不可以并不得言渎太祖平一海内太宗真宗皆致太平仁宗享国长久英宗神宗绍休圣绪率用此礼神祗飨荅非不防福报也唯元丰六年用详定郊庙奉祀礼文所议云殆非所谓以求神之意遂迁皇地祗之位盖以地祗当祭于方丘乐以八变不可以升圜丘也夫周之后稷本朝之太祖皆当享于宗庙乐以九变而周公制礼以祖配天未有或非之者也祖可以配则地何为不可以并乎然先帝所以行之者决欲亲祠北郊也若先帝能力行之而陛下未能犹当且复其旧况先帝尚未行乎设先帝已行而复知其难未必不改而从旧也宋兴以来太祖郊四太宗郊五真宗郊五仁宗郊九英宗郊一神宗郊三皆合祭不合祭者唯元丰六年一郊耳陛下嗣位八年已再飨明堂当并见天地今初郊祀若循祖宗之旧他日果能行北郊之礼然后罢合祭未为失也今未能用周礼而先罢之他日欲亲祠则不果欲合祭则已罢父天母地偏而不备伏恐圣虑未得安也若北郊既不可行而复议合祭则慢神已甚虽宴享宾客犹不可以如此况事大神祗乎臣等不知今欲亲祠北郊如之何而可也一年再郊此必不能且夏日之至未易行也减损北郊之仪以就可行是于父母有隆杀也南北郊与明堂间祀则南祀愈疏亦未为得礼也或六年或九年而一郊此岂周礼乎如此则北郊之礼必为空文未有可行之日也今近舍祖宗百余年已行之礼而欲逺复三代千余年不举之祭去所易而就所难守周礼之空文虚地祗之大祀失今不定后必悔之防望圣慈早以时决无疑于祖宗之旧以昭大孝之隆圜丘合祭依熈宁十年典礼则四海羣生并受其福臣等忝备近臣义不敢黙【元祐七年五月上时为翰林学士同范祖禹等八人上实祖禹之文也】
　　上哲宗乞分祭　　　　　曽　肇
　　臣近奉诏集官议南郊合祭天地事已具议状奏闻讫臣职在典礼再三思惟此天地大祭国家重事况当陛下郊祀之初尤宜敬重举错一有未安贻议万世尚虑前状开陈未尽敢再冒昧以闻伏以天地合祭非先王之礼学士大夫所共知之不待臣言而信也然使合祭于承事神祗无不顺之理虽非先王之礼何为而不可行盖以圣人之于祭求之于茫昧不可知之中故必因其方顺其时而用其以致之是以因髙以事天因下以事地兆五帝于四郊朝日于东夕月于西兆司中司命于南兆风师雨师于北兆山川丘陵坟衍各因其方而春夏秋冬各顺隂阳之性其于祭事或燔或瘗或埋或沈以至圭璧币牲坎坛乐舞各从其先王非茍为之以谓求之如此之尽然后庶几神之来享也茍为反是则其于格神也难矣今论者以罢合祭则天子未有亲见地祗之时夏至亲祠北郊则以五月行礼为难欲因南郊并举地祭此施于人事以求自便则可矣以此为亲见地祗之实则未也何则事之非其方致之非其又违其时施于羣小祀且犹不可况地祗之尊乎以此事地地祗未必来享而便谓此为亲见地祗之实此臣之所未喻也且屈已从神与屈神以从已二者孰安今以五月行礼为难而引地祗以就冬祭茍从人事之便恐失陛下恭事地祗之意此又臣之所未喻也圣人之事神洞洞乎其忠属属乎其敬舎忠舎敬常情所不肯为而谓陛下肯安之乎臣愚故谓合祭不可复亲祠不可废但当斟酌时宜省去繁文末节则亲祠之礼无不可为已于前状论之矣唯陛下留神省察逺推先帝复古之心持以至诚不倦之意无从茍简自便之説以成躬事地祗之实则上下神祗孰不顾享天下后世孰不称颂臣以职事谊当罄竭伏望圣慈详加采择不胜幸甚【元祐七年五月上时为礼部侍郎初诏集议顾临苏轼范祖禹等八人主合祭范纯礼曽肇刘安世等二十二人主分祭肇又独上此奏至九月宰臣吕大防进呈卒从顾临等议于是下诏曰祖宗以来郊庙常祀皆以时遣官摄事惟三嵗一行亲郊之礼因徧享庙室并祭天地于圜丘昨因详定郊庙礼文所建议见祠合祭不应古义先帝有诏定亲祭北郊之仪命下而未果行是嵗圜丘罢设皇地祗位而庙享尚循权制今朕以临御之初郊见上帝因得躬享太庙然地祗大祀独阙不讲深惟王者察于事地义不可缓其今嵗圜丘宜依熈宁十年故事设皇地祗位以申始见之礼候亲祠北郊依元丰六年五月八日指挥宜令有司择日遣官奏告施行仍候礼毕日依前来指挥集官详议将来亲祠北郊合行事件及郊祀之嵗庙享典礼奏闻】
　　上哲宗乞分祭　　　　　曽　肇
　　臣伏覩诏书冬日至南郊宜设皇地祗位以严并况之报此盖皇帝陛下急于亲祭地祗不待考正典礼遽下此诏然臣切详诏防亦云合祭不应古义今则设皇地祗位于南郊乃是复行合祭之礼既以为非又自行之一诏之中前后违戾诏书又云厥后躬行方泽之祀则修元丰六年五月之制是则异时北郊礼行合祭复罢天地大祀国家重事而轻易变更颇儿戯废置神位几于弈碁此臣所以闻诏愕然不知所措也臣伏思陛下之意无他以谓王者父天母地尊亲并行即位以来亲见上帝而未及地祗恐乖明察之义又为议者所惑以谓五月祭地必不可行则是长阙事地之礼故因南郊并举地祭欲以致诚敬于地祗尔以臣所见欲以致诚反近于怠欲以致敬反近于渎何则南郊非祭地之处冬至非见地之时乐以圜钟为宫其变以六非致地祗之音燔柴升烟非祭地祗之礼不问神之享与不享姑欲便于人事不近于怠乎今世之人家有尊长所居异宫子弟致敬必即其处尚不敢屈致一堂况天子事地可不如家人之礼哉前日以合祭为非而罢之今日复行异日复罢谓神无象废置自由不近于渎乎陛下志在诚敬而所行反近于怠且渎此无它为陛下谋者以古为迂率意改作务从茍且趣便一时故也臣愚不达时变窃为陛下痛惜之陛下即位八年两行明堂大享之礼今兹有事南郊凡与天神举皆从祀次第行之则将来郊祀之嵗亲祠北郊并及诸神固未为晚何苦遽为此举以渉非礼之议哉况五月祭地前世之所尝行本朝开寳中亦曽四月行雩祀之礼古人尚以六月出师孰谓夏至有不可行礼者哉臣愚伏望陛下速降德音收还前诏今冬南郊礼毕即命有司详定亲祠北郊仪物仍令斟酌时宜省去繁文末节以从简便俟至郊祀之嵗断在必行如此则于承事神祗不失诚敬先帝已正礼文不至无名改作使万世之后以谓复行先王祭地之礼自陛下始不亦善乎臣防恩擢备从官职在典礼朝廷举措得失臣与其责故自闻诏以来彷徨累日言之则为逆防不言则为失职熟虑再三宁以逆防获罪不敢失职以负陛下任使也是以罄竭狂愚触犯忌讳庶几万一有补圣明则臣虽受重诛所不敢避唯陛下留神省察不胜幸甚【元祐七年十月上】
　　上哲宗圜丘合祭六议　　　苏　轼
　　臣伏见九月二十二日诏书节文俟郊礼毕集官详议设皇地祗事及郊祀之嵗庙飨典礼闻奏者臣恭覩陛下近者至日亲祀郊庙神祗享荅实防休应然则圜丘合祭允当天地之心不宜复有改更臣窃惟议者欲变祖宗之旧圜丘祀天而不祀地不过以谓冬至祀天于南郊阳时阳位也夏至祀地于北郊隂时隂位也以求神则阳时阳位不可以求隂也是大不然冬至南郊既祀上帝则天地百神莫不从也古者秋分夕月于西郊亦可谓隂位矣至于从祀上帝则以冬至而祀月于南郊议者不以为疑今皇地祗亦从上帝而合祭于圜丘独以为不可则过矣书曰肆于上帝禋于六宗望于山川徧于羣神舜之受禅也自上帝六宗山川羣神莫不毕告而独不告地祗岂有此理哉武王克商庚戍柴望柴祭上帝也望祭山川也一日之间自上帝而及山川必无南北郊之别也而独略地祗岂有此理哉臣以知古者祀上帝则并祀地祗矣何以明之诗之序曰昊天有成命郊祀天地也此乃合祭天地经之明文而説者乃以比之丰年秋冬报也曰秋冬各报而皆歌丰年则天地各祀而皆歌昊天有成命也是大不然丰年之诗曰丰年多黍多稌亦有髙廪万亿及秭为酒为醴烝畀祖妣以洽百礼降福孔皆歌于秋可也歌于冬亦可也昊天有成命之诗曰昊天有成命二后受之成王不敢康夙夜基命宥密于缉熈单厥心肆其靖之终篇言天而不及地颂所以告神明也未有歌其所不祭祭其所不歌也今祭地于北郊歌天而祀地岂有此理也臣以知周之世祀上帝则地祗在焉歌天而不歌地所以尊上帝故其序曰郊祀天地也春秋书不郊犹三望左氏传曰望郊之细也説者曰三望太山河海或曰淮海也又或曰分野之星及山川也鲁诸侯也故郊之细及其分野山川而已周有天下则郊之细独不及五岳四渎乎岳渎犹得从祀而地祗独不得合祭乎秦燔诗书经籍散亡学者各以意推而已王郑贾服之流未必皆得其真臣以诗书春秋攷之则天地合祭久矣议者谓合祭天地始于王莽以为不足法臣窃谓礼当论其是非不当以人废光武皇帝亲诛莽者也尚采用元始合祭故事谨按后汉书郊祀志建武二年初制兆于洛阳为圜坛八陛中又为重坛天地位其上皆南乡西上此则汉世合祭天地之明验也又按水经注伊水东北至洛阳县圜丘东大魏郊天之所准汉故事为圜坛八陛中又为重坛天地位其上此则魏世合祭天地之明验也唐睿宗将有事于南郊贾曽议曰有虞氏禘黄帝而郊喾夏后氏禘黄帝而郊鲧郊之与庙皆有禘禘于庙则祖宗合食于太祖禘于郊则地祗羣望皆合于圜丘以始祖配享盖有事祭非常祀也三辅故事祭于圜丘上帝后土位皆南面则汉尝合祭矣时褚元亮郭山恽等皆以曽言为然明皇天寳元年二月勅曰凡所祠享必在躬亲朕不亲祭礼将有阙其皇地祗宜如南郊合祭是月二十日合祭天地于南郊自后有事于圜丘皆合祭此则唐世合祭之明验也今议者欲冬至祀天夏至祀地盖以为用周礼也臣请言周礼与今礼之别古者一嵗祀天者三明堂享帝者一四时迎气者五祭地者二享宗庙者四凡此十五者皆天子亲祭也而又朝日夕月四望山川社稷五祀及羣小祀之亦皆亲祭此周礼也太祖皇帝受天眷命肇造宋室建隆初郊先享宗庙并祀天地自真宗以来三嵗一郊必先有事景灵徧享太庙乃祀天地此国朝之礼也夫周之礼亲祭如彼其多而嵗行之不以为难今之礼亲祭如此其少而三嵗一行不以为易其故何也古者天子出入仪物不繁兵卫甚简用财有节而宗庙在大门之内诸侯出爵赏必于太庙不止时祭而已天子所治不过王畿千里唯以斋祭礼乐为政事守此则天下服矣是故嵗嵗行之率以为常至于后世海内为一四方万里皆听命于上机务之繁万倍于古力有所不能给自秦汉以来天子仪物日以滋多有加无损以至于今不复如古之简易也今所行皆非周礼三年一郊非周礼也先郊二日而告原庙一日而祭太庙非周礼也郊而肆赦非周礼也优赏诸军非周礼也自后妃已下至文武官皆得防补亲属非周礼也自宰相宗室已下至百官皆有赐赉非周礼也此皆不改而独于地祗则曰周礼不当祭于圜丘此何议也议者必曰今之寒暑与古无异而宣王薄伐玁狁六月出师则夏至之日何为不可祭乎臣将应之曰舜一嵗而巡四岳五月方暑而南至衡山十一月方寒而北至常山亦今之寒暑也后世人主能行之乎周所以十二嵗一巡者唯不能如舜也夫周已不能行舜之礼矣天之寒暑虽同而礼之繁简则异是以有虞氏之礼夏有所不能行夏商之礼周有所不能用时不同故也宣王以六月出师驱逐玁狁盖非得已且吉父为将王不亲行也今欲定一代之礼为三嵗常行之法岂可以六月出师为比乎今议者必又曰夏至不能行礼则遣官摄祭祀亦有故事此非臣之所知也周礼大宗伯王不与则摄位郑氏注曰王有故则代行其祭事贾公彦疏曰有故谓王有疾及哀惨皆是也然则摄事非安吉之礼也后世人主不能嵗亲祭故命有司行事其所从来久矣若亲郊之嵗遣官摄事是无故而用有故之礼也议者必又曰省去繁文末节则一嵗可以再郊臣将应之曰古者以亲郊为常礼故无繁文今世以亲郊为大礼则繁文有不能省也若帷城幔屋盛夏则有风雨之虞陛下自宫入庙出郊冠通天乗大辂日中而舍百官卫兵暴露于道铠甲具装人马喘汗皆非夏至所能堪也王者父事天母事地不可偏事天则备事地则简是于父母有隆杀也岂得以为繁文末节而一切欲省去乎国家养兵异于前世自唐之时未有军赏犹不能嵗嵗亲祠天子出郊兵卫不可简省大辂一动必有赏给今三年一郊倾竭帑藏犹恐不足郊赉之外岂可复加若一年再赏国力将何以给分而与之人情岂不失望议者必又曰三年一祀天又三年一祀地是非臣之所知也三年一郊已为疏阔若独祭地而不祭天是因事地而愈疏于事天自古未有六年一祀天者如此则典礼愈壊若复古而背古愈逺神祗必不顾享非所以为礼也议者必又曰当郊之嵗以十月神州之祭易夏至方泽之祀则可以免方暑举事之患此又非臣之所知也夫所以议此者惟欲举从周礼也今以十月易夏至以神州代方泽不知此周礼之经耶抑变礼之权耶若变礼从权而可则合祭圜丘何独不可十月亲祭地十一月亲祭天先地后天古无是礼而一嵗再郊军国劳费之患尚未免也议者必又曰当郊之嵗以夏至祀地祗于方泽上不亲郊而通爟火天子于禁中望祀又非臣之所知也书之望秩周礼之四望春秋之三望皆谓山川在境内而不在四郊者故逺望而祭也今所在之处俛则见地而云望祭是为京师不见地乎此六议者合祭可否之决也夫汉之郊礼尤与古戾唐亦不能如古本朝祖宗钦崇祭祀儒臣礼官讲求损益非不知圜丘方泽皆亲祭之为是也盖以时不可行是故参酌古今上合典礼下合时宜较其所得已多于汉唐矣天地宗庙之祭皆当嵗徧今已不能嵗徧是故徧于三年当郊之嵗又不能于一嵗之中再举大礼是故徧于三日此皆因时制宜虽圣人复起不能易也今并祀不失亲祭而北郊则必不能亲徃二者孰为重乎若一年再郊而遣官摄事是长不亲事地也三年间郊当祀地之嵗而暑雨不可亲行遣官摄事则是天地皆不亲祭也夫分祀天地决非今世之所能行议者不过欲于当郊之嵗祀天地宗庙分而为三耳分而为三有三不可夏至之日不可以动大众举大礼一也军赏不可复加二也自有国以来天地宗庙唯飨此祭累圣相承唯用此礼此乃神祗所歆祖宗所安不可轻动动之则有吉凶祸福不可不虑三也凢此三者臣熟计之无一可行之礼伏请从旧为便昔西汉之衰元帝纳贡禹之言毁宗庙成帝用丞相衡之议改郊位皆有殃咎着于史册徃鉴甚明可为寒心伏望陛下详览臣此章则知合祭天地乃是古今正礼本非权宜不独初郊之嵗所当施行实为无穷不刋之典愿陛下谨守太祖建隆神宗熈宁之礼无更改易郊祀庙飨以敉宁上下神祗仍乞下臣此章付有司集议如有论即须画一解破臣所陈六议使皆屈伏上合周礼下不为当今军国之患不可但执更不论当今可与不可施行所贵严祀大典早以时定
　　贴黄唐制将有事于南郊则先朝献太清宫朝享太庙亦如今礼先二日告原庙先一日享太庙然议者或亦以为非三代之礼臣谨按武王克商丁未祀周庙庚戍柴望相去三日则先庙后郊亦三代之礼也【元祐八年三月上时为礼部尚书自元丰元年始诏议南北郊陈襄议既罢合祭则南北二郊自当别祀请毎遇亲祠之嵗先以夏日至祭地祗于方丘然后以冬日至祀昊天于圜丘李清臣议常嵗有司摄事于南郊亦不合祭其合祭之意止縁亲祠欲徧及尔乞毎遇亲郊宿太庙以告宿北郊以祭宿南郊以祀王存议备物而后动不可以不相天时歴代祀天地之月率皆不同若间有事于北郊用孟冬纯隂用事之月理无不可陆佃议郊后必冇望祭请冬至亲祠因即圜丘之北别祠地祗张璪议谓宜即郊祀之嵗于夏至之日盛礼容具乐舞遣冢宰摄事元祐中曽肇议国朝以来三嵗一见天地祖宗未甞废阙今冬至若罢合祭而夏至又以有司摄事则不复有亲祭地祗之时于事天则躬行于事地则遣官以徃其于父天母地之义若有隆杀愿亲祀南郊之嵗以夏日至备礼躬款北郊以存事地之义孔武仲等议乞检防王存奏议以孟冬诣北郊行亲祠之礼杜纯议遇北郊上公摄事请于后苑中设望祠位举爟火以望拜盛陶等以谓宜用先帝北郊仪注以时躬行罢去合祭之礼太常少卿王子诏议周礼夏日至祭地于方泽圣人制礼垂训万世不易之典元祐七年南郊从顾临等议权行合祭仍诏集议轼上此奏至绍圣三年正月又下诏罢合祭以夏至之日躬祭地祗于北郊元符元年南郊始独祭天建中靖国元年八月又诏将来南郊见天地之初权合祭天地于圜丘崇宁三年又罢合祭悉如元丰三年之仪至政和三年九月诏自今毎遇冬祀大礼后祭地于方泽其仪物仗卫悉从减省十二月九日又诏以来年夏至祭地于方泽四年五月十二日诏始躬行北郊之仪自四年至宣和五年凢三行此礼焉】





　　宋名臣奏议巻八十五
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻八十六
　　宋　赵汝愚　编
　　礼乐门
　　明堂
　　上仁宗议上帝五帝同异　宋　祁
</div>
    <div class="pagination">
<a href="宋名臣奏议_page39.html">上一页</a><span>...</span><a href="宋名臣奏议_page35.html">35</a><a href="宋名臣奏议_page36.html">36</a><a href="宋名臣奏议_page37.html">37</a><a href="宋名臣奏议_page38.html">38</a><a href="宋名臣奏议_page39.html">39</a><span class="current-page">40</span><a href="宋名臣奏议_page41.html">41</a><a href="宋名臣奏议_page42.html">42</a><a href="宋名臣奏议_page43.html">43</a><a href="宋名臣奏议_page44.html">44</a><a href="宋名臣奏议_page45.html">45</a><span>...</span><a href="宋名臣奏议_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
