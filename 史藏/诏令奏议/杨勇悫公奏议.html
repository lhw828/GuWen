<!DOCTYPE html>
<html>
<head>
    <meta charset="UTF-8">
    <title>杨勇悫公奏议 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杨勇悫公奏议 - 第 1 页/共 4 页</h1>
    <div class="content">杨勇悫公奏议 清 杨岳斌 撰  

　　●国史本传
　　杨岳斌原名载福，湖南善化人；原籍干州厅。祖胜儒，从剿干州苗匪，在永绥王瓜寨殉节。父秀贵，直隶宣化镇游击。载福幼嫺骑射。道光二十六年，由行伍补长沙协左营外委。二十九年，新宁匪首李沅发就擒，载甯在事出力，赏戴蓝翎。
　　咸丰二年，粤匪窜湖南，载福守湘阴有功，升宜昌章营千总。三年，在籍侍郎曾国藩督办团练，治水师于衡州，调载福领右营。四年四月，偕生员彭玉麟攻湘潭踞贼，载福骽臂俱伤，裹创鏖战八日，十捷克之。擢守备，赏换花翎。六月，进规岳州。载福率水师伏雷公湖，彭玉麟伏君山，别队趋南津港，诱贼船出，佯却。贼追之，伏起，尽焚其船。官军入岳州。七月，贼再至，载福驾艇沿湖东岸斜行，捷如飞鸟；及近，挥旗发炮，毙贼多名。伪丞相汪得胜护卫甚众，载福飞桨挺矛刺杀之，夺其船，追奔至临湘，逆船无一还者。捷入，以都司补用，赏「彪勇巴图鲁」名号。越一日，击贼于擂鼓台。日暮，北风大作，贼艘五、六百，挂帆直上；水师战船仅七十余，载福亲操舢舨，率所部驶入贼队，绕扼其背，断贼后至者。乘风纵火，贼阵遂乱，大破之。擢游击。寻破贼于城陵矶。闰七月，追剿至湖北倒口，■〈扌叜〉杀港仪踞匪净尽。于是，岳州门户始固，而贼由荆入蜀之路塞矣。八月，偕都司萧捷三夜袭嘉鱼之黄盖湖，贼骇窜。载福先入，中火伤，舟覆落水，跃上别船，大呼陷阵，焚贼船四十余，尽洗沿江各村市之贼。乘胜下金口、沌口，烧盐关贼船二百余，破汉阳关等贼营，直趋塘角，两岸贼垒俱烬。嗣见贼船下窜，载福急桨出贼前逆击之，尽焚其辎重，驶入汉口，毁船只无数。遂会陆军攻武昌、汉阳，克之。曾国藩等疏称：载福廉明爱士、胆力坚定，从下游逆击而上，甚合机宜。诏升参将，加副将衔。载福又以二十余船，迎剿襄河贼，焚其船千余，官军自此一意东下，无后顾忧矣。是月，诏授湖南常德协副将，仍督勇剿贼。曾国藩奏定三路进兵，中路令载福等率师船先发。九月，克黄州府武昌县，顺流而东，截击下游援贼。载福等以为：贼至而迎敌，不若及其未至击之。遂驶至蕲州。贼开炮拒战，势衰而溃。载福等分半追毁其船于骨牌机，以其半环攻未开之贼船，歼焉。十月，陆军破半壁山水军，进偪田家镇，时贼守备甚严，上游逃贼尽萃于此。载福、彭玉麟密与陆军筹定破贼之策，分舟师为四队，一专断其横江铁锁，一专轰贼船，一候锁毁下驶、火烧贼船，一守老营、防贼上犯。而陆军列阵南岸，壮水师声威。又议：先烧上游逆船，则下者远窜，不如穷追数十里，从下游延烧而上。及战，贼殊死斗，我军击其护铁锁者二艘；须臾，锁断，奋呼乘之，贼大溃。追至武穴，出其前，乃纵火大烧，东南风甚，贼船不能下驶，无一遗者。载福以武穴之下，尚有贼船，鼓棹穷追至龙坪。是役，凡毁贼船四千余，皆历年所掳民船也。遂拔田家镇，而蕲州贼亦遁去。载福彻夜穷追，劳苦呕血。诏嘉其勤勩最着，加恩赏总兵衔。于是，水师进攻江西九江，载福以疾留武穴。既而疾甚，假归。
　　五年，九江水师失利，贼上犯，再陷武昌、汉阳。三月，湖南巡抚骆秉章奏言：载福忠勇善战，廉明朴讷，众心素附，宜合招集部曲，修船添械，督师东下，重清江面，与曾国藩湖口一军会合。得旨：令统率师船，速赴武昌军营。七月，偕各军攻拔汉口镇，平汉阳城外贼垒；与知府彭玉麟毁襄河口铁索浮桥，血战十日，斩获无算。九月，退屯新堤，修船，汰各营水师十之三，简链精锐，以图大举。十月，湖北布政使胡林翼疏称：载福每战必先，病不言劳、功不言赏，志识高出寻常，为水师将才最。时载福已擢湖北郧阳镇总兵，疏入，命兼署湖北提督。十一月，军至金口，遣都司鲍超等环击贼船，悉沈之。岸贼亦弃垒遁。进屯沌口。十二月，败贼鮎鱼套及南岸觜。
　　六年四月，会陆师攻汉阳，饬李成谋等下驻沙口，断贼水运，自督所部，攻两岸贼垒。时汉阳东南沿江一带贼船二百余，排炮坚守，阻遏我军。载福密备火船，乘南风，一炬空之。又败黄州等处来援之贼。五月，率李成谋等蹑进至黄州，历兰溪、武穴、龙坪，直抵九江，尽扫各岸贼船。还泊沙口。七月，九江逆首石达开纠党来援江宁，将军都兴阿击之黄州。载福以水师策应，寻破油坊岭上青山贼巢。九月，败援贼于蕲州。十一月，水陆会攻武昌、汉阳，水师上下夹击。载幅督阵指挥，烧贼船净尽。两城同日克复。贼众万余，斩溺无遗。捷入，赏加提督衔。载幅乘胜偕记名按察使李续宾陆军拔樊口，破武昌县，克黄州，节日下驶，克蕲州。军至九江，先剿北岸小池口贼船，尽为我有，遂会陆军攻府城。
　　七年正月，曾国藩自吴城迎劳诸军。疏言：载福与李续宾、都兴阿等，积劳之后、屡胜之余，犹复日夕兢兢，夜不解带，军威严肃，士气朴诚，实为不可多得之劲旅。二月，曾国藩丁忧离营，疏请将外江内湖水师特派载福总统，以彭玉麟副之。上嘉勉载福，命统带曾国藩一军，与彭玉麟协力督剿。四月，贼复犯蕲州罗田，号称十万，都兴阿等分军上援，载福亦分水师扼蕲州要路。五月，亲临布置之。六月，派都司胡友亮先绕广济，■〈扌叜〉剿内湖，平童司牌逆垒。七月，蕲州水师屡获大胜。八月，蕲黄肃清。载福会陆军攻拔小池口伪城。九月，克湖口。得旨：遇有提督缺出，由军机处题奏。寻偕陆军攻拔小孤山，克彭泽，及安徽，望江东流，直抵安庆，克铜陵，至芜湖鲁港，与江南师船会。诏嘉载福转战千里，用兵谋略，实有过人之处。寻授福建陆路提督，饬专摺奏事。
　　九江贼首林启荣占踞六年，守备甚固，官军屡攻不克。八年三月，李续宾谋开地道轰之，贼殊死堵拒，士卒多伤。四月，城东南地道复成，约载福水师攻北门临江一带。药发，城圯百余丈，奋呼齐登，战竟日，擒林启荣，磔之。复其城。擒斩二万六、七千名；其逸出者，水师尽杀之。捷闻，赏穿黄马褂，下部优叙；并谕：载福等统领得胜之师，迅速东下。时江西贼窜偪楚境。载福奏言：九江克复，臣应即会合都兴阿马步队伍，急趋安庆。刻下陆师以援剿麻城、肃清北岸为先，驻皖官军防剿太湖、石牌各路尤为紧要，必俟楚境肃清，始能会合东下。查安庆上一百二十里之华阳镇，为江防要地，即率领炮船进驻其间，以为水师老营，不时出击，使安庆之贼不遑他顾。俟北岸肃清，再与马步队拔营前进，报闻。五月，再克东流，进屯黄石矶。连攻安庆，焚夺盐河船垒。六月，督师船越安庆，至李阳河，率副将王明山攻枞阳，尽焚港内贼船；饬丁泗滨等攻大通，夺其石垒。载福自铜陵，经鲁港，直抵芜湖，审察形势，仍回黄石矶，分兵复建德。七月，调福建水师提督。九月，都兴阿陆军来会，破集贤关。载福豫派师船绕入内湖，三面环击，牵制城贼，陆军遂毁北门外多垒。池州贼万余，掠民船来救安庆。载福派陈金鳌、王明山大战枞阳以遏之。十月，李续缤三河军陷，贼谋犯楚境，官军暂解安庆之围，贼复四出。载福屡击退之。十一月，分拨炮船，上扼湖北之龙坪、武穴、田家镇。九年，督剿南北两岸援皖各贼，大小数十战，并随时派队薄城，以牵贼势；设资遣难民局于东流，先后遣十三万六千余人。十二月，韦志俊以池州降，令攻芜湖，其部下复叛，还陷池州。载福知志俊无他肠，即其众分别遣留，得精锐二千五百人，令统率助剿。时，逆首陈玉成、李侍贤率众万余窜楚及皖，水军移屯观音洲，策应皖北。
　　十年四月，会江南师船攻芜湖对岸蟂矶，大捷。五月，督都司韦志俊等拔殷家汇，进攻池州，毁城外石垒，即日尽撤水陆各营，袭枞阳，出贼不意，拔其伪城。先是，总兵吴全美等率江南红单师船驻芜湖以上之鲁港。载福以江宁尚须炮船，议请饬江宁将军和春，调吴全美等赴下游，而自任芫湖以上江面。六月，曾国藩以载福谋勇器识度越诸将，疏请将芜湖以上江面战守机宜由载福会同彭玉麟妥办。八月，遣游击陈代友等攻池州，夺青溪关。九月，伪忠王李秀成循岸上窜；载福拔队败之三山夹、穴子桥、白茅觜、运漕等处，分队入内湖，围攻神庙山、镇山。断松林口浮桥。十月，亲督师船，由鲁港潜行百里。解南陵之围，找出总兵陈大富一军。救护难民十余万，置之东流一带。
　　十一年正月，曾国藩疏陈战绩，诏嘉载福出奇制胜，调度有方，赏大小荷包、搬指、翎管、小刀等件。时，道员曾国荃、副都统多隆阿、臬司李续宜等军，会攻安庆；逆首陈玉成，率众万余来援，屡次枞阳。载福饬李成谋等百计守御。贼不得逞。四月，督剿赤冈岭援贼，屡为贼炮所遏，伤亡颇多；卒与陆军合力破之，擒伪先锋刘瑲琳。盖破我江宁大营、连陷苏常剧贼也。五月，督剿无为州之神塘河，平其垒，并焚城外贼船。遣副将唐学发，摧棋盘岭下逆垒。六月，划菱湖两岸诸垒，令副将周万倬陆师与唐学发合攻东门外垒卡，乘胜攻城北诸垒，悉拔之。城贼穷蹙，整队出扑，水陆大战。八月，克安庆，毙贼一万六千余名。载福即日派总兵王明山、黄翼升进克池州及桐城；捷闻，赏云骑尉世职，下部优叙。先是，载福以省亲请，得旨赏假四月。至是，始归。
　　同治元年正月，以母病未痊，旧伤复作，疏请展假。谕曰：见在水师分防池州等处，江面正须会合陆军，直捣金陵，歼除首逆，机会万不可失。水师虽有得力将领，必得该提督躬亲调度，方能动合机宜。该提督忠勇性成，朝廷正资倚畀；值此时事多艰，自当移孝作忠，力图挽救。即着迅速起程，前赴池州军营，与曾国藩剿办沿江一带贼匪，勿稍延缓。三月，遵旨销假。五月，会曾国藩于安庆，率师船东驻乌江；以其为上下游适中地，足资策应故也。八月，更名岳斌，赴勘下游要口；疾作，还乌江。九月，闻金柱关有警，率丁泗滨、彭楚汉等力疾赴援，败之龙山桥，歼贼万余。十一月，伪侍王李侍贤，由东坝再犯金柱关。岳斌苦战，急击之，斩贼酋陈绪宾，破护驾墩、石垝等处贼垒。于是，金柱关、芜湖一带肃清，江宁大营后路始固。
　　二年二月，曾国藩来乌江，偕岳斌至大胜关，入雨花台，商定合围江宁之策。三月，攻克黄池，悉收内河、三里埂、伏龙桥、花津、护驾墩各隘，以通宁国、芜瑚之气。五月，克巢县、含山、和州及江浦、浦口，破下关、草鞋夹、燕子矶，趋九洑洲，力战拔之。自此，长江南北数千里，无一贼船，皆水师酷暑鏖战之力也。十月，克高淳、宁国府、建平、溧水，夺东坝要险，大军寻合围。岳斌以水师防剿稍松，沥陈亲老病剧，恳开缺回籍养亲。谕曰：杨岳斌督率水师，剿贼十年，战功懋着；此时长江肃清，虽水师防剿稍松，而金陵合围，正赖该提督等和衷努力，共奏肤功，同膺懋赏。未便于军务吃紧之时，遽易生手。着俟克复金陵后，再行请旨。惟念杨岳斌军旅羁身，伊父母年老多病，未能归省，着加恩赏给人参四两，藉资调摄。时，发逆群窜江西及安徽徽宁一带。
　　三年四月，诏岳斌以提督督办江西皖南军务；该处带兵员弁及赴援江西各军，均归节制。五月，授陕甘总督，命迅赴江西督饬诸军，力图扫荡；俟江皖贼氛净尽，即行前赴陕甘任事。六月，江宁克复，赏一等轻车都尉世职，并加太子少保衔。岳斌抵南昌，即日出师督剿，察看各路形势，调回水师五营，分布赣河。七月，分遣诸将，拔崇仁、东乡、金溪、宜黄、南丰，解宁都州围，驰抵赣州。八月，克泸溪、新城、雩都，先后收降十余万众。自是，建抚、赣南、广饶各路及皖南徽宁各防，次第肃清。九月，沥陈伤疾难支，亲老多病，恳请开缺。谕曰：杨岳斌统兵十余年，冲冒矢石，力疾苦战，伤病交作，且其父母年皆七十有余，原应俯如所请。惟甘省军情，关系极为紧要；朝廷正资倚畀，自未便遽令回籍。着赏假一个月，在营赶紧医治，假满即赴新任，毋庸开缺。岳斌疏言：甘省逆回党羽众多，心志齐一，必得一、二万得力之师，方能挫其凶锋。惟旧部本属水师，并无陆队，此次来江剿匪，仅由金陵大营抽带千余人，势难远调。惟有亲赴湖南募勇，即舆疾南归，先遣得力营官认真招募精勇七、八千人；即可趁此访医调治，就近省亲。至招募经费及制办军械等件，所需甚钜，拟于各近省设法筹拨；并请饬安肃道蒋凝学、署皖南镇总兵唐义训两军赴甘助剿。诏嘉其勇于任事，所筹周妥，悉从之。
　　四年，以总兵彭楚汉等新募十营从行。四月，至西安，河西军溃，东窜，与巡抚刘蓉筹堵剿之策，议通东南饷道，催提江楚协饷。时，科尔沁亲王僧格林沁曹州阵亡，捻氛大炽。有旨令移师东向，保卫京畿。岳斌疏请开缺，专任剿匪。上不许。五月，仍饬赴甘肃。六月，履任。疏言：甘省回匪，以河、狄为最强。狄道之西乡、河州之东乡为最众。勾结陕回，窜突靡常。陇西安定、金县、皋兰接壤之地，防不胜防。岷洮为狄道后路，循化为河州后路，处处窜通。宁灵逆首马化漋负嵎抗拒，时出钞袭，断我饷道。西宁大会、花寺两教，藉团构衅。大通失陷，丹噶尔被围，郡城附近岌岌可危。肃州一带，兵力过单；又值哈密之变，贼势愈张。此外，零星细股，不可枚举。甘省营兵，扰民有余，剿贼不足。大部横索供张，不请求实际。东南数省。不患无粮，患无饷；甘省既虞饷乏，又虞粮少。查诸营所须面斤，或自行采买，或指地派捐，皆由就近州县转运；自回匪焚掠，村落为虚，地方无以应之。臣今由陕入甘，所部仅五千人；经过之处，先期委员带银购买米面，从未能筹十日之粮。将来大张挞伐，调兵愈多，追贼愈远，千里馈粮，士有饥色。况外省饷项，尤难源源接济耶？甘省官员赴任，无论实缺，委署，必须先以捐输；虽因公项支绌，万不得已，然自不肖者视之，则以为既有所捐于前，不能无所偿于后，而民气之雕残、案牍之积压，一切皆基诸此。臣入境以来，窃见人烟稀少，田土荒芜，屋庐灰烬，几于赤地千里。缘回匪蹂躏之余，官弁兵勇又从而睃削之，勒捐不足，加以穷■〈扌叜〉；遂至攻山薰洞，无复生机。间有存者，不过鸠形鹄面，略具人形。东路如是，他处可想。五中焦灼，寝馈难安。伏愿皇上宽以时日、假以便宜，俾得从容整理。于贼势，则先剿狄河，再图西北；于军务，则先惩扰害，再汰疲羸；于粮饷，则先筹采买，再议转输；于吏治，则先儆贪墨、再振因循；于民生，则先去烦苛，再谋招垦。疏入，上嘉其切中窽要。
　　先是，上以关外匪势日张，饬西安将军都兴阿、宁夏将军穆图善等军，俟杨岳斌抵甘后，即令酌量出关。七月，岳斌奏言：臣所率楚勇入甘，仅步队十营，西北诸路力难兼顾。提督雷正绾、总兵曹克忠攻金积堡新败，都兴阿等规取宁夏，犹未得手。中卫、古浪、平番、武威，俱有贼股窜扰，北路吃重。若遽调二军出关。则正绾、克忠兵力遂单，断难遏贼肆窜；不独甘省受祸，即秦、晋边界，亦恐防不胜防。请饬都兴阿、穆图善先清关内，暂缓出关。谕曰：关外地方糜烂，亟须添兵协剿；着传知成禄、联捷令率所部星速出关。杨岳斌务当统筹全局，于各路防剿机宜，妥为布置；并将近省一带逆匪扑灭，以固省防，再行分路剿办。是月，靖远香贾丁建善谋反，督彭楚汉讨平之。八月，疏陈支绌情形。略言：甘省额征地丁、课税，岁不过四十万两；军兴逐年递减，权宜之计，惟伏厘金。而道梗商稀，省垣月可数千，随收随散；秦州稍旺，向给曹克忠营，余并不敷局用，司库仅有银一千余两。此银钱之短绌也。军营所需铁斤、硝磺、布疋、竹木，甘肃皆仰给外省。贩运日稀，增价数倍。本地有硝无磺，外省拨解亦少，军需局造报仅存火药六两。此用物之短绌也。糗粮刍茭，士马所恃以饱腾，尤望市价公允。近则视臣初入甘时一倍过之，且又缺市。此食物之短绌也。臣此次出省，由金家崖取道至靖远，绕越北山而回。途次所历，有求斗粟、勺水、束薪之炊，寸草之牧不可得者。营中或终日不举火，战马饥毙二十余匹。臣忝任兼圻，须顾大局；不但本营月饷因兵多而递增，或各营有缺乏、地方有急需，断不敢意存歧视。惟开销愈多，本地实无可生发；即使曾国藩奏定拨甘十万五千之饷按月悉数前来，已觉入不敷出。况自五月至今，除江南已报解三月、浙江已报解两月外，湖南仅报解一月、湖北止报解布疋洋药而银数尚未提及。即抽收最旺如江海关，亦仅报解一月，并闻有两月一解之语。在愆期省分，想亦急其所急，而以他人之急为可缓；讵知甘省情形如此哉！请饬下江西、湖南、湖北、江南、浙江各督抚，务将奏定协甘之饷，源源接解，毋令愆期；并将上年冬间户部奏定有着之款，如四川、山东、河南、江西每月协拨者，亦遵照解运来甘。至甘省满、汉营兵欠饷，已历多年，鼓噪不止一次；并请饬下历年欠解省分，酌量按成补解，庶军实有资，而无饥疲之患。
　　九月,雷正绾兵变，岳斌疏请饬下四川总督骆秉章迅调建昌镇总兵周达武一军。自带饷银，赴甘助剿。又言：甘省自八月至今,粮食缺市。臣所部各营,计日授粮每名仅得数两，衣不被体，竟成坐困。曹克忠所部，勇冠诸军，金积堡失利后，收合余烬，力解盐茶城围，攻克白季村堡，正在得手，忽以雷军之变，粮运不继。见在，该勇每日仅面水一餐，殊虑因饥生变。当即饬令暂舍盐茶空城，移营靖远，为就粮计，以固军心。臣莅任三月，协饷分文未到，各局罗掘已空。甘省产粮之区，北则宁夏，尚为贼踞；南则秦州，供应雷正绾、林之望两军，早已窘竭；西则西宁各回阳奉阴违，道梗运艰，情形岌岌，荒期正长。闻陕西秋收丰稔，恳饬下抚臣刘蓉，于该省上、中二等州县，设法捐办麦粮，并于邠、干、凤、鄜各属州县，先提仓粮四万石，运交秦州、泾州、庆阳等处。再，四川保宁一郡，毗连阶州，岁亦丰收。并请饬下督臣骆秉章，于保宁所属州县，筹捐米粮一万石，挽运阶州，以支危局。疏入，上悯之，悉如所请行。是月，巩昌、宁远被围。岳斌调曹克忠援剿，一战围解。十一月，拔熟阳城贼巢及董家堡鸳鸯镇。十二月，奏言：臣抵任后，本拟先攻狄河，再图西北；自陶营溃于金县，雷营变扰平泾，贼焰益张，兵力渐弱。计可移攻狄河者，惟曹克忠暨臣所部两军耳。而该逆盘踞三城，依山阻塞，兼踞洮河之险，势若长蛇；必须分道出师，方能夺所凭依，遏其奔窜。查甘省见有兵力，或扼泾州，或驻庆阳，在在为逆同牵制，不能调赴前敌。都兴阿、穆图善顿兵坚城，若不济以援师，孤注不无可虑。为今日计，非调防守之兵尽为攻剿之兵不可；欲调防守之兵尽为攻剿之兵，非藉防陕之兵暂作防甘之兵不可。请饬陕西抚臣，将鄜定防兵，就近移扎庆阳；汧陇防兵，越境移扎巩昌；扼截狄河之贼，不能出扰南路；俾甘省各路防兵，得以次第调出，分道进剿。夫甘回一日不靖，则陕防一日难松。在陕兵，自近而远，各边仍在屏蔽之中，为人适所以自为；在甘兵，戮力同心，踞贼自有可歼之日，制人乃不制于人。如蒙允准，拟令记名提督张在山接统庆阳各营，由环县进；谭玉龙统泾平各营，由固原进；曹克忠一军，由四百户一路会捣灵州。臣将省防布置周妥，即新率一军出省策应，视其所偏重，攻其所必救。俟该二城克复，然后会合都兴阿、穆图善移得胜之师，规取狄河，得手似较容易。上韪之；谕刘蓉：如所奏行。
　　五年正月，督师出省。二月，次泾州，枭雷营倡乱之总兵雷恒等首。奏免雷正绾罪，令立功自赎。三月，省标兵变，劫总督署，戕幕友、委员、亲兵俱尽；胁布政使林之望，以岳斌重勇轻兵、积愤所致入奏。岳斌已抵庆阳，闻警，还泾州。上以岳斌未能防范。降二级留任，命速赴兰州，力顾大局。时群同乘衅思逞，环向省城；东路隆德失守，庄浪被围。岳斌奏饬曹克忠移巩昌之兵，先驰入省；得旨着谋定后动，不可徒逞愤兵，轻于一掷。五月，布置东路防剿各营，单骑驰赴巩昌，抚循部众。筹粮济省会及曹克忠饥军，宽其后顾之虑；保秦州等完善地，藉护南路饷道。寻标兵就抚，岳斌回省，诛乱首百余人，余释不问。六月，以在泾州拆阅林之望摺报，自请议处；部议降五级调用。上加恩，改革职留任，并改为三品顶戴。七月，疏言：臣以微贱武夫被荷殊恩，膺莅重任；苟可称效寸功，无论如何为难，亦不敢不竭犬马之力。顾抵甘经岁，迄少成功。推求其故，固属粮饷奇穷，亦因臣向带水师、未经旱队，于战守调度、地理形势，本所不谙；且出身行伍之中，筹粮、筹饷、课吏、治民诸大端，尤不经习。军务之无起色，未始不由于此。又，臣从军十余年，屡次重伤，向未医愈，旧时吐血之症，时复发作，奔驰道路，已觉孱弱不胜；加以标兵叛乱，殆不啻万弩攒心，以至饮食大减、寝不成眠，力竭神疲，益形委顿。然使甘事本为臣所能逮，亦复万死何辞；乃时局艰窘，百倍寻常，若恐获畏难规避之罪而隐忍不言，则必有深误大局之时，而转旋无计。伏查：甘省回乱沸腾，焚掠残杀之惨，幽僻不遗。嗣后援剿诸军，日增一日，贼粮军食，无一不取给于民。循至于今，被祸既深。孑遗无几；田土芜废，一片荆榛，人相刲食。去秋奏准于川、陕两省完足之区，筹措军粮数万石；至今运送至秦州者，只数千石。秦州以西，车羸久已被贼耗尽，不能再前。目今已倍极艰危，转瞬更不知作何究竟。此军粮窘竭已极之情形也。去年，两江督臣曾国藩奏明江南等省每月协臣十万五千两，即令如额、如期概行运到，尚不敷十之二、三。今臣每月仅得六万两，除制造火器、军装以及运费等饷，实仅得三、四万两。以之匀给雷正绾、曹克忠等各军及臣所部，每勇夫两月之久，始可得银数钱。此军饷拮据万难之情形也。甘中食用奇贵，每勇所费日过百钱；今得饷无多，久将衣被鬻尽，形同乞丐。况粮食缺乏，终日或不举火，再宿始得一餐；甚或掘剔草根树皮，苟延残喘。每遇进战，必须筹措十数日，始能裹带一、二日之粮。即成战胜，而饥疲无力，不能追贼。臣每睹此情，心酸泣下；虽加意拊循，究属徒托空言，终无实惠。故屡次溃败，莫之能止。见在所存营垒，虽幸勉力支撑，然逃亡亦踵相接；凡营哨官，尽怀去志。曹克忠因此焦急，竟至成病。此营务危迫万分之情形也。逆回股数繁多，■〈扌叜〉括数年，民间一马、一赢，尽为所有。每接仗，千群万骑，以相抗拒；败则行走如飞。我军多系步队，倍道而驰，日仅百余里，未及数日，辄复疲劳。往往出截其前，反落其后。马步之势既异，饥饱亦复相殊；故攻剿尚易，而拦截终难。此贼势飘忽难制之情形也。以事势而论则如彼，以臣才病而论又如此。臣所以旦夕忧虑，知必不能了甘肃之事。若再恋栈日久，必至贻误益深。臣罪原不足惜，而甘事益不可挽回，其将如大局何也！疏入，诏准开缺，调左宗棠为陕甘总督；命岳斌俟宗棠到任，再行交卸。
　　时，陕回群窜入甘，蔓延清水、秦安间。岳斌以秦州完善地，贼所唾涎；且甘省转输饷道，止此一线生路，至是戒严，不可不急救。遂布置省防，出驻秦安之陇城镇，调度各军，分股截剿、贼不得逞。八月，狄河踞贼潜袭巩昌，防军失利，城陷。岳斌飞檄总兵傅先宗，即日克之，斩获甚多。岳斌坐降二级，留任。时，曹克忠因病就医西安；岳斌以一身力疾往来督战。九月，兰垣粮饷告匮。岳斌以南路稍定，疾驰回省，筹支危局。十月，横河、川塬回逆被剿穷窜，阑入平凉府城。翼日，收复。自是，西路各军攻拔裴家营、镇虏堡各回巢，余众就抚，平番、古浪一带驿路畅通，东路亦屡报胜捷，拔横河、川塬老巢。十二月，病剧，乞假一月。允之。
　　六年正月，再陈病状，请饬将军穆图善就近赴省暂署督篆。二月，诏可。又谕日：杨岳斌病势甚笃，情词恳切，若再勉强挽留，朝廷亦有所不忍。惟穆图善剿办东南同匪并安抚已降之众，一时能否遽赴省垣，尚须斟酌情形，不致顾此失彼，方为妥善。杨岳斌俟穆图善到省接暑督篆后，将一切情形详细告知，再议起程；毋得遽行同籍，致误公事。四月，解任，遂回籍。
　　光绪元年，叩谒穆宗毅皇帝梓官；仍恳回籍养亲。谕曰：杨岳斌于水师一切事宜最为熟悉，着前赴长江一带，每年与彭玉麟往来巡阅，将各营水师认真整顿，并准其会衔奏事。该前督巡阅之余，随时同籍省亲，仍可藉修子职也。
　　二年，赐剿平粤匪、捻匪方略各一部。
　　三年，巡阅毕，遵旨绘呈「长江江防全图」。谕曰：长江地方要紧，该前督巡查一切，悉臻周妥，洵堪嘉尚。所绘图幅详明，尤见实心办事。着随时周历，以副委任。图留览。
　　四年，以父病，奏请开去巡阅差使。得旨：暂缓巡阅。旋遵父母命，捐助山西、直隶、河南、陕西等省赈银五千两。上嘉之。
　　五年三月，再恳开去差使。诏如所请。八月，丁父忧。
　　六年。呈请湖南巡抚奏建楚军水师昭忠祠，列入祀典。
　　九年，法人构衅，沿海戒严。诏令岳斌会办福建海防事宜。
　　十年正月，岳斌以母老病重辞。上原之，令俟母病稍愈，即遵前旨赴闽。七月，谕湖广总督卞宝第曰：战局已开，军情万紧；杨岳斌深谙兵机，当移孝作忠，力图报称。着传知克日成军，出膺重任。岳斌于是再出视师。九月，命迅往江南，帮办军务，与曾国荃随时会筹战守。寻谕曰：法兵见占基隆，台北府城万紧；着派杨岳斌帮办左宗棠军务，迅赴福建，驻扎漳、泉一带，联络绅勇，设计渡台，速图逐法之策。岳斌疏报募勇成军，并请在长沙添募，合成三十营。上不许，饬即将所选十二营迅速赴援。十月，敬摅管见：一、简练京外制兵，分扼险要。一、团练海上民兵，合力防卫。一、豫筹屯粮，以充军实。一、重防陆地，以出奇制胜。一、量移机汽局，以免疏失。上韪之。是月，恭逢慈禧端佑康颐昭豫庄诚皇太后五旬万寿，上以岳斌奉诏治军，不遑将母，赏伊母御书「教忠衍庆」扁额一方、大缎二匹；寻又加赏紫檀三镶玉如意一柄、大卷江绸袍袿料二匹。十二月，军至泉州。时，法兵以轮船扼我渡台海道。
　　十一年正月，岳斌率所部由秀涂口夜渡埤南。二月，驻军台湾，筹布台南防务；联络绅民，数日间集团勇万余人，排日操演，严为之备。驰抵淡水，与巡抚刘铭传所部进薄基隆，互相犄角。法夷久不得逞，旋乞和。八月，班师，仍请回籍养亲。允之。
　　十二年，紫光阁图像，录其长江战功最著者数事。
　　十三年，丁母忧；岳斌在籍捐修文庙、书院，筹添干、凤、永、保乡试号舍，建节孝祠。再遇岁歉，出家资运谷米平耀，全活颇众。十六年，卒于家。遗疏入。谕曰：前任陕甘总督杨岳斌，忠勇性成，勳劳卓着。咸丰初年，随同前大学士曾国藩剿办发逆，创立师船，由湖北、江西、安徽直薄江宁，肃清江面数千里，厥功甚伟。同治三年，克复江宁省城，蒙穆宗毅皇帝眷念勳勤，赏给一等轻车都尉，并赏加太子少保衔，复由福建提督简授陕甘总督。嗣因亲老，准其回籍终养。朕御极后，命巡阅长江水师。上年服关后，奏准在籍养病；方冀调理就痊，长资倚畀。兹闻溘逝，轸惜殊深。杨岳斌着追赠太子太保，照总督例赐恤；任内一切处分，悉予开复；应得恤典，该衙门察例具奏；加恩予谥「勇悫」，并于立功省分建立专祠。其生平战功事蹟，宜付史馆立传。伊子附生杨溍仪，着赏给举人，准其一体会试。伊孙候选县丞杨镇荣，着以知县用；杨道瀼，俟及岁时，由吏部带领引见，用示笃念荩臣至意。寻赐祭葬。子正仪，花翎二品顶戴、福建候补道；懋仪，江苏候补道；溍仪，恩赏举人。孙镇荣，以知县用。 
　　杨勇悫公神道碑铭
　　公讳岳斌，元名载福，字厚庵；善化杨氏，元籍干州。曾祖昌文。祖胜儒，乾隆末，以团练从剿苗贼有功，殉难永绥王瓜寨，长子秀思从死，祀干州昭忠祠；次子秀贵用廕补官，仕至直隶独石口副将，公之父也。三世皆以公贵，赠光禄大夫；曾祖母龙、祖母向、母向，皆一品夫人。
　　公少习弓马，精技击，由行伍于道光二十六年补湘阴外委；从平新宁乱民李沅发，叙蓝翎。
　　咸丰二年，粤寇犯湖南、趋湘阴，长官以出防为名，先期避他所；公率营兵，登陴扞御，城赖以完。曾文正公国藩治水军衡州，闻公能，檄至营，令与彭刚直公玉麟，佐其弟贞干军事。时，公擢宜章千总；彭诸生也。贞干请于曾公曰：是二君者，吾观其部分诸事，皆大将才，非从人俯仰者也。于是，曾公益知公果贤，令将水军右营，而彭公将左营。金陵踞贼上犯，陷湘潭，公与彭公以水军八百人，会陆军进攻，被数伤，战益奋，连胜，复湘潭。曾公帅水军，会陆军东下，公为前锋，败贼雷公湖，复岳州。贼至，再破之。手刺杀伪丞相汪得胜，追至道林矶，又大败之。贼联■〈舟宗〉上犯，水军统将战没，特命公管带各船。自城陵矶击贼，抵陆溪口，尽平贼垒，穷■〈扌叜〉港■〈氵义〉。至黄盖湖，受伤坠水，跃入他舟，大呼突阵，贼尽披靡。肃清内湖，以达金口，遂克武昌、汉阳；乘胜复沿江郡县。贼踞田家镇半壁山，横铁锁江中，护以舟筏。曾公定策毁锁。公令曰：吾焚其在前之船，则后者远窜，若穷追数十里，自下游延烧而上，贼可歼也。及锁断，贼舟四散，公率靳部疾驶三十里，至武穴，东南风大作，公回棹纵火，四千余舟一时俱烬；陆军亦尽破岸贼。捷闻，上以公勤勩最着，温旨嘉奖。公积劳呕血，请假回籍，而曾公水军挫于九江，其半陷入湖口。曾公赴江西整理，彭公等留将江上。于是，水军有外江、内湖之分。
　　五年，武昌、汉阳再失。彭公等回援。上诏公速赴湖北，曾公檄彭公赴江西。巡抚胡文忠公林翼，奏以水军付公选汰，称公忠勇廉明、志识尤高。时，公巳官至郧阳镇总兵，换花翎，赏「彪勇巴图鲁」名号；上遂命兼署湖北提督。公迭破贼金口、沌口、南岸觜、鮎鱼套、鹦鹉洲。
　　六年，燔汉阳贼舟净尽，逆击黄州来犯之贼，直至九江；还破安庆济粮援贼，再克武昌、汉阳。会陆军复武昌、黄州，独以水军复蕲州，悉夺九江以上贼舟。
　　七年，曾公丁忧；上命公总统水军，而彭公协同调度。公与彭公密期同举，克湖口及梅家洲伪城，江湖水军复合为一。公留军复彭泽小孤山，自率所部疾趋，下摲马当，扫华阳镇，划望江，拔东流，掠安庆，掇铜陵，耀兵巢县之夹口，以卤获尽犒江南红单船水军。捷闻，谕奖其谋略过人，授福建陆路提督，命专摺奏事。九江平，赏黄马挂，交部优叙；调福建水师提督。公再克东流，进逼安庆，分兵复建德，降池州贼渠韦志俊。陆军挫于三河，贼势大张；公扼防江介，近守远攻，霆击电骇，贼无敢逞。设资遣局于东流，收抚降贼、难民十三万余人。
　　十年，解南陵围，拔出军民十余万人。会曾公克安庆，赏云骑尉世职；遣将连复池州、铜陵、无为诸州县。乞假省亲，特诏慰问亲病，命速赴营。贼渠石达开犯干州，公捐赀练团，大修炮械，率以城守，贼闻风遁。
　　同治元年回营，上以大军进围金陵，诏赴沿江下游妥筹布置；大破芜湖金柱关援贼，尽毁东坝贼舟。会陆师复二浦，克九洑洲，长江肃清；与彭公会克金陵附近城隘，长围合矣。以亲病乞养，不允。贼渠黄汶金等犯江西、皖南，命督办江西、皖南军务，授陕甘总督。金陵平，赏太子少保衔、一等轻车都尉世职。时，陕、甘回氛炽甚，境无完土，咸知非大举不为功。而粤、捻交讧，中原鼎沸；调兵请饷，迄不能应。公肃清江西后，提卒五千以行。甫抵陕，朝旨敦迫赴兰州。诸军在甘者相率譁溃，省城标兵继变。公往来填抚，艰苦万状。麦石直银百七十两；诸军馈饥不至，以面水充饥。激厉拊循，指挥四出，破贼漳县、通渭、皋兰诸属境，复洮州；陕回犯秦州，赴南路督兵击败之，运道以通。解凉州围，肃清庆阳、河狄；贼回袭巩昌，迎击破之，走古浪、平番之贼，疏通西路粮道。而呕血日剧。沥情乞休。上鉴其诚，特允解任，累诏询病状。
　　十三年，命来京。
　　光绪元年，入都，叩谒梓宫。请回籍侍养。时，设长江水师，专辖江防，提镇以下皆公旧部。上命公巡阅长江，与彭公往来督察。寻请开差使，留籍终养，迭次赏假。
　　五年，复请，允之。
　　七年，丁父忧。法越肇衅，海防戒严。命赴福建，辞不许；诏帮办江南军务。法兵踞台湾基隆，改帮辨福建军务。先是，公在军，特赐珍物者一，先后赐「福」字佩件、食物者十，赐其父母人参、御书扁额各一。是岁，皇太后万寿，以公奉诏治军，不遑将母，太夫人复拜御书扁额、大缎、如意、袍袿料之赐。公乘间渡台，周历海口，士民欢跃。助饷百万。
　　十一年，和议成，回籍侍养。
　　十二年，绘像紫光阁。
　　十三年，丁母忧。
　　十六年六月二十七日，卒于干州。距其生道光二年十一月初九日，春秋六十有九。妻干州罗氏，诰封一品夫人。子三。正仪，二品顶戴，署福建粮道。懋仪·江苏候补道。溍仪，县学生，花翎，道衔，候选郎中。女一，适长沙易宗铭。孙男七。镇荣，县丞。道瀼、道漋、道潜，员外郎衔。道淇、道濂、道源。孙女五。曾孙女一。公与人恂恂，一接以和敬，终身不见武怒之色。在军论功，退若无与；虽病剧，未尝自言劳。及临战阵，踔厉飙发，不测若鬼神。水军初兴，以牛皮、鱼纲、温絮之属自扞蔽；公一扫去之，曰：贼亦人耳。吾奉天子威灵，以忠义为甲橹，理无不胜。咸丰五年，城陵矶之役，以三日平贼巢二百余里。六年九江之役，十日内往返千里。七年巢县之役，月余转战，亦千余里。论老谓赴机之速，古名将未有也。奉命渡台，法人以巨舰阻海，时用西法电报奏事，取迅达，纾朝廷忧。然动静辄为敌詗知。公密备轮船于泉州海口，以请缓师期，电奏，即于其夜乘民船趣海口，径渡、逮奉旨督责，则渡台已久。公尝言：兵机万变，妙用恃一心；时会所迫，但令于事有济，不必遽求谅君父。其智勇深沈，皆此类也。遗疏闻。上轸悼。赠太子太保，照总督例赐恤，予谥「勇悫」，立功省分建祠，事迹宣付史馆立传；赏溍仪举人、镇荣知县、道瀼及岁引见。公自少即能诗，军务旁午，不废翰墨。感时抚事，辄流篇什。有集若干卷。尤善书，临摹阁帖书谱，皆极神似，得者宝之。然未尝以文事自憙。其意度宏远矣。
　　十七年三月，葬善化河西乡白篛铺西五里墩莲花塘之月形山。正仪等涕泣请铭其墓道之碑；乃为铭曰：
　　大乱之生，以显奇杰。金田蘖牙，楚材所锲。舟师刱建，拓规曾公。衔刀浮江，水中两龙。彭实桓桓，公尤岳岳。卷浪排山，如风扫箨。鲸鲵就翦，江波镜清。挈三千里，还之帝廷。度陇越闽，我劳敢告！精诚格天，卒完忠孝。出总师旅，万夫之雄。归侍羞膳，孺慕融融。勳亦云崇，福亦云备。荣养克终，大星继坠。子臣冠冕，河岳英灵。我最其迹，用诏千龄。
　　诰授中宪大夫、赐进士出身、前翰林院编修、国子监祭酒、提督江苏学政、长沙王先谦拜撰。
　　诰授朝议大夫、赐进士及第、前甘肃宁夏府知府、掌陕西道、监察御史、翰林院编修、安化黄自元拜书。
　　诰授资政大夫、赐进士出身、内阁学士、兼礼部侍郎衔、前江西学政、攸县龙湛霖篆额。
　　●杨勇悫公奏议目录
　　沥陈未能赴闽会办海防摺
　　请假终养摺
　　应诏募勇片
　　遵旨出师摺
　　恭谢天恩摺
　　遵募成军起程并恳添营数摺
　　请饬湖北江西筹拨解饷片
　　报抵辰州克日赴省添募摺
　　刊木质关防片
　　长子正仪调随差遣片
　　恭报行抵长沙筹画军需摺
　　挑选归并十营迅率赴沪摺
　　请旨饬定协饷省分片
　　统带辰州各营交回湖南八营摺
　　恭报长沙起程日期并摅管见摺
　　谢赏扁额及两次各珍件摺
　　抵鄂筹饷拟由江西入闽摺
　　军饷照楚军章程稍为变通摺
　　行次芜湖折回湖口片
　　行抵福州筹定各情形摺
　　谢赏福字各珍件摺
　　恭报抵台筹办情形摺
　　遵赴台北会剿摺
　　驰抵台北缕陈筹办情形摺
　　领过应删银两恳免照缴片
　　奉旨查案件摺
　　行抵基隆六堵前敌大营情形片
　　台防解严请撤干军并乞终养褶
　　台北解严请奖战守出力官绅摺
　　遵旨确查据实覆陈摺
　　全台安谧请撤干军并乞终养摺
　　恭谢天恩摺
　　渡台文武员弁兵勇请奖片
　　恭谢宽免议处摺
　　遵撤干军办理报销摺
　　调用文武随员渡台留泉情形片
　　密保人才摺
　　遣撤事竣由闽回籍起程日期摺
　　具陈福建藩司沈保靖筹饷情形片
　　长子正仪咨送回闽听候差委片
　　遵照新章造册报销摺
　　●杨勇悫公奏议
　　沥陈未能赴闽会办海防摺（光绪十年正月十二日湘抚潘代奏）
　　奏为据情代奏、由驿驰陈、仰祈圣鉴事。
　　窃臣于上年十二月十五日，承准军机大臣字寄十二月初四日奉上谕：现在海防紧要，前陕甘总督杨岳斌，夙娴兵事，前因养亲回籍，际兹时事多艰，自当以国事为重，力图报称。着潘鼎新传知杨岳斌，即行驰赴福建，会同何璟等，将海防事宜认真筹办，并将起程日期迅速奏闻，以慰廑系。将此，由六百里谕令知之。钦此。遵即恭录飞咨，并加函敦促去后。兹于十二月三十日，准杨岳斌由干州原籍专丁函开：接奉咨送上谕一道，跪读之下，惶悚莫名。伏念岳斌湘楚庸愚，出身行阵，每思高厚之恩，愧乏涓埃之报。兹当海防紧要，自应勉竭犬马，驰赴会筹，力图报称，即粉骨碎身，亦恐难答生成于万一。唯是岳斌于光绪五年夏，渥蒙圣慈俯准终养父母。是年五月，弟故；八月，父亡。六、七两年中，弟与父营葬始毕，而老母以八旬余积弱之身，频年迭遭事故。号泣哀痛，目几失明，体日消瘦，竟至沈痾。至今销磨床褥。有时尚能识人，有时呼之不应。若饮食之饥渴，衣被之厚薄，睡卧之久暂，皆置若罔知，需人照料。今春曾晕厥一次，逾时始苏。从此更觉气息奄奄，现虽幸得延秋及冬，而天气严寒，日夜徨旁，常恐事生不测。昨闻岳斌禀知有赴闽之信，笑不能成声，老母素明大义，倘衰病稍可支持，断不容乞身居养。即岳斌亦决不昧心负国，甘为名教罪人。岳斌以征战余生，得依一时为一时，得事一日为一日，实有不忍偶离左右者。至于以无才多病之人前往，终不免贻误军机犹后也。唯有将现在实难遵旨赴闽情形，披沥直陈，恳请据情转奏等因。准此。臣缘事关紧要，接函后立即恭摺据情代奏，伏乞皇太后、皇上圣鉴训示。谨奏。
　　●请假终养摺（光储十年五月十三日）
</div>
    <div class="pagination">
<span class="current-page">1</span><a href="杨勇悫公奏议_page2.html">2</a><a href="杨勇悫公奏议_page3.html">3</a><a href="杨勇悫公奏议_page4.html">4</a><a href="杨勇悫公奏议_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
