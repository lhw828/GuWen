<!DOCTYPE html>
<html>
 <head>
  <meta charset="utf-8"/>
  <title>
   关中奏议 - 第 7 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   关中奏议 - 第 7 页/共 11 页
  </h1>
  <div class="content">
   题为易置守备官员事案查先据守备洮州地方署都指挥佥事髙谦呈为土豪不悛造意聚众截路白昼抢刼财物执刀打伤人口谋陷地方欺凌异乡官员等事内称被洮州卫指挥张纶倚恃土豪聚众家人毁骂赶打抢夺衣服器皿要乞调守别项地方另推官员前来代守等情巳经批行分巡陇右道陜西按察司佥事张澜会同布政司分守官提人勘问备招叅呈定夺未报访得守备都指挥髙谦委被指挥张纶挟制欺凌毁骂赶打不止一次縁洮州卫僻在万山之中极临邉境番汉杂处最难控驭髙谦奉勅守备乃被一属官凌侮出入之间动辄受制行事之际不得自由体统乖违下人玩慢若不早为易置倘或番人侵境不能统兵出御贻患非轻但彼处土豪官舍军民交结番人生事害人者不止张纶一人若止照常例将京营及别镇官员推补恐其不知番情又为奸豪之人所制博访得临州卫纳粟都指挥佥事赵济世出将门人心素附读书守已俱有可观岷州卫指挥使叶勲练达戎务谙晓番情久掌卫印行事无失乞勅兵部再行访察上请合无将髙谦取回京营或改任别处守备于赵济叶勲二人中推用一员守备洮州地方仍行巡按陜西监察御史将张纶一干人证提拿勘问明正国法庶使人知警惧不敢效尤后来官员可以行事縁系易置邉方守备官员事理未敢擅便为此谨题请旨

　　一为处置邉储事

　　题为处置邉储事据陜西布政司呈蒙臣批据山西陜西等处商人李朝用等状告前事仰布政司查去年总制衙门曽否奏开所告残盐有无明文行到及查勘合已填若干未填若干今告要将原报未纳完粮草准令上纳完足填给勘合一节有无相应计处停当呈报定夺蒙此案查正徳四年七月初六日抄蒙总制尚书才钧帖据固原并山西平阳等府卫商人黄河等状告为告查勘合事仰本司查商人黄河等报中盐引有无停止未收之数曽否准令上纳出给实收缴报即今有无勘合填给或否支给银两明白呈来施行蒙此案查先为处置邉储预防邉患事成化二十一年二月初七日承准戸部陜字一千六十五号勘合该侍郎李衍题为预备邉患事开中两淮运司山东运司四川盐课提举司成化八年至十九年常股存积盐共二百万引拨榆林等处招商中纳降到勘合二百道本司收填节承准巡抚延绥吕都御史照会收完商人田斌等共报纳盐七十八万四千二百一十四引实收到司填给勘合七十九道发领讫未中盐一百二十一万五千七百八十六引未填勘合一百二十一道正徳元年九月内本司见得本处地方自弘治十四年敌众大举入攻之后动调军马费用粮草数多以致岁入不勾岁用要将前报剰残盐另定价值量为减轻行令本司招商报中收银完日分拨临邉延庆等府籴买粮料草束以备邉方支用具呈巡抚陜西右副都御史张泰定夺奏请未示续蒙巡抚右副都御史柴升批蒙商人李朝用黄河等告称先年开中淮盐各商告拨固原新安等仓上纳米豆谷草遇例停止将纳过粮草出给实收未纳之数见今在堡堆放要行中纳前项残盐填给勘合等因到司为照未蒙明文难擅准行但各该仓场俱系军马驻札要害之地李朝用等既称买有粮草在彼堆放合无行移陜西按察司分巡关西道佥事李玑查照彼中粮草价值先行定拟的确价值省令各商明白供认在官行令该仓收受明立巻簿仍将收过粮草数目扣算明白造册备照每商给与小票执照待至正德三年二月终如前盐准令中纳照依引盐价值行仰该仓扣出实收赍缴本司给与勘合前去该司支盐若是不准招中查支官钱给还各商备由具呈定夺蒙批仰依拟施行巳经移文佥事李玑查照施行一向未准回报本司将查过縁由并各年勘合引盐开呈照详去后正徳四年闰九月内准固原兵备副使王凯牒呈为告查勘合事奉总制尚书才札付定拟商人黄河等截中两淮运司成化十五年分中剰常股盐一十三万二千七百五十引每一千引上纳粟米四百石或豌豆六百石或谷草一万束仰司转行固原等仓查黄河等原报引盐粮料草束如果俱已纳完是实扣算明白出给实收付各商赍赴布政司填给勘合前去运司支盐亦不见开有题准字様案候间节据商人杨得山等赍执纳获固原等仓原在总制衙门告报两淮运司成化十五年盐引粮草实收前来共该盐一十二万二千八百八十八引填给秦字二号起至十四号勘合一十三道付各商领赍讫今蒙前因今各邉粮草在在苦无多积各该镇巡等官不时告乏奏请户部多方区处惟恐不及况此先年原剰盐引若招商中纳不犹愈于他项区处今将前项縁由并各年引盐勘合开坐呈乞照详定夺施行等因据此簿查先据商人李朝用等告前事巳经批行本司查报去后今据前因臣于接管巻内查得先为告查勘合事正徳四年八月内该总制尚书才奏称固靖环庆延绥宁夏各路仓场见在粮料草束不多要将前项中剰两淮山东二运司残盐仍照原拟招商上纳粮草但恐各该运司前项引盐近来差官查卖尽絶乞勅户部照巻清查如果见在别无支卖内除商人黄河等该支二十三万二千七百五十引之外其余九十八万三千三十六引乞准招商分拨粮草不多仓场上纳以备支用等因在巻一向未奉钦依明文臣查得成化二十一年间原开两淮山东二运司并四川盐课提举司成化八年至十九年官盐二百万引降到勘合二百道彼时招纳商人田斌等两淮并四川提举司盐七十八万四千二百一十四引填过勘合七十九道近该总制尚书才奏称巳招商人黄河等该支盐二十三万二千七百五十引止是商人杨得山等纳过粮料草束该支盐一十二万一千八百八十八引巳填勘合一十三道前去两淮运司支盐讫其余仍奉例停止通计前后二次中过盐九十万七千一百二引已填勘合九十二道未中残盐一百九万二千八百九十八引见存勘合一百八道内除山东运司二十四万九千四百六十八引无人报中实有两淮运司中剰成化十五十六十七十八等年分常股盐八十四万三千四百三十引俱系见存勘合未填之数窃惟邉方储蓄以预为先以多为贵陜西延绥宁夏甘肃四镇邉堡仓场粮料草束查得委多缺乏见今汉中之流贼未殄河西之敌患未除贺兰山后敌众不时窥伺近据走回人口说称敌众起营往东北去讫冬寒在迩恐其乗冻踏氷入套宁夏邉墙如是不能阻遏则陜西腹里根本之地诚有可忧臣于今年七月内巳将十分紧急缺乏粮草縁由具奏未奉明文近又行据各该兵备巡守等官副使黄绣等查勘固原环庆靖边兰州一带仓场或有粮无料无草或有料无草无粮或有草无粮无料或粮料草束俱无本处主兵支用尚且不敷倘若动调客兵将何支给兴言及此可为寒心陜西巡抚逺在汉中势难内顾臣有地方之责岂敢坐视虽经节行布政司管粮分守等官督征起运邉粮但各年拖欠粮草遇例停免止有该年夏秋税粮数亦不多况地方人民雕敝催征急难完纳欲发官银招商易买縁各该司府州县库藏官银多无积蓄又因先年招中粮草商人节奉事例或将巳给银两追并减除或将巳纳粮草不行给价以致亏折资本怨声载途即今虽欲招之莫肯应命惟有前项残盐众心乐趋告报者多中间亦有总制尚书才明文招报运送粮草到仓停止不得收受情词激切尤为可悯臣节经行令该司查理明白欲候奏请明文至日方准报中但正在紧急缺乏之际若不趂今收成时月先令收买上纳向后河冻报有声息道路阻隔不能运送有误供亿巳经照依前巡抚都御史柴升批行事理行令兵备巡守等官将告报粮料草束商人逐一拘审分拨固原靖边环庆兰州及宁夏花马池兴武营等处缺乏仓场立限上纳仍斟酌地方逺近险易年岁收成厚薄定与值价如兰州等处照依尚书才原拟每一千引上纳粟米四百石或豌豆六百石或谷草一万束固原靖边环庆等处地方稍近收成颇可各量为増添花马池兴武营等处地方险逺脚价髙贵量减其数责令各供认在官各行该仓照数收受明立巻簿收完扣算明白备造方册开送布政司及兵备等衙门各收存备照各商给与该仓印信小票一纸令其执照待有明文至日如前盐准令中纳照依引盐价值行仰该仓扣出实收赍缴该司给与勘合前去支盐若是不准招中就于官库或于该仓查支官钱给还商价各通行去后今将查处过縁由备陈始末上渎天听伏望圣明俯念邉事孔艰邉储关系至重乞勅户部查议如是别无违碍具由上请合无将前项中剰两淮运司成化十五十六十七十八等年常股残盐八十四万三千四百三十引准令招中行仰陜西布政司转行各兵备巡守等官查原报粮料草束商人如果上纳完足行令该仓出给实收赍缴该司填给勘合前去运司支盐不尽之数仍招商派拨延绥宁夏各缺乏仓场上纳以济目前邉储之急以慰三邉军民之望如事有窒碍难以招中亦乞降发官银照依原拟粮料草束斗头斤数时值给还各商庶不再亏公家之信重失商人之心将来邉方储蓄犹有倚赖縁系查处邉储事理未敢擅便为此具本谨题请旨

　　一为交收符验关防事

　　题为交收符验关防事据陜西都司署都指挥同知郑亷呈抄蒙镇守宁夏地方都知监太监张弼案验会同总兵官杨英副总兵仇钺议将开送符验关防巻簿及跟随书办吏典于正徳五年九月十一日眼同照依粘单内逐一暂且封收约束在官待新任巡抚到彼径自一同交送縁由回报到臣案查先准吏兵二部并本院咨为缺官事照得巡抚宁夏地方本院右副都御史马炳然近节奉钦依着他守制去吏部便推堪任巡抚的两员来看钦此钦遵该吏部会同兵部议得宁夏地方新遭变故虽旋即事定而贺兰山后尚多敌营抚御正须得人右都御史杨一清见在彼处总督军务合无行令暂在彼处居住从宜加意抚恤其三邉军机系干征调重事仍听节制待边敌流贼宁靖之后另行具奏定夺等因题奉圣旨是钦此钦遵备咨转行前来除钦遵于本年九月初一日前到宁夏驻札行事外续准右副都御史马炳然咨送达字二百八十九号符验一道巡抚宁夏关防一颗臣暂且封收及将未完巻簿接管施行间本年九月初八日续准吏部咨本年八月十六日该司礼监太监温祥传奉圣旨总制都御史杨一清南京太子少保吏部尚书梁储致仕工部尚书李鐩各写勅着驰驿来京吏部知道钦此钦遵备咨前来除将原封收达字二百八十九号符验一道巡抚宁夏关防一颗札仰都指挥郑亷转送镇守宁夏地方太监张弼暂且收贮待新任巡抚至日径自交送去后今据前因除钦遵候勅旨至日驰驿赴京外縁系交收符验关防事理为此具本谨具题知

　　一为谢恩事

　　奏为谢恩事据陜西布政司呈正德五年九月初九日抄蒙镇守陜西等处地方司设监太监王兴案验为传奉事奉司礼监印信揭帖本年八月十六日本监太监魏彬等于干清宫钦奉圣旨赏差往宁夏等处剿杀贼冦回还提督军务都察院右都御史一员杨一清银五十两纻丝四表里内大红织金胸背獬豸一表里羊一只酒十瓶该衙门知道钦此钦遵本监将奉到旨意事理备云前去陜西镇巡并三司等官太监王兴等钦遵给散施行等因转呈到臣除将钦赐银两表里羊酒等物望阙叩头领受外伏念臣曩因谢病休致家居近者蒙恩起用奉勅征剿宁夏贼冦兼程前来彼时邉将宣力元恶授首其后擒获逆党抚安地方皆总督太监张永之功臣不过随同行事据实奏报而巳曽无尺寸之劳顾荷骈蕃之赐荣非意及感与惧并金币辉煌侈书生之服用牲醪醉饱颁余惠于官兵兹葢皇上天地涵育造化生成欲示劝于众人不吝赏于片善踰涯之恩无补过分之宠奚堪矢竭蝼蚁之微忱用答乾坤之大徳臣不胜瞻仰感戴激切屏营之至縁系谢恩事理为此具本谨具奏闻

　　一为推访将材以备任用事

　　题为推访将材以备任用事臣自先年督理马政巡抚总制俱在陜西地方近又蒙恩起用仍总制陜西各路邉务窃念御戎为今日所急选将为戎政所先故于陜西延绥宁夏甘凉四镇大小军武官员颇尝留心推访即其行事兼察其用心验其器识兼考其材艺虽人材难得未免得此而失彼然使人以器自当舍短而求长况当朝廷一新政令之秋正臣下以人事君之日茍有所知安敢隠黙除见任主副将官及曽经臣论荐者不开外窃见分守宁夏西路地方左叅将都指挥佥事冯祯器识雄伟号令严肃陜西都司掌印新任四川叅将署都指挥佥事杨宏文武具备材节兼优是二人者皆可备西北大将之选冯祯久滞邉禆似不尽其用杨宏近擢川将似用违其材甘肃游击将军都指挥佥事吴英延绥游击将军都指挥佥事时源俱有摧锋陷坚之勇三邉战将号为出色延绥各堡把总都指挥佥事阎勲髙时彭楲郑骠指挥使安国宁夏都指挥同知陈珣郑亷陜西先任游击将军今縁事复职署都指挥佥事张镐守备岷州署都指挥佥事赵文西安后卫指挥使施杰西安前卫指挥同知蒋存礼是数人者俱各闲于弓马熟于戎阵事体颇皆疏通行检亦无所失用之陜西各镇大可以备偏禆之选小可以克守备之任或战或守俱无不宜其余堪任将领者固多臣未深知不敢滥举如蒙乞勅该部再行访察遇有相应员缺将各官量材擢用其于陜西三邉军务必有补益縁系推访将材以备任用事理未敢擅便为此具本谨题请旨

　　一为荐举贤能官员事

　　题为荐举贤能官员事臣窃见陜西布政司左布政使燕忠心知向正官有执守为御史风采素闻司马政勤能匪懈比迁藩臬正官益自操持不怠当权奸刘瑾气焰薫灼之时独无附丽干谒臣比縁查处邉储本官尽心区画事有条理委系贤劳相应荐举其余布按二司官员虽有才能臣职在军旅未经委用试验不敢泛陈乞勅吏部再为询访如果臣言不谬待有相应员缺将燕忠早擢任用庶使方面臣僚有所激劝兴起縁系荐举贤能官员事理未敢擅便为此具本谨题请旨

　　一为陈情乞恩辞免钦取升任容令休致事

　　奏为陈情乞恩辞免钦取升任容令休致事正徳五年九月十九日该固原卫指挥符深赍捧节该钦奉勅先因西邉有事特起尔总制军务今地方已宁勅至尔即驰驿来京毋得稽迟故勅钦此钦遵于本月二十二日起程外本月二十八日准吏部咨为缺官事该本部等衙门题照例会推得臣等堪任戸部尚书等因具题节该奉圣旨杨一清升戸部尚书钦此钦遵备咨到臣纶音涣召既承驰驿之荣金部需才复玷尚书之选便蕃有命局蹐无容臣禀赋素薄血气早衰往年因病休官几莫逃于法网比者闻变强起幸适会夫成功自到宁夏以来苦于驰驱疲于案牍目疾屡作痰气时攻巳于本年九月初一日备将衰病不能供职縁由具本陈情乞归休致方屏营而候命忽征拜以蒙恩益深覆餗之忧重切临渊之惧伏念君命所召不敢稽违兼程前进行至河南懐庆卫辉等处地方加以风热之侵旧疾转甚心神怔忪头目晕眩胸腹胀闷脏腑滑泄沿途服药未见痊可自揣孱病之躯终非朝坐之器窃思户部掌人民财赋政务浩繁国家元气所系必得疏通精练之才乃能负荷岂臣迂腐衰惫之人所克胜戡虽欲効陈力就列之忠恐难逃旷职素飡之诮况当朝廷一新政令之时正臣下奋庸熙事之日四海之内孰不延颈跂足以望太平臣非草木安忍自弃顾省躬度分以筋力则不胜以才能则不称夙夜兢惕不知所处且今贤俊林立随取随足不患乏材而司徒重秩猥及不肖臣犹自骇人将谓何恐伤知人之明以为新政之累此臣所以赧颜疚心而不能自安者也伏望圣慈收回成命俯从前恳容臣以旧官放回休致使得调养病躯偃伏林下以全余年则仰戴天地生成之德又出于寻常万万矣臣瞻望阙廷不胜激切除扶病在途恭俟允命外縁系陈情辞免恩命放回休致事理为此具本谨具奏闻伏候勅旨

　　一为患病事

　　奏为患病事臣比在宁夏总制邉务奉勅行取驰驿来京行至中途旧患痰疾举发时作眩晕后又感冒风寒咳嗽喘逆心腹不宁节经具本陈情放回休致未蒙俞允臣感恩益切不敢稽留扶病前来本月初四日到于京城宣武门外欲便进城报名朝见縁前患欬嗽眩晕等疾俱未痊可诚恐趋走跪拜之间致有失仪不便臣是以昧死上陈伏望圣恩容臣暂在门外延医用药调治前病痊可之日朝见庶得微躯保全誓当鞠躬尽节以报陛下天地生成之德縁系钦取官员未敢擅便为此具本谨具奏闻伏候勅旨

　　一为恳乞天恩辞免加官升任事

　　奏为恳乞天恩辞免加官升任事臣比者奉命征剿宁夏贼冦总制邉务本年九月十九日奉勅行取驰驿来京钦遵起程间又蒙圣恩升任户部尚书初宁夏事平臣即将衰病不能供职縁由具本陈乞休致及奉行取升职中途感患风热痰嗽眩晕等病又经具本辞免俱未蒙俞允续该兵部题为捷音事节该奉钦依提督军务都御史杨一清协同擒获抚定地方功勤茂着加太子少保尚书仍旧赏银五十两纻丝五表里钦此臣病中闻此感恩益切不敢留滞扶病前来到于京城宣武门外请医调治瞻望阙廷咫尺不能朝见内自警惕寝食不宁伏念尚书乃今日文臣之极致户部实国家元气之所关如臣庸愚误蒙简任分量固巳踰越盛满实难胜戡未谐恳避之私益重贪荣之愧若宁夏之事臣未至地方邉将宣力元凶授首其后擒获逆党抚安军民功皆常事实无异能金帛之赐巳为过分官秩之加岂所敢当且宫保位望隆重本非赏功之官而臣因人成事又无功能可录书曰徳懋懋官功懋懋赏臣徳不称官恐贻负乘之诮无功受赏徒増渊谷之危况犬马之年渐老蒲栁之质易衰纵使前病暂痊强颜班列而精力不徤岂复能有所建立是以不避斧钺昧死恳陈便望圣慈察臣诚欵收回太子少保尚书成命容臣仍以旧官放回休致不胜感戴天恩之至縁系辞免加官升任事理为此具本谨具奏闻伏候勅旨

　　关中奏议巻十

　　●钦定四库全书

　　闗中奏议巻十一

　　（明）杨一清 撰

　　○提督类

　　一为老病衰残乞恩辞免新命事

　　致仕少傅兼太子太傅吏部尚书武英殿大学士臣杨一清谨奏为老病衰残乞恩辞免新命事嘉靖四年正月二十四日该兵部差千戸陈玺赍公文一角内准兵部咨为设总制以圗两全事该本部等衙门会题该兵科都给事中郑自壁等题前事兵部议拟题奉钦依准设陜西提督军务官员会官推举得臣及致仕兵部尚书彭泽服阕新建伯兼南京兵部尚书王守仁堪任奉钦依是杨一清改兵部尚书兼都察院左都御史少傅兼太子太傅仍旧着提督陜西三边等处军务写勑并符验旗牌闗防都给与他着上紧前去钦此钦遵备咨到臣闻命惊惧不知所为力疾强起望阙叩谢外仰惟皇上以上圣之资光临大寳万方仰徳四夷向风天下臣民凡抱一长挟一艺者皆思自效臣荷累朝作养登用皇上嗣统之初即降勑存问褒赠上延先世荫録下逮子孙天地之恩至深至厚夫豺獭微物尚知报本臣虽至愚岂不思效涓埃之力以圗报称缘旧患目疾老而増剧致仕以来又越十年今年七十二歳昏眊转甚咫尺之地不能辨人面目举笔作字点画不分又兼痰火上攻时作昡晕足膝痿弱举动须人搀扶前年秋冬感患疟疾数月方得稍痊自是精神顿减血气益耗两耳重听发枯齿脱众目所覩不敢自诬切思人臣任事必有精力而后可以有为况军旅事重臣奄奄喘息之人岂能办此心虽不敢自弃力实不能自强且言官论荐廷臣会举止知臣昔年乆任闗陜粗有奔走之劳不知臣今老病衰弱大非前时之比臣不自言恐致误国大事万死何赎及闻甘肃地方近被回贼侵扰仰赖圣武布昭委任重臣举兵征讨丑类畏威逺遁延宁等处未闻有警彼边境常冦各镇守自能捍御倘以权不归一须设总理官员则贤俊满朝堪当是任者必多其人臣之衰朽岂宜滥及臣是以昧死上陈伏望圣慈早收成命勑下该部别推相应官员委用容臣照旧致仕以终残喘则自今以后未死之年皆皇上之赐也臣不胜战兢陨越恳切愿望之至縁系老病衰残乞恩辞免新命事理为此具本顺差镇江卫舍人茅祖赍捧谨具奏闻伏候勑旨嘉靖四年二月十二日奉圣旨卿累朝耆俊闻望素隆投闲有年屡经论荐特兹起用付以全陜委任甚重岂可引老辞避况敌方在套边患可虑卿尝以体国自许谅不在赵充国马援之下宜兼程前去督率文武将吏调度兵粮攘外安内以纾朕西顾之忧再不必辞吏部知道

　　一为再陈恳悃乞容照旧休致事

　　致仕少傅兼太子太傅吏部尚书武英殿大学士杨一清奏嘉靖四年二月初八日该兵部差官赍捧勑谕一道符验一道旗牌十面副闗防一颗并钦赐白金五十两彩币四表里到臣方患痰嗽强起扶病迎接望阙叩头领受外伏念臣先于本年正月二十四日准兵部咨该兵部等衙门会题节该奉钦依是杨一清改兵部尚书兼都察院左都御史少傅兼太子太傅仍旧着提督陜西三边等处军务钦此臣自度老病衰残不能供职具疏辞免乞容照旧休致俞允未颁渥恩复降伏读制词有曰卿昔在先朝简居秘阁任重望隆固宜出入禁闼谋谟庙堂军旅之事若非可以劳卿者然古昔大臣若周之尹吉甫方叔召虎唐之裴度郭子仪宋之韩琦范仲淹皆出将入相茂建勲绩为社稷之臣国有赖焉卿以古名臣自待忠义自许谅不以内外劳逸为轻重也钦此丝纶春温金币霞烂责以君臣之大义谕以出入之均劳感极而悲继之以泣切惟君召行不俟驾乃圣门之明训君言不宿于家亦人臣之常职臣本庸劣陛下起之于病废之余付之以节钺之重分当实时戒行岂敢固为辞让况臣歴官以来在外之日多立朝之日少谋谟廊庙匪臣所堪经营四方实臣素志若重内轻外好逸恶劳臣虽至愚决所不敢仰承圣谕媿惧交并续准兵部咨为传奉事节奉钦依陜西三邉见今有事提督军务杨一清着彼处巡抚都御史即其家敦遣务要上紧前去节制调度不必辞兵部知道钦此又准兵部咨为套中走回男子供报大敌入套整饬边备以防侵扰事该本部题节该奉钦依是这大敌拥众入套其情叵测便马上差官赍文着陜西延宁镇巡官务要严督各该副叅游击守备等官加谨堤备遇有警报协力遏阻相机剿逐不许因循玩忽自分彼此致失事机新推提督三邉军务官着上紧前去节制调遣钦此钦遵节行到臣伏覩天语丁宁知三邉敌患上轸圣懐当地方多事之秋非臣子辞劳之日自当力疾就道但年过七十精力既不如前智虑亦非昔比其最苦者两目昏懵赤涩见风日则涕泪交流阅文字而点画不辨纵令勉强到彼终恐无益边防及思前次陈情之疏未奉明旨恐致稽误不容自黙伏望圣慈察臣先后辞免实情别求精健练达之臣往当提督军务之任容臣照旧致仕岂徒保全愚臣残生亦且不误邉防大计臣不胜恳悃激切为此具本差镇江卫舍人楚渊赍捧谨具奏闻伏候勑旨奉圣旨卿才猷练达精力尚健既有经营四方之志提督重任当为国黾勉一行不必再辞兵部还差听事一员前去沿途催促着上紧去该衙门知道钦此

　　一为谢恩事

　　钦差提督陜西三邉军务左都御史臣杨一清谨奏为谢恩事臣先任少傅兼太子太傅吏部尚书武英殿大学士致仕家居嘉靖四年正月二十四日准兵部咨该本部题奉钦依准设陜西提督军务官员会官推举得臣等堪任奉圣旨是杨一清改兵部尚书兼都察院左都御史少傅兼太子太傅仍旧着提督陜西三边等处军务写勑并符验旗牌闗防都给与他着上紧前去钦此钦遵备咨到臣自度老病衰残不能负荷具本辞免随该兵部赍送勑谕符验旗牌闗防并钦赏银五十两纻丝四表里到臣又该巡抚都御史吴廷举受命即臣家敦遣启行臣感激奋发即欲就道奈见患目疾并痰嗽未愈恐误边防大计又经具本恳辞一面于三月初七日扶病启行沿途服药调理俟命近日得报知先后辞本俱不蒙俞允又闻边方有警不敢再为辞避兼程前进于四月初一日到于陜西地方钦遵行事外谨具本称谢者伏以圣武布昭每轸懐于边徼皇仁徧覆尤笃念夫旧臣起废退之人治军旅之事以保傅之重督边阃之师稽古昔而有闻在今日为创见莫遂循墙之请徒増临谷之危恭惟皇上代天抚世应运特生承眷命奄有万方如帝尧之乃圣乃神乃文乃武起宗藩入继大统迈王季之克明克类克长克君干转坤旋囿羣生于嘉靖春生秋肃举一世而甄陶臣章句迂儒蓬蒿末质自垂髫以至白首遭际累朝由近侍以至孤卿践登极品固尝授钺未成安攘之功承乏代言岂有论思之益既遂休闲之愿偷安林壑之身乐与齐民共歌新化病骥不堪于服乘腐草无意于回春皇上念其往劳早尘存问之使采之公议付以节镇之权周王不遗寿考之仁何以加诸虞舜乐取人善之公兹焉大矣且温纶褒谕直欲期之古人宠赉便蕃又已超夫常格既恳恩而不获当力疾以徂征誓竭庸虚少酬知遇顾人非三代何敢希方叔召虎之谋猷业本书生亦勉效韩琦仲淹之经畧但世平易玩法乆渐隳政习于因循人安于偷惰不大改弦辙无以作新士气不力任怨怒无以奋起事功又恐居内地之安或罔念边疆之苦持文墨之论不暇谋兵革之难任耳易至于传讹浮言每兴于所忌伏望宸衷独断庙议协心将委任而责之成必听纳而求其实若虚应故事如圣虑之所及则自贻厚责在国法以何逃待边患稍宁地方无事愿遂乞骸之请以终垂尽之年臣无任瞻恋感戴恳悃激切之至縁系谢恩事理为此专差指挥魏杰赍捧谨具奏嘉靖四年五月三十日奉圣旨卿具疏陈谢足见忠爱阃外之事宜竭诚展布务臻实效以副委任该部知道

　　一为军务事

　　题为军务事臣奉勑提督陜西三边等处军务钦此钦遵外案照先准兵部咨该本部题为设总制以圗两全事内开跟随书掾头目家人听从选带仍具奏闻节该奉钦依是钦此钦遵备咨到臣除头目另行外为照臣一到陜西地方即该题奏各项事情及发属文移浩繁縁未奏讨书掾缺人书写访得直隶镇江府丹徒县省祭官任汉本府两考役满吏李棠俱各写字端楷谙晓行移已经行令该府开送跟随前来书办及思臣年老多病近又感患痰嗽日乆未愈扶病前来供职诚恐西土之人风气不同用药亦异难以收效选带镇江府医士钱汝俭跟随军门调治臣疾及又思得三边地方险逺必多得亲信家人跟随使用内将二名照例支给口粮其余俱于臣廪给内食用不支口粮縁系该部题奉钦依听从选带事理为此谨具题知

　　一为急处边储以防敌患以安地方事

　　题为急处边储以防敌患以安地方事准巡抚陜西地方都察院右副都御史王荩掲帖准戸部咨该本部题为套中走回男子供报大敌入套整饬边备以防侵扰事该陜西镇巡等官题前事奉圣旨该部看了来说钦此钦遵抄出送司覆奏间随据委官署郎中胡宗明呈为回贼拥众入境围困城堡事通查案呈到部看得巡抚陜西都御史王荩并镇守太监晏宏会题开称本镇固靖环兰等处大敌入套诚恐动调兵马钱粮缺乏乞要再添部属官一员多带内帑银两并开中淮浙各运司引盐前来固原等处或委官分投籴买或召商报纳粮料草束专备客兵人马支用一节诚为思患预防至意但固原等处岁用军饷原系陜西所属州县起运粮草并本处卫所屯粮供给若所司官员果能及时催征依限完纳一歳之征自足一歳之用此系地近腹里自来无有年例银两先该巡抚等官连章具奏粮饷不足本部屡次题准给发银盐并总制衙门及部委郎中奏带银两分泒陜西一镇三年之间共计五十七万一千八百余两比之延宁等边有年例之处其数加倍况固原等处先年奏报边敌出没声势虽大然一时抢掠即回军马不曽乆驻钱粮不至多费况近日运去军前盐银虽称七万二千六百余两内止解去甘凉一万六千余两其余五万六千余两俱在兰州等处买办粮草预备客兵支用不乆大军掣回钱粮尚多见在即今敌众在套如或调兵就堪支用但恐客兵数多一时供亿不继相应计处查得甘肃一镇近巳分发银一十四万两前去比来边情巳宁前银足勾支给所拟署郎中胡宗明开报淮浙等运司盐课共二十万引可以不必分拨该镇况今近在镇城商人情愿増价相应准呈为今之计部官不必再差合无候命下之日本部札付先差署郎中胡宗明就留陜西督理固原等处军饷即将原开嘉靖三年分各运司额盐两淮一十万引每引原定价银伍钱今每引加银二钱共银七万两两浙五万引每引原定价银三钱二分今每引加银一钱共银二万一千两山东小引盐五万引每引原定价银一钱五分今每引加银五分共银一万两通共该盐银一十万一千两会同巡抚都御史王荩坐委能干官员查照紧闗城堡分投召商上纳本色粮料草束另项收贮专备客兵支用一面查出陜西布政司贮库前巡抚都御史王珝奏开盐价银二十二万四千九百九十八两除提督尚书金献民发去甘肃七万二千余两尚余一十五万两一体籴买粮料接济或折色相兼放支一面催并所属州县将起运固原环庆等处邉粮并彼处卫所该征屯粮上紧追完立限差人速觧原定仓库交纳以备急用万一前贼深入兵马调多经费不继听提督大臣到彼相机议处另行具奏定夺等因题奉圣旨是陜西固原等处军饷就留胡宗明在彼督理动支各项银两籴买粮料都依拟务要上纳紧闗城堡不许堆积无用处所有误支给钦此钦遵合咨前去烦照本部题奉钦依内事理钦遵施行准此除行陜西布政司转行守巡管粮等官催征未完钱粮及行胡宗明查照施行外合将该部咨到縁由开具掲帖行来随据委官署郎中胡宗明亦呈前事臣近到陜西省城阅视城操巡邉备冬各枝人马原额数目虽多中间迯故缺伍十之三四其见存者身无完衣军器缺壊马匹瘦损饥寒困苦之状见于颜面较之臣先年巡抚总制之时逈然不同询其所以皆云近年以来月粮缺少有至一二年之上全无支给者又被先该镇守官廖镗等指以进贡为由侵克敛派痛苦入骨近虽厘革安静巡抚衙门按月放支每石亦止给银三钱不敷食用已往年月无从补给以此雕伤之人元气未复及节据固原环庆等处公差人员禀诉各称沿边一帯城堡粮料草束俱无蓄积有亦不多不勾供应主兵倘若添调客兵将何支给及访得前项边方官军月粮欠缺亦多应赏冬衣布花经年不给雕伤困苦比之省城尤甚近查得提督尚书金献民奏内据陜西按察司固原兵备副使成文分巡闗西道佥事锺锡会呈内开欠少本镇官军月粮二十三万每每告讨无从补给即此一处他处可知切惟克敌必资乎兵养兵必资乎粮军食不充则军气不扬何以克敌制胜且沿边官军比之腹里劳逸相悬平居家有父母妻子之累身无饱食暖衣之乐一旦遇警驱之以尽死力顾不难哉近年各边失事官军不能奋勇力战甚或因而生变实由于此近据延绥守臣奏称入套之敌数多臣切縁此敌因是节年抢掠得利蔑我无能入敌之谋恐所不免纵使夏间无事秋冬难保不来今年无事明年难保不来来则必须动调客兵截遏今仓场粮草在在缺乏有地方之责者不得不忧所以陜西镇巡等官都御史王荩等奏要添差部属官一员多帯内帑银两并开中淮浙各运司引盐星夜前来固原等处或委官分投籴买或召商报纳粮料草束运赴紧要城堡收贮专备动调客兵人马支用情辞恳切盖不得已而提督尚书金献民奏内又复论及盖亦亲到地方目击其状故以为言节该戸部题奉钦依就留原差郎中胡宗明督理固原等处军饷然亦止是将原开嘉靖三年分各运司额盐两淮一十万引两浙五万引山东小引盐五万引加银召纳约有一十万一千两之数及先年都御史王珝奏开盐价银除已支外见存一十五万两籴买放支终恐数少不敷且陜西一镇固原环庆靖边兰州乃总会要害之处固原所辖则有黑水镇戎平边红古版井彭阳等城西安州海剌都等营环庆则有走马川青平山城甜水等城堡靖边兰州则有干盐池打剌赤一条城十字川西古城积积滩等堡处处可以通敌况套人多遣奸细入境探我道路知我虚实声东击西多窥我之无备倐来倐去每乗我之所忽故要害去处固当多积而僻小城堡亦难全虚不止供给按伏主兵又欲支用经过人马夫以前项二十五万余两之资而欲分应数十城堡之备委有不敷况前拟引盐山东小引五万引自来无人肯报纵欲抑勒均搭给与必须淮浙二处稍有余利以淮浙之有余补山东之不足庶其肯从今据陜西布政司官禀称固原召报粮料草束商人为因加银数多地方薄收俱各空回不肯报中若在该司纳银固其所愿但沿邉正恐粮草无积有悞供饷若俱令纳银运送前去遇有紧急银不可食何以为处臣查得陜西各镇自来处置邉储不过曰穵运曰召商曰籴买三者而已弘治十三年间大敌在套动调京军钦差该部大臣督理军储穵运腹里州县粮草累民陪补至于破产鬻儿今日断不可行况腹里空虚亦自无粮可穵惟有召商籴买二事可行银买虽若简易縁地方时值道里逺近不同计筭脚程多致末踰其本若分泒州县佥报人戸籴买未免累民暗陪阴补而官吏里书放富拘贫侵克抵换之弊又不能无省费于官敛怨于民亦非至计揆今事势不得不然惟有召商报中似为得策客商射利虽小必趋官府储粮小费何吝故在客商増一分之价则官司有一分之益但须革兠揽卖窝之弊岂可废从古飞粮之法又闻之道路近年官司召商多至失信或所召价多所给则少或召纳已完又复追价致令亏折资本怨声载道以此各邉开中粮草多不肯报纳率是以往倘有重大军机路途阻塞车脚不通召中籴买两无所措虽有智者不能善其后矣及又思得兰州密迩河西额布勒残敌窃伏西海万一纠引番贼侵掠我河洮临巩等处此腹心之疾尤当严防不止河套之敌为当备也及照甘肃地方近被回贼蹂践人马已极困敝虽蒙发去银一十四万两然分泒一十五卫所大小城堡数多百孔千疮难以兼济至于延绥官军素称勇悍各邉调发应援多得其力近年亦复疲敝之甚其官军多臣旧所统辖每进见询问辄以粮赏不足为辞贫苦之诉如出一口臣谓此镇官军尤当懐之以恩养其锐气庶几缓急可倚若宁夏逺在河外贺兰山后敌之出没无时而花马池兴武营灵州一帯地方又侵犯腹里必由之路屯兵积粮俱不可缓陜西巡抚专为固原等处议奏而臣则有提督三邉之责休戚相闗事体一同不敢顾此失彼以贻后艰欲待通查四镇见在钱粮多寡数目明白方纔论奏恐蹈后时之愆将贻噬脐之悔查得弘治十八年间为因河套有警孝宗皇帝特差戸部侍郎顾佐帯领本部郎中吕贤陈策前来陜西督理邉储奏准开中淮浙河东运司盐课一百万引运送折粮等项银三十万两举行冠帯等项事例续该臣接管巡抚陜西因见前项银盐侍郎顾佐俱发延宁甘肃三镇陜西止得银五万两不敷当即议奏尚书韩文等覆题以为邉防积蓄以预为先以多为贵若趂今盗贼逺遁年歳颇收不先事广积倘或紧急将何为备依拟又开两淮盐二十五万引两浙长芦四川盐二十五万引共盐五十万引听臣定立斗头召商籴买若有不足再查灵州并西漳二县变卖盐课银两一并召买务使缓急有备节该奉钦依是务要处置停当边储充实毋致临期缺乏钦此钦遵行来臣实时督令兵备等官髙崇熙燕忠等召报籴买兼行叅以奏开事例固靖环兰一帯延宁甘肃三邉俱颇有积蓄自正徳元年至正徳四年俱得其用正徳五年臣起废西征查得各边粮草仍前缺乏又即议奏该部题奉武宗皇帝钦依差戸部侍郎丛兰帯领主事翟鹏常道袁经三员前来整理三邉之人皆仰赖先朝留神邉事前该大臣实心体国如此今钱粮缺乏比前加甚而寇势骄横亦非前比臣不先事极言他日偾事贻患臣之一身固不足惜如地方何及照原差郎中胡宗明委有才力足堪付托但今患病是实已经奏乞回家调治似难乆留除将陜西所属州县起运各邉粮草并卫所该征屯粮督令分守管粮管屯都布按三司官严限追并完足觧赴原定仓库交纳及别项议处事宜另行具奏外伏望皇上念邉事之至重溥大赉之仁恩乞勑戸部议处合无深体先年该部议奏边方积蓄以预为先以多为贵之意将嘉靖三年两淮两浙等运司开剰盐引并嘉靖四年课盐共开与一百万引及再运送官银五十万两仍照先年事例特命戸部堂上官一员帯领属官二三员前来督理四镇粮储大要十分为率陜西固原等处须得四分延宁甘肃三镇共得六分不拘召商籴买随宜处置一半务收本色以供客兵支费一半量收折色以备主兵折放其召报本色酌量地方逺近年岁丰歉定与斗头斤数使人乐从若再不敷听臣将陜西司府官库各项银两陆续酌量动支行委布按二司公亷官员趂时召籴务令邉仓各有二三年之积庶使愚臣得以悉心规画边务遇警节制调遣剿杀冦众以安地方臣本衰病废弃之人误蒙陛下采之众论付以重权若因陋就简谅亦无难投闲置散亦其素分但念受恩深重自当为国逺圗倘蒙采而行之邉方幸甚愚臣幸甚縁系急处边储以防敌患以安地方事理未敢擅便为此具本专差承差马廷璋亲赍谨题请旨

　　一为整理边务以备敌患事

　　题为整理边务以备敌患事准兵部咨该提督陜西延绥宁夏甘肃等处军务兵部尚书兼都察院右都御史金献民题前事内一件议处兵将准巡抚陜西等处地方都察院右副都御史王荩掲帖据陜西按察司整饬固原等处兵备副使成文整饬凤翔等处兵备兼分巡闗西道佥事锺锡会呈等因臣惟御敌以兵马为先以粮草为急固原一镇为三边喉襟要冲之所其总兵官所领官军见在不过五百员名守备官见在不过六百员名兵马之寡弱也甚矣仓卒有警委难支持访得敌众自弘治十四年大举入敌得利而归每每深入抢掠必由固原各该将领累因兵马数少不过婴城自守任其出入以此地方多被残破人畜多被杀掠见今大敌拥众入套侵犯之举又在旦夕若止照往年故事未免复遭荼毒各官所呈相应议处合无将总兵官部下除见在官军外再于各城堡各卫御冬防守官军内选摘精壮二千三百员名共辏三千员名总兵官统领防守官军仍照例每年十月初一日依期赴操二月河开无事放回有警留住本城支与行粮与见在官军如法操练预备截杀守备官部下除见在官军与今拟各城堡挑选共二千员名外未及之数照例悬赏于有丁人戸内召募一千名亦辏三千之数将守备改为参将名色统领杀敌仍听总兵官调度该用马匹就于茶马并苑马寺给领或行太仆寺收贮官价支买召募银两于司府官库查有无碍银两动支庶兵马充足缓急有备等因题奉圣旨该部知道钦此钦遵该兵部议得固原地方平坦可以驰骤敌众抢掠多由此入陜西腹里州县连歳被害实由本处兵粮不足难以防守合无依其所拟将各城堡各卫御冬防守官军内选择精壮二千三百员名连见在七百名共辏三千名听总兵官统领其防守官军上班放回并支给行粮悉如旧规其守备官部下除见在并各城堡挑选官军二千员名外许于各项军民丁多戸内召募一千名共辏三千之数就将守备改为叅将统领聴调杀敌该用马匹就于茶马并苑马寺给领如不足用许于太仆寺收贮官价支买召募银两于官库动支俱各相应但事闗地方军务仍咨行提督尚书杨一清再加议处具奏施行等因具题节该奉圣旨固原守备照旧其余准拟钦此钦遵备咨到臣切惟固原为陜西喉襟要害之地地平漫无险可据通其去处甚多自弘治十四年以来屡次拥众深入延宁地方不能捍御驰骤长驱两日夜可至固原分散丑类静宁隆徳会宁安定一帯州县俱被剽掠直抵巩昌秦州地方近年又侵过平凉蹂践我泾邠等州县得利而归不曽遭挫将来凤翔西安内郡安保不遭毒害臣先年巡抚之时奏将陜西镇守总兵移在固原常川住札意正在此但所统官军与守备官部下官军俱不及千数委的数少难以出战只得婴城坐守甘受畏缩之罪今提督尚书金献民要将总兵官部下除见在七百员名外再于各城堡各卫御冬防守官军内选摘精壮二千三百员名共辏三千员名总兵官统领守备官部下除见在外今拟増粮并各城堡挑选共二千员名外未及之数照例悬赏于有丁人戸内召募一千名亦辏三千之数统领杀敌仍聴总兵官调度该用马匹就于茶马并苑马寺给领或行太仆寺收贮官价支买召募银两于司府官库查有无碍银两动支诚为安边御敌至计除依拟行令严加挑选听各官统领以助兵势外至于悬赏召募一节尤为得策今日之务似难舍此查得弘治十八年间臣为巡抚准兵部咨为预防边患事该本部题看得往年敌众河开之后俱各在套即今桀骜非常事势难料若果在套潜住未免肆意侵掠为患不已陜西一帯岁遭大歉民财已穷合用军马除本省三边之外别处客兵决难轻动况彼处土人生长边方材力勇劲便于战斗若欲鼓舞用命必须激之以利故云重赏之下必有勇夫合无本部于太仆寺寄收马价银两借支五万两差官赍送陜西布政司收贮听都御史杨一清支用或随势给赏得用官军或悬利召募本处土人务使精壮之民皆占行伍之籍勇敢之士悉为麾下之兵凡可以激励各项之人杀贼以取功利者悉听从宜处置必能得其乐于用命振扬军威以御边敌不可坐委贪刻官员托故以召募为名用强逼勒致失人心若后敌众出套前项银两听其收买战马给军骑操不许别项支用等因题奉圣旨是钦此钦遵随该太仆寺寺丞杨信觧送银伍万两到于陜西布政司收库臣于正徳元年二年间赏军召募等项陆续止用过银一万五百余两比臣奏准回还原籍养病其余银三万九千四百余两俱在布政司并平凉庆阳二府寄库待接管官员支销及咨兵部并陜西巡抚查照外及又查得兵部先年题准事理临边各路土著军民舍余人等有能奋勇设谋斩获首级一颗随即赏银三十两生擒一名赏银五十两若能纠集乡丁敌杀贼众斩首至五颗以上者为首者加升署所镇抚又一件今后各该官军有能斩获贼级一颗为首者赏银牌十两生擒一人者赏二十两各为从者量为给赏仍将各人功次另行造册奏缴拟升是皆激励人心鼓舞士卒之策与前项该部所奏所拟大意相同况常人之情见利则趋以速为贵邉军艰苦万状俯仰不能聊生者十常八九一旦获此厚利自然踊跃思奋虽有势豪买功之人彼亦不肯舍应得之利以犯必禁之法矣然此例虽乆官司多不肯行实亦因财用不足之故以致人心怠玩敌势益张所惜者小所损者大及照临邉军民勇悍善斗者在在有之召之有道自然应命及查先年召军每名有给银五两者有三两者是为常守之兵比之腹里抽选召募者大段不同比年延绥宁夏二镇召募土兵至今与游竒正兵一体调遣截杀所向有功今各该卫所行伍空虚悬利召募相应举行至于随势给赏有功官军亦为要务军门若无财用则有罚无赏何以尽人死力但陜西布政司在库官银不多各有头项难以一槩取用伏望皇上轸念邉方重地防御为急乞勑兵部议处合无查照先年该部奏行事理于太仆寺马价银内动支五万两差官运送前来听臣督委都布按三司实心干事官员设法召募不拘卫所军余舍余村野土民但系年力精壮骑射闲熟者籍名在官愿领马者给银五两步军给银三两令其置办军装弓矢器具团成队伍聴总兵守备等官统领训练不敢委用贪刻官员用强逼勒以失人心亦不敢滥收不堪之人徒费官钱无益于事至于给赏有功官军土人银两银牌等项听臣于布政司无碍官银内量为查取应用不拘官舍军余土人召募民壮等项但有斩获首级一颗者验系真正敌人不愿升者军门随即赏银三十两生擒敌人一名者赏银五十两该升者照例先赏银牌仍造册拟升既可鼓士卒立功之勇又可杜官豪买功之弊及照各边官军缺马为急行太仆寺苑马寺收贮银两专备买马骑操难以别项支用若京运银两召募支用不尽亦收贮听发各边收买战马骑操不许别项动支事完通将支用过召募买马银两数目造册奏缴如此则军伍可増军气自倍可望收克敌制胜之功矣縁系整理边务以备边患事理未敢擅便为此具本专差承差马廷璋亲赍谨题请旨

　　一为急缺边方兵备官员事

　　题为急缺边方兵备官员事据陜西按察司呈为回避雠恶有病致仕以全国体事准本司副使周崇义闗照得本职见年四十九歳系四川成都府灌县守御千戸所军籍山西闻喜县人由进士正徳七年八月二十九日除授戸部云南清吏司主事歴升员外郎郎中正徳十六年九月二十五日升授陜西布政司右叅议嘉靖元年三月内蒙巡按陜西监察御史喻茂坚许翔凤案验为边军聚众杀害抚臣刼库放囚抢夺军器烧毁衙门等事节奏勘合会委本职前去甘州会勘李隆等谋杀许都御史并刼库放囚等项重情本职会同陜西按察司副使刘大谟将凶犯杨淮等各拷讯鞫审杀害抚臣刼夺库囚招认真情明白将杨淮蘓秀张琏王礼保贺保儿等六十五员名俱问拟死罪监候已经具奏定夺外嘉靖三年十月二十八日蒙升今职专在甘肃地方整饬兵备兼永昌等九卫所窃照本职歴任主事员外郎郎中九年有余叨升叅议又经三年每于地方军民事务尽心干理不敢怠废复蒙转升正当勉供职务以图补报奈何杀害抚臣奸恶正犯杨淮蘓秀张琏范谦并徐通栗不老等六十余员名俱系甘肃等卫都指挥指挥千百戸军余夜不收等项人役各犯主谋下手穷凶极恶神人共怒自古所无已该本职等问拟枭首等罪死者已多监者见在各犯父兄子弟俱在甘肃住居縁各犯生居边方性本奸恶怨恶雠嫌切齿痛恨往年勘问之时虽出入饮食犹难防备况今乆处地方常该巡歴一时一事安能保全且彼时许都御史素无雠嫌止因告添月粮稍不遂心就行谋害况本职以委官亲诣地方将各犯严刑面审真情问拟谋杀抚臣枭首等罪至今雠恨方深本职若冐昩前去适逢其怒则凶徒逆党蓄毒藏奸阴懐报复之雠暗肆陷害之恶命固难全时事亦壊闗系国体诚非轻小又兼乆因旧患风痰病症调理未痊见今饮食减少精神昏瞶不能供理职事除将前项縁由于嘉靖三年十二月并本年正月内已经三次具奏回避有病致仕未蒙准行续奉到都察院明文准吏部咨转行陜西抚按衙门查勘本职曾否甘肃勘事与彼有无雠嫌于例应否回避会查明白径自具奏定夺及照本职居官尽职岂敢避难但迫切之情实闗于躯命乆病之体难赴于边方蒙今行勘不敢擅离起程兼前病未痊见今调治为此除候抚按衙门勘明具奏明降至日另行呈报今将前项缘由合行移闗本司烦为转呈施行等因备呈到臣为照肃州地方相离甘州五百余里西七十里嘉峪闗外皆系番戎部落肃州城外亦有寄住番回数多变态不一控驭实难朝廷设有兵备副使分守叅将各一员无事则抚存堤备有警则调兵战守而兵备之官禁奸以安人督储以养兵所系尤重去歳回部大举入冦地方被其蹂践虽遭挫逺遁难保其不复来为患昨者肃州兵备缺员吏部以陜西布政司右叅议周崇义升补盖亦取其就近便于赴任岂期本官始以回避雠恶为辞今又以患病未痊为托坚卧不肯前去已经奏行陜西抚按衙门查勘应否回避具奏定夺近因抚按官员俱去宁夏勘事未回不曾勘结遂使边方兵备半年之上缺官管理若待抚按勘明奏报方纔议处必又躭延数月不无愈加误事臣惟人臣任事必有欲为之志而后可以有为今周崇义闻命逡巡称疾不出纵令勉强到彼志意隳颓难以望其修举职业其在国法似难轻恕节据陜西布按二司官各称本官年力尚强平日作官尽肯干理但前在甘州勘事尽法除恶委的结怨已深雠恨报复难保必无稽之人情亦当体悉但系穷邉极逺之地若将别省官员升补赴任稽迟愈至妨废边务臣近与新任巡抚甘肃都察院右佥都御史冦天叙计议周崇义似不可复待必于陜西二司官员内推补庶几早得其用臣博访得陜西布政司右叅议赵载陜西按察司佥事姚文清俱生长北方年力壮强才识优裕付之斯任必有可观如蒙乞勑吏部再为访察如果赵载等可用上请简用一员赍凭令其作急前去肃州整理兵备事务庶几缓急可托兵民有赖周崇义合无待抚按官勘报果无别情查缺改用缘系急缺边方兵备官员事理未敢擅便为此具本谨题请旨

　　一为急处巡抚官员以安地方事

　　题为急处巡抚官员以安地方事照得宁夏一镇孤悬河外贺兰山后密迩敌巢不时窥伺侵入抢掠况蕃封在内夷汉杂处镇定安辑全在巡抚得人且河东灵州兴武营花马池一帯又套中入寇腹里之门戸调度兵粮所系尤重见任巡抚右佥都御史张璇本系风力任事官员但近日奏发亲藩事情未知虚实见蒙钦差内外重臣查勘未结縁本官结怨已深纵使无碍亦难在彼行事及查得宁夏总兵官种勲亦复缘事一镇之中镇巡官各有掣肘日乆不行更易未免人心涣散边务废弛恐有他虞误事不细然目今正在抚安军民防御边人之际若照常将在京并别省官员推用人情事体未便周知且恐到任稽迟有误边方大计臣切见陜西按察司按察使袁摈守身有不愧屋漏之严持法有南山不移之判陜西布政司右叅政潘埙端慎之操可以服人宏厚之器可以致逺又皆乆任兹省人望素归畀之巡抚必能操弛张之用酌寛猛之宜上下相安兵民咸服如蒙乞勑该部再加询访如果臣言不妄将各官疏名上请简用庶得就近赴任管事实为便益仍乞将张璇暂取回京待前事勘结有无干碍伏俟圣明裁处臣有地方安危之责故冐昩上言盖亦采诸众论之公非敢独持一已之见縁系急处巡抚官员以安地方事理未敢擅便为此具本顺差承差马廷璋亲赍谨题请旨

　　一为急缺方面官员事

　　题为急缺方面官员事据陜西布政司呈本司分守陇右道左叅政王教于嘉靖四年三月十九日病故呈报到臣为照陜西布政司内统八府外供三边叅政等官分守地方抚安人民催征钱粮完销勘合政务浩繁额设官员平居无事足供干理但中间事故迁除不一临事差遣往往乏人前项叅政员缺急当铨补但地方窵逺别省官员升调交代多迁延不至如佥事周镐升任已经七月方纔前来肃州兵备虽经升补半年之上尚未赴任必得就近升用一员庶免乆旷误事臣愽访得陜西按察司副使韩士竒成文俱操履端谨才识疏通兼且科甲年深先曽被诬黜谪初心不改莅事益勤堪以升用如蒙乞勑吏部再行询访合无于韩士竒等二员内推升前职上请简用倘蒙采纳各官员缺亦望于附近山西河南等处官员内升补庶不乆稽妨废职务实为便益臣受命提督三边戎务凡军马钱粮各项事情必须得人委用事干职守不敢不言縁系急缺方面官员事理未敢擅便为此具本谨题请旨

　　一为军务事

　　题为军务事臣奉勑提督陜西三边等处军务钦此钦遵到于陜西地方行事外查得先准兵部咨该本部题为设总制以圗两全事内开合用跟随书掾头目家人听从选帯仍具奏闻等因题奉钦依备咨到臣切縁陜西延绥宁夏甘肃三边地方广逺相隔动数千里军务浩繁赍执旗牌督兵干事必得明爽精练之人叅随委用愽访得南京羽林前卫正千戸杨评南京锦衣卫冠帯舍人徐凤岐俱将家子弟谙晓戎务镇江卫指挥佥事陈岳生长于骑射闲于韬畧兴州中屯卫正千戸刘钦锦衣卫冠帯总旗赵达冠帯舍人张濓叶澄张玮罗玉崔堂胡沣崔杲兴州中屯卫冠帯舍人杨举俱各晓畅军情熟知世务如蒙乞勑兵部奏请照依近年提督等官奏帯叅随事例行令各衙门查送前来陜西军门听用实为便益縁系该部题奉钦依听从选帯事理未敢擅便为此具本顺差承差马廷璋亲赍谨题请旨

　　一为处置拖欠边储事

　　题为处置拖欠邉储事案照先准戸部咨为套中走回男子供报大众入套整饬边备以防敌患事该陜西镇巡等官奏前事本部覆题奉钦依备咨到臣除召报盐引发银籴买等事另行外内称固原等处岁用军饷原系陜西所属州县起运粮草并本卫所屯粮供给若所司官员果能及时催征依限完纳一歳之征自足一歳之用此系地近腹里自来无有年例银两及要一面催并所属州县将起运固原环庆等处边粮并彼处卫所该征屯粮上紧追完立限差人速觧原定仓库交纳以备急用等因备咨到臣为照陜西延绥宁夏甘肃四镇钱粮俱该陜西西安等八府及各该卫所军屯粮草供给以八府之所出供四镇之所费若尽数完纳所少不多但年歳有丰歉地土有肥瘠西凤等府多苦旱灾平庆延安临巩等府兼苦早霜之灾加以转输征调差役浩繁人户逃移数多县无完里里无完甲甚则十存三四抛荒田土白地相望蠲免折纳节有事例实征粮数岂能尽如原额若将应征钱粮及时征纳犹可足供大半奈何近年以来法令废弛上下因循有司官员以私灭公安常习怠合干上司计日数月坐待升迁多不肯实心干理公事以致歳征之数年复一年不得完结臣查据陜西布政司开报各府拖欠边粮草束数目原派固靖延宁甘肃等仓库除逺年外自正徳十六年起至嘉靖三年止西安府所属拖欠夏秋粮三十七万六千三十一石马草七十一万八千四百六十六束延安府所属拖欠夏秋粮三十二万五千八百五十九石马草一十三万三千九百六十二束平凉府所属拖欠夏秋粮一十六万七千三百一十七石马草三十万八百八十束庆阳府所属拖欠夏秋粮二十万三千九百五十一石马草二十八万三千三百四十六束临洮府所属拖欠夏秋粮二万六千一百四十二石马草三万五千六百一十六束巩昌府所属拖欠夏秋粮一十九万六千八百五十三石马草二十五万二千八百七十九束凤翔府所属拖欠夏秋粮一十九万六千一百六石马草二十万四百六十四束汉中府所属拖欠夏秋粮四千一百七十五石马草三万三千二百七十五束总计一省共欠夏秋粮一百四十九万六千四百三十四石马草一百九十五万八千八百八十八束中间如澄城一县拖欠夏秋粮四万九千三百石马草五万三千二百二十四束邠州一州拖欠夏秋粮四万六千石马草七万一千束宁州一州拖欠夏秋粮九万四千一百二十九石马草一十一万八千六百五十束寳鸡一县拖欠夏秋粮七万三千九百二十石马草二万三千七十八束而蠲免折纳之数不预焉臣经过州县数处吊取钱粮文巻畧为稽查有巻内取获实收而无通闗者有开称已完不曽掣取通闗者有数年以前通无案巻者不知前该官员因何通不查究即此数处他处可知论法俱该叅究治罪但干碍众人又多系去任官员见在布政司管粮分守等官俱系新任方将逐渐追征难以责其速効至于卫所屯粮先年拖欠甚多今按察司管屯佥事桑溥遍歴督征查究不及二年完过粮五十三万七百三十五石草四十三万九千二百一十九束折草粮四万一千八百八石银七万六百八十六两其职业颇为修举臣旧官陜西尝推原粮草拖欠之故始因布政司实征粮数派发迟缓由府以及州县展转文移夏粮多至秋深秋粮多至春月方纔征收彼时百姓所收子粒多已花费正在青黄不接之际鞭追囚系终不得完管粮分守官巡歴所至比较将各该官吏量加扑责去则仍前玩慢不才有司又多听受贿嘱将奸顽大戸佥作部运又或将不堪人戸一槩佥觧名虽起觧多被侵留贸易营干家业官司比并止将戸丁一二人或雇觅奸猾惯受刑责之人应点监打并不曽严加设法根据追究延颈跂足以俟赦恩夫以小民之脂膏而充奸人之囊槖深可痛恨儒者之论以恤民固本为先殊不知小民拖欠者固当优恤而奸人侵盗者岂可故纵故今之钱粮以十分为率官司收入者居其半小民拖欠者居其二而奸豪侵盗者恒居其三积歳既多一旦并征则怨讟猬兴虽有能官不得安其位矣若因循不理则仓库愈空每冦戎有警军储不足相顾骇愕仰给朝廷内帑有限何以为继此弊天下皆然而陜西为甚夫七年之病三年之艾及今圗之犹或可及且政之兴废未始不存其人臣观诸近事南京军储逋欠数多京仓空虚军士乆无月粮怨声载道节该内外守备具奏戸部题准江浙湖广等处布政司管粮官务要亲自督运赴南京交纳直待合省通完方许回任因是利害切身各官严督催纳该运钱粮并无拖欠京仓有二三年之积人心以安此其明效及照比年以来司府州县掌印管粮官拖欠钱粮应该住俸提问黜罚等项必有奏行事例臣废退年乆不能尽知伏望皇上轸念边方事重边储至急乞勑戸部通查事干边储一应奏行赏罚事例与臣知会再行议拟立法如各州县拖欠边储几分以上掌印管粮官除提问外或降调黜革或起送别用布政司管粮官所属拖欠至几分以上住俸几分以上叅问并分守官坐视不理拖欠数多者亦要定拟罚治事例俱奏行吏部遇缺不与推升甚则奏请降黜明立条格请勑臣及巡抚官钦遵施行其各该官员有能精勤干理督完钱粮数多者亦听臣及抚按官指实奏保旌异擢用庶几人心有所警励边计可以振兴失之于前者犹可救之于后至于灾伤之当蠲免贫民之当赈恤弛张缓急又在临时酌量而行不敢以苛切病人不敢以掊克取怨臣受命提督军务因见边储缺乏方上乞讨引盐银两之疏而推原缺乏之由如此敢并言之伏惟圣明采纳縁系处置拖欠边储事理未敢擅便为此具本顺差舍人赵经亲赍谨题请旨

　　一为易置重镇主将以保固边方事

　　题为易置重镇主将以保固边方事近据镇守宁夏总兵官署都督佥事种勋呈为套中走回人口供报敌情事嘉靖四年四月十七日据河西下三墩夜不收黑舍收送河东套中走回妇女一口陈氏到镇行据宁夏卫申审得陈氏供年六十二歳系灵州守御千戸所百户王亨下土军马力长妻状供嘉靖三年九月内在田生理被畨抢去使唤见得套内帐窠遍野人畜数多说待马壮要来腹里抢掠等因随据本官亦呈前事嘉靖四年四月二十五日准分守东路地方右叅将都指挥佥事刘谨手本开据宁夏后卫申据圎山儿墩夜不收墩保收送男子一名王巴圗尔供年一十六歳系榆林卫人见在宁塞营操备军人王江男状供正徳十四年十月内在于门外打柴忽遇敌众三十余骑扑来抢去在营住过七年与抢我敌人蒙果勒牧放头畜走失马五匹慌惧寻马望见墩台偷马一匹骑走一昼夜到墩在营时听得敌众说称在套敌人一万内有三个头儿一个济农一个纳延说要过河与黄毛敌人雠杀一个阿克塔布哈说要先抢汉人等因节呈到臣案照先准兵部咨本部题为套中走回男子供报大敌入套整饬边备以防敌患事该陜西延绥镇巡等官各奏称据走回人口供报敌众入套数多题奉钦依备行到臣四月初旬臣到陜西地方行据延宁守臣节报沿边一帯各有敌人近边驻札数虽不多窃恐伏藏套内故遣轻骑觇我有无备御待草饱马壮之时大举入边亦未可知今据种勋所呈走回人口供报之言与延绥守臣前项所奏敌情亦颇相合防御不可不谨巳经节行各镇将官各要严谨斥堠整兵秣马用心堤备如果前敌拆墙入境即便会合大小将官协力剿逐飞报邻境官军发兵策应不许畏缩退避以致敌人拥众深入贻患腹里地方去后为照沿边花马池兴武营灵州一帯正系大敌侵犯腹里必由之地俱属宁夏镇巡管辖虽分守协同叅游守备等官各有信地然纲维约束调遣指示全在主将得人况宁夏地方屡经变故人情翻覆未安兵民杂处难于控制见在总兵官种勋先因失事被叅近又与都御史张璇等奏发亲藩事情未曾勘结事有掣肘人心不服号令难行夫以防边要害重镇而使懐疑惧罪之人乆为主将缓急何所倚赖必得早为更易老成练达威名素着众情协服者授以节钺之任庶可圗安攘之功窃见提督漕运总兵官署都督佥事杨宏新任大同镇守取回在京提督捕盗都督桂勇俱才兼文武志存忠孝一时将领号为出色中外士夫素所推许杨宏系陜西世臣熟闲韬畧往来各边歴年滋乆山川险易夷汉情俗无不周知桂勇先以武举曽在宁夏军门操练听调寘鐇反叛之时与仇钺协谋讨贼人望素归如二臣者使为宁夏主将既可以防御边患亦足以镇定人心伏望皇上轸念边方重镇主将闗系非轻乞勑兵部议处如果臣言可采合无将种勋令其暂回原卫待勘报至日有无干碍伏俟圣裁仍以杨宏桂勇内上请简用一员镇守宁夏地方兵民幸甚或谓漕运重事不可无杨宏总理臣窃思近年漕规以渐修举弊政多所厘革又新任总督御史叅将俱号得人足堪付托非若宁夏武备乆弛振举为难但杨宏先任四川总兵又歴两京坐营管理府事推任提督漕运巳经四年之上如蒙简用乞为量进一阶则効忠宣力之臣有所奋励矣臣极知僣踰无所逃罪但念本以衷庸分甘废退皇上起而用之誓当竭忠圗报茍有所见敢不尽言伏惟留神省览臣不胜大愿縁系易置重镇主将以保固边方事理未敢擅便为此具本专差承差赵瑶亲赍谨题请旨

　　一为増觧额以疏人材以均政体事

　　题为増觧额以疏人材以均政体事据陜西等处提刑按察司提学副使唐龙呈前事切照朴棫之贤生于王国冠帯之士圜诸桥门陜西自昔称多士焉后因三边不靖三辅殽函之地干戈穴于门庭兵刄交于原野诗书煨烬贤献逋逸自兹蒿焉寖不如古洪惟太祖髙皇帝遹承明命抚有疆宇开科取士爰定觧额陜西惟六十五名视天下独少焉盖其时正当蹂躏之余草创之始人材稀少殆所宜然迩年以来列圣右文聿崇培养之功皇上承徳益阐作新之化以故地各有人人各思奋竒瑰之士往往见之状元及第且再出矣嘉靖元年该职考试科举衣冠彚集文艺肆陈彬彬乎与中州而并盛是年场屋遴选之精采拔之公极称得人然而人材本多额数本少所收十之二三所遗十之六七固其势也二年三年间歴加覆试比之元年日且有加如西安府在城三学可中者至五十人其余学分多者十余人少者五六人或二三人虽荒州僻邑亦未尝无之但出虽无穷取则有限定额之外别无速化之理其老于牖下者亦籍籍也譬之山多材木工师之所求则有数矣卒致明堂之器困于蓬蒿之间岂不深可惜哉及照陜西府州县学凡一百二十有五后又增置卫所学一十有六共一百四十有竒举人额数止得六十五人合二学尚不勾一人是天下学校则莫如陜西之多举人之数则莫如陜西之少政之不均无过于斯大抵立法定制盈缩因乎时广狭随乎地古今之通义也是故陜西人材初年未盛则觧额不得不加少于今盛矣又不得不加多盖以时损益之道焉况列郡诸边延袤数千余里学校一百四十余处岐周丰镐遗泽洋洋金城朔方风教遐被量地増加尤不可缓夫为国惜材天下公情以人事君当今急务乞特为奏请俯念人材可惜政体当均将陜西举人之数查照河南山东布政司定额斟酌増加至八十名或七十五名庶几野鲜遗弃之材国无偏枯之典矣除具呈抚按衙门奏请外理合呈乞照详施行等因具呈到臣切惟我国家稽古定制设立科目以网罗天下之贤才两京十三省乡试举人近年以来俱有额数求才之广择才之精斟酌损益至为详备切见陜西所属八府二十州九十五县又有宁夏榆林洮岷靖边等卫直隶潼闗卫及陜西行都司所辖各卫通计学校一百四十有余东西绵亘三千余里南北亦不减二千余里山川雄秀灵气所产宜多豪杰况当重熈累洽之余士生其间沭浴神化咸思自奋列圣相承皆以人文化成天下仰惟皇上以大圣人君临大寳首幸太学崇重文教风声所动士类勃兴人才之出日新月盛臣于弘治年间叨任陜西提学七年之上经歴乡试壬子乙夘戊午三科查得举人觧额洪武十七年四十一名二十三年五十五名永乐十五年一百五十五名十八年一百三十七名二十一年如十五年之数宣徳元年至正统三年俱三十名六年至十三年俱四十名景泰元年开科取一百五名其后始如山西布政司所取举人俱六十五名至今以为定额切縁山西布政司所辖止是三府五州其地方广狭人材多寡似难相同且陜西三十年前止是西安凤翔附近府县人材众多其余僻逺州县多无举人近年以来所在人知向学遐州僻邑之士往往聮名掇科至于边境卫所科名亦多不乏臣曩时闻之每科乡试等官言场屋所取自六十五名之外三场平通宜在取列者不下百十余巻拘于定额不敢多取亦尝具呈抚按等官会本具奏未蒙施行厥后十年之内两得状元及第此其明验今人材之盛比臣提学之时又复加倍而额数六十五名仍旧不増以一定之觧额待倍加之人材士子穷年苦学无由阶身未免有遗才之叹诚如副使唐龙所言近该巡抚巡按等官会本具奏乞増觧额盖皆亲至地方目覩其盛不敢不言臣又查得云贵二省乡试举人先年定额止三十名后因人材渐盛节该镇巡等官具奏该礼部会议奏准今已増添至五十五名况陜西系中原重地人材数倍云贵揆之人情事体亦宜照例増加若谓制额巳定难再更张臣窃以为我祖宗成规大法百世不易至于文章制度小过不及之间不能不因时与地少有变通古之圣贤所以能尽天下之才成天下之务者率由是道故举人觧额先朝屡有増减百年之后始着为今额我孝宗皇帝又纳守臣之言增云贵之额者正以此也如蒙准奏伏乞圣慈弘大明普照之仁广玄造曲成之念乞勑该部查照近日陜西抚按官所奏叅详议处合无将陜西乡试举人觧额比照河南额数増加至八十名照山东増至七十五名以拔遗逸之才以广用贤之路斯文幸甚地方幸甚臣受命职专军旅非敢出位而言但念文教武卫事体相须且尝提学陜西年乆恩义相闗不能自黙縁系增觧额以疏人材以均政体事理未敢擅便为此具本顺差承差赵瑶亲赍谨题请旨

　　一为急缺都司掌印佥书官员事

　　题为急缺都司掌印佥书官员事臣受命提督军务四月间到于陜西镇城阅视得城垣坍塌楼橹破壊旗帜不张什物不整既而阅视城操及备冬放回人马军装事事不备马匹大半瘦损管军官员以科敛为得策视武备为故事纵容官旗并识字人役侵克粮赏私役买闲已发者见今追问未发者不可枚举窃叹镇城为三边根本之地而废弛至此询其所以盖镇守主将近例专在固原驻札纲维约束全在陜西都司奈何本司掌印佥书乆不得人去年虽蒙铨注署都指挥佥事汪麟军政掌印本官处边塞之任则可观当方面之寄则不称行事疎畧以致下人玩慢近又奏称痼疾不能任事见在行勘且以方面掌印官员徒取充位展转勘报愈加废事及照本司例该佥书官二员今止有署都指挥佥事张镐一员在任外一员乆未铨补臣博访得见任宁夏游击将军都指挥佥事周伦心知向上官能自守冲锋破敌非其所长而正已率人乃其自许使之掌管都司印信必能修举废坠禁革奸弊及又访得西安前卫帯衔署都指挥佥事夏钦先任延绥游击因病告回闲住今病痊可本官晓畅军情熟谙事体堪以佐理佥书臣稽之众论如此伏望圣明裁处乞勑兵部再行查访合无将周伦铨注陜西都司军政掌印夏钦佥书管事汪麟令其回还原卫调治病疾待病痊另行委用及照见今地方多事宁夏游击将军合无于陜西延绥宁夏三镇见在守备把总等官内推选英锐骁勇惯经战阵之人庶几各边调遣可得其用周伦务令交代方许离任如此则镇城边境两得其人居中制外俱无所失实为便益縁系急缺都司掌印佥书官员事理未敢擅便为此具本顺差承差赵瑶亲赍谨题请旨
  </div>
  <div class="pagination">
   <a href="关中奏议_page6.html">
    上一页
   </a>
   <span>
    ...
   </span>
   <a href="关中奏议_page2.html">
    2
   </a>
   <a href="关中奏议_page3.html">
    3
   </a>
   <a href="关中奏议_page4.html">
    4
   </a>
   <a href="关中奏议_page5.html">
    5
   </a>
   <a href="关中奏议_page6.html">
    6
   </a>
   <span class="current-page">
    7
   </span>
   <a href="关中奏议_page8.html">
    8
   </a>
   <a href="关中奏议_page9.html">
    9
   </a>
   <a href="关中奏议_page10.html">
    10
   </a>
   <a href="关中奏议_page11.html">
    11
   </a>
   <a href="关中奏议_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
