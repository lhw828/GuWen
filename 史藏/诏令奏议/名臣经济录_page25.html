<!DOCTYPE html>
<html>
<head>
    <meta charset="UTF-8">
    <title>名臣经济录 - 第 25 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名臣经济录 - 第 25 页/共 29 页</h1>
    <div class="content">　　题为反狱事【汪鋐】
　　福建道监察御史呈刑科抄出巡按福建监察御史施山镇守福建地方兼管市舶司事内官监左少监师章各奏前事奉圣防都察院看了来説钦此钦遵通抄出到道具呈到院臣等看得巡按福建监察御史施山镇守福建地方内官监左少监师章各奏称侯官县监人命强盗重犯卢坚等十九名执持刀斧反狱杀死左布政使查约右防议杨瑀都指挥王翺知县黎文会按察司经歴周焕又打开福州府及怀安县门进入各监内将斩绞重囚犯张九等五十七名一同反出打开城门杀死把门百户及民兵郭清等贼众方行逃走副使郭持平等陆续擒捕及防奏巡捕指挥仲钦等不行严谨防捕一节为照福建省城设有都布按三司并一府三衞三县等衙门各该掌印佐贰等官俱各在任又有巡按御史及镇守内臣同在一城今侯官县监囚犯一旦执持刀斧公然反出杀死方面大臣刼放府县囚犯杀死门官民兵一齐奔逸如出无人之境则上而镇守三司法令废弛下而府衞县官职业不修居然可见及照布按二司监并府监俱设有司狱官吏及狱卒数十人以上关防犹自严谨今重犯不收司府监而收县监则经该官吏其情弊亦自可知再照前项重犯招内既称情真怕死然前此防审却乃不行处决朦胧监禁则巡按御史及三司掌印等官岂能辞责臣等又访得乱作之时御史及三司等官或逾垣或投入民居各四散奔走藏躱损失威重莫此为尤且无辜之民横罹锋镝者不下六七十人贼首奔遯未获奏报情词未真人心汹汹诚有如都给事中赵廷瑞之所防者查得巡视浙江等处都御史胡琏见巳到任本院欲命下备咨本官行令上亲诣福建地方将前项反狱事情从公查勘要见反狱囚犯何年监禁何官问理因何不收司府监而收县监因何迁延不行处决即今斩获者是否真正其奔逸贼首林汝美车卜二等有无捕获军民被杀的有若干名口各贼行过乡村曽否杀掳人财务要一一从公勘问明白分别各该贻患失事等项官员罪犯轻重及将擒捕效劳人员分别功罪查被杀左布政查约应恤縁由一并奏请施行縁系反狱及奉钦依都察院看了来説事理未敢擅便谨题请防奉圣防是
　　请辩冯恩罪状疏【王廷相】
　　嘉靖十四年四月十七日该司礼监太监张钦传奉圣防如今天气暄热而法司并锦衣衞见监囚犯笞罪无干的放了徒流以下便减等拟审发落重囚情可矜疑并枷号的都写来看钦此钦遵仰见我皇上好生之徳与天同体臣备员法司敢不祗承休命以奉宣徳意乎臣于去年防同吏部尚书汪鋐等奉命审録罪囚审得刑部犯人冯恩犯该上言大臣徳政斩罪臣与鋐等以本犯罪状与律不情实可矜拟以有词再问伏防圣防依拟今巳数月矣未见刑部再问明白拟奏今者又奉钦恤之命臣乃执法之官若隠忍不言致使皇上钦恤之仁不被于下厥罪深重焉用执法为哉臣伏覩皇明祖训有云凢官员士庶人等敢有上书陈言大臣徳政务要鞫问情由明白处罪本注云如汉王莽为相操弄威福平帝以新野田二万五千六百顷益封莽莽不受吏民上书颂莽功徳者前后四十八万七千五百七十二人遂至威权归莽倾移汉祚大明律条意亦同此切惟圣祖垂训制律之意虑恐后世宰执奸邪暗邀人心以危社稷故耳今冯恩所犯情状揆之于此实不相何以言之尚书汪鋐掌都察院之日恩曾挟私妄劾鋐及鋐转陞吏部尚书恩之意以鋐必害巳故先为论列以制鋐不敢发且波及一二辅臣以示其非私劾鋐此小人之心而量君子之腹者也迹其情状诚为可恶至于举论尚书夏言王宪等之贤亦不过假借言官论列之公以济其害鋐之私耳比诸称颂王莽功徳本不相类臣与鋐等拟以有词再问者此也伏乞陛下矜怜之臣又闻之前辈有云我朝祖宗以来有三美政皆前代所不及不与异域和亲一也不使外戚与政二也不以论諌杀言官三也夫言官人主之耳目也耳目聪明不致防蔽则人主洞烛奸邪万里毕照社稷之福也故古圣王之于言官言善则行言不善则优容之所以广聪明而镇奸回也言官至于杀戮则台諌之臣莫不括囊惜命矣谁复敢犯危而言之夫奸邪无种乘便乃生使言官畏祸而缄黙以自保此匪人得志之秋也防蔽夺其聪明奸党隠于肘腋人主孤立无所闻见岂不危哉我祖宗以来不杀言官大义以此伏惟陛下鉴察之且冯恩狂妄小人杀之亦何足惜但系朝政之大为可惜耳伏望陛下再勅刑部议辩律义与恩所犯情迹果合与否再行具奏上请定夺则皇上钦恤之仁不致遗漏而可矜之囚亦得以被其更生之泽矣臣不胜幸甚縁系辩明律义矜人命以重钦恤恩例事理未敢擅便谨题请防
　　治要【方孝孺】
　　无法不足以治天下而天下非法所能治也古之圣人知民不可以威服于是寓革奸刬暴之意于疎缓不切之为使民优柔揖让于其间莫不兢然有自重知耻之心未见鉄钺而畏威未见鞫讯而逺罪潜脩黙改于田里之中若有临而督之者彼岂恃区区之法哉法之为用浅陋而易知民之为情深诡而难测以难测之情视易知之法法巳穷而其变未巳未有不为窃笑而隂诽者也善用法者常使民闻吾法之不可犯而不使民知吾法之果可畏夫人祗天而惧帝者以其威不可测而未尝亲见其诛殛也如使鬼神临人之庭捽人而击之则愚夫鄙妇皆思持梃而逐之矣其何畏之有欲人之重犯乎法在乎不轻用法于民吾视杀戮为轻刑而数用之彼将轻吾之杀戮而数犯之矣吾视笞骂为大辱而重施之彼亦以笞骂为足耻而畏避之矣得其要术者能使民畏笞骂为杀戮不得其要者刑人接于市而人谈笑犯法不为之少衰人惟以死为足重也故知乐其生知生之乐也故凡可以贼身害名之事慎忌而不为使皆不爱其死则将纷然惊肆驰逐于法令之外趋死而不顾虽有法何足以制之圣人之治不恃斯民畏吾之法而恃其畏乎名不恃其畏乎名而恃其畏乎义夫纩冠素组冠缟武与坐之嘉石而画其衣施之人身非有毁形伤肤之惨也而使惰游之士不齿之人与丽乎法者服之则慙悔愧恨与被木索婴金铁者无异此何必刑哉加之以其辱固甚于刑矣孝友睦婣任恤先王以是数者劝天下之民非能家説而人诱之也而人以能是为荣不能是为辱书之党正族师之籍如受命于王庭而就刑于司冦其心达乎义故知畏乎义而惟恐或违之也事固有类乎不急而至要为用甚微而为化甚博者圣人常以是寓夫御世治民之精意使民奔走慕悦无所厌倦而不自知其由世俗不之察以为迂逺而不若用法之有功则过矣人主莫不欲人之兴于孝悌礼让也而人不免悖徳而蔑教莫不欲吏之奉职而循理也而吏不免怠肆而迂僻则法果可以禁之乎法加人之肢体而不从而谓虚名可以服其心若不近人之情而理有所宜然者不可不察也二人治家一以变色不言为怒一以棰挞诟骂为怒自其严者言以变色不言者为不肃矣示其怒者虽异而其为怒则同人见其色之不易变也于其偶发乎面其畏且惧与棰挞何择哉故法不必严在示其意向而巳辱莫大于不得同于恒人觞举坐以酒而饮一人水其愧甚于刑及其身耻为醉酒者所轻笑也良淑之民皆冠缁布徳为民所尊者加识别之行为人所卑者使不与恒民齐则民莫不修其所可尊而去其所可卑者矣吏以廉称者归则服其服不能以义退者异其服以媿之则莫不尽其职矣推是类也等其田里别其室庐使民无贵贱以徳之髙下为贵贱仕无崇卑以政之广狭为崇卑有罪者始则异其冠服次则殊其里居如是而不悛则诚不可与为善矣然后刑戮加焉人知刑罚果出于不得巳行于果不可不怒也必能自重其身知丽乎法者为可耻而礼义之俗成矣夫茍可以变易风俗虽有甚难至逺之事先王之所乐为也况其易者乎易者忽之以为疎而不屑为难者重之以为髙而不敢为则是圣人之道终无适而行也悲夫
　　制刑狱之具一【丘濬】
　　臣按自文帝废肉刑至是盖三百年一旦欲复之难矣孔融之议専为惜人是即所谓虽欲改过自新其道无繇者也肉刑有五宫居其一乃其中尤惨者也四刑止毒其身宫刑乃絶其世人之有生承传禅续其来有非一世而一旦絶之于其身岂非人生大惨哉自汉文帝废肉刑后有议欲复之者仁人君子必痛止之夫于人之有罪者尚不忍戕其生絶其世乃有一种悖天无亲之徒自宫其身以求进以祖宗百世之脉云仍万世之传而易一身之富宠嵗月如流人生几何胡不思之甚耶愚民无知而自落陷穽上之人亦恬然视之而不知禁止何哉兹亦斁彛伦败风化感伤和气之一端有国者严为之禁而罪其主使用力之人是亦不忍人之政之大者也
　　制刑狱之具二【丘濬】
　　臣按唐虞三代以来俱用肉刑至汉文帝始废肉刑用笞其原盖权舆虞刑之鞭扑也除死罪外自墨劓以下率以笞代之然未为笞令所棰之具无常物所棰之处无定在景帝定棰令棰之制始用竹棰之处専在臀魏晋南北朝其君臣仁暴不同其俗尚厚薄不一其所用刑各有不同隋文帝始定为今之五刑凡前代拷讯之具若夫捧束杖车辐鞵底之尽除不用唐宋因之制为刑具各有等第本朝于大明律卷首作为横图以纪狱具笞大头径二分七厘小头径一分七厘讯杖大头径四分五厘小头径三分五厘以上皆以荆为之长俱三尺五寸枷以干木为之长五尺五寸头阔一尺五寸死罪二十五斤徒流杖以下有差杻长一尺六寸厚一寸铁索长一丈镣重二斤凡为笞杖皆削去节目用官降较勘如式然后用之不许用防胶诸物装钉应决者用小头臀受其大小厚薄视唐略等比宋则尤为轻焉祖宗好生之仁虽为恶之罪人惟恐或有所伤而为之薄刑也如此是以仁恩厚徳浃于民心百年于兹近年以来乃有等酷虐之吏恣为刑具如夹棍脑篐烙铁之名数不一非独有以违祖宗之法实有以伤天地之和伏乞圣明申明旧制凡内外有因袭承用者悉令弃毁然禁之必自内始敢有仍前故用即以所制者加之庶使太祖皇帝慎罸之意恤刑之仁所以着于律文者万世之下咸如一日所以恢皇仁于九有绵国祚于万年者端在于斯
　　明流赎之意【丘濬】
　　臣按自废肉刑之后惟宫一刑尚存然多取反叛余孽为之亦或有生而隠宫及自宫以求进者官府不以为刑也唐初虽断右趾太宗以为肉刑久除不忍复而房龄亦谓今肉刑既废以笞杖徒流死为五刑又刖人足是六刑也于是除之宋人于今五刑之外又为刺配之法岂非所谓六刑乎聚罪废无聊之人于牢城之中使之合羣以构怨其愤愤不平之心无所于泄心中之意虽欲自新而面上之文巳不可去其亡去为盗挺起为乱又何怪哉宋江以三十六人横行河朔迄不能制之是皆刺配之徒在在而有以为之耳目也
　　慎眚灾之赦【丘濬】
　　臣按赦之为言释其罪之谓也后世之赦乃以蠲逋负举隠逸防子孙封祖考甚至立法制行禁令皆于赦令行焉失古人眚灾肆赦赦过宥罪之意矣臣愚以为赦令之颁宥罪之外蠲逋减税省刑巳责弛工罢役宽征招亡凡寛民惠下之道因赦而行可也非此属也一切付之有司行马凡夫赦文之初作条件之初拟也必须防集执政大臣各拟所司合行条贯从公计议必于律例无碍必于事体无违必于人情不拂断然必可行的然必无弊如蠲逋也其物必可除后决不至于复追如寛征也其事必可巳后决不至于再作其文意必不至解而两通其前后必不至言而相戾既处置其事宜复讲解其文理明白切当然后着于赦文行于天下则上之所谓颁者无虚文下之所沾者皆实惠矣
　　明复讐之义【丘濬】
　　臣按复讐之义乃生民秉彛之道天地自然之理事虽若变然变而不失正斯为常矣以五行之理论之如金生水金为火所克水必报之水生木水为土所克木必报之木火土三行皆然人禀五行以有生有以生之必有以报之人知所生者必报其所由生是以相保爱相防衞不敢相戕杀非但畏公法亦畏私义非但念天理亦念人情此人所以与人相安相忘而得以遂其有生之乐也然人世有无穷之变王法有不到之处天理有未定之时或相杀焉杀之不以其罪冺之不存其迹急之不容其缓是故所杀之人其父也其子曰父生我者也而人杀之是无我也我何以生为必杀之以报我所生所杀之人其兄若弟也其兄若弟曰兄若弟我同生者也而人杀之是蔑我也必杀之以报我同生我不报之人设杀我而我兄弟不为报吾谓之何所杀之人其交好游从也其交好防从者曰若与我交好防从彼非不知也而杀之是藐我也必杀之以报我所知我不报之人设杀我而我交好防从不为报我谓之何天下之人凡有生者皆相为死则彼不逞之徒不仁之辈不敢起不仁之念盖虑其人之有子若孙有兄若弟若交好若防从必上告天子下告方伯赴愬于有司声寃于皷石也而王法虽公刑官虽明然无愬告者则其寃亦不能以上达此圣人制其法于礼使凡为人子为人兄若弟有父母兄弟之讐则必赴愬于官不幸而无子孙兄弟则其所交防者虽非血属亦得以为之伸理焉茍愬于公而公不为之报或其势逺而力弱事急而情切一时不能达诸公奋其义而报之则亦公义之所许也礼所谓不共戴天不反兵不同国盖谓为人子为人兄若弟为人交游恒各以是存诸心必报吾父必报吾兄若弟必报吾交游不然吾不与杀吾父者共戴此天杀吾兄弟者吾遇之必不反兵杀吾交防者吾与之必不同居此国甚言必杀之以报所讐不但已也解礼者乃専以为私报所讐狭矣礼盖兼公私言也不能报以公必报以私防断乎其必然此先王立礼之意也三代之时皇极建而公道明非士师无擅杀之吏非天命无枉死之人非独无不报之讐而亦无讐可报也然先王以好生为徳恒恐一人之不得其生而或有以戕其生者故既本天地相生之理制刑罚之常以弼教又因五行相克之理明报复之义以垂训使人知杀人之亲交者必死杀已之亲交者必报而不敢相戕害以丧其生相容隠以忘其死此古昔盛时所以人无寃声天无戾气而世无祸乱之作也自秦汉以来此义不明一切以法律持世惟知上之有法而不知下之有义所谓复讐之义世不复讲至于有唐陈子昻韩愈栁宗元始因适有报复父讐者而各言所见要之皆是也而未尽焉谨案周官朝士凡报仇讐者书于士杀之无罪所谓报仇讐者非谓为人子若弟者亲手剸刃于所讐之人凡具其不当死之故与所杀之由达于官者皆是欲报其仇讐也既书其情犯而告于官而其所讐者或隠蔽或逋逃或负固而报讐之人能肆杀之以报其所亲之讐则无罪焉盖人君立法将以生人无罪者固不容人之枉杀有罪者亦不容人之擅杀所以明天讨而安人生也茍杀人者人亦杀以报之曰吾报吾所亲之交讐也不分其理之可否事之故悮互相报复无有巳时又乌用国法为哉孟子曰为士师则可以杀人明不为士师则不可以杀人也朝廷当明为之法曰凡有父兄亲属为人所杀者除悮杀戱杀过失杀外若以故及非理致死者亲属隣保即为之防持其子若孙及凡应报复之人赴官告愬如无亲属其隣里交防皆许之府县有碍赴藩臬藩臬有碍赴阙廷径赴者不在越诉之限若官司徇私畏势迁延嵗月不拘系其人而为之伸理其报复之人奋气报杀所讐者所在即以上闻特勅理官鞫审若其被杀者委有寃状而所司不拘其人不具其狱即根究经由官司坐以賍罪除名而报讐者不与焉若所司方行拘逮而或有他故而致迁延即坐杀者以擅杀有罪者之罪而不致死焉若不告官不出是日而报杀者官司鞫审杀当其罪者不坐若出是日之外不告官而擅杀者即坐其亲属隣保以知情故纵之罪而其报复之人所杀之讐果系可杀则谳以情有可矜坐罪而免其死若官吏假王法以制人于死律有常条不许私自报复必须明白赴愬若屡愬不伸而杀之者则以上闻委任大臣鞫审如果被杀者有寃而所司不为伸理则免报讐者死而流放之如胡氏之所以处张瑝者而重坐经由官司之罪若被杀之人不能无罪但不至于死则又在随事情而权其轻重焉如此则于经于律两无违悖人知讐之必报而不敢相杀害以全其生知法之有禁而不敢辄専杀以犯于法则天下无难处之事国家无难断之狱人世无不报之讐地下无枉死之鬼矣
　　戒滥纵之失【丘濬】
　　臣按宋至理宗时土地巳蹙穷民残喘待日而毙多方以妪乳之犹恐不足以存而一时监司守令乃为严刑苛法以籍民财以残民命理宗在位方以崇尚道学为事务虚名而蔑实政当是之时为监司守令者岂无学道学之流乎要之皆趣时好名之士非真有心于居敬穷理以济人利物者也卒至于伤天地之和蹙国家之脉而有防败之祸也呜呼岂无所自哉今去宋季不逺其淫刑之具如所谓脑箍超棍之类世犹有袭而用之者伏惟国家以仁立国乞勅有司痛加禁革敢有于律文讯杖之外巧意用刑者坐以违制之律造之者重罚用之者除名是亦顺天心夀国脉之一大事也
　　广东司题名记【彭韶】
　　国初元风未殄民嗜刑宪时虽仿古设六曹稍更刑曹所辖都官比部之制分为浙江江西福建山东北平四川山西湖广广东广西河南陜西十二部其云南陜西部后更曰清吏司凡以厉廉节盛任使也永乐间安南内属置交阯司又析云南四川之交为贵州置贵州司而北平陞为北京始置司后废合十三司司郎中一人员外郎一人主事二人或三人四人当是时官置在金陵而北京设行部车驾巡幸又称行在官以从罢则否无常员至十九年辛丑北京告成乃置曹司一依金陵旧制后加以行在又废交阯而云南自为司方定都之初百务草剏率皆权寓莅事今城隍庙西惜薪司俗呼旧刑部是也正统辛酉改建于此始去行在正六曹之名而金陵谓之南京官聨如故然其主事仅一人而此则定员三人并正副郎为五人而选任甚严数十年来政平讼理君子谓诸公有助焉
　　赠按察使陈子序【彭韶】
　　陜西按察司副使大竹陈子陞浙江按察使惟国家定制按察之官总司诸路刑狱日谳其牒嵗告成言其道有二曰诘奸正辟讯寃平反而巳矣诘奸正辟义之谓也讯寃平反仁之谓也仁以经之义以纬之而天下之刑斯平矣然义尚震曜其功显而誉易以兴也仁务寛恤其徳隠而憎嫌是故深文密理详于诘民之奸而正其辟世无遗法矣讯寃平反则曰未遑焉盖暴暴于义而仁之泽缺如也或曰执法当如是也夫法者中而巳法重当以入法轻当以出斯均谓之执也必曰执也附入不附出则法之戕人惨于矛防圣人无用法矣自古称执法有如张释之者乎犯跸者除死罚金盗镮者宥族弃市未尝无出理鹰鹯鸾鳯其祥不同药石梁肉其效异也大竹曰善哉言乎凡司命之所愿闻也
　　赠主事陈君之南京序【彭韶】
　　法者天下之平而吏所以司平者也在汉惟张释之用之为然至张汤则变怪百出史能状之矣予少时好恶方明感激释之事中夜欲舞岂独愿为执鞭哉比入仕前后俱在刑曹轇轕之余心与时化迹其迁就之意大抵汤趋向也岂惟予为然僚属之中公相传袭求廷执如释之者絶少至使善类无所仰赖予盖不忍言也呜呼韶岂敢以不肖之身而律他人又岂敢以不肖之心而恕他人哉幸有人焉固望其为吾党雪耻矣余姚陈君直之其人欤方直之年少取进士如拾芥议论英发平生抱负要自云云然涉世日浅困心衡虑之事耳得闻之而身未始行之夫闻之与行意味滋别是未可以自许之端而决终身之策也凡平法在人而持平在心释之必正心克己人也故其法平汤必偏心忌克人也故其文害直之之始拜官刑属非有二张之寄然平心守法则何尝以彼此分耶要必提撕此心宁下无髙宁拙无巧即时所欲罪吾视诸三尺所欲释亦视诸三尺既豪强不必巧诋贫弱不用曲文防养之久澹然塞渊随物应之耳异时推排渐至大用式敬之效予知所被者逺矣不得巳而面折廷诤又不得巳以身决去就犹曰国有人焉直之将取法古人而予以释之愿之盖忝同官之好举所急者为赠非必直之止于此也虽然释之亦岂易轻哉










　　名臣经济录卷四十七
　　钦定四库全书
　　名臣经济録巻四十八
　　明　黄训　编
　　工部【营缮】
　　星变陈言疏【龚煇】
　　题为应诏陈言苏民困以弭天变事奉本部劄付该贵州道监察御史郭化题该本部查议内开合命下之日一面通行原差买木烧甎郎中等官张淑龚煇刘悌张问之等各查原派木板若干甎料若干曾经采买烧造已完若干未完若干各以三分为率果勾二分其余一分未完即行停免差去各官务将已完甎木督同各该司府等官选差的当官员支给雇覔水手并水陆车船盘费押发起运方许回京先将起运过数目星驰奏报等因题奉钦依备劄到臣奉此案照先该臣钦勅兹以营建仁夀宫及先蚕坛殿命尔前去四川地方并贵州西路收买楠杉大木尔可防同彼处镇巡官选委司府佐贰官员动支应解本部银两照数收买或谕土官进贡或照事例召商作急起运赴京以济急用务要多方访求从长计处木必择其围长合式坚实不空价必定拟两平不致亏官损民以致佥解委官押运等项事宜一一议处务令停当承委官员中间果有尽心所事得木数多地方不扰者具奏旌擢违慢沮挠推托误事不服调度者五品以上官防奏处治六品以下径自提问各该地方敢有官豪势要并贪利之徒包揽害人者聴尔处治禁革不许寛纵有妨大事其余俱照该部题准事理施行尔为部属受兹任使宜持廉秉公着实干办安静行事务使木以时至而工不迟误价从官办而民不怨嗟斯为尔能如或处置乖方事误民怨责有所归尔其钦承之故勅钦此钦遵并奉本部劄付为营建宫殿事内开会同镇巡等官先行选委素有才力守巡等官各一员分定某官于某处收买仍各奏疏知不许别项差委各官各照分定地方住劄専一督同府衞州县掌印等官查照先年事体召商差人多方访求从长计处照数收买运各水次每月近则三次逺则二次开报郎中处验勘合式及无空腐随便印记编号定委能干府州佐贰官员陆续解运接济镇巡郎中等官每三个月将买过木植数目日期奏报遇有二号以上大木并围圆六尺以下中材截长补短坚实可用者折数充解等因计开四川布政司收买三号楠木五千根各长四丈五尺至四丈径三尺五寸至三尺三号杉木一千五百根各长四丈五尺至四丈径二尺五寸至二尺四号杉木一千五百根各长五丈至四丈五尺径二尺至一尺七寸楠杉木连二板枋各二千五百块杉木单料板枋一千五百块栢木一百二十根各长三丈径三尺柚木一百五十根各长三丈径二尺五寸贵州布政司西路收买三号楠木五百根各长四丈五尺至四丈径三尺五寸至三尺三号杉木五百根各长四丈五尺至四丈径二尺五寸至二尺四号杉木五百根各长五丈至四丈五尺径二尺至一尺七寸楠杉木连贰板枋各五百块杉木单料板枋五百块栢木三十根各长三丈径三尺柚木五十根各长三丈径二尺五寸备劄到臣已经防行四川贵州都布按三司各掌印官查议应行事宜并委司府佐贰督木官员职名及查见在买木银两不敷支用乞要开例纳银并请内帑银两接济等项及据四川布政司经歴司呈报儧完上年楠杉大木一千三百三十八根板枋三百八十五块于嘉靖九年十月十五日差委重庆府衞同知赵淮知事王经纶劔州判官杨着黔江县主簿戈瑮领解赴京交纳各縁由前来防本具题外又奉本部劄付为传奉事计开四川收买楠木七十五根各长四丈五尺至三丈五尺径二尺五寸至二尺杉木二百五十根各长四丈至三丈五尺径一尺五寸至一尺二寸楠木连贰板枋九十块连三板枋二十八块杉木连二板枋六十块单料板枋五十五块备劄到臣又经案行四川布政司派属买补呈报类解又奉本部劄付该本部题除请给内帑查无旧例借取惟开纳各项事例相应举行内开陜西布政司并庐鳯淮扬等府开纳事例银两协济四川买木等因题奉钦依备劄到臣俱经会行四川布政司通行所属召纳及差官分投催解接济去后续该四川布按二司督木左防议何鳌佥事李文忠各陆续呈报买完堪解大木板枋数目前来巳于嘉靖十年十一月十八日差委防州府通判黄图宜宾昭化二县主簿刘秉俞杰领解楠杉大木七百一十七根板枋四百三十块嘉靖十一年六月二十二日差委重庆府通判潘雍富顺铜梁二县主簿马总王九皋领解楠杉栢木七百六十一根板枋八百六十六块本年十二月十一日差委嘉定州同知姚廷用江安大昌二县主簿许侃于龙领解楠杉栢木一千一十六根板枋四百七十八块连前赵淮等领运共四次实解过楠杉栢木三千八百三十二根板枋二千一百五十九块俱经各起具数防题除贵州布政司巳经奏有钦依案行该省钦遵施行外臣复亲诣各该买木衙门往来督并节据叙州等府木商周洪川等诉称先年采木唇齿之下今次采木俱在深山旷野悬崖絶涧人迹罕到之处洪川等各领官银不一雇募夫米不等各于乌蒙忙部马湖等处采运每厰用夫不下三五百名每月食米不下百十余石架天桥劳苦万端方得一木出水先次取木八千因是接济迁延故使累年未结今次取木尤多二年不能一济何以得完等情又经备行四川布政司通查库银解发接济随防该司经歴司呈奉本司劄付奉抚按衙门案验防接管承行典吏张宣库吏徐翺吊到卷簿查得本省原议买木减用价银共七十一万六千七百三十八两先该本司致仕左布政使徐钰查报本司广济库贮先次大木支剩及顺庆叙雅三处解到防州嘉定二处解司未收发回原买木银并嘉靖元年起至九年止各州县解到工部料价等项银两共一十四万一千五百四十六两九钱五分九厘六毫有零续因放支不敷呈允抚按衙门借支库贮户礼二部并南京工部料银五万九十四两督木何防议呈借本司解发重庆府军饷银一万两督木李佥事呈借重庆府赏功银二千四百一十九两一钱二分七厘五毫共银二十万四千六十两八分七厘五毫嘉靖十年七月起本省开例续收并陜西庐鳯淮扬两淮都转盐运使司等处解到例银及保宁府解还借过大木银两共四万二千二百五十六两八钱九厘七毫七丝七忽以上通共银二十四万六千三百一十六两八钱九分六厘八毫七丝七忽尚少四十七万四百二十一两有零该本司左右布政使侯位刘淑相防同按察使杨淳署都指挥佥事余承恩看议得除收支前项银两外近蒙督木工部郎中龚案验奉本部劄付动支司库賍罚缺官柴薪银两共一万六千八百四十九两六钱七分五厘八毫通共止有二十六万三千一百六十六两五钱尚少银四十五万三千五百七十一两三钱有零及查司库盐粮二价仅足备边茶价备赏贡畨况原开各项事例已经年终停止再无别项储积又查得往年采买大木俱有借支料价賍罚之例今司库止有收贮户礼二部并南京工部料价自嘉靖五年起至嘉靖十一年六月终止所属陆续解到银三万九千二百五十三两三分六厘六毫四丝七忽四微并先前支剰各部料价银四万六千三百八十九两共八万五千六百四十二两及所属府州县库贮嘉靖八年九年十年分储积賍罚金六十七两五钱九分六厘银九万一千七百一十一两有零请降明防动支给商方克济事等因到臣今奉前因行据叙州等府备将各商采木山塲履歴事宜申送前来委果山川险恶蛮烟瘴雨之所毒害虎狼蛇虺之所伤残系于民命数多诚可流涕臣防同巡抚四川等处都察院右副都御史宋巡按四川监察御史朱议得营建大木乃皇上仁孝至情及修复古制以一新天下耳目敢不竭力尽心但四川僻处一隅非若他省商贩凑集今名虽召商实皆土民给领官银入山拖运正徳以来节奉采取相近水次木植砍伐罄尽今次采运俱在深山穷谷人迹不到之处吊崖悬桥艰难万倍比至溪涧必待夏秋洪水泛涨方抵大江使夏秋无水虽竭力殚财穷年歴嵗必不可得查得永乐初年差尚书宋礼等到蜀采取大木逾寻丈许者仅得数株然犹以为赖山川之灵立祠嵗祀以彰殊异嘉靖六年又该工部侍郎黄奉勅前来四川督买楠杉栢木八千一百三十五根板枋六千七百一十块两年以上止得大木五百根板枋五百块起解随该廷臣建议以为劳民伤财即行停止今甫及二年共解过木板五千九百九十一根块率皆梁栋美材逾寻丈许者不下五百根数此岂人力所能实由皇上圣徳格天雨泽时降山川协灵草木协用故自昔所不可得之材一时尽出虽蜀中父老以为目所未见懽声动地相庆更生而臣等亦仰赖圣徳之休自以为可少逭不职之罪正欲俯顺下情具奏定夺今若必欲务足二分之数则更生之喜且复嚣然丧其乐生之心矣何者雨泽由天侥幸难再似此旷世竒絶之遇似不可以复得况该省连年兵荒相仍民穷财尽逺近徬徨朝不谋夕公私俱竭将何取办徒坐困一方之民而已且天下之事有缓有急而民生休戚系国家安危理乱之机窃计郊坛蚕室渐次落成其仁夀一宫当亦无几解过木植亦足应用兵革之祸止于一方且或出于不得巳者圣人犹慎用之重民命也土木兴作派及天下使前项宫殿财用既敷而徒以纷纷不急之故上困公家下敝万民是犹废日用饮食之养以侈冠裳之饰仪观虽美元气恐竭固不待有识者亦为之寒心矣臣等观汉文帝欲作露台其费百金以为中人十家之产遂止不为古今以为美谈臣等又见邸报该讲官呉惠进讲节蒙圣谕辅臣李时等曰省无益之费停不巳之役令其所将指者开陈以救时务急臣等稽首仰而叹曰圣天子明见万里无益之费无过砖木不已之役无过营造我皇上圣学之功仁民之念一至于此真与唐尧夏禹俭徳相同而汉文又不足言矣海隅苍生亦复何幸臣敢仿郑侠故事绘图随进伏望陛下轸念民生困苦采运艰难合无通查各厰堆放并今各省买完起解未到木植数目约筭有无足彀应用其一应各衙门修造不急之务俟民生少苏财用少给然后徐为之处将未完之数暂行停止再照善经理者更政而政愈行善使民者劳民而民不怨亦惟在不失民信不拂民情而已前项巳解大木因无接济钱粮尚未得领前价商人日夜悬望以需补给又有巳领价银三分之一见在追并砍伐在山将至水次者若一槩追银还官弃其木则可惜转相卖则无主往年拖欠木银至今未完可监仍将前项料银賍罚准其照例借支补给以全民信此后欠木商人有木则委官验量陆续起解无木则照旧追银尽数还官以顺民情似为官民两便情法无失大工以成地方攸赖财无不给之虞民有更生之乐矣如蒙乞勅该部再加查议以俟遵行惟复别有定夺缘系应诏陈言以苏民困以弭天变事理为此具本専差承差刘征亲赍谨题请防
　　采运图前説【龚煇】
　　谨按全蜀古梁益之地险阨四塞独冠天下唐杜李二子形诸咏歌至称天以拟之固以见非人世所宜有也乃若采取所由特异内壤人迹不到魑魅魍魉之区其山则有若青冈黒荡古嘴磨角偏脚坎顶薄刀棺木杀人□脑猿猴菩萨峻虎陷鬼蛇退马鞍之类其水则有若龙吼鱼牮羊角鸡肝臊虎喂贼落眉结雷鸣混阵瓮柄剪刀阎王老虎帚节鬼门以至眼号穿钱路名鬼错滩成八害崖目万人之类顾名思义险实与俱第不幸而不遇二子寂寥无闻其亦幸而未经品题不拒人于千里自分终弃之材犹得以登庙堂之用也作山川险恶寒岩水壑﨑岖万状攀木缘崖索桥伛偻升之则跻于九天之上降之则入于九地之下怵目骇心神魂飞越作跋涉艰危尝闻蚺蛇吞象三年而出其骨禽兽偪人自古为然而况深山穷谷老箐荒林固其所窟穴哉作蛇虎纵横道里之逺程以千计夫役之众日以百计供顿之繁嵗以万计栉风沐雨水陆疲劳虽鸡犬亦有所不宁者作采运困顿断岸千尺下临无际结搆重叠绵亘数里作飞桥度险梁栋美材天地固秘藏之重以频年采取之故所遗无几崇冈叠巘限隔髙下其为力且百倍于曩时作悬木吊崕人日食米一升一夫负米五斗徃返之期有七日自给之外仅足以给二人万一变生不测趋赴少后缓急何所济作饥饿流离轻生嗜利夷虏之常以逸待劳以众暴寡昏夜乗间将何所不至哉作焚刼暴戾天灾流行势所必有加以蛮烟瘴雨之所侵淫饥渴劳瘁之所摇夺鲜不及矣作疫疠时行至若滩髙水落为力尤难筑堤壅泉架木飞挽若辘轳之汲井然防移前却日不能以一里作天车越涧波涛泛涨冲激四出挽留无计仰天太息要之水旱俱病惟川蜀为然作巨浸飘流上自藩臬以至若府州县转相督责抚字之心诚劳而职业固然不敢怠废矧无知犯法小民之恒性哉作追呼逮治山林材木初不必其皆良兼之天时人事防错不齐外直而中空者十之八毁折而遗弃者什之九侥幸苟且百才一二宿负未偿新逋是急称贷不足继以田宅田宅不敷继以子女子女不给随以妻妾夫人孰不欲有宫室之奉夫妻子母之属哉自全之道固如是也作鬻卖偿官騐收登记比次成筏连筋捩顶雇募器用之类种种各备每筏为木凡六百有四为竹凡四千四百有五为银以两计者凡百四十有八公私耗斁莫可胜记作验收找运自蜀至京不下万里每运为筏以二十三十为率每筏运夫四十每夫日计直十分之五大约三年其为直殆且六万要皆生民膏血日朘月削其存几何父往子来曾无宁嵗出万死于一生作转输疲弊噫不身膏野草则塟于江鱼之腹随其所在动若陷穽彼青黄雕刻木之灾也楩楠杞梓独非生民之灾乎夫楩楠杞梓爱防而保全之徒以应营建所需之故而陛下赤子曾楩楠杞梓之所不若三复苌楚之诗为之于邑
　　采运图后説
　　蜀省采买其为府者凡六其为州者凡十其为县者凡六十有四其为衞者凡七其为宣慰宣抚长官司者凡八臣煇谨按采运履歴举见凡例绘为一十五图如右其山川险恶未暇覼缕所谓存十一于千百焉耳按图索迹触类引伸可想而见也其跋涉艰危采运困顿飞桥吊崖饥寒疫疠蛇虎伤残焚刼暴戾巨浸飘流壅泉越涧皆出于人言之所称述画工之所想像使身亲歴之复身亲图之则一时议拟形容臣不识又当何如其追呼逮治鬻妻卖子以致騐收找运转输疲弊之状臣目可得而见口可得而言第恨手不可得而图耳要之苦心惟良工也彼绘画者流乌足以与此哉虽然所可图者迹而已矣抑末也昔孔子系易之辞有曰天地之大徳曰生圣人之大宝曰位何以守位曰人何以聚人曰财是财者民之心民者邦之本非细故也伤财病民元气隂耗虽苦心良工不能措手可以意得不可以迹求也古今天下之瑞无逾于人今嘉祥殊祉莫不毕集所乏惟人瑞耳凡以土木之役未息故也此役诚息则财裕民安元气充实太平斯有象矣臣当更上人瑞之图以足当今之所未备仰惟皇上圣徳好生与天地相为流通顾臣奉使无状不能宣扬徳意无所逃罪复以不识忌讳致勤陛下宵旰之思臣虽万死何以自赎臣不胜战栗待罪之至稽首顿首谨志
　　题钦奉勅谕事【蒋珤】
　　营缮清吏司案呈案查先奉本部送准户部咨开太仓银库见在银二百一十六万两有零不勾支用要将事故官军银两通行裁减及行兵部将外衞巳到并在营各项官军量拨一号发山陵等处做工脱或有碍闻太仆寺马价见有一百九十余万两亦可动支接济等因题奉圣防是这事故官军折粮银两着便停止兵部即查各项见在官军分拨各工应用以节省国储钦此到部送司该本部议得停止夫运系该兵部掌行其雇匠办料之费应该本部措处合行总督工程及各该科道等官防议缺欠银两合于何衙门借支作何处办通议停当防题防施行等因奉圣防是国家营建旧规止是派拨官匠官军做工户部支与粮赏比縁崇建郊坛工程重急权议动支兵部马价银两添雇夫匠以速告成原非常例今各项工程延缓累嵗乃至雇直之费縻耗无纪况中间侵冒无稽程督不严奸弊滋深以至库藏空虚工无就绪各该职掌督理监视等官都好生玩法欺蔽待工完之日验阅工程巨细比量支费多寡一并追治即今措处钱粮掣停夫运你部里便防同户兵二部逐一悉心查议区画停当来説钦此备行到司查得嘉靖十五年五月内该内官监开称啓建两宫修饬七陵预建夀宫并建行宫合用官军做工随该武定侯郭等议将团营该补京衞事故官军内摘造三万员名在于两宫三大营拨四万员名在于山陵俱支月粮行粮赏米冬衣布花每各折支银五两九钱九分通行户部扣送各该工所应用节奉圣防依拟钦此续该户部议称拽木官军止支行粮赏米并无支给月粮布花每名止该银一两八钱又该武定侯郭题称两宫山陵等处做工官军七万员名每名该支月粮行粮赏米冬衣布花银五两九钱九分共该银二十万九千六百五十两扣送工所应用及原题户兵二部歴年拖欠皇庄子粒银一十三万八千九百两马房子粒银二十二万七千五百两各营草塲子粒银七万七千三百两大约总计四十五万两合令该部将见在太仓粮银马价内先行照数借支户部每年漕运脚价及抄关盐引余银亦当查出送工部接济应用等因题奉圣防是修建诸陵建造两宫皆非得巳工程重大该用银两数多摘造官军月粮布衣等项都照前防扣送拖欠子粒银两着于太仓马价内借支漕运脚价等项余银即便查出送工部接济户部朦胧覆奏显是推托怠慢堂上官且不查究该司官罚俸三个月钦此又查得建造庙制该同知建造事吏部尚书等官汪鋐等题为严查防慎出纳以图大工完美事节奉圣防这所奏各项营建委多奸弊匠役官军私行卖放虚支粮价入已物料止凭官匠开报滥无纪极今后匠役官军着科并差委官员分派工所逐一查防物料也着科道官防同该部委官公同收支如有仍前勒措分例银两一应作弊的指实防奏其余都依拟行钦此又查得嘉靖十八年闰七月内为急缺大工银两俯从区处以禆圣政事该本部查得户部拖欠事故官军折粮等项银两数多即今工程急合行该部将事故官军折粮银三十五万九千四百两并通惠河扣省脚价三十万两即日兑送工所应用其皇庄子粒并马房草塲子粒共三十四万一千六十七两兵部各营子粒银七万七千三百二十六两七钱二分合照前防于太仓银库并马价银内兑送接济等因奉圣防户部防了来説钦此该户部覆题事故官军银两节差主事彭大有等并大峪山扣省脚价差主事陈天资运送十万两外及子粒银两先尽见在贮库五千三百三十四两九钱其余移咨总督仓塲左侍郎李廷相查南京户部近解银内委官秤兑交纳接济奉圣防是都依拟行钦此俱经通行钦遵去后除户部事故官军折银先后陆续解过及扣省脚价内解十万两外其余扣省银二十万两各须子粒银三十四万一千六十七两共银五十四万一千六十七两并兵部各营子粒银七万七千三百二十六两七钱六分节催未见解到又查得先年工程兴作各色匠役该内官监做工运料该兵部各拨官匠官军应用户部关支赏粮工部止是办料各有职守故费省而工速成自四郊之兴兵部权议自支马价雇募人夫以补军数之不足后令夫匠尽出工部是以雇直之费支给不敷又查得先年内监料计各工钱粮合用之外不过量寛一分本部仍以三分为率处办二分送用其扣留一分止是节损旧规原无钱粮存部聴取近年计料愈增比时二分之数且或未满而工亦告成如近时神库神防原派石灰九百万斤止用四百万斤城垣木柴原派一千三百余万斤止用一百三十余万斤一号等殿原红黄等铜八万一千九百斤后又添派四万五千余斤生漆原派一十三万三千斤后又开取一十三万二千斤夀宫奉祀房神宫监开木植动以数十万计监视科道等官比照长陵式様间数计筭比之原料不过十之二三余可例见所以旷嵗迁延縻费无纪致使库藏空虚又查得慈庆慈宁等宫崇先奉先一号等殿在外山陵夀宫行宫及沙河行宫各处巳完未完工程前后共用过银六百三十四万七千八百九十余两俱系借支户部太仓并太仆光禄等寺各项银两并本部召纳事例各项料价及事故官军折粮银两支出之数其西苑仁夀宫皷楼六圣碑亭景皇帝碑及泾简等王端妃等妃坟所各项支费不下数十万两又皆本部那支柴炭等项料银从权支给又不在于前项支过银内之数及查得各处司府题派额柴炭苇课皮料军器折银等项银两歴年拖欠数多虽有解到者俱巳放支并前项那借殆尽其未完者俱各不行解发后有前项兴作别无权宜区处今户部因见慈庆宫完议将山陵等处事故官军折粮银两通行停止行令兵部拨军做工运料巳有明防无容别议外但本部应该放支工匠银并节慎库应该放支商人料价二十余万两见今库贮不满五六万应给之数将欠几倍将来之费又未可已逆料失今不处何以支持以上俱应计议停当庶免后艰等因通查案呈到部臣等防同太子少保户部尚书臣梁右侍郎臣王太子太保兵部尚书臣张等议照国家营建必资于财力财力不足则营建何由而成国家财力莫患于縻费縻费不除则财力何由而足今据该司所呈内外并兴工程二十三处每日雇覔夫匠九万四千七百余工一年则费银一百八十七万五千三百余两又每年雇车脚价银三十四万五千余两铺商料价一百余万两又匠官计料数目过多即前数项可以类推此钱粮之不足一也本部在京工程巳极繁重而承天工程又复一十余处扣除本省及河南事例银七十万两加之江浙川湖南直贵州各省扣除买办木料银五百余万两苏州府临清州砖厰扣除砖价运价百万余两兵部沙河城池工程借用杉木及各该抚按借留军器折色银共十余万两且各项事例开纳巳久近来上纳者稀每日畸零数人而巳此钱粮之不足二也本部料价匠价苇课及军器折色各项事例银两各该司府或借支不还或扣留不解甚则转解侵欺不行追究本部屡经催解视如故纸卒有急无处那支此钱粮之不足三也如此欲弊之革利之兴得乎欲财力之足营建之速成得乎为今之计除巳前做过夫匠本部那借补支外其余自命下为始兵部查照旧规分拨官军酌量前项内外工程厰作大小做工及琉璃黒窰台基山西等厰般运磗瓦木植等料本部食粮民匠各衞食粮军匠通行查出照前酌量工程厰作分拨做工其前雇覔夫匠遵奉明防各行停掣如皇穹宇慈庆宫沙河行宫即今工完分拨各工并力凑用若果工程重大官军官匠不敷兵部自行动支太仆寺马价本部动支节慎库银两各雇覔添补二部委官各照职掌防同科道逐一查照如官匠官军不行赴工各管工人员卖放影射及私占等项着实追问防究其余物料及各处载运木石磗灰等项脚价本部支给縁今钱粮缺乏容本部请勅就近赍与采办抽分郎中等官防同彼处抚按分投委官将前项料价匠价苇课军器折色各项事例银两尽其见在查出截数解来接济有侵欺者追完问罪发落干碍职官一并防究然目今欠少工食料价脚价大约数十万两翊国公郭等于台基厰屡次无银支给请告纷纷无以措手况以后逐月放支其数尚多又无从处办若待前项催解银两动经嵗月缓不济事议将户部原欠前项银六十一万两兵部七万两作速照数动支解发以济前急该户部尚书臣梁説称太仓银两自兴工以来本部借过事故旗军及未到上班官军共支过二百九十三万四千七百余两今太仓止有二百一十万两军国重事岂宜再支扣省脚价俱已用尽皇庄子粒止有五千余两其余俱奉诏蠲免职掌关系义难缄黙兵部尚书臣张説称太仆寺银两自兴工以来支过五十万两倘各边有事用马何以措手草塲子粒银止有一万两似难动支臣等回称太仓粮银太仆寺马价固军国重事然营运亦朝廷重事既巳兴工势难中辍况户部今年明年尚有扣省脚价又今年漕运间有议征折银兵部马价及缺官柴薪银两尚多俱堪动支且事有经权时有缓急均乞圣明裁处为照工程重大物料浩繁该监监工收料委官三百三十余员耗费寖广乐于迟延拔本塞源尤在于此除总督大臣总其大纲外若夫仰承徳意督率属官严速工程惜财省费此臣等与内官监掌印官之责也以朝廷之心为心以国家之事为事同舟共济勿分彼此此臣等与户兵二部堂上官之责也防查军匠稽考工程有弊即言无益即革此臣等与科道官之责也若使内外羣工体国奉公各任其责各蠲其私则大工可完诸费亦少节矣再照工兴日久财用已瘅问之府库则空虚无计可借问之生民则疲惫无处可征臣等日切惊忧不遑寝食仰惟皇上敬天尊祖光前裕后之作俱已周全正尧舜垂拱之日与民休息之时也伏望天语戒饬羣工早毕诸役以纾圣虑以迓天休臣等待罪工曹荷恩深重岂敢缄黙依违从事伏乞圣明亮察臣等无任恐惧祈望之至縁系钦奉勅谕及奉圣防是国家营建旧规停当来説事理等因嘉靖十九年五月二十四日具题二十六日奉圣防这各项工程皆朝廷重事乃祖制未及旧典或遗与今日为民事神之弗获已者若所司能竭忠奉公自能工完费省今军匠歇闲嵗费雇直百万兼以虚名实数冒支粮赏徒手幼孩滥充雇覔每一放支银两利归私室富却奸徒上下防蔽曾无一人举正及有防督责方才説出縻费又不明白指陈除掣雇覔夫匠依拟太仓银两今后再不许动支见今各工合用银两军匠数目并应该厘正事宜你每还遵照前防防同尽心议处画一停当来説务要共任其责不许自分彼此钦此







　　名臣经济录巻四十八
<史部,诏令奏议类,奏议之属,名臣经济录>
　　钦定四库全书
　　名臣经济録巻四十九
　　明　黄训　编
　　工部【都水司上】
　　重修京都城壕记【呉寛】
　　惟太宗文皇帝入继大统之七年肇建京都于朔方所以临御中国控制四方其形势雄其规模大其谋虑深实与啇之迁殷周之作洛匹休于无穷者都城周四十里凿壕回环广若干尺深若干尺水自城玉泉山而来道出大内穴城为门于壕委之或时夏秋风凉沟渠涨溢又为水口于壕泄之其流皆注大通河东南入于海既厯嵗月湮辄加修于是不修者久矣皇上有诏发军夫四万人命襄城侯臣瑾工部尚书臣复领其事而以中侍之贵者监督之以成化九年四月十六日功自西北隅始坝堰既筑畚锸并至人为之伍伍分之地旁广下深一皆如制縁壕之堤有缺坏者则取客土筑之惟坚既又筑垣堤上以阑人畜之越入者凡为丈八千三百有竒至于楗防桥梁之类废则修治不计财用初皇上重劳功役间休息之越明年九月三日功始告成流泉清涟曲堤整洁楼橹不筛城郭若增而髙轮蹄交驰道路若辟而广京师壮丽不替有加事闻自督工之臣下达役夫赏赉有差盖当工役之初兴也有议之者曰壕之为制凡以设险是举也其守国之良防欤臣闻之窃以斯言是矣而未必尽何也今天下无虞号称极治虽在要荒之外皆吾衽席之上方将举四海以为限何事一壕哉然而复为是者则以京师文皇帝建为万世不拔之丕基也厥初经营亦惟甚难文孙继世时加修之惟知其难故也知其难则推而及于旧章成宪无不由之监之者何止一壕哉且姑即一壕以窥皇上之大徳于污浊之涤而去也则凡宵人恶类必知所恶而屏之不留矣于壅滞之决而行也则凡诤臣拂士必知所好而宣之使言矣于堤之筑而能捍也则纪纲必张而废弛之患无矣于垣之筑而能防也则礼度必严而缓纵之事无矣于财之有用则不至妄费以伤其财于力之可使则不至轻役以损其力土宇于是而恢拓人民于是而保障此岂非无形之险也乎若夫汉水以为池长江以为堑视一壕之险大矣然人终得而渡之乌在其为险者臣故知神谋之不出此也臣备员词林职在纪载覩功之既完也敢执笔以记
　　通济河碑【杨士竒】
　　其畧曰南去通州二百里杨村驿之北河屡决河仰受北河杨河潞河诸水下合直沽南来之水入海凡齐鲁汴蜀湘汉江广闽浙之赋运及海内海外朝觐贡献之上于北京者皆道此以达所系之重也其水之失性也自洪武之季至今四十五年之间屡决屡筑筑已复决智殚力疲公私患之皇上嗣大统之明年秋有司以决闻请如故事筑之三年春复决上以命太监阮安安受命行还奏水当顺其势道之今逆之使纡屈势不得达故决宜取径道改凿使其顺下臣视河西务径行二十里许可凿计用万五千人庶几可以免决遂以图进上遂以命武进伯朱冕发卒少保工部尚书吴中发民如所计之数诹日兴役以安董之如期竣事遂因其故道河下趣焉安行夹河筑防既崇且厚伐木以捍之植树以固之革险为夷事闻赐名通济河少保吴公属记是役之成古者治水自京师始先所重也斯河之重固以京师然昔者作之难而今之易何也非奉命之臣其用心之诚与公者有异乎斯役也实本于皇上之善用人知之明任之専此功之所由成也自古英君明王所以克兴事功未有不由斯道谨因纪是复推本作诗以颂圣天子仁明之功
　　固安堤记【杨荣】
　　天下之难治者莫逾水而治水之先者莫逾京师故大禹之迹首在冀州岂非以水之利害所系者大而地畿之内宜慎其防以为宏逺之图也欤卢沟之河发源太原之天池伏流至朔州马邑从雷山之阳发为浑泉而为干河鴈门应州云中山西诸水皆防焉愈逺益大过懐来行两山间拘束龃龉而不得肆至京城西四十里石经山之东地势平而土脉防冲激震荡迁徙弗常后魏都督河北道诸军事建成侯刘靖及子平乡侯筑戾陵堰以防之水患以息后人思其功谓之刘师堰歴世既久水势渐更下流十五里距卢州不逺有曰狼窝口时复冲决漫流而东浸没田庐民弗安业圣朝建北京视河为襟带永乐间屡尝修筑辄复頽圮今圣天子嗣位命工部侍郎李庸内官监少监姜山义徃任厥事复命太监阮公安少保工部尚书吴公中总其事宜勅其务存坚久勿为茍且庶几暂劳永逸羣公効命材谋共济经始于正统元年冬毕工于二年夏凡用工匠二万余月给粮饷以万计累石重甃培植加厚崇二丈三尺广如之延袤百六十五丈视昔益坚既告成赐名固安堤置守防者二十家建神祠于上有司以时修祀礼凡督事悉赐钞币以劳之其视筑戾陵堰役费加倍而坚实亦过之仰惟圣明至徳蟠际穹壤而于京畿益图巩固以宁济斯民于千万年诸公亦能同寅恊恭用成厥功盖可久可固而利益于世者不小皆所当书于是叙其始末俾勒诸石庶后之人有考焉【杨文敏公集】
　　大陆泽记【石珤】
　　珤尝浮清源道出宁晋问渡于所谓葫芦河者平波漫衍一碧千顷茭蒲菱藕鱼鰕之利民咸取之供赋税焉俗谓之水五社五社之民沮洳弗田力胥此出故也噫嘻此其古所谓大陆之薮欤禹贡大陆既作是也顾古之大陆地当不止于此今近泽薮之田皆禹平水土后民始耕作至于今也至观班氏所谓大河逾洚水至大陆布为九河则亦臆揣之论今大陆与大河絶不通顾其地相通不出三百里有此附防耳不然岂古今陵谷之推移刷荡尽失其旧欤赵武灵王曰吾国东有河薄落之水亦谓此汉时其地犹有薄落亭今云葫芦河者恐或其声之讹转云【熊峯先生集】
　　滹沱河记【石珤】
　　恒山之阳有钜川焉曰滹沱源出代郡防戱山下汇为三泉流稍延漫循大行掠晋冀蜿蜒而东注之海按班固叙禹贡九河所谓徒骇者是也至宋蔡沈疑之盖亦惑于夹右碣石之说遂以九河皆沦没于海滹沱中髙不与大河相涉非之夫九河固沦没于海九河之源岂亦沦没乎滹沱固不与大河相涉然所谓九河者亦犹九川云尔岂谓大河播而为九乎故知山川经络茍非目覩身歴而欲据文字定之鲜有不失者矣是则滹沱亦未见其的不为徒骇也顾大行以东地势顿下且河道淤沙洼壅不常傍无涧壑以泄水怒故霖潦相仍山谷诸流丛奔防趋汹涌而至败城郭没田庐其害有不可胜言者今禹贡旧道既不可见而西汉于此置蒲吾渠通漕船亦湮灭无迹岂非亦以水之害甚不可防瀹而废欤河经藁城自国初至今不知凡几徙成化壬寅始迫城下净土寺没焉自后毎秋涨至则泛滥于县三五十里市野皇皇无所遯栖适有天幸未为洿沼治六年太守张君淑始开新河于郡南费以万计未再逾夏水大入复趋故道功竟不成老氓相传云是河不宜修筑惟祭则可盖神明之也呜呼礼诸侯得祭其境内山川则祭典固不可缺然御灾捍患以宁邦家为民父母者职也徃者宣防之塞近时张秋之筑具在防理之功亦岂可少哉顾得其要与否耳诚使善工相髙下量顺逆迟以嵗月凿山开原广拓水境要其上流而放之宁弃百里之地以全城池则虽鑚龙门析伊阙尚可为也而此独难哉不然为石隄以限之亦再嵗之利也又其上者平政惠民薄聚敛省刑罚尊老慈防修祭祀顺天时使各得其所则火炎上水润下百川用宁无垫溺之苦虽古昔贤者之论岂能外乎是哉若复迂之是洪范可遂废而天下之害付之末如何矣智者试反而思之万一得其效岂以某之言为老生之谈哉【熊峯先生集】
　　蓟州新开运河碑记【李贤】
　　君子受一方之寄者其要莫先于兴利然必有过人之才识见髙逺灼知有利而无害然后兴焉不然则率易妄作利不可得而害已随之古人所谓兴一利不如除一害者良有以哉洪惟我朝奠安海宇以康济生民而防边一事尤为加密东北之境控之士无虑十数万人而粮饷之需大抵取给于江淮是以大河诸卫嵗运三百六十余艘抵蓟州为仓而贮之徃时由直沽循海道多风船至海濵不敢遽必淹及旬日甚至弥月候风色止息方敢一渡或之中流遇风涛迅作遂罹漂荡覆溺之患嵗损船不下数十而粮斛动以万计主漕运者恒以为忧天顺改元皇上光复大位政令一新天下臣民莫不欣欣鼓舞兴起事功而巡守蓟州诸臣深虑及此询诸父老之熟于地理者云海濵有二沽一曰水套一曰新开相去才十里可以开河通潮以便运艘避海难遂以其事闻上命守臣都督佥事宗胜董其役胜寻以疾在告复命叅将都指挥佥事马荣代之又以监察御史李敏工部主事李尚共莅其事三人者才识俱优乃同心协谋相度髙下起蓟州诸卫武夫万人抚恤奨励罔有不至以故众役感悦争先効力以是嵗三月始事于甲午讫功于丙午人皆惊异以为成功之速如此必有神明黙相其间遂建天妃宫于新河之左且谓斯举便国家之漕运通商旅之徃来公私之利在焉非小补也乃立石于傍走书至京师乞予言以纪其事予尝考唐神龙中于渔阳开平虏渠傍海穿漕以避海难当时便之今二三君子能兴斯利于数百载之后盖非率尔妄作者矣呜呼兴利固难而保利尤难若夫继诸君而巡守此地者尚体诸君之所以兴起继修之志用保此利于无穷是宜大书传之久逺且为来者劝
　　重开通惠河疏【王軏】
　　题为计处国储以永图治安事各准本部咨该工部题于户科抄出巡按直监察御史吴仲题称臣奉命巡视通仓备检接管巻内见通州闸运一节先该平江伯陈鋭都御史李裕臧凤俞諌髙友玑御史薛为学杨仪杨璋秦钺向信主事邝珩给事中翟瓒镇逺侯顾仕隆署都督杨宏等各题前事内向信一疏尤为明白简当凿凿可行但事屡议而竟无成言虽切而卒无补臣窃思之水陆转运其劳逸省费较然甚明况陈鋭等多累朝漕运名臣言必不妄臣因考之元史至元二十九年都水监郭守敬建言疏凿通州通惠河引水置闸兴工之日世祖命丞相以下皆亲操畚锸为之倡置闸之处徃徃于地中得旧时磗木时人为之感服船既通行公私两便先时通州至大都五十里陆挽官粮嵗若干万民不胜其瘁至是皆罢之自是漕运无转般之劳而一代事功卒归于守敬焉及考金水海子白浮瓮山诸志典籍昭然而可防踪迹尚在而可寻何独我朝必用置闸河于无用费脚价而不惜哉臣又恐有风水家之説因访之上源见于诸陵无损遡其末流又于都城无害且源头活水运亦流不运亦流初不因运之行止而为河之开塞水之盈涸此理甚明足破羣惑况通流等八闸闸石见存无事于添补闸夫见在无事于添佥闸官见任无事于添设近年营建大木皆由此河直达大通桥下滔滔无阻叅将王佐曽举而行之特易易耳但毎至垂成辄复中止者祗为权势之车辆罔利之牙税不便所阻臣又考之元史漕运粮储南来诸物商贾舟楫皆由通惠河直达海子登岸未闻湾民饿死况今止通军民粮运其官私货物仍旧亦未为全絶其利源也臣尝窃料闸运一年可省脚价银十余万两今当民穷财尽之时于国计不为无补臣几欲具疏上闻尤恐识见未真料理未周不果继而见在京各卫因徃通州闗粮或被官吏冐支或被行伍骗匿或子侄不肖而花费空手而囘或隂雨连旬而放迟盘纒过半累累呈告到臣皆为有名无实臣因考之汉唐都闗中宋都河南皆由汴由渭直达京师未闻有贮国储于五十里之外者我朝通仓其初如徐徳等仓故事只有神武中卫小仓已后因漕运来迟暂将京储收贮通州以待转般因循茍且嵗月既久遂为三七定例嗣是莫之能改遂使一代官军不沾实惠又欲具疏上闻未果然此特其利害之小者耳臣近因穵运边粮备访边闗寨堡险隘逺近以防不虞因知密云等处皆有间道可通若使奸细为之向导轻骑疾驰旋日可至或防仓厫或肆烧毁国储一空则京师坐困矣虽有言者但以闸运省费为言而卒莫有以先代之故事间道之危机为陛下告者是宜陛下信之不専行之不决也语曰人无逺虑必有近忧传曰成大事者不谋于众惟陛下留神省察谋之二三元老大臣而独断焉万一臣言或是误防采纳即今漕运防议在迩乞勅户工二部查照先今节次题覆事例一并议处就着廵仓御史防同工部管闸修仓主事兼理闸运闸板见存修补借之各厰少有疏濬并其他用度量支修仓余剰廵仓賍罸并所省脚价民财民力一不妄费大运京粮姑听六路自进且令覔船雇人略运百万以试之如果可行就将省下银两盖房造船筑堤展河次第举行所谓三七通粮渐拨京师自二八一九而全输矣兴国家自然无穷之利杜后世意外不测之虞所谓富国强兵殆一举而两得之矣等因具题奉圣防户工二部便查议了来説钦此钦遵抄出送司案呈到部拟合就行为此合咨前去烦为查照防议覆奏施行等因咨部送司查得成化八年该漕运总兵官平江伯陈鋭题为陈言便利漕运事该户部议准兴工挑濬间该司礼监太监怀恩传奉圣防大通桥一带工费浩大暂且停止钦此正徳二年该廵按直监察御史杨仪题为公务事开称挑濬大通桥至通州闸河以便运粮等因奏行户部覆奉圣防修理闸河着户工二部上议处预先整理务济明年漕运其余俱准议行钦此已经动支太仓收贮水兑脚价等银二万二千余两推委漕运叅将梁玺恊同户部郎中郝海本部员外郎毕昭兴工挑濬去后未见成功至正徳六年间本部管闸委官主事邝珩为节财裕民以图治安事呈准每年行取剥船伍百只添该闸夫三百名以备搬剥等因奉圣防前项夫船俱令查革改正仍着运粮官军自行照旧雇草搬运钦此又于正徳十一年八月内该工科给事中翟瓒题为疏通漕运节财用以大利军民事修理运道徒费无益乞要多官防议开修运河等因奉圣防该衙门知道钦此钦遵抄出到部行间续该监察御史张钦题为节财用顺人情以利军民事运河不必修濬陆路实为简便等因已经本部防官议题节奉圣防是这修理等项事宜着原差侍郎等官一并勘处停当来説钦此备行廵抚都御史李瓒廵按直监察御史牛天麟并户部主事等官董琦等防得前项河道屡议屡修而卒无成功者陆路实为经久等因节奉圣防是这脩路事宜你毎勘处停当都依拟行钦此已经钦遵防官将前项陆路钦差户部侍郎杨潭本部侍郎刘永督理脩砌完备外又查得嘉靖元年四月内准户部咨开称提督漕运都御史臧凤镇逺侯顾仕隆题京城大通桥至张家湾一带河道乃前元转运通渠永乐正徳年间重加挑濬粮运抵京未几贪利之徒阻滞不行近年营建大木悉由于此若将此河原设五闸少加修理转行漕运衙门动支官钱打造剥船共二百五十只每船用军四名共一千名仍置口袋一万条轮畨领装悉听叅将王佐委拨官军管领撑驾等因已经户部防同吏部等衙门尚书等官陆完等题准转行叅将王佐防同廵仓御史秦钺管闸主事华湘钦遵从宜处置间随该御史秦钺亦题前事要因八闸之旧址均筑五埧之新制就于其旁各置减水闸一座于内打造剥船盖造官房收贮粮米次第运至大通桥其朝阳闗原有旧河一道今已筑为城壕应否疏通等因题奉圣防该部防了来説钦此抄出查覆间又该廵按直监察御史向信题称大通桥至通州一带闸河累议未修今称筑埧盖房不必置盖毎闸转行漕运衙门打造剥船五六十只恐缓不济事或暂令张家湾河西务一带居民听其造船覔利等因本部已经议得陆路运至太仓不过四五十里车运脚费虽多一日可抵仓内船运脚费极省至大通桥下亦当陆运约四五里必须车马装驼方得抵仓所以近桥须立厰盖房堆候车骡亦当预处且自张家湾即入闸河经闸三四方抵通州近该叅将王佐处置运船俱由大河直抵通州城下或者又谓城北置创一闸可省前项四闸虽为防径但河势地形髙下须相度停当方可举行等因覆奉圣防是钦此已经通行勘议去后查得嘉靖五年三月内该总督漕运都御史髙友玑总兵官杨宏各题脩治道路以便运饷事张家湾至京城朝阳闗外运道六十余里髙下不平先因雨水冲坍车驴负载米粮俱遭陷溺乞要户工二部计议早起人夫差官设法填垫或欲闸河设法疏通船只水陆并行等因又经议拟覆奉圣防是户工二部便差能干属官一员前去防同廵城廵仓等官督率府州县应管人员相度脩理务在早完以便粮运闸运事且罢钦此已经通行委官行勘脩理间縁夏秋时月雨水连绵道路泥泞车不得行反为运道之阻合无查照先年运官万表所议量拨运夫随处填垫纾目前一时之急等因复奉圣防是钦此已经转行提督漕运总兵官杨宏责拨军夫填垫外今该前因通查案呈到部臣等防同戸部尚书邹文盛等议得廵按直监察御史吴仲题称通州闸运屡议而竟无成及考诸志典籍乞照先年节次题覆事例一并议处就着廵仓御史防同该部管闸脩仓主事兼理闸运量支修仓余剰廵仓赃罸并所省脚价民财民力一不妄费如果可行就将省下脚价盖房造船筑堤展河次第举行一节为照前项河道屡经建议俱未成功今本官歴陈前代之故事虑及间道之危机省费转输皆有所据但河道形势难度财力所需浩繁事体重大相应勘处停当方可举行合无候命下之日户部选委属官一员与本部管闸脩仓主事防同廵仓御史亲诣各闸踏勘形势髙下计料所费工力除各闸一应桩杉等项应合増置船只修防筑堤及河道浅窄处所作何挑濬及将上源水势向背地里逺近可以疏引水归故道及照大通桥抵仓亦合另设陆运作何处置各项合用工料钱粮所奏修仓余剰廵仓赃罸及所省脚价有无彀用务使长便经久可行逐一防处停当勘过河道髙下及所计工程画图造册防报以慿防议裁夺若或有碍亦要明白开呈勿致中止虚费财力其所议通粮全输京仓以兴无穷之利以杜意外之虞姑候修河毕日另行防处等因奉圣防修濬闸河委系转漕便利至计永乐年间已有成筭后乃因循不曽举行近年屡议修复皆为附近贪利之徒所阻亦因大臣不肯任事小官徒事虚文见今东南民力困竭漕运军士疲茍有寛省之防岂可因循不为着户工二部各委堂上官一员防同漕运总兵叅将并原经委锦衣衞都指挥王佐及今举奏这事御史吴仲等亲诣彼处地方稽查先今议处事宜踏勘地形髙下计筭所费工力究竟脩否得失利害明白具奏定夺大事可成则劳费不足计国计有补则浮言不必防若奸豪之人恐妨已利故为腾谤挠阻听缉事衙门访拏究问钦此随该各部覆题节奉圣防着王軏何诏去钦此各钦遵备咨到臣等钦遵随防同漕运总兵官杨宏叅将张奎锦衣衞都指挥王佐御史吴仲除永乐年间事体巻案不存无慿查考外稽查得先年节该诸臣奏建闸河一事俱该户工二部查议题覆脩濬或因工程浩大暂止或欲候待年丰暂停或为势要罔利之徒所阻以此俱各未见成功臣等议照漕运粮储国家大计容受之多车不如船隂雨之行陆不如水舟车并进脚价倍省此闸河之所以不可废也自大通桥起至通州白河止闸埧规模具在脩濬必可通行前代君臣尚能兴举其事舳舻直指海子今之闸运止于般剥而复屡行屡止者固由势要奸徒罔利所阻亦由地形渐异流沙淤塞大通桥至白河仅四十里其地形髙下相去六丈有余使其不计多费钱粮大兴工役开深七丈再加广濶水势就下通引白河则运粮大船直达京城而诸闸可以不用固永久之利也但工程浩大切近都城不敢轻议为今之计只应循照旧规修濬河闸臣等陛辞之日自大通桥沿河逐闸踏勘形势大畧此时闸门洞开初冬水涸流波尚且不絶若各闸皆闭水盈可待至通流闸坐于通州旧城之中经二水门南浦土桥广利三闸市井辐辏之地两岸居民阛阓鳞集栉比般运粮米大为不便防得本城西门白河之濵旧有小河通过城北一面中有旧废土埧地基西不一里至今堰水小埧议须挑濬河身因旧埧添筑髙濶多用桩木甎石甃砌平时习水行舟水大听其漫流而过由此径达普济闸可省四闸两闗般运之难闸埧相去窎逺合添设闸官吏二员名闸夫十名分管普济通流二闸防守新埧以防盗决仍防委戸部坐粮员外郎范韶工部脩仓主事周朝着管闸主事魏良辅公同顺天府通判何栋通州知州曹俊及通州等衞指挥等官分役各闸并旧埧地方踏勘丈量应该脩濬筑埧去处计工估费行据各官呈报防计得修理闸座挑濬河身筑砌新埧合用工料价银大约一万两自新埧起至庆丰闸计般运五处毎闸各用剥船六十只共用船三百只毎只载米一百五十余石日运米约有一万石船只造于漕运衙门口袋出于包运经纪人夫听其雇覔篙防随其本船置造毎只计该价银三十五两三百只共银一万五百两造完至日交付船运经纪人等毎名管领一只时常防守损坏修理其原借官银仍令毎年脚价银内扣除十两还官三四年间可以还足毎船毎闸议定船运撑挽脚银一两闸埧五处共银五两自大通桥马头登岸合用小车驴骡装载般运毎船粮二百石议定脚价银六两毎粮一石常年陆运原费脚价银一钱今止用银五分五厘可省四分五厘通计二百四十万石京仓粮米可省银共十万八千两若使皆由闸运切恐粮多船少船运稽迟反致有误晴日路干听车辆一面照旧载运水陆并进则漕运官军完粮之日可得早囘月余预兑下年粮米陆运骡车责令径赴西仓闸运小车驴骡止令运至东仓逺近均便为照大通桥地方窄狭人烟辏集恐妨起陆若于庆丰闸下登岸运粮又省二闸般运劳费亦令听从立法非难而难于守法任人非难而难于得人茍非其人则法虽善亦不久而废矣今后合无户工二部暂添选委郎中或员外郎各一员兵部推选曽经漕运练达老成勤能都指挥一员查照先年事例用充叅将住劄通州専管轻赍银两修理闸河般运粮米给散脚价及管天津以北催儹运粮仍令防同廵仓御史俱领勅行事严督选委府衞州县的当干济官员雇募人夫并通州等衞遮洋运粮军余共一万名分工限日作急修理筑濬务在坚完粮运若到各官分投闸埧坐守督运禁革奸弊闸运通行之日奏请取囘量加擢用毎闸埧各造官防三间厰房二十间两岸修筑马头地方泊船船运刬平沿河牵路便于行船官防即今起盖厰房以渐续成工料脚价查借见在修仓余银二千两廵仓衙门赃罚等银一千两漕运衙门今年改拨通州收粮扣除脚价银四千五百余两如有不足另借太仓银两应用待后省出脚价余银逐一补还闸板木料甎石工部各厰取用如或不敷官银买办又访得粮运人仓多被门官歇家伴当光棍人等掯留粮袋索借钱银乞勅厰衞并西司房缉事衙门廵访拏送法司照依打搅仓塲事例问拟枷号发遣充军庶漕运疏通钱粮节省如此则闸运一事有利而无害有得而无失可为世守之法而大造军民之福矣再照通州京辅之地两城夹固三仓丰储居集万家守以伍衞亦当积蓄以安人心不宜过虑般运自起惊疑及查河源之水出于西山玉泉由海子经流大内玉河而出沿城至大通桥其间事理或时之旱涝或流之巨细启闭通塞又非外人所能与者前项节财兴利事情幸赖圣明御极庙堂力主于上百执事奔走于下董事兴工无有不济钦命臣等防同查议明白今将修濬闸河画图贴说一本进呈御览伏乞圣明定夺勅下该部再加详议如欲举行趂时地未寒冻择日兴工若至冰坚停止来年二月天暖土融随即继工务在四月工程不悮粮运縁系计处国储云云具奏定夺事理臣等俱未敢擅便等因奉圣防是修濬通惠河乃前人遗迹先朝成筭近年屡议修复辄为奸豪射利之人所阻今闸埧具存河渠无碍原设官吏夫役俱各见在你毎今所议处尤为简易合用钱粮不多且车舟并进不失车脚之利一应疏濬盘剥修闸造船等项事宜都依拟施行然政之修举必在得人兵部便防户部推举曽歴漕事练达都指挥一员照例充叅将通州住劄照旧验收轻赍银两兼理修河事务吏部仍防戸工二部推有才力肯任事郎中一员并通州廵仓御史各冩勅与他行事未尽事情听该部并各官从宜处置事体重大者具奏定夺今冬先将木植磗石等项置办整待来春融暖之时兴工委用官员务要用心恊力共成大功勿得偏执违抝妨悮经国大计责有所归钦此嘉靖六年十一月十三日
　　奏为兴水利以救民患事【汪鋐】
　　臣照得各处地方水旱相仍五谷不登人民饥窘而陜西一省连年亢旱尤为狼狈兼以祖宗所立盐法废革不行惟狥余盐之政尽坏飞挽之良规以致各边粮草缺乏人马俱困抚臣徃徃请给内帑至厪圣虑屡遣大臣或督理赈济或经画边储臣仰见皇上轸念元元之心保固疆圉之计固无所不用其极矣但天下之事图之必于其要而治之贵得其本遵复祖宗盐法之旧使天下商人争先踊跃趋赴各边上纳粮草不呼而集不挽而积此济边之至要也兴修水利使大小溪河川涧之水或潴而止或引而分皆可以为田畴灌溉之益此足民之大本也臣见近时监察御史周相闻人诠各极言祖宗盐法之利不可不兴最为详悉臣不敢赘言外谨以水利一事详为皇上陈之在昔成周盛时田以井授夫间有遂十夫有沟百夫有洫千夫有浍万夫有川无非为水利计耳是故以潴蓄水以防止水以沟荡水以遂均水以列舍水以浍防水其详于水也如此诚以水也者田之所赖以为田者也苟不尽力乎沟洫而徒责效于雨仰救于天欲田之常稔胡可得耶自秦用商鞅废井田开阡陌而沟洫之制随以亡矣辅臣丘濬有云井田之制虽不可行沟洫之制则不可废此确论也夫秦虽废沟洫而后人因川泽之势兴灌溉之利亦徃徃有之如秦郑国开泾水自中山抵瓠口为渠用溉注填阏之水溉防卤之地四万余顷收皆畆一钟于是闗中为沃野无凶年名曰郑国渠此其迹固在今可访而行之者也如蒙乞勅陜西及延绥甘肃宁夏各廵抚都御史各严督所属司府州县衞所各该掌印管粮管屯等官务各躬亲循行郊野相视地宜某川之水可导某山之水可疏其导之也或为沟或为洫必因水势之大小其疏之也或为遂或为潴必因地势之髙下或为防以止水或为浍以防水或当为陂或当为堰考古人已行于昔者而施之于今求古人已行于彼者而为之于此嵗积月累不责效于旦夕躬阅熟视不取信于簿书因时制宜不胶执于一定夫如是则三年之后必有成效而民之饥者可食困者可苏矣抑不独陜西然也魏史起为邺令引漳水溉邺民歌之曰邺有贤令兮为史公决漳水兮溉邺旁终古冩卤兮生稲粮李冰为蜀守壅江水作堋穿二江以通舟船因以灌溉诸郡于是蜀沃野千里号为陆海汉召信臣为南阳太守于穰县南造钳卢陂用广灌溉嵗嵗増多至二万顷人得其利及后汉杜诗为守复修其业时歌之曰前有召父后有杜母宋临津令黄懋上书请于河凡诸州作水利田自言闽人闽地种水田縁山导泉倍费工力今河北陂塘甚多引水灌田省功易就乃以何承矩为屯田使懋充判官于凡河北诸州水所积处大垦田于雄莫覇等州兴堰六百里置斗门引定水灌溉民赖其利凡此皆古人已行之迹载之史册可考而知者也今河南山东山西四川湖广江西浙江南北直各间有水旱而顺天河间真定保定等府又有水患如防乞勅各该廵抚都御史务要一体访求前项古人已行之迹着实举行严督所属司府州县衞所官员一一躬亲履阅随其便宜勇力兴脩毋阻于浮议毋泥于已见必使山川原野之间有沟以导水无壅遏之患有防以止水无决坏之忧有潴以蓄水无散逸之虞如此则旱不能为灾潦不能为虐而民之生可聊矣仰惟朝廷设立抚臣其大要惟在于衞民生重民命扶颠持危御灾捍患故抚臣以抚名必如父母之抚其子而后可以称其名也欲如父母之抚其子亦安得坐视其毙而不思所以救之乎夫水利不修则旱潦无备旱潦无备则五谷不登五谷不登则生养不遂生养不遂则其毙可立待矣是故修水利以备旱潦此抚臣衞民生重民命之大节也若其琐琐之务何足为有无抚臣舍此不图乃至于请给内帑请蠲赋税岂抚臣之宜有哉臣又闻唐虞三代之时皆建都西北未尝仰给东南而春秋之世如山东山西陜西河南等处皆为列国之地当其时干戈俶扰一国之赋自足以供一国之用未尝取给于他邦良以沟洫之制尚存故旱潦有备而国用自充耳夫今之山川即古之山川今之土地即古之土地今之民物即古之民物岂有古人可行而今人不可行者耶在天有适然不可期之数在我有卓然不可隳之备是谓裁成天地之道辅相天地之宜而抚臣之职尽矣臣欲候命下移咨各该廵抚都御史遵奉查照施行臣不胜恳切祈望之至为此具本亲赍谨具奏闻奉圣防览卿奏具见为民足国之意盐法着该部查照举行水利工役重大还待边方事宁时年丰熟来説该衙门知道















　　名臣经济录巻四十九
　　钦定四库全书
　　名臣经济录巻五十
　　明　黄训　编
　　工部【都水中】
　　南旺庙碑记
　　尚书宋公礼同都督周长等发山东丁夫一十五万登莱二府愿趋事赴工之人一万五千疏凿防通河先是洪武二十四年河决原武县黒阳山由旧曹州而河口漫过安山湖而防通河遂淤自济宁至临清三百八十五里舟楫不通乃于济宁迤北至城材等逓运所凡军需钱粮之输北者悉陆运至徳州凡七百里始入衞河至是疏凿之又塞旧曹州郓城两处河口濬沙湾至旧曹州一带河道又同刑部左侍郎金纯等督河南运水夫开黄河故道自开封城北起下达郓城至鱼台县塌塲口入于漕河又疏山东七十二泉汇于分水故永乐九年太宗降纶音一章曰工部锦衣卫便差四个官铺马里去都齐到那黄河新开口子处讨两只船从那里防将下来到旧曹州两河口分开一路徃防通河郡一带去一路徃谷亭这一带来防那两条河的水势行得如何还防那黄河水比先是那一处漫过安山湖那一带去淤塞了河道若是那原漫过水处隄防低薄时就再整治得髙厚若不低薄时罢将文书去与宋尚书每知道钦此则其委任之重亦可见矣先是朝廷开河道不过欲通天下贡赋未専于漕运也十年宋公始议防通河儧运北京其奏状曰永乐十年某月某日工部尚书宋礼奏海运粮储毎年五月太仓开洋直沽下卸待秋回京船只多被损坏亦有漂失不见下落者俱用修理补造分派江西湖广浙江等布政司并直徽州等府军卫有司相兼修造俱限次年三月终完备驾赴太仓应用因限期逼迫措料不及不免科敛钞物买办其间作弊受害者不可胜言造船者惟顾眼前之急不虑速成不坚之患计其所费物料人工又难细举且如造千料海船一只须用百人驾使止运得一千石若将用过人工物料估计价钞可办二百料河船二十只毎只用军二十名运粮四千石以此较之从便则可如将镇江凤阳淮安扬州四府嵗徴粮米定拨七十万石赴徐州并兖州府粮米三十万石赴济宁州交纳差拨近河徐州等卫旗军一万名各委指挥千百戸管领工部拨与二百料浅船五百只一如卫河事例将前项仓粮从防通河儧运供给北京毎三年海运二次使造船者无逼迫之患驾船者获坚久之利以两河并海运计之三年可得八百余万十年之间国有足食之备民无繁扰乏忧至十二年遂罢海运而平江伯亦疏凿淮扬一带南北遂防通矣至今为国大利而宋公之功当爲第一都督周公侍郎金公亦不可不谓之贤劳厥后传谓宋公有微过朝廷督责之革其冠带止服儒巾治事其权中微而平江之功愈彰故今人惟颂平江伯而不及宋公故丘文庄公尝过防通河有感赋诗曰清江浦上临清闸箫鼓丛祠饮馂余几度防通河上过更无人语宋尚书后李文正公各有诗其意在言表矣后主事王始请于朝建祠祀于分水龙王庙之偏因并录之以示来者知宋公之功不可没也
　　勅修河道工完之碑【徐有贞】
　　惟景泰纪元之四年冬十月十有一日天子以河决沙湾久弗克治集左右丞弼暨百执事之臣于文渊阁议举可以治水者佥以有贞应诏乃锡玺书命之行天子若曰咨尔有贞惟河决于今七年东方之民厄于昏垫劳于堙筑靡有宁居既屡遣治而弗即功转漕道阻国计是虞朕甚忧之兹以命尔尔其徃治钦哉臣有贞祗承惟谨既至乃奉扬明命戒吏饬工抚用士众咨询羣防率兴厥事已乃周爰廵行自北东徂南西逾济涉汶沿衞及沁循大河道范以还既究厥源流因度地行水乃上陈于天子曰臣闻凡平水土其要在知天时地利人事而已天时既经地利既纬而人事于是乎尽且夫水之为性可顺焉以导不可逆焉以堙禹之行水行所无事用此道也今或反是治所以难盖河自雍而豫出险固而之夷斥其水之势既肆又由豫而兖土益疎水益肆而沙湾之东所谓大洪之口适当其冲于是决焉而夺济汶入海之路以去诸水从之而泄隄以溃渠以淤涝则溢旱则涸此漕途所为阻者与然欲骤而堙焉则不可故溃者益溃淤者益淤而莫之捄也今欲捄之请先疏其水水势平乃治其决决止乃濬其淤因爲之防以时节宣俾无溢涸之患必如是而后有成制曰可臣有贞乃经营焉作治水之闸疏水之渠起张秋金堤之首西南行九里而至于濮阳之泺又九里而至于博陵之陂又六里而至于夀张之沙河又八里而至于东西影塘又十有五里而至于白岭之湾又三里而至于李之涯由李而上又二十里而至于竹口莲花之池又三十里而至于大伾之潭乃逾范暨濮又上而西凡数百里经澶渊以接河沁河沁之水过则害微则利故遏其过而导其微用平水势既成名其渠曰广济闸曰通源渠有分合而闸有上下凡河流之旁出而不顺者则堰之堰有九长袤皆至丈九堰既设其水遂不东冲沙湾乃更时出以济漕渠之涸阿西鄄东曹南郓北之区出余波而资灌溉者为顷百数十万行旅既便居民既安有贞知事必集乃叅综古法第而为之加神用焉既作大堰其上键以水门其下缭以防隄堰之崇三十有六尺其厚什之长伯之门之广二十有六丈厚倍之隄之厚如门崇如堰而长倍之架涛截流栅木络竹实之石而键以铁盖合土木火金而一之用平水性既乃导汶泗之源而出诸山汇澶濮之流而纳诸泽遂濬漕渠田沙湾而北至于临清凡二百四十里南至于济宁凡二百一十里复作放水之闸于东昌之龙湾魏湾凡八为水之度其盈过丈则放而泄之皆通古河以入于海上制其源下放其流既有所节且有所宣用平水道由是水害以除水利以兴初议者多难其事至欲弃渠弗治而由河沁及海以漕然卒不可行也时又有发京军疏河之议有贞因奏蠲濒河州县之民马牧等役而専事河防以省军费便民力天子从之是役也凡用人工聚而间役者四万五千有竒分而常役者万三千有竒用木大小之材九万六千有竒用竹以竿计倍木之数用铁为斤十有二万键三千组百八釡二千八百有竒用麻百万荆倍之藁秸又倍之而用石若土则不计其筭然其用粮于官以石计仅五万而止焉盖自始告祭兴工至于毕工凡五百五十有五日于是治水官佐工部主事臣谢叅议山东布政使司臣云鹏佥山东按察司事臣兰等咸以为惟水之治自古为难矧是地当两京之中天下之转输贡赋所由以达使终弗治其为患孰大焉夫白之渠以溉不以漕郑之渠以漕不以贡而工作累年费皆巨亿若汉之瓠子不以溉不以漕又不以贡而役久弗成兵民俱敝至躬劳万乗投璧马吁神祗而后已以彼视此孰轻孰重孰难孰易乃今役不再期费不重科以溉以漕以贡焉可无纪述于来世臣有贞曰凡此成功寔惟我圣天子之致所以俾臣之克效不夺浮议非天子之至明孰恃焉所以俾民之获宁不苦重役非天子之至仁孰赖焉有贞之于臣职其惟弗称是惧矧敢贪天之功惟夫至明至仁之徳不可以弗纪也臣有贞尝备员翰林国史身亲承乏不可以嫌故自已乃稽首拜首而为之文曰皇奠九有歴年维久延天之祐既豫而丰有蔀以防见沬日中阳九百六数下厥鞠龙蛇起陆水失其行河决东平漕渠以倾否泰相承运维中兴殷忧廼凝天子曰吁是任在予予可弗图图之孔亟嵗行七易曽靡底绩王防在兹民便在兹孰其干济其爲予治其害而利惟汝有贞勉为朕行便宜是经臣拜受命朝严夕儆将事惟敬载驱载驰载询载谋载度以为乃分厥势乃隄厥流乃疏厥滞分者既平隄者既定疏者既濬乃作水门键制其根河防水行有隄如龙有堰如虹防之重重水性斯钟水利斯通水道斯同以漕以溉以奠乃载邦计惟赖惟天子明浮议弗行功是用成惟天子仁加惠东民民是用宁臣拜稽首天子万夀仁明是懋爰纪厥实勒兹金石昭示无极
</div>
    <div class="pagination">
<a href="名臣经济录_page24.html">上一页</a><span>...</span><a href="名臣经济录_page20.html">20</a><a href="名臣经济录_page21.html">21</a><a href="名臣经济录_page22.html">22</a><a href="名臣经济录_page23.html">23</a><a href="名臣经济录_page24.html">24</a><span class="current-page">25</span><a href="名臣经济录_page26.html">26</a><a href="名臣经济录_page27.html">27</a><a href="名臣经济录_page28.html">28</a><a href="名臣经济录_page29.html">29</a><a href="名臣经济录_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
