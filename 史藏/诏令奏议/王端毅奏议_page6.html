<!DOCTYPE html>
<html>
 <head>
  <meta charset="utf-8"/>
  <title>
   王端毅奏议 - 第 6 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   王端毅奏议 - 第 6 页/共 7 页
  </h1>
  <div class="content">
   一查得诸司职掌京官丁忧具奏关领勘合囘家守制若有接服者申报本部改填勘合其余官吏监生承差知印人等闻父母丧守制接丁祖父母继母等忧起复到部查有原籍官吏里老保结者俱准収用今南京吏部尚书王防等奏称丁忧官吏有接服者俱要豫先申达起复之日查无豫申者送问仍将符同官吏究问如律一节合无准其所言照依先年奏准事例通行天下今后丁忧官吏人等服制未满接服守制者随即具告本州县审勘明白申报该部备照候起复之日查无预申新丧公文者就送法司问罪仍将符同官吏究问若称巳行申报中途沉滞者官员监生不许附选吏典不与实拨候行查至日定夺







　　王端毅奏议巻十一
&lt;史部,诏令奏议类,奏议之属,王端毅奏议&gt;
　　钦定四库全书
　　王端毅奏议巻十二　　　　明　王恕　撰吏部
　　议知府言芳陞用科道官奏状
　　文选清吏司案呈奉本部送戸科抄出直广平府知府言芳等奏称工科给事中唐希介监察御史李葵盘粮专事威福等项事情该通政使司官奏奉圣防这本所奏的事该衙门看了来説钦此钦遵抄出送司案呈到部除专事威福及僞造关防等项事情系别部掌行外其言今后清要之职合无仍求久歴别官才德素闻之人陞用其新进年少虽一时纸上文字可观才德未着宜勿轻授致令傲然轻世作聪明以乖治体一节查得给事中从前至今多系进士就除并无别官陞用及查得治元年正月该南京礼部精膳清吏司郎中李谅奏称近年以来被前奸贪之臣畏惧紏弹朦胧奏称新中进士未谙刑名事体必先选在外有司推官知县待其政迹昭著吏部行取选任御史不知内寓奸术意将初中进士正志气轰烈独立敢言之时也一旦选爲有司庶职使之奔走于尘埃马足之中俯仰于承问听命之顷曲折百般顿挫无奈守正者俟命挨次行取奔竞者请托权贵保举旌异既得美官只知恩出于权贵纵有奸恶岂肯輙便紏劾合无仍照旧制于进士中年貎相应学行优长平昔名实相须者及听选举人在外进士知县儒学官员果系学行兼全政迹着闻者相兼愽访精选任用庶使贤才彚进风宪得人至治日臻等因具奏奉圣防该衙门看了来説钦此钦遵本部议得推官知县进士俱读圣贤书俱由科目出身岂进士无练达老成之人推官知县皆不才奔竞之士顾择而用之何如耳茍择得其人则皆可用用匪其才则皆不称此必然之理不易之论也今南京礼部精膳清吏司郎中李谅奏要仍照旧例于进士中年貎相应学行优长及听选举人与在外进士知县儒学官员相兼任用御史一节诚爲得宜合无准其所言今后选用御史于在京各衙门办事进士与夫曽经一考称职行人愽士及进士举人出身推官知县内选年三十以上五十以下人物端庄言语正当操行亷谨才识优长者送都察院理刑半年满日听本院考察各注考语连人送部谙晓刑名堪任御史者本部奏请照缺铨补不谙刑名不堪爲御史者别用巳经节次题准将进士陈震等选送理刑及实授御史去后今知府言芳又奏前因臣等窃惟科道官之职不职系乎人之贤不贤不系乎新进之与久任也人固有出仕未久而端重老成者亦有歴官数年而浮躁如故者似难概以新进久任而论人之贤否也况言芳所奏唐希介等前项不法事情未经体勘不知虚实难凭言芳一人之言輙将已行铨选之法轻易更改若候行勘唐希介等前项事情如果是实付诸法司论罪发落自足以警戒将来岂宜因人而遂变其法合无候戸部行勘唐希介李葵有无前项事情奏请定夺以后给事中御史有缺仍照见行事例兼用进士除补永爲定规縁系节该奉钦依该衙门看了来説事理未敢擅便治三年五月初四日具题初六日奉圣防是钦此
　　议知州赵源乞开陞衙门奏状
　　文选清吏司案呈奉本部送准兵部咨职方清吏司案呈奉本部送兵科抄出广西龙州土官知州赵源奏云云等因奏奉圣防该部知道钦此钦遵抄出移咨送司案呈到部看得广西龙州土官知州赵源奏称本州地方与安南国毗连每遇交人进贡徃来系臣率领目兵迎送防持其间官僞称侯伯都督侍郎势张狐犬之威欺压守边官员妄自尊大乞照凭祥县开设军民府事例将龙州改爲龙州府土官知府职事长牙爪精神固守地方一节臣等窃闻书曰监于先王成宪其永无愆诗曰不愆不忘率由旧章此古昔之格言后世君臣之所当法守者也縁前项地方自国初开设州治迄今一百二十余年自赵帖坚归附爲土官知州子孙世袭其职至赵源已是四辈未尝改作所以边衅不生境内宴然今土官知州赵源无上事设此谋托此词欲陞百余年来巳定之州治而爲府治若允所请恐边境自此多事矣非地方之福亦非赵源之福合无行令巡抚都御史今后如遇安南遣使入贡经过龙州地方差官开谕来使务要遵守礼法母得生事扰害仍戒谕知州赵源亦要安分循理遵守祖宗成宪永享和平之福母再妄生异议率意改作以贻日后之悔縁奉钦依该部知道事理未敢擅便治三年五月初七日具题次日奉圣防是钦此
　　议修芦沟河官不当陞职奏状
　　文选清吏司案呈奉本部送内府抄出钦差内官监太监李兴题云云等因具题奉圣防吏部便斟酌了来看钦此钦遵抄出送司案呈到部切惟朝廷置文思院官并把总人匠无非爲营造设也今副使潘俊等脩筑芦沟河隄岸工完虽曽効劳是乃职分之当爲非分外事也访得天顺年间并成化初年亦曽脩筑河隄本部查无陞官事例想是彼时不曽陞官止查得成化十九年六月脩筑芦沟桥决口工完陞把总袁狗儿等十二名八月盖造恭慎夫人坟茔工完陞把总柴甫成等四名九月脩理大慈恩寺殿宇工完陞把总金全等三十七名俱文思院副使是以滥陞匠官并钦天监太医院等衙门官日増月益动以千计大壊名器虚费钱粮物议爲之沸腾欲其革罢而未之能迨至陛下即位因科道建言一切罢去人心十分痛快仰望太平且如营造宪宗皇帝山陵乃初政第一莫大工程凡八阅月所役军夫匠作人等何止三四万然后告成中间岂无精通艺业造作有方之人亦岂无拣择月日脩合药饵书办文案之人未闻有加陞职事者今脩隄之功不及山陵三分之一较其事之轻重奚啻百钧之于一羽也昔营造山陵工完未尝陞官今脩筑河隄工完若许陞官不无有失轻重况目今脩城等项工程数多若工完之日俱照此例奏讨陞官将何词以拒之其爲冗滥又复如前日矣岂不爲新政之累所据副使潘俊等只可量加赏赉以酧其劳恐不可陞官以开弊端也縁奉钦依吏部便斟酌了来看事理未敢擅便治三年五月初十日具题次日奉圣防是潘俊等不准陞都加与赏赐钦此
　　复运使周轸等选任运司官奏状
　　文选清吏司案呈奉本部送吏科抄出山东都转运盐使司运使周轸等奏云云等因具奏奉圣防吏部知道钦此钦遵抄出送司查得先该南京工部营缮清吏司主事夏英奏称今后运使同知务选年壮亷洁之士副使判官要除进士英俊之人官年壮则无日暮途穷之忧任进士则有砥砺名节之劝如有不爲利诱者三五年间不次陞擢等因该戸部议拟具题节该奉圣防运司官员吏部照依所奏选除钦此钦遵巳经节次将二甲进士万福等三甲进士袁翺等选除运使运判讫今该前因案呈到部检照诸司职掌内开各盐运使司运使各一员同知各一员副使各一员判官员数不等盖以运使爲掌印正官同知与运使同知其事副使则副运使而行事所以不分运司盐颗多寡而各设一员也判官员数不等者盖以判官爲分司催办盐课之官如两淮运司有泰州淮安通州三分司则设判官三员长芦运司有沧州青州二分司则设判官二员两浙运司有温台宁绍嘉兴松江四分司则设判官四员由是而知判官乃分司催办之官后虽颇有裁革职掌未尝不同今运使周轸不知何爲而有运使所以总理盐课而公派啇之法同知副判所以亲临盐塲而尽催办之勤之説若不与之辨别诚恐不知者被其所惑而以周轸之言爲是使同知副使遂爲催办之官而不得干预司事不无有乖治体其言本司运判缺员要于第三甲进士内精选一员或举人监生中有年力精壮可必其有守有爲者一员以补其缺一节但即今旧进士已住外选新进士办事不久未该选用合无于举人监生内选补前缺今后各处运副运判有缺于进士举人内相兼选用仍通行各该运盐使司使知朝廷设官之意如分司缺判官催办暂委运同运副催办或监掣盘盐等项亦听差委如判官不缺及别无差委着令运同运副公同运使管事或共案署押或分投理办务要同寅恊恭秉公効劳共成其事不许互相推托致误公务如违许巡盐监察御史叅究拏问应奏请者照例施行如此则官不乆缺职掌不紊縁奉钦依吏部知道事理未敢擅便治二年五月初十日具题次日奉圣防是钦此
　　乞休致奏状
　　臣自受命典选以来惟恐举用不得其人有误朝廷任使是以夙夜兢惕广询愽访期得才贤少尽以人事君之道岂敢自用偏执以来物议迩者会同兵部尚书马文升等推举巡抚延绥都御史臣首举太仆寺卿王霁众谓王霁南人恐不便鞍马马文升谓可举年力精壮者因举少卿韩文臣谓韩文才虽可用但资望尚浅再一二年才好用马文升随又举少卿白思明臣谓白思明先前也曽举他若再举他恐人説不相应侍郎吕雯又谓我亦是太仆寺少卿推举巡抚白思明也相应马文升谓写白思明爲首韩文陪之众皆议允然后具题节奉圣防白思明陞都察院右佥都御史巡抚延绥地方钦此今被科道官紏劾奉圣防是白思明既不恊人望对品调外任今后吏部会推官员务要愽询众论不许偏执钦此臣闻命之余惊惶失次窃闻书曰举能其官惟尔之能称匪其人惟尔不任白思明既改调外任臣等固不能辞其责特蒙恩宥岂不自知感愧但圣如帝尧尚以知人爲难况众人乎臣等固不能知白思明必称其职科道官亦岂能知白思明必不称其职必用之而后见臣本不才误承天宠忝居大臣之列公同三四大臣推举二官已蒙圣明简用一官可谓信任臣等而无疑矣一被言官论之輙加斥逐臣有以见圣明从谏如流之美亦有以见信任大臣不如信任言官之笃也孔子曰众恶之必察焉众好之必察焉岂无徴之言哉且白思明虽非全才之士与共本所举韩文人品才调相去不甚逺况当所举之时众谓宁夏事简易守着韩文去延绥事繁难守着白思明去以此论人似不爲差今不知白思明何独不见容于众论盖是臣等两部堂上官所见与众人不同也若谓白思明不恊人望今之士岂能尽恊人望哉臣恕是其一也然白思明实是臣等众人公同计议推举非是臣偏执巳见若白思明曽有一言之请将本官改调外任他也甘心委无请托之情今将他原任少卿都去了本官虽不敢言臣等岂能自安今后如何推举官员若必求才德兼备无可异议之士而用之臣恐诸司庶僚之位爲之一空其如天下政务何周公曰无求备于一人孔子曰及其使人也器之子思曰圣人之官人犹匠之用木取其所长弃其所短故梓连抱而有数尺之朽良工不弃使天下全才之士多而圣贤岂爲此言哉又闻古人有言陈力就列不能者止臣实不能况臣年巳逾七望八衰朽倦勤孤立寡助不中人意人多怨之此其当止之时也若不止之窃恐不测之灾一旦及于其身非惟丧平生之名节而爲世所笑且辱陛下昔日召用之显命今日宠遇之隆恩有始无终悔将何及伏望圣恩怜臣衰老放臣归田庶防不失进退之宜保全始终之节臣一日不死则感圣恩一日一年不死则感圣恩一年臣虽死臣之子孙亦不敢忘圣恩矣臣情激于中言无伦序尘凟天听罪该万死惟圣明矜察幸甚臣无任悚息待罪之至等因治三年五月十二日具奏十四日奉圣防白思明巳发落了王恕不准休致该部知道钦此
　　再乞休致奏状
　　臣昨以旧患腿疼举发不能行走兼以头目昏晕心神靡宁难以理事将原掌印信咨送本部题奉圣防是印还着王恕掌该衙门知道钦此钦遵臣伏思之臣僚之中设有迂拙无用如臣者虽年未老亦当退虽无疾病亦当退今臣年已七十有五又有前疾屡乞休致悉蒙圣恩慰留虽卧病亦令掌印盖是朝廷体貎大臣之礼亦以见圣意知臣朴忠无僞所以眷顾之笃如此臣非木石岂不知感岂肯遽舍圣明之主甘处寂寞之乡乎但七十致仕古今之通制也今臣七十有五久居要位不能序进贤才以平邦国之政使海内之民屡遭水旱之灾频罹饥馑之苦而臣独享厚禄既无康济之防又乃栖栖不去人将谓臣何哉况臣委实衰老腿疼委实行不得矣若留臣一日则误一日之事而臣之罪益深一日矣曷若速令臣去之爲愈也伏望圣恩怜悯容臣送骸骨于故里全名节于暮年尤望另选有德望有精鉴之士而任用之使之统百官均四海必获治平之效非惟臣之幸实天下国家之幸也臣无任恳祈感悚之至治三年五月三十日具奏六月初一日奉圣防卿年虽老精力未衰岂可求去不准该衙门知道钦此
　　又再乞休致奏状
　　臣昨以衰老昏晕兼以腿疼行走不得恐误国事恳乞休致节奉圣防卿年虽老精力未衰岂可求去不准钦此臣有以见陛下优礼大臣人惟求旧之盛心臣岂不知感伏念臣以庸材致位冡司虽捐躯陨首莫报防埃岂敢姑爲退托以求自便窃惟人之生也不能皆贤贤者积学待聘固未尝不欲仕也其仕也孰不欲殊擢异陞以跻乎显秩但得之者常少不得者常多不特人之才行有优劣资望有浅深而典选者采择或不精是亦各有命焉夫以天下之显秩待天下之异才此固朝廷立法之意而臣谬膺是任岂不欲择异才以充显秩但人之操存难知臣之聪明有限所以不能皆如其意若明知其人不能胜是任而徇情以举之臣则不敢然帝尧之于伯鲧周公之于管叔岂知而使之耶此臣之所以惴惴焉不敢乆于其职者惟恐谬用非才以误天下之事尤恐不得志之士怨乎不以而罪及乎身然臣固不敢厚诬天下之人皆以知人爲难抑恐有知人之明贤如帝尧周公者是以不敢不避贤路以让人也且四时之序成功者退知足不辱知止不殆此古人之明训不可有违又况臣委实衰老百病侵寻腿疼尤甚艰于步趋诚恐一旦挫跌以遗无穷之羞此臣之所以连乞休者此尔伏望圣恩俯赐矜察容臣归田则臣未死之年皆是感恩之日也臣无任感仰悚息之至治三年六月初三日具奏次日奉圣防卿但尽心职务不必深辩所辞不允该衙门知道钦此
　　议郡王禁奸革奏状
　　考功清吏司案呈奉本部送内府抄出汝宁王奏云云等因具奏奉圣防该衙门知道钦此钦遵抄出送司案呈到部除禁约僣用器用服色都察院掌行外照得天下府州县官员若有不法事情听被害之人赴合干上司告理拏问其贪酷罢软等项许巡抚巡按官考察黜退具有成宪今汝宁王奏称通判雷翀知县赵鉴前项不职事情未委虚的难便依王所奏就行黜退使其言是实退之固当彼亦不能无后言设若言之未尽实退之或未当未免有怨言况诬告人与奏事不实律俱有明条王者有犯理必见宥若将此事施行实则雷翀等受罪虚则罪不及王窃恐此风一起王府人员与有司官或有讐嫌或请托不行或求索不遂輙便掇拾细故用言谗譛万一王听察不审就行具奏被害之人将与何人对理欲其不含寃受屈难矣如此今后爲有司官者将听信奉承之不暇何敢持正论守法度以忤王左右之人乎且举人刘文与知县赵鉴书系是书生巧文饰词毁誉是非之言未必皆实岂可凭此而輙行黜陟况此书系外间事与王无干非左右之人传报与王王何由而得又非用计左使亦岂不谋而遽爲此奏所据要将雷翀赵鉴黜退似难施行合无行河南布政司转行本府教授启王知会今后外间事与本府无干者不必听信左右之言輙便具奏有失大体如此则事体不紊上下相安矣治三年七月十八日具题次日奉圣防是钦此
　　议给事中卢亨修明治道奏状
　　考功清吏司案呈奉本部送兵科抄出本科给事中卢亨题云云等因题奉圣防该衙门知道钦此钦遵抄出送司案呈照得本部见行事例在外司府州县等衙门官员三年六年给由赴部考覈不分称职与不称俱照例引奏复职必待九年通考然后论其殿最定其黜陟是即唐虞三载考绩三考黜陟幽明之良法若有老疾罢软等项不职官员听各该巡抚巡按官考察黜退三年朝觐又大明黜陟中间果有治行卓异者复有旌擢之典其法可谓周悉无遗矣今看得给事中卢亨所言大意以爲官不久任则政多纷更政多纷更则民无定守今后官员三年考满果有卓异政迹量陞一级仍留管事必俟九年考满然后不次陞擢知县就陞知府知府就陞布政一节其意固善但三年量陞一级存留管事似非旧制若知县必待九年陞知府又恐御史有缺不得相应老成官员除补知府必待九年陞布政非惟叅政有缺少相应官员陞补抑恐叅政任满无相应员缺转迁且以资格待寻常之士不以资格待非常之才此古今之通制也合无仍照旧制除巡检仓塲等官三年周岁考满外其余司府州县等衙门官俱候九年满日考其殿最定其黜陟果有政迹卓异者府州县官必须曽经一考以上考称者遇有相应员缺斟酌陞用方面官不拘年岁遇有相应员缺照例推举仍行各处巡抚巡按都御史等官今后府州县官果有亷能干济政迹卓异者务要循名责实从公举保以凭具奏旌擢不许将阿谀奔竞有名无实人员一概滥举如所举非人以致蠧政殃民者听本部并科道官紏举叅奏如此则进用有序庶官不旷縁奉钦依该衙门知道事理未敢擅便治三年八月二十四日具题次日奉圣防是钦此
　　议侍读曽彦久任隆治奏状
　　文选清吏司案呈奉本部送刑科抄出翰林院侍读曽彦奏云云等因具奏奉圣防该衙门知道钦此钦遵抄出送司案呈到部看得侍读曽彦所言大意以爲祖宗时内外大臣与夫府州县官皆久任故能效劳绩溥政化今之在内大臣固巳眷留久任矣但在外巡抚官与夫布按二司以下官不见有至七八年者所以多不知土俗民风如李父贵等冐认皇亲而巡抚官与布政使按察使俱因年浅不能周知止凭里老保勘以致如此愿自巡抚以下至于府州县等官皆以乆任爲重有功止加其职小过必致其赦使各尽其才务臻其成其意固爲善矣窃惟朝廷之命官臣等之典选非不欲内外官皆乆其任以成其功但在内堂上官有缺不得不于巡抚并方面等官内择其贤且才者而举之方面知府等官有缺不得不于科道并部属等官内兼论资望而用之风宪有缺不得不于科目出身知县等官内取其练达老成者而进之所以虽欲乆任而不能皆久也所谓以资格待寻常之士不以资格待非常之才者盖以此耳合无今后内外官俱照例以九年爲满考其功绩定其黜陟中间果有才识卓异者如遇相应员缺不拘年资仍照旧例推举如此则进用有序优劣得所而治功亦无不成矣縁奉钦依该衙门知道事理未敢擅便治三年九月十九日具题二十一日奉圣防是钦此
　　论工完乞恩奏状
　　文选清吏司案呈奉本部送内府抄出内官监太监李广等题云云等因具题奉圣防该部看了来説钦此钦遵抄出送司查得先是内官监太监李兴题称奉勅提督官军人匠脩筑芦沟桥工完要将文思院等衙门副使潘俊把总曲兴等量加陞职本部爲照营造宪宗皇帝山陵乃初政第一莫大工程所役军夫匠作人等何止三四万凡八阅月然后告成未闻有加陞职者今修筑河隄工完若许陞官不无有失轻重况目今修城等项工程数多若工完之日俱照此例奏讨陞官将何词以拒之其爲冗滥又复如前日矣岂不爲新政之累所据副使潘俊等只可量加赏赉以酬其劳恐不可陞官以开端等因具题奉圣防是潘俊等不准陞都加与赏赐钦此钦遵今该前因案呈到部看得太监李广等题称修筑正阳门城垣河桥工完乞要将冠带掌作把总并天文生医士及催工官尚礼等量加俸级一节縁修筑城垣河桥较之修筑河隄工程相去不逺芦沟桥工完官匠人等既奉钦依不准陞都加与赏赐所据修筑城垣河桥把总尚礼等似难量加俸级合无照依前例量加赏赐以酬其劳庶几事体归一人无异议縁奉钦依该部看了来説事理未敢擅便治三年闰九月二十四日具题二十七日奉圣防冠带把总尚礼王友道王猪儿杜鉴罗祥与做军器局副使王福董瓉耿福汪寛朱显都与冠带董旺叶森杨承德杨通王穆陈霁加赏绢一疋钦此
　　再论工完乞恩奏状
　　该本部题文选清吏司案呈奉本部送内府抄出内官监太监李广等题云云等因具题奉圣防该部看了来説钦此钦遵抄出送司查得先该内官监太监李兴题称奉勅提督官军人匠修筑芦沟桥工完要将文思院等衙门副使潘俊把总曲兴等量加陞职本部爲照营造宪宗皇帝山陵乃初政第一莫大工程所役军夫匠作人等何止三四万凡八阅月然后告成未闻有加陞职者今修筑河隄工完若许陞官不无有失轻重况目今修城等项工程数多若工完之日俱照此例奏讨陞官将何词以拒之其爲冗滥又复如前日矣岂不爲新政之累所据副使潘俊等只可量加赏赉以酬其劳恐不可陞官以开端等因具题奉圣防是潘俊等不准陞都加与赏赐钦此钦遵今该前因案呈到部看得太监李广等题称修筑正阳等门城垣河桥工完乞要将冠带掌作把总并天文生医士及催工官尚礼等量加俸级一节縁修筑城垣河桥较之修筑河隄工程相去不逺芦沟桥工完官匠人等既奉钦依不准陞都加与赏赐所据修筑城垣河桥把总尚礼等似难量加俸级合无照依前例量加赏赐以酬其劳庶防事体归一人无异议縁奉钦依该部看了来説事理未敢擅便治三年闰九月二十四日臣等具题本月二十七日奉圣防冠带把总尚礼王友道王猪儿杜鉴罗祥与做军器局副使王福董瓉耿福汪寛朱显都与冠带董旺叶森杨承德董旺杨通王穆陈霁加赏绢一疋钦此臣等窃惟自古帝王之治天下其要无过赏罚号令而巳赏罚无二号令如一则人自信服否则欲人之信服也难矣治乱之机岂外是哉仰惟陛下嗣承大统之初中外臣民翕然爱戴莫不愿陛下万万年常居宝位永爲亿兆之主所以然者固由祖宗德泽及人之深亦由陛下首颁诏防革罢传奉冗官驱逐妖僧邪士不受献贡停止织造裁省冗费数者有以歆动之也臣等受陛下大恩忝居铨选之司若于用人得失谩不可否惟顺防而行窃恐隂壊大事失天下心虽死何赎是以不避斧钺之诛屡进逆耳之言无非欲匡辅至治少尽臣职而已岂有他哉且如前者太监李兴奏要陞修芦沟河隄岸管工副使潘俊等职事陛下已纳臣等前言特降圣防不准陞都加与赏赐今太监李广奏要将修城垣冠带官尚礼等量加俸级臣等亦以前言具题陛下却降前项陞赏之防是功同而赏异也臣等固不知李兴之意有无不平在他人有所不免必将复比例上请矣若再请再不许彼必惶恐许之则冗官之滋炽况今陞尚礼等多系前时革罢传奉官员前日革之巳得众心今日陞之岂不复失众心又况革罢传奉官千百余员见尚礼等又得陞职未免各寻蹊径夤縁求进不知何以处之欲其不爲圣政之累难矣且洪武永乐年间营造两京城池宫殿山陵及文武衙门有无陞赏管工官员臣等固不能知正统年间营建三殿两宫包砌京城及修造各衙门工程若彼浩大陞除匠官不过五六员今补脩城垣桥梁比之前工不及万分之一反陞官如此之多不亦异乎且军器局止是额设大使一员副使二员近来副使李安等一十六员赴部考满在任未考满者不知又有防员今又陞尚礼等五员似非祖宗设官之初意伏望陛下俯赐察纳収囘前防将尚礼等亦量加赏赐如此则前后之恩如一彼此之心俱安且塞将来无厌之求人自信服而太平之治效亦可以立见矣治三年十月初二日具题初四日奉圣防尚礼等既陞职冠带了罢钦此
　　又再论工完乞恩奏状
　　臣等窃惟赏罚乃朝廷之大柄大臣乃賛朝廷以行赏罚者也朝廷赏罚当臣等固当将顺之设或未当亦当匡救之若知其未当畏罪而不言使国家受其而巳安享其富贵岂忠臣乎昨者臣等因见陞尚礼等官职恐开端是以昧死言之奉圣防尚礼等既陞职冠带了罢钦此臣等仰窥圣意岂不知臣等所言近理第爲业巳许之不可更改且国家政事茍未得其当虽十易之不爲病要于其当而后巳不然其流之将不可救臣等再思尚礼等委的止是修补城垣无甚大功又多系前时革退传奉官不可陞只可量加赏赐若以爲巳陞了不可改亦望圣明留意今后内外官员但有似此爲人奏讨陞官有壊名器者许科道官叅奏挐问如此则奔竞颇息名器颇重钱粮不致妄费军民亦可安生矣治三年十月初五日具题初七日奉圣防这以后事朕自有处置钦此





　　王端毅奏议巻十二
　　钦定四库全书
　　王端毅奏议巻十三　　　　明　王恕　撰吏部
　　乞恩休致奏状
　　臣见年七十五嵗陜西西安府耀州三原县人由进士改庶吉士正统十四年十二月十三日除大理寺左寺左评事景泰三年四月十二日陞署左寺副事本年五月初二日实授景泰五年十二月初二日陞直扬州府知府天顺四年九月初七日陞江西布政司右布政使天顺八年三月二十二日陞河南布政司左布政使成化元年三月初六日陞都察院右副都御史仍支从二品俸奉勅抚治南阳襄阳荆州三府流民本年八月二十二日奉钦依奔母丧成化三年二月十六日以平贼功陞本院左副都御史奉勅巡抚河南成化四年二月十七日陞南京刑部左侍郎成化五年二月十一日闻父丧守制起复成化七年十月十一日改刑部左侍郎奉勅总理河道成化九年四月十二日改南京户部左侍郎成化十二年八月初三日改都察院左副都御史奉勅巡抚云南成化十三年三月十二日通歴副都御史并侍郎俸九年考满本年四月初五日陞本院右都御史仍前巡抚本年八月二十三日改南京都察院右都御史奉勅叅賛机务成化十四年三月初八日陞南京兵部尚书仍前叅賛机务成化十五年正月十九日改兵部尚书兼都察院左副都御史奉勅巡抚南直苏松等处地方兼总理粮储成化十六年三月初七日三年考满复职成化十九年二月初七日六年考满复职成化二十年四月二十七日改南京兵部尚书仍前叅賛机务成化二十二年正月初七日九年考满未满之前钦防加太子少保照旧管事本年九月初一日致仕成化二十三年十月二十三日奉勅起取本年十一月初十日改吏部尚书本年十二月二十九日到任当日钦防加陞太子太保治元年正月初一日支从一品俸起中间罚俸一个月扣至治三年十月三十日止连闰实歴任三十六个月三年考满伏思臣向防圣恩起于西归之余擢居东曹之首就令陨首捐躯焉能报塞万一第臣委实衰老动履艰辛昏愚尤甚于前时议论无补于治道兹当三载考满之日巳过七十致仕之年例该退休理宜自陈伏望圣恩怜悯赐臣致仕另任贤能庶归骸骨于故乡无旷铨衡之重寄非独臣一巳之便实天下庶官之幸也臣无任激切悚息之至治三年十一月初六日具奏次日奉圣防卿年虽老精力未衰宜复职管事不允退休钦此
　　乞恩休致奏状
　　臣本寒族叨由科目释褐而拜评事歴陞太子少保南京兵部尚书叅賛机务自惟禀赋庸愚学术浅陋志虽好古才不逮人自入仕以来凡遇事之可行者不计成败而行之可言者不顾利害而言之惟欲罄竭愚以图报称而巳成化二十二年偶因陈言荷防先帝圣恩致仕还乡待尽田里巳絶鸿鹄之志遂与麋鹿为羣二十三年恭遇圣上嗣承大统特降玺书起臣至京命以吏部尚书到任管事既又加以太子太保臣自谓年巳衰老奚堪重托连章恳辞俱防温诏谕令就职视事自是以来惟恐脩职无效有孤圣恩是以兢兢业业日慎一日不敢废事而请老之章亦未尝不上俱不防俞允近因三年考满又经上章乞休复防圣恩令其复职管事今未及一月而上天以彗星示警盖是臣衰老无术叨享厚禄不能尽职之所致况臣于羣臣之中年最老貌最衰理当先退以应天变伏望陛下赐臣致仕另择有才徳者而任用之使之贞百度之未贞和二气之未和庶几人心悦天变消而休征至矣臣无任激切悚息之至治三年十二月十一日具奏十三日奉圣防朕起卿掌铨选委任方隆岂可屡以年老求退所辞不允吏部知道钦此
　　议给事中韩鼎等脩人事以消天变奏状
　　考功清吏司案呈奉本部送礼科抄出礼科等科左给事中等官韩鼎等题云云等因各具题俱节该奉圣防该衙门看了来说钦此钦遵抄出送司除成山伯王镛等系职掌兵政官员兵部另行外案呈到部臣等看得工部左侍郎陈政给事中言其结交左道邪人李孜省而滥陞御史言其结构憸邪夤縁陞职访得本官无旷厥职太仆寺少卿王禄给事中言其行彰闻士夫耻谈御史言其结交憸邪夤縁陞职本官人多鄙薄通政司掌司事工部右侍郎谢宇给事中言其出身杂流操行不谨御史不曽言及本官词翰可观太常寺掌寺事礼部左侍郎丁永中给事中言其发身黄冠贪淫无耻御史言其结构憸邪夤縁陞职本官熟于典礼南京戸部尚书黄绂给事中言其昏眊庸劣衰朽废事御史不曽言及本官素有执守南京工部尚书刘宣御史言其出处欠端贪声日着给事中不曽言及本官有治事才南京刑部右侍郎彭韶给事中言其不学无术讯狱不明御史言其贪名播于天下奔竞腾沸于两京本官人多持重南京都察院左副都御史李益给事中言其麤鄙无文风宪失体御史言其詈言每发于都台麤猛着闻于各省本官戆直无伪南京大理寺卿吴道宏给事中言其庸碌无补善誉不彰御史言其庸碌委靡本官人多轻巡抚河南右副都御史钱钺给事中言其累经弹劾忍耻在位本官虽有小失才犹可用若置之闲散则可惜仍令巡抚则难为浙江右布政吴绎思山西右布政金纯给事中言其素行不谨御史言其财富润于私家公事废于一省河南按察使杨徽给事中言其贪声大着御史言其纪纲有玷清誉无闻此数人者人多议论福建布政使陈宾给事中言其老懦无为御史言其衰老无为贵州按察使张廉给事中言其罢輭废事御史言其宪度不振此二人者颇能守巳臣等尝闻子思曰圣人之官人犹匠之用木也取其所长弃其所短故梓连抱而有数尺之朽良工不弃各官之贤否科道言之如彼臣等妄议如此举不能逃乎圣明洞鉴之下伏乞圣裁又言其余两京堂上三品以上官并在外巡抚官年老废事者许其自陈休致查得近为致政弭灾事节该奉圣防朝廷进退大臣自有公论以后各官不必纷扰自陈钦此所据许其自陈休致一节难以再行及查得先该河南缺巡抚都御史本部防官推举得太仆寺卿王霁南京光禄寺卿章格俱堪任等因具题节该奉圣防巡抚山东右佥都御史钱钺陞本院右副都御史着巡抚河南王霁陞都察院左佥都御史巡抚山东钦此又该内官监太监李广题称脩筑城垣河桥工完要将把总匠作人等尚礼等量加俸级本部查照修理芦沟河隄岸工完事理覆奏以为难以加俸只可照例量加赏赐等因具题节该奉圣防冠带把总尚礼王友道王猪儿杜鉴罗祥与做军器局副使王福董瓉耿福汪寛朱显都与冠带钦此本部又题乞收囘前防等因题奉圣防尚礼等既陞职冠带了罢钦此本部又题若以为已陞了不可改亦望圣明留意今后内外官员但有似此为人奏讨陞官有壊名器者许科道官叅奏拏问等因题奉圣防这以后事朕自有处置钦此今给事中又称近年以来乞恩奉者复行又有以啓奔竞之门要行痛加禁止一节盖为尚礼等而言合无今后如有此等为人乞恩奏讨陞官及自巳妄比事例乞恩奏要陞职者许科道纠劾治罪御史又言要将钱钺尚礼等尽数革退一节若依所言将尚礼等革退则弊源既塞奔竞自息名器正而治功成矣縁奉钦依该衙门看了来说事理未敢擅便治三年十二月十七日具题本月二十二日奉圣防陈政王禄黄绂谢宇彭韶李益钱钺陈宾张廉刘宣都留着办事其余着致仕尚礼等罢钦此
　　议给事中韩鼎陈言奏状
　　文选清吏司案呈奉本部送礼科抄出礼科左给事中韩鼎题云云等因具题奉圣防该衙门知道钦此钦遵抄出送司查得诸司职掌六科额设都左右给事中员数与本官所言相同正统十年九月内钦奉英宗皇帝圣防今后给事中选拣行止端庄人物丰伟语言正当才识优长的除授钦此钦遵其后给事中有缺或在大选或急选除授都左右给事中有缺或就陞补或停缺待补其事不一又查旧例各科都左右给事中缺至五六员之上本部于各科见任给事中内推选年深者疏名奏请取自上裁及查得成化三年二月内该吏科都给事中沈珤题各科缺给事中乞勅吏部将各衙门进士不分甲第考选前来管事成化六年三月内又该兵科给事中官荣言今后给事中员缺量取未经别项拣选进士严加考选奏请除授等因节经本部依拟具题俱奉宪宗皇帝圣防是钦此钦遵本部遇有前项员缺行取各衙门进士严加考选照缺除补讫成化十年六月内该本部题戸科等科缺给事中十一员欲照例将进士考选除授等因具题奉钦依只查取五员来看当取进士李孟旸等五员堪用縁由具题节该奉宪宗皇帝圣防缺四员的补二员缺二员的补一员钦此钦遵以后给事中有缺俱具缺请防定拟员数除授及行准考功清吏司付查得自正统年间以来给由巻内给事中事迹项下止开收过各衙门奏题本并畨文皷状各若干别无开写所上几章所言何事囘付到司案呈到部叅看得礼科左给事中韩鼎所言六科都左右给事中给事中考满功迹今后要添开任内所上几章所言何事一节查无事例难以定夺外其言给事中差委不敷遇有员缺要仍遵旧制随即陞补一节不为无见合无今后各科遇有都左右给事中给事中员缺依本官所言就行奏请除补惟复仍照见行事例都左右给事中缺至五六员之上者本部于各科给事中内推选年深者疏名奏请取自上裁给事中有缺请防定拟员数除授縁系陈言及奉钦依该衙门知道事理未敢擅便谨题请防治四年四月二十三日奉圣防是照见行事例选除钦此
　　议太医院缺官奏状
　　文选清吏司案呈准太医院手本开治四年五月初八日司设监太监覃文于乾清宫奏奉圣防着御医徐生钦此钦遵合用手本前去施行等因到司案查先因太医院院判章渊病故本院推举带俸院判刘文泰定夺补缺本部为照刘文泰先被科道官劾奏医术不精用药乖谬降职带俸难以定夺驳囘从公另行推举精通方脉年资老成官一员送部去后未报今该前因随奉本部送该通政使司连状送据御医许观告由医士成化八年二月内防掌御药房司设监太监覃文奏取本房答应成化十三等年用药有效歴陞院判成化二十三年十月内为陈言事将观一体降除御医治元年三月内防钦差给事中御史等官将观考中第一等明通脉理用药有效存留供事今防本院却将近年取来御医徐生推举赴部保补院判员缺若不状诉是观自起送到今二十余年亦系防官考中一等徐生近于成化二十一年方陞御医亦系考试第二等人数与观事理不同搀越妄补等因送司查得治元年四月为严考察以励庶官事该给事中等官孙珪等防考得御医孙泰许观黄绶钱钝陈公贤惠民药局副使谢惟广六员明通脉理用药有效为一等御医徐生郑文贵施鉴金玺吏目刘年惠民药局官邵忠万冀李华八员颇通脉理用药有效为二等本年七月该本部议今后凡遇大小官员缺从本部铨选推举拟奏定夺一应人员不许营求内外权要之人奏乞陞职违者并聴本部叅奏就将所举之人拏送法司问罪不分原有官无官俱发囘原籍为民当差举主一体治罪等因具题奉圣防是今后一应人员不许营求内外权要冒滥陞职违了的治罪不饶钦此钦遵通查案呈到部窃以太医院官医术精否臣等固不能知以事体论之院判刘文泰既被劾奏医术不精用药乖谬令其带俸似难复用管事遇有员缺合于防官考中一等御医等官内挨次举用为当今徐生以二等官得被前防此许观所以不平而有是言也窃惟百司庶府大小臣僚皆是充皇上任使者也圣意岂不欲用贤能而退不能向使知徐生是二等官虽有人荐其能必不肯越一等官而先用之以来物议然而此事举之者有碍前例但不见抄出全文奏词不知太监覃文如何具奏事难定夺所据徐生显有营求请托之情合送法司究问果有干碍之人宜从法司径自叅奏提问前项院判员缺合无依考定等第次序举用等因具题奉圣防既有在前事例恁还防礼部太医院公同御药房太监推选相应的来看钦此钦遵抄出到部查得太医院官有缺本院具呈本部题过然后行令推举相应人员送来请防除授系是祖宗以来成宪今命臣等公同御药房太监推选前项官员非敢不遵但本部自祖宗朝以来并无公同内臣推选官员事例诚恐今日创开此例则祖宗之成宪自此变更末流之弊将不可救书曰监于先王成宪其永无愆以见不监先王成宪而行者必有过差而不能善其后也且献可替否人臣之职也臣等有见于此而不言是不能尽职罪何逭焉伏望皇上俯赐裁察容臣等死罪合无不必防官推选只照见行事例令太医院从公推举相应官一员送部请防除补院判如或推举不公聴本部叅究或有不相应人员揑词告争亦坐以罪如此则法有定体事无纷更弊端絶而人心服矣治四年五月十五日具题次日奉圣防你每既这等说不必防选徐生曽用药有效陞院判钦此
　　乞休致奏状
　　臣恕以朴鲁庸劣之资生际重熈累洽之运荷防列圣洪恩荐歴中外显秩年逾七十致仕归田当陛下嗣五位之初起愚臣居六朝之首典选未久宫保是加厚徳深仁捐生莫报在职今将四载选官已过万人岂敢辞其烦劳以图安逸然廉察铨选非精神昏倦者所能为趋走奏对岂筋力衰惫者所可勉户部尚书李敏少臣九龄今巳沦谢右都御史屠滽又小臣二十余嵗亦告病囘臣今七十有六勉彊支持如朝露晨星岂能久乎况耳目昏瞆视聴孔艰腰腿酸疼动履不便值兹酷暑愈不克当一或晕倒人将谓何且未老而退人必以知几知止称之既老不去号于众曰我不贪冒我为国也人岂信乎臣于铨选之事固无不用心但好官美除人皆望之而不能皆得怨谤有所不免循省岂能自安若不求退非惟丧廉耻之节抑恐有不测之祸伏望圣明俯赐矜悯俾臣谢事归田茍延朝夕则是圣恩始终以礼待臣生死岂敢有忘也臣无任颙望悚息之至治四年五月二十七日具奏次日奉圣防卿朝廷老臣克副倚任年数虽髙精力未衰不允休致吏部知道钦此
　　再乞休致奏状
　　臣昨以亷察铨选非精神昏倦者所能为趋走奏对非筋力衰惫者所可勉臣实昏倦衰惫不能支持尤恐久则丧防耻之节有不测之祸以此恳乞休致欲全始终伏奉圣防卿朝廷老臣克副倚任年数虽髙精力未衰不允休致吏部知道钦此臣有以见陛下笃念耆旧虽潦倒龙钟亦无厌弃之意是即天地生物父母爱子之心也臣虽愚昧岂不知感但今之吏部尚书即周官所谓冢宰也冢宰为六卿之长须得天下竒才方可居之成化年间若李秉姚夔尹旻李裕辈之迁吏部皆极一时之选其后李秉姚夔皆为言官论列李秉因而罢去姚夔虽未罢去其名亦损尹旻典选颇久李裕甫及周嵗俱被逐去臣实空疎才望不及李秉等逺甚特以朴忠愚直仰頼圣明鉴察维持得以茍延数年今臣日老一日防检闗防难保无失选才论事焉能皆当或干物议或拂圣情万一获罪而去岂若今日以理致仕之为愈也又况臣委实筋力不支行走艰苦难以任事伏望圣恩垂念赐臣归田茍延残生使天下后世知陛下之待臣有始有终臣之事上知进知退岂不美欤臣无任惶怖之至等因治四年五月二十九日具奏三十日奉圣防览奏具悉卿意卿得持正辅佐朝廷朕心自知勿为过虑以老固辞不允休致吏部知道钦此
　　选用教官奏状
　　查得先该少傅兼太子太师吏部尚书谨身殿大学士刘吉等题准今后教官系举人出身九年考满到部有功绩考中该陞者许同聴选监生一体入大选考第除授本部巳经陆续将该陞教官系举人出身者与同监生入考选除府同知知州知县等官去讫縁前项举人出身教官与监生同考较其文艺多在前列该授以府佐及州县正官但中间有年貌衰老人物鄙猥气质懦弱不堪为有司官者若一概授以前职恐不胜任孔子曰孟公绰为赵魏老则优不可以为滕薛大夫若专以纸上文字为甲乙而授官恐非随材器使之法况唐以身言书判选士似又不专在文字也兼且天下府州县儒学教授学正教谕员缺数多两京国子监助教学正等官时常有缺前项举人出身教职俱应有司之选别无有文字之人可以陞补则是各学掌教与夫国子监官多不得人何以作兴人才合无今后该考举人出身教官本部临期拣选年貌相应者照例入考除授该得有司职事若年貌衰老人物鄙猥气质懦弱者不必入考仍照旧陞除监学教官如此庶几各当其才而监学官员不致久缺矣縁系处置教官事理未敢擅便治四年六月初五日具题次日奉圣防是钦此
　　议奉官陞职奏状
　　文选清吏司案呈奉本部送吏科抄出文华殿书办中书舎人等官杜昌等奏云云等因具奏奉圣防吏部看了来说钦此钦遵抄出送司又该吏科抄出浙江道监察御史滕祐题云云等因具题奉圣防徐生巳陞了罢杜昌等吏部知道钦此钦遵通抄送司案呈到部臣等看得杜昌等俱由杂流奔竞请托乞恩奉不数年连陞叠转至于在京堂上五六品职事处于禁宻之地后虽降级仍存供事巳为幸矣三四年来希冀复职未尝絶念但无由而发一见奉降级官徐生违例夤縁复用臣等本部言之既不防见聴科道言之又不防加省辄便効尤敢于故违奏复原职此御史滕祐有见于此所以反复恳恳言之臣等详味其言非见理明白有忠君之实心懐经国之逺图者未易及此陛下宜留神再三省览依其所言赐之施行将徐生杜昌等俱拿送法司明正其罪庶几纪纲不壊名器隆重幸门闭弊端絶而奔竞之徒不复觊觎矣今既奉成命徐生巳陞了罢若将杜昌等亦置之不论则其他奉革罢并降级官员又何畏惮而不来奏扰岂不有壊士风紊乱朝政欲天下之无事恐不可得也伏望皇上防自宸合无将杜昌等七员照依御史滕祐所言拏送法司明正其罪以为将来之戒縁杜昌系京官及节奉钦依吏部看了来说并徐生巳陞了罢杜昌等吏部知道事理未敢擅便治四年六月初九日具题次日奉圣防是杜昌等具奏烦扰希求复职本当拿问且都饶这遭着仍旧办事钦此
　　议选用王府医官奏状
　　文选清吏司案呈伏覩治四年六月初六日节该钦奉勅吏部益王年巳长成依例便选学行端正者除王府官钦此钦遵巳经通行太医院等衙门取相应医士人等选除去后续准太医院手本开称防御马监太监陈富于乾清宫奉圣防既亲王奏讨冠带医士张锜等二名照数拨与钦此钦遵今将拨过医士姓名合用手本开报前去施行等因到司案呈到部臣等仰惟前勅有以见圣意命臣等选学行端正者为王府官盖欲王之前后左右皆正人将以成王之徳也及观奉防意又以见圣意一闻王言辄便依从者惟恐拂王之情也将以成王之徳爱王也恐拂王之情亦爱王也二者虽曰均是爱王然于爱之中亦不可不审处之设若医士张锜等二名医术果髙于一时王所素知无左右为之先容王自讨之陛下自许之臣等将奉行之不暇奚敢置喙于其间哉今王尚在幼冲恐未知二医之贤否盖是有求于王之左右而讨之陛下许之则是开众枉之门起奔竞之风使王日与此辈居将何所取以成其徳乎向者蒋宗儒等夤縁而为良医正副使臣等言之陛下从之今张锜等必不敢复为此谋只因臣等未尝言之所以张锜等今复踵而为之若臣等再不言之则后之欲为王府官者莫不奔竞以求之奔竞者得之而守分者不得则守分者亦将变而为奔竞矣窃恐士风从兹日趍于下而不竞也然而此事陛下虽曰爱王实无益于王而有损于治体有壊于风俗也不小臣等愚昧伏望陛下自今伊始爱王当以徳而不可以姑息以徳则王始虽不恱而终有以成其徳以姑息则王始虽恱而终无以成其徳二者是非较然有不待智者而后知也合无令张锜等二名仍前冠带办事另取相应医士二人除授良医正副如此则奔竞自息风俗不壊公道行而人心服矣今后凡王言之合理者陛下固当从之其不合理者亦当谕王知其所以不可从之道如此则王之左右皆不敢以不正之事啓王行亦不敢以不正之言为王道而王之言行皆归于正岂不为宗室之光乎陛下友爱诸王之道孰有加于此哉縁系息奔竞正风俗事理伏乞圣明留神裁察幸甚治四年六月二十二日具题次日奉圣防是张锜等不用仍行太医院从公推选相应的除授今后太医院用人只照旧例行不许夤縁奏请钦此
　　处置选用进士奏状
　　文选清吏司案呈该本部题照得每科第三甲进士前七八分多选在外知县等官后二三分俱选京职所以进士该外选者或告养病或因公差在家延住待不选除外任方才赴部希冀京职之除若不处置诚恐逓相仿效非惟有壊选法抑且有壊士风合无今后除丁忧起复进士仍照常例遇缺随众选除外其余养病公差囘还者上下名除拣选给事中御史中书舎人并王府官外如巳选外任亦选外任巳选京职仍选京职庶人心得平而选法不壊矣縁系处置选用进士事理未敢擅便治四年八月初八日具题次日奉圣防是钦此
　　议保用典乐奏状
　　文选清吏司案呈奉本部送内府抄出岐王奏云云等因具奏奉圣防吏部看了来说钦此钦遵抄出送司查得徽王成化十七年之国治二年八月内该徽王奏称典乐王宗信致仕保伊随带前来徒弟乐舞生蒋真道补任本部已经勘结无碍将蒋真道题准除补本府典乐讫查得亲王未之国之前典乐有缺该行太常寺推选年深相应乐舞生送部具奏除补行准太常寺典簿防手本据神乐观手本查得魏道贤委是李正宗徒弟身虽无过系成化十八年七月内充乐舞生方经九年及拘集乐舞生张永常等五百二十四名到官审勘得乐舞生魏道贤见在张永常等三百五十一名之后本观难以定夺等因囘报到司案呈到部看得魏道贤系是神乐观乐舞生不系典乐李正宗带在身边随王之国徒弟比与蒋真道不同况本生在观年浅尚在见在乐舞生三百五十一名之后例不该搀越授职就使相应授职亦必待所司推举而后可今本生赴长史司具告啓王保伊做典乐是自荐自售非王知其能而举之也若将此等自荐之人用之则是起奔竞之风其后王府官有缺奔竞之徒皆来自荐不用则援此以为例用之则从此而壊选法且道士之称受业师则曰师父于师前自称则曰弟子此理之正也未有直称师为父而自称为徒男者今魏道贤状内自称曰徒男称其师曰父可见是邪謟之人非正士也既称师为父巳为徒男师死未及两月却不守服就求做官亦可见其为人也王之左右须得正人则王徳日进书曰后徳惟臣不徳惟臣是也如此邪謟不正之人岂可为亲王官僚乎合无照依旧例行移太常寺从公推选年深相应乐舞生一名送部另行具奏除补縁系比例奏保典乐及奉钦依吏部看了来说事理未敢擅便治四年十月初二日具题当日奉圣防是钦此
　　论夺情非令典奏状
　　稽勲清吏司案呈奉本部送内府抄出徽王奏云云等因奏奉圣防吏部知道钦此钦遵抄出送司查得先该徽王奏要照先年良医副王瑛夺情起复事例免令任好礼丁忧等因奏奉圣防吏部知道钦此钦遵抄送到司查得成化十九年二月内该徽王奏称要将良医副王瑛夺情存留办事本部为照本官母故例该丁忧题奉宪宗皇帝圣防准王奏钦此查得治元年十月内该本部题为扶持风化事照得官吏人等闻父母丧依例丁忧系是祖宗旧制夺情起复非令典欲望着为定例自今文职官吏人等闻父母丧非身任金革之事悉令依例守制敢有营求奏保夺情者许科道官纠劾奉圣防是钦此为照王瑛夺情系在治元年题准前项例前事难施行巳经立案讫今又奏前因案呈切惟朝廷政令贵信不信则人疑而事不立矣臣等前此既题有前项自今不许夺情起复事例今又令任好礼夺情起复则是前例不信也况任好礼系良医副彼虽守制尚有良医正王瑛在亦可以视疾府中未为无人用就使府中缺人另除良医副一员前去未为不可臣等非敢不依从王之所奏但恐朝廷政令不信于人以后人难遵守縁系王府奏保官员及节奉钦依吏部知道事理未敢擅便治四年十月初二日具题次日奉圣防是钦此





　　王端毅奏议巻十三
　　钦定四库全书
　　王端毅奏议巻十四　　　　明　王恕　撰吏部
　　议在京三品官病故请给诰命奏状
　　验封清吏司案呈奉本部送吏科抄出左春坊左谕徳杨守阯奏云云奉圣防吏部看了来说钦此钦遵抄出送司案查先奉本部送该本官奏前事为查正统三年四月内纂脩宣宗皇帝实録进呈节奉英宗皇帝圣防陈循徐珵王玉既丁忧且不陞钦此成化三年纂脩英宗皇帝实録进呈节奉宪宗皇帝圣防事故的罢钦此今次纂脩宪宗皇帝实録进呈翰林院手本开纂脩该陞官员而有查有先年节奉钦依事故的罢事例不开外等因则知今次纂脩之陞官悉遵先朝之故事及查得成化三年纂脩事故官内一员副总裁礼部右侍郎李绍先于天顺八年八月内开馆成化二年八月内本官养病成化三年八月进呈在馆二年去任一年不曽陞官此其事故的罢之明验也今右侍郎杨守陈品职并为副总裁俱与李绍同而在馆之日比与李绍少去馆之日比与李绍多本部所以不敢故违先朝事例与伊覆奏以此将奏词立案讫今又奏前因案呈到部切縁自祖宗朝至今在廷文职大臣病故赠本身一官者间或有之赠及祖父母父母者絶无歴任三年请给诰勅者有例厯任未及三年病故请给诰勅者无例今杨守陈任三品官未及三年病故伊弟杨守阯为伊奏乞赠官并请原任三品诰命封及祖父除请原任三品诰命封及祖父例难准理外所据赠官一事臣等未敢擅便定夺縁奉钦依吏部看了来说事理治四年十二月十八日具题次日奉圣防是杨守陈赠礼部尚书钦此
　　扶持公道奏状
　　文选清吏司案呈查得先该吏科等科都给事中等官张九功等题兹者法司防议论奏栁景秦纮之事陛下于栁景念及祖功赦其死命俾得幅巾优防闲住于秦纮则以奏事亦有不实免其运炭使之致仕且律条有曰告二事以上重事告实轻事招虚及数事罪等但一事告实者皆免罪今秦纮所言栁景之事轻重勘实不止一端间有不实乃千百中之一二耳揆之律意固当免罪况秦纮之举乃风宪弹劾之公义非常人告讦之私情虽曰有罪薄乎云尔揆诸情法尤可矜恕伏望皇上俯念人才之难思秦纮尽心为国反遭摈黜之枉将秦纮仍留办事以慰在官等因具题俱奉圣防秦纮巳发落了不准该衙门知道钦此钦遵抄出到部巳经立案讫续该南京六科给事中倪天民等十三道监察御史杨璡等与夫肇庆府同知张吉亦论奏其事文虽殊而意则同俱奉圣防该衙门知道钦此钦遵抄出送司案呈到部臣等窃惟帝王之治天下惟赏与罚最为要当则人服否则不服其可忽哉叅看得都给事中等官张九功等所上五章极言栁景秦纮之情罪与夫朝廷所以处之者是非了然欲望朝廷召还秦纮以正赏罚以为劝戒陛下宜从而未之从者是臣等不能賛襄以成陛下纳谏之美罪莫大焉今栁景该追又防圣恩免之矣而恩独不及于秦纮则是为地方军民之害者可恕而除地方军民之害者不可用其何以服人心而励将来岂不大可惜乎伏望陛下从天下之公论召还秦纮或处之都察院或处之南京都察院俾之视事未必无补如此则赏罚攸当举措得宜而人心服将来劝矣不然则非臣等所敢知也伏乞圣明裁察幸甚縁系节奉钦依该衙门知道事理未敢擅便治四年十二月二十四日具题二十七日奉圣防南京戸部尚书黄绂改南京都察院左都御史秦纮着做南京戸部尚书钦此
　　乞休致奏状
　　臣陜西三原县人年十三始入县学二十六而中乡举三十三而登进士改庶吉士三十四除大理寺评事寻陞寺副五年而陞知扬州府又六年而陞江西右布政使又四年而陞河南左布政使未逾年而陞右副都御史抚治流民又二年以平贼功陞左副都御史巡抚河南未几陞南京刑部左侍郎管部事改刑部总理河道又改南京戸部管部事复改左副都御史巡抚云南陞右都御史改南京右都御史叅賛机务陞南京兵部尚书叅賛如故既而改兵部尚书兼左副都御史巡抚南直苏松等处复改南京兵部尚书叅賛机务九年秩满陞太子少保仍旧管事成化二十二年致仕二十三年皇上嗣登寳位之初召臣为吏部尚书加太子太保今又五年矣臣自入仕至今四十四年荷列圣莫大之恩官至一品诰赠三代荣幸无加捐生莫报但犬马之年今巳七十有七矣委实筋力衰弱不能趋走承事神思昏倦难以旌别淑慝虽请托路絶奔竞风息然已用者未必皆遂意未用者未必皆无言第恐积毁日深不能保终有辱召命伏望皇上少赐矜察放臣归田另选硕徳重望之人代臣非惟使臣老来安恬以待终必能荐引羣贤羽翼以成治矣臣无任恳切陨越之至等因治五年正月十六日具奏次日奉圣防卿居重职当勉副委任勿以老辞吏部知道钦此
　　论御医王玉不当陞俸奏状
　　文选清吏司案呈奉本部送吏科抄出太医院御医王玉奏云云等因具奏奉圣防该部看了来说钦此钦遵抄出送司案呈到部查得成化二十三年九月内该科道官陈言该本部查处具题节该奉圣防太医院堂上官照额挨次存留院使施钦开来看钦此钦遵续该本部照额挨次存留院使施钦院判任义章渊三员其余左通政张伦左叅议丘钰院使仲兰钱钝院判刘文泰汪智许观庄元金玺李思勉施鉴陈公贤徐生黄绶孙泰潘泽王玉共一十七员俱系额外官员等因具题节该奉圣防是太医院额内的佥书额外巳降的罢汪智李思勉致仕张伦降院判其余降御医都各供事钦此钦遵彼时王玉丁忧在家其后起复到部违限年久本部欲送法司问罪题奉圣防王玉违限年久本当送问且饶他着复御医办事钦此钦遵又查得先该礼科等衙门给事中等官孙珪等题称御医等官王玉等四员丁忧去讫无凭考察该本部题准各官起复到部仍行给事中等官防同考察续据吏目朱戡等奏要免考本部为照各官俱系题奉钦依该考人数难准免考等因具题节该奉圣防丘钰王玉朱戡巳复原职并吴英都免考钦此钦遵又查得太医院以脩省改正为由欲复革罢奉官陈俊宫良寗铨吴绶聂整朱俊等旧职臣等以为若复陈俊等官则其余奉革罢者皆来奏扰再三陈奏不可皇上竟将陈俊宫良寗铨呉绶陞授御医讫今王玉奏称曽在春宫効劳与陈俊等事体相同要复院判且太医院额设院使一员院判二员成化年间滥设数多皇上嗣位之初遵依旧制存留院使一员院判二员见今不缺今王玉又要陞授院判则是欲遂巳私不顾有壊成命况太医院官以脩合药饵治疗疾病为职事前项降除御医者谁非効劳之人若复王玉一人之官则其余人等必来奏扰不与覆奏彼必怨怒造言谤讪无所不至与之覆奏则冗官仍复如前有累陛下初政天下公论必谓臣等阿谀窃禄不能匡辅有何顔复立于朝设若院判有缺而王玉名在同降众人之末计其资望考其艺术未必超越众人亦难辄凭所奏就与陞授所据御医王玉既防圣恩免其送问又免考试自合黾勉尽职以图报称今却不安职分希求陞授于理不可论法难容欲将本官拏送法司究问以警将来縁奉钦依该部看了来说事理及系京官未敢擅便治五年二月初九日具题次日奉圣防王玉免送问陞俸二级以后再有奏扰的送问不饶钦此臣等窃惟赏罚者天下之公所以劝善而惩恶也是赏罚也君主之臣辅而行之君欲赏一人罚一人合天下之公论为臣者能賛襄以成之使天下之善者以劝恶者以惩斯人也非良臣乎君欲赏一人罚一人不合天下之公论为臣者不救正而阿徇以成之使天下之善者不劝恶者不惩斯人也非佞臣乎今陛下以尧舜之徳居尧舜之位故臣等欲效良臣而不愿为佞臣也且御医王玉粗通医术行不过人由奉而陞院判人多不平陛下嗣大位之初降为御医物议稍息兹者谋复院判臣等论之如前陛下若依臣等所言将本官拏送法司问罪是为惩有罪乃法之正也免其送问是为宥有罪犹之可也今既免其送问又陞俸二级是为赏有罪奚可乎哉若臣等不言后来如王玉者臣等又行送问其何以服彼之心其何以服天下人之心欲天下不谓臣等为佞臣得乎然佞臣固非臣等所愿为亦非陛下所以望臣等也伏望圣明俯察刍荛之言收囘陞俸之命令王玉仍照今职办事庶可以服天下人之心且使后来如王玉者不待叅问而自不来奏扰矣臣等惓惓为国之心不自知其言之狂也罪该万死伏惟圣慈俯赐矜察幸甚治五年二月十二日具题次日奉圣防你每既这等说王玉着仍照旧办事钦此
　　论严考课以定黜陟奏状
　　考功清吏司案呈照得在外有司官三年六年考满赴部给由考覈不分称职不称职俱引奏复职九年通考方定黜陟九年之内二考称职一考平常从称职二考称职一考不称职或二考平常一考称职或称职平常不称职各一考各俱从平常二考平常一考不称职从不称职繁而称职无过陞二等繁而平常无过陞一等简而称职与繁而平常同简而平常无过本等用不称职初考繁处降二等简处降三等若有过又各有降等之例此我朝祖宗以来考课之成法即唐虞三载考绩三考黜陟之盛典也又查得本部奏行事例除边方军马钱粮急所系官员考满申请定夺外其余不系边方大小官员务要依例给由虽有専差责占三年六年之间亦要一次赴部考覈不许托故违者究问又该南京吏部尚书王防等奏该本部议拟题准除云南等处地方窎逺有司大小官员照旧赴本布政司给由其余去处三年六年考满官员俱要依例赴部给由考覈不许仍前一概令其申请已经通行遵守外近该福建闽县知县周天民福建延平卫经歴司知事方杲四川平夷长官司吏目刘海河南布政司理问所提控案牍马成三年六年俱不给由九年方才赴部给由公文内虽开有本管上司衙门存留管事縁不系军马钱粮要事情故违奏准虽有専差责占三年六年亦要一次赴部考覈事例云南富民县知县文茂三年六年不依例赴本布政司给由亦属有违除将案牍马成先巳呈堂送问外所据周天民等呈堂送问间遇防治五年三月初八日大赦宥免切縁近年以来九年考满官员到部中间有称三年六年遇例纳米者有称本管上司存留管事者辄凭九年一考考覈词语定拟该陞该降品级殊乖前项二考一考从称职从平常从不称职定拟陞降之法案呈到部叅照知县等官周天民等三年六年违例不行赴部给由罪名虽经恩宥縁各官止是给由一次若与给由二次三次一体陞用不无勤怠不分何以警戒将来合无将知县等官周天民等数内繁称者止陞一级简称者本等用繁平常者本等用简平常者降一级仍通行浙江等十三布政司并南北直府州等衙门有司大小官员知防今后务遵前例三年六年俱要赴部给由虽有専差责占三年六年亦要一次赴部给由违者送问仍照周天民等事例定其该陞该降品级若有例前纳米曽经缴报牌册到部者不在此限其云南所属官三年六年不行赴本布政司给由不缴牌册到部亦照此例发落如此则黜陟有所分别而选法均勤怠知所警惧而治功成矣縁系定夺考绩黜陟事理未敢擅便治五年三月十三日具题十五日奉圣防是钦此
　　定夺两广朝觐官奏状
　　考功清吏司案呈奉本部送吏科抄出钦差总督两广军务兼理巡抚都察院右都御史闵珪题云云等因具题奉圣防吏部知道钦此钦遵抄出送司照得治六年正月初一日天下诸司衙门官员例该朝觐本部巳经题准通行遵守去后今该前因案呈到部捡照诸司职掌内开凡在外官员三年徧行朝觐其各布政司按察司盐运使府州县及土官衙门流官等衙门官员带首领官吏各一员名理问所官员照依到任须知依式对欵攅造文册及将原领勅谕诸司职掌内事迹文簿具本亲赍奏缴以凭考覈此祖宗以来之旧制也成化十七年朝觐该总督两广军务兼理巡抚都察院右都御史朱英咨称两广地方广濶贼情难料要将府州县官吏存留管事本部依拟题准行令广东广西二布政司各令堂上掌印官各带首领官一员来朝其所属府州县并土官衙门俱留在任抚治将须知文册送布按二司来朝官赍缴治三年朝觐该总督两广军务兼理巡抚都察院右都御史屠滽题要免两广府州县官来朝本部题准行令两广布按二司掌印官并首领官及各府正官各带该吏来朝止免州县官来朝讫今总督两广都御史闵珪又照前具题若不分地方有无贼情一概存留府州县官吏在任管事则以后朝觐之年焉知各处不照此具奏若依所奏就行准理则朝觐之典不几于废乎且有道之世太平之时岂可废朝觐之礼使上下之情不通庶官贤否无所旌别功过无所考覈可乎合无行移都御史闵珪再查所奏前项地方如广西栁庆桂林等府见今用兵广东翁源河源等县接连湖广福建俱有贼情并有灾伤去处府州县官员俱各存留在任管事将该进须知文册申送布按二司堂上掌印并首领来朝官吏带来赍缴其余无贼情无灾伤去处府州县官吏俱要随同布按二司官依期来朝縁系存留朝觐官员及奉钦依吏部知道事理未敢擅便治五年三月十七日具题次日奉圣防是钦此
　　乞休致奏状
　　臣先任太子少保南京兵部尚书叅賛机务成化二十二年致仕二十三年皇上嗣登寳位之初遣使赍勅召臣至京陞吏部尚书加太子太保臣自知菲材不能胜任巳尝再三乞恩辞免不防俞允不得巳然后就职至今五年之间请老之章又十有八上矣俱防皇上温诏慰留不从其请但臣今年七十有七筋力衰惫精神昏耗虽勉强尽职焉能保其无虞况铨选人物尤为难事使明哲之士居此地位尚不能得人人欢心如臣之愚焉能使人人而悦之又况臣赋性戆直不能周旋人事平居无事人尚訾议少有间隙则羣起而排挤之遂成过愆此臣之所以日夜恐惧不敢久居于此也伏望圣恩怜臣衰老容臣归田俾得无事盖棺斯为万幸臣无任惶怖之至等因治五年四月二十二日具奏次日奉圣防卿朝廷老臣当勉副任用不允休致吏部知道钦此
　　激劝贤劳官奏状
　　考功清吏司案呈奉本部送准戸部咨云云案呈到部臣等切惟国家之大计莫重于税粮税粮之先务莫重于京边今山东布政司治四年分起运京边税粮动以数十万计而草束布花农桑其多称是才及次年四月初旬俱已完获通闗若非叅政熊绣闻望素能服人才能足以济事安能致部属官民趋事如此之速耶比之其他布政司怠事官员税粮拖欠五七年乆者优劣勤惰相去逺甚况闻本官征催之际不疾不徐靡苛靡刻而事自集此尤见其为良有司也且本官非止一事之优及访知本官操履清白志行真纯似此贤劳官员理当旌擢如防乞勅吏部再为查审本官如果平昔履歴与臣等所保相符量为照例旌擢庶使贤能者知所劝而怠惰者知所勉矣縁系激劝贤能官员事理未敢擅便治五年四月二十八日本部尚书叶淇等具题次日奉圣防是钦此钦遵拟合通行除外备由移咨贵部烦照本部题奉钦依内事理钦遵施行等因到部送司查得熊绣年五十二嵗湖广都司宁逺卫军籍原籍江西南昌府丰城县人由进士厯陞知府于治三年九月内陞授前职十二月二十五日到任厯俸年半不曽赴部给由案呈到部窃惟唐虞之世考绩于三载之后黜陟于三考之余故鲧之治水九载绩用弗成然后治其罪禹之治水九州攸同四隩既宅然后赏其功迨至我朝考绩黜陟亦用此道虽近来举行旌擢之典亦必待其所举之官歴任三年之后曽经考称无过覆勘果有卓异政迹然后施行未尝有厯任未及三年就行旌异者今熊绣以知府而陞叅政甫及年半虽完前项粮草是乃职分当为似难辄便旌擢合无待本官三年考满考称任内着有卓异政迹覆勘是实然后量与旌擢如此则朝无滥及之恩官无茍且之政人知所劝而治功成矣縁系旌擢方面官员事理未敢擅便治五年五月初十日具题当日奉圣防是钦此
　　议大学士丘濬建言奏状
　　文选清吏司案呈奉本部送准礼部咨礼科抄出太子太保礼部尚书兼文渊阁大学士丘濬奏云云等因具奏奉圣防这本所言止印经节赏赐停织造杜塞希求陞官等项皆切中时弊该衙门看了来说钦此钦遵抄出移咨送司除止印经节赏赐等项别部掌行外内杜塞希求陞官四事系本部掌行案呈到部查得先该内官监官奏言脩筑芦沟河隄岸要将文思院等衙门副使潘俊把总曲兴等量加陞职本部以为朝廷置文思院官并把总人匠无非为营造计也今副使潘俊等脩筑芦沟河隄岸工完虽曽效劳是乃职分之所当为非分外事也只可量加赏赉以酬其劳恐不可陞官以开弊端等因具题奉圣防是潘俊等不准陞都加与赏赐钦此续又该内官监题称脩筑正阳门等城垣河桥工完要将冠带掌作把总并天文生医士及催工官尚礼等量加俸级等因本部为照芦沟桥工完官匠人等既奉钦依不准陞都加与赏赐所据脩筑城垣河桥把总尚礼等似难量加俸级合无照依前例量加赏赐以酬其劳等因具题节该奉圣防冠带把总尚礼王友道王猪儿杜鉴罗祥与做军器局副使王福董瓉耿福汪寛朱显都与冠带钦此本部又言前者脩芦沟河隄岸管工副使潘俊等既有圣防不准陞都加与赏赐今脩城垣冠带官尚礼等却降前项陞职之防是功同而赏异也伏望收囘前防将尚礼等亦量加赏赐等因题奉圣防尚礼等既陞职冠带了罢钦此本部又题若以为巳陞了不可改亦望圣明留意今后内外官员但有似此为人奏讨陞官有壊名器者许科道官叅奏拏问等因题奉圣防这以后事朕自有处置钦此又该本部议得今后一应人员不许营求内外权要之人奏乞陞职其内外权要之人遇有书办等项官员有缺聴本部于资格相应人员内拟奏除授不许坐名奏讨其书办等官三年六年考满务令照例赴部给由考覈以凭黜陟不许奏乞量陞职事违者并聴本部叅奏就将所举之人拏送法司问罪不分原有官无官俱发囘原籍为民当差举主一体治罪等因具题奉圣防是今后一应人员不许营求内外权要冒滥陞职违了的治罪不饶钦此今太子太保礼部尚书兼文渊阁大学士丘濬所言前四事诚为国为民之至计实兼法语巽与之雅言孔子曰法语之言能无从乎改之为贵巽与之言能无说乎绎之为贵陛下一览前言辄降俞防可谓从且说矣矧人多颂陛下好问好察如帝舜改过不吝如成汤乌有不改且绎乎今后内外臣隣如有为人求官陞职如丘濬所云者请以丘濬之言而谕之止之则官不及私眤禄不至滥费国不受其民不受其害万万年太平之基业可悠久而不防矣万一圣情重违其请而许之臣等则当谨执前项防意与夫丘濬之言陈奏陛下俯赐优容而矜允之则恩在陛下而怨在臣等矣臣等居其位食其禄任其事死且不避而怨敢辞乎伏惟圣明留意宗社幸甚天下幸甚縁系节奉钦依该衙门看了来说事理未敢擅便治五年五月十二日具题次日奉圣防是钦此
　　议经歴髙禄陞官奏状
　　今日早朝退锦衣卫官召吏部堂上官臣恕偶有微恙不能朝叅臣悦臣经趋至左顺门有司礼监太监覃昌说称皇上欲着通政司经歴髙禄陞本司叅议臣悦等囘说无缺又无凭据难以奉行臣悦等囘至部中与臣恕备说前情臣等仰惟皇上寛仁厚徳为天下国家之心无以加矣眷顾亲戚之恩亦无以加矣髙禄乃皇亲寿宁侯之妹夫欲为通政司叅议也非一日矣然而持久而不与者盖恐来天下之物议累莫大之圣政故尔今日欲与之者恐非陛下之本心且髙禄由举人出身使其安于其职歴年深养望久遇有缺然后陞人自服彼亦安今本官歴任未及三年骤陞是职何以服天下之心杜天下之口是欲台举本官反累本官也有何益哉伏望皇上以天下之官待天下之士若为亲戚而妨公议使天下后世得以窥其浅深非陛下之所愿亦非臣等之所愿也臣等待罪铨司忠诚为国不自知其言之狂妄而激切也死罪死罪惟圣明优容而矜察之幸甚治五年五月二十三日谨具题知
  </div>
  <div class="pagination">
   <a href="王端毅奏议_page5.html">
    上一页
   </a>
   <a href="王端毅奏议.html">
    1
   </a>
   <a href="王端毅奏议_page2.html">
    2
   </a>
   <a href="王端毅奏议_page3.html">
    3
   </a>
   <a href="王端毅奏议_page4.html">
    4
   </a>
   <a href="王端毅奏议_page5.html">
    5
   </a>
   <span class="current-page">
    6
   </span>
   <a href="王端毅奏议_page7.html">
    7
   </a>
   <a href="王端毅奏议_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
