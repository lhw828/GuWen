<!DOCTYPE html>
<html>
<head>
    <meta charset="UTF-8">
    <title>道咸同光四朝奏议选辑 - 第 7 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>道咸同光四朝奏议选辑 - 第 7 页/共 13 页</h1>
    <div class="content">
　　敬陈越事应行筹办事宜疏（光绪九年）陈启泰

　　掌河南道监察御史臣陈启泰跪奏，为越事已有啧言，敬陈应行筹办事宜，恭折仰祈圣鉴事。

　　窃维法人威偪越南，蔑视中国，顺化新约，直谓该国非我主权，业将北圻蚕食殆尽，夷氛渐偪华疆，皇太后、皇上轸念藩封，廑怀边圉，闻已诘责该国，敕令关外防军，严整以待，并谕沿海各省，一律筹防，国威孔张，不独越事易于转圜，即海外诸邦，亦莫不闻风震慑，圣谟深远，钦服莫名。但夷狡诈性成，既有违言，未必即甘帖服。或径驶轮艘，闯我海口；或增兵河内，扰我沿边：皆意中事。我国攻守之策，自应计出万全，固不宜苟且以失机，尤不可虚憍而偾事。谨竭愚虑，条上十事以闻，冀有万一之助焉。

　　一、滇南置帅以创水师。唐炯前在蜀中，屡误军事，援黔之役，负气旋师，以致克复州县，相继沦亡，数十万生灵，陷于死地，彼时已幸免军法，年来忽被殊恩，骤膺疆寄，不惟不知感奋，转益长其偷肆藐玩之心。此次擅撤防兵，大负委任，朝廷仅予薄谴，仍令担当疆务，一误再误，大局何堪？岑毓英自请出关，亦虑唐炯短于兵事，第督臣既经离省，后路亦资筹划，势难兼顾，自不如另简重臣，畀以督办之任。杨岳斌勋望素着，年尚未衰，今赴戎机，胜唐炯奚止百倍。但唐炯身罹重咎，若任逍遥事外，反遂其畏难巧卸之私，似宜革去滇抚之任，令以偏裨自效，戴罪立功。即归杨岳斌差遣，庶各路统帅疆臣，咸慑于朝廷斧钺之威，不敢蹈其故辙。且红江上游，本应筹设水师，越南轧船，早着创夷之效。刘永福围攻河内，不能得手，良由无水师协助所致；杨岳斌乃水师最着之将，若令携带工匠水手，驰往察看情形，或仿越南轧船，或造长江杉板，购材配炮，练勇分防，水师可以立成，即制夷不难奏效矣。

　　一、粤西增兵以备战事。滇军将及两万，徐延旭则人数甚单，饷力亦绌，无事之时，营垒尚能自固，脱令事势所迫，不得已而出于一战，则或防或剿，调度究有不敷。左宗棠奏派王德榜募勇出关，颇壮声势。闻彭玉麟又拟调往东粤，边军单薄，制敌无由，似应酌量加添，以充军实。左宗棠旧部尚不乏人，若令挑选一谋勇兼赅尽心国事者，前赴湖南永、宝一带，招足五千人，训练成军，出关应敌，斯兵力较厚，胜算可操。曾国荃业已到京，若谕令其保荐旧部一人亦可，饷项即由湖南盐厘两局拨解，或就湖南防军中酌调数营，缩省饷需，并可化无用为有用，抵防以后，檄令会合黑旗与滇南水陆之师互相策应，匪特北圻未失境土，可保无虞，即河内海防，均可冀克期规复矣。

　　一、联络邦交同盟各国。英与德皆法世仇，日、美、西、葡交相嫉忌，奥、意新有构衅，怨毒尤深，虽不能冀其显违公法，出力暗助，然必彼此无间，始可专注越事。前此英人犯顺，粤民突攻夷馆，误伤美国数人，于是退有违言，率酿后来合从之祸。秋间罗根之案，查照澳夷晏些嚧成例，自应拟绞抵偿。今议以监禁七年，宜乎粤民至今气愤。然方有事于越，断不可失好邻封。闻彭玉麟此番莅粤，即拟张贴格杀勿论之示，窃恐过于孟浪，横惹祸端，应请敕下该尚书晓谕粤民，督饬地方官妥为约束，勿任别生枝节，致多棘手之虞。球案业已久悬，近闻该国又有人前赴礼部总署递呈，越事方殷，亦不宜问罪虾夷，又启东方之衅，并请谕令各该衙门善为遣之，从缓再议，不必凑办一时，反滋掣肘。

　　一、保固津海。天津密迩京师，实为咽喉重地，夷船内犯，必然扰及畿疆。李鸿章久驻津沽，精求船械，练兵守口，自堪倚若长城。淮军宿将隶其部下者，今已无多；杨鼎勋、郭松林相继殂亡，张树声、刘秉璋、潘鼎新又各膺疆寄；仓皇有事，或忧襄助之无人；刘铭传才略尚优，素为该督所倚重，似可谕令来津帮办防务，且淮军休息过久，从前精锐，大半销磨，得刘铭传搜讨而振刷之，自不难复成劲旅。但军威虽壮，奸宄宜防，自有洋务以来，招商、机器各局，其趋承奔走者，与洋人皆有往来，保无良莠之不齐，即虑机情之偶泄。从前僧忠亲王且为沙秃子所误，至今尚有遗恨，不可不鉴其前车，应请敕谕该督遇事防闲，以臻慎密。军声既振，内患不生，北洋可无他虑矣。

　　一、调湘营以助南洋之防。两江财赋之区，饷源所系，脱有疏失，全局为之掣动。左宗棠硕辅元勋，坐镇江南，自可不烦宸虑。然年逾七十，服人之威望，固觉有余，治事之精神，或虞不给。近闻病请开缺，给假慰留，似宜予以臂助之人，俾该督得以安静养疴，于防务又益加慎重。刻下新疆界务，覆勘已将蒇事，设官置戍，亦均办有规模。刘锦棠所部老湘营，精悍绝伦，所向克捷，该侍郎又勇略过人，不如调回两江，以资守御。湘营本食金陵之饷，并不必加费饷需；原驻湘淮各军，吴长庆远戍朝鲜，余则大半此时麕聚粤省，亦应添军填扎，方可保固江防。至关外督办，即无妨改派金顺、张曜诸人，均可胜任。刘锦棠壮志勃勃，倘得提劲旅以西来，不仅江左藉壮声威，即各路有警，均可资其策应，是不可不豫为筹虑也。

　　一、惩汉奸以除广东之患。法人不逞于越，必犯广东。秋间本有恫喝之声，尤不能不豫为之备。彭玉麟督办海防，可期得力，但须于南北洋拨调兵轮，暨■〈蠢，民代春〉子船数只，俾资应用。再于沿海州县分练民团，庶门户更形稳固。惟该省民情多诈，奸宄堪虞，从前琦善卖弄于鲍鹏，叶名琛铸错于李善，一则输银割地，贻祸至今，一则辱国丧身，追恨无及。惟林则徐奏派道员驻澳，查访汉奸，耳目最为真切，故办一韩肇庆而奸贪绝迹，办一保安泰而邪慝不生。近闻该省绅士陈桂士诸人，交结外夷，把持公事，与督臣张树声甚昵。澳门、香港闱姓番摊各公司，亦粤绅最多，大都不法之辈，万一海氛告警，难免不勾串洋人，暗通消息，应请密谕彭玉麟分遣干员，前赴澳门、香港两处，不动声色，就地访拏，以弭隐患。又该省客军甚多，方耀、郑绍忠等营，熟悉本地情形，似皆可用。闻张树声拟添募广西之勇，舆论哗然，并请敕下该督勿过张皇，以免交讧，致生内变。

　　一、重浙、闽之疆寄。两省水陆制兵，数逾十万，加以防军练勇，不啻十二三万，以资堵御，讵有不敷。何以曩者夷寇浙，则定海沦胥，寇闽则厦门倾陷；维时张朝发、江继芸诸将，以颇有声称，而卒至于莫展寸筹，一败涂地者，乌尔恭额暨颜伯焘等，调度乖方有以致之也。目今局势，浙省尚非最要，刘秉璋曾在戎行，甚谙军务，似不至有他虑。惟闽省台湾，偪近日本。该国眈眈虎视，历有岁年，我国有事南交，难免不观衅而动，即法人内犯，该省船厂矿务，防护亦不可稍疏。水陆提督彭楚汉、孙开华，曾着战功，在闽又久，似皆可任之将；而督臣抚臣均不知兵，可以听其优容于闲暇之时，断不能资其运筹于有事之日，以臣愚见，何璟在闽，毫无振作，惟事袒庇同乡，议者颇谓兵事若亟，失律决在意中，似不如敕令回籍，督办沿海团防，而以张树声承乏其后。粤督即令彭玉麟兼摄，以一事权。张兆栋之才，以战不足，以守有余，专令坐镇省城，或不虑其贻误，是在朝廷一转移之耳。

　　一、扼登莱之门户。洋船进窥津海，必经烟台，我守烟台，则保障屹然，断不能长驱闯突。纵或驶轮蓦越，米煤甜水，无可接济，后路亦有反顾之忧。该处空虚，彼将反客为主，津防必为之失势。己未、庚申洋艘忽往忽来，如入无人之境，良以重门洞开，中道绝无梗阻之故。刻下东省水灾迭告，抚臣筹工办赈，竭蹶不遑，再顾海防，实非陈士杰才力所逮。吴大澄一军，驻津无益，似宜调守烟台，多备水器火雷，俾资布置。宋庆一军，亦宜调驻旅顺，与吴军相为掎角，联络贯通，登莱多一屏藩，斯北洋益形巩固矣。

　　一、宽筹饷项。度支出入有常，军兴以来，耗财甚巨，自海津禁弛，内地元气，益复亏伤；计惟挟桑孔之智，与贾胡竞锥刀，或可保利权而臻富盛。此在当事统筹全局。岁核洋关出入总数，弹竭血诚，设法兴办，非可骤期其效于旦暮也。目下各省设防，空言无补，自应豫筹数百万金之饷，以应急需，频年水旱偏灾，几遍各行省，而灾区之广，被灾之久，莫重于山东，议赈议蠲，屡廑宸虑。我皇太后慈仁下逮，至将内府所需节赏，颁赈东黎，库帑空虚，概可想见。今若再筹巨款，捐输则流弊甚大，洋债则盘剥难堪，惟有于腹地防军月饷，暂照六七成折发，缓支招商局海运水脚，酌减南河岁修暨江浙海塘经费，议加各省关税盈余，捐足两淮旧商票本，变通闽、粤、东、浙等省盐务，或改办官运，或新签票商，是皆无损民生，可裨国用。若虑一时难于凑集，则请于四成洋税项下暂提，将来即由川省官运嬴余陆续归款，似亦移缓就急之一法。

　　一、议更越约。法人横行越境，初料中国不复过问，及见关外防军林立，始偪取顺化新约，据以箝中国之口，不知该国久列外藩，国王未受天朝敕封，擅许之款，原不可执为左券。今既奉有照会，其迫而一战未可知，悔而寻盟亦未可知。夫战则成败非所逆知，不可因小挫而遽摇定见；和则利害必当熟计，不可徇目前而贻悔将来。闻曾纪泽与法员会商，有法人认越南为中国属国，中国方准顺化新约之语。臣窃虑其过于胶执，以后转不易挽回。盖顺化之约，无一可从，中国属有越南，并不以法人之认否为定。倘竟迁就新约，则越南全境，仍不过等诸法人之郡县，中国又何赖此虚名，而值用此全力耶？至于索多金以偿费，得刘义而甘心，尤当坚忍持之，万万不可轻许。一切统俟册封以后，简派大臣驻越商定新条，将原约作为废纸，奏奉谕旨，以信将来，庶中法不必失和，而南服小邦，亦不至兴嗟旄葛矣。

　　以上十条，关外则以创设水师为要，陆路增兵次之；内地之防，则首重天津，次及两江，再次粤闽，又次东浙；而辑和与国，尤为今日要图。至若裕饷以备于事先，议约以持于事后，亦应次第筹及，胸有成竹，斯临事不至周章；乃者粤案未息浮言，球人又闻呼吁，滇、粤军事，尚复因仍，南北洋防，未闻征调；粤东已简督办，而闽省之废弛依然；浙江纵可缓图，而东省之空虚如故，饷需甚急，的款毫无；法约难从，使臣犹泥；皇太后、皇上宸谟默运，固已筹算无遗，而区区愚忱，殊难自已，倘荷圣明垂察，采及刍荛，得于大局稍裨，臣无任激切屏营之至。伏乞圣鉴。

　　筹办闽省海防情形疏（光绪九年）穆图善、何璟、张兆栋

　　福州将军臣穆图善、闽浙总督臣何璟、福建巡怃臣张兆栋跪奏，为遵旨筹办闽省海防情形，恭折会陈，仰祈圣鉴事。

　　窃臣等前奉寄谕，法越构兵一事，久未定局，着将沿海防务实力筹办，认真布置，不可虚应故事等因。钦此。钦遵在案。伏查闽省为南洋门户，而台湾又为全闽省门户、口岸林立，防不胜防，察度形势所在，如省垣、台湾、厦门等处，尤扼要吃重之区。前以防倭防俄，经营布置，福州之长门、闽安、员山，厦门之白石头、与仔尾，台北之基隆、台湾之安平、旗后等口，已分别建筑炮台，购配洋炮，复制造军火，挑练水师，以为守御之备。惟沪尾炮台改筑，未据报竣。厦门炮台，尚须另添巨炮，业经分饬赶办添购矣。顾以滨海瘠区，饷需奇绌，前者俄约甫成，内地即撤勇营。台地以大营改为小营，计减勇数一千六百余名，见在内地仅存防勇一十二营，除上下游择要分扎巡防外，计福州口仅驻粤勇二营，楚勇二营，厦门口仅驻楚勇二营，台地防勇见存六千七百余名，南北两路及前后山分段派扎，兵力均形单薄。前次复奏兵部饬裁防勇，确核兵额折内，声明俟秋间酌裁二三营以节饷需，因值筹办防务，不敢遽裁，亦不敢遽议添募。经饬沿海地方在事文武，各就所留兵勇，认真训练，密为豫防；并以省台民气，素称强固，大义深明，每值地方有事，均能共结乡团，助顺效力，以辅官兵之不逮。历稽往昔，成效炳存。当饬福州府督同官绅，将附省南台一带举办联团，并饬台湾镇道将台属水陆民团，妥速察办，期于众志成城，有备无患。嗣准大学士两江督臣左宗棠咨会，八月二十二日奉上谕，法使脱利古有以大队兵船至广东寻衅之说，防务均关紧要，亟须实力筹办南洋海防，着责成左宗棠悉心规画，妥慎办理等因。钦此。恭录密咨到闽。窃维闽省密迩粤东，如法军先与粤省作难，闽省固居次要。然敌情狡诈，难保不声东击西。且闻有倭人在越南托词观战，暗助法军情事，若果倭人从中勾串，则必注意台湾。臣等审时度势，勉力筹防，不得不酌添营勇，见饬候补道方勋驰赴广东潮州，招募得力弁勇两营，由汕头航海来闽，与旧存各营，在五虎门以内节节扼扎，俾固省垣门户；再简集沿海乡民精熟风涛沙线者，编为水勇，可断敌人引水之奸，并以备临战伏水之用。其船厂设于中歧。与闽安相为掎角。闻总理船政臣何如璋航海来闽，不日可抵工次，即当商请就近督防。至台湾防勇，已檄饬该镇道酌量添募四营，并抽调后山各营，移缓就急，分别布置。台湾道刘璈，前在军营历练有年，抵任以来，汰换营勇，不辞劳瘁。此时另派统领赴台，既恐事权不一，亦复难得其人。所有台地防务，应即责成该道相机妥筹，随时报明办理。台北有新授福宁镇总兵曹志忠楚军三营，尚称得力。厦门有水师提督彭楚汉，老于军事，足当一面，并经咨令酌募勇丁两营，以资厚集。此外海坛、湄洲、金门、铜山、南澳等口岸，亦责令各营镇将简练水师，一律防范，握要以图，力仅止此。战舰一项，前准部拨银三十万两，闽省筹集银八十万两，由德国定购铁甲轮船，专备台防调拨。见在船尚未来，亦未定留南、留北。闽厂所成各轮船，除分拨各省外，留于福州海口者，仅扬武一兵轮，见须修理。余如派拨台南之万年清、伏波，福宁之宁新，海坛之福星，厦门之搌威、长胜等船，或历年已久，或马力甚小。又台北之永保、琛航，均属商轮，祇能供转运、递文报，以之折冲御侮，皆非所宜。计惟有坚筑营垒，固守炮台，以逸待劳，出奇制胜，彼亦未必遽能逞志。臣等悉心规画，未便过事张皇，亦何敢稍涉推诿。惟查同治四年间围攻粤匪，江苏曾派提督郭松林统兵十六营来闽助剿，十三年倭人弄兵台南，前两江督臣沈葆桢专顾一隅，所调湘粤练勇几二十营，又调淮军十三营，部署始臻周密。见在粤省筹防，已蒙钦派彭玉麟酌带所部将弁，并募勇前往会办。仰见圣谟广运，慎固海疆，闽、粤唇齿相依，而台湾尤为吃紧。两江督臣左宗棠尝为南洋砥柱，素顾大局，其旧部将勇，与台湾道刘璈相知有素，可无龃龉之嫌。合无仰恳天恩，俯准敕下左宗棠，酌拨练勇数营，派员管带渡台，归刘璈调度，与闽省各营合力防守，以保台湾者保障南洋，洵于全局大有裨益。臣等谨将筹办防务缘由，恭折具陈，伏乞圣鉴。

　　筹办闽防续募勇营疏（光绪九年）何璟、穆图善、张兆栋

　　闽浙总督臣何璟、福州将军臣穆图善、福建巡抚臣张兆栋跪奏，为遵旨筹防续募营勇布置情形，恭折仰祈圣鉴事。

　　窃照闽省筹办海防，酌添台内营勇，择要布置缘由，经臣等于十月二十八日，恭折由驿驰奏，并援案吁恳敕下两江督臣酌拨练勇数营，渡台协防在案。旋于十一月初十日承准军机大臣密寄，十月二十一日奉上谕：福建各海口，为轮船往来熟径，恐其乘虚窥伺，着将应如何修筑炮台，储备军械，慎选将领，调拨兵勇之处，逐一详细筹划，迅速办理，务期缓急足恃，静以待动，免致张皇等因。钦此。仰见圣明远瞩，训示周详，下怀曷胜钦佩。窃维法人构兵，经历险远，彼所恃者船坚炮利耳。若离船深入陆地，巨炮亦失其利。况我直彼曲，我逸彼劳，静以待动，彼岂遽能逞志。刘团之屡败法军，其明验也。闽省十余年来，防倭防俄，成规具在，此次惟有慎益加慎，精益求精，决不敢稍涉疏懈。臣等督同司道，亲历履勘，福州之长门、闽安炮台，甫经修改，安配巨炮，均称适用。闽安之过屿炮台，及南北岸沿山炮洞，深得地势。近因沙线变迁，炮门针向未能取准，尚须量为修改。又金牌与长门对峙，为敌船所必经，地最扼要，因开拓费巨，尚未将旧炮台修筑，亟应派员凿山开地，鸠工添筑，与长门势成掎角，以资扼守。厦门炮台，据水师提督彭楚汉晋省面称，均属坚固，应添巨炮，前电致出使法国臣李凤苞采购，复信须一十五月方能运厦，缓不济急，已商由船政取拨后膛钢炮一万运往配用。其台北、沪尾改筑炮台，已据报兴办，不日即可竣工。至闽省旧存勇营，有分驻漳、泉等处者，皆海疆要郡，又在厦门后路，概难抽调。省垣为根本重地，且系船政衙门所在，非厚集兵力，不足以备不虞；虽添潮勇两营，实形单薄。近闻法人将进图北宁，必有战事；闽、粤、海口，时有兵船来往；其寻衅牵掣，亦非事所必无。刻下粤东戒备已严，闽中自宜慎选统将，添设劲旅，以杜乘虚窥伺。查有建宁镇总兵张得胜，久经战阵，谋勇兼优，见经调省，委办防务，添招陆勇六营，水师一营，配松板龙艚二十一只，并于旧有防勇内调集四营，归其统领，用固省防。福宁与省垣水路毗连，亦关紧要，拟俟张得胜募勇成军，即调潮勇两营前往驻守，以臻周密。其台地防务，据台湾道刘璈筹议详复，拟分为五路，统领台湾镇吴光亮亦有此议。前山自恒春至凤山，及台湾县之曾文溪为南路，统军五千名，曾文溪至嘉义、至彰化之大甲溪为中路，统军三千名，此两路归镇道分统。自大甲溪至新竹溪水及宜兰之苏澳为北路，统军四千名。归新授福宁镇总兵曹志忠领之。后山自花莲港卑南至凤山界为后路，统军一千五百名，归副将张兆连领之。澎湖为前路，统军三千名，归澎湖协副将苏吉良领之。各路所统之军，分半扼守，余作游巡，临时自为战守，并救应他路。是路与军虽分，而势力仍合；所筹尚可照办，仍责成该道统筹调度，计各路所需防勇，除旧存练兵营勇先行分布外，经刘璈拟请援案咨商两江督臣左宗棠，调拨提督陶定升统带湘军六营来台协防；核与臣等前奏相符；当经据情咨会，听候左宗棠核复办理。其不敷防勇，即由台酌量添募，并严定守援条规，通饬遵办。澎湖为台内往来咽喉之地，旧有金龟山、新城两处炮台，见经镇道议在西岸之西屿、东岸之蛇头，进口要隘，各建炮台，藉资守御；已饬令妥速办理。臣等受恩深重，目击时艰，何敢不殚竭愚诚，绸缪未雨。惟闽省系滨海瘠区，本年税厘短绌，协拨频增，见在添募筑台购炮等项，经费浩繁，力难设措。饷需为办防第一要务，尤宜豫为筹应，经司道议请由闽海关按月量为添拨。查关征洋税，均系按款拨用，有绌无盈。惟际此筹防吃紧，待饷孔殷，可否仰恳天恩，俯准由闽海关暂行酌量，移缓就急，先应要需，其余准就藩盐两库随时拨用。此外举办联团以绝引带，广备器械以实军储，及一切应办事宜，自当随时悉心筹办，免致临事张皇，以仰副圣主慎固海疆之至意。据福建藩司沈保靖会同善后局司道具详前来，臣等谨合词恭折具奏，伏乞圣鉴。

　　议复许景澄条陈目前事宜疏（光绪九年）奕欣等

　　和硕恭亲王臣奕欣等跪奏，为遵旨议奏事。

　　光绪九年十一月二十日，臣衙门准军机处交片内阁本日军机大臣面奉谕旨，升用翰林院侍讲许景澄，奏敌情叵测，筹备宜严，条陈目前事宜一折。着该衙门议奏。钦此。钦遵。将原折钞交前来。查许景澄所陈筹备事宜，一曰重台防。台湾孤悬海外，为南洋门户，迭经奉旨敕该将军督抚设法备御，并特派杨岳斌驰赴闽省，妥筹防范，布置已较周匝。惟所称增设海线，接通福州以联声息等语，见在英之大东公司，已与中国电报公司，订立合同，在福州设立海线，应如何联至台湾之处，请敕下该省与北洋大臣筹商办理。一曰策越师。查越南惟刘永福一军为法所忌，军火粮饷，半由滇粤接济，并派兵为援应，近又特派岑毓英、徐延旭出关与为掎角；山西被陷，北宁被攻，迭经谕令粤东源源备解军火，并添募策应之师各等因。钦遵在案。该侍讲陈奏在先，而目下军情又变，所请应毋庸议。一曰慎购洋枪。查西洋长技，专在火器，惟其名式，日新月异，未便动辄改换，练习未精，亦难得力。臣等前已函商北洋大臣筹拨款项，订购各种洋枪，并购克虏伯大小炮位，如德美各厂尚能通融交易，俟解到后，酌量分拨各营，以资战守。一曰习练战舰。查前年北洋制成穹面钢甲快碰船时，请派员带水师往外洋驾驶回华，见在德国所造铁甲两艘，似可仿造办理，虽值法越之衅，洋面恐不免阻梗，然预为练习以待事机，正无不可。拟由臣衙门函知李鸿章设法筹办。一曰审战例。查公法两国交战，或禁止通商，或夺取商货，或保护局外商民，其例不一，要视乎各国力量之所及。至虑士民积愤，误累他国，业经迭奉谕旨钦遵在案。如果法人扰及各口，各督抚应即申明此意。晓谕地方人民恪遵办理。一曰筹洋款。查见在部款未充，各省藩库亦俱支绌，一旦军兴，饷项诚不易筹，惟订借洋款，息耗过多，剜肉补疮，实非计之得者，应请敕下户部权衡缓急，宽为筹备，以裕饷需，似不必筹借洋款，以致累上加累。一曰缓练广东水师。查海防以水师为要图，水师以船械为先务，法越之事，如我有得力师船，则护顺化、撼西贡，即牵制法师；惟粤省兵船，多系朽败，是以陆军孤进无功，张树声筹款添备，业经奉旨允准，见在闻已订购，虽一时若缓不济急，而谋国者宜规久远，实难责令停办。至原折称中国驭夷，当虑之至密，而持之至坚等语。正与近日办法吻合，诚如该侍讲所言不得巳而始出于战也。所有臣等遵议许景澄条陈事宜缘由，理合恭折具陈，伏乞圣鉴。

　　筹办台防疏（光绪十年）穆图善、何璟、张兆栋

　　福州将军臣穆图善、闽浙总督臣何璟、福建巡抚臣张兆栋跪奏，为法信日紧，遵旨筹备台防，恭折覆陈，仰祈圣鉴事。

　　窃臣等续募营勇，布置闽省海防情形，于十二月初二日会折奏报在案，旋于初七日钦奉光绪九年十一月十八日、十九日，寄谕二道，以台湾防务紧要，重贻宵旰忧劳。跪诵之余，莫名惭悚。伏念台地孤悬巨浸，物产丰饶，久为外人觊觎，近接探报，法人自攻陷桑台后，势焰渐张，敌情诡谲异常，防务自宜倍加严密。奉旨垂询镇将是否得力，兵勇是否足恃等因。臣等查兵事全赖镇道得人，见在台湾镇总兵吴光亮，系久经战阵之员，于同治十三年，经前督办台防臣沈葆桢。奏调来台，旋补是缺。臣璟曾接沈葆桢复函，称为赤嵌一柱，见任台湾道刘璈，曾在两江督臣左宗棠行营多年，亦老于军事。迩来设法筹防，尚属妥协。兵勇一项，除旧存各营外，经左宗棠遵旨着派总兵杨在元等带勇四营渡台，计日可到。复查见署福建陆路提督孙开华，前曾办理台防，熟悉情形，勤劳卓著，巳令其统率所部擢胜三营，由厦门径渡台北，与新授福宁镇总兵曹志忠所统三营，扼要驻防，可期得力。澎湖为台内来往咽喉，用兵必争之地，该管副将苏吉良见经调省，据吴光亮禀称副将周善初才识兼优，足当一面，即委其代理澎湖协副将篆务，并饬刘璈照原议筹拨兵勇三千人，归周善初统带扼防。台南则有镇道驻扎，就近经理，防勇不敷，已饬刘璈赶紧酌募，仍照原议五路分防，互相策应，以一万六千人为准，各口炮台炮勇，并饬严整以待。惟台地口岸林立，港■〈氵义〉纷歧，势难处处设备。幸民气素称强固，由镇道督饬地方文武，妥定章程，认真举办乡团渔团，以辅兵力之不逮。此台澎设防分别布置之实在情形也。北宁战事如何，尚无确音，万一有警，臣璟当审敌所向，出省调度，或照防倭成案，驻扎泉厦，与省台联络，相机决策。臣穆图善拟往来福州海口，与总理船政臣何如璋督率严防；臣兆栋与副都统臣多銮布，督同司道，慎固省防，并筹济军火粮饷，总期可战可守，力保疆宇，冀纾朝廷南顾之忧。所有臣筹备防务缘由，谨合词恭折覆陈，伏乞圣鉴。

　　密陈越事情形疏（光绪十年）徐延旭

　　广西巡抚臣徐延旭跪奏，为布置北宁各路防军，严加扼守，督饬刘团迅图恢复，恳请饬下滇军，先行会规山西，并东师仍攻海阳各情形，恭折据实密陈，仰祈圣鉴事。

　　窃臣于光绪九年十一月二十八日，谨将调拨勇营，驰赴前敌，法人攻踞越南山西省城，北宁严密扼防，分别添募添调，恳请饬下广东、滇、闽合图扫荡各情形，恭折由驿密陈在案。拜折后，即于十二月初一日，奉到批回十月十二日臣折，并承准军机大臣密寄，光绪九年十一月初五日，奉上谕，徐延旭奏请饬倪文蔚多留数月，并见筹关外办法各一折，览奏均悉等因。钦此。又于十二月初十日，准督臣张树声咨开准总理衙门密电内开奉上谕，据李鸿章、曾纪泽电报法已破山西等因。钦此。密咨到臣承准此。查臣自得山西警报，并准督臣函示总署电寄法人行险侥幸之语，节经加致左右两路统领提督黄桂兰、道员赵沃督率加意严防，随时警备。旋据覆称芹驿、慈山、涌球，皆要隘之地，业派副将党敏宣督带八营扼守芹驿关三江口，总兵陈德朝督带四营扼守慈山前路，副将周炳林督带四营扼守慈山后路，提督陈朝纲督带四营扼守涌球，而以两营守北宁，以两营守谅江，以精锐先锋三营为游击之师，分等挑选奋勇，以备迎仗，并加增木石填塞月德江口，遏敌轮船来路。又经赵沃自至各扎营处所，周历察看，饬挖濠立营，安放地雷，并沿河添筑炮台，备轰轮舶。臣复催令赶紧备御完固，又虑涌球、谅江兵力尚单，复催添调募各营迅速出关，驰赴前敌，协助分守，并有南官张登■〈忄亶〉，自任顺城、锦江、多福县之防，刻下均能稳守，北宁后路，当可无虞。山西之战，法人驱教民当先，继以西贡、巴衣、马打及真正法人，约八九千人，虽得踞山城，而为刘团及滇、粤各军所毙者，实不下三千余人。中有洋官二十余人，凡战亡尸多以船装回河内，黑人向法索葬费不允，乞以船送回国又不允，于十一月二十八日哄焚火药库，毙黑白种二百余人，各项炮子，亦炸裂不少。两路统领，转据原派内应及南官所报皆同。臣以彼既内讧，机正可乘，复切嘱前敌用间密探，以守为攻。刘永福退扎兴化后，经臣迭次委解枪炮子药偪码饷银，为其整顿部曲之用。本月初二日，刘永福遣其营官韩再勋率数百人转战而至北宁，请领饷械，因金英、屯鹤一带，均有教民阻截，路不疏通，皆不敢多携。适云南抚臣唐炯函告，业由新安起程，暂驻保胜，臣因覆请唐炯，先为刘团就近接济军火饷项，俾得及时图功。旋接主事唐景崧函称，见有总兵丁槐所部滇军五营来到兴化，因商请先固第二重门户。又据黄桂兰、赵沃函报，黑旗营官黄守忠带勇千余，于初二三等日扑攻山城，毙敌甚多，南策府义民于前月中旬及二十八日两次击退法人轮船，南官谢见、督南定义民于本月初三日战胜法人，擒其总理各等情。经臣查访属实，复饬唐景崧加意激劝刘永福，赶紧整齐旧部，迅图恢复山西，并分饬各路联络义旗，互为援应。云贵督臣岑毓英勇于任事，既蒙圣慈俯如所请，必能闻命即行。臣尤不胜钦幸。惟臣于初四日接准督臣张树声函示有越都戡乱之役，至初八日复准来咨，已奉旨改派岑毓英前往。臣查越都之事，一谓嗣王因法人日逼，欲治议和诸臣之罪，因而乘宴施鸩，矫太妃之命，立前王三子，年十四岁。一谓嗣王私迎洋人入城，各臣请其太妃废之，而立前王三子名膺登者，年十七岁。嗣王因而仰药自尽。臣前以此皆出自传述，其说纷歧，故未敢据以入奏。接准前因，复切致两路统领密查，南官张登■〈忄亶〉仍前两说，并云清化道梗，尚无明文，该国世守藩封，自应遵旨查办。惟查由越南兴化赴其国都，必取道山西、河内、宁平各省，即遶道而行，亦不出此。数省所属皆为后路，见又皆为法人所踞，实不能不通盘筹划。臣窃惟越南数月之闲，两易其主，或亦该国气运使然。况其嗣王犹未奉天朝册对，揆以春秋大义，尚在未成君之列。法人之以越南改立嗣王，及山西之战急登电报者，无非欲以夸示中外，惊骇听闻。督抚为中国重臣，值此强敌四踞藩京受制之时，岂宜轻入越都，忽置后路于不顾。巨谨恭读迭次电旨，饬岑毓英随时相机，务臻妥慎，而又蒙谕张树声派得力将领带劲旅以实南关后路，因知圣虑备极周详。见在滇军已有数营进扎兴化，岑毓英大队，并将继至，南关一面，臣亦布置粗周，楚军仍从此进。惟东路颇觉空虚若东省之师由钦灵一带出攻海阳，会合滇粤楚军，约期并举，彼必不能兼顾。但得下其山西、海阳一二城，河内、宁平，自易收复。河内既复，法人将不击自走。彼时仍由正路直达越都，问罪正名，择贤嗣位，越之陪贰，敢不听从！臣本庸材，无能报效，而愚虑所及，不敢不据实直陈。合无仰恳天恩，饬下岑毓英先行合图规复山西，并仍乞谕张树声檄饬派出将领勇营，改道东出，以示朝廷声罪致讨，先其所急至意。臣尤无任激切屏营之至。所有布置北宁各路防军，严加扼守，督饬刘团迅图恢复，恳请敕下滇军先行合规山西，并东师仍攻海阳各情形，理合恭折密奏，由驿六百里驰递，伏乞圣鉴。

　　请破格重用刘永福疏（光绪十年）黄体芳

　　江苏学政臣黄体芳跪奏，为北圻防务主客势殊，当泯将帅之嫌、惩弁兵之玩，破格重任刘永福，以蒇边功，恭折仰祈圣鉴事。

　　自古四郊多垒之际，最患无援兵则力单，而有时转患多援兵者，其故何也。兵多则统兵之将必多，将多则心不一，权不一，令不一，于是主客之形判，而水陆之势成矣。臣闻华军越军之于刘团，不甚联络。窃为之长虑而却顾也。刘永福以匹夫倡举义旗，虽有智勇，非能驾中朝宿将而上之也。所以得行其志者，上不请兵于越主，下不借力于南官，内无所怵心，外无所掣肘。其士卒皆肝胆相示，指臂相倚，故所向有功。去夏一战于怀德府，而渠魁授首。再战于丹凤县，而贼舰潜踪。去秋之大战于祉桥，而水陆皆捷，此黑旗独战之明效也。自援师集而刘为主兵，余皆客兵，桑台之败，有谓华兵及越弁，与黑旗不洽，华兵早退，致刘军动摇不支者，虽胜败常事不足怪，传闻异词不足凭，然唐陆贽有云：群帅异心，嫌衅遂起，良以彼此观望，伏则为连鸡之栖，动且酿斗虎之怒，势所必至，不可不防。昔段纪明讨诸羌，而郭闳挠其计，李景略挫回纥，而李说妒其名。此大将之为祸首也。楼船会荀彘，而失在争功，强弩迎李陵，而羞为后距。此两军之不相能也。况刘永福起家寒微，窜身荒徼，奋迹之骤，华人轻之，河内陷贼，东京胁和，犹仗孤军，屏蔽数郡，发难之很，法人仇之，移之于宣光不受，许以广安福宁府世袭太守亦不受，矢志之坚，越人愤之，重以越帅黄佐炎惜费忮功，节节索制，就中又有媒糱之者，其区区延颈内向之意，无由自达于圣主，居常怏怏，虽有留防之唐景崧，善言慰解，然而较资地者傲睨自若。分畛域者，肥瘠无关，越弁参商，令先不肃，华兵龃龉，事更难言，所望谅山、粤防山西、滇防诸大帅，遥为声应，密为调停，不惑于越帅先入之言。则犹中外之幸耳。否则踵陈汤之覆车，激而为先轸之免冑。永福一身不足惜，其关系边务之安危，岂细故哉！臣愚以为黑旗军需，已蒙内地协济，自桑台失陷，蓄聚一空，为今之计，多助兵仍不如厚助饷，兵众则诸多阻挠，有利即有害，饷足则听自招募，能守即能攻，轻重较然巳。伏祈敕唐炯、徐延旭等，开晓黄佐炎以戢疑忌之私，激劝刘永福以伸忠义之气，严檄华越各军之援刘团者，惟敌是求，惟命是听。其有与黑旗兵私忿交讧者，及早撤回，若临阵退缩，惶乱军心，即许刘永福以军法从事。盖专责黑旗以力卫北圻，有数便焉。跳荡佽飞，人地相习，一也。发纵指示，号令自由，二也。中国与法，容有修好之时，刘永福与法，断无降心之日，既荷朝廷重寄，其锐气不惟百倍于法兵，且将百倍于华兵，三也。自来卤莽之将，不可独任，刘永福沈鸷善谋，苟诸军协心，必不至以轻敌偾事，四也。上年冬月，黄桂兰师老失利，徐鸷旭亦病未能军，粤防新挫之余，计必相时后动，而刘永福义无坐视，自当奋翼黾池，五也。比来疆臣镇将，或远驻越境，或列守海壖，雷动云屯，陆詟水栗，虽汉之四将军，联船会讨，唐之九节度，分道出师，何以及此，且闻河内有内应献城之说。安江、河僊二省，有起意驱虏之谋，尤宜谕令水陆各营，驰檄南定、河内、东京、西贡等处，示以天兵即至，先声以夺之，多方以误之，即用彼索赔兵费之计，还以责偿，而视彼恫喝我国之言，倍为名正；彼兵少于我，愈增而愈杂；饷巨于我，愈括而愈罄；一闻警报，众必惊惶。但使法廷之备分，则越人之气壮，滇粤之势固，即南北洋各海口缮守之力益舒，而北圻寇兵，知中国大举，必惴惴于腹背受敌。刘永福以虎踞之师，临乌合之众，蔑不济矣。方今寇伺北宁，众议必谓厚集援师，徐图进取，其任非刘永福所能胜，中朝岂曰乏才。何至倚若辈为长城寄！而臣谓宜重任者，非左刘团而右华军也。就地用人，主优于客，既资先导，宜一事权，语云谋定后任。又云师克在和，各自为谋则不定，各自成师则不和，不定不和，则虽猛将如云，雄兵如雨，不如谋专而断、师简而精之为得也。臣伏愿皇太后、皇上俯念越南保障，终以刘永福为首功，可否量予奖拔，壮其声威，速其报效，出自逾格天恩。俟北圻，次第肃清，或应用水师之处，非其专长，再归诸大帅部勒，未为晚耳。臣为主客情异，责任须专起见，迫切之虑，是否有当，伏祈圣鉴。

　　敬陈战守机宜疏（光绪十年）吴大澄

　　督办宁古塔等处事宜通政使司通政使臣吴大澄跪奏，为滇、桂边防紧要，敬陈战守机宜，拟请敕调臣军前往广西筹办后路，会同进剿，以资得力而助军威，恭折仰祈圣鉴事。

　　窃闻古之用兵，守法而不泥于法，事当求实用而已。明将戚继光言备边要务，有士卒不练之失六，虽练无益之弊四，论今日之营制军械，日新月异，与古不同，与二十年前剿办发捻各匪之时又不相同，而同归于求实用则一也。自火器之用繁，而弓矢失其利，刀矛失其长，火器之至精者，以快为贵，以及远为贵，以不虚发为贵。或谓泰西各国之利器，未必可恃，当别求制胜之法，以攻彼之所短。此自欺之说，其失也不明，或又谓泰西各国之利器，万不可及，更无制胜之法，以敌彼之所长；此自馁之说，其失也在不学。中国购置外洋后膛枪炮，惟直隶督臣李鸿章所部淮军得风气之先，历年购储精利之器，最为充裕。臣则仿而行之，撙节饷需，陆续筹购后膛枪炮，督率弁兵，认真操演，逐事逐物，考究详明，渐有门径，恍然知器械不备，不可以言战，有精利之军火，而用之不精，亦不可以战也。越南自失山西，滇桂官兵，已与法人开仗，正当力图战守机宜，以振国威而维藩服。据广西提督黄桂兰军营探报，所遇法兵进攻山西之时，带炮二百尊，枪子炮弹共有数百车，每车六箱，轮船所载军火尚不在内。其筹备军械充足有余，已可概见。见在广西官军驻守北宁，能否坚持不退，尚未可知。若到规复山西，进攻河内，一无挟持之具，何所恃以资战守。此臣所以鳃鳃过虑，不能不统筹全局，为我皇太后、皇上陈之。夫广西云南之兵，非不勇战也，非不知训练也。戚继光所谓虽练无益之弊，约有数端。中原宿将，狃于刀矛制敌之成见，辄谓枪火炮火不能敌我冲突，茫然不知火器之利钝，其弊一。同一开花炮弹，有前膛后膛之别，同一后门快枪，有上等下等之分，徒务虚名，不求实际，得其中下之品，仍不能命中致远，其弊二。边省饷绌，不能多购利器，如得后门枪一千杆，分拨十数营，兵多器少，仍难得力，其弊三。后门快枪精练之技，目力能及一里，练之不精，虽近不准，临阵仓皇，徒糜子药，即有利器，与无利器同，其弊四。后膛钢炮，有开花弹，有钢铁炸弹，用药多寡不同，起码高下不同，考究不精，时有出入，其弊五。天津机器局自制火药，已不如洋药之精，广西云南未闻有仿照洋药制造之法，购炮而不购药，或以土药代之，药力不足，则子路不壹，其弊六。购枪必多带子，购炮必多带弹，子既备临敌之用，又须备操演之需，子弹不充，购运不及，费用稍多，后难为继，其弊七。有此七弊，则火器之利，不能得其实用，虽颇牧之将无所用其谋，贲育之勇无所施其力，偶获胜仗，不足为凭，小挫敌锋，不足为喜。此非疆臣之不知兵，亦非将士之不用命。风气未开，则见闻不广，既乏精心考校之学，亦无专司教习之人，因陋就简，职是之故。以臣之愚见，临渴而掘井，犹愈于不掘者之终不得泉也。病亟而蓄艾，犹胜于不蓄者之终不得药也。臣于后膛枪炮练习一二年，近于淮军将领讲求三四月，零星机括，必亲自研求，施放准头，必细加试验。就中国统兵大员而论，熟知外洋军火之得失，唯湖南提督周盛传与臣意见相同，选将练兵，简器教操，亦大略相等。周盛传所统盛军，为李鸿章部下最为得力之师，畿疆门户，赖以拱卫。其势不能调赴广西。臣所统率吉林防军三千余人，及添募之一千三百余人，大半淮军淮勇，本系奉命来津听候征调之军，跋涉劳苦，皆分所应为。惟愿朝廷俯念广西边防紧要，责成微臣统兵前往广西，筹办后路军火转运事宜，与广西抚臣徐延旭并力而图，除臣所带哈乞开斯后门步枪二千五百杆，呍■〈口比〉得立灭得后门马枪五百杆，克鹿卜后膛陆路轻炮十六尊，克鹿卜后膛过山炮八尊，金陵机器局所制两磅后膛钢炮十二尊，尚须另筹巨款，添购后膛钢炮一百余尊，后门快枪一万余杆，分发广西前敌各军。由臣会同徐延旭督率诸将，尽心操演，三五月以后，必有成效可观，约计各项军火筹备转运齐备，至速亦须八九月。训练详明，布置周密，俾前敌各军有恃而无恐，庶我军用炮用枪，事事足与法人相抵，乃可力图进取。本年六七月以前，但能固守北宁，无意外之虞。至秋末冬初瘴气收敛之日，方可会各军分头兜剿，为规复山西、进攻河内之计。此兵家谋定后战之法。臣所谓临渴而掘井，病亟而蓄艾，不掘则不能救渴，不蓄则终无由疗病也。议者谓北洋海防，为京师屏蔽，不宜稍涉疏懈。法人狡焉思逞，声东击西，亦意中之事。大沽北塘，兵力尚嫌单薄，东路滦州、乐亭各处，尚属空虚。臣于上年十二月查阅海口，拟俟春融移师驻扎滦乐一带，分段防守，曾经奏明在案。第思法人既得山西，必以全力围攻北宁。该处水陆要隘，均须添派驻守，如果北宁厚集兵力，相持不下，臣料法兵自顾不遑，安有余力分扰他处。惟恐空言恫喝，在所不免。南北洋及闽、浙海防，本当竭力筹备，未可稍松。至臣军调赴广西以后，京东沿海各防，应派何军填扎之处，拟请敕下李鸿章妥筹调度，严密防维。淮军尚多得力之将领，似尚不致为难。臣为广西边防紧要，统筹全局，力求实用，以效愚忠，谨缮折由驿驰奏，是否有当，伏乞圣鉴。

　　密陈防守兴化拔赴前敌疏（光绪十年）岑毓英

　　太子少保云贵总督臣岑毓英跪奏，为密陈官军防守兴化情形暨微臣拔赴前敌日期，恭折仰祈圣鉴事。

　　窃臣于光绪九年十二月二十四日，曾将遵旨密筹防御各情，恭折具奏在案。嗣于二十五六等日，迭据记名总兵丁槐禀称，十八日带同各营员，往兴化东南面沿江一带，踏勘地势，修筑营垒。据探报法人驶轮船数艘，来至屯鹤关湾泊。该总兵即带队往沱江口查探敌情，到彼时已戌初，于江边遥见对岸火光烛天，人声鼎沸，遣人前往窥探，据土人声称，法人因冬晴水浅，轮船难于上驶，由沿江各村聚集小船竹筏数百只，欲由沱江过渡，来攻兴化等语。该总兵即星夜回营，豫备迎敌，并挑派队伍，于江边埋伏以待。十九日又据探报法人绕由眉支关下面过渡，焚烧村寨。该处系南将刘永福部下黄守忠驻防，当即知会刘永福，派队往援，贼已退去。二十日又有法人教匪约数千人，复由沱江口驾小船竹筏过渡，直犯兴化，经丁槐督饬各营埋伏枪炮各队，乘其半渡击之，毙匪颇多，我军亦阵亡一名，带伤二名，匪等见江边有备，不能抢渡，退回对岸。于二十一二三等日分踞富有村、无赖社等处，搬运大炮，仍欲过江攻扑，已传知各营严加防备。此上年十二月十八日至二十三日防守兴化之实在情形也。臣查法人用兵，以轮船大炮为其长技，今彼轮船既难上驶，复狡焉思逞，正好诱其深入，痛加惩创。臣所调总兵马柱、雷应山，副将王用梅、李朝有、王茂林，参将赛春、马维骐，游击段发科、桂尚华，都司牟见璋等各营，均已次第来到；保胜军火军装，亦经解到。因船太少，只能陆续进发。臣定于正月初八日，约同主事唐景崧，自保胜开拔，驰往兴化附近地方，择要驻扎，督同各营将领暨南将刘永福等，相机防剿，并疏通由兴化，往宣光、太原、北宁之路，联络粤军，共图补救。惟越南北圻各省，十数年来遭土匪吴阿终、黄崇因、李扬才、陆之平等迭次蹂躏，村舍邱墟，荆棘满道，军士裹粮而行，披荆斩棘，跋涉不易。臣前派记名提督吴永安分带六营，由开化出白马关往守宣化。据该提督禀报，巳于上年十二月十七日自开化启行，而由开化府城至宣光，尚有陆路一千三百十余里，约在本月初间，方能到防。臣所部虽共计万人，分为两路，每路不过数千人，而以当方张之寇，必须联为一气，奇正相生，庶免单弱。臣已饬该提督俟到防后，即挑带三营，由间道拔来兴化会合，以厚兵力。至保胜、蒙自一带，为官军后路，所有廷寄夹板、奏折夹板及各处公文，均由此路台站递送，又省中解来粮饷军装，亦由此路转运，在在均关紧要。臣见檄饬办理营务道员汤聘珍留驻保胜，帮办营务道员陈席珍留驻蒙自，责成分认筹办以昭慎重，合并陈明。所有官军防守兴化情形，暨微臣拔赴前敌日期，谨恭折由驿驰陈，伏乞圣鉴。

　　筹划防务疏（光绪十年）崔国因

　　詹事府右春坊右中允臣崔国因跪奏，为安危呼吸，筹划须详，恭折仰祈圣鉴事。

　　窃以中法因越南之事，至于龃龉，法国包藏祸心，不特有意侵吞越南，亦必寻仇中国以逞其欲，无以备之，则割地偿费，必有无厌之求。臣静验当时，综稽前事，而知向日之所以失算者，其弊有三。今日之所当亟筹者，其要有三。请一一陈之，恭候采择。自道光二十年以来，洋人窥伺内地，浅试深尝，我之所以屡次失算者，其弊在粉饰，在恇怯，在无备。何谓粉饰？道光二十年夷人扰天津，自津回至山东，山东抚臣托浑布奏，夷船过山东内洋，接见时甚为恭顺，声称伊等志在乞恩。二十一年夷船犯粤，杨芳与粤抚奏各国贸易之夷人，实未随同滋事，既而许以六百万款，夷人始退出四方炮台，而将军乃以痛剿大挫其锋，义律穷蹙乞抚入奏。夷船犯厦门，饱掠而去，督臣颜伯焘以收复奏闻。继而又扰浙省，破宁波，破镇海，掳掠而去，奕经奏大兵进攻宁波，逆夷畏逼窜退，遂乘机暗袭镇海，极意铺张。夫夷人之猖獗如彼，而当事之奏报如此。事前而玩愒，事至必致仓皇，皆粉饰之言误之也。何谓恇怯？道光二十一年，伊里布奉朝命剿贼，乃与夷目义律分庭抗礼，遣家人赴海上犒师，琦善至粤，先存一不敢战之心，夷船攻靖远炮台，提镇请援，琦善恐壤和议，不敢发兵，至提臣亡而炮尽与敌，遂至割香港之地以言和。二十二年，杨芳到粤，亦议羁縻，夷人淫掠，致干众怒，粤民围之，义律几不能免，当事恐败和议，亟为排解。犯浙之役，提督余步云请遣人赴夷船暂示羁縻，将军奕经赴浙援剿，乃托言兵力太单，遣人招勇，留苏三月，未向浙东。迨夷人攻大宝山，奕经巳先时率护军逃走，参赞文蔚移营退守，前军无继皆陷，文蔚遂奔曹江，夷船犯苏宝山，督臣牛鉴见之失措，以藤牌八百自护，并弃冠履杂军校中而逃。东西炮台遂陷。台湾之战，将士俘获夷人，当事不准正法，欲以市德于夷。至咸丰十年，泰西各国内侵，大学士瑞麟带京兵一万，胜保、绵勋又共带八旗禁兵万人，赴通州防剿；夷入通州，诸军皆溃。嗣攻海淀，禁兵不战而溃。此将士恇怯之情形也。何谓无备？道光二十年，夷人侦浙之舟山无备，遂入舟山，琦善在粤，以抚议已定，请撤沿海防卫，官艘舵工水勇散遣殆尽，夷人见虎门空虚。遣人挑战，遂夺虎门、大角等处炮台。二十一年，又犯厦门，厦门水师以粤已议抚，散遣水勇，当洋船连樯而进，将士皆游涌而逃，继又犯浙，浙省亦以抚议已成，裁撤官兵，致临时失措。二十二年，又犯圌山，绅士请于两岸设防，常镇道周顼曰，铤而走险，彼必不来，夷船遂抵镇江。至江宁，时寿春镇兵巳到，将弁请战，督臣牛鉴曰：虎须未可捋也！请闭城登陴，则曰是令寇疑我；钟山遂为所据。是年安徽抚臣程楙采闻警，铸铁锁横东西二梁，报销银十万两，议抚之后，弃置江干，遂为废铁。咸丰七年，英、法、俄、美犯粤，以致书督臣叶名琛，语多狂悖。叶名琛置之不答，亦不为备，至于被掳。九年又至天津，虽有截港铁链，港口铁枪，防守无人，尽为所毁，遂陷炮台。当夷船来时，皆当炮口，而炮不能中的，虽有若无。十年夷船过大沽之沙洪，胶浅不能动，而莫敢乘间，塞港有船，无人管理，遂令长驱直入。此皆无备之情形也。夫前事之不忘，后事之师也。兵法善攻其瑕，则坚者亦瑕。善持则瑕者亦坚，知其瑕而先事图之，即转危为安之道也。然则今日所当亟筹者可得而言矣。一则京师根本之地，宜选将、选兵也。查咸丰十年，泰西各国内侵，其众不过万人，且多潮人乌合之众，京兵数十万，并无一矢加遗，后穆腾阿带禁兵往剿枭匪，屡遭败衄，然则京兵之无用，不待言矣。昔胡林翼论用兵，言城市之人，不如乡镇，乡镇之人，不如山野，谓油滑者难于驾驭，朴实者可共死生也。今以根本重地，而托诸必不可用之兵，不待智者而知其失策矣。应请饬知兵之督抚，择从前久历行阵之将，练兵万人，实之京师，以固根本之地，方为万全；否则临时必致张皇失措，势可危矣。一则畿辅平原之地，宜扼要掘濠也。客兵之来，利于速战。若使所向无前，不特锐气莫当，亦恐设防不及。查泰西各国鏖战，近日每尚开沟。盖以火枪之势，所向莫当，开花炮弹炸裂，则四面皆伤毙。惟开沟而人伏沟中，则我之枪可以及彼，彼之枪不能及我。开花炮弹落于沟上，则不伤一人，即炸于沟中，亦易趋避。纵避不及，只伤左右二人而已。且彼炮车之笨重，辎重之随行，遇有沟濠，则不能继。彼行走多滞，则侦者易于设防。彼搬运多劳，则勇者易于击惰。拟请于自津至京必由之路，饬该地方官谕集民夫，当冲要之道，每隔二三十里，递掘深沟，藉资防剿。或谓濠可以掘，亦可以填。不知掘者人多，而填者人少。难易迥殊。掘于先时，而填于临时，劳逸亦异。或又谓填濠而过，则有濠如无濠。不知填濠而过，前复有濠。彼且行且填，则行甚苦而迟，战必不力。我军伏濠中以遮其前，既可以逸待劳，而于彼已过之濠，我复掘之，又伏濠中以断其后，可以锐击归。彼军入我腹地者，四面皆阱，既有进退维谷之形，而后之援者，亦有不能接续之势。匹马只轮，必无返矣。或又谓掘濠之举。似涉张皇。不知谋不可以不豫，机不可以不密。如海口无事，则静镇以从容。如兵锋既交，则成算须迅速。在当事审其缓急而行之耳。或又谓御贼者势当御于门外，宜拒之于海口，不必防之于近畿。不知藩篱之防。固宜严密，腹心之地，尤惧空虚。英人以岛为国，水师雄视欧洲，而伦敦都城练兵尚数十万，焉敢以海口有防，而近畿遂可无备哉。一则乡镇要之区，宜合众团练也。查军兴以来，直省均行团练，其得力者惟安徽之金波圩，浙江之包村，湖南、广东之绅士，均着战功，其它则未闻焉。盖实用之与虚文有别也。其平时无训练，其统率无将材，其临阵无纪律，虽名团练，而实不能一战也。然湘、淮各军，其始所招之勇，即乡镇之民，及其成军，则屹然可恃者，由其训练有方，统率有将，纪律严明也。直隶、宣化、大名等处，本有练军，已历年所，诚饬该镇移此军于扼要之区，再集民间新练，以旧练之军训练而统率之，必缓急可恃也。且团练之益，尚有胜于兵，村野之民，能耐劳苦；一也。人自为战，不需筹饷；二也。保卫乡里，奸宄不生；三也。如教之有方，行之得力，则畿辅内隐隐有数十万雄师，亦保固根本之一道也。至于各口海防，该督抚经营累年，自必确有把握。惟闻闽省军容非壮，器械未精，炮台之位置不尽冲要，当此时事孔亟，岂容稍有疏虞。且该省船局，历年建置，费用甚巨，尤宜加意保护，应请饬该省督抚悉心措置，庶乎有恃无恐。臣一得之见，愿献刍荛，非敢越分忘言，鳃鳃过计也。伏见数十年中外交涉，有难弥之衅隙，有无厌之诛求。其咎总因失算于先，以致棘手于后。日本以蕞尔小国，觊觎台湾，当事者惮于用兵，轻言致犒，旋师未几，又灭琉球，谋之不臧，无怪法国之蔑视矣。臣所以追维往事，不胜愤惋之填胸也。且法国之在欧洲，其势亦不振矣。一挫于俄，再挫于英，继灭于德，近又顿兵于马达加斯加之小国而不能取。越南蕞尔一隅，与之相持，且一年余，其间杀伤相当，法之兵力非强也，但恐我为积威所劫。兵未交而先慑，战方剧而言和，则为江河日下之势矣。当乾隆年间，美国本为英属，以征税无度而自立，英以全力征之，美国首领华盛顿力与抗拒，转战频年，英人师老饷竭，美国遂为自主之邦。迄今将届百年，其国民安物阜，无敢与寻仇者。盖不惮其劳而后能逸，不安于弱而后能强也。泰西之轻视中邦，至今日而已极。今既处不得不战之势，不出于战，断断不能挽回。但须有先事之谋，有坚忍之力，事未至而不可弛，事既至而不必惊，胜负兵家之常，不以小胜而骄，亦不以小挫而馁。和字誓不复言，兵费誓不肯偿，彼越国鄙远者，万万不能持久，师老变生，我得以乘其敝，而向之仇敌，皆起而与之为难，此必然之势也。书曰：若药不瞑眩，厥疾不瘳。战胜而后我乃可以为所欲为，向之失便宜者，即乘势而更张之。亦无往不复之理也。安危之机，实决于此，伏愿监于前之覆辙而慎重筹之。臣为保固根本重地起见，是否有当，不胜激切待命之至，伏乞圣鉴。

　　会议和局敬陈管见疏（光绪十年）李端棻、治麟、潘衍桐

　　署国子监祭酒臣李端棻、国子监司业臣治麟、国子监司业臣潘衍桐跪奏，为遵旨会议，敬陈管见，恭折仰祈圣鉴事。

　　窃维法人凶焰方张，战固可危，而和亦难恃。据李鸿章奏称德璀琳禀陈福禄诺居中讲解等因。在李鸿章之心，特恐失此事机，后将无及，岂知求和愈急，成局愈难。朝廷延访臣工，虑及流弊，诚达观利变之说也。顾臣愚以为弊有在日后者，有在目前者，转圜太易，则彼愈轻我，而得步进步，要挟益多。况各国觊觎，已非一日。倘因法人得志，群起而效之，数年而后，若高丽、台湾、伊犁、库伦等处，均非我有矣。此日后之弊也。德璀琳不过外国一细民，为中国司理税务，其言何足深信。福禄诺虽属彼国总兵，究非奉其君命而来，安知彼非因人疲饷乏之后，忽见我罢枢臣、诛懦将，不知我意所存。因阴遣此二人以尝试我耶！我若堕其术中，遽与预定和款，则我先自丧其威，而彼犹未餍其欲，于是遣使要盟，更端以进，无厌之求，何以应之。此目前之弊也。越人反颜事仇，诚不足惜，所可惜者国体耳。为今之计，亟宜开诚布公，明白宣示，谓彼自与越构难，我自防守边界，与彼未尝失和。但必令彼国特派使臣，专办此事。然后与之定议，庶不至目前则滋其反复，日后则恣其诛求。曾纪泽乃中朝简任大员，今以德璀琳一言而撤矣。我国使臣，彼能胁之使去，彼国使臣，我独不能致之使来乎？又蒙明谕垂询边圉应如何扼守，饷糈应如何筹办，法人应如何辩难折服。夫固守边圉，疆吏责也。豫筹饷糈，计臣事也。法人之狡黠，又非可以口舌争也。我果能于滇、粤两军，递筹接应，前有劲旅，后有援兵，严阵以扼其冲，静镇以观其变，则我之士气稍壮，而彼之兵力渐疲，一俟法使遄来，徐与商议，此则终无以易臣衍桐前奏能战而后能和之说也。李鸿章综理边务，十有余年，切切焉以大局之决裂为忧，而又鳃鳃焉以众口之指摘为惧。窃谓此次和议，果如原折所云不损国体，不贻后患，既能力求实践，亦复何恤人言。伏乞特旨责成该督臣洞察敌情，力持镇定，勿为虚声所震，勿为甘言所欺，以保国威，以全令誉，皆在今日。臣等忝与廷议，固不敢作难行之论，亦不敢为附和之谈，谨披沥上陈，伏冀圣鉴。

　　慎持和议并筹战守疏（光绪十年）张人骏

　　掌广西道监察御史臣张人骏跪奏，为议和当持国体，请敕战守兼筹，以免贻误，恭折仰祈圣鉴事。

　　窃本月初八日遵旨会议，伏读明谕，以法人愿保和局，许其讲解，期于不损国体，不贻后患。臣维法人逼处越南，水陆均与我接，后患盖不待言。然患既在后，则所以防患者，犹属善后之事，而今日所当争者，尤以国体为先。我保属邦，而议及兵费，则失体；我固藩服，而让出边界，则失体。李鸿章谓不损国体，约略其词，似无实在把握，而以前事证之，与宝海议，则该大臣云法不肯遵约，与德理固议，则该大臣云不能遽就范围。彼时胜负未分，法且狡谲如此。况在今日败挫之后哉？窃恐李鸿章虽有不损国体之心，而断无不损国体之事也。即使法人悔祸求成，出于真意，当此战胜攻取之时，其望必奢，其谋叵测，势必多所要挟。我若冀其速和，必至迁就，幸而得当，恐亦不过存越南封贡之虚名，割越南荒瘠之边地；即谓存我体统矣，况揆之事势，且恐未必然耶？该大臣谓滇省通商，于国于民，决无大损，可于各海口通商验之；而不知海口通商，国计民生，受其剥削者多矣。滇粤画界分守，当能永久相安，可于中俄接壤验之；而不知中俄接壤，部落边境，被其蚕食者多矣。方今越境日蹙，而我之提封无恙也。边军虽败，而我之宿将犹众也。诚以讲解为缓兵之计，而特诏沿海疆臣，实力选将练兵，讲求战守方略，一面由李鸿章迎机利导，并示以兵费断不能偿，刘永福断不能去。分界不得尽失越险，通商不得阑入滇中。法能如约，则姑予转圜，不能如约，则仍予坚拒，庶在我有可战可守之备，不致狃于言和，转为法人所绐。法人素诈，动以甘言济其诡术，甚或中国所谓大损国体之事，而彼且以为有益于中国，有利于中国，于国体丝毫无损，诐辞谬论，易受其欺。故臣于不损国体一语，不能不辨之于早，以免后悔难追，并请敕下李鸿章，令将如何维持国体之处，胪款上陈，仰候宸断，庶几措置合宜，彼知敛戢，自不至过肆要求，即和亦较为得体耳。臣固非必欲一战以骋愤兵也，愚昧之见，是否有当，伏乞圣鉴。

　　请早决进剿之计疏（光绪十年）黄自元

　　四品衔河南道监察御史臣黄自元跪奏，为滇、粤边防吃重，请早决进剿之计，明正致讨之名，妥筹布置，以一心志，而固边圉，仰祈圣鉴事。

　　臣闻举棋不定，不胜其偶；又曰名不正则言不顺，言不顺则事不成；自古迄今，未有依违两可，徘徊观望，而可侥幸以底于成者。况兵凶战危，欲与阴贼险很之法人为难乎？臣窃谓我之于法，今日实无可止之势，而有可乘之机，初不必过怀疑虑之见，敢为我皇太后、皇上陈之。当法越交兵之始，刘永福屡挫法夷，朝廷不欲与法失和，故但拨兵馈饷，暗助刘军，成则我收鹬蚌相持之利，败则我无背盟弃好之名。所以为息事安人计者，意固善矣。但此助刘之计，法人岂不知之，乃绝不出一言，以相诮让者，彼盖欲并力越南。俟攘有全土，乃与我寻衅耳。此其阴贼险很之谋，非果形同聋聩也。前与法约，谓北宁乃我兵驻守，若进攻北宁，必致开仗。今则仗已开矣，北宁陷矣！两国之失和，不可复讳，言战固动糜帑金，言和亦勒偿兵费，而且彼焰方张，未必与吾修好，我感未震，亦难遽与求成。况法人狡诈，一面议和，懈我军心，一面进兵，蹈我瑕隙，狼贪豕突，何可不虞。夫越南与法定约十有余年，约定而仍复构兵，则和局之不足凭，已可概见。倘此次苟相隐忍，将贪得无厌，益启觊觎，且使各国纷纷效尤，安所底止，是创法人即以威各国，保越境即以固中邦，全局攸关，初非黩武。臣所谓无可止之势者此也。自庚申之变，似英法诸国，万不可与争锋，乃刘永福地祇弹丸，众纔一旅，犹再三克捷，歼厥渠魁。倘得厚集兵力，安和不恢复越南。是用兵无论中西，祇当较量勇怯。况法人势虽强盛，国实空虚，其集费征兵，有加无已者。不过塞井夷灶之计，背城借一之谋，外强中干，焉能持久。迨至师劳力竭，势将不戢自焚。臣所谓有可乘之机者此也。南北两洋海口，固觉防不胜防，然皆各国通商口岸，牵掣必多，且越南未定，遽行分兵，则彼军志既纷，即兵力亦虞单薄，狡若法人，安肯出此。故其阑入粤境，尚属意中。若思东寇广闽，必在越南松劲以后。我滇粤之师，如锋锐莫当，彼将顾越南不暇，遑恤其它。至沿海各口，但须将领得人，认真训练，不必急于增兵，中彼多方误我之计。臣所谓不必过怀疑虑者此也。夫既无可止之势，有可乘之机，而又无庸过虑于其际，则进剿之计可决矣。发捻等逆，凶焰滔天，然我兵且败且战，且战且胜，而卒就荡平者，以内地之寇，势不两立，有战法，无和法耳。若西洋则人人意中皆有和之一法。故今日苟且议战，明日又隐忍议和，廿年来筹办海防，铁甲洋枪，徒供粉饰，犁靬善眩，忘是仇雠，敌固贪惏，而军无斗志。昔踵旋战旋和之误，今成不和不战之兵，欲抵御而我为敌乘，欲调停而敌不我许，游移两可，进退失据，兵家大忌，莫此为尤。果能上下一心，誓师痛剿，虽胜弗喜，虽败弗摧，譬之剿办发捻，有战无和，志定而山岳不摇，气固而风霆不变。法人虽悍，定可缨縻。臣故谓进剿之计，不可不决也。计决则名不可不正，朝廷冀法人悔祸，故前此无声罪致讨之师，虽擅退如唐炯，亦获包荒，得力刘永福，仅许赀助，究之刑赏过轻，则德威不立；德威不立，则惩劝无由；御小敌不可，况强敌乎？今则衅隙已开，似应大张挞伐，再与各国照会，明正法人侵越权力之罪。并布告天下，使人怀同仇敌忾之心，刘永福、黄守忠等，宜宣布朝廷德意，招为统将，俾效前驱。渠等亡命边儌，又值越南上下，均有贰心，譬如飞鸟投林，无枝栖托，一旦得归天朝、膺懋赏，必能感激自效，一意图功。吏部主事唐景崧，激励刘军，俾知大义。又不避艰险，竭力维持，似宜破格擢任，使监刘军；一以示刘永福归命之有由，一以辅刘永福智虑所不及。若徐延旭庸懦无能，特见朝廷宽大，不罪唐炯，竟敢任情懈弛，致挫士气，应请严加惩处，以儆效尤。唐炯亦当追论失机之咎，量予重惩。黄桂兰、赵沃弃城溃走，伤亡无数，亟宜按军法从事，以昭炯戒而振军威。如此则人人思奋，转战无前，即越南亦将昵而就我，而法不足畏矣。臣故谓致讨之名，不可不正也。计决名正，而妥筹布置之法，莫要于得人。岑毓英虽习知兵事，闻自办马加利一案后亦复稍存迁就，应请诰诫及之，庶终始一心，别无瞻顾。滇粤情形，虽同吃重而云南地较险远，广则逼近寇氛，又当入关孔道，且餫饷接济兴化，皆取道镇南关。若谅山一带不守，则餫饷梗塞，兴化危矣。应请旨令岑毓英移驻镇南关前，以资控制而重饷糈。唐炯轻率任性，若令独任滇防，必致逡巡贻误。是滇抚亟须易置，不独粤抚宜议更张。臣尝论国家用人，当以公正忠纯为上，而廉明肫笃者，亦尚能殚竭血诚。若貌似有才，心实巧滑，如今世所谓人才者，往往无事则熟惯营私，有事则多方卸过，转相汲引，势必至无一实心任事之人，贻害何可胜道。至见在实任提镇，沾染官场及绿营积习，亦复巧滑者多，居高阃而拥厚赀，岂肯更出死力。惟于副参游以下，身经百战之员，择其朴诚勇敢者，使为将领营官，必能奋志功名，不惜顶踵。如在事出力，胥得贤员，则饷糈不至虚糜，军火皆归实济，而行军之道，可期动合机宜。我惟矢志不移，彼将废然思返，俟其输服，乃与莅盟，数十年洋务转机，在此一举，愿勿以饷绌之言自阻，勿为器窳之说所摇。惟独断于宸衷，使操纵之在我，将见海邦詟服。我国家亦长享承平之福矣。臣愚昧之见，是否有当，伏乞圣鉴。
</div>
    <div class="pagination">
<a href="道咸同光四朝奏议选辑_page6.html">上一页</a><span>...</span><a href="道咸同光四朝奏议选辑_page2.html">2</a><a href="道咸同光四朝奏议选辑_page3.html">3</a><a href="道咸同光四朝奏议选辑_page4.html">4</a><a href="道咸同光四朝奏议选辑_page5.html">5</a><a href="道咸同光四朝奏议选辑_page6.html">6</a><span class="current-page">7</span><a href="道咸同光四朝奏议选辑_page8.html">8</a><a href="道咸同光四朝奏议选辑_page9.html">9</a><a href="道咸同光四朝奏议选辑_page10.html">10</a><a href="道咸同光四朝奏议选辑_page11.html">11</a><a href="道咸同光四朝奏议选辑_page12.html">12</a><span>...</span><a href="道咸同光四朝奏议选辑_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
