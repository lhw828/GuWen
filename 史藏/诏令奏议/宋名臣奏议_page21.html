<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 21 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 21 页/共 66 页</h1>
    <div class="content">


　　宋名臣奏议卷四十三
　　钦定四库全书
　　宋名臣奏议巻四十四
　　宋　赵汝愚　编
　　天道门
　　灾异八
　　上哲宗论日食　　　　　梁焘
　　臣闻日者众阳之长人君之象也以清明溥照为徳而不容蔽亏侵掩之为患一有此变则君徳伤矣乃今春以来防浊雾翳不见清明之景者跨六十日间得一仰洁则欣欣然物荣而人喜今又食于五月之朔为变亦已甚矣诗曰彼月而食则维其常此日而食于何不臧曰月食非常也比之日食犹为常也日食则不善矣恶其主君之占非太平之象也臣窃为陛下忧之亦以为陛下之贺也自古衰乱之国必有日食星辰之变而日食为之最此臣所以忧也自古明昌之君逢灾遇变饬躬寅畏应天以诚终回咎谪不损为圣此臣所以贺也恭惟陛下以上帝眷命早有天下并明文母临制四方退托谦恭无所専断言动中礼不闻过举何其天鉴昭昭示戒如警失道败度之君甚可畏也或者陛下以盛妙之年居崇髙富贵之位养心之道犹未加焉故天心垂以谴告欲陛下饬躬寅畏应之以诚则除灾而集福矣臣愿陛下思所以销变之理而上悦天心夫销变之道莫如修徳修徳之要莫如进学进学之敏莫如専志志专于为善则气定性复聪明日开真积力乆为圣益圣夫如是可以迎天地之贶祖宗之休灾害不生祸乱不作澹然髙拱坐拥古隆之符矣董仲舒有言曰天之仁爱人君欲止其乱自非大亡道之世天尽欲扶持而全安之事在彊勉而已彊勉学问则闻见博而智益明彊勉行道则徳日起而大有功此皆可使还至而有效者也诗曰夙夜匪懈书曰懋哉懋哉皆彊勉之谓也陛下以尧舜之资圣敬日跻加以好学之志当为太平有道之主天之顾諟感应纯佑岂止仲舒之所称者亦在陛下勉之不懈而已夫帝王之学当知其大者逺者不在辨章析句总揽纎防葳防文章滂沛议论屑屑若儒臣之为也所谓逺大者岂无要耶臣谨献其略夫明王可以灵承上帝者莫如敬臣愿陛下事天以敬明主可以得四海之欢心者莫如孝臣愿陛下奉亲以孝使羣臣之喜乐尽忠者莫如信臣愿陛下御臣以信使百姓之家给人足者莫如仁臣愿陛下养民以仁使政事惟醇不令而行者莫如勤俭臣愿陛下治已以勤俭使左右安寜中外附豫者莫如寛宏臣愿陛下容下以寛宏敬天之事盖多端也非学无以究至诚之实孝亲之事盖多端也非学无以尽爱敬之力信臣之事盖多端也非学无以辨邪正之情仁民之事盖多端也非学无以达富夀之术勤俭之事盖多端也非学无以适中道之用寛宏之事盖多端也非学无以识敦大之体惟其进学则尽之矣伏惟陛下屏逺声色亲近书史宫中清燕日深记诵退朝之余经筵之外间召讲读侍臣咨访讲议不必务求多速常使日力有余暇而致精乐而忘倦日就月将自成广博克勤于学则徳明而君道彊不勤于学则徳防而君道弱君道之弱虽无灾异足为惧畏君道之彊虽有灾异可以销伏惟陛下诚能存畏天之心发进学之志天心听之忻然降福防浊之咎终无辰月之验薄食之变必有云雨之应精意所感吉符是随上寛太母忧劳保护之慈下副中外欣戴瞻望之愿享国永年比隆仁祖此宗社之庆臣民之幸也臣天与朴忠向亦自竭今不敢以在外疎逺少怠爱君之诚狂直之言惟陛下财赦【元祐六年四月上时知郑州】
　　上哲宗论月食　　　　　王岩叟
　　臣伏见去嵗日食五月朔今嵗月食三月望且食之既按十月之交诗曰日月告凶不用其行四国无政不用其良曰国无政不用善则自取谪于日月之灾故政不可不谨也又曰彼月而食则维其常此日而食于何不臧考吉凶之言则日月之食以为戒考维常之语则若専戒日食而不以月食为可畏盖诗人之时事异于今今方两宫同聴天下之政实日月并明之道俱不当有薄食之变也臣窃惟皇帝陛下以光明纯粹之徳渊黙临朝太皇太后陛下以仁义公恕之行发而为政盖无一不当天心者然则何为谪见于月食之灾臣殆恐隂邪道长有以防蔽盛明而圣心不以为疑故天见变异以示警戒此天心之仁爱陛下而欲全圣徳之美也消复之应宜在此时愿陛下用人之际则审邪正使必得其真聴言之际则察是非使必归于当斥逺隂深防防蔽之害以荅天意臣愚不胜幸甚
　　贴黄臣按汉厯志记月食之既者率二十三食而复既按元丰八年八月望尝食之既今固未及二十三食而复既则是不当既而既臣故恐天意之有以深警陛下也隂邪之人所以难辨者其言似忠而非忠其行似直而非直依正以为邪傍公以为私非深考其素履察其诚心旁质以公议潜观其所立则未易辨也故人主不可不加意于用明以防隂邪之防蔽也【元祐七年三月上时为签书枢宻院事】
　　上哲宗论畏天　　　　　范祖禹
　　臣前上仁皇训典愿陛下法则仁宗宜以至诚好学为先今因进讲月令圣人奉天之事臣窃以畏天者莫如仁宗愿陛下先诚于事天臣闻圣人之事天也非在于七日戒三日斋执圭币以享圆丘之时也天之佑圣也亦非在于祭则降福之时也圣人无一日而不事天天无一日而不佑圣人昔尧授舜舜授禹曰天之厯数在尔躬夫帝王之兴受天眷命岂一朝一夕哉由其积行累功素合于天也尧有圣神文武之徳故天命以为天下君孔子曰惟天为大惟尧则之所以事天也元亨利贞干之四徳君子行仁义礼智以法之天地之大徳曰生圣人之大徳曰仁天叙有典故奉之以五典天秩有礼故奉之以五礼天命有徳故奉之以五徳天讨有罪故奉之以五刑赏有徳罚有罪皆天之事非人君之所得私也故官谓之天官民谓之天民官不可以非其人民不可以失其心易曰大人者先天而天不违后天而奉天时夫能使天不违者奉天之至也仲虺之诰曰天乃锡王勇智圣人聪明渊懿皆天所与岂可不学以奉天乎汤诰曰尔有善朕弗敢蔽罪当朕躬弗敢自赦唯简在上帝之心言人有善已有过皆天所知不可诬也圣人推此心于天下故其徳合于天伊尹曰惟尹躬暨汤咸有一徳克享天心夫一者何惟诚而已不诚则有伪故不一不一则无以享天心又曰非天私我有商惟天佑于一徳非商求于下民惟民归于一徳天之所佑民之所归惟诚而已召诰曰今天其命哲命吉凶命厯年命哲则有智有不智故不可不一于学命吉凶则有祸有福故不可不一于徳命厯年则有永有不永故不可不一于仁此皆所以事天也诗曰文王陟降在帝左右言文王升降动静皆合天之意也又曰昊天曰明及尔出王昊天曰旦及尔游衍言天之与人君出入防处不可不畏也夫天之与人同一气耳故民愁则天为之戚民悦则天为之和书曰天视自我民视天聴自我民聴是也恭惟仁宗深体此意是以能诚于事天诚于畏天臣伏见自去冬郊祀以来天人协应风雨时若有丰年之祥此乃皇天享祐陛下至诚之所感也而自中春以来暴风雨雪寒气过甚节令不时丰年之祥复未可必夫天之于人君亦犹人君之于臣下也小过则戒敇之若其不改然后责罚加焉人君覩小异而不儆戒则大异将至矣是以洊雷震则君子恐惧修省迅雷风烈孔子必变敬天威怒也惟陛下戒之谨之无忽天地之小异侧身修徳以销大异于未然则天心常悦人心常和四海幸甚【元祐八年三月上时为翰林学士】
　　上哲宗论日食　　　　　范祖禹
　　臣伏见今月一日日食不尽如钩见者骇惧以为数十年来日食之异未有如此之甚者也臣闻日食者隂侵阳臣侵君也自古隂盛阳防小人浸长亏损人君之明则谪见于天日为之食陛下初御前殿聴政月朔之日皇天见异以儆圣心虽言语丁寜不过于此矣陛下所宜恐惧修省以荅天戒深思变异之来殆由人事有以感致之务在安静以宁人心夫天人之际相去不逺应若影响不可不畏能应之以徳则灾变而为福异变而为祥不能应之以徳则重违天意何由消弭臣恐邪人佞臣欲寛陛下圣虑或言日食自有定数又云天道逺而难知此乃小人误国之言非圣人畏天之意也惟陛下留神省察【绍圣元年三月上时为翰林学士】
　　上哲宗荅诏论彗星陈四说　陈　并【绍圣四年九月二日诏曰朕以菲徳奉承大业夙夜战栗不遑康寜惟恐不足以仰当天心以羞先帝乃仲秋之夕彗出西方推原经典玆谓大异永惟其咎未烛厥理岂非庶政之失以悖三光之明谴告之来朕实只惧书不云乎惟先格王正厥事已避正殿损膳罢秋宴公卿其各悉心修政辅朕不徳应中外臣寮等并许直言朝廷阙失朕将亲览虚心以改庶几以销天之变焉】
　　臣伏承诏书以彗星西见大赦天下许中外臣寮直言朝廷阙失此陛下敬天爱民罪已好谏之至也臣闻主圣臣直臣备员江外山县穷僻之地心念朝廷不敢随众唯唯辄陈愚见商书曰惟吉凶不僣在人惟天降灾祥在徳天下之治安常以聴直言近正人公喜怒消朋党明法度节财用谨兴兵不事防观不迩声色不急功利不惑佛老非独治安也荣莫大焉天下之危乱常在于逆忠直近纎佞私好恶縦朋党紊法度费财用好攻战事防观惑声色急功利尚佛老非特危乱也辱莫甚焉陛下禀尧舜聪明之资圣徳学问日益光明求贤纳谏声闻中外然进用之人或縁不用已而执仇或观望大臣而隂助或元祐持两端窃位幸用之人伺意希合岂免偏私臣昨闻牓朝堂不得附会言事其熙寜元丰无问贤不肖其所行无问是不是则目为同心稍言非是便相语以指斥先帝则为乖背中书舍人叶涛谓观文殿学士安焘为无甚过则以涛为非夺职知光州权中书舍人沈铢以户部侍郎吴居厚为聚敛掊克之人缴还词头则以铢为踈罗织罚金夫词臣以言而被责臣下又不得越职言事台谏为陛下耳目官可以言而不言则是言路壅塞下情不通利害不达非太平之道也乃者彗星见于西按汉厯志有扫除之象又云其炎或短或长内为后宫之害外为诸夏之祸又记齐景公彗星见而泣晏子曰君无徳于国穿池沼则欲深以广也为台榭则欲髙且大也赋敛如攘夺诛戮如仇讐彗星之出庸可惧也是时孟皇后废天意验于上必当以人事验于下圣心恐惧彻膳避殿赦宥辜罪求言悔过中外闻之率皆鼔舞知陛下因变而増修其徳如周宣之侧身修行而弭灾宋景公出人君之言而星退舍真皇咸平间有妖星见营室北诏令臣下极言得失仁皇以彗出亦尝下诏求諌陛下今日所行以周宣宋景为不足学而稽祖宗之盛言路开辟圣政日新忠臣义士将接迹而出遭际有道谁惜危言然臣闻谄谀软熟之言易于聴无益于治忠鲠法度之言逆于耳有补于时譬如良药虽苦口而利于病焉臣不避斧钺之诛窃谓缺失其大有四中宫废居瑶华姬妾宠盛一也逐臣未见牵复臣下互立朋党二也百官趋时而迎合台諌观望而不言三也廷臣好谈兵边将喜攻战四也所谓中宫废居瑶华姬妾宠盛者臣试言之陛下日象也皇后月象也日之与月天地隂阳相资之理而坤无以承干则无以母仪天下一旦置之瑶华宫中外骇闻且舜使尧女能尽妇道文王以御始于寡妻今闾巷贱夫尚以出妻为耻况陛下为天地神明之主言而为天下后世法行而为天下后世则朝行乎一堂之上暮传之四方万里之远夫妇之道体合乾坤理于风化岂可容易废黜臣闻有过则诛若无过恶不过诘责诘责不已不过放之别馆诱掖诲谕使之改悔设有忤防不过猜妬乃妇人之常情今幽置瑶华外宫以为罪大也则不寘之死以为罪小也则不应终废且未闻别降诏选后天下疑之臣亦窃以为疑庆厯中仁皇欲废郭皇后为庶人司谏范仲淹谏曰后者所以长隂教而母万国不宜以过失轻废且人孰无过陛下当论后之失放之别馆择嫔妃老者侍之俟其悔而复宫书奏不纳明日又率其属伏阁论列上遣中贵人押往中书商量宰相顺防以汉唐有废后故事仲淹曰上天资尧舜相公奈何以前世弊法累盛徳御史中丞亦与宰相廷辩其非仲淹以言事出后废瑶华宫其后上尝宻召郭后后欲宰相召百官立班受册方拜命今陛下规摹所期直欲在尧舜之上岂宜复用汉唐下衰之时已弊之故事耶后决无大过也自可再册后令复宫以协天人之愿以正乾坤之位以着日月之象谅陛下非不知此迟迟未肯召者必左右毁之也必宠爱蔽之也内则阉官嬖佞助言其非外则百执事之人顺以为是下不能跻上于唐虞之盛而致陛下于有过之地以汉唐之弊法同其称臣窃为陛下不取也愿陛下俯回天鉴复正中宫之位使后日史册全美天下幸甚所谓逐臣未见牵复臣下互立朋党者臣试言之陛下以妖星谴告深自戒惧大施旷荡之恩有罪之人咸得自新至于杀人情轻尚获全宥涤濯收召和气奈何被逐之臣尚未牵复人情未顺天意亦乖元祐名曰垂帘其实陛下自总机务事皆奏可然后得行一时大臣念尝为陛下左右辅相虽趋向乖背不为无过古人言投鼠忌器元祐之改更为形比先帝则今日有所行亦不无形比陛下理宜顾惜国体乘此大霈应逺窜旧臣召还近地渐复其职天下皆知其过陛下容而贷之是増益陛下天徳之大内外诸臣不复分党此一举而数善得也臣元丰中擢进士第元祐中实不防召用今日亦不敢干进故言之无嫌蔡确之死当时士大夫私曰此太皇太后之意也臣下无复敢言今刘挚蘓轼之徒放之岭表瘴疠之地吕大防死于半涂范纯仁置之逺地其他弃逐纷纷不可胜数士大夫又曰上意也臣下又无复敢言是过则称君善则称已非所谓忠也夫人所学所守各自有趋向不能齐也在朝廷用不用如何尔舜之命禹欲征有苗益以为不可周公之东征羣臣异议独十夫以为可王恢韩安国之论征伐张汤汲黯之同朝封伦魏徴之论法度皆各有所见人择其可而用之未闻加罪于异见之人陛下天容地受父生母育无一民非王民也无一臣非王臣也雷霆之怒不当于臣下计较如天地之于万物溥施无报父母之于子有教无弃此天下陛下之天下陛下之天下乃祖宗之天下前后用事大臣乃借利势利器恃为已私公肆喜怒以得胜为快讻讻纷扰自为朋党非天下福也臣愿陛下召还逐臣选用正人改法行事姑务安静朋党既消则朝廷日尊人心既协则和气日生天下幸甚所谓百官趋时而迎合台谏观望而不言者臣试言之唐太宗有房杜为相有王魏善谏近世如仁宗朝容纳谏诤其甚切直者量行贬谪近不过三两月逺不过半年例行牵复或遂召用如此则忠臣肯言义士感激无所顾忌所以得闻缺失保守太平陛下继人主守成之大业尧父舜子重规叠矩文经武纬圣作明述可谓已盛已盈矣已盛者必善守已盈者必善持宜其忧勤兢畏以保无疆之休幸天诱陛下之清韬养圣资有不言之敏徳不怒之神威终之以礼乐无以复加矣曰治天下之要莫若静今用事言事之臣不求安静以酬恩怨为急百官之中少识亷耻贪爱爵禄务肥妻子者纷纷如也其间尊君爱国以忠义名节自期千百之中无二三人且以近事言之王安石为相门下客常不下数百人安石罢相则移之吕恵卿之门恵卿贬黜则移之吴充王珪蔡确之门逮元祐则移之司马光之门光死则移之吕大防之门大防出则又移今日执政之门宰相意在东则东意在西则西欲财利则财利欲边事则边事随事变转随口止落今之人材卑污如此甚可恐也能言元祐之非能顺执政之意者荐之登对其次堂除不能言元祐之非不能顺执政之意者送归吏部虽有忠臣义士无因得言无路得进近者所用言事官非执政门人则其亲故同里之人言人之善必视君相意防之所必喜言人之恶必视君相意防之所必恶助恩助仇至有章防屡上不报而不决去就或以不敢言而求他职或以亲老不可言而求外补台谏削弱风宪不振良以所用非其人之所致也如侍御史董敦逸司諌郭知章乃是元祐用事之人在元祐则不言元祐之非所以能安其身逮绍圣之后争言元祐所用所行无一事是乃获安其身此两面之人操两可之説非所谓一心事上者也乡原之徒君子切齿而二人偃然居之不自羞愧使陛下不闻过失助百官以报恩仇敦逸知章负天下甚矣如皇后废而未复逐臣久而未还聚敛之臣复进阉宦用事内降妨公台榭侈费民力殚穷边帅生事士无亷耻释老害教朝纲未正法度未清役法未均水旱频仍略不闻力言縦言之不聴未见縁言事而出者低回茍禄以要大用今所力言者不过暴斥垂帘之事多形琐碎之言一切迎合亦未容全是也仁皇初即位尝诏内外不许言太后垂帘日事诏之大略曰太后保佑冲人十余年间四海安静纪纲不乱今言事者多挟情迎合罔识逺图靡循理体今后不得辄有上言庶永先猷式敦教本此诏最为近厚绍圣以后臣尝观陛下有诏谓垂帘时事及元祐大臣有一切勿问之语与仁皇诏书意合然而进用之人既盛日与仇人为敌欲其必死而后已又希进干禄求媚取悦之人不言元祐之失则为背驰陛下虽有此诏其实臣下不行陛下之诏意中书枢宻今所谓执政官有六人而闽人居其五先王之时取贤无方或取于渔盐或取于耕筑或取于仇讐未闻止于取一路也中书侍郎许将元祐为翰林学士一日独班宣见明日除尚书右丞蔡确南行之日也今尚书右丞黄履在元祐为御史中丞凡涉数年不知所救何失所争何事设言之不行则亦不可已矣寻以事为他人所攻罢职不知履何以自处或以先朝尝以善财利称而今复用或以词诰善骂而擢之要近如昨被责阉官不唯牵复更加宠用此辈只宜备使令不当使预中书政事愿陛下察视多士惟贤是用潜消朋党悉为王臣招致直言虚心悔省法度求当无问新旧天下幸甚所谓廷臣好谈兵边帅喜攻战者臣试言之今急功利之人多无逺虑但务以雪耻为名挑剔起事径入筑城士卒不得休息转输络绎于道臣恐勤兵劳众虽得所侵旧境边田无所用之所可忧者在乎内地也莫易于取之莫难于守之刍粮器械积之府库适为其所资也以臣所见不若谨备自治以待之其太盛不轨之甚则战战之有名无有不胜其次俟其少衰当自归服如赵充国之屯田以不战胜之也陛下自免西顾之忧有荣无辱然后选忠厚政事智敏老成之人为之帅则得民之心一可当百兵懦马饥用无纪律虽駈而使之战百不当一今钟江外书生始为阉人李宪门客因縁得官素号轻浮今以一方重事委之又以馆职诱之可攻可战有进有退不能临事而惧好谋而成不唯无功恐辱国命熙寜初富弼议事不合罢相去之日告先帝曰陛下二十年莫説用兵王安石五事书一曰和戎是皆天下安靖肥富而后可以言兵也所谓莫説用兵者非不为兵备其意谓先帝熙寜初即位未久歴事未多天下未富未可轻用其民逮元丰间陜右五路进兵有灵武之不利永乐筑城有徐禧之败事先帝谓在廷辅臣曰作事如此之难边奏至屡为泣下信乎边事不可容易民之死生国之安危君之荣辱系焉不可不知也臣前谓太盛不轨则战战之有名无有不胜此自投祸也故取之易其次俟其少衰自当归服此前世验也凡言御西戎之防多以断西北交结之势汉武帝命卫霍屡空其巢穴列为张掖酒泉武威炖煌等郡魏晋以下赫连等互据西河凉州之地奄有灵夏唐开西域始复其地置都防节度僖宗以后例授功臣五代扰攘封李仁福为西平王我太祖经略四方未暇逺略故彛兴尚世袭领节至四世外继迁叛尽据夏宥银绥之地淳化中始纳欵归服太宗易姓改名籍于宗正至道中复叛景徳中又叛其子徳明尚孤防又值契丹北和无以为援惧我朝廷并取乃坚上表以示臣服真宗慈仁寛量不惜灵夏数州之地遂以为定难军赐以西平王号使当时乘其势衰力败有攻必取建州邑置灵武安西都防府择帅之贤者且制且抚则邉鄜延环庆不复有今日之患其间元昊僣号遣杨守素入朝纳旌节犯延州执刘平石元孙又入渭州界好水川杀葛懐敏辈臣以所见戎虏叛服往来不常正如虎豹之性不足恠也徳明之衰弱可以攻取而不取元昊之僣可以问罪而不问所以养成其恶也今西戎谓之盛则有罪谓之衰则不臣宜选帅训兵谨备斥堠俟之嵗月彼当自屈服归疆然后置都防府广开营田足食足兵攻守两得以求国家之利天下幸甚臣所陈四説愿陛下稍霁天威容纳而行之负薪之贱或有廊庙之语陛下自视孰与成王贤且成王有周公旦为师召公奭为保又有闳散之徒朝夕讲道明义为欲致其君于尧舜之上身不比嬖佞纎巧之小人耳不闻近习小利之邪説目不覩争地兵战之危事声色者不得惑防畋者不得作货利者不得萌徳已进矣尚犹有访落之谋庙小毖之求助七月之陈王业公刘之戒民事无逸之戒盘防无谏不从无言不听而召公尚有不悦忧主之意如此乃能君臣相济上下维持以成太平今近臣则争曰陛下圣徳已成羣臣皆所不及无用谏诤言事之臣又不过指斥一二差除小事与今日不得志之人于国家大利害天下之大本末未闻议论今左右倚为庙堂之柱石者为谁赖以为医工之药石者为谁为陛下之股肱耳目者为谁恭惟先皇帝徳业茂盛播在四海陛下当思所以继之之难不宜轻信偏聴容易持守诗书之所责备成王者谓文武之业难继也仁宗皇帝所以享国四十余年内外无事以能聴谏诤也唐陆贽好谏自谓上不负天子下不负所学言之茍利于国有补于君臣虽死不恨晋灵公冬寒凿池宛春谏之谓凿池天寒以春之言罢役则是怨归于公恩归于春灵公曰宛春有善寡人能用之春之善则寡人之善也遂罢役裴延龄佞人帝欲相之阳城等诣延英门论争伏閤不去帝怒左右惧不测金吾将军张万福大言曰国家有直臣天下无虑矣吾年今八十与见盛事臣学术蹇浅言无文采发于孤忠言无忌讳愿陛下万防之暇少赐睿鉴幸而采择念祖宗艰难之业除去四説之患若稽先王之道以措之当时非独臣幸实天下之幸【绍圣四年九月上时为县令】
　　上徽宗荅诏论日食　　　韩宗武
　　【元符三年三月二十五日朕以眇身始承天序任大责重罔知攸济永惟四海之逺万几之烦岂予一人所能徧察必赖百辟卿士下及庶民敷奏以言辅予不逮矧太史前告曰天将动威日有食之期在正月变异甚钜殆不虚生夙夜以思未烛厥理将以弥纶初政消弭天灾自非药石之规孰开朕聴况今周行之内人有所懐刍荛之中言亦可采凡朕躬之缺失若左右之忠邪政令之否臧风俗之美恶朝廷之徳泽有不下究闾阙之疾苦有不上闻咸聴直言毋有忌讳朕方开谠正之路消壅蔽之风其于鲠论嘉谋唯恐不闻而行之行之唯恐不及其言可用朕则有赏言而失中朕不加罪朕言唯信非事空文尚悉乃心毋悼后害应中外臣寮以至民庶各许实封言事布告迩遐咸知朕意】
　　臣伏覩诏书以日食正阳之月天下臣庶得以实封言事臣退而伏思以谓人君敬畏天象治古盛徳夫日食星变山崩涌泉天地所以警戒宜以人事察其几防自古危乱之国当其未危未乱必有事之先见者忠臣义士未尝不发愤流涕道于当世之君事之防渐则人情所忽乱之既生又悔无所及臣窃惟近日之事亦有防渐而不可不察者夫大臣不畏公议私结朋党小臣趋利附下遗忘朝廷国可危也人主怠于政事言路壅絶威柄下移怨讟上归国可危也左右谋议无儒学辅拂之士守边捍难无扞城御侮之臣国可危也开大境土外连边患财用耗匮民力凋弊国可危也嵗谷不登仓廪空虚民人流亡盗贼数起国可危也先帝践祚之初母后共朝政出房闼委任大臣绍圣之后神考法度未及尽举而根治朋党追复私怨中外观望言者同罪追贬窜逐流离道路正士废黜耆老殱亡附下罔上相排摈以为进身捷径纵有特立之士一二敢言者一身流放旋起大狱害及善归咎先帝亏损至徳自侍从官至百执事非执政亲党不得进每一官阙辄阙不补岂以四海士人之富朝廷百官之众空乏如是耶侍従官职在献纳顷年以来未尝有一敢言事者畏大臣为身谋耳窃受重禄被服冠帯出入禁省朝廷何赖焉文章号令衰于前朝剧藩重边多非其人狂士献説骤冠三军进筑生事不计国费虚增首级妄邀厚赏猥称招降防没骁将羌人所过供帐犒设道路骚然自陜以西斗米数十金泉法低昻无术以捄重加困扰戎落不顾士马疲弊夫闗西天下之形胜也使民力内虚外遗边患朝廷何以御之边境一揺陜右危矣河北山东天下之腹心也大河决溢饥馑相仍老防扶擕散而之四方者不可胜数其饿殍填委沟壑者以百万计或至父子相食州县无以赈给坐视其死亡或以郡守非其人朝廷罢去后来者率皆以私意除用或不及前人尚何赖其拊百姓为朝廷究陈利害河事虽废责之水官至今未见图利安之策堪受其任者执政大臣无忧国忘家为万世之虑岂人有腹心之疾得髙枕而卧耶所恃以为安者北防敦固盟好边鄙不耸此岂中国可亡备耶易曰其亡其亡系于苞桑自商虢至伊阳六七百里山岩重复林木蔽宻中间无郡县城郭逃亡所聚不啻数千人万一有桀恶者相扇而起其患岂小哉臣每见朝廷更革政令但人懐异意排去旧怨以立新党徒为纷纷未有讲究治具建不拔之基为国家者也国是未定殆为此也诚愿明天子躬揽乾纲收还威柄公卿大臣图画政体当今所宜施行因求贤知足以济务者随才録用无间新旧敷言奏功考察名实中外之任更番迭处使勲业着见朝廷尊光君臣同福海内被泽太平之烈岂不伟哉圣人以天下为度聪明恵泽如日月雨露顾不以小恵小察而自足也安不忘危治不忘乱不以天位崇髙幸天下无事而宴安也以四海之内一夫失所为忧不以侍御之好钟鼔之娱为乐也大约人情泰然无患久则放佚生焉愿陛下思大禹寸隂之戒慕汉文惜百金之费储思留神日谨一日如太阳朝升至于丰融以照天下诵帝尧知人之哲稽洪范威福之正仁祖恻怛至诚以结天下之心神考励精不息以举天下之事此陛下之所宜法也臣在神宗皇帝时屡防清问未尝敢献一言今至白发非以侥幸美官厚禄特以世受厚恩诚惜当平治之世不虑安危之机而徒为此纷纷也小臣谋国大体罪当砧锧昧死以闻【元符三年四月上时为鸿胪寺丞】
　　上徽宗论应天以实　　　　王涣之
　　臣伏以求言非难聴之难聴言非难察而用之难求而不能用非所谓应天以实者也臣窃见国家每有天变辄下求言之诏畏天爱人可谓至矣而下之报上乃或不然以指陈阙失为讪上以阿谀谄佞为尊君以论议趋时为国是以可否相济为邪説其于大臣权要则观望附会相戒以黙志士仁人知言之无益也不复有言而小人怀奸侥幸肆为诡谲可骇之论以为偷合茍容之计此尤不可不察也愿陛下虚心公聴言无逆逊惟是之従事无今昔惟当为贵人无同异惟正是用如此则人心説治道正天心得矣【元符三年四月上时以枢宻院编修召对即除吏部员外郎】
　　上徽宗论星变　　　　　陈　瓘
　　臣近闻众论火星之行颇失常度歴氐犯房今乃在房心之间臣窃考歴代天文志荧惑犯房将相恶之若房心之间则天子之明堂也臣虽不晓天文然而房心两位最为易见恐太史占知有所隐避不敢尽奏臣不可以无言也臣伏闻仁祖之训曰国家虽无大异亦当常自修警况因谪见乎
　　贴黄心为宋之分野火星乃天王之位前星乃太子之位今幸未陵犯臣先事而言者亦兾有补而已自陛下即位以来正阳之月日有食之肆赦求言所以图消复也而星变继作厥异甚大安可以不思其故哉董仲舒曰国家将有失道之败而天乃先出灾害以谴告之不知自省又出怪异以警惧之尚不知变而伤败乃至以此知天心之仁爱人君而欲止其乱也陛下圣徳日跻切于至治上法祖宗内禀慈训孜孜勉勉不敢皇暇而日星之变重有谴告非天心仁爱之深何以得此革否为泰转灾为祥在陛下一念之顷耳臣闻应天消变不在文采非祝禳之除也
　　又贴黄齐有彗星齐侯使祝禳之晏子曰无益也祗取诬焉天道不謟不贰其命若之何禳之也且天之有彗以除秽也君无秽徳又何禳焉若徳之秽禳之何损诗曰惟此文王小心翼翼昭事上帝聿懐多福厥徳不回以受方国君无违徳方国将至何患彗诗曰我无所监夏后及商用乱之故民卒流亡若徳之尚乱民将流亡祝史之为无能补也公悦乃止非末术之所去也宋景公仁人之言而能使荧惑退舍者非空言而已也根于诚心而发于言也
　　又贴黄宋景公时荧惑在心公惧召李子韦而问曰荧惑在心何也子韦曰天罚也宋分野曰祸当君身虽然可移于相公曰相所使治国也而移焉不祥子韦曰可移于嵗公曰嵗饥民饿必死为人君欲杀其民以自活其谁以我为君乎子韦还走北面再拜曰臣敢贺君天之处髙而聴卑君有仁人之言三天必赏君今夕星必徙舍是夕也星三徙舍如子韦言老子曰能受国之不祥是谓天下之王也咸平元年二月彗出营室北真宗谓宰相曰其祥安在吕端等言变在齐鲁之分真宗曰朕以天下为忧岂独一方耶其年十月遂用李沆为宰相王旦为参知政事此二人者天下之所谓贤也举天下之贤而用之则可以解天下之忧真宗消变之术如此而已臣愿陛下用真宗消变之术察朝廷未正之事勿牵众论取其皆合人心则合天心矣汉元之时萧望之周堪张猛等与石显许史之徒议论交战邪正未决当此之时有夏寒日青之变而许史之徒以为堪猛用事之咎于是势孤者危有力者胜臣尝以谓天下大器也譬如一舟舟平则安舟偏则危自绍圣以来宰舟之人实右而虚左舟势不平几于倾覆观者胆落亦已久矣自陛下即位以来好平恶偏选同济之人采旁观胆落之语广诹博访而审其所以然也且星文之变昭示天下已数日矣惟京师隂雨见之最晚则是逺方之所已知而陛下有未知也幸而蒙蔽忽开隂云披剥垂象粲示陛下天心仁爱可见于此传曰人之所欲天必从之决去奸佞改用忠良以合人心之所欲天意得矣臣故曰革否为泰转灾为祥在陛下一念之顷耳臣愚不知忌讳惟陛下裁赦幸甚
　　又贴黄淳化二年荧惑犯房其年宰相吕防正枢宻使王晓参知政事王沔陈恕皆罢而改用冦凖等太宗以是年大旱延近臣问时政得失枢宻直学士冦凖对曰天人之际应如影响大旱之徴盖刑有所不平顷者祖吉王淮皆侮法受赃吉既伏诛家且籍没而淮以叅知政事沔之弟止杖于私室仍领濠州定逺主簿用法重轻如此亢暵之咎殆不虚发也太宗大悟明日见沔切责之是嵗擢准枢宻副使徙同知枢宻院事今陛下左右之臣在绍圣中负诬神考讐毁宣仁而不能奉承哲宗继述之意同心合谋非一人也愿陛下躬揽之初速正其罪且无使有侥幸茍免之人则用法轻重不至于不平矣消弭天变莫大乎此臣愿陛下以臣此语深加意虑
　　又贴黄臣窃闻仁祖尝采前世灾异有应者编次为十二巻御制序引名曰洪范政鉴遇有天变则考其所因以为修省之资今其书必在禁中臣愿陛下法仁祖之寅畏留意修省以福天下【元符七年七月上时为右正言】
　　上徽宗论天象乞申勅太史无有讳避
　　邹浩
　　臣闻天人之应捷于影响茍知其故而豫处之则转祸为福斯不难也神宗皇帝尝谓辅臣曰事之将兆天常见象但人不能知彗孛示人事甚直犹如语言顾今无深晓天道之人耳古人能知之则能消伏又曰事将萌而天象先见盖人事在下气积于上积众人之气而先见犹人之五脏有疾病而气色见于面矣非神宗皇帝至神至圣岂能及此此人主之所宜遵用也臣愚欲望睿慈申敕太史无有讳避悉以所占宻具奏闻从而察之以正厥事以为曲突徙薪之计天下幸甚【元符三年七月上时为右正言】
　　上徽宗论赤气之异　　　　任伯雨
　　臣伏覩陛下自临御以来徳泽屡下和气充塞曰雨而雨曰旸而旸四海九州罔不丰年天心人意如合符节固宜乖气异象消伏不作然去年四月朔今年正月朔莫夜赤气起于北方光焰亘天又有黒风在下渐冲西方散而为白咎征之来其异如此天心之爱陛下欲陛下有所恐惧戒谨也且正嵗之始建寅之月其卦为泰年方改元时方孟春月居正首日为壬戌是陛下本命而赤气起于莫夜之幽以一日言之日为阳夜为隂以四方言之东南方为阳西北方为隂以五色推之赤为阳黒与白为隂以事推之朝廷为阳宫禁为隂中国为阳夷狄为隂君子为阳小人为隂徳为阳兵为隂今赤气起于至隂之方又有黒气下起此宫禁隂谋下干上之证也渐冲正西散而为白而白主兵此边防窃发之证也臣谨按前汉五行志云视之不明是为不哲时则有赤眚赤祥又曰不明善恶亲昵近习无功者受赏有罪者不杀时则有赤祥其説盖出于洪范五事故唐世自大厯贞元寳厯间屡有赤气之异惟文宗太和中为多是时宦官用事朋党交结今日陛下尧舜之资当千载盛明之时固非唐世衰末之比然天心爱陛下以灾异为警戒不可不深思逺虑也臣伏愿陛下收主柄抑臣下严敕宫禁以防虑几防训饬将帅以遏絶生事用忠良黜邪佞正名分殛奸恶事至必断无以寛仁伤大义使隂邪小人无生犯上之心则变异之起可转为休祥矣臣踈贱小臣误防陛下拔擢于众人之后付以言责常恨粉身碎首未有补报若见灾异畏罪不言不惟虚陛下圣神知遇孤负大恩抑恐有佞臣指为祥光瑞气以欺圣聴使陛下畏天小心不得即日恐惧消变则臣之大罪甘鈇钺不足以谢言责伏惟陛下留神采聴天下幸甚
　　贴黄臣所奏为言赤气事按前汉五行志谓之赤眚乃灾异之变唐世屡有此异史臣具载其状亦谓之赤祥臣推考象乃阳不制隂下干上之证【建中靖国元年正月上时为右正言时辅臣对垂拱殿上曰元日之夕有赤气起东北弥亘西方久之中出白气二及赤气将散复有黒祲在其旁灾变之来甚可惧也尚虑天文官掩匿谀顺不以实言遂申敕之乃谓于法主暴兵因顾知枢宻院安焘曰逺则邉塞近则内郡皆宜严视兵防以谨天戒辅臣皆顿首曰敢不奉诏门下侍郎李清臣曰从前多恶闻灾异故史官或不敢奏今陛下畏天象戒惧如此天下之幸也】
　　上徽宗论赤气之异【系第二状】　　任伯雨
　　臣伏见今月初一日夜赤气未半月果有皇太后上僊之祸其为灾变亦已明矣今来亳州兖州河中府奏言因建置道场获此祥应且赤气所起天下皆见如何敢移易方位增添景象公肆欺谀以愚羣聴窃以天人之际道固幽逺灾祥之出殆不虚示岂佞夫纎人败坏大体诡词异説指灾为祥以轻侮天命幻惑人主若縦而不治则奸谀相师此风不可滋长伏愿陛下严赐黜责以戒百官【建中靖国元年正月上】













　　宋名臣奏议卷四十四
<史部,诏令奏议类,奏议之属,宋名臣奏议>
　　钦定四库全书
　　宋名臣奏议卷四十五
　　宋　赵汝愚　编
　　天道门
　　灾异九
　　上徽宗论建火星观以禳赤气
　　任伯
　　臣闻天人之交不啻影响灾祥之来必有象故格王先正厥事而圣人惟能畏天尝闻修德以弭灾未有因祈禳而消变六经所载百世可知臣风闻近日内臣打量太一宫侧欲建火星观以禳赤气之异臣始闻之深所不信亦既累日传者益众臣为諌官当救其源闻虽未详敢不先事犬马之心懐不能巳窃以陛下躬道徳生知之资膺天人共与之运然即位以来灾异屡降盖天之于人君犹父之于其子爱之深则教之至数有灾异或者欲陛下戒惧以谨厥初欤陛下固宜小心修徳克已正事谨按洪范以五事配五福而说者谓视之不明是谓不哲时则有赤祥陛下当益广聪明判别贤佞揽权纲以信赏罚专威福以察功罪使皇明赫赫事至必断则乖异之象转为休祥昔太戊有桑楮之祅髙宗有鼎雉之异皆能寅畏克正厥事成中兴之功延过歴之年盖未闻劳人费财留心土木也若使修徳之效不及祈禳则圣人六经何独不载又若祈禳有感修徳不应则无私上天乃可私祷人之所欲天必从之天岂厉民以求报哉陛下必若建此臣窃妄计其费不下百万矣陛下取之有司耶则帑藏空虚经费不足取之有司必且不办取之内庭耶则括刷内庭亦已廹矣河北一路物贵人饥前年至今流移满道朝廷熟视无力可救与其捐所急以事无用孰若缓所用以恤所急如此则所费有名所惠成徳人人鼓舞天下相庆皆以陛下损已便民道光前古人心恱而天意得矣赤气之异岂不转而为祥哉臣伏愿陛下逺稽格王仰测天意畏之以心谨之于事不泥世俗之论罢去祈禳之役则人情自孚上穹昭荅矣【建中靖国元年正月上】
　　上徽宗论月晕围昴毕　　任伯雨
　　臣先曽论湟州事乞陛下俯稽众议早定弃守之防又曽论赤气事乞陛下仰推天变豫防夷狄窃发之虞天道幽逺理难取必方此恐惧以俟妄言之罪乃今月初八日夜伏见月晕围毕昴谨按汉志曰毕昴天街也其北为胡其南为汉而参为赵魏之郊昔汉髙帝七年月晕参毕遂有平城之围以此观之象不虚示必有可考夫以陛下躬尧舜之资乘千载之运小心顺帝动无过举而天象屡变其故何也盖天心深忧陛下欲陛下畏惧修省先事为备故变之来并在数月推考众皆为兵应虽非谆谆理不虚示臣谨为陛下先论湟州次论陜西五路终论河北略具画一如后
　　一湟鄯二州罝勒斯赉地罝氏世効忠顺有功朝廷为国家兴国在真宗时继迁为冦罝氏之兵牵制卒使兵败困于六谷朝廷以其功大封武威郡王及康定宝元元昊不顺又常出兵以助中国仁宗再封武威王自是凡有夏贼之虞罝氏必为中国之助朝廷所以无熈河陜西之忧者以罝氏为藩篱也前年因瞎征窃据失国出走王瞻胡宗囘乘彼之乱妄称纳土杀降攘货自去藩屏覆军杀将失信夷狄朝廷一切不治其罪既巳弃鄯湟独尚留不惟孤絶地不可耕馈粮艰阻势难独守亦恐罝氏衘怨结连夏贼或势力微弱为所并自此西方吐蕃诸族必尽服属夏贼益彊国家边面益广由成文龙直抵蜀道悉隣西贼之境盖不啻五千余里其为国家之患岂特一州之地陜西嵗失买马之利而已哉臣愿陛下更详前后臣庶所论湟州弃守利害如不可守先下手诏选命边帅一员令于境上召兴扬斡与大小咙赞等喻以前年边臣生事非朝廷本意斩王瞻于境上黜宗囘于逺方还其湟州择所当立之酋责以如祖宗以来世守忠顺则费财逺守自开边面之虞庶几息矣今不早定去取设若力屈不守覆军杀将挫损国威又欲如前年置而不问耶昔泸州边事韩存宝止以不即追乞弟神宗命斩于边上王瞻之罪盖不止百倍于存宝故必斩首始足以息边人之寃愤矣
　　一臣闻往者朝廷许于诸路进筑人人务深入虏界多筑堡砦以希功赏故不复计势之险易地之逺近守之可否兵广财屈为国疮痍舍可守之疆城不毛之地规难臣之虏防既练之师且夷狄之性贪而怙乱侵其土地彼巳不分建立城砦又非所欲今日纳欵特以力困耳彼其为心亦岂不一日思有逞哉逺不过三五年近不出三嵗天时人事必有边警且闗中嵗歉贵巳六年矣去年虽丰物价至今犹倍于平日不独粮食殚窘加以财用匮竭官员俸给累月无支诸军料钱往往并月平居如此万一有事无以应副财竭兵乱理有必至臣愿陛下特下手诏严敕诸路帅臣俾其各画地图指陈攻守之防盖新筑城砦仅全旧有堡砦渐废欲新旧并守则财力不支欲舍旧守新则馈运滋逺地理滋逺则鏬隙必多鏬隙既多则救应必难万一冦至虏众限隔内外暌阻首尾不应则堡砦逺者不特无益适足为患故臣愿陛下敕帅臣新旧堡砦何者为可守何者为可废何者可以兼存何者可以兼罢俾之直论不得观望成败之际严立刑赏然后下两府大臣公共参议万一异议俾任其责如汉武之责王恢自然不敢逞其私意矣昔仁宗尝御龙图天章阁以西方多故将帅不得人令具数以对况今日边事之重大臣于此可以悉心公论矣
　　一臣闻前日河北水灾居民流移自永静以北居民所存三四自沧州以北所存一二其他郡大率此千里萧条间无人烟去年虽丰无人耕种所収苖稼十不一二河北朝廷根本宻迩彊敌居民流散仓廪空虚城郭不修甲兵不利万一有警何以为计今朝廷虽行鬻爵以佐用度纵使多鬻所得有几又地土不耕収获至寡虽鬻爵入粟势岂赢余取之本路无由仰足臣愿陛下力节浮费痛减用度废内帑之积募人漕东南之粟诱民归业课农力耕宻敕监司牧守缮器械修城垒拣选将领训齐卒伍虽为无虞常若有待盖赤气之起月晕所主赵魏之郊不可无备此天象之变可质而知也又闻前年水灾流民有入北界者幽蓟之间往往刺之为军中国虚实彼固知矣北主老病比年转甚嗣子鸷猛性颇好战谲诈为心难以信结万一乘我无备有所趦趄则国家预备之防安可缓哉此人事可质而知也昔真宗尝谓辅臣设险兴功守边之利茍渐为之害莫大焉祖宗之事足以为法矣国家太平百五十年财用雕竭无甚今日昔仁宗积之数十年而神宗用之哲宗积之十余年而绍圣耗之陛下适承雕耗之后逺无熈宁之富庶近无绍圣之蓄积去年哲宗山陵甫毕今日太后园陵又作既建西宫又飨明堂支用之广不可胜计陛下方事节俭痛加约损经费常用尚恐不足以此事势岂宜更有边事伏愿圣慈留神采覧更俾二府大臣公共论议毋使偷安以幸无事臣孤贱谫才误蒙陛下擢置言路小大之事知无不言出于爱君不暇他恤惓惓之心不胜千万贴黄臣伏以今日西人虽已欵塞湟州虽已固守万一忽有边警不知朝廷指凖何处钱物应副乞令二府预议国家湟州嵗费三百万贯不知自得湟州巳因事发怒刺数千人为兵更乞朝廷密赐审察虚实不可不虑【建中靖国元年正月上时为右正言】
　　上徽宗论日食赤气之异　曽　肇
　　臣伏见陛下即位之初首罢后苑工巧之技放免京城末作之人数百家使得衣食其业又罢皇城司探报公事以省刑狱滋彰之敝又罢逺方収买明珠翠羽之宫室服玩滛侈过甚者屏而弗御数日之间内外欢呼震动都邑既又振防滞淹申理无告流放窜逐皆得生还増耳目之官以广视听下不讳之诏以开言路仁心仁闻洋溢方外逺夷闻风咸知敬慕宜其上应天心和气充塞灾害消弭符瑞日臻而乃连年日食皆在正阳之月今嵗正旦赤气亘天变不虚生必有所自意者陛下简俭清静之化或衰于前而宫室服玩之侈声色技巧之好或萌于心欤抑刑狱滋彰之敝复生而闾里有不安者欤不然则朝廷上下忠邪贤不肖未辨而政令赏罚有未当欤抑左右前后有阿谀壅蔽切弄威福之人而四方万里衘寃失职之民有不得伸者欤此宜陛下反复循察一日三省万一有纎毫之失固当痛自克责改过不吝使皆无之犹须戒谨乎其所不覩恐惧乎其所不闻博延忠良使之交儆庶以荅塞天变转灾为祥至于备边鄙之虞防奸宄之发在于今日皆不可缓然萧墙之内则所当先未有腹心和而四支有疾朝廷正而四逺不治者也在昔太戊以桑楮武丁以鼎雉中兴商邦宣王以旱菑中兴周室天人相与之际敏于影响灾异之来未必不为福也董仲舒所谓天心仁爱人君欲止其乱廼出灾害以谴告之不知自省又出怪异以警惧之尚不知变而伤败乃至推此言之今日之变岂非天意欲以觉悟陛下増益圣徳以为宗庙社稷无疆之福哉此诚陛下正心诚意恐惧修省之时也若夫避殿损膳寛宥缧系此特歴世相承以为文尔非应天之实也惟陛下不以臣言为狂妄深思而力行之天下幸甚【建中靖国元年三月上时为翰林学士】
　　上徽宗荅诏论彗星四事　毛　注
　　【大观四年五月二十二日诏曰朕以寡昧获奉宗庙顾徳弗不足以仰当天心彗出东方兹为大异永思厥咎朕甚惧焉自五月十八日避正殿损常膳许在京任职侍从官直言朝政缺失朕虚心以改庻以迎休嘉之应焉】
　　臣恭覩陛下恐惧修省小心翼翼虽夏后之谨天戒周王之畏天威不能过也以陛下忧劳若此臣误任言责未知所以殊身之地遂不自揆仰渎天听敢罄区区之愚臣闻应天以实不以文惟善政修于下则天心应于上如文饰浮言非敢上进谨列政事之为当今急务者四冒昧以闻一曰省边事二曰足财用三曰収士心四曰禁技巧古人备边之防不过来则御去则守以谓得地不足以耕得人不足以用近年以来边臣贪功生事不顾朝廷之利害惟侥幸一时之茍得昔所入贡者今必城为郡县昔所羁縻者今尽纳其土疆进筑之劳转输之扰殚内地之金帛以事穷荒不可计之费士卒伤殒不可胜数而官吏冒赏莫知等级今黔南巳有处分如夔路新边之役宜在裁省庙堂谋谟当亦先定此省边事宜在所先也天下财匮无甚于今日方平居无事之时官军俸廪多或不给或仓卒以备不虞则计将安出执政大臣恬不为虑此臣所未谕也臣谓运盐昔主于漕计以助嵗给今则移于他司则漕计如之何而不匮常平昔积于郡县以备凶荒今则直便而尽输于京师则缓急以何移用钞法不更则边储籴入终莫能平其价臣愿陛下亟诏二三大臣选知财用之官尽讲复元丰旧制若利柄昔主于漕司钱物昔积于州县者宜悉还复罢科买之扰蠲不急之贡使外计稍足则朝廷泰然亡忧矣古人祷雨有以士失职为辞盖天之视听在民而士特为民之秀士或失职宜其有招于天谴也陛下修崇学校逈絶前古虑士有三年之淹而嵗为之贡可谓尽善尽美士生斯时实为千载之遇宜失职非所患者然学校养士州有常额则额外之士无复预教养矣天下州郡士人之多者有至三五千人预教养者惟四之一嵗之入贡多不过三四十人少止三五人补阙以备数者嵗惟止此则自余无可进之地其失职疑巳甚矣如留贡余三二分暂存科举以待学外之士则士心翕然有归而终不为弃物和气可袭而至是亦应天之一也古人以用漆器为之力諌者盖防工技滛巧之渐也近年以来更増造作置局累年后苑工匠亦无虚日以至花石纲舡绵亘不絶作局则所需百出数郡为之骚扰花石则虚张事势一路莫敢谁何驱廹保伍牵挽舟舡道路怨叹有伤和气伏蒙巳降睿防造作罢局花石停运臣虑监作董造之官利于自私夤縁奏请尚或循旧臣愿陛下断以必行速赐禁止敢有违诏重行放黜以至后苑工匠制作与京城土木营造有不急之务者并宜权暂住罢恶劳喜逸人情之常抑末敦本亦圣政之所先人心恱则天意解矣臣夙夜自励思所以图称任使之万一而智识浅暗终莫能深逹政事之原惟陛下赦其狂而加择焉【大观四年五月上时为侍御史】
　　上徽宗论水灾　　　　　李　纲
　　臣伏覩陛下以积水暴集淹浸民居廹近都城累降御笔处分遣官吏固防隄防拯济漂溺仰见陛下圣虑焦劳曲尽防患之理然臣窃谓国家都汴百有六十余载未尝有变故今事起仓卒逺迩惊骇诚大异也臣尝躬诣郊外窃见积水之来自都城以西漫为巨浸东拒汴堤停蓄深广湍悍浚激东南而流其势未巳以宗庙社稷之灵惟雉堞防守之固万无他虞然或淹浸旬时因以风雨有不可不虑者此诚陛下寅畏天戒询众谋之时而羣臣竭智効力捐躯报国之秋也累日以来倾耳以听缺然未闻臣窃恠之夫变异不虚发必有感召之因灾害非易御必有消去之防周官于国危则有大询之礼臣愚伏望陛下断自渊特诏在庭之臣各具所见以闻择其可采者非时赐对特加驱防施行其说因众智恊众力济危图安上以荅天地之戒下以慰亿兆之心天下不胜幸甚臣仰荷陛下天地父母之恩亲加识擢得侍清光常思奋不顾身以徇国家之急輙有已见急切利害事须面奏伏望圣慈降防閤门许臣来日因侍立次直前奏事庶几得尽狂瞽仰禆圣意之万一【宣和元年六月上时为起居郎】
　　上徽宗论水灾【系第二状】　　　李　纲
　　臣近尝奏请以水潦为患乞赐燕闲敷陈利害今月十四日崇政殿侍立閤门防令臣先退惶惧战栗居家待罪不敢供职圣恩寛厚未奉诛责日夕惴恐局蹐无地伏念臣愚憃謏闻孤立寡与惟知仰事陛下以国家为心比见积水暴集逼迩都城私忧过计輙贡狂瞽情廹意切言皆不伦触盛意犯隆防自干雷霆之威死有余罪自非陛下恕其愚直天地父母矜而怜之谁复为臣言者窃以水旱之灾虽尧汤有所不免惟圣人为能遇灾而惧侧身修行博询众谋以销去之故尧于洪水方割之时有畴咨之言汤于旱既太甚之日有六事之责皆转灾以为福易沴以为和此古圣人之明騐也今者水患之来起于仓猝人心惶惧逺迩震惊仰頼宗社之灵陛下睿筭之审屡降御笔处分防导通驶巳渐退落虽畿甸旁近皆罹其灾而都城无虞人意渐定然臣窃以谓水灾既退之后朝廷未可以为无事正宜谋究利害増其固防夤念天戒益以修省不可忽也臣愚戆不揆輙复妄发昧死上便宜六事一曰治其源二曰弱其势三曰固河防四曰恤民隠五曰省烦费六曰广储蓄惟陛下留神幸察臣恭惟国家卜世定鼎建都大梁平原沃野弥望千里非有髙山峻岭为之险阻而都城以西京索交流陂泽相接自西徂东地势倾下加以雨淹不能吞纳则决溢东注俯灌都城其势然也为今之计莫若相视陂塘防导京索増卑培薄固以隄防节以斗门旱则水有所泄虽经霖雨其势不得接连城下可以为万世之利此则治其源之防也臣观自昔善捍水患者必为长隄以制其冲其意以为以数仭之城而拒方至之水风涛之所鼓薄亦已危矣限以长隄杀其怒势然后人力可施而城益坚今积水之来自都城之西浩若江湖东抵汴岸南阻新隄虽停蓄深广而卒不能至城下者有隄以为之阻也由隄而行散漫湍激至都城之南则径抵护龙河者无隄以为之阻也为今之计莫若距城数里之外因髙地势缭以长隄使虽有积水决溢之患循隄四防不能薄城可以御一时之急此则弱其势之防也国家都汴处大河之下流其所恃以为固者埽岸坚而法制严也比年以来玩习茍简护卫之卒散于抽差备御之储耗于转易河啮隄防日朘月削恬不加恤如广武埽其距清汴才百余歩去东危亦屡矣其不决溢者特幸耳使夏秋之交乘霖雨湍暴之势果能保其无虞乎夫以陂泽积水暴集之患犹可惊骇况大河之势可不为之深虑哉臣愚愿择深知河事者相地形回清汴使与大河相逺仍诏有司遵守法制存留兵卒储积材用敢有抽差转易者必正典刑此则固河防之防也今兹积水之来冲白沙荡中牟廹都城散漫畿甸之邑淹浸屋庐漂溺民畜损伤苖稼不可以计数今又决其南以注于陈蔡之郊决其北以注于相卫之境防汴渠之下流于陈留则数千里之内悉被其患矣陛下恻怛忧劳降诏拯济徳意甚厚臣犹窃虑州县监司未能悉意奉行也愿诏诸路应灾伤地分今年秋租并与蠲免水过之后安集民居借贷赈济务令复业无使失所以副陛下之意此则恤民隐之防也臣切惟去嵗江淮泛溢东南之民悉皆流移頼陛下圣慈以六路上供米斛广加赈济民得无死徳至渥也然州县萧条帑廪匮乏迨今未复今畿甸旁近又有积水之患矣何以堪之臣愚愿陛下断自渊凡营缮工役花石纲运有可省者权令减罢数年之间民力渐复国用以足然后惟陛下之所命且裕民丰财莫此为大臣所谓罢不急之务者此也臣又惟古者九年必有三年之蓄二十七年必有九年之蓄然后无旱干水溢之患教化行习俗美而颂声兴是为太平治之至也祖宗以来旧有封桩米斛以千万计所以为兵民之备宗社之本也比年以来工役浸多仰食者众嵗以侵耗遂至殚竭今国计所仰者独东南六路转输嵗额耳假使一方水旱嵗额不登将胡以自给静以思之可为寒心臣愚愿陛下明诏有司裁蚕食者幸嵗丰登自朝廷多降籴本委彊干官吏广行収籴别项上供以充封桩之数嵗嵗一如祖宗旧额而后止此朝廷之所优为何不留意而独为此懔懔也养兵足国莫是为急臣所谓广国计之储者此也凡此六者皆当今之要务顾臣智识浅陋文字荒踈言不足以逹意惟陛下财择下臣章宰执议其可否如可采録望施行臣比者尝献愚计伏防圣慈寛假未赐鈇钺之诛輙复自竭冒昧天听庶几刍荛之言有补万一仰报盛徳
　　贴黄臣伏以水患暴至失于隄防慿陵都邑乆未退息厥异甚大诚不可忽伏望陛下畏天戒固民心収士用严守卫以弭寜灾害大慰天下之望避殿损膳告于天地宗庙社稷所以畏天戒也法禹汤之罪巳以诏万方亲御六龙率羣臣负土石以先士卒所以固民心也诛治水之不胜任者以正典刑择材智而驱防之与共患难所以収士用也辍营缮花石之不急者并卒伍而部分之以备不虞所以严守卫也四者既具又在陛下修胷中之诚感动天心如此而灾害不弭和气不臻未之闻也臣不胜惓惓尽死节唯陛下裁察
　　贴黄臣区区之诚以谓暴水之灾理不虚发在廷之臣瘖黙取容无肯奏知陛下以克谨天地告戒之意者不胜愤懑尝罄狂愚冒渎圣听今又不能自巳輙复妄发伏望陛下察臣之心少赐寛假无使忠义之士钳口结舌视臣为戒天下不胜幸甚【宣和元年上靖康元年徽宗幸东南钦宗遣纲奉迎因奏对言臣昨任左史论都城水灾实偶有所见自古虽无道之国水犹不冒其城郭天地之变各以应止为今日兵革攻围之兆大抵灾异变故譬犹一人之身病在五脏则发于气色形于动息善医者能知之非有物使之然气之先至者耳所以圣人观变于天地而修其在我者故能制治保邦无危乱之忧也徽宗以为然】
　　上钦宗论隂盛　　　　　陈公辅
　　臣闻隂盛则阳衰隂消则阳长此天地自然之理也四月纯阳用事隂气退听之时又陛下诞生之月宜乎阳徳方升昭明盛大隂所不能掩者自数日来天气清寒日色微薄浓云不开霪雨继作其故何哉盖隂有以蔽之也臣尝原其所由谓夷狄之彊耶然前日贼兵在外围廹京城而日景晏温清明自若今既欲讲和好稍稍遁去恐咎不在夷狄也谓女谒之盛耶然陛下即位不迩声色后宫嫔御不过三二百人亦无位号隆重者此中外所共知恐咎不在女谒也以臣料之奸邪去之未尽而大臣不和百司茍玩皆隂盛之象此不可不知也自崇观以来谀臣佞士务为夸滛之説媚悦人主未尝有敢言灾异者往往以腊月雷为瑞雷三月雪为瑞雪拜表称贺作诗咏赞者有之矣夫灾祥咎异虽治世不免此天所以警惧人君欲其修徳以销天变也岂可讳而不言哉臣今日区区首论及此盖不敢复效谀佞之徒以欺陛下聪明也臣闻蔡京王黼童贯朱勔数軰其为奸邪有不可胜言者天下之民思食其肉今虽各曽行遣然或处善地或全腰领其子孙亲戚尚有未曽尽行窜殛田宅物产尚有未尽行籍没若是岂非奸邪去之未尽耶陛下谦虚退托以待臣寮而宰执忿争上前无所畏避或诋毁同列或中伤善良岂非大臣不和耶陛下勤俭祗恪留心万几羣臣尚仍旧态不能服勤职事至有人主暇日犹御便殿引对臣下而百官有司却作休务岂非百司茍玩耶臣愿陛下将蔡京王黼童贯朱勔等数軰重行诛戮其子孙亲戚并当流窜田宅物产并当籍没以快天下之心则四海欢欣鼓舞自足以召和气而隂霪寒湿之咎无有不殄矣然后下臣此章告谕大臣各务恊心尽力以辅赞圣明絶其私心平其宿憾而百司庶府亦当察其奸邪怠惰不切奉公者特与惩戒如此则不至于君弱臣强君劳臣逸足以使阳徳昭升隂气消伏矣然此虽小变未足深忧臣必以是为言恐陛下忽此而不以为戒也又况蚕麦适时若隂雨不止不能无损亦不可不谓之灾伏惟陛下少留神焉臣不胜幸甚【靖康元年上时为左司諌】
　　上钦宗论彗星　　　　　吕好问
　　【靖康元年八月诏曰朕获承宗庙托于士民之上嗣位旬日敌人犯顺乃至郊甸迨今三时边鄙未寜调发转饷勤动四方惟徳不无以仰当天心日夜祗惧毎御便坐希临正衙凡所以自奉者务从贬损至于常膳百品减去七十放遣宫女凡六十余人未尝輙奏音乐备置台諌广通言路公车上疏乙夜躬览庶几少自警戒而日者彗出东北方考之前载是为大异畏天之威弗敢寜处念将循举故事而率皆已行深惧虚文不能应谴告之实熟复再四意朕之不明元元愁痛无聊者众是用求民之疾苦者皆行条具除苛解娆冀以感召和气以格休应咨尔卿士其体朕意毋忽】
　　臣闻民间多言近日彗出寅位臣虽未尝亲覩要之天垂象所以示警戒于下也彗者除旧布新之谓若能恐惧修徳改革弊政退斥小人引用君子不惟可以弭灾变转祸为福亦在于此矣昨崇寜大观间彗星两见太上皇恐惧改革之意见于当时诏令赦文可覆视也然而羣小满朝阉宦内助正人终不得用政事终不得改蔡京大恶也逐之未乆而复召况肯逐小恶者乎张商英未为甚贤也用之未乆而巳贬况肯用大贤乎党籍虽毁而禁锢益牢言路虽开而箝塞益急罢諌官虚讲筵使太上皇不闻身之过差不念古之治乱是以天意震怒犬戎深冦黎庶惊惶遂位陛下陛下亦念之乎臣窃思之陛下即位以来躬行节俭视民如伤非有过咎形于多方而天变复见者陛下欲行善政多为左右防改盖今所用之人乃昔日之人也所施之政犹昔日之政也名为进用贤者而贤者之言未得尽行名为踈逺小人而小人之欲率皆如志又况隂害正道显倡邪论欲复祖宗百年之成法而至今未能复欲去蔡京绍述之奸说而至今未能去致使陛下仁政不得施于朝廷仁泽不得流于寰宇故上天昭告如是以此见天之爱陛下之深也书曰惟先格王正厥事幸陛下体天之意除旧布新以正其事则天下之愿望陛下留意【靖康元年八月上时为御史中丞】
　　上钦宗论彗星　　　　　王　襄
　　臣伏读八月三日星文责躬诏书节文念将循举故事而率皆已行深惧虚文不能应谴告之实臣愚无识窃所未谕臣闻天子父天而母地兄日而姊月皇天之爱圣主如慈父之爱贤子凡有谪见不虚发意者欲警悟陛下而増益其所未至者乎臣伏思陛下即位以来绵歴三时天下之民戴目倾耳如旱苖之得甘泽饿夫之望美食虽祖宗法度日形于诏防而京贯规模未改于章程诏防以谓循举故事率皆巳行臣恐皇天昭昭在上有所未孚也京贯用事二十余年京变法度于内贯壊边鄙于外王黼益之以至于今日今日之法度非祖宗之法度亦非熈丰之法度乃蔡京之规模也今日之边鄙非祖宗之边鄙亦非熈丰之边鄙乃童贯之施设也陛下守蔡京之规模而不改遵童贯之施设而不除在廷之臣懐畏避而不敢轻言踈逺之人希荣利而不敢輙议而欲致休祥召和气岂易能哉蔡京为相恣为纷更祖宗熈丰之法无一事不遭变改者凡所变改者未有不为害者也若悉举而具陈之虽穷年阅月有所未徧况于尺牍之间而能尽其万分臣愿试以今日之急务国家之大政四事言之夫养兵之制祖宗所以威天下者也东南运漕宣武因之以为帝都者也财用之出所恃以为国者也陜西五路今日以为根本者也臣闻五代不纲兵疲将弱凡一遇敌无不奔溃故五十年间离乱相寻周世宗自斩宿将樊爱能等知艺祖神武俾治军政艺祖悉汰老弱坐食之人选练精鋭无前之众当时中原不过数十州禁旅之卒不过数万人六七年间南取淮南北定三闗讴歌者有归遂有天下因袭前代之迹建京师于平土以谓非重兵不足以制四海也故皇城之内有诸班之兵京城之内有禁卫之兵京城之外列营犹数十里中夜则造朝入则奔趋营居西者必给东仓之米以逺其途负粮两石不得雇代以阅其力诸班娶妻则太祖引视之诸军支粮则太祖临幸之诸班之妻尽取女子之长者欲其子孙魁杰世为禁卫而不絶也太祖甞谓虽京师有警皇城之内已有精兵数万况天下乎其养之教之亲之爱之然后严治以整齐之厚赏以激劝之加之深思逺虑为后世子孙无穷之计至于府界诸邑辅郡县镇但系何路易致粮饷者无不屯兵三数千人重内制外如此其周密也及王安石为相思复三代民兵故创教保甲而潜消禁旅臣元丰间往来京师道中京南自延嘉以北废营壊垒三十余里当时禁卫精兵不知几千万人也其后蔡京枉费军储阙乏衣粮不充则教阅之法弛人无顾惜则姑息之心生故弱者鬻食于市强者负担于路髙俅壊之于内童贯毙之于外数十年间不知其销折几何人皇城诸班之地今为殿阁池台矣京城废营之地今为苑籞甲第矣郡县之民佃空营地以自给者盖千百计富室大家尚养健仆数辈以待暴客陛下以万乘之尊威慑四海而皇城之内无诸班以宿卫京城之中少禁旅以镇守近畿辅郡兵将备御殆同戏事一有边警则逺追闽越之人尽举淮浙之众此軰饮食异好风土异宜往来万里载罹寒暑虽未遇敌而疾病劳惫者十巳四五万一南方防窃狗偷如异日之警则何以待之借使无警全然得归万里之人岂可再致是动天下之兵而困天下之众也此臣略言养兵非祖宗之法者也臣闻王公设险以守其国自古帝王之都皆可考矣惟宣武之为都独自朱梁而始晋天福末就粮而迁焉祖宗以谓非重兵不足以制天下也故宿重兵以制之以重兵非漕运不足以给饷也故仰东南之运以养之东南运漕取于六路年额六百余万石其资以为本者三舡也仓也盐也造舡之法六路之舡以供江外之纲淮南之舡以供入汴之纲常六千只以六千船运六百万石则一舟之运嵗常千石人舡之力有余故不劳而能办其后渐废至章惇为相舡祗四千而拨东河之舡运西河之石每一大石升舡一舟輙坏比及运毕坏者过半蔡京更改法度废为直逹此舡法坏也祖宗置真扬泗仓名曰转般六路纲运冬月不止江水低下运河髙浅冬月潮小水不登应则闭闸而不通故真州置仓以卸之潮大放闸则扬泗以次卸之六路未至则发运司収籴储于仓中加息充代而责其直汴纲六千又近者而运之故一年嵗课应期而敷仓木钜万皆美材也京悉取之以供京师之营造中间虽复兴起曽不足以庇风而发运司籴本又尽于无益之求矣此仓法之坏也臣窃观蔡京之奸谋困民之大害无甚于盐法者祖宗河北之盐不榷以利河北之民河东自置盐监以便河东南収税上供委盐六路以暗为六百万石之本又发运司因之以制诸纲优重赏罚焉故三边充足不资朝廷之应副东南运漕常足六百万石之嵗额蔡京欲取善治财物之功且以供无益之费也故尽取盐利归之中都祖宗飞钱于三边蔡京収利于防货故中都丰足而三边匮矣西北之粮由是而空西北之兵由是而不缮治而河北之民驱其车牛役其人丁般辇盐货不得耕织者不知其破几千百家天下县镇趋赏避罪廵门散盐以及茶矾吏縁诛求骚扰百出者殆不可胜言况又六路转运司直供运漕之嵗额取之于民今亦罄矣天下章防钜万山积其间果无一人言及此者岂非国家边事未息尚资盐利以为用未敢遽言之哉然而祖宗熈丰之时以至建中靖国之初当时未収盐利也国用縁何而足府库縁何而充岂非祖宗之经入法度有所未复冗员浮费有所未减于今日者讲求兴复之裁省抑免之以代盐利可也必欲守盐法不变而求东南运漕如祖宗之盛运漕不继而求内外兵马如祖宗之强臣恐未可以嵗月冀此臣略言运漕非祖宗之法者也祖宗之时外置转运司以漕一路之赋内置三司使以緫天下之财委任而责其成功耳神宗皇帝圣文神武将大有为用财有式节财有政始分天下之财以为二司转运司独用民常赋与州县酒税之课其余财利悉收于常平司掌其发敛储之以待非常之用罢三司而为户部转运之财则左曹焉常平之财则右曹焉当是时虽一镇一县无不贯朽粟陈者及蔡京用事举天下之财而尽用诸路漕臣靡然从风本路无以周给而进羡余百姓常税不纳而急横赋诸县嵗终无以塞责则令民取常平钱斛转易而为二税州郡视之而不敢禁常平知之而不敢劾上下防蔽以姑息茍且取急于一时贪汚之吏窜名诡冒猾胥顽民亦中分而有之敛取之时辞诉纷委常平之政殆将废矣常平之财殆将竭矣虽欲求明健之吏为振举之职天下诡冒之狱不胜其推治也天下请纳之民不胜其追逮也州县官吏不胜其诛罚也编户民财不胜其敛取也如此则常平之政虽云不废而其实废常平之财虽云未竭而其实竭天下货财不知其失防者几千万亿尚何区区于青苖助役是非利害之辨此臣略言财用非祖宗熈丰之法者也陜西秦鳯路祖宗开拓巩州矣熈丰之时又辟熈河兰防州以为熈河路阻河为界设为三闗平土丰草可以耕牧甚美功也神宗皇帝时有献青唐之防者神宗以为国家之外廐而不取也神宗皇帝得叠宕等州尽空三百里地而汉蕃两不居之也盖青唐之马最良而蕃食肉酥必得蜀茶而后生故熈丰时置茶马司大率以茶一笼计费三千而易百千之马嵗以蜀茶易马二万匹以三十年为率则国用马常四十万矣中国之兵安得不强夷狄之势安得不弱自湟鄯廓州之入中朝而茶司之本又尽于市珠玉国马至今盖无几矣神宗皇帝之不建叠宕等州岂不以城之无利守之实难又且以赐忠顺之蕃使耕牧于其间也叠宕之地既皆不毛而湟鄯诸州万山埆瘠殆非人迹之所渉童贯仰国家之财悉兵民之力收复三州増筑城寨又于熈丰所空之地建城而自以为功分屯兵将转输粮食夫弓箭手民兵五路之根本也每差戍守一月一易则必人市头口负干粮器械所需之物而趋焉路逢蕃冦则多致杀掠或得戍满三数月间又当复往如此劳费无有已时而熈河包氏之兵最为忠顺神宗皇帝特宠异之心一不满势必不为吾用此熈河之兵所以寡弱而不振四路之兵恐亦复然今之士夫见边兵之凋弊则以谓未必胜于东兵见西马之病瘠则以谓未必及于东马盖不见其强盛之时而独见其衰弊之后耳陜西之财百万为率常以七十万独供熈河而以三十万供秦鳯泾原环庆鄜延永兴军路也熈河之财十常七八以供新边之费则是童贯之新边常困竭陜西之诸路陜西之诸路常烦朝廷之应副而贻患于天下之诸路矣自宣武之为京师恃河北河东陜西以为根本故祖宗之时优恤河北民则不横赋兵则不出戍盐则不拘防也自蔡京竭其财防其盐困其民疲其兵加以中间盗贼之蜂起今嵗边事之未寜河东河北之民方仰朝廷之援救不足恃之以为强而陜西兵将尚为朝廷缓急之用则陜西之为根本眀矣陛下安得不顾惜其根本而封殖之臣料廷臣虑非不及于此自见两责党人弃地之罪畏惧常瞻前却顾而不敢言耳此臣略言边防非祖宗之法度者也臣愿陛下考复臣言而详思之则陛下今日政事果悉举祖宗之故事乎果因循京贯之规模乎京贯之恶天下无不欲杀之者盖以其蟊贼生灵蠧害国家以至于今日也借使京之盐法不改贯尚有功于国行之数十年而不可易臣恐其大不然矣虽然常平之政不可废在修弊起废处之以中制新边之地不可弃在因事制宜转败而为成若夫养兵之制运漕之法又在谨审而力行之夫祖宗之法犬牙相制不可偏废也如论养兵则干运漕如论运漕则干盐法如论财赋则干常平如论边防则干茶马千条万目岂易遽言庙堂之股肱朝廷之肺腑必有竒材大略能为陛下处之者非臣踈逺之敢窃议也昔仲山甫周之贤相耳诗人歌咏其功徳以谓爱莫助之况圣君巍巍在上恭俭寅畏宵旰焦劳减珍味者七十品放宫女者六十人常御便坐不奏音乐虽尧舜茅茨土阶夏禹卑宫菲食不是过也而临御三时治功未进岂非有合周雅爱莫助之者乎恭惟陛下以继体守文之时应创业垂统之运当以太祖之神武英断戡定祸乱仁宗之仁慈纳諌安养苍生神宗之聪明刚健修举百度不可优游退托日复一日以缓事机也天下之事巳迟三时矣昔禹惜寸隂况当救焚援溺之时而可以坐阅二十七旬乎且自古君臣必有道合徳契披肝胆以相照虽骨肉之亲不可间也故商髙宗以傅说为旱嵗之刘先主以诸葛亮为如鱼得水盖不如是不足以有为也书传所载少有能兼将相之任者汉髙祖相萧何而将韩信则西楚不足灭矣然荐韩信者萧何也唐太宗相房杜而将英卫则天下不足平矣然济英卫者房杜也陛下体此以观之则将相之任定将相之任定则庙堂敢措议于军旅将帅得注意于功名庙堂之上运用天下如身使臂如臂使指若杜黄裳之平西蜀李徳裕之平河北指纵发防不离于樽爼而两路平今朝廷人材岂无杜黄裳李徳裕軰至于条令之未便官吏之贪汚敛求之违法奉行之未善此皆毛举小小监司郡守片言可除之弊何足以多系圣虑哉臣年力衰病待尽朝夕祈欲一言而首丘耳干冒冕旒惟陛下留神【靖康元年九月上】









　　宋名臣奏议巻四十五
　　钦定四库全书
　　宋名臣奏议巻四十六
　　宋　赵汝愚　编
　　百官门
</div>
    <div class="pagination">
<a href="宋名臣奏议_page20.html">上一页</a><span>...</span><a href="宋名臣奏议_page16.html">16</a><a href="宋名臣奏议_page17.html">17</a><a href="宋名臣奏议_page18.html">18</a><a href="宋名臣奏议_page19.html">19</a><a href="宋名臣奏议_page20.html">20</a><span class="current-page">21</span><a href="宋名臣奏议_page22.html">22</a><a href="宋名臣奏议_page23.html">23</a><a href="宋名臣奏议_page24.html">24</a><a href="宋名臣奏议_page25.html">25</a><a href="宋名臣奏议_page26.html">26</a><span>...</span><a href="宋名臣奏议_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
