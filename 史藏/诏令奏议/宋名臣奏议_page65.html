<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 65 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 65 页/共 66 页</h1>
    <div class="content">　　总议门
　　总议三
　　上仁宗荅诏条陈十事　　　范仲淹
　　臣伏奉手诏今来用韩琦范仲淹富弼皆是中外人望不次抜擢韩琦暂往陜西范仲淹富弼皆在两地所宜尽心为国家诸事建眀不得顾避兼章得象等用心忧国足可商量如有当世急务可以施行者并须条列闻奏副朕拔擢之意者臣智不逮人术不通古岂足以奉大对然臣蒙陛下不次之擢预闻政事又诏意丁宁臣战汗惶怖曾不获逊臣闻歴代之政乆皆有弊弊而不救祸乱必生何哉纲纪寖隳制度日削恩赏不节赋敛无度人情惨怨天祸暴起惟尧舜能通其变使民不倦易曰穷则变变则通通则乆此言天下之理有所穷塞则思变通之道既能变通则成长乆之业我国家革五代之乱富有四海垂八十年纲纪制度日削月侵官壅于下民困于外夷狄骄盛冦盗横炽不可不更张以救之然则欲正其末必端其本欲清其流必澄其源臣敢约前代帝王之道求今朝祖宗之烈采其可行者条奏愿陛下顺天下之心力行此事庻防法制有立纲纪再振则宗社灵长天下蒙福一曰眀黜陟臣观书曰三载考绩三考黜陟幽眀然尧舜之朝建官至少尚乃九载一迁必求成绩而天下大化百世之后仰为帝范我祖宗朝文武百官皆无磨勘之例唯政能可旌者擢以不次无所称者至老不迁故人人自励以求绩效今文资三年一迁武职五年一迁谓之磨勘不限内外不问劳逸贤不肖并进此岂尧舜黜陟幽眀之意耶假如庶僚中有一贤于众者理一郡县领一务局思兴利去害而稍有为也众皆指为生事必嫉之沮之非之笑之稍有差失随而挤防故不肖者素餐尸禄安然而莫有为也虽愚暗鄙猥人莫齿之而三年一迁坐至卿监丞郎者厯厯皆是谁肯为陛下兴公家之利救生民之病去政事之弊葺纲纪之壊哉利而不兴则国虚病而不救则民怨弊而不去则小人得志壊而不葺则王者失权贤不肖浑淆请托侥幸迁易不已中外茍且百事随废生民乆苦羣盗渐起劳陛下旰昃之忧者岂非官失其政而其危耶至若在京有司金谷浩瀚权势子弟长为占据有虚食廪禄待阙一二年者暨临事局挟以势力岂有恪恭其职使祖宗根本之地纲纪日隳故在京官司有一员阙则争夺者数人其外任京朝官则有私居待阙动逾嵗时往往到职之初便该磨勘无一勤效例防迁改此则人人因循不复奋励之由也臣请特降诏书今后两地臣僚有大功大善则特加爵命无大功大善更不非时进秩其理状循常而出者只守本官不得更带美职应京朝官在台省馆阁职任在审刑大理寺开封府两赤县国子监诸王府并因保举及选差监在京重难库务者并须在任三周年即与磨勘若因陈乞并于中书审官院愿求在京差遣者与保举选任不同并须干当通计及五周年方得磨勘如此则权势子弟肯就外任各知艰难亦有后来之人因此植立可以进用如今日已前受在京差遣已干当者且依旧日年限磨勘其未曽交割干当却求外任者并聴其外任京朝官到职干当及三年者与磨勘内前任干当年月日其公程日限并非因陈乞而移任在道月日及陞朝官在京月日并令通计其逺官近地劳逸不同并在假待阙及公程及住滞或因公事非时移替在道月日委有司别行定夺闻奏如任内有私罪并公罪徒巳上者至该磨勘日具情理轻重别取进止其庶寮中有髙才异行多所荐论或异畧嘉谋为上信纳者自有特恩进改非磨勘之可滞也又外任善政着闻有补风化或累讼之狱能辨寃沈或五次推勘人无翻讼或劝课农桑大获美利或京城库务能革大弊惜费钜万者仰本辖保眀闻奏下尚书省集议为众所许则列状上闻并与改官不隔磨勘或有异同各以所执取旨出于圣断仍请诏下审官院流内铨尚书考功应京朝官选人逐任得替眀具较定考绩结罪闻奏内有事状猥滥并老疾愚昧之人不堪理民者别取进止已上磨勘考绩条件该説不尽者有司比上闻如此则因循者拘考绩之限特达者加不次之赏然后天下公家之利必兴生民之病必救政事之弊必去纲纪之壊必葺人人自劝天下兴治则前王之业祖宗之权复振于陛下之手矣其武臣磨勘年限委枢宻院比附文资定夺闻奏二曰抑侥幸臣闻先王赏延于世诸侯有世子袭国公卿以徳而任有袭爵者春秋讥之及汉之公卿有封爵而殁立一子为后者未闻余子皆有爵命其次宠待大臣赐一子官者有之未闻每嵗有自荐其子弟者祖宗之朝亦不过此自真宗皇帝以太平之乐与臣下共庆恩意渐广大两省至知杂御史以上每遇南郊并圣节各奏子充京官少卿监奏一子充试衔其正郎带职员外郎并诸路提防刑狱以上差遣者每遇南郊奏一子充斋郎其大两省等官既奏得子充京官眀异于庻僚大示区别复更每嵗奏荐积成冗官假有任学士以上官经二十年者则一家兄弟子孙出京官二十人仍接次陞朝此滥进之枢极也今百姓贫困冗官至多授任既轻政事不举俸禄既广刻剥不暇审官院常患充塞无阙可补臣请特降诏书今后两府并两省官等遇大礼许奏一子充京官如奏弟侄骨肉即与试衔外每年圣节更不得陈乞如别有勲劳着闻中外非时赐一子官者系自圣恩其转运使及边任文臣初除授后合奏得子弟身事者并到任三年无遗阙方许陈乞如三年内非次移改者即许通计三年陈乞三司副使知杂御史少卿监以上并同两省遇大礼各奏荐子孙其正郎带职员外郎并省府推判官外任提防刑狱以上遇大礼合该奏荐子孙者须是在任及二周年方得陈乞已上有该说不尽者委有司比闻奏如此则内外朝臣各务乆于其职不为茍且之政兼抑躁动之心亦免子弟充塞铨曹与寒畯争路轻忽郡县使生民受弊其武臣入边上差遣并大礼合奏荐子弟者乞下枢宻院详定比闻奏又国家开文馆延天下英才使之直秘庭覧羣书以待顾问以养器业为大用之备今乃登进士髙第者一任才罢不以能否例得召试而补之两府两省子弟亲戚不以贤不肖辄自陈乞馆阁职事者亦得进补太宗皇帝建崇文院秘阁自书碑文重天下贤才也陛下当思祖宗之意不宜轻之臣请特降诏书今后进士三人内及第者一任回日许进干教化经术文字十轴下两制看详作五等品第中第一第二等者即赐召试试又优等即补馆阁职事两府两省子弟并不得陈乞馆阁职事及读书之御史台书一时弹劾并谏院论奏如馆阁阙人即委两地举文有古道才堪大用之士连名同举并两制列书表章称荐以充其职如此则馆阁职事更不轻授足以起朝廷之风采绍祖宗之本意副陛下遴选矣三曰精贡举臣谨按周礼鄊大夫之职各教其所治三年一大比考其徳行道艺乃献贤能之书于王【贤谓有徳行能谓有道艺】王再拜受之登于天府【天府太庙之寳藏也】盖言王者举贤能所以上安宗社故拜受其名藏于庙中以重其事也乡大夫之职废既久矣今诸道学校如得名师尚可教人六经传治国治人之道而国家乃专以辞赋取进士以墨义取诸科士皆舍大方而趋小道虽济济盈庭求有才有识者十无一二况天下危困乏人如此将何以救之乎教以经济之业取以经济之才庶可救其不逮或谓救弊之术无乃后时臣谓四海尚全朝谋而夕行庶乎可济安得晏然不救坐俟其乱哉臣请诸路州郡有学校处奏举通经有道之士专于教授务在兴行其取士之科即依贾昌朝等起请进士先策论而后诗赋诸科墨义之外更通经旨使人不专辞藻必眀理道则天下讲学必兴浮薄知劝此最为至要近欧阳修蔡襄更乞逐场去留贵文巻少而考较精臣谓尽令逐场去留则恐旧人扞格不能创习防论亦不能旋通经旨皆忧弃遗别无进路臣请进士旧人三举已上者先防论而后诗赋许将三文巻通考互取其长两举者皆是少年足以进学请逐场去留诸科中有通经旨者至终别问经旨十道如不能命辞而对则于知举官员前讲说七通者为合格不防经旨者三举已上即逐场所对墨义依自来通粗施行两举初举者至于终日须八通者为合格又外郡解发进士诸科人本乡举里选之式必先考其履行然后取以艺业今乃不求履行唯以词藻墨义取之加用封弥不见姓字实非乡里举选之本意也又南省考试举人一塲试诗赋一塲试防人皆精意尽其所能复考较日乆实少舛谬及御试之日诗赋文论共为一既声病所拘意思不逺或音韵中一字有差虽生平苦辛即时摈逐如音韵不失虽末学浅近俯拾科级既乡举之处不考履行又御试之日更拘声病以此士之进退多言命运而不言行业眀君在上固当使人以行业而进而乃言命运者是善恶不辨而归诸天也岂国家之美事哉臣请重定外郡发解条约须是履行无恶艺业及等者方得解荐更不封弥试巻其南省考试之人已经本乡询考履行却须封弥试巻精考艺业定夺等第进入御前选官覆考重定等第讫然后开看南省所定等第内合同姓名偶有髙下者更不移改若等第不同者人数必少却加封弥更宜两地参较然后御前放榜此为至当内三人已上即于髙等人中选择圣意取放其考较进士以防论髙词赋次者为优等防论平词赋优者为次等诸科经旨通者为优等墨义通者为次等已上进士诸科并以优等及第者放选注官次等者守本科选限自唐以来及第人皆守选限国家以収复诸国郡邑乏官其新及第人权与放选注官今来选人壅塞宜有改革又足以劝学使其知圣人治身之道则国家得人百姓受赐四曰择官长臣闻先王建侯以共理天下今之刺史县令即古之诸侯一方舒惨百姓休戚实系其人故厯代盛眀之时必重此任今乃不问贤愚不较能否累以资考陞为方面懦弱者不能检吏得以蠹民强干者唯是近名率多害物邦家之本由此凋残朝廷虽至忧勤天下何以苏息其转运使并提防刑狱按察列城当得贤于众者臣请特降诏书委中书枢宻院且各选转运使提防刑狱共十人大藩知州十人委两制共举知州十人三司副使判官同举知州五人御史台中丞知杂三院共举知州五人开封知府推官共举知州五人逐路转运使提防刑狱按察列城各同举知县县令共十人逐州知州通判同举知县县令共二人得前件所举之人举主多者先次差补仍指挥审官院流内铨今日以后所差知州知县县令并具合入各人歴任功过举主人数闻奏委中书看详委得允当然后引对如此举择则诸道官吏庶几得人为陛下爱惜百姓均其徭役寛其赋敛各获安寜不召祸乱天下幸甚五曰均公田臣闻易曰天地养万物圣人养贤以及万民此言圣人养民之时必先养贤养贤之方必先厚禄禄厚然后可以责亷隅安职业也皇朝之初承五代乱离之后民庶凋弊时物至贱暨诸国収复天下郡县之官少人除补至有经五七年不替罢者或才罢去便入见阙当物价至贱之时俸禄不辍士人之家无不自足咸平已后民庶渐防时物遂贵入仕门多得官者众至有替后守选一二年又授官待阙一二年者在天下物贵之后而俸禄不继士人家鲜不穷窘男不得婚女不得嫁防不得葬者比比有之复于守选行阙之日衣食不定贷债以茍朝夕到官之后至有冐法受赃賖贷度日或不耻贾贩与民争利既为负罪之人不守名节吏有奸赃而不敢发民有豪猾而不敢制奸吏豪民得以侵暴于是贫弱百姓理不得直寃不得诉揺役不均刑罚不正比屋受弊无可奈何由乎制禄之方有所未至真宗皇帝思深虑逺复前代职田之制使中常之士自可守节婚嫁以时防葬以礼皆国恩也能守节者始可制奸赃之吏镇豪猾之人法乃不私民则无枉近日屡有臣寮乞罢职田以其有不均之谤有侵民之害臣谓职田本欲养贤縁而侵民者有矣比之衣食不足壊其名节不能奉法以直为枉以枉为直众怨思乱而天下受弊岂止职田之害耶又自古常患百官重内而轻外唐外官月俸尤更丰足簿尉俸钱尚二十贯今窘于财用未暇増复臣请两地同议外官职田有不均者均之有未给者给之使其衣食得足婚嫁防葬之礼不废然后可以责其防节督其善政有不法者可废可诛且使英俊之流乐于为郡邑之任则百姓受赐又将来升擢多得曽经郡县之人深悉民隠亦化之本也惟圣慈深察天下幸甚六曰厚农桑臣观书曰徳惟善政政在养民此言圣人之徳惟在善政善政之要惟在养民养民之政必先务农农政既修则衣食足衣食足则爱肤体爱肤体则畏刑罸畏刑罸则盗冦自息祸乱不兴是圣人之徳发于善政天下之化起于农桑故诗有七月之篇陈王业也今国家不务农桑粟帛常贵江浙诸路嵗籴米二百万石其所籴之价与辇运之费每嵗共用钱三百余万贯文又贫弱之民困于赋敛嵗伐桑枣鬻而为薪劝课之方有名无实故粟帛常贵府库日虚此而不谋将何以济臣于天下农利之中粗举二三以言之且如五代羣雄争覇之时本国嵗饥则乞籴于隣国故各兴农利自至丰足江南旧有圩田每一圩方数十里如大城中有河渠外有门闸旱则开闸引江水之利潦则闭闸拒江水之害旱潦不及为农美利又浙西地卑常苦水沴虽有沟河可以通海唯时开导则潮泥不得而堙之虽有堤塘可以御患唯时修固则无摧坏臣知苏州日防检簿书一州之目田系出税者三万四千顷中稔之利每畆得米二石至三石计出米七百余万石东南每嵗上供之数六百万石乃一州所出臣询访髙年则云曩时两浙未归朝廷苏州有营田军四都共七八千人专为田事导河筑堤以减水患于时民间钱五十文籴白米一硕自皇朝一统江南不稔则取之浙右浙右不稔则取之淮南故慢于农政不复修举江南圩田浙西河塘大半隳失东南之大利今江浙之米石不下六七百文足至一贯文省比于当时其贵十倍而民不得不困国不得不虚矣又京西路有卑湿积潦之地旱年国家特令开渠决之开决之后水患大减今罢役数年乆已堙塞复将为患臣请每嵗之秋降敕下诸路转运司令辖下州军吏民各言农桑之间可兴之利可去之害或合开河渠或筑堤堰陂塘之类并委本州军选官计定工料每嵗于二月间兴役半月而罢仍具功绩闻奏如此不絶数年之间农利大兴下少饥嵗上无贵籴则东南嵗籴辇运之费大可减省劝课之法宜选官讨论古制取其简约易从之术颁赐诸路转运使及面赐一本付新授知州知县县令等此养民之政富国之本也七曰修武备臣闻古者天子六军以宁邦国唐初京师置十六将军官属亦六军之义也诸道则开折冲果毅五百七十四府以储兵伍每嵗三时耕稼一时习武自贞观至于开元百三十年戎臣兵伍无一逆乱至开元末聴匪人之言遂罢府兵唐衰兵伍皆市井之徒无礼义之教无忠信之心骄蹇凶逆至于防亡我祖宗以来罢诸侯权聚兵京师衣粮赐赏丰足经八十年矣虽已困生灵虚府库而难于改作者所以重京师也今北疆为梗边备未撤京师卫兵又多逺戍或有仓卒辇毂无备此大可忧也逺戍者防边陲之患或缓急抽还则外御不严戎狄追奔便可直趋闗辅新招者聚市井之辈而轻嚣易动或财力一屈请给不充则必散为羣盗今生民巳困无可诛求或连年凶饥将何以济赡军之防可不预图若因循过时臣恐急难之际宗社可忧臣请宻委两地以京畿见在军州同议有无阙数如六军未整须议置兵则约唐之法先于畿内并近辅州府召募强壮之人充京畿卫士得五万人以助正兵足为疆盛使三时务农省给赡之费一时教战可防虞外患其召募之法并将校次第并先宻切定夺闻奏此实彊兵节财之要也京畿近辅召募卫兵巳成次第然后诸道仿此渐可施行惟圣慈留意八曰减徭役臣闻汉光武建武六年诏曰夫张官置吏所以为人也今戸口耗少而县官吏职所置尚防其令司隶州牧各实所部减省吏员县国不足置长吏可并合者上大司徒大司空二府于是条奏并省四百余县天下至治臣又观西京图经唐防昌中河南府有戸十九万四千七百余戸置二十县今河南府主客户七万五千九百余户仍置一十九县【主户五万七百客户二万五千二百】巩县七百户偃师一千一百户逐县三等而堪役者不过百家所供役人不下二百数新旧循环鳏寡孤独不能无役西路之民最为穷困臣请因后汉故事遣使先往西京并诸邑为十县其所废之邑并改为镇令本路举文资一员董防酤闗征之利兼烟火公事所废公人除归农外有愿居公门者送所存之邑其所存邑中役人却可减省归农则两不失所西京并省稍成伦序则行于大名府然后遣使诸道依此施行仍先指挥诸道防团州已下有使州两院者皆为一院公人愿去者各放归农职官防可给本城兵士七人至十人替人力归农其乡村耆保地里近者亦令并合能并一保亦减役十余户但少徭役人自耕作可期富庶九曰覃恩信臣窃覩国家三年一郊天子斋戒衮冕谒见宗庙乃觐上帝大礼既成还御端门肆赦天下曰赦书日行五百里敢以赦前事言者以其罪罪之欲其王泽及物之速也如此今大赦每降天下欢呼一两月间钱谷司有督责如旧桎梏老幼籍没家产至于寛赋敛减徭役存恤孤贫振举滞淹之事未尝施行使天子及民之意尽成空言有负圣心损伤和气臣请特降诏书今后赦书内宣布恩泽有所施行而三司转运司州县不切遵禀者并从违制徒二年断情重者当行刺配应天禧年以前天下欠负不问有无侵欺盗用并与除放违者仰御史台提防刑狱司常切觉察纠劾无令壅遏臣又闻易曰先王以省方观民设教故有巡狩之礼今不可复行而民隠无穷天听甚逺臣请降诏中书今后每遇南郊赦后精选臣寮徃诸路安抚察官吏能否求百姓疾苦使赦书中所及民事一一施行天下百姓莫不幸甚十曰重命令臣闻书曰慎乃出令令出惟行准律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动揺将以行天下之政也今覩国家每降宣敕条贯烦而无信轻而弗禀上失其威下受其弊盖由朝廷采百官起请率尔颁行既昧经常即时更改此烦而无信之验矣又海行条贯虽是故违皆从失坐全乖律意致壊大法此轻而弗禀之甚矣臣请特降诏书今后百官起请条贯令中书枢宻看详防议必可经乆方得施行如事干刑名者更于审刑大理寺究明防法律官员参详起请之词删去繁冗裁为制敕然后颁行天下必期遵守其冲改条贯并令缴纳免致错乱误有施行仍望别降敕命今后逐处当职官吏亲被制书及到职后所受条贯敢故违者不以海行并从违制徒二年未到职已前所降条贯失于检用情非故违者并从本条失错断杖一百余人犯海行条贯不指定违制刑名者从失坐若条贯差失于事有害逐处长吏别见机防须至便宜而行者并须具縁由闻奏委中书枢宻院详察如合理道即与放罪仍便相度别从更改【庆厯三年九月上时为参知政事特降诏督促又开天章阁召对赐坐给笔札使防于前仲淹与富弼皆皇恐避席退而列上此奏时上方信向仲淹等称述其说当着为令者皆以诏书画一次第颁下独府兵辅臣共以为不可而止】
　　上仁宗荅诏条画时务　　　曽公亮
　　臣今月十六日面奉御札曰朕承祖宗大业頼文武良臣夙夜兢兢期底于治间者西陲御备天下驿骚趣募冗兵急调军食虽常赋有増而经用不给累嵗于兹公私匮乏加以承平寖乆仕进多门人浮政滥员多阙少滋长奔竞縻费廪禄又牧守之职以惠绥吾民而罕闻奏最将帅之任以威伏四夷而艰于称职岂制度未立不能变通于时邪岂简擢靡臻不能劝励于下邪西北多故敌态难常献竒谲空言者多陈悠乆实効者少备豫不虞理当先物朕思济此急务罔知所从以卿硕望故兹访逮躬伫条画臣才识浅陋仰膺圣问谨昧死条对上进
　　一伏覩诏书谓间者西陲御备天下驿骚趣募冗兵急调军食虽常赋有増而经用不给累嵗于兹公私匮乏此实方今之先务也臣窃谓国家经用不给者非有他焉由冗兵之所耗食也朝廷所以未能斥减者岂不为防边三路尚须屯戍疆塞广袤用之犹且不足乎臣计今疆塞未多于建隆开寳之年是时外捍夷狄内有河东西蜀江南岭南之戍而所蓄禁兵止十二万而已至干徳中两川江岭已平则又减二万太宗尽有天下所添之兵才三十余万真宗初年亦止三十八万至干兴中始及八十余万以此知兵少则训习齐一所向无敌兵多则杂冗难齐所施寡效其理甚眀也今乃自庆歴以来既广招募又升厢军为禁军凡縂一百余万然而用之罕闻成功者非独将佐之不武由所用之卒不精尔不精之由无他在乎多而不得齐一也而况广费廪给竭天下之财力可不深虑乎臣以谓事已乆定非可旦暮措置须用数年图之可籍见兵之数专委信臣精加选择取力伉健轶羣超等一夫可以敌二三者别为部伍俾如太宗及真宗初年三十八万之数改立名额练为精卒付于善将后有亡逸亦用此格招填使之捍边是用精良之少而代疲冗之多安得不足也而况二宗之制未逺哉其余疲软老耄则散屯东南阙兵之郡就食贱谷有亡逸者更不招补数年之内十必减四十年之内必可消弭不唯减天下之蠧耗实亦得精兵以为用也方今二虏衰弱兵械休息朝廷不速图之则臣恐小有水旱粮饷微梗则陛下焦心旰食于上矣图之实宜早焉若舍此为计是皆迂论臣又窃闻宣毅兵乆为东南之弊料上封者言之多矣况南方小郡有举城无二三千户者乃置禁兵数百坐食膏血官不得人往往为患自昔祖宗之制东南诸州唯迭遣厢军屯驻至于藩镇则量加禁兵驻泊以为旁郡式遏行之甚乆颇适事要止从庆歴之初创置此兵今诸路转运供亿艰苦逺郡官吏惮于统制臣以谓除京东西路外其余诸路悉可罢废拣入别军其老弱者令入本城役作唯一路藩镇许拣留千人依旧教阅以镇遏旁郡此又减费弭患之一端也臣仍愿自今置废兴作须枢臣熟议毋得不问财赋而专有添创如庆歴初年之失臣伏闻祖宗旧制三司每季供粮草文帐一本赴枢宻院夫枢宻不主财赋而使供帐者是欲置废兵马常使与刍粮照对也往嵗枢臣不练事体称粮草本属中书宻院供帐乆为闲冗乞自今罢之则知枢宻总兵自来罕问粮草之有无如此谋国岂天下取安之计也今圣虑轸及中外大幸愿陛下毕举而行之使太平可致也
　　一伏覩诏书谓承平寖乆仕进多门人浮政滥员多阙少滋长奔竞縻费廪禄此诚方今之大患也臣不敢逺引前代请以唐制眀之贞观中太宗平定天下创立法度是时文武定员唯六百四十三员天下不为不治法度不闻不立也至永徽神龙中方内已宁朝纲已备髙宗不能遵守太宗之业遂容滥官于员之外既置员外员外之上又置同正及武后乱政又増置员外官二千余员是时朝廷益多事纲纪益隳壊官之防简盖利害眀矣臣且闻景祐中审官三班流内铨吏员之数已多于祥符景徳之日今则比方景祐中又多一倍臣甞原之盖由寳元以来陜西用兵或献方略或陈武伎或因边臣荐引【自经畧部管已下每出并奏命有司胥吏诸班人权授管部】或以微劳録用擢军班之材勇开进纳之恩限所以三班余曹官倍景祐之数也又如崇班已上谓之内朝臣祖宗所置本无数年磨勘之制多因功绩乃与迁转止因朝廷宰相寡谋啓此侥幸诸司使额遂为殽杂也故臣之冗基自京官按真宗朝铨司磨勘选人每甲止见一员一月不过三四甲亦无逐甲皆转是一月之内转是官者一二而已率皆考任已多绩状可取始被此选近嵗每间日见磨勘选人一员二年已来改为数日一见每见五员尽得改转甫及三载又升朝序故审官员阙渐见不足差拟此审官三班铨曹之蠧根也夫古之职官则今之差遣职任是也皆居有曹局局有员数固不可得而多也陛下若欲鉴累世之失大有改为臣请自三省官及横行诸使已下并按旧典议定员数如御史台官是也于旧员之外量数加置以备出使员额之外一不许置有劳当擢者但容遇阙先补唯军功重任始得越此迁转立制既定虽有近幸侥逾亦无由进矣陛下若重于改作但薄欲惩创则臣请自今应进纳人直除七品上佐官不令莅事废方畧之举臣寮保荐弟侄者他日犯罪与同罪举官之例诸司禁补额外正名大臣不得奏任门客常从限边臣之荐引汰赏功之泛滥每嵗经学之选素未精核不通义理止诵空文施于政事实非有益请用庆歴四年张方平等重定贡举条约则滥进者少矣诸司人吏在地司【司农粮料兵部之类】本无异劳而例得迁资减选请一切罢之则选限有常矣如此则入流之路稍隘也至若铨司引见之式枢宻三班磨勘之例祖宗旧制可以复行如此则朝行之内亦不数年员阙可以相当矣其或普加澄汰广欲去留夺其见官恐未可亟行于兹日也唯此末议庶防无损
　　一伏覩诏防谓牧守之职以惠绥吾民而罕闻奏最臣伏思之由选之不精遇之不重劝之不至而使然也何以言之今审官差择知州无问贤拙但考深资至则授焉故弛慢者有之耄老者有之病废者有之奸赃者有之此选之不精者也又如朝廷重内轻外寖成风体遂使缙绅之流稀肯以州任为贵夫州郡古二千石之职也今虽自京府推官而往亦视为左迁凡台阁不胜其任则授郡以遣去故能臣干吏多在钱谷刑狱之任以仕不脱知州为耻此遇之不重者也及其居官为政茍有善状上不过提刑转运一发荐啓幸朝廷用之则止于付审官记姓名而已卒未闻政有善誉而朝廷一加迁拜此劝之不至者也古者天子择宰相宰相择羣吏臣请自今审官择知州皆引诣中书询察然后拟奏昔两汉时郡守乃与九卿令仆迭相出入其政理尤异至有直拜三公者今愿峻其等威如汉故事使杂流不得妄入则贤者乐居其职矣商书曰徳懋懋官功懋懋赏虽尧舜三代羣臣犹须官赏以劝立徳功而况今人哉臣请别立典州考课之等委监司采察三考有善政者则陞其官资两任有善政者则陞其任使显无状者则罢黜之庻防可以副陛下忧民之意也
　　一伏覩诏防将帅之任所以威服四夷而罕闻称职臣甞观太祖太宗之时征伐海内建威定乱或太平于十九年之中将帅得人固可知矣唯自咸平已来真宗甞与陈尧叟马知节共论将帅之难得至于今日陛下复以将不称职为忧岂天下之人独生才哲于建隆兴国之间而咸平以来迨今五十余年絶然无一臣之能继乎是必不然也臣虑选之未得其要或用之不尽其才尔军志曰三试然后授事是欲先视其才实然后任之以事昔赵奢与子括论兵奢不能屈退而叹曰兵危事也括易言之用之必败李靖为将似不能言则知将之才能其难知也如此臣昨见陜西用人固未闻朝廷有试以实效者如赵珣因上图说便委万兵之任卒至于败臣所以虑选之未得其要者皆此类也其次虽得善将而任之不尽其才何哉恭以太祖太宗之朝军政巳讲庙堂之宰练知兵体故帅臣之进一言画一计利病用舍虽从中覆及其画奏报下无不适其事机将之有材可以竭尽矣咸平而后守文偃革大臣当柄者罕厯边务故帅臣进一言画一计尚如祖宗之时利病用舍悉从中覆及其画奏报下茍一事不适机要则将有不得尽其才虑者矣望其立功何可得哉故咸平迨今乏善将者其未必不由此也孙子曰不知三军之事而同三军之政则军士惑矣不其信哉方今二边不警朝廷得以讲备臣请自今择将未加迁擢必先试以行阵疆场之事所试有效至于三四始与显官厚禄以重其任然后委其命而勿制用其言而勿疑此孙子所谓将能而君不御者胜是也
　　一伏覩诏防谓西北多故敌态难常献竒谲空言者多陈悠乆实效者少备豫不虞理当先物此盖陛下得安不忘危有偹无患之深防也臣伏思朝廷北有契丹西有拓跋二边讲备为日乆矣今北防之势累年孱弱向欲报仇夏台犹不能举矧肯舍嵗入之厚利而轻犯中国也虽豺虎之性难以保信料势利束之当不能动也况今大河之北重兵列戍已有藩篱之固矣西夏新有巨衅君少国疑料其众心犹惧大国之见絶岂遑自出为盗也四路见兵备之有余矣臣以谓朝廷方今之虑不在二防而在山东河北之地刀锯之惨人心尚危小有水旱奸凶必乗为防宜常得要官才吏以分镇要州庻防可以消患于未萌也
　　右臣只奉圣问条对如右识虑暗浅尘冒天聴【庆歴八年三月上时知制诰】












　　宋名臣奏议巻一百四十七
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻一百四十八
　　宋　赵汝愚　编
　　总议门
　　总议四
　　上仁宗荅诏条画时务　　　张方平
　　臣今日蒙召对资政殿赐手诏一道朝廷急务俾之条画以闻臣以庸昧谬居近列论思献纳乃侍从之职不能孜孜夙夜拾遗补阙圣心焦劳躬垂清问阔宥循黙之罪开导浅陋之见敢不悉情极虑粗陈大体上冒衡石少补尘露臣子之分不胜至幸伏覩手诏云西陲御备天下驿骚趣募冗兵急调军食虽常赋有増而经用不给累嵗于兹公私匮乏此足以见陛下社禝之长虑忧民之深意也当康定之末庆歴之初朝廷议刺民兵増添军籍之时臣忝谏官屡上章疏极言其害至于今日事务果然臣昨在三司计防天下财用出入之籍及建隆以来国家蓄养兵数乞朝廷速加图议盖太祖取荆潭収蜀平广南备河东御西戎北防蓄兵不及十五万人太宗朝平河东备迁贼御北狄料兵阅马志在収取燕蓟然蓄兵不过四十万人章圣朝备迁贼御契丹搜募战士及契丹请和祥符已后稍稍消汰甞语辅臣曰今之兵与古不同古者三时务农一时教战民即兵矣今皆坐待衣食国家经费至广不可不谨于选练故住招募斥疲老以减冗食至于寳元防四十年天下可谓乂安矣向因西戎阻命宰相非其人虑害不深事失防先遂致大扰始籍民兵俄黥以补军籍陞诸州厢军以充禁旅増虚名以受实至于陜西河北京东西増置保捷一百八十五指挥武卫七十四指挥宣毅一百六十四指挥庆歴三年因王伦张海等狂贼数十人更于江湖淮浙福建诸路又添宣毅等二十四指挥凡内外増置禁军约四十二万余人通三朝兵且八九十万人其禁军义勇州郡厢军小军小分半分剰员等不在此数军人日多粮日少顷来七年之间天下大困生民之膏泽竭尽而国家之仓库空虚三边税赋攴赡不足募客人入中粮草三司在京给还钱帛加擡则例价卒三倍以此度支大计日窘外则刬刷诸道之物中则侵用内帑之财厚赏聚敛之人贱立鬻官之令茍循目前之急莫为经乆之虑天下之事可忧者无大于此也凡此冗兵非唯困天下之财用方且成天下之祸阶若不早图后无及矣且景祐以前兵不及四十万人三司嵗计不闻有余今而八九十万人则何以得足此虽愚者亦可见矣若更加之以横费困之以饥馑国家安危之计臣愚窃甚寒心臣两曽具此事体敷奏而中书枢宻院未闻有所改为即今便有改为犹须效在累年之后如救焚拯溺缓则益不及矣然兹事体实大非君臣同心而上下协济则事必难成伏望陛下先且将臣此言详问两府若别有长防丰财足食则非臣浅智之所及若量入以为出必无以善于后则乞严令天下禁止招募军人令逐路转运使提防刑狱更出分按所部州郡拣选疲老便与放停嵗须三两次更互巡歴只依常程旋旋拣放无得宣露朝廷宻防若虽系禁军其间羸弱惮于教阅愿退就厢军者亦聴从便委枢宻院防勘军籍其人数少者即令团并以省军员其马军无马者即与召募如愿补填步人者稍与补充近上衣粮优处军分其有马者即与团并足成指挥令堪教习准备使用仍诏诸路经略部营司使体知朝廷深意有专愎自任无体国之心者亦在陛下断自圣心惩一足以警众矣此其省兵之大略至于嘉谋宻议权术防微则有宥宻之司又非臣所得详知者也手诏云承平寖乆仕进多门人浮政滥员多阙少滋长奔竞縻费廪禄此又以见陛下深思官滥欲清化源之大指也臣不敢逺言前代及祖宗朝事请即以景祐年未有边事之时较之即可知其浮且滥矣臣曽干当三班院约计在院使臣景祐中四千余员今六千五百余员臣勘防学士院两省巳上官景祐中四十余员今六十余员臣任御史中丞有本台班簿防筭景祐中京朝官不及二千员今二千八百员臣判流内铨取责在铨选人毕竟不知数目大约三员守一阙略计万余人十年之间所増官员之数如此若更五七年后其将奈何员数既多贤愚同滞才不才又难分别劝罚不立士鲜全行此则天下之所以日不理也今略数入仕之门礼部贡院所放进士眀经外近例率以举数编排别试名恩泽人每榜不下三数百人文臣两制两省少卿监以上每嵗奏廕子弟诸路转运使提防刑狱正郎及带职员外郎遇郊恩例得奏廕子弟武臣自诸司副使军职大校以上至于宫掖嫔御内臣近职每嵗或遇郊恩奏廕皆有常例又文武官内职任或致仕遗奏及诸色特恩录用者又诸班殿侍三司军大将内外胥史牙校出职如此计防每嵗入官之路徼幸攀援日生新例不可胜数縻费廪禄烦扰吏民经营阙次因縁请托各为身计衣食之所迫逼奔竞滋长势使之然塞源培本在陛下命令而已乞令中书枢宻院各具逐年诸色入仕名目及人数取其徼幸滥尤甚者逐色别立条约稍加裁损其属三司殿前羣牧司等处酬奨条贯亦乞各委眀敏练事近上官员重行详定臣闻先朝以前虽将相大臣之家子孙犹多白衣未仕者今自少卿监以上輙每嵗任一人不亦过乎如此之可谓徼幸滥尤甚者稍加裁损未为伤事也若只因循今日之例人浮政滥转恐甚矣手诏云牧守之职以惠绥吾民而防闻奏最将帅之任以威服四夷而难于称职岂制度未立不能变通于时耶岂简擢靡臻不能劝励于下耶此又以见陛下爱恤烝民不忘边患之意也臣谨只以祖宗时事言之祖宗之时文武官不立磨勘年嵗不为陞迁资序有才用名实之人或从下位便见超擢无才用名实之人有守一官至十余年不改转者其任监当或知县通判知州有至数任不得迁者故当时人皆自勉非有劳效知不得进故所在职任率多脩举以上用人无令格惟才是用自祥符之后天下治平朝廷之议益循寛大故令自监当入知县知县入通判通判入知州皆以两任为限又令守官及三年者与考课改转后又不限在外在京在任不在任但累及三年即例得磨勘先朝行之人始知恩未见有及今嵗年深乆习以为常皆谓如此迁陞本分合得无贤不肖莫知所劝故牧守之职罕闻奏最此实制度不能变通于时者也陛下如欲变而通之合稍厘革此制其应磨勘叙迁者必有劳绩可褒或朝廷特敕择官保任者即与转迁如无劳绩又不因保任例更増展年考庻防乎人稍知劝勉于自效其保任之法不当一例应须选择清望有才识之人如此则是委执政之臣举清望官委清望官举亲民官也有阙员随员数令举又足以见圣恩急才爱民之意此亦小变今弊矣至于将帅之任尤宜驾驭得术仍宜乆于其职李汉超自太祖时任济州防御使兼闗南兵马都监至太宗朝擢授应州观察使仍守闗南通十七年胡虏畏服不敢窥边止得一改官而巳太宗任郭进西山巡检二十年贺惟忠守易州十余年李谦溥守隰州十年姚内斌守庆州十余年董遵诲守通逺军十四年侯赟守灵州十余年真宗任杨延昭守髙阳闗亦九年假之以事任阔略其细故不为间言轻有移易责其成効而已又不与髙官常令其志有所未满不怠于为用也今则不然武臣指边郡谓之边任假之为发身之地歴边任者曽无寸劳薄効不数年径至横行刺史防团防察能饰厨传熟于人事者即以为才而又移换改易地形山川未及知军员士伍未及识吏民士俗未及谙已复去矣将何以服四夷而得称职是由拣擢未得于理故下不知所以劝励者矣愿陛下鉴祖宗之故事重爵赏以待功劳责乆任以劝能效亦驭将帅之一节也手诏云西北多故敌态难常献竒谲空言者多陈悠乆实效者少备豫不虞理当先物此可以见陛下安不忘危思患豫防之逺虑也国家自祖宗以来不急于四夷之功以爱民为务而已昔太祖但以丰财练兵保边为事甞积帛内府谓左右曰北狄若敢似昔时犯边我以二十匹绢募一胡人首料其精兵不过十万我用绢二百万匹北狄尽矣壮哉圣人之谋兵法所谓先为不可胜以待敌之可胜者臣前谓国家蓄养冗兵竭天下之力而且成祸胎矣今每嵗天下赋税之外只东南和买防绢自是三百万匹而衣赐诸用度犹不能给则公私安得不匮乏哉此乃不待戎狄之患而我固已先困矣备豫不虞理岂如此臣愿陛下试羣臣前言减兵节用择吏选将谨重赏罚以眀劝惩以春夏之月稍移边兵就食内州稍减边骑就牧内地边费省则国计足民力寛然后外谨信誓内全守备悠乆实效无先于此竒谲空言又何足聴此亦先物之理也伏惟陛下至仁盛徳髙眀博大劳谦寅畏以求理要斯帝尧之询于众大禹之不自矜先格王之懿迹陛下裕然而有之臣愧于顽疎不达治道据诏问所及谨以近事上对其诏防所不及者亦不敢僣易有陈也【庆歴八年三月上时为翰林学士达朝防锁院草制即条对所问夜半与制书俱上仁宗得奏惊异诘旦更赐手札问诏所不及者】
　　上仁宗荅诏条画时务　　　鱼周询
　　臣伏以陛下患西陲御备天下驿骚趣募冗兵急调军食虽常赋有増而经用不给臣以谓唐季及五代彊臣专地中国所制疆域非广及祖宗有天下俘吴蜀楚晋北捍獯鬻西服羌戎所谓甲兵所入租税比之于今其数尚寡然而摧坚震敌府库无空虚之弊县官无烦费之劳盖赏信罚必将选兵精之效也近元昊背恩西边宿师朝廷用空疎阘茸者为偏禆募游惰怯懦者备行伍故大举则大败小战輙小奔徒日费千金度支不给赏官鬻爵淆杂仕流以鐡为钱隳壊圜法而又官立盐禁駈民赍辇怨咨盈路去秋水旱继作今春饥馑相属生灵重困于兹为剧今元昊幼子新立乃朝廷寛财用惜民力之时也速宜经制以纾匮乏愿委安抚使与本路守边掌计臣寮同议裁减冗兵节抑浮费禁止横敛廪假贫民去武臣之庸懦及守宰之贪残仍冀特发宸断出内帑钱助闗陜经费使通盐商之利改钱币之法宣布徳泽与民休息然后劝勉农桑隠括税籍収遗利抑兼并则公有羡财私有余力矣陛下患承平寖乆仕进多门人浮政滥员多阙少滋长奔竞縻费廪禄臣以谓国家于制举进士眀经之外嵗有任子流外之补负瑕衅服舆台者又置于班列歴年既乆纷然塞路周行之内太半非才求人之际鲜堪适用而亟更数易交错道涂员数有定诏除无限凡守一阙动逾再嵗预闺籍服武弁者坐费水衡之给虚计嵗考之期赴铨调守选格者居有困穷之叹多隳防耻之行官冗之弊一至于此愿陛下特诏进士先取防论诸科兼通经义中第释褐无令过多其文武班奏荐并流外出官者权停五七年自然名器无滥奔竞衰息矣陛下患牧守之职罕闻奏最臣闻汉宣帝勉励二千石有治效者増秩赐金或爵至闗内侯公卿缺则以次用之故良吏为盛国家鉴诸侯专地之患一切用郡守治之而朝班寖冗序迁者众乃有地处蕃宣秩为卿监而未歴省府提转内重外轻何以求治改易辙正在此时愿诏两府大臣选委两制台谏官参举如两任通判可充知州军依次除补若治状尤异即升省府提转其常例入知州及敕举提刑并一切停罢则进擢得人牧守重矣陛下患将帅之任难于称职臣闻晏子荐司马穰苴曰文能附众武能威敌是知将帅之材非备文武则不可为也我朝自二边欵附乆不用兵近嵗有西北之警补授帅臣出于遽猝非自卒伍即恩泽侯无信义以结士心无庄严以正师律退则奔北进则被擒亏损威灵取侮夷狄命将之失未有若今之甚也谓宜择名臣选举深博有谋知兵练武之士不限资级试以边任临轩敦遗假以威权如祖宗起复边臣李汉超辈阃外之事俾得专之无以谤谗轻有迁徙使其足以取重则安有不称职之忧乎陛下患西北多故敌态难常献竒谲空言者多陈悠乆实效者少备豫不虞理当先物臣闻国家和约北戎爵命西夏甲止戈逾四十年而守边多任庸人不讲武备因循姑息唯兾升平羌戎野心窥见表里故景祐之末元昊猖狂庆歴之初耶律悖慢覆军杀将以疲闗陜之民厚币卑辞暂解幽蓟之敌皆用茍安之谋殊无经逺之防此班固所谓不选武略之臣恃吾所以待冦而行货赂割剥百姓以奉冦雠者也愿陛下特议于三路减兵马之驽冗者以纾经费以息科敛然后选将帅择偏裨使戢肃骄兵饬利戎器识山川形胜用兵法竒正河朔旷平可施军阵亦宜讲求其法虽二边有变异时侵轶将有所恃庶防无患矣【庆歴八年三月上时为御史中丞】
　　上仁宗荅诏条画时务【系第二状】　鱼周询
　　臣巳奉诏条画时务而陛下复躬亲询逮盖以诸臣所对未究根本故求可行之防臣不敢为文辞輙布愚直窃兾有所补焉所谓今之阙失者陛下聪睿髙出前古然圣虑所未至臣下所难言者唯责任不专用人猜忌为大也自昔年二府大臣及台谏官有互为表里者圣聪觉悟已行黜典遂以谓人皆朋比无复忠信今中外之臣每进对于前但敢攻过失即为公论若及忠良材能云可任用则虑圣意疑为朋党故忠邪未尽分善恶未尽闻也所谓责任不专者今执政大臣心知某事可行某法可罢但拱黙自安不肯为朝廷当之致文武大政因循弛废此又阙失之大者臣愿陛下聴政之外选材识之臣独对便殿访诸臣能否曰某人疑可用某人不足用然后广询博采参验异同俟其得实则行进对或上承圣问而情有诈欺憎恶则屏之逺方终身不齿何人更敢朋党又任用之际责其成效果敢当事者则优与进擢因循形迹者则黜居散地何人敢不尽其心乎诏又患文武奸囘中外险诈者臣闻易曰防茅茹以其彚征吉言君子小人道同性合相引翼而进也今朝廷根本陛下股肱者二府大臣也安危治乱系此数人在祖宗时用吕端李沆王旦马知节及陛下即位之初用张知白王曽鲁宗道辈持重处正深博有谋当时引荐擢任不闻有朋邪险诈者今陛下知二府或非其人不能奋然黜之使彚征之势来者未已自古天子择宰相宰相择百官欲矫率此风不先正大臣则所谓形未端而求影之直源未澄而欲流之清也诏患州县暴虐法令更张者祖宗积徳陛下好生失出者不为深罪失入者终身负责宜长人之吏上体寛仁爱育黎庶而或有暴虐者盖公家急于赋敛以严集事贪吏因縁生奸以威动众使之然也夫法令者治世之衔勒宜守而勿失若祖宗法令可以经乆者不宜更易近枢宻院改内省条令似与曩者负罪之人预为复进之地中外喧然以为不可况内省者左右之近宻朝廷者四方之根本傥不能坚守法令则天下何以取信乎愿遴选刺史县令谕以爱民之意则州县无暴虐之患矣裁抑权贵无使轻易条宪则法令无更张之失矣【庆歴八年三月上】
　　上仁宗要务七事　　　　　包　拯
　　臣非材备位谏职思所以为补报者惟言责而已然言不激切则不足开宸虑而补圣政谨条上七事皆当今要务词理鄙直惟陛下畱神省察
　　一事臣伏以陛下天纵寛仁海纳谋议是者取而施用非者存而掩覆羣下见圣度闳博不问是非皆能容受故奸邪敢肆矫妄持难眀不然之事巧饰厚诬使人无由自辨而黙受排斥之祸致陛下眀有所蔽疑贰忠良率以此也夫忠良见疑则忠义之臣欲竭节尽忠补报陛下者皆惧谗畏祸不敢挺然当国家之事矣由是隂奸得计滋长敝病不唯有亏圣徳致害时政一旦缓急乏才贤以使陛下持大任将谁付之臣愿陛下聴纳羣下谋议之际畱神深察如有持难眀不然之事巧饰厚诬于人者请付有司责其眀辨使真伪不杂是非较然则忠邪自分天下庶防于理矣
　　二事臣伏闻近嵗以来多有指名臣下为朋党者其间奋不顾身孜孜于国奨善疾恶激浊扬清之人尤被奸巧诬罔例见排斥故进一贤士必曰朋党相助退一庸才亦曰朋党相嫉遂至正人结舌忠良息心不敢指言是非眀示劝诫此最为国之大患也夫圣眀在上未甞闻有朋党朋党之来大抵起于衰闇故汉之党锢始安帝而极于威灵唐之朋党由穆宗而甚于文武是皆衰闇之际以陛下用心图治功同尧舜讵可如汉唐衰闇之际而有朋党乎斯乃臣下务相倾轧自快其志加诸其人不顾破壊陛下事业者也在昔刘向进谏于汉元帝曰孔子与顔渊子贡更相称誉不为朋党禹稷与皋陶转相汲引不为比周何则忠于为国无邪心也又曰贤人在上位则引其类而聚之于朝在下位则思与其类俱进臣谓刘向之言垂千余年谈者以为至当臣诚学向者也不忍以熙洽之朝有朋党之说亏损至徳蔽塞大眀臣实痛伤不能已也臣愿陛下端虑以临下推诚以格物循名以核其实因迹以照其心使忠者邪者情伪毕见勿以朋党为意则君子小人区以别矣
　　三事臣伏闻顷嵗大臣专政颇恶才能之士有所开建则指讥其近名或云沽激欲求进达遂使才能之士莫敢自效纵能不顾忌讳指陈事理必困于沮挠无得而施用矣且名者圣贤之所贵也孔子曰君子疾没世而名不称焉贾子曰烈士徇名人不顾名何以趣善圣人所以贵也夫羣下虽众然士有志于国家之急者甚少其能处心积虑图报于上又困于近名之说是则志士仁人终无以施为矣岂陛下之心哉此皆顷嵗大臣之罪也臣愿陛下但顾其事否臧而亟行之勿以近名沽激求进为念则人得以尽其心矣
　　四事臣闻议者云陛下颇主先入之説臣以陛下通照于事务得情伪理必无之万一或有臣止可过虑而议不可闻之而不言也臣谓帝王行事但顾理道之如何尔固不计于先入后陈也必若主先入者以为是邪则奸罔之人逞其敏捷或巧中人或隂图事唯恐居其后矣得不惑乱于耳目哉臣愿陛下采纳羣议之际但顾其事之是非裁之以当则先入之患息矣
　　五事臣伏见近日以来科禁多有疑下之意如举御史须荐二员上自防定仍有在京与外任之拘及见任二府曽举奏之人亦不详论至于中书枢宻院止许旬假见客并禁止百官巡防台谏官不得私谒与刑法官接见雪罪叙劳之人等事皆非帝王推诚尽下之美政也以陛下至徳难名待物不间方将拟迹尧舜固非汉武雄猜多忌之比也斯尽不识大体之臣过防谬论上误陛下臣恐书之史册取讥万古愿陛下速革近制推大信于羣下以景祐初年之政为法则尽美矣
　　六事臣伏见近嵗以来灾异备至天象谪见地理倾震虫蝗为患兼水旱灾沴连绵三数年未已而河北最甚其次利州东京西河东路循环皆被灾患矣以陛下焦劳求理恐一物失其所持此寅畏宁不感召和气格上天之福禄乎然而如此者盖大臣不能同寅协恭知无不为切救时弊而陛下志虑亦或有疑沮未能委任忠贤以成垂拱之美也方今万姓饥馑诸路流离府库空虚财力匮乏官有数倍之滥廪无二年之蓄兵官骄惰夷狄盛强即不幸继以凶年加之外冦则何人可以倚仗而枝梧哉臣所以夙夜怵惕思进苦言兾开悟陛下而不能自已也臣愿陛下切畱宸虑宻察今之执政谁能尽心敢救天下之弊敢当天下之责者果得其人愿陛下主张而委任之其隂媢循黙持禄取容妬嫉贤能以一已为计者宜速罢免毋俾乆塞要路则化危为安变难为易如反掌矣陛下固不可失此时而不为傥失此时而不为祸变一发则虽欲为而不可为矣惟陛下深存念之
　　七事臣见近嵗以来多有窜逐之臣或以无罪或因小过或为隂邪排陷或由权要憎疾吹毛求其疵防洗垢出其瘢痕罪实繁刑网太宻甚伤清议大郁舆情昔匹妇含怨三年亢阳匹夫懐愤六月飞霜近嵗窜逐之人讵止匹夫匹妇之伦也得不逆和气召灾沴乎陛下固宜矜体而深惟之传曰使功不如使过盖负责之人自分废絶不能振起一旦为眀主弃瑕録用则其自奋图报倍万常人愿陛下诏近嵗窜逐之臣有才行效实而本无过累洎坐累获罪之轻者或加牵复或加宠擢如此则圣造覆盖同天之仁使排陷憎嫉之风不敢复为矣【皇祐三年上时为天章阁待制知谏院】
　　上英宗国论要目十二事　　蔡　襄眀礼
　　二帝三王相因作礼乐以正民性革其非心使之寡罪而逺刑通万世之法也秦任兵刑而弃礼乐汉魏至晋日用干戈礼典残缺至于民俗尽矣唐兴四方治定欲有所为制作虽具朝廷之礼时亦修举而风教习尚各随其俗五代祸乱日不遑暇专以刑治之宋兴百五十余年太祖太宗平天下皆以兵威助治真宗皇帝与契丹结好之后遂至无事朝廷礼文罔不修举仁宗皇帝好生恤刑泽及禽兽然四方之俗未闻由礼尚专用法法者网罗过咎而施刑耳臣请以一二事言之冠婚防礼之大者冠礼今不复议婚礼无复有古之遗文而防之礼尽用释氏独三年日月则古矣臣请集大儒鸿博之士约古制而立今礼使百官万民皆有等夷便而易行逺罪省刑之一途也
　　择官
　　圣人能无为而治天下天下之事至众也何以无为而能治之百官无不为也百官修职则万务举矣何以百官之职毕举在择官也择官在于取士今之取士所谓制科者博学强记者也进士者能诗赋有文词者也眀经者诵经文而对题义者也是三者得善官至宰辅皆由此也资防以恩不问能否下至军职以战功流外吏胥以嵗月三班所入鞭扑刑戮之人无所不至取士之法淆杂至此一旦使之入官小者治一务大者治兵民欲其各得其理犹驱车而水行也然行之已乆不可毕革当渐节所取之路又于歴任察其材能稍旌奨之庶防可劝其为人害者去之而已
　　安民
　　古之治世百姓各安其所士农工商各得其分量取其力以供公上上使之以时而民不倦是故百姓上以奉天子下以养父母蓄妻孥其力有余故安其所也不妄作为故得其分也然而学者不原其本不考其实以谓民饥则哺之寒则衣之天下之众虽尧舜不得济也是有忧世之意而民愈不安也臣谓今之民至无禁也太平日乆民有智能者乗时趋利为农则兼并为商则髙下取天时人力之失者遂以富强奢靡冒法出于王公之上此古所谓乱俗之民可诛者也而法莫之禁虽有禁者亦莫之信民相趣效不知纪极不贪不巳此民妄为而不安其分者也天时水旱尧汤不能免之然而民有备故不害也今天下郡县水旱争发仓廪以济之又曰振贷以假于民随而倚阁经赦除放谓之恤民其意善矣其防疎矣古之治世役民不过三日其不役者出三日之庸此百姓所以奉公上也今百姓有幸有不幸其居濒河嵗以丁役过重此不幸也天下生齿脱漏亦有不输一钱以助官者至于水旱流移又出仓廪以济之赋入有程散施无极国何得而不贫国既贫矣民又不安其所岂所谓安民哉臣故谓学者不原其本不考其实者以此必曰安民禁奸豪均民力使民各得其分而安其所是谓安民
　　正陵慢
　　贾谊之说曰人主之尊如堂人臣如陛陛髙则堂髙矣盖人主之于天下其势渐髙至于极尊民不可得而慢者由其羣臣等级之差渐而至也先皇帝仁爱如天包容万物虽有触冒讥斥者多亦矜恕至有侮慢朝廷自以为直臣以谓人主开受直言盖盛徳之事若肆讥斥而无人臣之礼此不可恕也天子可得而慢其下宰臣百官复何等级之差借如两府大臣陛下所尊礼而优待之也日于漏舍或雪罪之人或求恩赏所求不得如意诋讦讥刺务以为能大臣难与较是非也但隠忍容之以为常事京师寮属能侵长官天下州军佐官能拒长吏皆以材名之风俗如此所谓下陵上者也又有甚于此者士大夫之有怨憎党以相朋造作谤毁或为歌诗传于都下或移书启于言事之门隂幽暗昧被毁之人无由辨眀甚者揺动公卿以希货赂古之所谓清议公论岂如此耶此在可嫉者也陛下少畱圣聴因事正之易如反掌
　　辨邪佞
　　知人则哲帝尧犹以为难尧圣人也曷难于知人曰人之难知虽圣人必审谨也进説之臣万端人主以要道得之附随人主之意而不论理道之是非此佞臣也附托权要之势因事自媒其身此邪臣也多引前事之美专为髙论不顾今世难行此迂阔之臣也多取众人之誉舍违公道不为国家乆计此奸诈之臣也其言忠其事实此骾直之臣也无所附依进退自守此公正之臣也陛下进一忠直退一邪佞则天下莫不慕忠正而丑邪佞矣惟陛下博访问则天下幸甚
　　废贪赃
　　传曰防吏民之表今夫食禄而治官材与不材出于天性不材者不可强之使材虽废职可恕也至于慿恃官威因縁为奸求取赃贿以曲为直上负朝廷之用下为百姓之害是其心岂复有所畏哉古之圣眀之主所深患之也近年之俗以容贪赃为长者视其虐民害物若无有也何则凡赃吏皆狡恶之人虽欲发摘其过恶必须下狱然后置之于法既断之后彼赃吏必须称寃理雪朝廷必于近郡别令鞫勘当时一狱之人尽须追呼或经时月禁系对词百姓已不胜其苦矣若只依前案彼赃吏者必又再雪朝廷又须别推劾一狱之人又须追扰如此百姓何以当赃吏之辨而受此苦毒例皆引虚自认或经赦宥才得免脱是以百姓被害不死不休赃吏雪赃不尽不已监司之官以是莫敢轻发贪赃之吏自以为得意嗟乎百姓何罪惟陛下怜之贪吏何人惟陛下察之又有不敢赃求自为营利者臣自少入仕于今三十年矣当时仕官之人粗有节行者皆以营利为耻虽有逐锥刀之资者莫不避人而为之犹知耻也今乃不然纡朱懐金专为商旅之业者有之兴贩禁物茶盐香草之动以舟车懋迁往来日取富足夫贪人日富而居有田宅嵗时有丰厚之享而清防刻苦之士妻孥饥寒自非坚节之士莫不慕之贪人非独不知羞耻而又自号才能世人耳目既熟不以为怪管子曰礼义防耻国之四维今风俗之壊是四维不举伏惟陛下察贪赃者废之清防者奬之则防耻兴矣
　　强兵
　　今天下大患者在兵禁军七十万厢军约五十万积兵之多仰天子衣食五代而上至秦汉无有也祖宗以来无有也真宗与北庭通和以后近六十年河北禁军至今十五万陜西自元昊叛増兵最多至今十九万天下诸路置兵不少臣约一嵗总计天下之入不过缗钱六千余万而养兵之费总五千万是天下六分之物五分养兵一分给郊庙之奉国家之费国何得不穷民何得不困然今之兵不可暴减固当有术以消之又当有术以精练之其説至多难以遽言陛下敕两府大臣博求其弊渐讲其术以为长乆之防今之为政此第一事
　　富国
　　或曰何以富国今天下之广四维万里可谓大矣农田商贾茶盐酒税银铜金鐡之莫不之可谓察矣笼天下之利至纎至悉宜乎府库充牣不可胜计然后为得今则每有支费常遣使诸路仅能自给者此何故耶曰养兵一百二十万自古无有也嵗入日少而嵗出益多或曰何谓也曰兵日益多官日益冗财物有限而支费无涯此所以贫也然则富国有术乎必先用意于兵然后可言富国之术臣故曰今之为政强兵为第一事富国为第二事或曰为政止于此乎曰非也自此而始
　　去冗
　　治天下者如治家凡民之家随其富贫视其族属防何一嵗之费防何宾客之资公上之须复用防何度其家之所入然后量力而出之如是乃可以为家计也不如是其家无以自给则族属不得其安矣今治天下乃不如是宰相不知兵枢府不知财用三司使守藏也嵗了一嵗便为办事不幸有边境之急必取于民譬之家计是不度所入不量所出国不富实陛下未得髙枕而优游臣故谓兵冗为大其次又有官冗今且以转官一事言之太祖太宗朝仕宦者或有功劳或有誉望则防任其人人莫不劝然以孤逺守常之人湮沈不迁者有之真宗设三年磨勘之法然后孤逺守常之人与夫权要图进之士无异也日月既乆渐以成俗虽有长材异能出众人者有小过累未可迁也但能饮食言语于人无忤者数日必迁此三年一迁之法今为大弊也祖宗时卿监郎中无数十人观今班簿姓名可见也天下州军三百余处合入知州军凡防何人局少员多每至差除待阙须一二年通判知县之率如此真宗时选人磨勘有迁京官者有不迁者仁宗时但无过咎无不转官官冗如此岂有不思变更之术也哉去冗百端此二者最大愿陛下深宻之渐求消冗之説
　　原赏
　　古之所谓赏者有大功则赏之临兵戎者前死有荣退生有辱虽小功必赏以其履死地也今之臣一切务赏何谓赏所谓酬奬者是也守土之臣刺史县令招徕逃户磨勘税赋皆其职所当为也不修其职罪当罚也今有为之者必自陈而求赏不立赏格则不为也天子敛生民之财以禄之分职位以宠之借威权以使之可谓至矣而于常事动即求赏天子岂与羣臣为市道哉至于茶盐酒税之局物物皆有赏格下至吏人百姓莫不皆然此为政之弊也战功必赏也捕贼之法必赏也功异于常者可赏也其余无名酬奬可渐罢之以正官守之法也
　　任材
　　凡人之材各有所能不一等也一人之智兼治数局时有不能也有文词之职有吏治之职有兵戎之职有财利之职夫有吏治之材使之临兵戎之事则时有不能也有财利之术使之论朝廷之事则时有不能也今世用人大率以文词进大臣文士也近侍之臣文士也钱谷之司文士也边防大帅文士也天下转运使文士也知州郡文士也虽有武臣盖仅有也故于文士观其所长随而任之使其所能则不能者止其术莫善于还词令之职还于文士讲説之职还于文学典礼之职还于博士兵戎之职还于武士吏文之职还于法吏金谷之职还于财利臣所谓还者与其能者不以一人之智兼责之也若夫宰辅大臣必兼众能文学之士皆其出身忠义之节皆其素立故不论也不眀法令不可也不知军旅之情不可也不知边疆夷狄之数不可也不知金谷利病不可也不知礼典之旧不可也是故其人陛下知其难也得人则爱重之又于羣臣询谘而择之臣故谓任材者眀天子之事也
　　正刑
　　圣人可谓爱民矣可谓谨矣杀人者可杀矣疑或贷其生者州郡有一误杀人者一狱所干官吏停废窜逐无有贷者古先帝王谨刑不过是矣原其所因好生之徳及于下也重刑诚审矣而刑之轻者罚及无罪天下之官皆得施杖笞于其部通判职官于州之吏民皆可笞扑由是观之民无全肤可谓滥刑矣天下州县有长吏京师百司有长官有罪之人可归于长吏长官则不敢妄刑也律有监临主司不合行罚敕许执衣白直得施小杖臣窃谓天下州县官司京师百司唯执衣白直令依敕科罚其余公事各随所属长吏长官行之一嵗计之可减妄刑千万人矣臣愿陛下眀敕法官议之理当如何若律敕可行则行之必重其罚则不敢违也【治平元年上时为三司使】





　　宋名臣奏议巻一百四十八
　　钦定四库全书
　　宋名臣奏议巻一百四十九
　　宋　赵汝愚　编
　　总议门
　　总议五
　　上英宗十事　　　　　　　　傅尧俞
　　臣伏自念愚拙无状久无所补不敢频乞入对以烦天听今有十事条列于后
　　一窃见军营摧倒极多材用人力卒未能办集恐朝廷以军人暴露督役苛急今积潦方甚天气渐寒伏乞据材用人力以责功限但使无惰慢者足矣如此免使役之人更生咨怨且令营造颇得坚偹
　　一窃闻僧庆辅内降指挥与鉴义虽未即施行有阙与试縁斜封内降今古以为恶政不意陛下复启其端在先帝诏条庆辅合行勘责臣以其事小不欲露章奏劾伏望今后如此等事一切停罢
　　一窃见近日擢用多新进之士久在仕涂者岂皆是非材今充满外庭率未闻选擢此曹既无崇显之望益自懈退伏望参用旧人以励其力
　　一设官分职各有司存今百司备具而每有兴作营造必差他官领之故耗蠧益多而不中程度伏望一切委之有司茍不修举则重行降黜
　　一伏见三代治道犹不免弊必随宜而救之昔周人尚文文之小人以僿故救僿莫若忠今风俗多浮文少实事可谓极矣伏望进质朴悃愊之士抑华而救之
　　一窃见近日王宫官进用颇速臣以为选材以辅导皇子茍得其人宜颇持久庻相谙悉有所禆益今开王邸廼仕官之捷径耳惟陛下留意
　　一伏以以疏间亲是谓不逊臣虽至愚荷陛下防擢过宠不敢以疏逺自外辄及陛下之亲者然非敢有所间也今遭遇陛下者人多附而趋之其识分守道者必不肻辄为此态有附有不附则爱恶随而生矣其毁誉之言望陛下审察
　　一伏见先帝事无巨细必徇至公虽辅弼恩幸一有公议无偏主者故大臣与内臣无极盛之权所以多厯年所力省而无事不知体要者谓先帝崇奬言事者过当宜一切矫之臣以为果如是于陛下无益适足长辅弼恩幸之权耳恐陛下久逺力费而事多虽欲悔之无由也
　　一窃见士大夫以至吏民皆以陛下为不纳忠諌陛下以睿圣之资而得此声于天下岂不惜哉臣观圣度闳深虽苦言讦斥亦不加怒所少者未能择善而从之耳不能择善而从虽日对千人且无益于事臣恐朝廷之公议日尠陛下之聪明日塞此事非细愿深思之
　　一伏见近日陛下于皇太后礼意有加两宫颇甚懽睦虽禁庭防宻莫审端倪然其知者莫不庆抃陛下畏天戒进修子道此事宜不虚矣愿陛下日谨一日益尽孝诚天将报陛下以大福固不独人情之悦喜也
　　右皆当今切务有益光明辄効知无不言不复更择臣既不敢徒为髙论又不敢饰为繁文言浅意深愿陛下必赐收采【治平二年九月上时为殿中侍御史】
　　上神宗十事　　　　　　　程　颢
　　臣窃谓圣人创法皆本诸情极乎理虽二帝三王不无随时因革踵事増损之制然至乎为治之大原牧民之要道则前圣后圣岂不同条而共贯哉盖无古今无治乱如生民之理有穷则圣王之法可改后世能尽其道则大治或用其偏则小康此厯代彰灼着明之效也茍或徒知泥古而不能施之于今姑欲循名而遂废其实此则陋儒之见何足以论治道哉然傥谓今之人情皆已异于古先王之迹不可复于今趋便目前不务髙逺则亦恐非大有为之论未足以济当今之极也谓如衣服饮食宫室器用之茍便于今而有法度者岂亦遽当改革哉惟其天理之不可易人所頼以生非有古今之异圣人之所必为者固可概举然行之有先后用之有缓速若夫裁成运动周旋曲当则在朝廷讲求施设如何耳古者自天子逹于庻人必须师友以成就其徳业故舜禹文武之圣亦皆有所从学今师傅之职不修友臣之义未着所以尊徳乐善之风未成于天下此非有古今之异者也王者必奉天建官故天地四时之职厯二帝三王未之或改所以百度修而万化理也至唐犹仅存其畧当其治时尚得纲纪小正今官秩淆乱职业废弛太平之治所以未至亦非有古今之异也天生烝民立之君使司牧之必制其常产使之厚生则经界不可不正井地不可不均此为治之大本也唐尚能有口分授田之制今则荡然无法富者跨州县而莫之止贫者流离饿殍而莫之恤平民虽多而衣食不足者盖无纪极生齿日益繁不为之制则衣食日蹙转死日多此乃治乱之机也岂可不渐图而制之哉亦非有古今之异者也古者政教始乎乡里其法起于比闾族党州乡鄼遂以相聨属统治民相安而亲睦刑法鲜犯防耻易格此亦人情之所自然行之则效亦非有古今之异也庠序之教先王所以明人伦化成天下今师学废而道徳不一乡射亡而礼义不兴贡士不本于乡里而行实不修秀民不养于学校而人材多废此较然之事亦非有古今之异者也古者府史胥徒受禄公上而兵农未始判也今骄兵耗匮国力亦已极矣臣谓禁卫之外不渐归之于农则将贻深虑府史胥徒之役毒徧天下不更其制则未免大患此亦至明之理非有古今之异者也古者民必有九年之食无三年之食者以为国非其国臣观天下耕之者少食之者众地力不尽人功不勤虽富室强宗鲜有余积况其贫弱者乎或一州一县有年嵗之防即盗贼纵横饥羸满路如不幸有方三二千里之灾或连年之歉则未知朝廷以何道处之则其患不可胜言矣岂可曰昔何以不至是因以幸为可恃也哉固宜渐从古制均田务农公私交为储粟之法以为之备此亦无今古之异者也古者四民各有常职而农者十居八九故衣食易给而民无所困苦今京师浮民数逾百万观其穷蹙辛苦孤贫疾病变诈巧伪以自求生而常不足以生日益嵗滋久将若何事已穷极非圣人能变而通之则无以免患岂可谓无可奈何而巳哉酌古变今矜孤恤寡渐为之业以救之耳此亦非有古今之异者也圣人奉天理物之道在乎六府六府之任治于五官山虞泽衡各有常禁故万物阜丰而财用不乏今五官不修六府不治用之无节取之不时岂唯物失其性林木所资天下皆已童赭斧斤焚荡尚且侵寻不禁而川泽渔猎之繁暴殄天物亦已耗竭则将若之何此乃穷之极矣唯修虞衡之职使将养之则有变通久长之势此亦非有古今之异者也古者冠昏防祭车服器用等差分别莫敢逾僣故财用易给而民有常心今礼制未修奢靡相尚卿大夫之家莫能中礼而商贩之或逾王公礼制不足以检节人情名数不足以旌别贵贱既无定分则奸诈攘夺人人求厌其欲而后已岂有止息者哉此争乱之道也则先王之法岂得不讲而损益之哉此亦非有古今之异者也此十者特其端绪耳臣特论其大端以为三代之法有必可施行之验如其纲条度数施为注措之道则审行之必也稽之经训而合施之人情而宜此晓然之定论岂徒若迂疎无用之説哉惟圣明裁择【熈寕二年上时为监察御史】
　　上神宗论时政　　　　　　富　弼
　　臣近者因拜谢章辄敢畧具南事附奏伏计愚恳寻逹天听蛮冦大扰即已窜归然王师遂行必谋吊伐水陆并进威徳兼施若夫讨御之方得失之际则非臣庸之所预知也伏望陛下宻诏郭逵等至二广熟计攻守利害速具奏闻可徃则徃如不可徃则令别图去就以全王师之重海峤阻逺恐难责其固必也臣又窃闻秦陇之外数年用兵尅取熈河等五州别立一路辟地进境开拓故疆诚为国朝美事足光史册也然而逺近共传当时杀戮人命不可胜计费耗财用莫知纪极是皆主事者公为欺罔不以实数上奏致陛下无由得闻而进止也今既立成部分建置官属屯兵守御各有定制即须所得之地所出之物以供赡一路自能取足不假外求然后可为长逺之利遂成开拓之益则向者人命不为枉杀财用不为虚费也奈何罢兵后唯闻朝廷自京师辇运金帛监司从内地支拨粮草増添转遽递铺奔走不絶于道防防而去尚云不足一二年来又云彼中米麦每防计钱四五百文贱亦不减三百以上公私皇皇汲汲日忧不逮若常如此则不唯枉杀虚费而又自此国家府库如何供亿民间物力如何出办遂使官私俱困得之何用况陜西乏用即今上下穷窘已甚事茍得实臣窃忧之伏愿陛下亲选无所畏惮公忠臣寮不与其时用事人为党者徃彼按视土地可耕否所収物货足用否人情可安否久逺可守否俟得其实然后委二府防议方见经久利害如何若不审行考校但务竭力劳费臣谓末等之家有十金之产者且犹未肻如是况乎为天下之计哉惟陛下深切留意也唐宣宗朝北方亦曽自举十数州内附未尝少加攻取既而供馈阙乏终却叛去唐亦不复顾借更乞畧赐检详亦可以为证矣臣又窃闻代北之地狄人妄有争占意在先发殊无义理朝廷以其倔强难制遂欲尽与此説传播甚盛然终未知虚的万一是的则闻者莫不忧骇何哉盖夷狄贪婪后患弥大彼曲我直事甚明白且宜以理辨析未易可许昔赵王欲赂强秦六城而虞卿不从东胡欲求匈奴瓯脱而冒顿勿与观其简册足为鉴愿陛下取此二説以今疆事反覆参校始末轻重与二府议定决然利害奏禀而后行此须特出宸断也臣又窃闻累年新法所行之事条目甚多陛下近已深见为害但虚懐隠忍未即更张此诚大得为君之道从容优裕而不欲迫急也然所谓为害者皆害及天下之人被害既久则岂尚容舒缓哉度今事势正如解倒垂之急唯恐解之不速也亦如人之感疾疾深则难愈木之受蠧蠧深则难补惟陛下所见害事既明芽蘖已著者宜早图之必无太早之失更或稍缓则遂成疾蠧深患朝廷益难奠枕矣况天下不以贤愚共知陛下始欲讲求大治比迹唐虞前代帝王用心非所能及而不意为人所误至此事皆成究其端由实非陛下之失唯是众口共责为谋者恨不食其肉焉今圣情既巳开悟稔知其非而犹隠忍防惜不速更张却恐遂玷圣徳也臣更愿陛下于左右臣僚中不以职位髙下常视其反覆狡狯者疎之纯良方正者与之反覆狡狯者虽有奸才强辨可以惑人其如自取名位及援引亲旧结成朋党互相保庇表里胶固牢不可破如此之者岂可置之左右而任之以事乎盖本无一定之志不耻不仁不畏不义不见利不劝必无忠荩慤实安肯乃心于国家也纯良方正者才辨诚有不及狡猾之人然其心不二持守坚笃中立不倚傍无朋比用之则直道而进舍之则奉身而退不为利回不为义疚忠亮之节至死不移不肯欺昧朝廷自求多福如此等人终无妄误必能为国家立事假有未能立事者亦不为害也陛下临御既久当尽照见固难上逃圣鉴此尤宜常挂宸念恐非须防可忽也縁误用一二奸人则展转援致连茹而进分布中外大为朝廷之害卒难救整唐文宗所谓破河北贼易破朝廷朋党难者正为此也天子无职事唯辨别大臣邪正而进退之此其职也切乞谨之臣狂瞽之説实有爱君忧国之心固无他志伏乞俯赐听纳早赐裁处不胜宗社生灵之幸【熈寕九年四月上时以司徒致仕】
　　上哲宗五事　　　　　　　邢　恕
　　臣窃惟皇帝陛下纂绍大统太皇太后陛下躬亲庻政于兹累月政事之大者畧已损益施设矣然自古巳来政事出房闼其患常在大臣擅权同列暌乖互相倾轧羣下各有附丽造为朋党则不能同心协力王室卑弱而太皇太后圣情简严其于政事无有适莫唯是之从务合佥谐不信偏入之言不惑背憎之説听言必验之以事疑似必究其情实故左右不得以诬欺相倾轧如是则羣下固无所附丽不得造为朋党矣前代母后临制常患外戚僣骄盈溢交通请谒以紊刑赏而太皇太后爰自内辅英宗检制外家曲有礼法以致摠览政事族人畏谨加甚前日则外戚固无骄盈之渐矣汉唐诸后茍専听断者北司要人未尝不鼎贵强盛而太皇太后端居凝然罕所降接虽至亲近持法谨严不私假借泊然无欲自宫省老于事者率以为莫能窥测无不惴惴小心则北司固无贵盛之嫌矣自先皇帝寝疾外廷大臣曽未及建一言而太皇太后独断出于圣心储贰之建旬浃巳前固已先定及先皇帝奄弃羣臣而皇帝即大位太皇太后以嫡祖母保抱擕持天性之亲根于自然间谍之语不起慈爱之声日闻至于防用人材修举政事自前世以来号为明王圣主殆无以过制政下令不出房戸帷之间而恵泽流于八区仁声动乎万里诚能益虚圣心务受尽言克勤以继之则巍巍乎赫赫乎书契已来未之有也然而太皇太后止于今日便谓天下无事可以髙枕而卧则固未也何则今边兵未解夷狄方将窥伺中国动揺疆场以修怨刷耻坐费厚赂而民力积困今幸年谷丰稔政事设张虽已先其急者而恩泽未浃恶吏尚繁命令之出或未能奉承而朝廷美意不得下究倘遇饥馑师旅天下未免犹有盗贼之忧此正圣心夙夜焦劳讲求治体之时大臣忘身徇国背私向公同心合力之日臣请姑条五事以献臣窃惟皇帝方育徳思道未即亲事太皇太后虽摠览大纲而不悉留神于细故则不得不倚辨责成于大臣所以布为朝廷耳目頼以互相检察者不得不偹设台諌大臣诚能存心尽公处事必当则台諌虽设而可以无言阳城为諌议大夫六年未尝论事及徳宗罢陆贽欲相裴延龄然后以死固争若阳城则所谓逹大体也至于台諌时论细故末节以摧折大臣为大臣者诚能体国则亦不宜以此嫌忌台諌朝廷亦不当以细故末节而于大臣轻为厚薄进退如此则国威伸于上主恩行于下大臣得体而台諌举职矣唐徳宗初即位代宗将藏山陵禁屠杀而郭子仪家奴杀羊裴谞以职事劾奏或曰小事不足以伤大臣谞曰尚父方贵盛天子新即位必谓党附者众故劾其细过以明不持权也吾上以尊王室下以安大臣不亦可乎若裴谞者可谓有逺虑矣今诚备设台諌而大臣存心至公所失不过细故末节则不言者固为逹大体而言者未害其有逺虑也然则増广台諌之为有益明矣如是则朝廷耳目布于下而太皇太后可以雍容頥养保心固体万夀于上仁宗末年大抵渊黙罕复亲事委政大臣大臣不敢懐奸挟私者用此道也而况太皇太后振提其纲领乎虽然设之不得其人犹不设也臣愚以为莫若深诏大臣人各举其所知而后合议于上前太皇太后考其素履有某事可称有某节可尚然后举而用之则所失者亦鲜矣一也古者天子一嵗或五嵗一出廵狩察吏善恶究知民间疾苦后世人主深居九重之中不能冒风雨犯霜雪为寒暑之所匽薄疲筋力于道路自秦以来始置御史监察郡县而汉改为刺史乘传行部嵗终得奏事京师唐之所谓采访使今之所谓转运使副判官提防刑狱常平仓官之皆是也此即代天子廵狩者其任不轻也明矣国朝故事率先厯知州差遣然后擢为监司或自通判先擢权知州然后擢为监司自通判擢用者间亦有之而几希矣唯是台諌官出为监司乃有资序未深者然昔者官未陞朝则不得举台官朝官徃徃曽厯知县比为台官又为监司则资序亦率通判已上当是时监司髙者厯知州下者率歴知县其更事老成可倚办者多矣诗曰虽无老成人尚有典刑魏太祖曰吾非圣人也更事多矣然则老成人固重于典刑而更事多者至窃比于圣人则老成人更事之为益亦明也古之任人所以四十强而仕五十命为大夫者盖此意也顷者方急人才以便事功初置提举官率用京官为之有朝脱铨选暮为监司者此乃一时用人之意非持久经逺之法也故先帝末年选用尚书省官非知府不得为郎官非通判不得为员外郎则先帝固知资序之不可废而老成更事之人有益也特以施设先后有不暇给故于监司未遑厘正耳今诚深计天下之利害郎中员外郎典领职事止于一曹而监司按察乃一道逺者绵地千里州县百数官吏数百千而户口生齿以万亿计则其利害轻重不相凖明矣然而资序之限特设于郎中而未及于监司者岂先帝开其端而资其终者有待于今日乎臣愚以为提举以上非通判资序自今不宜除授即自台諌除者不在此限庻得更事老成之人布为监司而天下之民浸被圣泽此今日之急务也且又可以息驰骋之而使官吏稍安职业于以収成材矫薄俗所谓一举而包两利二也商书曰眀王奉若天道树后王君公承以大夫师长不惟逸豫惟以乱民古语曰天之生民非为君也天之立君以为民也周之太王为狄所侵以爱惜民命去邠迁岐宁弃其国不忍鬭其民诗人以为太王肇基王迹以得其民也此孟子所谓得乎丘民为天子者也夏书曰民惟邦本本固邦宁然则民之急也如是三代而下西汉之文帝柬汉之章帝号为仁徳之主窃读二帝本纪恤民恻怛见于诏令嵗嵗有之汉宣起于闾阎知民疾苦时之要务每叹息曰与我共治天下者其惟良二千石乎汉郡太守得自辟除进退县令长太守得人则县令长无不良故汉所选用者惟二千石耳隋唐以来州县守宰率皆命于朝廷则郡县最为亲民之任治天下者以民为急而守令最为亲民不可不选不可不激厉唐之开元号为盛际所以致之者有姚崇宋璟以为相也臣尝读元稹连昌宫词称姚宋之所致治之大畧不过于燮理隂阳偃戢兵革遴拣守令皆出宰相而已比嵗守令善状罕有闻焉询诸徃来或举一路郡县百数而良守令难以屈指一二计则生民受者为不少矣方朝廷用人如不及之时抡选才能比比出于疏贱而独于守令以治绩超擢者无几也得毋偶未之及耶今诚欲简防守令以劝循良使恵及吾民则先谨择监司非其人则朝廷虽有甄别守令之意而监司防蔽朝廷不得其事实则所谓良者不良所谓能者不能矣臣愚以为今日天下监司未足倚信则莫若先敇执政大臣聚议博采防求守令治状尤异者数人举天下之广宜不难得大抵宜以爱民恻怛为先奉公营职为后盖后世之法茶盐酒征筦之利多岐杂出不若尧舜三代之法一出于爱民故唐阳城有抚字心劳催科政拙之语而徳宗尝令县令对策宰相欲第其髙下未知所出薛珏曰今取县令不専文辞宜以意在爱民者为先也宰相从之既而所取莫不得人则守令宜以爱民恻怛为本亦可见矣以此求之诚得其人则其资任髙下优加进擢见于训辞务从褒异且以厉天下所取不过数人而为守令者莫不慕效则四海之内亿兆之众人人被润泽防厚徳矣然后深诏御史台举劾监司尤无状者稍加澄汰监司之选既清而付之以考察则守令之良能者必出矣三也有子曰百姓足君孰与不足或问扬子曰桑羊利而国用足如何曰譬之为人父而其子纵富如子何未有子富而父贫者也礼记大学亦曰未有府库财非其财者也故曰富有天下则天生地长举天下之物莫非人君所有在民在君诚无以异前日陜西五路进兵百姓负粮入界和雇一夫率费百千初时民力尚全莫不相率竭其力以应命及后再三调发民力弗堪王师迄不能再举然则民力弗堪国家固不能以举事则富民者乃所以富国也汉武帝末年深悔既徃之征伐下哀痛之诏罢轮台之戍乃封丞相为富民侯此武帝所以为雄材大畧盖能知悔又知所救敝也唐自中叶已后旣经安史之乱王室微弱藩镇强盛皆自擅其财赋故有常贡之外别进羡余以希恩宠人主急于用度因而假借盖以方镇既擅财赋朝廷难于调发故耳今四方万里内外一体诏令一出迅如雷霆屈伸自如势若身之使臂臂之使指县官之于百姓即有所取何求不获不必令转运使于平居无事日为仓卒征敛之计时以民财滥图恩赏也昔仁祖时苏顺元为淮南转运使尝进羡余有诏免劾所进钱止令留住夲路以备灾伤臣愚以谓今日诚欲生民苏息逺近防福宜下诏书明敇诸路转运司不得献进羡余即嵗计有余可但令留充夲路次年支费抑非徒此而已也发敛之际又有抑配之支移折变之苛官出则以陈粟腐麦代见钱支俵如充青苗和买之以率计之号为千钱者民间所得不过数百此所谓抑配之也赋入则法当近送者又令逺输如南州所纳则支移北州道理皆逺负辇滋费则并以脚乘课令出钱法当出粟者乃折令出麦麦固加贵于粟既已出麦则又折令纳钱钱固难得于麦矣于是有斗当三四十金而所纳至于百钱者转运使止以欬唾指麾坐获倍利此所谓支移折变之苛也凡此皆法所当禁而转运使比多公违诏条无所忌惮愿敇所在安抚使都钤辖提刑司觉察闻奏及许州县守令吏民自陈如此则掊克之吏庻知畏戢矣且青苗钱取息终嵗不过二分而向者议论纷纭累年不定今转运使公违诏条肆行抑配支移折变旬朔之间取民倍利岂不甚哉或曰转运司财赋所仰给今束之太急将无以举职是大不然使转运使果才嵗计所须止于诏条之中自可以应辨有余矧复嵗计之外朝廷不求羡溢加以善政所感年谷必应租赋所入不縁水旱蠲减何患不足岂有公违诏条力胁州县出则以片言估物而就髙价入则以尺纸麄色而取贵直以此论功无异戱防此正不才者之所为又法所当禁何谓束之太急哉四也贾谊有言人主之尊如堂羣臣如陛众庻如地陛九级上防逺地则堂髙髙者难攀卑者易陵故人主之势非能独尊也自一命之吏累而至公卿次第益尊而人主加焉然后为至尊耳国朝故事拜宰相枢宻使官必除侍郎同知枢宻院已上必除諌议大夫三司使必除给事中若侍郎权御史中丞必除諌议大夫以直龙图阁权领边帅官小犹除正言自天章阁待制巳上则固凖此四方大郡带都钤辖或大都督府为守者非带馆职则诸曹郎官吏民耸然知所尊奉以其异于他官也权同知枢宻院已上皆政事之臣权御史中丞乃纪纲之任而三司使实主邦计故髙者则必处以侍郎其次则两省官为之諌议大夫是也直龙图阁为边帅事任要重天章阁待制已上乃侍从官故必以小两省官为之正言是也假使不论职名而官直为正言则固已可贵矣当是之时官职清浊髙下锱铢方寸皆有分别不得淆乱逾越故朝廷尊荣人知向慕先皇帝独患名实不正故改为官制以寄禄官寓品秩名实既正而推行之日浅其于甄别流品迁叙次苐固未有暇向者官制虽行而有防命两省官修补其法则此固在所讲也今以堂堂有宋盛明之朝自尚书已上率多试官岂不陋哉然为尚书者原其所自来则皆尝厯学士职其品秩与尚书不甚相逺为侍郎者率多由天章阁待制除用与侍郎名品亦畧相当然一为职事官则必除去职名故有承议郎试尚书者见者不知其职尝为学士也苐见承议郎与昔国子博士等尔乃为尚书岂不可轻哉名藩大郡或临制一道或镇一都防而既无三馆贴职又无诸曹郎中员外舍直龙图阁待制已上则皆朝奉朝散郎若大夫为之其下与通判签判知县监当官名无异也内外体势浸以卑损上下陵迟吏士军民率有慢轻之意陛防太削非所以尊朝廷也加以官制之行于兹已逾三年率以满任今諌议大夫中书舍人给事中侍郎迁比待制尔若迁尚书则为太峻即自諌议舍人给事迁侍郎则与自大卿太常少卿除侍郎者为一等反不为之迁矣是迁叙未得也今欲除用人物或资与官相对而其才不必称或才与事适当而据资不相凖譬犹户部侍郎阙为天章阁待制固可入其才不必称为龙图阁直学士才或称任则资不可屈是除授未便也矧自直龙图阁而上所存职名皆禁奥殿阁图书之任今以寄禄官在外则有加焉而在京师则不可本末倒置体势未顺且朝廷职名本待贤俊今虽其人宜在朝廷而一除职名则必出补外如赵彦若可以留备台諌而縁除龙图阁待制故出知亳州孙甫年少任职可当省部繁剧而縁除直龙图阁故出知陜府授受之际巳见其拘牵矣臣愚以谓今日官制之论不过秦汉汉之加官若诸吏左右曹散骑给事中之即今之职名也官制祖述止于唐六典而三馆贴职集贤院学士六典具载夲职施于朝廷今自直龙图阁已上职名诚许令职事官兼带则不害其为正名也而又有三利焉以待制学士职为尚书待制则试官可去中外有所瞻仰吏民知所尊奉陛防之势益峻而可以尊王室隆主威迁授之际职虽学士可以下为侍郎待制可以兼领卿监直龙图阁可以冠省寺之职为官择人无所留碍殿阁图书之任得兼内外本末不至颠倒体势顺序所谓三利也故事职名自校勘至龙图麄而论之犹有四等其上又有集贤殿史馆修撰集贤院视职事之髙下官品之大小而加焉亦有始加即为修撰直龙图阁者必其差遣内则三司副使同提举在京百司之乃得为之外则帅臣三路转运使江淮发运使久次为监司典大州若都钤辖大都府之乃得为之其他皆以嵗久次第累迁而后至职虽为直龙图阁修撰又必差遣事任要重然后得迁待制諌议大夫其法至详宻故朝廷用之有所劝激而士大夫由之以进不得侥幸今既尽削去三馆贴职而独存直龙图阁凡须宠以职名者无有髙下一切为之故有府界提防而带直龙图阁者今日与之既失于太优而后日一迁则其上为天章阁待制将又失于太峻于此时不复早计前虑则他时用之必困者也今果职名为可去则当一切除之然而直龙图阁之尚存者果不可去也职名果不可去而待制以下独存直龙图阁何哉今既独存直龙图阁又必以宠帅臣资望之浅者欲以耸人观听也然而耸人观听者不独至于帅臣而后然其余典大州当方面据都会若江淮发运使三路转运使之皆当系人观听者也今寄禄官既已通为一等又无清曹郎官台諌之属则所以稍辨异者唯有职名尔而一以直龙图阁待之其可乎臣愚以谓昔日馆职为优幸者唯为校理一年即理通判资序三年理知州为太过尔今诚于此裁损率以二年成资为一任而尽复校勘已上至修撰等贴职此固于正名于官制可以并行救其所不及使髙下等级粲然有序朝廷用之而有所激劝士大夫由之而不得侥幸流品分别吏民尊信五也今诚行此五者皆国家之大体时之要务以太皇太后之圣智宜无所疑即参之大臣访之羣议恐无以易五者毕行私徇灭而徳意彰民心固而主势隆然后揆之以道将之以徳以虚心为本以无我为用唯大公是存唯至正是守无有偏党唯是之从所谓道也体道而不失不为好恶所夺不为喜怒所迁有得于身所谓徳也道徳立于上而公卿观法于下上下相济然后奨忠义以尊吾君长防耻以消羣枉用人必以信行为主而后论才能考绩必以功实为先而后责文具谨择能吏练习公家台省故事者裁省簿书行移务在先急阔畧苛辟使人力足以胜事仿唐律令格式事有经常者着为定式不须上问官曹小事有所建请次苐得専裁决不必一一奏覆小惩大戒付之省寺俾得警胥吏之违慢以防滞留如此则小大毕举太皇太后可以优游泮涣质成于上保防将就皇帝圣质至于成徳则所谓宗社之庆苍生之福岂有极哉臣自惟太皇太后亲政已来首防防擢度越比伦则臣之所以图报效亦不宜自同于众人冒凟宸严臣无任祈天俟命惶惧屏营之至【元丰八年上时为起居舍人】
</div>
    <div class="pagination">
<a href="宋名臣奏议_page64.html">上一页</a><span>...</span><a href="宋名臣奏议_page60.html">60</a><a href="宋名臣奏议_page61.html">61</a><a href="宋名臣奏议_page62.html">62</a><a href="宋名臣奏议_page63.html">63</a><a href="宋名臣奏议_page64.html">64</a><span class="current-page">65</span><a href="宋名臣奏议_page66.html">66</a><a href="宋名臣奏议_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
