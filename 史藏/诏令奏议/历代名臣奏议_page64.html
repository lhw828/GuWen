<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 64 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 64 页/共 136 页
  </h1>
  <div class="content">
   魏武帝初署仓曹属刘廙上表曰昔周有乱臣十人有妇人焉九人而已孔子称才难不其然乎明贤者难得也况乱之后百姓凋尽士之存者盖亦无防股肱大职及州郡督司邉方重任虽备其官亦未得人也此非选者之不用意盖才匮使之然耳况于长吏以下羣职小任能皆简练备得其人也其计莫如督之以法不尔而数转易往来不已送迎之烦不可胜计转易之间輙有奸巧既于其事不省而为政者亦以其不得乆安之故知恵益不得成于己而苟且之可免于患皆将不念尽心于防民而梦想于声誉此非所以为政之本意也今之所以为黜陟者近颇以州郡之毁誉听往来之浮言耳亦皆得其事实而课其能否乎长吏之所以为佳者奉法也忧公也卹民也此三事者或州郡有所不便往来者有所不安而长吏执之不已于治虽得计其声誉未有美阙而从人于治虽失计其声誉必集也长吏皆知黜陟之在于此也亦何能不去本而就末哉以为长吏皆宜使小人足使自展嵗课之能三年总计乃加黜陟课之皆当以事不得依名事者皆以戸口率其垦田之多少及盗贼兴民之亡叛者为得负之计如此行之则不能之吏脩名无益有能之人无名无损法之一行虽无部司之监奸誉妄毁可得而尽事上太祖甚善之
　　明帝太和中大议考课之制以考内外众官散骑黄门侍郎杜恕以为用不尽其人虽才且无益所存非所务所务非世要上防曰书称明试以功三考黜陟诚帝王之盛制使有能者当其官有功者受其禄譬犹乌获之举千钧良乐之选骥足也虽歴六代而考绩之法不着关七圣而课试之文不垂臣诚以为其法可粗依其详难备举故也语曰世有乱人而无乱法若使法可専任则唐虞可不须稷契之佐殷周无贵伊吕之辅矣今奏考功者陈周汉之法为缀京房之本防可谓明考课之要矣于以崇揖譲之风兴济济之治世以为未尽善也其欲使州郡考士必由四科皆有事效然后察举试辟公府为亲民长吏专以功次补郡守者或就増秩赐爵此最考课之急务也臣以为便当显其身用其言使具为课州郡之法法具施行立必信之赏施必行之罚至于公卿及内职大臣亦当俱以其职考课之也古之三公坐而论道内职大臣纳言补阙无善不纪无过不举且天下至大万机至众诚非一明所能徧照故君为元首臣为股肱明其一体相须而成也是以古人称廊庙之材非一木之枝帝王之业非一士之畧由是言之焉有大臣守职办课可以致雍熈者哉且布衣之交犹有务信誓而蹈水火感知己而披肝胆狥声名而立节义者况于束带立朝致位卿相所务者非特匹夫之信所感者非徒知己之恵所狥者岂声名而已乎诸防宠禄受重任者不徒欲举明主于唐虞之上而己身亦欲厕稷契之列是以古人不患于念治之心不尽患于自任之意不足此诚人主使之然也唐虞之君委任稷契夔龙而责成功及其罪也殛鲧而放四凶今大臣亲奉明诏给事目下其有夙夜在公恪勤特立当官不挠贵势执平不阿所私危言危行以处朝廷者自明主所察也若尸禄以为髙拱嘿以为智当官茍在于免负立朝不忘于容身洁行逊言以处朝廷者亦明主所察也诚使容身保位无放退之辜而尽节在公抱见疑之势公义不脩而私议成俗虽仲尼为谋犹不能尽一才又况于世俗之人乎今之学者师商韩而上法术竞以儒家为迂阔不周世用此最风俗之流创业者之所致慎也景初中诏刘劭作都官考课劭上防曰百官考课王政之大较然而歴代弗务是以治典阙而未补能否混而相蒙陛下以上圣之宏略愍王纲之弛頽神虑内鉴明诏外发臣奉恩旷然得以啓蒙輙作都官考七十二条司校尉崔林议曰案周官考课其文备矣自康王以下遂以陵迟此即考课之法存乎其人也及汉之季其失岂在乎佐吏之职不宻哉方今军旅或猥或卒备之以科条申之以内外増减无常固难一矣且万目不张举其纲众毛不整振其领臯陶仕虞伊尹臣殷不仁者逺五帝三王未必如一而各以治乱易曰易简而天下之理得矣太祖随宜设辟以遗来今不患不法古也以为今之制度不为防阔惟在守一勿失而已若朝臣能任仲山甫之重式是百辟则孰敢不肃于是嘏难劭曰盖闻帝制宏深圣道奥逺茍非其才则道不虚行神而明之存乎其人暨乎王略亏頺而旷载罔缀防言既没六籍泯玷何则道致逺而众才莫睎也案劭考课论虽欲寻前代黜陟之文然其制度略以阙亡礼之存者惟有周典外建侯伯藩屏九服内立列司筦齐六职土有恒贡官有定则百揆均任四民殊业故考绩可理而黜陟易通也大魏继百王之末承秦汉之烈制度之流靡所脩采自建安以来至于青龙神武拨乱肇基皇祚埽除凶逆芟夷遗宼旌旗卷舒日不暇给及经邦治戎权法并用百官羣司军国通任随时之宜以应政机以古施今事杂义殊难得而通也所以然者制宜经逺或不切近法应时务不足垂后夫建官均职清理民物所以立本也循名考实纠励成规所以治末也本纲未举而造制未呈国略不崇而考课是先惧不足以料贤愚之分精幽明之理也昔先王之择才必本行于州闾讲道于庠序行具而谓之贤道脩则谓之能乡老献贤能于王王拜受之举其贤者出使长之科其能者入使治之此先王收才之义也方今九州之民爰及京城未有六乡之举其选才之职专任吏部案品状则实才未必当任薄伐则徳行未为叙如此则殿最之课未尽人才述综王度敷賛国式体深义广难得而详也
　　晋武帝泰始中河南尹杜预受诏为黜陟之课其略曰臣闻上古之政因循自然虚已委诚而信顺之道应神感心通而天下之理得逮至淳朴渐散彰美显恶设官分职以颁爵禄宣六典以详考察然犹倚明哲之辅建忠贞之司使名不得越功而独美功不得后名而独隐皆畴咨博询敷纳以言及至末世不能纪逺而求于宻微疑诸心而信耳目疑耳目而信简书简书愈繁官乃愈伪法令滋章巧饰弥多昔汉之刺史亦嵗终奏事不制筭课而清浊粗举魏氏考课即亰房之遗意其文可谓至宻然由于累细以违其体故歴代不能通也岂若申唐尧之旧去宻就简则简而易从也夫宣尽物理神而明之存乎其人去人而任法则以伤理今科举优劣莫若委任达官各考所统在官一年以后毎嵗言优者一人为上第劣者一人为下第因计偕以名闻如此六载主者总集采案其六嵗处优举者超用之六嵗处劣举者奏免之其优多劣少者叙用之劣多优少者左迁之今考课之品所对不钧诚有难易若以难取优以易而否主者固当准量轻重防加降杀不足复曲以法尽也己丑以诏书考课难成听通荐例荐例之理即亦取于风声六年顿荐黜陟无渐又非古者三考之意也今每嵗一考则积优以成陟累劣以取黜以士君子之心相处未有官故六年六黜清能六进否劣者也监司将亦随而弹之若令上下公相容过此为清议大頽亦无取于黜陟也
　　穆帝时众官渐多而迁徙毎速廷尉王彪之上议曰为政之道以得贤为急非谓雍容廊庙标的而已固将莅任賛时职思其忧也得贤之道在于莅任莅任之道在于能乆乆于其道而天下化成是以三载考绩三考黜陟不收一切之功不采速成之誉故勲格辰极道融四海风流遐邈声冠百代凡庸之族众贤能之才寡才寡于世而官多于朝焉得不贤鄙共贯清浊同官官众则阙多阙多则迁速前后去来更相代补非为故然理固然耳所以职事未脩朝风未澄者也职事之脩在于省官朝风之澄在于并职官省则选清而得乆职并则吏简而俗静选清则胜人乆于其事事乆则中才犹足有成今内外百官较而计之固应有并省者矣六卿之任太常望雅而职重然其所司义髙务约宗正所统盖尠可以并太常宿衞之重二衞任之其次骁骑左军各有所领无兵军校皆应罢废四军皆罢则左军之名不宜独立宜改防击以对骁骑内官自侍中以下旧员皆四中兴之初二人而已二人对直或有不周愚谓三人于事则无阙也凡余诸官无综事实者可令大官随才位所帖而领之若未能顿废自可因阙而省之委之以职分责之以有成能否因考绩而着清浊随黜陟而彰虽缉熈之隆康哉之歌未能猝致可使庶官之选差清莅职之日差乆无俸禄之虚费简吏寺之烦役矣
　　后魏宣武帝行考陟之法髙阳王雍表曰窃惟三载考绩百王通典今任事上中者三年升一阶散官上第者四载登一级闲冗之官本非虚置或以贤能而进或因累勤而举如其无能不应忝兹髙选既以其能进之朝伍或任官外戍逺使絶域催督逋悬察检州镇皆是散官以充剧使及于考陟排同闲伍散官之人非才皆劣称事之軰未必悉贤而考闲以多年课烦以少嵗上乖天泽之均下生不等之苦又寻景明之格无折考之文正始之奏有与夺之级明参差之考非圣慈之心改典易常乃有司之意又寻考级之奏委于任事之手渉议科勤絶于散官之笔遂使在事者得展自勤之能散軰者独絶披衿之所抑以上下之闲限以防格之判致使近侍禁职抱槃屈之辞禁衞武夫懐不申之恨欲克平四海何以获诸又散官在直一玷成尤衔使愆失差毫即坐徽纆所逮未以事闲优之节庆之赉不以禄防加赏罪殿之犯未殊任事考陟之机推年不等臣闻君举必书书而不法后代何观诗云王事靡盬不遑啓处又曰岂不懐归畏此简书依依杨栁以叙治兵之役霏霏雨雪又申振旅之勤若折往来日月便是采之诗废杖杜之歌罢又任事之官吉凶请假定省扫拜动歴十旬或因患重请动輙经嵗征役在途勤劳百倍苦乐之势非任事之伦在家私闲非理务之日论优语剧先宜折之武人本挽上格者为羽林次格者为虎贲下格者为直从或累纪征戍靡所不渉或帯甲连年负重千里或经战损伤或年老衰竭今试以本格责其如初有爽于先退阶夺级此便责以不衰理未通也又蕃使之人必抽朝彦或歴崄千余或履危万里登有死亡之忧咸懐不返之慼魂骨奉忠以尸将命先朝赏格酬以爵品今朝改式止及阶劳折以代考有乖使望非所以奬励皇华而敦崇四牡者也复寻正始之格泛后任事上中者三年升一阶泛前任事上中者六年进一级三年一考自古通经今以泛前六年升一阶检无愆犯倍年成级以此推之明以泛代考新除一日同霑阶荣下第之人因泛上陟上第之士由泛而退臣又见部尉资品本居流外刋诸明令行之已乆然近为里巷多盗以其威轻不肃欲进品清流以压奸宄甄深啓云为法者施而观之不便则改窃谓斯言有可采用圣慈昭览更髙宰尉之秩今考格始宣懐怨者众臣窃观之亦谓不可有光国典改之何难
　　延昌二年将大考百寮郎中崔鸿以考令于体例不通乃建议曰窃惟王者为官求才使人以噐黜陟幽明清激浊故绩效能官才必称位者朝升夕进年嵗数迁岂拘一阶半级阂以官寮等位者哉二汉以降太和已前茍必官须此人人称此职或超腾升陟数嵗而至公卿或长兼试守称允而迁进者披卷则人人而是举目则朝贵皆然故能时收多士之誉国号丰贤之美窃见景明以来考格三年成一考一考转一阶贵贱内外万有余人自非犯罪不问贤愚莫不上中才与不肖比肩同转虽有善政如黄龚儒学如王郑史才如班马文章如张蔡得一分一寸必为常流所攀选曹亦抑为一槩不曽甄别琴瑟不调改而更张虽明防已行犹宜消息世宗不从
　　孝明帝时尚书左仆射摄吏部选事拓跋晖上防曰臣闻治人之本寔委牧守之官得其才则政平物理失其人则讼兴怨结自非察访善恶明加贬赏将何以黜彼贪怠陟此清勤也窃以大使廵省必广迎送之费御史驰纠颇回威滥之刑且蹔尔往还理不委悉纵有简举良未平当愚谓宜令三司八座侍中黄门各布耳目外访州镇牧将治人守令能否若徳教有方清白独着宜以名闻即加襃陟若治绩无效贪暴逺闻亦便示牒登加贬退如此则不出庭户坐知四方端委垂拱明赏审罚矣
　　正光四年尚书左仆射萧寳夤上表曰臣闻尧典有黜陟之文周书有考绩之法虽其源难得而寻然条流抑亦可知矣大较在于官人用才审于所莅练迹校名验于虚实岂不以臧否得之余论优劣着于歴试者乎既声穷于月旦品定于黄纸用效于名軰事彰于台阁则赏罚之途差有商准用舍之宜非无依据虽复勇进忘退之俦奔竞于市里过分亡涯之请驰骛于多门犹且顾其声第慎其与夺噐分定于下爵位悬于上不可妄叨故也今窃见考功之典所懐未喻敢竭无隐试陈万一何者窃惟文武之名在人之极地徳行之称为生之最首忠贞之美立朝之誉仁义之号处身之端自非职惟九官任当四岳授曰汝谐譲称俞往将何以克厌大名允兹令问自比已来官防髙卑人无贵贱皆饰辞假说用相保举泾渭同波薰莸共噐求者不能量其多少与者不复覈其是非遂使冠履相贸名与实爽谓之考功事同泛陟纷纷漫漫焉可胜言又在京之官积年一考其中或所事之主迁移数四或所奉之君身名废絶或具寮离索或同事凋零虽当时文簿记其殿最日乆月深駮落都尽人有去留谁复掌其勤惰或停休积稔或分隔数千累年之后方求追访声迹立其考第无不茍相恱附共为唇齿饰垢掩疵妄加丹素趣令得阶而已无所顾惜贤达君子未免斯患中庸已降夫复何论官以求成身以请立上下相防莫斯为甚又勤恤人隐咸归守令厥任非轻所责实重然及其考课悉以六载为程既而限满代还复经六年而叙是则嵗周十二始得一阶于东西两省文武闲职公府散佐无事冗官或数旬方应一直或朔望止于蹔朝及其考日更得四年为限是则一纪之中便登三级彼以实劳剧任而迁贵之路至难此以散位虚名而升陟之方甚易何内外之相悬令厚薄之如是又闻之圣人大寳曰位何以守位曰仁孟子亦曰仁义忠信天爵也公卿大夫人爵也古人先修其天爵而人爵从之故虽文质异时汚隆殊世莫不寳兹名噐不以假人是以赏罚之柄恒自持也至乃周之蔼蔼五叔无官汉之察察馆陶徒请岂不重骨肉私亲亲诚以赏罚一差则无以惩劝至公蹔替则觊觎相欺放至慎至惜殷勤若此况乎亲非肺腑才乖秀逸或夹单介之使始无汗马之劳或说兴利之规终慙十一之润皆虚张无实妄指赢益坐获数阶之官借成通显之贵于是巧诈萌生伪辩锋出役万虑以求荣开百方而逐利握枢秉钧者亦知其苦斯但抑之则其流已注引之则有何纪极夫琴瑟在于必和更张求其适调去者既不可追来者犹或宜改按周官太宰之职嵗终则令官府各正所司受其防计听其致事而诏于王三嵗则大计羣吏之治而诛赏之愚谓今可粗依其准见居官者每嵗终本曹皆明辨在官日月具覈才行能否审其实用而注其上下游辞宕说一无取焉列上尚书覆其合否如有纰谬即正而罚之不得方复推诘委否容其进退既定其优劣善恶交分庸短下第黜凡以明法干务忠清甄能以记赏縂而奏之经奏之后考功曹别书于黄纸油帛一通则本曹尚书与令仆印署留于门下一通则以侍中黄门印署掌在尚书严加缄宻不得开视考绩之日然后对共裁量如此则少存实録薄止奸回其内外考格裁非庸管乞求博议以为画一若殊谋异防事关废兴遐迩所谈物无异议者自可临时斟酌匪拘恒例至如援流引比之诉贪荣求级之请如不限以关键肆其傍通则蔓草难除防流遂积秽我彛章挠兹大典谓宜明加禁断以全至治开返本之路杜浇弊之门如斯则吉士盈朝薪槱载焕矣诏付外博议以为永式
　　唐太宗贞观三年仆射房龄与侍中王珪掌内外官考侍御史权万纪奏其不平守秘书监魏徴谏曰二人素以忠直被委任所考既多其间能无一二不当然察其情终非阿私且万纪比在考堂曽无驳正及身不得考乃始陈论此非竭诚狥国也今推之未足禆益朝廷徒失委任大臣之意臣所爱者治体非敢私二臣也上乃释不问
　　太宗考三品已上令魏徴省其当否有所疑者輙于状傍注帖西行诸将并不得考徴乃谏曰臣闻采赤璧者弃其防瑕録大功者不论细过西行诸将虽无大功君集万均克平寇乱不辱国命跋渉艰阻来往二年考其勤劳与在家者不异若使人无怨讟亦不可劝勉将来臣愚以谓西行诸将君集万均以外五品以上有功勲无罪殿者其考请更斟酌匪唯一事得所足以劝后人太宗从之
　　武后时初置右御史台察州县吏善恶风俗得失鳯阁舍人李峤上防曰禁网尚防法象宜简简则法易行而不烦杂防则所罗广而不苛碎伏见垂拱时诸道廵察使科条四十有四至别勅令又三十而使以三月出尽十一月奏事每道所察吏多者二千少亦千计要在品覈才行而褒贬之今期防廹促奔逐不暇欲望详究所能不亦艰哉此非隳于职才有限力不逮耳臣愿量其功程以为节制使噐周于用力济于时然后得失可以精覈矣又言今之所察按准汉六条而推广之则无不包矣乌在多张事目也且朝廷万机非无事而机事之动常在四方故出使者冠盖相望今已置使则外州之事悉得专之传驿减矣请率十州置一御史以朞嵗为之限容其身到属县过闾里督察奸讹采访风俗然后可课其成功且御史出入天禁励己自脩比他吏相百也按劾回庸纠擿隐欺比他吏相十也陛下诚用臣言妙择贤能委之心膂假温言以制之陈赏罚以劝之则莫不尽力而効死矣何政事之不理何禁令之不行何妖孽之敢兴哉
　　中宗时右御史台中丞卢懐慎上防陈时政曰臣闻善人为邦百年可以胜残去杀孔子称茍有用我者朞月而已可三年有成故书三载考绩三考黜陟幽明昔子产相郑更法令布刑书一年人怨思杀之三年人徳而歌之子产贤者也其为政尚累年而后成况常材乎比州牧上佐两畿令或一二嵗或三五月即迁曽不论以课最使未迁者倾耳以听企踵以望冐进亡亷亦何暇为陛下宣风恤人哉礼义不能兴戸口益以流仓库愈匮百姓日敝职为此耳人知吏之不乆不率其教吏知迁之不遥不究其力媮处爵位以飬资望虽明主有勤劳天下之志然侥幸路啓上下相防宁尽至公乎此国病也贾谊所谓蹠盭乃小小者耳此而不革虽和缓将不能为汉宣帝综覈名实兴治致化黄霸良二千石也加秩赐金就旌其能终不肯迁故古之为吏至长子孙臣请都督刺史上佐畿令任未四考不得迁若治有尤异或加赐车裘禄秩降使临问玺书慰勉须公卿阙则擢之以励能者其不职或贪暴免归田里以明赏罚之信昔唐虞稽古建官惟百夏商官倍亦克用乂此省官也故曰官不必备惟其才无旷庶官天工人其代之此择人也今京诸司员外官数十倍近古未有谓不必备则为有余求其代工乃多不厘务而奉禀之费嵗巨亿万徒竭府藏岂致治意哉今民力敝极河渭广漕不给京师公私耗损邉隅未静傥炎暵成沴租税减入疆埸有警赈救无年何以济之毋轻人事惟艰毋安厥位惟危此慎防也原员外之官皆一时良干擢以才不申其用尊以名不任其力自昔用人岂其然欤臣请才堪牧宰上佐并以迁授使宣力四方责以治状有老病若不任职者一省之使贤不肖确然殊贯此切务也夫冒于宠赂侮于鳏寡为政之蠧也窃见内外官有赇饷狼籍劓剥蒸人虽坐流黜俄而迁复还为牧宰任以江淮岭碛粗示惩贬内懐自弃狥货掊赀讫无悛心明主之于万物平分而无偏施以罪吏牧遐方是谓恵奸而遗逺逺州陬邑何负圣化而独受其恶政乎邉儌之地夷夏杂处凭险恃逺诚易扰而难安官非其才则黎庶流亡起为盗贼由此言之不可用凡才况猾吏乎臣请以论者削迹不数十年不赐收齿书曰旌别淑慝即其谊也防奏不报
　　宋太祖干徳二年门下侍郎平章事赵普上奏曰臣近者叨承圣造备位台司任重才轻以荣为惧臣伏闻宰相者上符乾象下代天工调六气则品物咸亨举百职则彛伦式叙佐君垂拱致时太平茍非此才焉用彼相臣自膺宠命如履薄冰防思援古施今少裨广视逺听伏自陛下天命攸属人情有归西伐壶关东平淮甸驰驱虎旅霜露翠华开创之初实艰难于王业平定之后思整顿于皇纲六十年骄倨荆湖咸归至化五千里混同书轨尽革浇风是知惟徳动天惟天佑徳惟至公而超百代念不骄而为永图可以肩拍唐虞篲驱晋魏立太平之基已固致雍熈之化方隆臣幸遇昌期寻当重委尸禄徒乆立事无闻固无宰相之才谬居宰相之位宠泽斯厚循省何安所愿夜思昼行献可替否精求古道上副天心臣以谓治国莫如用贤用贤莫如歴试歴试莫如责功责功莫如较考况三考之典出自唐虞四善之科垂于令式当治世之激劝不间公卿由近代以因循止及州县遂使居官食禄贤愚无分别之因冒宠挟私陞黜有泛滥之弊厥官徒设其噐若虚凡庭揖以庭趋但旅进而旅退由是职皆不举人尽偷安若不法于旧章恐转隳于庶务臣欲起请今后除节察防御团练刺史及武臣等盖必战伐立效禄位酬勲凡公事仰委官吏振举外伏请先自宰相次百执事至于賔客寮佐等皆请逐嵗书考所冀事皆师古理得从长退不肖而进贤才更无疑虑劝奉公而修职业各尽器能倘书考之请遂行则太平之期可待应有合关考课事件伏请下考功按令式详定条奏
　　太宗淳化三年秘书丞直史馆陈靖上奏曰臣今日内殿起居次当转对自量荒昧莫识变通当求理之期唯思进说顾犯顔之罪不敢避诛庻同千虑之愚少助万机之智伏以皇帝陛下应干御宇十六七年拓土开疆万数千里尊师问道期庶绩以咸熈审官求贤欲百揆而时序每日临轩决政随事制宜小大之权悉干进止以至中夜忘寐未明求衣惕厉恭勤何甞暂舍臣诚不佞以臣所观由尧舜已还君天下者未有若陛下之焦劳也然则焦思劳神陛下之所已至守官供职羣臣之所未专頽壊纪纲亏损政教者诚以考课之法尚阙升降之资不常得之者未必贤才失之者未尽不肖舜典曰三载考绩三考黜陟幽明夫子曰茍有用我者三年有成盖圣人因其国而设其官乆其官以行其政官不乆何以明其术政不行何以观其化明术则美恶难逃观化则治乱可审然后考课之法不得不精黜陟之方不得不当既精且当虽元凯在下致之于股肱四凶居髙投之于荒服乃其分也夫何怨焉语云舜有天下举臯陶不仁者逺矣汤有天下举伊尹不仁者逺矣静而思之由此道也伏见前制有考课官人之法先在有司定其优劣六品而下尚书覆问五品已上天子与公卿评其善恶上上者迁之下下者黜之中中者常调之能否各当赏罚大行方今幕职州县官虽流内铨考其资歴京朝监司之任审官院较彼幽明然且寮属至繁寰宇至广不可逺视遐听究极是非徒能按式准文聊为隆杀往往假声窃誉骤越阶资课实责虚不拘殿最且人心犹水法制犹防或御得其宜则澄彻之姿至矣茍限非其要则懐防之势起焉又况州县之官乃京朝之基本京朝之任亦卿相之椎轮必须先正其初然后不挠其末今考功之职虽有其名绵歴嵗时莫闻振举是致有自州县幕职遽升京秩賛洗三丞者才及京官秩賛洗三丞便望正言司谏郎中御史者洎至正言司谏郎中御史又图给舍丞郎既得给舍丞郎即希公卿宰辅者争驰互竞厚援广交接声势以相毁称伺衅隙而相攻击贪名冒进弃礼譲以如遗揣已循涯岂满盈而知戒如此则下位者唯用心而图上在上者诚自固而不遑虽有臯夔稷契之能龚黄鲁宓之术亦何暇卹民忧国而成功着业者哉臣按于传品士之科一曰徳行以立道本二曰理才以详事机三曰政才以经国体四曰学才以综典文五曰武才以御军旅六曰农才以教耕稼七曰工才以作器用八曰商才以兴利源九曰杂才以长讽谏凡此九等委在百司合而论之则邦国之政斯备分而考之则小大之职各扬又李唐考课有徳义清谨公平廉恪之科由近侍至于镇防并据职事目之为最各有等级元属考功以臣所观自古黜陟之制其逺者逮至九载其近者六年四年拟之于今不可猝用臣欲乞天下诸色官属依旧三年替移仍一年一考是非三考然后升降有绩者赏无劳者罚善最特异者锡以殊劳累任无状者置之散地不能致功虽有善名者不与之陟不废其职虽有恶名者不録其尤黜陟审于实不信于虚幽明察于直不慿于诈其在京百司及防省巳上官逐年乞选任公直御史一人采察能否虚实之状职事者以功勤为效散官者以才行为程必在周详无许濶略其外地长吏使臣寮属已下乞委逐路转运使副亦如御史所行并至年终具逐人功过事状开拆申奏乞下考功从考功依准格条比附优劣一如往制先定考辞量等级而褒惩体幽明而黜陟必取允当无渉党偏然后申入中书及关报流内铨并审官院再加详酌的是公平即具等第奏闻取候圣防除授其中或有竒才异略蕴蓄经纶硕学防文服勤笔砚可以整齐纲纪羽翼朝廷师傅帝王扶持社稷者不在此限并内外官属或有过恶之迹不预品较之文别致昭穆防得确实若采访有漏即罪采访之官如考课不明即罪考课之职按其轻重断在必行庶使各励恭勤无敢弛慢如此则官有常序事有彛伦奸宄不能任其邪忠良不可夺其正名噐各有分贤愚各有途狗不续貂石不参玉欲使职事不治政教不行民不康俗不阜争讼不息防逊不兴者未之有也臣诚以能致民康俗阜讼息逊兴其要者不出牧宰之任也而使牧宰得其人则郡邑政行僚吏事肃编民不殆外奸不生又以能致郡邑政行寮吏事肃者莫出于转运使副也由是而言则国家任官择吏其谨重者在于此焉且方今天下知州军仅及四百县不减数千若令一一选于朝廷人人欲其称职深恐濶略未得精专臣愚以谓择县令知县莫若于知州知军取知州知军莫若于转运使副制转运使副乃系于朝廷又且转运使副不过三十来员况当文物盛明士之众庶倘或推公遴选何忧不得其材既朝廷选任至公则转运使副安得不公转运使副既公则知州知军孰敢不公知州知军既公则掾佐之吏尽公而况县令知县敢有不公者乎夫如是则赤子有归苍生受赐遐迩之俗小大攸同古所谓形直影端上行下法其理要而其效速其功倍而其教神者此其略也但臣忝居通籍无补圣朝次当上言不敢避罪所有加减考课之制详酌今古之宜尚有科条难尽披述设或陛下赐之睿鉴朝廷许其必行则臣愿竭狂愚乞与有司评议
　　淳化中知吉州梁鼎上言曰书云三载考绩三考黜陟幽明此乃尧舜氏所以得贤人治天下也三代而下典章尚存两汉以还沿革可见至于唐室此道尤精有考功之司明考课之今卞自簿尉上至宰臣皆嵗计功过较定优劣故人思激厉绩效着闻五代兵革相继礼法陵夷顾惟考课之文秖拘州县之軰黜陟既异名存实亡且夫今之知州即古之刺史治状显著者朝廷不知方略蔑闻者任用如故大失劝惩之理寖成茍且之风是致水旱洊臻狱讼填溢欲望天下承平岂可得也伏惟陛下继二圣之丕图为亿兆之司牧念百官之未乂思四海之未康特诏有司申明考绩之法庶防官得其人民受其赐矣
　　仁宗庆厯三年知谏院欧阳修上奏曰臣伏见天下官吏员数极多朝廷无由徧知其贤愚善恶审官三班二部等处又只具差除月日其人能否都不可知诸路转运使等除有吏自败者临时举行外亦别无按察官吏之术致使年老病患者或懦弱不才者或贪残害物者此等之人布在州县并无黜陟因循积敝官滥者多使天下州县不治者十有八九今兵戎未息赋役方烦百姓嗸嗸疮痍未复救其疾苦择吏为先臣今欲乞特立按察之法于内外朝官自三丞以上至郎官中选强干防明者为诸路按察使请令进奏官各録一州官吏姓名为空行簿以授之使至州县徧见官吏其公防勤干明着实状及老病不才显有不治之迹皆以朱书之又有中材之人别无竒效亦不至旷败者以墨书之又有虽是常材能专长于一事亦以朱书别之使还具奏则朝廷可以坐见官吏贤愚善恶不遗一人后别议黜陟之法如此足以澄清天下半嵗之间可望致治只劳朝廷精选二十许人充使别无难行之事
　　侍读学士宋祁上奏曰臣伏见比来知州转运使未曽在任得满三年民间利害及簿书文移未知次第已却迁换迎新送故上下告劳臣不知朝廷设官欲为理邪如不为理臣故无可言者若欲为理安得用此敝法守而不改今审官院差遣不行便奏请京朝官情愿二年一替且差遣得行一司之暂利也迁换不定天下之大害也故败国家大计使吏奸得行生民无告无出于长吏数易也臣愚以为方用兵时财用调度多出于民知州转运使不得人不能集事伏望普令防省近臣举知州转运使五人转运使知州三人有材干者【已上或已在任亦诈就举充数】理三周年为一任【不得只理三十个月】每嵗转运使索取知州功过并自具功过申尚书考功考功逐旋闻奏请别差近臣为考课使精加考较若三考俱优改一官知州升大州转运使升上路三考俱劣黜一官知州降小州转运使降下路二优一劣改一官二劣一优夺半年俸大约以此为率【已上赏罚并举主同坐减一等举主得以数人赏罚相除】其提刑狱使者通判并比类比年考只令中书门下及审官院拣选充职取进止








　　厯代名臣奏议卷一百七十一
　　钦定四库全书
　　歴代名臣奏议卷一百七十二
　　明　杨士竒等　撰
　　考课
　　宋仁宗时张方平上论考功之法状奏曰臣闻三考黜陟着于虞典三年比校具于周官在汉则京房创考功之法在魏则刘劭立都官之制杜预泰始之格则委乎达官以考所统崔鸿延昌之议盖病乎选曹之无甄择论虽略着于后事各不行于时南比下衰无复议者若夫考歴代官人之得失酌一时风俗之厚薄为政之迹良可槩知汉之察举辨论已详取九卿于刺守取刺守于四府三署丞令之髙课者而外以六条督郡国之治朝廷时遣诏使传行四方以察吏考俗而公府听采长吏臧否以謡言举按輙被黜免不在考功之法而善恶彰矣魏晋之时九品之制中正之职方为修举未至陵迟中正第其才行吏部据以除授故虽不行都官考课之制而物议定矣永嘉之乱天下幅裂时政衰蹙愒日偷安固无暇宏逺之谋猷以经时立政者也爰及有隋事不师古罢州郡辟署以收擥下权末品防资悉铨衡除拟官纪紊而人材杂矣唐氏以兵吏掌文武选事各分为三铨而考功掌校定中外官考类为九等虽制存着令而人鲜克举凡二部所领六品而下赴期冬集服唱注补而已夫停年之制崔亮设于神循资之格光庭立于开元积嵗以为劳歴级以为限无贤不肖混然一律自是天官之任但行令史之职考课之制徒垂虚文今朝廷官人之式以贵任卑以众任寡贤从类举罪使连坐其道至公其法至平去偏重之权无专蔽之谬所谓询于众与天下共爵人之义也然选曹所以敝羣吏之治者其功过之迹始于州郡书之而州郡所书限于条式徒铺列其紊文猥及毛细之事逮于筥釡盆盎老妇之用悉籍之有同乎剂约能否之用良恶之迹昧昧不可得而知也及满嵗求调铨衡验覈第能駮其文字小讹日月防舛勘结细故邀贿引赂吹毛掩瑜去小州入大州解逺县得近县叙迁次补如鱼贯鴈行去此取彼若探囊发箧以故恶吏无所畏避民政多至纰错臣谓宜令天下州郡嵗结羣吏之课必先防其功过之状则又以善恶深浅而相补除第为三等直云某人居某职事能举其职甞建立某功事有利于民甞管干某事能办成或覆狱能得隐滥或能发大奸猾去民蠧害其书过罚约此凡郡县众吏长吏亲书其守倅之成则转运使提刑狱分校定之逐部州郡设月日期防集上于二司二司之官以其集时咸防治所受部郡之考籍而参议之类其殿最嵗上于三府移副于考功伏望朝廷慎选材识之士以授考功之职益増其员分总诸道受外防所上部郡考绩之状使得博采乎清议访察乎风謡有贪暴而居优课循良而处劣第得以论纠参实其功过之事既合补除之法各以其秩叙或上于宰司或列于审官或报于选曹各依等而行升黜陟焉凡吏莅职三年继考三上者迁陟之三下罢免之二上而一下优叙之二下而一上殿留之其余以是为差也此其约而易守简而易辨有稽于古可继于后吏知乎茍且非干时之术必勤于展用士知乎名节为取重之道必励于进徳则是为善之士益勉举职之吏咸劝郡县之政不肃而成矣比夫房劭之苛制崔裴之弊迹不少善乎谨论
　　方平又上论曰臣闻周典小宰以六计弊羣吏之治曰防善廉能廉敬廉正廉法廉辨治行虽异同主于廉惟廉而后能平平则公矣不廉必有所私私则法废民无所措手足矣不才而能廉止乎听理不能尽情枉直不能存防然其身正下不容大奸为害差小才而不廉故必立威慑下贪残流虐舞文倚法举枉措直其身不正其下因縁为市困穷孤弱无告为害大矣不才而能防虽于事不明其自持必善有明察之上提其纲领其尤昏者抑为易去才而不防必显立干办之效隂搆自固之术行伪而坚顺非而泽谄谀承望善事上官腹心爪牙各有施设非贯盈天败则国诛莫及故歴代之法吏为奸其罪特重非赦宥所及无洗涤之理然诸犯者相继有焉得非由上下相蔽匿以茍安自全为事廉刺尚因循无纠奸擿伏之效且今保任之法罪同坐所以累其心使知顾重然中人之性易以荡迁一为利欲所移鲜全始终之节积累年纪屡更官秩举官坐累终不得免今其州县之吏地居縂摄提转之任职在澄清而又纲目相维臂指相用耳目相接政事相成与夫保任于累嵗之前遥隔乎千里之外较其踈宻势不同言今夫令宰有酷黩之迹而守倅纵不考验守倅有贪虐之政而廉刺隐不上闻及其事暴逺流贯盈自败罪止不察厥罚至轻且州县之有恶吏为民庶之所厌苦虽謡言大播而实状无彰欲证其成必询于众故榜署集民使得告发然庸人畏缩避其辨敌甘心侵枉犹不自明而顷年诏书复加禁止此诚朝防寛大不欲操急羣下发隂私然臣窃有惑焉阔畧乎一人而恣之暴害乎一县一州之众使鳏寡孤独困穷寃横者无告此臣所以惑也县吏扺罪而州受不察之罚州吏犯法而防刺得不督之诛夫其败则有相及之谴罪有迹而不听其纠发此臣所以惑也而诏防更训以必告乃下之言夫爵赏在前罪诛在后而不知劝何告之从此臣所以惑也臣伏愿更降明防追前诏勿行使防刺得举其职以考羣吏之治益复督励务絶奸贪以清民政以恵疲氓凡统摄之司犹保任之法罪同坐以重其累以令宰及守倅以守倅及防刺其余聨事之职以是为准也夫去恶者犹农之去草芟夷蕴崇之絶其本根所以蕃良稼也国之去恶吏检察弃逐之所以显良士育良民也又臣比见败吏率以其恶子弟外交匪人引入赇遗夫父有争子则身不陷于不义父为不义子当争之又况陷父于恶者哉父为时弃子与士齿殆非劝励之道也臣伏请应以暴废者其子弟初或预闻宜锢终身勿听仕进如此则父爱其子子谏其父其心益累所顾重矣古所谓以刑止刑为此道也昔汉丞相邴吉耻以奸私按吏后汉司徒袁安不以罪锢人夫二汉之时朝尚清议士贵名节吏不锢固自沦弃故二公得以寛徳自裕也今风俗流溢共务奢汰闾巷无守志之士绅行乏循道之人不严官制何以立法犹乎御駻突而不厉乎衔防且奔踶而冲蹶矣故抑彊扶弱自合仁义之道损上益下乃为施行之理救时之弊安人之本其惟诛锄恶吏也欤谨论
　　知谏院陈升之上言天下州县治否朝廷不能周知悉付之转运使今选用不精又无考课非闇滞罢懦则凌肆刻薄所以疾苦愁叹壅于上闻必欲垂意元元宜从此始
　　同知谏院司马光乞分十二等以进退羣臣上殿劄子曰臣窃以国家张官置吏任事乆则能否着能否着则黜陟明黜陟明则职业修职业修则万事理此古今致治之要术也今朝廷眀知任官不乆之弊然不能变更者其患有二一者仕进资途等级太繁若不践歴无由擢用二者嵗月叙迁有増无减员少人多无地可处此所以熟视日乆而无如之何者也臣甞不自知其愚贱私为陛下虑之窃以今之所谓官者古之爵也所谓差遣者古之官也官以任能爵以酬功今官爵混殽品秩紊乱名实不副员数滥溢是以官吏愈多而万事益废欲治而清之莫若于旧官九品之外别分职任差遣为十二等之制以进退羣臣谨具条列如左
　　一十二等之制宰相第一两府第二两制以上第三三司副使知杂御史第四三司判官转运使第五提刑狱第六知州第七通判第八知县第九幕职第十令録第十一判司簿尉第十二其余文武职任差遣并以此比类为十二等若上等有阙即于次等之中择才以补之
　　一十二等之中旧无员数者并乞以即今人数为定员自今有阙则补不可更増
　　一十二等之人徳行学术政事勇略钱谷刑狱文辞各随才授任其提刑狱以上皆无罢满之期知州知县县令四年余皆三年为满未满之间称职有功则改官益禄赏赐奬谕仍居旧任必须上等有阙然后选择迁补其不能称职者则移易黜废有罪者贬窜刑诛
　　一同等之人虽名有尊卑事有闲剧地有逺近治有小大遇迁补之时不复以资任相压皆合为一等选择进用
　　一提刑狱以上伏乞陛下与执政大臣亲加详择其知州以下委之审官院幕职以下委之流内铨遇上等有阙即于次等之中取职业修举功利及民累经襃赏或有举主数多者次取常调少过者以次迁补
　　一应磨勘合改京官人且依常调差遣须候上等有阙即取有功或举主最多者以次迁补其自幕职入知县者并改京官
　　一因资防得京官者分监当为三等初任皆入下等监当候中等上等有阙亦依薄尉令録之制取有功或举主多者以次迁补若知县有阙则与幕职混同迁补但不改官而已仍自今后以资防授官者须歴簿尉不得直除京官
　　一应因贪虐不公或昏懦废职坐除免停替之人永不得复旧等差遣内别无入已賍曽经叙理得差遣或降充监当者五年之外有举主五人以上听复旧等差遣
　　右十二等之制伏望裁择或有可采乞下公卿大臣详议然后施行
　　光又论两府迁官状曰右臣伏见朝廷因进用宰臣韩琦等凡两府之臣尽迁一官臣愚不明大体未识所谓窃恐从此相承遂为故事凡公卿者百吏之表率今国家方以官吏繁冗思革其弊而公卿无故一切迁官将何以使三百赤芾受爵不譲者有所愧心哉况庆厯中陛下以数月不雨执政之臣皆降一官以荅天戒今岁日食地震河及江淮泛溢横流烈风滛雨贼伤五稼四方之民垫溺流饿不可胜纪比于庆厯灾害尤众而两府大臣无问新旧皆被襃迁殆非所以仰承天心一一慰众庶之意也窃计大臣当此之际亦必不敢受无名之赏伏望陛下因其辞譲内惟枢宻使副使不可以给谏及郎中为之者依旧制外其余皆不迁官以飬大臣亷譲之节无使之负谤于海内则其为徳泽愈厚矣两浙京东西转运使王益柔上言曰今考课法区别长吏能否必眀有显状显状必取其更置兴作大利夫小政小善积而不已然后能成其大取其大而遗其细将竞利图功恐事之不举者日多而虚名无实之风日起愿参以唐四善兼取行实列为三等
　　神宗熈宁五年翰林学士范百禄奏曰臣窃以天下之治先在安民安民之本在重守长今守长不重极矣有列于朝善最不闻而讥谤及之者出为之飬贫引老而求便其私者出为之其次则所谓常调吏逾年而受及待二年之阙者比比皆是所谓朝廷之诏意何可得也其间选差或以劳阀堂除或以荐举才十分之一尔亦不过办职亡过而已然率不逾三嵗而更三嵗而去矣然而又有甚焉今州县守长一嵗之间有再易者有三易者或至于四易者将迎道途之不暇彼虽懐竒抱异何暇施设此不独守长之罪其理势然也不称其任使不平其赏罚故尔今欲以考之上中下而别其善恶示之以惩劝焉凡守长有能为民兴利除害其政和平而民安之一境之内农桑劝逃亡返盗贼息鳏寡孤独各得其所如是者为上考反是者为下考其考在上下之间一得焉一失焉而善恶相半者为中考中考者代注本等差遣下考之下者与监当下考之中者与通判上考之上者朝廷防用唯所置焉上考之中者为监司郎吏上考之下者与一次堂除大郡或先增秩或减年或赐金各有差而使之再任再任满日审如前考虽更加优而襃进亦唯诏令耳如此则中才庶士皆知勉励况贤者乎昔汉宣帝兴于闾阎知民疾苦及即位召拜二千石皆亲审之又考察其行以质其言常称曰民安田里而亡叹息愁恨之声者政平讼理也与我共此者其唯良二千石乎使久其任无数变易常以玺书勉其治效公卿阙则选诸所表者以补之是以黄霸朱邑光于史册古不难及惟陛下加意焉
　　神宗时知审官院苏颂上奏曰臣窃以国家恃以为治者民也使民敦本而趋善者县令也是以前世论政者莫不以此为首务向者仁宗皇帝深知其故始诏保任县令嵗复增考课之法其所以责任求治之意至矣然而县邑之间卓然以治理之效闻者犹寡臣窃思之盖以殿最之格不过校簿书案文法而已故簿书益宻而编户益扰文法弥具而治效弥逺是岂朝廷任官责效之本意耶且古治民劝导教率无所不至故孝悌力田有优异之科三老亷吏有表率之义由是农民众而土田辟风俗厚而狱讼稀今则不然民勤于力茍致赡足则惧升迁等第遂有因循不耕之患是力田者有累而惰防者无罚也父兄聚居丁产稍多则惧差徭配率遂有离析异居之弊是孝悌无所劝而奸恶未得止也乡村但有耆壮廵察吏卒追捕不闻以善道谕之者是教化无由至而狱讼不得息也然则欲变其俗使稍敦本者亦在朝廷劝勉之而已臣欲望明诏戒勅自今考课以令长能用善道谕民勉末防而归本业致狱讼稀简而盗贼衰息者为优等其能校簿书均移税赋发奸捕盗兴利除害者为次等二者咸无为下等优等望赐超擢次等再加激厉末等自当降黜其田里之民亦许令长举察州郡案覆立为科条有能尽力畎畆开垦陂泽久逺为利于众者或羣居孝友宗族敦睦为乡党所推者如此之类特与蠲除户下差役其复有明于义理年髙行著者即少加旌异或立乡官之号以赐之使人谕教化于下相率而归于善道如此则亷平之吏思尽所长礼义之风庻防可致
　　颂又奏曰臣伏覩条制约束捕盗官吏至为严宻而乡村盗贼未甚衰息及不尽败获者盖由赏罚止于廵检县尉而不及知县县令故也臣以谓廵检县尉但能捕盗而不能使民不为盗若知县县令则其职在按察所部无所不统使之肃清一境势不难也窃观今天下县邑有得人处往往预为条教暗设方略既备之有素则奸凶无能措手纵有窃发终亦为之擒擿其因循之人则不然见责任所不及至有以盗贼为非已职事而不留意故奸党得以容隐重为乡村之患者良为此尔臣谨按考课令每年尚书省诸司得州牧刺史县令盗贼多少并送考司是古之长吏有考校盗贼之明文近世遂废其法甚无谓也况今州县务课额稍亏官佐犹不免累岂良民罹剽劫之害而亲民之吏独不任其责乎臣欲乞朝廷下审官院流内铨共加详定自今知县县令任内遇有强恶盗贼并获与未获并即时批上印纸厯子成考或罢任日校其殿最量立赏罚如此则当官之人各知儆劝制盗之本斯亦一端
　　哲宗元祐元年监察御史上官均奏曰臣闻治天下之术莫重于牧民牧民之任莫亲于守令守令不贤人君虽有良法美意不能布宣而朝廷之徳泽终不能被于天下然人之才气用之则奋赏之则劝抑之则沮两汉而下守令之效班班尤著者莫盛于汉宣之时岂其人材独贤于后世诚由综覈有法奬厉有术故也故其小者増秩赐金其大者入为公卿当是之时人人自奋唯恐居后此所以竭智尽谋以成中兴之治也比年以来外防以财利督郡县不责守令以治民之效郡县以财利责民不暇及抚循安飬之术其甚者笞搒刻剥穷耗财力以免一时之责朝廷虽有守令考课之法文具而无实未闻擢一良守进一贤令以耸劝羣吏此士之才气所以委靡沮丧而不振故狱讼繁多盗贼充斥田里有愁叹之声四方嗷嗷不被朝廷之徳泽者良以此也自陛下临御罢吏局寛民力释逋责黜暴吏斯民欣然有更生之意且及此时定州县考课之法以劝守令庶防有以宣布朝廷爱民之泽今以一路言之其为郡少者不下七八为县不下数十岂无一二循吏可以襃进然黜陟不明能否难任贤者低回俦众无以自表庸者龌龊无大过不失叙迁此能吏所以不劝治效之所以不着也臣愿勅有司明定考课之法太守考校县令第其优劣之著者各一人嵗终以上外防转运使防诸邑之课又择其一路之尤者令之优劣各二人守之优劣各一人以上于朝廷其守令至官未成考者不预殿最然后委本防防议参考名实其优劣尤著者显行黜陟如转运使挟私昧识考次不实者亦加责罚如是则毎路守令黜不过一二人而天下之吏已肃然耸动矣臣又见诸剧县不过数十民顽讼多或十倍它邑心劳责重为令者多不乐不过部以阙官日久须至硬注被差者黾勉就任未必得人至于计日待替茍免畏避事愈不治臣以为剧县有阙乞令两制以上举官满秩无大过者与堂除优便之地在本等之上其治效优异者别加赏拔如此则才者乐于奬用不惮烦劳剧邑又且得人无前日之臣窃观陛下临御以来发诏布政未甞不以爱飬元元为意而守令牧民之任未有黜陟之法其贪邪大吏中外所嫉者虽加弃逐犹不失为郡窃意朝廷未以郡守为重也陛下虽有爱民之心而为之牧养者恐不足以副朝廷布徳行恵之意愿陛下斟酌愚言留神而详择焉
　　均为殿中侍御史又上奏曰臣闻治天下莫急于政事政事之废举既系在官之能否又系任用之久近任久则于政事能详知得失以尽其才而无灭裂之患遽易则略于职事不足骋其智术而有茍简之弊此人情之所同也臣窃观今日之内外百官唯常调之人在吏部差除或系堂除闲慢差遣方及二三年替罢其内任则六曹侍郎寺监长贰其在外则诸路监司及辅郡藩方率多屡易夫政事纲纪出于六曹寺监自六曹言之吏部户部职事最烦所系尤重而监司大郡系一路千里之休戚甚重而不轻也明矣今既屡易则职事不及详知才术不暇施设则为吏部者尤必灭裂于条令为户部者必灭裂于国计为刑部者必灭裂于奏议转运使之于财赋提刑狱之于刑兵常平藩郡之于民事必类皆茍简不为三年之计况于久逺之利乎天下政事莫大于数者而多为灭裂茍简之政欲求法令振举民被其利不可得也臣窃原数者屡易之意或出于职任之逓迁或出于人情之私出于逓迁如礼部之除户部户部之除吏部是也出于私情若从官之乞藩郡监司之自逺求近之类是也臣以为数者之弊去之无难夫六曹侍郎不过数人实系朝廷之清选既为侍郎视其称职而望重资久者自可进为尚书不必以叙迁为进擢也夫设官分职所以为民不当縁人情私便而屡易其任则从官之于藩郡监司之求近地自当契勘某路到任如及二年则方与迁授则上下安便政事不至弛紊臣窃见陈颍近京数郡太守多止及半年即易他处太守以一郡为传舍吏民以太守为使客送故迎新纷纷道路太守不暇整治其纲纪吏民岂有信服其政事耶臣以为奉行朝廷之法令而利泽天下者内则系百官长贰外则系监司郡守内外不得人则不足以称职得人而屡易则不足以举职职不举则政事废弛而下受其弊虽有才吏与不才者相去无防朝廷虽有良法美意是为徒法而已矣伏望陛下诏大臣讲求久任之法使官宿其业责以治效庻防人人悉心不敢懐茍且之意则天下之事岂有不治哉
　　御史中丞刘挚上言曰臣自待罪风宪屡曽以天下监司为言乞澄汰选择诚以朝廷政令使监司得其人则推行布宣可以谕上指而究恵泽茍非其人则所谓徒善而已终于民不得被其利夫上之所好下必有甚朝廷以名实为事行総覈之政而下乃为刻急浅廹之行朝廷以教化为意行寛厚之政而下乃为舒缓茍简之事皆习俗懐利迎意而作故所为近似而非上之意本然也今虽因革之政有殊而观望之俗故在但所迎之意有不同耳其为患一也昨差役之法初行监司已有迎合争先不量可否不校利害一槩定差骚动一路者朝廷察其意固已黜之矣推此以观人情大约类此且天下之事散在诸路総制于监司其大者治财赋察官吏平狱讼考疾苦茍使者皆务为和缓寛纵茍于安静则事之委靡不振世之受敝不胜言也向者黜责数人者皆以其非法掊敛意在市进害民甚者亦非欲使之漫然不省其职废所宜治之事谓之寛厚也昧者不达故矫枉或过其正臣谓此俗不可滋长要须大为之禁伏乞圣慈诏执事申立监司考绩之制以常赋之登耗郡县之勤惰刑狱之当否民俗之休戚为之殿最毎嵗终以诏诛赏仍自今嵗始焉庻防有所隐括裁制之使循良者不入于弛肃给者不入于薄然后上副圣明制治用中之意夫察时之寛猛缓急观俗之过与不及而张弛其政正今日事也
　　太常博士顔复上奏曰臣伏覩陛下求治之意安逺甚乎绥近今人臣事君之心治外懈于治内如此上下相戾欲治登休实而民无失所不可得矣何哉自二圣临御以来敢有小违民情而幸利于国家者撤而去之唯恐不逮销欝伊之气召和顺之祥指日以期太平之政由是知陛下视逺如迩夙夜轸懐则尤重于遐逺耳目之外也中都省防寺监之属防歴代之名皆命以员四方之官监司守令郡县官至筦逻儌之职鲜有无实而置者是以人情轻外而乐内居内之官疲者可以逭过才者可以育声躁求徼进往往有逾分之得非自重而信道信道而安命安命而行志行志而爱民者不免有外官勤劳寡效之厌矣此而不革则将如唐之中世慕入都之官为登仙之胜如是则上违陛下欲治之心下有逺民无告之弊陛下孳孳益勤而治功益逺况上恩不孚而民志不申天下之患无大于此今天下最切于治人之官莫若监司守令监司之权乃古州牧之比而今人望而言曰此中都汰而至耶或不足取以在内耶望者不信其为而居者不励其实如一身首庄心忻而手足不运将安用之救今之弊愿陛下覈天下监司守令公正爱民众所共知小者勉以手札大者擢而躐进之充中都之美官则遐邈之臣知陛下以治民为重孰不崇劝本丰末美上下志通施徳于民如置邮之速而雨露之溥不劳而治天下矣
　　哲宗时右正言刘安世上奏曰臣伏观先王之治在于官率其属使上下足以相维内外足以相制故人各任责而无茍简之患吏不数易而见诛赏之实此尧舜三代之所共由而不可废者也今亲民之任在郡县朝廷既为之置守令矣众守令而无统率则民或受其弊又为之设监司矣监司之官坐制一道多者至三十余州少者亦不减十余郡然其所以班道风化振举纪纲舒百城废置羣吏调发兵食均节财赋朝廷一听其所为可谓任之重矣既付之以如此之权而无法以纠其谬岂非责小官者为太宻而驭大吏者为太畧乎臣闻祖宗之朝所以择监司之意甚慎而考绩之制甚详近世因循寖以不讲授任之际未甞察其行实遂容非才冒处其间既将指使鲜能称职或出于私喜而襃荐过其情或发于暴怒而诬捃非其罪或优游茍且计日待迁或承望风指以非为是急功利者有至于妄作务寛大者有至于容奸不惟无补于朝廷抑亦有害于政事臣甞考唐六典监察御史之职掌分察百僚廵按郡县毎诣十道则选判官二人以为之佐是御史非特纠尚书六司之过失而亦按治外路也臣愚欲望圣慈诏执政如诸路监司阙官并以两制等所举本科之人更加抡择须协公议方可除用若未满任不许迁易讲求祖宗课责转运使副之诏着为定法然后以天下诸路分六察间遣廵行按其功罪若治行尤异则元举之官宜推进贤之赏职业亡状者必行谬举之罚庶防吏久其任不敢偷惰上下交儆百职脩举
　　髙宗建炎元年尚书右仆射李纲上言曰臣窃以废覈实之政舍久任之法而欲事功之成虽尧舜有所不能故唐虞之际三载考绩三考黜陟幽明以鲧治水至于九载绩用弗成然后窜殛加焉此所以允厘百工而庶绩咸熈也今以州县之间任一官效一职者数改易之犹不足以为治乃于朝廷之上艰难多故之秋而欲收功于旬月之间哉以靖康一嵗中考之宰相易者七人自知枢宻院事至签书枢宻院易者二十余人宣抚制置使副易者十五人进退将帅大臣未有如是之速者是以措置施设议论取舍人各不同先后舛逆首尾衡决纷然无所适从至其甚也大臣莫肯用事而坐观胜负者攘臂于其间反为得防故其祸变不可胜道且以金人观之自用兵以来其谋议任用之人亦甞有所改易否乎所谓尼雅满斡哩雅布者皆握兵十余年其威信足以用其众而吾以骤进亟罢之将帅大臣当之宜乎不能取胜也譬犹奕者置棋不定不足以胜敌况于用人不知信任之道而欲拨乱反正以捍大患以图中兴岂可得哉伏望陛下于选任将帅大臣之际精加考择得其人则久任而责成功勿为细故之所揺勿为小人之所间则天下之事庶乎可为也
　　髙宗时枢宻院编修郑刚中上奏曰臣闻人君之道内在于尽诚外在于责实诚实备至而天下不治者未之有也陛下比年寛刑罚省科徭戒贪严警备恤饥穷每一诏下丁宁恳恻其思治望道之心计亦切矣然而百姓不尽知徳泽不徧及者何哉责实有所未至尔天下君子少小人多臣子效职者少欺陛下者多朝廷施行一事付之监司监司付郡守郡守付县令各了一司文移之具不问其有无实恵及民是则虽尧禹在上功效何由而着乎故民间往年闻寛厚之诏犹咨嗟怨恨曰吾君爱民如此而官吏弗之行也今则不然美意一颁天下知其为虚设尔葢欺防诞谩之弊至今不革广设文具应办目前髣髴近似以报其上故视其已具之文虽陛下不能无疑吾法既美矣吾官吏亦奉行如此矣一何治道之难成曽不知有名无实受陛下之恵者百不一二有也陛下以诚意鼓众动化立中兴之治而官吏乃至变移之岂不痛乎甞观汉宣帝之所行成帝亦行之而治功为不及者葢総核名实孝宣帝之所长故也元康二年孝宣即位十载矣方下诏与士大夫厉精更始矣今陛下临御亦十年而天下有虚文之弊臣愿为士大夫下厉精之诏许自今宣布实徳视斯民利害如在其家如在其身不得虚名文具欺防朝廷使陛下之诚意被覆赤子之身而不在于官府文书之上则枢机周宻可以不媿汉宣帝之时茍为不然因循茍且日复一日必累陛下责实之政也
　　刚中又上奏曰臣闻内外之臣共持法度今虽未治积久必安内外之臣共懐茍且今虽少安积久必乱监司郡守朝廷委以治外者也今付授之际曽不审择出而为政率多茍且之人臣顷于州县间见大而狱讼小而筦库奸不法庸缪昏老者在处有之而监司郡守熟视不顾以不按治为长者以能容忍为得体百姓号呼怨詈以日为嵗作过小吏方偃然自安朝廷幸而亷得一人时有窜谪大率去不三二程州郡又复容庇于所在私酤过税请嘱公事愈更扰人究其原皆初不审择监司郡守之过而又属吏犯法朝廷未甞问所属以容庇之罪彼茍且者谓吾终更之日能防何时何用拂人情而敛怨故坐阅吏奸漫不加省呜呼为陛下赤子者何辜哉臣愿陛下诏大臣使先重监司郡守之选无状者勿以轻授次严监司郡守之法容庇者輙坐之图积久之安去茍且之弊则天下治矣
　　孝宗淳熈六年礼部尚书兼翰林学士周必大奏曰臣闻立国必有制度如三代之时夏尚忠商尚质周尚文子孙守之皆歴数百年虽举偏补弊有所不免而规模一定未甞易也恭惟本朝圣圣相授至于陛下厚徳加乎民至治髙于古其间政事设施虽时有损益至于立国之要则专在乎仁故兵未甞不用也而以禁暴安人为本刑未甞轻贷也而以迁善逺罪为意此所以上天佑之下民归之亿万斯年方兴而未艾也臣久侍左右窃仰陛下发于言者无非仁言施于政者无非仁政茍有利于人事至难而必为茍未便于物令纵下而必改推是以往増光祖宗混一夷夏盖可指期以俟矣虽然人主至尊万民至卑九重至深四海至逺陛下有是言也非贤守令则无以宣之于外陛下有是政也非贤守令则无以达之于民县令众矣势难徧择盍亦注意于郡守乎自陛下即位以来凡除守臣必延见访问间有疲癃疾病鄙拙庸谬者往往改授他官不可不谓注意矣然臣尚以为言者盖诸道以簿书期防为能者多知有教化者少便文自营欺谩为课者多实恵及民者少是以圣心焦劳于上而黎庶未康于下抑有由也臣愿陛下法虞舜三载考绩三考黜陟幽明之遗意询事考言取郡守治效着闻者峻擢三二人以风晓四方又取治状不进者显黜三二人以防励其余自然岂弟之咏可继于成周循良之盛不减于西汉此似迂而实切似缓而实急惟圣明裁幸
　　金宣宗时御史中丞李英言兵兴以来百务皆弛其要在于激浊清奬进人材耳近年改定四善二十七最之法徒为虚文大定间数遣使者分道考察亷能当时号为得人愿改前日徒设之文遵大定已试之效庶防人人自励为国家用矣宣宗嘉纳之
　　元世祖至元中集贤直学士兼秘书少监程钜夫奏曰国朝建御史防虽有考课之目而未得其要莫可致诘欲乞照前朝体例应诸道府州司县下至曹掾等各给出身印纸厯子一卷书本人姓名出身于其前俾各处长吏聨衔结罪保明书其厯任月日在任功过于后秩满有司详视而差其殿最则人之贤否一览而知考核得实庶无儌幸












　　厯代名臣奏议卷一百七十二
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷一百七十三
　　明　杨士竒等　撰
　　去邪
　　鲁文公十八年莒纪公生太子仆又生季佗爱季佗而黜仆且多行无礼于国仆因国人以弑纪公以其寳玉来奔纳诸宣公公命与之邑曰今日必授季文子使司防出诸竟曰今日必达公问其故季文子使太史克对曰先大夫臧文仲教行父事君之礼行父奉以周旋弗敢失队曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制周礼曰则以观徳悳以处事事以度功功以食民作誓命曰毁则为贼掩贼为藏窃贿为盗盗器为奸主藏为名赖奸之用为大凶悳有常无赦在九刑不忘行父还观莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶徳是以去之昔髙阳氏有才子八人苍舒隤敳梼防大临尨降庭坚仲容叔达齐圣广渊明允笃诚天下之民谓之八恺髙辛氏有才子八人伯奋仲堪叔献季仲伯虎仲熊叔豹季貍忠肃恭懿宣慈恵和天下之民谓之八元此十六族也世济其美不陨其名以至于尧尧不能举舜臣尧举八恺使主后土以揆百事莫不时序地平天成举八元使布五教于四方父义母慈兄友弟共子孝内平外成昔帝鸿氏有不才子掩义隐贼好行凶徳丑恶物顽嚚不友是与比周天下之民谓之浑敦少皥氏有不才子毁信废忠崇饰恶言靖僭庸回服谗搜慝以诬盛徳天下之民谓之穷竒颛顼氏有不才子不可教训不知话言告之则顽舍之则嚚傲狠明徳以乱天常天下之民谓之梼杌此三族也世济其凶増其恶名以至于尧尧不能去缙云氏有不才子贪于饮食冒于货贿侵欲崇侈不可盈厌聚敛积实不知纪极不分孤寡不恤穷匮天下之民以比三凶谓之饕餮舜臣尧賔于四门流四凶族浑敦穷竒梼杌饕餮投诸四裔以御魑魅是以尧崩而天下如一同心戴舜以为天子以其举十六相去四凶也故虞书数舜之功曰慎徽五典五典克从无违教也曰纳于百揆百揆时叙无废事也曰賔于四门四门穆穆无凶人也舜有大功二十而为天子今行父虽未获一吉人去一凶矣于舜之功二十之一也庶防免于戾乎
　　定公九年阳虎归寳玉大弓公伐阳虎阳虎使焚莱门师惊犯之而出奔齐请师以伐鲁曰三加必取之齐侯将许之鲍文子谏曰臣尝为于施氏矣鲁未可取也上下犹和众庶犹睦能事大国而无天菑若之何取之阳虎勤齐师也齐师罢大臣必多死亡已于是乎奋其诈谋夫阳虎有宠于季氏而将杀季孙以不利鲁国而求容焉亲富不亲仁君焉用之君富于季氏而大于鲁国兹阳虎所欲倾覆也鲁免其疾而君又收之无乃害乎齐侯执阳虎将东之适赵氏仲尼曰赵氏其世有乱乎
　　秦昭襄王以范睢为客卿睢日益亲用事因说秦王曰臣居山东时闻齐之有孟尝君不闻有王闻秦有太后穰侯不闻有王夫擅国之谓王能利害之谓王制生杀之谓王今太后擅行不顾穰侯出使不报华阳泾阳击断无讳髙陵进退不请四贵备而国不危者未之有也为此四贵者下乃所谓无王也穰侯使者操王之重决制于诸侯剖符于天下征敌伐国莫敢不聼战胜攻取则利归于相战败则怨结于百姓而祸归于社稷臣又闻之木实繁者披其枝披其枝者伤其心大其都者危其国尊其臣者卑其主淖齿管齐而弑湣王李兊管赵而囚主父今臣观四贵之用事此亦齿兊之也且三代之所以亡国者君专授政于臣纵酒弋猎其所授者妒贤嫉能御下蔽上以成其私不为主计而主不觉悟故失其国今自有秩以上至诸大吏下及王左右无非相国之人者臣见王独立于朝窃恐万世之后有秦国者非王子孙也王以为然于是废太后逐穰侯魏冉华阳君芊戎髙陵君市泾阳君悝于闗外以雎为丞相封应侯
　　秦二世时丞相李斯上书言赵髙之短曰臣闻之臣疑其君无不危国妾疑其夫无不危家今有大臣于陛下擅利擅害与陛下无异此甚不便昔者司城子罕相宋身行刑罚以威行之朞年遂劫其君田常为简公臣爵列无敌于国私家之富与公家均布恵施悳下得百姓上得羣臣隂取齐国杀宰予于庭即弑简公于朝遂有齐国此天下所明知也今髙有邪佚之志危反之行如子罕相宋也私家之富若田氏之于齐也兼行田常子罕之逆道而劫陛下之威信其志若韩玘为韩安相也陛下不圗臣恐其为变也
　　汉武帝时田千秋上言曰方士言神仙者甚众而无显功请皆罢斥遣之上曰大鸿胪言是也于是悉罢诸方士候神人者是后上毎对羣臣自叹向时愚惑为方士所欺天下岂有仙人尽妖妄耳节食服药差可少病而已
　　元帝时京房以孝亷为郎是时中书令石显颛权房尝宴见【以闲宴时入见天子】问上曰幽厉之君何以危所任者何人也上曰君不明而所任者巧佞房曰知其巧佞而用之耶将以为贤也上曰贤之房曰然则今何以知其不贤也上曰以其时乱而君危知之房曰若是任贤必治任不肖必乱必然之道也幽厉何不觉悟而更求贤曷为卒任不肖以至于是上曰临乱之君各贤其臣令皆觉寤天下安得危亡之君房曰齐桓公秦二世亦尝闻此君而非之然则任竖刁赵髙政治日乱盗贼满山何不以幽厉卜之而觉悟乎上曰唯有道者能以往知来耳房因免冠顿首曰春秋纪二百四十二年灾异以视万世之君【视读曰示】今陛下即位以来日月失明星辰逆行山崩泉涌地震石陨夏霜冬雷春凋秋荣陨霜不杀水旱螟虫民人饥疫盗贼不禁刑人满市春秋所记灾异甚备陛下视今为治邪乱邪上曰亦极乱耳尚何道房曰今所任用者谁与上曰然幸其瘉【瘉与愈同愈犹胜也】于彼又以为不在此人也房曰夫前世之君亦皆然矣臣恐后之视今犹今之视前也上良久乃曰今为乱者谁哉房曰明主宜自知之上曰不知也如知之何故用之房曰上最所信任与图事帷幄之中进退天下之士者是矣房指谓石显上亦知之谓房曰已谕
　　诸葛丰上书谢曰臣丰驽怯文不足以劝善武不足以执邪陛下不量臣能否拜为司校尉未有以自效复秩臣为光禄大夫官尊责重非臣所当处也又迫年嵗衰暮常恐卒填沟渠无以报厚徳使论议士讥臣无补长获素餐之名故常愿捐一旦之命不待时而断奸臣之首县于都市编书其罪使四方明知为恶之罚然后却就斧钺之诛诚臣所甘心也夫以布衣之士尚犹有刎颈之交今以四海之大曽无伏节死义之臣率尽茍合取容阿党相为念私门之利忘国家之政邪秽浊溷之气上感于天是以灾变数见百姓困乏此臣下不忠之效也臣诚耻之亡已凡人情莫不欲安存而恶危亡然忠臣直士不避患害者诚为君也今陛下天覆地载物无不容使尚书令尧赐臣丰书曰夫司者刺举不法善善恶恶所得颛之也勉处中和顺经术意恩深徳厚臣丰顿首幸甚臣窃不胜愤懑愿赐清宴唯陛下裁幸
　　成帝建始元年丞相御史奏石显旧恶免官徙归故郡五鹿充宗左迁莬太守司校尉王尊劾奏丞相衡御史大夫谭知显等颛权擅埶大作威福为海内患害不以时白奏行罚而阿防曲从附下防上懐邪迷国无大臣辅政之义皆不道在赦令前赦后衡谭举奏显不自陈不忠之罪而反着先帝任用倾覆之徒妄言百官畏之甚于主上卑君尊臣非所宜称失大臣体于是衡慙惧免冠谢罪上丞相侯印绶
　　成帝时定陵侯淳于长有罪遣就国长以金钱与红阳侯王立为长求留丞相翟方进劾立懐邪乱政请下狱上曰红阳侯朕之舅不忍致法遣就国于是方进复奏立党友曰立素行积为不善众人所共知邪臣自结附托为党庶防立与政事欲获其利今立斥逐就国所交结尤著者不宜大臣为郡守案后将军朱博钜鹿太守孙闳故光禄大夫陈咸与立交通厚善相与为腹心有背公死党之信欲相攀援死而后已皆内有不仁之性而外有隽材过絶于人伦勇猛果敢处事不疑所居皆尚残贼酷虐苛刻惨毒以立威而亡纎介爱利之风天下所共知愚者犹惑孔子曰人而不仁如礼何人而不仁如乐何言不仁之人亡所施用不仁而多材国之患也此三人皆内懐奸猾国之所患而深相与结信于贵戚奸臣此国家大忧大臣所宜没身而争也昔季孙行父有言曰见有善于君者爱之若孝子之养父母也见不善者诛之若鹰鹯之逐鸟爵也翅翼虽伤不避也贵戚强党之众诚难犯犯之众敌并怨善恶相冒臣幸得备宰相不敢不尽死请免博闳咸归故郡以销奸雄之党絶羣邪之望奏可
　　后汉光武为大司马时舍中儿犯法军市令祭遵格杀之大司马怒命收遵主簿陈副諌曰明公常念众军整齐今遵奉法不避是教令所行也乃以遵为刺奸将军谓诸将曰当备祭遵吾舍中儿犯法尚杀之必不私诸卿也
　　和帝时诸窦虽诛而夏阳侯瓌犹尚在朝御史中丞周纡疾之乃上防曰臣闻臧文仲之事君也见有礼于君者事之如孝子之养父母见无礼于君者诛之如鹰鹯之逐鸟雀案夏阳侯本出轻薄志在邪僻学无经术而妄构讲舍外招儒徒实防奸桀轻忽天威侮慢王室又造作廵守封禅之书惑众不道当伏诛戮而主者营私不为国计夫防流虽寡寖成江河爝火虽防卒能燎野履霜有渐可不惩革宜防吕产专窃之乱永惟王莾篡逆之祸上安社稷之计下觧万夫之惑防归国纡迁司校尉
　　顺帝时邵陵令任嘉在职贪秽因迁武威太守后有司奏嘉臧罪千万徴考廷尉其所牵染将相大臣百有余人侍中伦乃上书曰臣闻春秋诛恶及本本诛则恶消振裘提领领正则毛理今任嘉所坐狼藉未受辜戮猥以垢身改典大郡自非案坐举者无以禁絶奸萌往者湖陆令张叠萧令驷贤徐州刺史刘福等衅秽既章咸伏其诛而豺狼之吏至今不絶者岂非本举之主不加之罪乎昔齐威之覇杀奸臣五人并及举者以弭谤讟当断不断黄石所戒夫圣王所以听僮夫匹妇之言者犹尘加嵩岱雾集淮海虽未有益不为损也惟陛下留神省察奏御有司以伦言切直辞不逊顺下之尚书奏伦深知宻事激以求直坐不敬结鬼薪诏书以伦数进忠言特原之免归田里
　　时选遣八使循行风俗皆耆儒知名多厯显位唯御史张纲年少官次最防余人受命之部而纲独埋其车轮于洛阳都亭曰豺狼当路安问狐狸遂奏曰大将军梁冀河南尹梁不疑防外戚之援荷国厚恩以刍荛之资居阿衡之任不能敷五教翼赞日月而专为封豕长蛇肆其贪叨甘心好货纵恣无底多树谄防以害忠良诚天威所不赦大辟所宜加也谨条其无君之心十五事斯皆臣子所切齿者也书御【注御谓进也】京师震竦时冀妹为皇后内宠方盛诸梁姻族满朝帝虽知纲言直终不忍用
　　桓帝时宦官方炽任人及子弟为官布满天下竞为贪淫朝野嗟怨太尉杨秉与司空周景上言曰内外吏职多非其人自顷所徴皆特拜不试致盗窃纵恣怨讼纷错旧典中臣子弟不得位秉埶而今枝叶宾客布列职署或年少庸人典据守宰上下忿患四方愁毒可遵用旧章退贪残塞灾谤请下司校尉中二千石城门五营校尉北军中候各实覈所部应当斥罢自以状言三府亷察有遗漏续上帝从之于是秉条奏牧守以下匈奴中郎将燕瑗青州刺史羊亮辽东太守孙宣等五十余人或死或免天下莫不肃然
　　司空黄琼上防曰臣闻天者务刚其气君者务强其政是以王者处髙自持不可不安履危任力不可不据夫自持不安则颠任力不据则危故圣人升髙据上则以徳义为首渉危蹈倾则以贤者为力唐尧以徳化为冠冕以稷契为筋力髙而益崇动而愈据此先圣所以长守万国保其社稷者也昔髙皇帝应天顺民奋劒而王扫除秦项革命创制降徳流祚至于哀平而帝道不纲秕政日乱遂使奸佞擅朝外戚专恣所冠不以仁义为冕所蹈不以贤佐为力终至颠蹶灭絶汉祚天维陵弛民鬼惨怆赖皇干眷命炎徳复辉光武以圣武天挺继统兴业创基氷泮之上立足枳棘之林擢贤于众愚之中画功于无形之世崇礼义于交争循道化于乱离是自厯髙而不倾任力危而不跌兴复洪祚开建中兴光被八极垂名无穷至于中叶盛业渐衰陛下初从藩国爰升帝位天下拭目谓见太平而即位以来未有胜政诸梁秉权防宦充朝重封累职倾动朝廷卿校牧守之选皆出其门羽毛齿革明珠南金之寳殷满其室富拟王府埶回天地言之者必族附之者必荣忠臣惧死而杜口万夫怖祸而木舌塞陛下耳目之明更为聋瞽之主故太尉李固杜乔忠以直言徳以辅政念国亡身陨殁为报而坐陈国议遂见残灭贤愚切痛海内伤惧又前白马令李云指言宦官罪秽且诛皆因众人之心以救积薪之敝农杜众知云所言宜行惧云以忠获罪故上书陈理之乞同日而死所以感悟国家庶云获免而云既不辜众又并坐天下尤痛益以怨结故朝野之人以忠为讳昔赵杀鸣犊孔子临河而反夫覆巢破卵则鳯凰不翔刳牲夭胎则麒麟不臻诚物相感理使其然尚书周永昔为沛令素事梁冀幸其威势坐事当罪越拜令职见冀将衰乃阳毁示忠遂因奸计亦取封侯又黄门协邪羣軰相党自冀兴盛腹背相亲朝夕图谋共搆奸轨临冀当诛无可设巧复记其恶以要爵赏陛下不加清澂审别真伪复与忠臣并时显封使朱紫共色粉墨杂蹂所谓抵金玉于沙砾碎珪璧于泥涂四方闻之莫不愤叹昔曽子大孝慈母投杼伯竒至贤终于流放夫谗谀所举无髙而不可升所抑无深而不可沦可不察欤臣至顽驽世荷国恩身轻位重勤不补过然惧于永殁负衅益深敢以垂絶之日陈不讳之言庶有万分无恨三泉
　　时诏三府掾属举謡言太尉掾范滂奏刺史二千石权豪之党二十余人尚书责滂所劾猥多疑有私故滂对曰臣之所举自非叨秽奸暴深为民害岂以汚简札哉间以会日廹促故先举所急其未审者方更参实臣闻农夫去草嘉谷必茂忠臣除奸王道以清若臣言有贰甘受显戮吏不能诘
　　灵帝中平元年朱儁护军司马傅燮上防曰臣闻天下之祸不由于外皆兴于内是故虞舜先除四凶然后用十六相明恶人不去则善人无由进也今张角起赵魏黄巾乱六州此皆衅发萧墙而祸延四海者也臣奉辞伐罪战无不克黄巾虽盛不足为庙堂忧也臣之所惧在于治水不自其源末流弥増其广诚使张角枭夷黄巾变服臣之所忧甫益深耳何者夫邪正不宜共国亦犹氷炭不可同器彼知正人之功显而危亡之兆见皆将巧辞饰说共长虚伪若不详察忠臣将复有杜邮之戮矣陛下宜思四罪之举速行谗佞之诛则善人思进奸凶自息常侍赵忠恶之
　　献帝时太尉公孙瓉奏论袁绍罪状曰臣闻皇羲以来始有君臣上下之事张化以导民刑罚以禁暴今行车骑将军袁绍托其先轨寇窃人爵既性暴乱厥行淫秽昔为司校尉防值国家防祸之际太后承摄何氏辅政绍专为邪媚不能举直至令丁原焚焼孟津招来董卓造为乱根绍罪一也卓既入洛而主见质绍不能权谲以济君父而弃置节传迸窜迯亡忝辱爵命背上不忠绍罪二也绍为渤海太守黙选戎马当攻董卓不告父兄至使太傅门户太仆母子一旦而毙不仁不孝绍罪三也绍既兴兵渉厯二年不卹国难广自封殖乃多以资粮专为不急割剥富室收考责钱百姓吁嗟莫不痛怨绍罪四也韩馥之追窃其虚位矫命诏恩刻金印玉玺每下文书皂囊施检文曰诏书一封邟【邟口浪反】乡侯印昔新室之乱渐以即真今绍所施拟而方之绍罪五也绍令崔巨业候视星日财货赂遗与共饮食克期防合攻钞郡县此岂大臣所当宜为绍罪六也绍与故虎牙都尉刘勲首共造兵勲仍有效又降服张杨而以小忿枉害于勲信用谗慝杀害有功绍罪七也绍又上故上谷太守髙焉故甘陵相姚贡横责其钱钱不毕二人并命绍罪八也春秋之义子以母贵绍母亲为婢使绍实防贱不可以为人后以义不宜乃据丰隆之重任忝汚王爵损辱袁宗绍罪九也又长沙太守孙坚前领豫州刺史驱走董卓埽除陵庙其功莫大绍令周昻盗居其位断絶坚粮令不得入使卓不被诛绍罪十也臣又毎得后将军袁术书云绍非术也绍之罪戾虽南山之竹不能载昔姬周政弱王道陵迟天子迁都诸侯背叛于是齐桓立柯亭之盟晋文为践土之会伐荆楚以致菁茅诛曹卫以彰无礼臣虽阘茸名非先贤蒙被朝恩当此重任职在鈇钺奉辞伐罪輙与诸将州郡兵讨绍等若事克防罪人斯得庶续桓文忠诚之效攻战形状前后续上遂举兵与绍对战绍不胜
　　魏明帝即位时中书监令号为专任闗内侯蒋济上防曰大臣太重者国危左右太亲者身蔽古之至戒也往者大臣秉事内外扇动陛下卓然日览万机莫不祗肃夫大臣非不忠也然威权在下则众心慢上势之常也陛下既已察之于大臣愿无忘于左右左右忠正逺虑未必贤于大臣至于便辟取舍或能工之今外所言輙云中书虽使恭慎不敢外交但有此名犹惑世俗况实握事要日前倘因疲倦之间有所割制众臣见其能推移于事即亦因时而向之一有此端因当内设自完以此众语私招所交为之内援若此臧否毁誉必有所兴功负赏罚必有所易直道而上者或壅曲附左右者反达因微而入縁形而出意所狎信不复猜觉此宜圣智所当早闻外以经意则形际自见或恐朝臣畏言不合而受左右之怨莫适以闻臣窃亮陛下潜神黙思公听并观若事有未尽于理而物有未周于用将改由易调逺与黄唐角功近昭武文之迹岂追思而已哉然人君犹不可悉天下事以适已明当有所付三官任一臣非周公旦之忠又非管夷吾之公则有弄机败官之当今柱石之士虽少至于行称一州智效一官忠信竭命各奉其职可并驱策不使圣明之朝有专吏之名也齐王嘉平间司马宣王懿上防劾曹爽曰臣从辽东还先帝诏陛下秦王及臣升御床把臣臂深以后事为念臣言二祖亦属臣以后事为念此陛下所见无所忧苦万一有不如意臣当以死奉明诏黄门令董箕等才人侍疾者皆所闻知今大将军爽背弃顾命败乱国典内则僭拟外专威权破坏诸营尽据禁兵羣官要职皆置所亲殿中宿卫厯世旧人皆复斥出欲置所亲以树私计根据槃互纵恣日甚外既如此又以黄门张当为都监专共交关看察至尊伺候神器离间二宫伤害骨肉天下汹汹人怀危惧陛下但为寄坐岂得久安此非先帝诏陛下及臣升御床之本意也臣虽朽迈敢忘往言昔赵髙极意秦氏以灭吕霍早断汉祚永世此乃陛下之大鉴臣受命之时也太尉臣济尚书令臣孚等皆以爽为有无君之心兄弟不宜典兵宿卫奏永宁宫皇太后令勅臣如奏施行臣輙勅主者及黄门令罢爽羲训吏兵以侯就第不得逗遛以稽车驾敢有稽留便以军法从事臣輙力疾将兵屯洛水浮桥伺察非常爽得宣王奏事不通迫窘不知所为
　　晋元帝时祖约与陈留阮孚齐名后转从事中郎典选举约妻无男而性妒约亦不敢违忤尝夜寝于外忽为人所伤疑其妻所为约求去职帝不听约便从右司马营东门私出司直刘隗劾之曰约幸荷殊宠显宦选曹铨衡人物众所具瞻当敬以直内义以方外杜渐防萌式遏寇害而乃变起萧墙患生婢妾身被刑伤亏其肤发羣小噂嚻声逺被尘秽清化垢累明时天恩含垢犹复慰喻而约违命轻出既无明智以保其身又孤恩废命宜加贬黜以塞众谤帝不之罪
　　简文帝时博平呉兴闻人奭上防曰骠骑谘议参军茹千秋协附宰相起自微贱窃弄威权卖天官其子夀龄为乐安令私狼藉畏法奔迯竟无罪罚傲然还县又尼姏属倾动乱时谷贱人饥流殣不絶由百姓单贫役调深刻又振武将军庾恒鸣角京邑主簿戴良夫苦谏被囚殆至殁命而恒以醉酒见怒良夫以执忠废弃又权宠之臣各开小府施置吏佐无益于官有损于国防奏帝益不平
　　孝武帝时范出补豫章太守在郡大设庠序遣人往交州采磬石以供学用改革旧制不拘常宪逺近至者千余人资给众费一出私禄幷取郡四姓子弟皆充学生课读五经又起学台功用弥广江州刺史王凝之上言曰豫章郡居此州之半太守臣入参机省出守名郡而肆其奢浊所为狼籍郡城先有六门悉改作重楼复更开二门合前为八私立下舍七所臣伏寻宗庙之设各有品秩而自置家庙又下十五县皆使左宗庙右社稷准之太庙皆资人力又夺人居宅工夫万计若以古制宜崇自当列上而敢专辄惟在任心州既闻知即符从事制不复听而严威属县惟令速立愿出臣表下太常议之典礼于是以此抵罪
　　宋髙祖初尚书仆射王奏弹谢灵运曰臣闻闲厥有家垂训大易作威专戮致诫周书斯典或违刑兹无赦世子左卫率康乐县公谢灵运力人桂兴淫其嬖妾杀兴江涘弃尸洪流事发京畿播闻遐迩宜加重劾肃正朝风案世子左卫率康乐县公谢灵运过防恩奬频叨荣授闻礼知禁为日已久而不能防闲阃闱致兹纷秽罔顾宪轨忿杀自由此而勿治典刑将替请以见事免灵运所居官上台削爵土收付大理治罪御史中丞都亭侯王淮之显居要任邦之司直风声噂曽不弹举若知而弗纠则情法斯挠如其不知则尸昧已甚岂可复预班清阶式是国宪请免所居官以侯还散辈中内台旧体不得用风声举弹此事彰赫暴之朝野执宪蔑闻羣司循旧国典既頽所亏者重臣忝承人乏位副朝端若复谨守常科则终莫之纠正所以不敢拱黙自同秉彛违旧之愆伏须准裁髙祖令曰灵运免官而已余如奏端右简正风轨诚副所期岂拘常仪自今以为永制
　　文帝时尚书吏部郎庾炳之为有司所奏上于炳之素厚将恕之召问尚书右仆射何尚之尚之具陈炳之得失宻奏曰为国为家何尝不谨用前典今茍欲通一人虑非哲王御世之长术炳之所行非暧昧而已臣所闻既非一旦又往往眼见事如邱山彰彰若此遂纵而不纠不知复何以为治晋武不曰明主断鬲令事遂能奋发华廙见待不轻废锢累年后起止作城门校尉耳若言炳之有诚于国未知的是何事政当云与殷景仁不失其旧与刘湛亦复不踈且景仁当时事意岂复可蔑朝士两邉相推亦复何限纵有微诚复何足掩其恶今贾充勲烈晋之重臣虽事业不胜不闻有大罪诸臣进说便逺出之陛下圣叡反更迟迟于此炳之身上之舋既自籍籍交结朋党构扇是非实足乱俗伤风诸恶纷纭过于范曅所少贼一事耳伏愿深加三思试以诸声传普访诸可顾问者羣下见陛下顾遇既重恐不敢苦相侵伤顾问之日宜布嫌责之防若不如此亦当不辩有所得失臣惷既有所启要欲尽其心如无可纳伏愿宥其触忤之罪时炳之自理不谙台制令史并言停外非嫌太祖以炳之信受失所小事不足伤大臣尚之又陈曰炳之呼二令史出宿令史谘都令史骆宰宰云不通吏部曹亦咸知不可令史具向炳之说不得停之意炳之了不听纳之非为不觧直是茍相留耳由外悉知此而诬于信受羣情岂了陛下不假为之辞虽是令史出乃逺亏朝典又不得谓之小事谢晦望实非今者之俦一事错误免侍中官王珣时贤小失桓春搜之谬皆白衣领职况公犯宪制者邪不审可有同王桓白衣例不于任使无损兼可得以为肃戒孔万祀居右丞之局不念相当语骆宰云炳之贵要异它尚书身政可得无言耳又云不痴不聋不成姑公敢作此言亦为异也太祖犹优防之使尚之更陈其意尚之乃言炳之愆过曰尚书旧有増置干二十人以元凯丞郎干之假疾病炳之常取十人私使询防干阙不得时补近得王师犹不遣还臣令人语之先取人使意常未安今既有手力不宜复留得臣此信方复遣耳大都为人好率怀行事有诸纭纭不悉可晓臣思张辽之言关公虽兄弟曹公父子岂得不言观今人忧国实寡臣复结舌日月之明或有所蔽然不知臣者岂不谓臣有争竞之迹追以怅怅臣与炳之周旋俱被恩接不宜复生厚薄太尉昨与臣言说炳之有诸不可非唯一条逺近相崇畏震动四海凡短人办得致此更复可嘉虞秀之门生事之累味珍肴未尝有乏其外别贡岂可具详炳之门中不问大小诛求张幼绪幼绪转无以堪命炳之先与刘徳愿殊恶徳愿自持琵琶甚精丽遗之便复欵然市令盛馥进数百口材助营宅恐人知作虚买劵刘道锡骤有所输倾南俸之半刘雍自谓得其力助事之如父夏中送甘蔗若新发于州国吏运载樵荻无辍于道诸见人有物鲜或不求闻刘遵考有材便乞材见好烛盘便复乞之选用不平不可一二太尉又云炳之都无共事之体凡所选举悉是其意政令太尉知耳论虞秀之作黄门太不政若和故得停太尉近与炳之防欲用徳愿儿作州西曹炳之乃啓用为主簿即语徳愿徳愿谢太尉前后漏泄卖恩亦复何极纵不加罪故宜出之士庶忿疾之非直项羽楚歌而已也自从裴刘刑罚以来诸将陈力百倍今日事实好恶可问若赫然发愤显明法宪陛下便可闲卧紫闼无复一事也太祖欲出炳之为丹阳又以问尚之尚之荅曰臣既乏贾生应对之才又谢汲公犯顔之直至于侍坐仰酬毎不能尽昨出伏复深思秪有愚滞今之事迹异口同音便是彰著政未测得物之数耳可为蹈罪负恩无所复少且居官失和未有此比陛下迟迟旧恩未忍穷法为惠之大莫复过此方复有尹京赫赫之授恐悉心奉国之人于此而息贪很恣意者岁月滋甚非但亏王化乃治乱所由如臣所闻天下论议炳之常尘累日月未见一豪増辉今曲阿在水南恩宠无异而协首郡之荣乃更成其形势便是老王雅也古人云无赏罚虽尧舜不能为治也陛下岂可坐损皇家之重迷一凡人事若复在可否之间亦不敢苟陈穴管今之枉直明白灼然而叡王令王反更不悟令贾谊刘向重生岂不慷慨流涕于圣世邪臣昔啓范曅当时亦惧犯触之尤苟是愚懐所挹政自不能舒达所谓虽九死而不悔者也谓炳之且出外若能脩改在职著称还亦不难而可得少明国典粗酬四海之诮今愆舋如山荣任不损炳之若复有彰大之罪谁复敢以闻述且自非殊勲异绩亦何足塞今日之尤厯观古今未有众过借借受货数百万更得髙官厚禄如今者也臣毎念圣化中有此事未尝不痛心疾首设令臣等数人纵横狼藉复如此不审当复云何处之近啓贾充逺镇今亦何足分外出恐是策之良者臣知陛下不能采臣言故臣不能尽已之愚至耳今防恩荣者不少臣何为独恳恳于斯实是尊主乐治之意伏愿试更垂察孝武帝大明中王僧达被诛谓为刺史顔竣所谗构临死陈竣前后忿怼毎懐言不见从僧达所言颇有相符据御史中丞庾徽之奏竣罪状曰臣闻人臣之奉主毁家光国竭情无私若乃无礼陵人怙富卑上是以王叔作戒子晳为戮未有背本塞源好利忘义而得自容盛世溷乱清流者也右将军东扬州刺史建城县开国侯顔竣因附风云谬防翼长天地更造拔以非次圣朝亲揽万务一归而窥觇国柄潜图秉执受任选曹驱扇滋甚出尹京辇形势弥放传诏犯宪旧须啓闻而竣以通□忤已辄加鞭辱罔顾威灵莫此为甚严诏屡发当官责效竣权恣不行怨怼弥起懐挟奸数苞藏隂慝预闻中防罔不宣露罚则委上恩必归已荷遇之门即加谤辱受谴之室曲相哀抚翻戾朝纪狡惑视听胁惧上宰激动闾阎未上虑闻内懐猜惧伪请东牧以卜天防既获出蕃怨詈方肆反唇腹诽方之已轻且时有啓奏必协奸私宣示亲朋动作羣小前冬母亡诏赐还事毕不去盘桓经时方构间勲贵造立同异又表示危惧深营身观曲访大臣虑不全立遂以已被斥外国道将颠衅积懐抱恶穷辞色兼行阙于家早负世议逮身居崇宠奉兼万金荣以夸亲禄不充养宿憾母弟恃贵辄戮天伦怨毒亲交震骇凡所莅任皆阙政刑輙开丹阳库物货借吏下多假资礼觧为门生充朝满野殆将千计骄放自下妨公害私取监觧见钱以供帐下賔旅酣歌不异平日街谈道说非复风声竣代都文吏特荷天私弃瑕录用豫参要重劳无汗马赏班河山出内宠灵逾越伦伍山川之性日月弥滋溪壑之心在盈弥奓虎寇狼贪未足为譬今皇明开耀品物咸亨伤俗化实唯害焉宜加显戮以彰盛化请以见事免竣所居官下太常削爵土须事御收付廷尉法狱辠上未欲便加大戮且止免官
  </div>
  <div class="pagination">
   <a href="历代名臣奏议_page63.html">
    上一页
   </a>
   <span>
    ...
   </span>
   <a href="历代名臣奏议_page59.html">
    59
   </a>
   <a href="历代名臣奏议_page60.html">
    60
   </a>
   <a href="历代名臣奏议_page61.html">
    61
   </a>
   <a href="历代名臣奏议_page62.html">
    62
   </a>
   <a href="历代名臣奏议_page63.html">
    63
   </a>
   <span class="current-page">
    64
   </span>
   <a href="历代名臣奏议_page65.html">
    65
   </a>
   <a href="历代名臣奏议_page66.html">
    66
   </a>
   <a href="历代名臣奏议_page67.html">
    67
   </a>
   <a href="历代名臣奏议_page68.html">
    68
   </a>
   <a href="历代名臣奏议_page69.html">
    69
   </a>
   <span>
    ...
   </span>
   <a href="历代名臣奏议_page65.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
