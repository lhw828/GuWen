<!DOCTYPE html>
<html>
 <head>
  <meta charset="utf-8"/>
  <title>
   台案汇录乙集 - 第 2 页/共 39 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   台案汇录乙集 - 第 2 页/共 39 页
  </h1>
  <div class="content">
   福建水师提督臣王郡谨奏为敬陈闽省水师壅滞情形、急请变通、以励劳戍事：窃惟水师与陆路不同，必深知港道之由、风云之变、河线之宜，然后冲风破浪，驾驶无虞。前推各官满俸之期，水陆并推，而熟谙水务者遂不得久于其职，以致用违其才。我世宗宪皇帝暨皇上御极以来，屡降谕旨，饬令长于水师之员，不可改调陆路。并通查陆路有长于水师者，亦着奏闻调补。近年水师人员，概就本省水师补用，不敢混越，所以慎重乎海疆者，法至善也。惟是地道各省不同，而所习亦有区别。如闽省地少人多，而所藉以谋食者，半在于波涛汹涌之中，故一人戎行，便知操驾，其习便之然也。况数年来，蒙水师人才难得之谕旨，俾得各尽其长，无不争自练习，以期仰副圣天子注念水师之至意，其人才为极盛矣。至若闽省有台湾一区，洋属最险，地为极边，所以自入版图开设营制以来，该地员弁，定以历俸三年为满，即于先用之中可行先用，且不分省分水陆，均得推补。雍正八年间，臣谬任台镇时，因见各官自报满候升，延至四、五年方可得缺离任，未免过久，具折奏请将台湾参、游、守改为二年俸满，蒙世宗宪皇帝俞允，钦遵在案。是因其地有不同而恤劳优异也。

　　今查台湾两协伍营游、守共十员，于二年报满之后，闽省内地一时无缺可升，不得不与调任之员两相对换。虽部中有升衔留任之例，然止有升衔并无升缺，有先用之名而终无先用之实，非所以鼓励贤劳。且使二年俸满之员共集内营，而内营谙练水务之员并壅滞而莫能迁转，亦属未便。再查闽省内地水师千总三十缺六年俸满，台湾水师把总二十缺三年俸满，即应坐补内营千总，计六年之内，尚不敷台湾把总坐补之数十缺，而内地之天津、乍浦、三江口等处教习期满，发回闽省，应以千总补用，及内地把总六十缺之应升千总者，不乏其人。上源不通，下源自塞，势所必然也。

　　臣职任水师，统辖海表，目击员弁壅滞情形，而远戍劳臣，迁移乏术，不得不据实上闻，仰祈皇上因地制宜，因事定制，可否于台湾水师各游、守，不论大衔、小衔，嗣后报部到部，不必拘定闽省，凡属沿海省分所出参、游、都、守等缺系水师者，将台湾应升人员，照其应得衔缺，先行推补，以符先用之中又行先用之例。如无俸满□部，则听内部查照各该省原例办理。其台湾水师之俸满千总，保送到部引见准用者，亦照此例分发各省水师营推补。如此一转移间，而台湾之游守十员、千总十员聚于一省，则应升者日见其多，分推他省，谅无此绌彼盈之患，其于恤劳奖劝之道，不无有益焉。若云港道、沙线以及风云之处各省不同，臣愚以为熟谙水师者，一经其地，谘诹相度，便可一目了然。如闽省之水师兵弁，挑选天津、乍浦等处教习旗营，均非伊等所游之地，而皆得三年无误，议叙而回，实为明证也。伏望皇上俯念海外远戍，实与内地不同，而闽省水师并于他省有间，曲赐变通，以疏壅滞，俾沿海员弁无不感激思奋，自必倍加努力以报国恩。是否可采，恭候训示，伏乞皇上睿鉴施行。为此具折谨奏闻。

　　乾隆四年六月二十二日奉朱批：该部议奏，钦此。

　　--录自明清史料戊编第三本二○六页。

　　七、兵部等衙门题本

　　兵部等衙门经筵讲官太保议政大臣保和殿大学士总理兵部事务世袭三等伯加十五级臣鄂尔泰等谨题为敬陈闽省水师壅滞情形、急请变通、以励劳戍事：兵科抄出兵部题前事内开：内阁抄出福建水师提督王郡奏前事内开：窃惟水师与陆路不同，必深知港道之由，风云之变，河线之宜，然后冲风破浪，驾驶无虞。前于各员满俸之期，水陆并推，而熟谙水务者遂不得久于其职，以致用违其材。我世宗宪皇帝暨皇上御极以来，屡降谕旨，饬令长于水师之员，不可改调陆路，并通查陆路有长于水师者，亦着奏闻调补。迩年水师人员，概就本省水师补用，不敢混越，所以慎重海疆者，法至善也。惟是地道各有不同，而习尚亦有区别。如闽省地少人多，而所藉以谋食者，半在于波涛汹涌之中，故一入戎行，便知操驾，其习使之然也。况数年来，蒙水师难得之谕旨，俾得各尽其长，无不争自练习，以期仰副圣天子注念水师之至意，其人材为极盛矣。至若闽省有台澎一区，洋属最险，地为极边，所以自入版图、开设营制以来，该地员弁，定以历俸三年为满，即于先用之中又行先用，且不分省、分水陆，均得推补。雍正八年间，臣谬任台镇时，因见各官自报满候升，延至四、五年方可得缺离任，未免过久，具折奏请，将台澎参、游、守改为二年俸满，蒙世宗宪皇帝俞允，钦遵在案。是因其地有不同，而恤劳优异也。今查台澎两协伍营游守共十员，于二年报满之后，闽省内地，一时无现缺可升，不得不与调任之员两相对换。虽部中有升衔留任之例，然止有升衔，并无升缺，有先用之名，而终无先用之实，非所以鼓励贤劳。且使二年俸满之员，共集内营，而内营谙练水务之员，并壅滞而莫能迁转，亦属未便。再查闽省内地水师千总三十缺，六年俸满，台澎水师把总二十缺，三年俸满，即应坐补内营千总。计六年之内，尚不敷台澎把总坐补之数十缺，而内地之天津、乍浦、三江口等处教习期满发回闽省应以千总补用及内地把总六十缺之应升千总者，不乏其人。上源不通，下源壅塞，势所必然也。臣职任水师，统辖海表，目击员弁壅滞情形，而远戍劳臣，迁移乏术，不得不据实上闻，仰祈皇上因地制宜，因时定制。可否于台澎水师各游守，不论大衔、小衔，嗣后报满到部，不必拘定闽省，凡属沿海省分所出参、游、都、守等缺系水师者，将台澎应升人员，照其应得衔缺，先行推补，以符先用之中又行先用之例。如无俸满报部，则听内部查照各该省原例办理。其台澎水师之俸满千总保送到部引见准用者，亦照此例分发各省水师营分推补。如此一转移间，而台澎之游守十员、千总十员、聚于一省，则应升者日见其多，分推他省，谅无此绌彼盈之患，其于恤劳奖劝之道，不无有合焉。若云港道沙线以及风云之处，各省不同，臣愚以为熟谙水师者，一经其地，谘诹相度，便可一目了然。如闽省之水师兵弁，挑选天津、乍浦等处教习旗营，均非伊等所熟游之地，而皆得三年无误，议叙而回，实为明证也。伏望皇上俯念海外远戍，实与内地不同，而闽省水师，并与他省有间，曲赐变通，以疏壅滞，俾沿海员弁无不感激思奋，自必加倍努力，以报国恩。是否可采，恭候训示。伏乞皇上睿鉴施行。为此具折谨具奏闻。奉朱批：该部议奏，钦此。

　　查康熙二十七年兵部议覆台湾抽调官员案内，武职官员三年俸满，题报到日，于先行升用之中又先行升用。又雍正八年兵部议覆升任台湾总兵王郡条奏台湾武职员弁俸满一疏，参、游、守备等官准其二年俸满，该督具题，注册候升，镇协千把仍照旧例三年俸满等因各在案。又乾隆三年九月内升任闽浙总督郝玉麟，以闽省熟谙水务之人无地不可效用，可否守备以上，其有应升之缺，统听内部于各省海洋江河各营并行推转等因，兵部议以各省海洋水师员缺，俱系督提拣选本省熟谙水务人员题补，并无推补之例。若将闽省水师人员推转各省，则各该省水师人员无缺升补，反致有壅滞之虞，该督所请闽省水师人员推转各省之处应毋庸议等因题覆。奉旨依议，钦遵在案。又乾隆三年十二月内，巡台御史诺穆布等以台湾武职二年俸满，其大衔者升缺，小衔者祗加衔调任，并不升缺，视文员之即行升用，似属偏枯，祈请将台湾武职照文员即行升用之例，分别升补等因。兵部议以文职有正从品级，是以按品升缺，武职有正署职衔，是以按衔升转，故衔大者升缺不升衔，衔小者升衔不升缺，定例原有深意，自不便照文职之例按缺升迁。况台湾武职，原系三年俸满先用，较之各项边俸人员，已属过优。续经定以二年俸满，仍先行升用，从优之中又复甚优。该御史等所请，不论本衔大小，一概升缺，未免升迁过骤，实属未便，应毋庸议等因题覆。奉旨依议，钦遵在案。今该提督奏称：迩年水师人员，概就本省补用，不敢混越。惟是闽省台澎洋属最险，地为极边，其台澎两协伍营游守共十员，于报满之后，内地无缺可升，不得不与调任之员两相对换，虽有升衔留任之例，止有升衔，并无升缺，有先用之名，而无先用之实，使俸满之员共集内营，而内营谙练水务之员壅滞莫转。再闽省内地水师千总三十缺，台澎水师把总二十缺，计六年之内，尚不敷台澎俸满把总坐补之数，而天津等处教习发回应补千总及内地应升千总者不乏其人，上源不通，下源壅塞，势所必然。可否于台澎水师游守，不论大衔、小衔，报满到部，凡沿海省分参、游、都、守等缺系水师者，先行推补。并台澎水师千总俸满送部推用者，亦照此例分发各省水师营分推补等语。但闽省水师人员，不便推补邻近各省之处，于升任总督郝玉麟条奏案内，兵部业经详细议覆。台湾俸满官员，不便概行升缺之处，于议覆御史诺穆布等条奏案内已经备悉声明。且台湾俸满各官，衔大者原系升缺，衔小者是以升衔，升衔之后即照所升之衔支食俸银，是升衔各官，亦未尝非即行升用，何得因不能概行升缺，即以为徒有升用之名，并无升用之实？应将该提督所请台澎俸满水师游守，不论大衔、小衔，报满到部推补沿海水师省分参、游、都、守等缺之处，毋庸议。再台澎水师俸满千总保送到部，兵部带领引见，有发回本省题补，有分发邻省补用者，俱系皇上钦定擢用，未便专请分发各省水师营分补用。沿海各省，惟广东、江南、浙江等处始有水师之缺，而各该省预行保举及分发候补应用水师者，俱各有人，若以台澎水师千总分发各省，则各省候补人员较前愈多，是欲疏通闽省人员，反致各省水师人员无缺可补，更属未便。况水师千总俸满，送部分发题补之后，例应即行开缺。其千总原缺，即可于各项员弁内拣选拔补，何致上源不通、下源壅塞之处？福建水师年满千总，仍照旧例遵行。应将该提督所请台澎水师俸满千总保送到部分发各省水师营分推补之处，亦毋庸议等因，于乾隆四年七月十五日题，本月二十五日奉旨：九卿详议具奏，钦此。钦遵于本月二十六日抄出到部。

　　该臣等会议得：福建水师提督王郡条奏台澎游守十员，俸满报部，不论大衔、小衔，凡沿海省分所出参、游、都、守等缺系水师者，将台澎人员推补。其台澎水师俸满千总保送到部，亦照此例分发各省水师营分推补一折，经兵部议称：查康熙二十七年议覆台湾抽调官员案内，武职官员三年俸满，题报到日，于先行升用之中，又先行升用。又雍正八年议覆升任台湾总兵王郡条奏台湾武职员弁俸满一疏，参、游、守备等官，准其二年俸满，该督具题注册候升，镇协千把仍照旧例三年俸满等因各在案。又乾隆三年九月内，升任闽浙总督郝玉麟以闽省熟谙水务之人，无地不可效用，可否守备以上，其有应升之缺，统听内部于各省海洋江河各营并行推转等因，兵部议以各省海洋水师员缺，俱系督提拣选本省熟谙水务人员题补，并无推补之例，若将闽省水师人员推转各省，则各该省水师人员无缺升补，反致有壅滞之虞，该督所请闽省水师人员推转各省之处应毋庸议等因题覆，奉旨依议，钦遵在案。又乾隆三年十二月内，巡台御史诺穆布等以台湾武职二年俸满，其大衔者升缺，小衔者祗加衔调任，并不升缺，视文员之即行升用，似属偏枯，祈请将台湾武职照文员即行升缺之例，分别升补等因，兵部议以文职有正从品级，是以按品升缺，武职有正署职衔，是以按衔升转，故衔大者升缺不升衔，衔小者升衔不升缺，定例原有深意，自不便照文职之例，按缺升迁。况台湾武职，原系三年俸满先用，较之各项边俸人员已属过优。续经定以二年俸满，仍先行升用，从优之中又复甚优。该御史等所请，不论本衔大小，一概升缺，未免升迁过骤，实属未便，应毋庸议等因题覆。奉旨依议，钦遵亦在案。今该提督奏称迩年水师人员概就本省补用，不敢混越。惟是闽省台澎洋属最险，地为极边，其台澎两协伍营游守共十员，于报满之后，内地无缺可升，不得不与调任之员两相对换，虽有升衔留任之例，止有升衔，并无升缺，有先用之名，而无先用之实，使俸满之员共集内营，而内营谙练水务之员壅滞莫转。再闽省内地水师千总三十缺，台澎水师把总二十缺，计六年之内，尚不敷台澎俸满把总坐补之数。而天津等处教习发回应补千总及内地应升千总者不乏其人，上源不通，下源壅塞，势所必然。可否于台澎水师游、守不论大衔、小衔，报满到部，凡沿海省分参、游、都、守等缺系水师者，先行推补。并台澎水师千总俸满送部推用者，亦照此例，分发各省水师营分推补等语。但闽省水师人员，不便推补邻近各省之处，于升任总督郝玉麟条奏案内，兵部业经详细议覆。台湾俸满官员，不便概行升缺之处，于议覆御史诺穆布等条奏案内已经备悉声明。且台湾俸满各官，衔大者原系升缺，衔小者是以升衔，升衔之后即照所升之衔支食俸银。是升衔各官，亦未尝非即行升用。何得因其不能概行升缺，即以为徒有升用之名，并无升用之实？应将该提督所请台澎俸满水师游守，不论大衔、小衔，报满到部，推补沿海水师省分参、游、都、守等缺之处，无庸议。再台澎水师俸满千总、保送到部，兵部带领引见，有发回本省题补，有分发邻省补用者，俱系皇上钦定擢用，未便专请分发各省水师营分补用。沿海各省，惟广东、江南、浙江等处始有水师之缺，而各该省预行保举及分发候补应用水师者，俱各有人。若以台澎水师千总分发各省，则各省候补人员较前愈多。是欲疏通闽省人员，反致各省水师人员无缺可补，更属未便。况水师千总俸满，送部分发题补之后，例应即行开缺。其千总员缺，即可于各项员弁内拣选拔补，何致有上源不通、下源壅塞之处？福建水师年满千总，仍照旧例遵行。应将该提督所请台澎水师俸满千总保送到部，分发各省水师营分推补之处，亦毋庸议等因具题。奉旨令臣等详议具奏，仰见皇上慎重海疆、优恤戎行之至意。臣等谨详议得：武职官制，与文职原自不同。文职阶级甚多，是以按品升缺。武职阶级较少，若并不论衔之大小，概行升缺，原无许多之缺足供升转。故定例内衔大者升缺不升衔，衔小者升衔不升缺。定制之意，甚属周详。况各项边俸武职，有三年俸满者，亦有五年俸满者。台澎水师各员系二年俸满，先行升用之中，又先升用，较之各项边俸人员升转，已属甚优。如复照该提督所奏台澎水师游守俸满，不论大衔、小衔，即推补各省水师参、游、都司等缺，是游击俸满并不论衔即升参将，守备俸满并不论衔即升游都，不惟升迁太骤，抑且更张定制，实有未便。应将该提督所请台澎俸满水师游守不论大衔、小衔推补参将、游、都等缺之处，仍毋庸议。若因福建省水师应升人员甚多，水师之缺较少，将台澎俸满水师游守，仍照伊等应升衔缺，发往邻省，以水师之缺补用，并台澎俸满水师千总保送到部，发往别省，以水师守备题补，是亦疏通水师员弁之一法。但查有水师员缺者，惟江南、浙江、广东三省。郎江南省水师参将二缺、游击八缺、都司一缺、守备十缺，现有候补水师员弁二十四员；浙江省水师副将一缺、参将四缺、游击九缺、部司二缺、守备十四缺，现有候补水师员弁二十四员；广东省水师副将六缺、参将五缺、游击十缺、都司十缺、守备二十八缺，现有候补水师员弁二十员。因各该省人多缺少，俱难一时补用。如再将福建台澎水师人员推升，分发水师省分补用，则现在候补之员，自必补用无期，反增壅滞之虞。况福建省水师副将三缺、参将四缺、游击十五缺、守备十八缺，候补水师员弁共二十二员，其水师各缺较之江、浙二省原不为少，候补水师人员较之江、浙等省亦并不加多。广东水师之缺虽属稍多，该省亦有如台澎水师二年俸满即行升用之员。该提督止就福建一省起见，欲将水师员弁分发各省。臣等既遵旨悉心详议，自应通盘核算各省水师之缺，不独均有现任水师应升之人，即候补水师员弁尚属补用无期，未便复将福建水师人员分发各省补用。该提督所请台澎俸满水师游守千总推补分发沿海各省补用之处，实属难行，应照兵部原议，仍毋庸议可也。此案系兵部主稿，合并声明。臣等未敢擅便，谨题请旨。乾隆四年八月二十六日，经筵讲官太保议政大臣保和殿大学士总理兵部事务世袭三等伯加十五级臣鄂尔泰、太子少保议政大臣尚书兼都统提督九门步军巡捕三营统领加五级纪录四十五次臣鄂善、尚书加三级纪录九次臣杨超曾、议政大臣左侍郎加二级臣宗室普泰、左侍郎加二级臣吴应棻、右侍郎加五级纪录六次臣雅尔图、右侍郎臣凌如焕、经筵讲官太保保和殿大学士三等伯兼管吏部尚书事加十二级臣张廷玉太子太保议政大臣领侍卫内大臣尚书协办户部兼管户部三库事御前大臣果毅公加一级臣讷亲、左侍郎兼管户部三库事协办步军统领刑名事务世袭骑都尉佐领加一级纪录四次臣喀尔吉善、左侍郎臣程元章、经筵讲官右侍郎加一级臣陈大受、太子少保内大臣户部尚书兼管三库事务内务府总管臣海望、经筵讲官户部尚书臣陈德华、经筵讲官左侍郎加二级臣岱奇、（下缺）

　　旨：依议。

　　--录自明清史料己编第七本六三八～六四一页。

　　八、吏部题本

　　吏部等部经筵讲官太保保和殿大学士三等伯兼管吏部尚书事加十二级纪录三次臣张廷玉等谨题为请定台员俸满限期、以专责任、以昭画一事：内阁抄出福建布政来张嗣昌奏前事内开：查台湾文职大小官员，康熙二十三年原定三年俸满，准其升用。后经前任督臣满保于康熙六十一年奏准，历俸三年，加衔再留任三年，共以六年为满。雍正七年，复经前任督臣高其倬奏请，以四年为满，经部议覆：道府、同知、通判、知县，俱定一年为满，再协办半年，分别加级；其佐杂教职，仍遵原例，以三年为满。雍正八年，前署福建总督、现任湖广总督臣阿尔赛奏定，以二年为满，再协办半年。雍正十一年，前任督臣郝玉麟奏定，台湾道以三年为满，知府、同知、通判、知县仍以二年为满，再协办半年；佐杂教职，仍以三年为满，调回内地候升等因，遵行在案。窃思郡守之董率，厅员之协防，与县令之地方事务，必须经久任专，而后能深谋远虑，以奏成效，此不易之理也。且台地自搬眷之后，户口已增数万，其中奸良不一，大非昔比。若台湾知府、同知、通判、知县，照现行之例，二年为满，虽再协办半年，仅有二年半。然除去到任之初，与旧任协办半年，报满之后，又与新任协办半年，是府、厅、县各员，专任仍止一年有余。在实心任事者自不必分久暂，而稍存诿延之念者未必不因循塞责，于地方无益。再思协办之意，诚恐新任官员，不知海外风土人情，使之彼此商酌，易于办理。然系部选，或外省推升之员，直抵海外，则协办原不可少。今台湾官员，例系于本省内地久任人员内拣选题调，其台地风土人情及地方险要之处，俱为素所熟闻洞悉，到任即可措施。况新旧交代，例限四月，遇事原可参酌。臣愚，以为调台知府、同知、通判、知县，若四年、六年，为期实为过久，而一年、二年，又觉太近。似应仍遵原例，以三年为满。于届期五月之前，报明督抚，于一月内遴员具题调补。俟新员赴台接理之后，交代清楚，即回内地，免其协办。是调台之员，不惟可以安心专办，而于同台之道员、佐杂、教职三年报满之例，亦归于画一。况从前台地俸满之员，止准加级，今则予以应升；从前过台之员，不准携眷，今则无子者又有督臣奏明挈眷之例，咸沐圣恩高厚，至矣尽矣。大小臣工，自必尽心报效，永图奠安，于海疆实有裨益。抑臣更有请者：查台湾原例，武职大小官员，亦均系三年报满。今现在总兵、副将、千总、把总系三年报满。其中间之参将、游击、都司、守备又系二年报满。可否以台地大小文武同属臣子，均照原例以三年俸满之处，伏乞皇上敕部一并议覆。臣历闽有年，曾任台道三载，颇知情形，用敢冒昧敷陈，伏祈圣明睿鉴，训示施行。谨奏。乾隆八年闰四月二十五日奉朱批：该部议奏，钦此。钦遵于二十六日抄出到部。

　　该臣等会议得：福建布政使张嗣昌奏称：查台湾文职大小官员，康熙二十三年原定三年俸满，准其升用。后经前任督臣满保，于康熙六十一年奏准，历俸三年，加衔再留任三年，共六年为满。雍正七年后，经前任督臣高其倬奏请，以四年为满，经部议覆：道府、同知、通判、知县俱定一年为满，协办半年，分别加级；其佐杂、教职，仍遵原例，以三年为满。雍正八年，前署福建总督、现任湖广总督臣阿尔赛奏定，以二年为满，再协办半年。雍正十一年，前任督臣郝玉麟奏定，台湾道以三年为满，知府、同知、通判仍以二年为满，再协办半年；佐杂、教职，仍以三年为满，调回内地候升等因，遵行在案。窃思郡守之董率，厅员之协防，与县令之地方事务，必须经久任专，而后能深谋远虑，以奏成效，此不易之理也。且台地自搬眷之后，户口已增数万，其中奸良不一，大非昔比。若台湾知府、同知、通判、知县照现行之例二年为满，虽再协办半年，仅有二年半。然除去到任之初，与旧任协办半年，报满之后又与新任协办半年，是府、厅、县各员专任仍止一年有余。在实心任事者自不必分久暂，而稍存诿延之念者未必不因循塞责，与地方无益。再思协办之意，诚恐新任官员，不知海外风土人情，使之彼此商酌，易于办理。然系部选，或外省推升之员，直抵海外，则协办原不可少。今台湾官员，例于本省内地久任人员拣选题调，其台地风土人情及地方险要之处，俱为素所熟闻洞悉，到任即可措施。况新旧交代，例限四月，遇事原可参酌。臣愚，以为调台知府、同知、通判、知县若四年、六年，为期实过久，而一年、二年，又觉太近。似应仍遵原例，以三年为满。于届期五月之前，报明督抚，于一月内遴员具题调补。俟新员赴台接理之后，交代清楚，即回内地，免其协办。不惟可以安心专办，而与同台之道员、佐杂、教职三年报满之例，亦归于画一。况从前台地俸满之员，止准加级，今则予以应升；从前过台之员，不准携眷，今则无子者又有督臣奏明挈眷之例，咸沐圣恩高厚，至矣尽矣。大小臣工，自必尽心报效，永图奠安，于海疆实有裨益。抑臣更有请者：查台湾原例，武职大小官员，亦均系三年报满。今现在总兵、副将、千总、把总，系三年报满；其中间之参将、游击、都司、守备，又系二年报满。可否以台地大小文武同属臣子，均照原例以三年俸满之处，伏乞皇上敕部一并议覆等因前来。查定例：台湾各缺，俱令该督抚拣选调补道员到任三年，知府、同知、通判、知县到任二年，令督抚于闽省内地属员内拣选贤能之员到台，与旧员协办半年之后，则令旧员回至内地，该督抚察核，分别具题。如果实心办事、地方宁谧，道员、知府，该督抚给咨引见，候旨升用、同知、通判、知县，俱留于本省，遇有应升之缺，该督抚即行具题升补。至经历、县丞以下佐杂微员，及教职等官，事务简少，毋庸协办，应俟到任三年，如果称职，出具考语咨部，以应升之缺即用。仍令督抚于各员将满三年之时，即预行拣选内地人员调往。令俸满之员，交代清楚，回内地候升等语。今该布政使奏称：调台知府、同知、通判、知县，照现行例，二年为满，虽再协办半年，仅有二年半；然除去到任之初，与旧任协办半年，报满之后，又与新任协办半年，是府、厅、县各员专任仍止一年有余。在实心任事者自不必分久暂，而稍存诿延之念者未必不因循塞责，于地方无益。应请调台知府、同知、通、判、知县以三年为满，庶于同台之道员、佐杂、教职三年报满之例，归于画一等语。查台湾各缺，例应该督抚拣选调补，道员到任三年期满，知府、同知、通判、知县二年期佐杂、教职等官三年期满，调回内地分别升用。是道员及佐杂、教职既俱为三年期满，而知府、同知、通判、知县二年期满，似未画一。应如该布政司公奏，嗣后台湾知府、同知、通判、知县，准其照道员、佐杂、教职等官，一体三年期满，报明该督抚照例具题，分别升用。又奏称台湾官员，例于本省内地久任人员拣选题补，其台地风土人情及地方险要之处，俱为素所熟悉，到任即可措施。况新旧交代，例限四个月，遇事原可参酌。调台各员，届期五月之前，报明督抚，于一月内遴员具题调补。俟新员到台接理之后，交代清楚，即回内地，免其协办等语。查雍正七年三月内，吏部议覆遵旨议覆事一疏，台湾道府、同知、通判、知县到任一年，令该督抚于闽省内地拣选贤能之员，乘北风之时，令其到台，与旧员协办半年之后，令旧员乘夏月南风之便，回至内地补用等因，奉旨：依议，钦遵在案。是台湾道府、同知、通判、知县，新旧协办之处，原议新员到任，仍令旧员协办半年，始回内地。今该布政司又奏称：调台官员，风土人情，素所熟悉，到任即可措施，应免协办等语。查台湾一府，孤悬海外，土俗民风，非内地可比，可否免其协办之处，臣等难以悬议，应行令该督、抚，按现在情形，详查妥议，具题到日再议。又奏称台湾原例，武职大小官员亦均系三年报满，今现在总兵、副将、千总、把总系三年报满，其中间之参将、游击、都司、守备又系二年报满，可否以台地大小文武同属臣子，均照原例于三年俸满之处，一并敕部议覆等语。查雍正八年十一月内，福建台湾总兵官、今升水师提督王郡条奏：台澎武职三年报满，督臣察核、具题、咨部、注册、行知候升，或俸满之后，挨升未到，洼误不获录用。臣思镇协各员，每蒙皇上特用，受恩深重，仰报难尽。千把微员，不时差使内地，顺便顾家，均应照旧三年报满。所有参将、游击、守备，延至四年、五年，台湾无搬眷之例，亦有内顾之忧。且参将以下，无丁忧之例。又因边海不便告假，种种分驰意念，不得悉心办事之人。恭恳准以二年俸满及交代、渡海，实合三年之数等因。经大学士会同兵部议覆准行等因，奉旨依议，钦遵在案。是台澎大小武职边员，分别改定二年、三年报满之处，发日原系斟酌议定，现在纂入例册遵行，且无搬眷丁忧之例，又无告假差遣，较之文职，原属不同。今若仍更三年报满，恐于戌台边员，似为未便，应将该布政使所请台澎参将等官改为三年报满之处，毋庸议。再此案系吏部主稿，合并声明。恭候命下臣部等部，遵奉施行。臣等未敢擅便，谨题请旨。乾隆八年六月初六日，经筵讲官太保保和殿大学士三等伯兼管吏部尚书事加十二级纪录三次臣张廷玉、太子太保议政大臣领侍卫内大臣銮仪卫掌卫事尚书协办户部兼管户部三库事御前大臣果毅公纪录四次臣讷亲、经筵讲官尚书加三级又军功加二级纪录十三次军功纪录二次臣史贻直、经筵讲官左侍郎署理正白旗汉军都统协办步军统领刑名事务加一级纪录十九次臣阿克敦、署理吏部右侍郎事务镇国将军宗室臣德沛、右侍郎纪录四次臣田懋、文选司掌印郎中臣明福、郎中臣五宁、郎中臣博宽、郎中兼佐领纪录三次臣爱必达、郎中臣福德、郎中臣丁廷让、员外郎臣五尔登额、员外郎纪录一次臣傅勒赫、员外郎臣张惟寅、员外郎纪录一次臣戴章甫、员外郎臣王秉鉴、主事降一级留任臣王显绪、主事臣李师中、额外主事臣亢保、兵部尚书固山额驸臣班第、尚书臣陈德华、左侍郎臣舒赫德、左侍郎臣汪由敦、右侍郎臣王承尧、职方司郎中臣刘绪科、员外郎臣富勒浑。

　　旨：依议。

　　--录自明清史料戊编第一本六三～六六页。

　　九、吏部题本

　　内阁等衙门经筵请官太子太保议政大臣领侍卫内大臣保和殿大学士仍管吏部尚书兼管户部三库事务果毅公加一级纪录一次臣讷亲等谨题为遵旨详议具奏事：内阁抄出乾隆十二年三月初三日内阁奉上谕：向因台湾为海外要区，设立巡察御史，原以表正风俗，稽查弹压，除剔弊端。近据陈大受奏，该御史等于养廉外，又分派台、凤、诸、彰四县轮值，每季约需费三、四百金。其出巡南北两路，供应夫车、厨传、偿给各社番黎、操阅犒兵，俱令各县措备。该衙门滥准词讼，差拘滋扰，于额设胥役之外，更有奸民挂名，恃符生事。该巡察既有专制一方之意，而属员极意承应，虽有积弊，亦属上下相蒙等语。大凡巡察之员，或因一、二事随时特设，尚于地方有益。至定年限更换，在该巡察等奉命远行，既已视为传舍，及至彼处，而积习相沿，因循滋弊。懦弱者苟幸无过，坐待瓜期；喜事者擅作威福，诸事多掣肘。夫御史所以稽察人者也，今乃自作弊，后先相袭不为怪，岂朕差往本意？其乾隆五年以后历任巡台御史，俱着交部严察议奏。台湾本有总兵道府文武大员，足资弹压。一切案件，原属本省督抚察核，似可不必另派巡察，以滋烦扰。至盛京等处巡察，所司不过注销案件等琐细之事，于地方政务未见有所裨益。所有各巡察之处，或应仍差往，或应一并掣回，着大学士、九卿详议具奏。钦此。于乾隆十二年三月初五日抄出到部。

　　该臣等会议得：乾隆十二年三月初三日，内阁奉上谕：向因台湾为海外要区，设立巡察御史，原以表正风俗、稽查弹压，除剔弊端。近据陈大受奏，该御史等于养廉外，又分派台、凤、诸、彰四县轮值，每季约需费三、四百金。其出巡南北两路，供应夫车、厨传、赏给各社番黎、操阅犒兵，俱令各县措备。该衙门滥准词讼，差拘滋扰，于额设胥役之外，更有奸民挂名，恃符生事。该巡察既有专制一方之意，而属员极意承应，虽有积弊，亦复上下相蒙等语。大凡巡察之员。或因一、二事随时特设，尚于地方有益。至定年限更换，在该巡察等奉命远行，既已视为传舍，及至彼处，而积习相沿，因循滋弊。懦弱者苟幸无过，坐待瓜期；喜事者擅作威福，诸事多所掣肘。夫御史所以稽察人者也，今乃自作弊，后先相袭不为怪，岂朕差往本意？其乾隆五年以后历任巡台御史，俱着交部严察议奏。台湾本有总兵道府文武大员，足资弹压。一切案件，原属本省督抚察核，似可不必另派巡察，以滋烦扰。至盛京等处巡察，所司不过注销案件等琐细之事，于地方政务，亦未见有所裨益。所有各巡察之处，或应仍差往，或应一并掣回，着大学士、九卿评议具奏。钦此。钦遵，除乾隆五年以后历任巡台御史遵旨交与吏部照例议处另行题覆外，查各处巡察之设，原以稽察弹压，使地方不致滋事。若因巡察而致滋扰，转非设立本意。但其中或有地处僻远，必须派员巡历，以重边防，或有因事特设，不过相沿更换，无关紧要。要在斟酌情形，量度事势，务使巡察一官，有稽查之实效，无烦扰之弊端，方足仰副我皇上绥靖地方之至意。今各处巡察，应差应掣，钦奉谕旨，令臣等详议具奏，臣等谨遵旨悉心会议。

　　伏查台湾一郡，僻在闽疆，远隔重洋，民番杂处，素称难治。康熙六十年台匪平定之后，钦奉上谕：每年自京派出御史一员，前往台湾巡查。此御史往来行走，彼处一切信息，可得迅闻。凡有应条奏事宜，亦可条奏，而彼处之人皆知畏惧。至地方事务，御史不必管理也。将此旨传示九卿，钦此。嗣经议准每年派满汉御史各一员，前往巡察，一年更换。如有应行条奏事件，具本条奏。雍正五年，奉旨兼管学政，并令科道一并开列，历来遵奉办理。原以该处地方僻在海岛，洋面风信难定，一切文移往返，动需时日，是以设立巡察，俾信息得以早通。至台、凤、诸、彰四县，皆系番民杂居。在番黎固属野性难驯，即该处民人，半多闽粤流寓之辈，虽有总兵道府足资弹压，而督抚驻札遥远，鞭长莫及。每年钦派满汉巡察二员，就近稽查，既使地方文武不致隐蔽，番民又得藉以弹压，实于海疆有益。至该抚所奏巡察衙门诸弊，亦系积年陋习，巡察等官不能清厘禁革所致，并非官地两不相宜。臣等愚见，台湾巡察，自康熙年间设立以来，迄今二十余载，兵民俱各安堵，未便因海宇宁谧之时，递弛稽查防范之意。应请仍旧派设，毋庸另议掣回。至黑龙江巡察，雍正元年议定，每年于满科道部院司员内派出一员，船厂派满官一员、汉官一员。雍正七年，停止汉官，专派满官前往，俱系一年更换。该二处兵丁旗人既有将军、副都统管辖一切刑名案件又有理事、通判、主事等官管理，巡察一官实属虚设。又盛京于雍正三年议定，每年于满科道派出一员，稽查五部将军衙门未完事件。该处事务本简，巡察所司，不过注销查点，非关紧要。再八旗游牧及归化城二处巡察，雍正七年奉旨：每年于部郎御史内各派一员前往。雍正十年，奏准大学士会同吏部理藩院于蒙古员内拣派，盖因彼时该处总管有犯贪婪侵剥之案，是以特设稽察，乃一时整理之法。今该二处巡察，每年循例派往，亦不过注销事件，并无稽查实际。以上各处臣等公同商酌，除台湾一处照旧设立外，其黑龙江、船厂、盛京及八旗游牧、归化城等处巡察，既与当时设立事势不同，与其蹈常袭故，徒事因循，不若减省冗繁，以专责守。相应请旨，将现在派往人员，一并掣回，嗣后停其派往。至台湾巡察衙门，该抚所奏一应积弊，现在奉旨将历任巡察等交部察议，嗣后该巡察等务遵功令，不得仍蹈前辙。并令该省督抚不时查察，以清弊端，庶于地方有济，而官司亦免烦扰之累。臣等愚见如此，如蒙俞允，俟命下之日，行文各该衙门遵照办理。再此本系吏部主稿，合并声明，恭候命下，臣等遵奉施行。臣等未敢擅便，谨题请旨。乾隆十二年四月初九日，经筵讲官太子太保议政大臣领侍卫内大臣保和殿大学士仍管吏部尚书事兼管户部三库事务御前大臣果毅公加一级纪录一次臣讷亲、经筵讲官太保保和殿大学士三等伯兼管吏部尚书事加十七级纪录三次臣张廷玉、太子太保大学士臣陈世倌、（下缺）

　　旨：差遣巡察官员，原以令其稽查地方事务之废弛。近因按年轮派，遂均视为泛常，毫无裨益，反于地方滋扰，殊非设立巡察之本意。若不必限年更替，俟应查之时特派专员往查，尚于事务有益。盛京等处巡察官员，俱照所奏，即令撤回。每届三年，该衙门将应否差员之处请旨。其台湾巡察官员，应否存留之处，着交该督抚定议，具奏到日，再降谕旨。

　　--录自明清史料戊编第一本八二～八三页。

　　一○、吏部「为吏科抄出本部议覆福建布政使陶士僙奏」移会

　　吏部为移知事：文选司案呈，吏科抄出本部议覆福建布政使陶士僙奏为海疆人员请一体归部推用以励官方一折等因，于乾隆十五年九月初一日题，本月初五日奉旨，依议，钦此，除行文该督抚转行外，相应抄录黏单移知可也。须至移会者，计黏单一纸。右移会内阁稽察房。乾隆十五年九月初八日。

　　议得福建布政使陶士僙奏称：窃照闽省台湾一郡，孤悬海外，五方流寓，淳顽不一。又生番负险，出入无常，最为难治。历来台地大小官员，皆由督抚于内地属员中拣选调补，三年俸满，调回内地。如果实心任事，地方宁谧，道员、知府给咨引见，候旨升用，同知、通判、知县留于本省，遇有应升之缺，该督、抚即行具题升补。至经历县丞以下佐杂微员及教职等官，三年内果能称职，出具考语咨部，以应升之缺即用。其所以慎重海疆，示鼓励而昭劝扬者，固周且备矣。惟是同知、通判、知县等员，虽有遇缺题升之条，本省每因缺少人多，升补无期，以致内地现任之员，一经调台俸满，反置闲散。督抚因一时无缺可题，亦有将调回人员照品以原官补用，将应升之处带于新任。究之展转淹滞，守候多年，莫邀拔擢。似非仰体我皇上优恤海外劳员之意。伏查定例开载：沿海各州县缺，俱令各该督抚于本省内拣选调补，三年内果能弭盗安民，实有益于地方，该督抚具题，以应升之缺即升等语。请嗣后台湾俸满各官，其道府大员，定例给咨引见，候旨升用。其同知、通判、知县等员，循分供职，才守无甚出众，仍以原官在外酌量补用。倘果实心办事，弭盗安民，与地方实有裨益，督抚察核具题，照俸满推升之例，敕部一体归入升班推用，俾得上进有阶，自必益加感奋，于鼓励人才之道，似为有裨等因，具奏前来。

　　查定例：台湾各缺，俱令该督抚拣选调补，道员到任三年，知府、同知、通判、知县到任二年，令督抚于内地属员内拣选贤能，与旧员协办至半年之后，令旧员回至内地，该督抚察核分别具题。如果实心办事，地方宁谧，道员、知府给咨送部引见，候旨升用，同知、通判、知县俱留于本省，遇有应升之缺，该督抚即行具题升补。至经历、县丞以下佐杂微员，及教职等官，到任三年，如果称职，出具考语咨部，以应升之缺即用。其调回人员，如一时无应升之缺，准令该督抚分别题咨，以原缺补用，将应升之处带于新任等语。是台湾俸满各员，例准即行升用，而同知、通判、知县令其留于本省题升，尤为便捷，原属优异劳员之意。今该布政使奏称：同知、通判、知县虽有遇缺题升之条，每因缺少人多，升补无期，请嗣后同知、通判、知县等员，循分供职，才守无甚出众，仍以原官在外酌量补用，倘果实心办事，弭盗安民，与地方实有裨益益，督抚察核具题，照俸满推升之例，敕部一体归入升班推用等语。查台湾同知谨二缺，本省应升之知府则有九缺，除请旨四缺外，尚有五缺；通判一缺，本省应升之同知则有七缺；知县四缺，本省应升之同知、通判、知州则有十五缺；是人不为多，缺不为少。且调回内地，原令该督抚察核分别具题，除循分供职不胜保题外，其果实心办事之员，该督抚既经题明，留于本省升补，例系无论应题、应调、应选之缺，俱准酌量具题，办理升补，原属宽裕，何致令其守候无期？若如所奏照俸满推升之例，一体归入升班推用，则是与沿海苗疆烟瘴边缺人员，统较日期，先后升用，恐人数较多，转致壅滞，与定例本意不符。应将该布政使所请照俸满推升之例，一体归入升班推用之处，毋庸议。仍令该督抚将台湾俸满人员，遵照定例秉公办理可也。

　　--录自明清史料己编第八本七四三页。

　　一一、兵部「为兵科抄出本部题」移会

　　兵部为移会事：职方清吏司案呈，兵科抄出本部题前事等因，于乾隆二十八年十月十九日题，本月二十一日奉旨：依议，钦此。除行文外，相应抄录原奏移会贵处可也。须至咨者。□粘原奏一纸。□移会稽察房。乾隆二十八年十月日。

　　（上缺）杨奏称：武职人员，无论在标候补及随□学习，均须年力强壮，技艺优娴，心地明白，方可望其整饬营伍，遇缺酌量补用。如衰庸颓情，才技生疏，徒致虚糜俸饷、无裨军政。即如各省年满千总，仰蒙圣主洞悉情形，敕谕通行甄别。现经臣逐一秉公考验，分别去留，另折且奏外，查臣标尚有学习世职及澎台俸满把总候补千总、并部发候补千总之武举各项人员，闽省计五十八员，浙省计一十七员，两省共计七十五员。查世职各员，自上年彻底清查，已无顶替混冒之人，例应□习三年，出具考语，（约缺六字）补用。其澎台俸满候补千总及候补千（约缺六字）按照缺次，轮流咨补，原属储材备用□□，但人数众多，其中有志上进、行走勤慎者固多，衰弱懒惰、不堪造就者亦不乏人。在世职则以学习年满便可具题补用，其候补各弁又有以缺次有定，自可坐待补官，多有不肯奋勉习练，惟事偷安。臣查世职在标学习者俱支食半俸，伊等藉祖父微勋，得邀袭职食俸，无如暴弃自甘，不图上进，以致有在标学习数十年尚不堪保题录用者。至澎台俸满千总，原因其海外俸满，调回内地补用千总，但其间有年力衰□，□千总为分所应得，不复练习弓马，致技艺生（约缺六字）亦一概坐食把总全俸，随标需次再候（约缺五字）举虽俱由部分发，年力多属青壮，而□自勤慎有志上进者不易多得，亦俱支食千总半俸，守株待用，竟置弓马于不问。以上各项人员，臣于甄别年满千总之后，通行调取考验，详加甄别。查世职一十四员内，堪以留标学习者十一员。其侯嘉锡、林得拱、曾勇三员年力衰庸，弓马不堪，应即勒休回籍。仍查明该世职袭次已完，即追取敕札缴销。如尚有应袭次数，亦即饬查确实，照例办理。其澎台俸满把总十九员内，有陈佛赏、马元二员，年力就衰，弓马庸劣，应即勒令休致。候补千总武举□员内有黄大立一员，软弱懒惰，弓马平庸，屡训（约缺五字）益，应即汰革，听其回籍。所有勒休（约缺五字）咨俸饷均应截除，既免糜费帑项，□□留标各员咸知有勒休汰退之例，从此认真习练，不敢仍前玩弛。将来遇缺补用，庶得人材一律整齐，以壮军容。臣仍督饬将备，将留标各员勤加训练，务令日有起色。设有不堪教导之人，仍随时分别汰革，并请俟三年甄别年满千总时，将此等人员一体均行考核，俾各知有策励。或亦造就人材、整饬营伍之一道也。除休退各员分别咨部外，理合将一体甄别缘由，恭折奏明等因具（约缺三字）。

　　查武职员弁，选拔录用，原欲弓马练习，年力（约缺五字）军容而整营伍。其随标学习以及分（约缺六字）属储材备用，如弓马生疏，精力衰□□，□应严加甄别，庶饷不虚糜，真材得以及时录用。今该督奏称：闽浙二省，学习世职，及澎台俸满把总候补千总，并候补千总武举等，共计七十五员，其中有志上进、行走勤慎者固多，衰弱懒惰、不堪造就者亦不乏人。臣于甄别年满千总之后，通行调取考验，评加甄别。查世职一十四员内堪以留标学习者一十一员，其侯嘉锡、林得拱、曾勇三员，年力衰庸，弓马不堪，应即勒休回籍，查明各该世职袭次办理。其澎台俸满把总十九员内，有陈佛赏、马元二员，年力就□，□马庸劣，应即勒令休致。候补千总武举四十二（约缺五字）一员，软弱懒惰，弓马平庸，应即汰革（约缺六字）支俸饷，均行截除，既免糜费帑项，□□留标各员不敢仍前玩弛。臣仍督饬将备将留标各员勤加训练，设有不堪教导之人，仍随时分别汰革，并请俟三年甄别年满千总时，此等人员一体考核。其现在休退各员，分别咨部等语。除休退世职以及候补各员均俟该督咨部到日，臣都另行查办外，其学习世职以及俸满把总、候补武举等各项人员，均应如该督所请，于甄别年满千总之期，一例甄别，如有衰弱怠惰不堪造就之员，即行休退报部，使留标各员咸知策励，于戎政营伍不无裨益。恭候命下，臣部通行直省，一体钦遵办理可也。

　　--录自明清史料己编第八本七七九～七八○页。

　　一二、都察院奏副

　　经筵讲官议政大臣都察院左都御史镶白旗满洲都统革职留任臣素尔讷等谨奏为请旨事：查台湾一差，向例三年请旨，派出满汉科道各一员，巡察一次。乾隆十七年六月内奉上谕：台湾文有道府，武有镇营。足资弹压。巡察三年更替，徒拥虚名，事权则不如督抚，切近又不如守令，介在其间，在有志向上者或以多事致败，而循分供职者多致志气堕颓，或且叹为摈斥外出也，于公事殊无裨益。所有巡察台湾御史，着三年一次命往，事竣即回，不必留驻候代。着为令。钦此。又于乾隆三十年五月内奉上谕：巡视台湾御史，前已降旨三年简派一次，事竣即回，毋庸驻留候代。今思该处现有道镇大员驻札，一应地方事务俱可随时经理，而向来巡察御史在彼，并未闻有所建白，原属有名无实，若遽行裁撤，则地方或以远隔海洋，无人稽察，日久不免废弛，亦不可不防其流弊。嗣后届三年请派之期，该衙门仍照例奏请，或暂停派往，或数次后派员一往巡查，候朕随时酌量办理。钦此。钦遵在案。嗣查乾隆三十六年正月内奉旨：此次着停派，明年再行请旨，钦此。今至本年四月，现届请旨之期，理合奏明，应否派往之处，恭候钦定。臣等谨将现在出差奏明亲老停派远差，并奏明兼办工程等项，以及本省应行回避各人员扣除不开外，谨将应开满汉科道职名缮写绿头牌，预备带领引见。为此谨奏请旨。乾隆四十一年五月日。

　　--录自明清史料戊编第二本一二五页。

　　一三、都察院奏副

　　经筵讲官议政大臣都察院左都御史兼署工部尚书正白旗蒙古都统兼办总管内务府大臣事务臣迈拉逊等谨奏为请旨事：查台湾一差，向例三年请旨，派出满汉科道各一员，巡察一次。乾隆十七年六月内奉上谕：巡察台湾御史着三年一次命往，事竣即回，不必留驻候代，着为令。钦此。又乾隆三十年五月内奉上谕：巡视台湾御史，前已降旨三年简派一次，事竣即回，毋庸留驻候代。今思该处现有道镇大员驻札，一应地方事务，俱可随时经理，而向来巡察御史在彼并未闻有所建白，原属有名无实。若遽行裁撤，则地方官或以远隔海洋，无人稽察，日久不免废弛，亦不可不防其流弊。嗣后届三年请派之期，该衙门仍照例奏请，或暂停派往，或数次后派员一往巡查，候朕随时酌量办理。钦此。钦遵在案。嗣于乾隆三十六年正月内奉旨：派出满给事中喀尔崇义、汉给事中王显曾前往台湾巡察，于三十七年四月初一日离台，扣至四十年四月，已届三年之期，经臣等奏请。奉旨：此次着停派，明年再行请旨，钦此。至四十一年，经臣等遵旨奏请。奉旨：今年着停派，明年再行请旨。钦此。今至本年四月，现届请旨之期，理合奏明应否派往之处，恭候钦定。臣等谨将现在出差奏明亲老停派远差，并奏明兼办工程等项，以及本省应行回避各人员扣除不开外，谨将应开满汉科道职名缮写绿头牌预备带领引见。为此谨奏请旨。乾隆四十二年四月初四日。

　　--录自明清史料戊编第二本一二五页。

　　一四、都察院奏副

　　兼署都察院□□□□□德保等谨奏为请旨事：查台湾一差，向例三年请旨，派出满汉科道各一员巡察一次。乾隆十七年六月内奉上谕：巡察台湾御史，着三年一次命往，事竣即回，不必留驻候代，着为令。钦此。又乾隆三十年五月内奉上谕：巡视台湾御史，前已降旨三年简派一次，事竣即回，毋庸留驻候代。今思该处现有道镇大员驻札，一应地方事务，俱可随时经理，□□□□察御史在彼，并未闻有所建□，□□□□□实，若遽行裁撤，则地方官或以远隔□□□□□察，日久不免废弛，亦不可不防其流弊。嗣后□□□□派之期，该衙门仍照例奏请，或暂停派往，或数次后派员一往巡查，候朕随时酌量办理。钦此。钦遵在案。今查乾隆四十二年四月内，奉旨派出满御史图思义、汉御史孟邵前往台湾巡察，于四十三年三月初三日离台，扣至四十六年三月，已届三年之期，理合奏明应否派往之处，恭候钦定。臣等除现在出差奏明亲老停派远□人员不开外，谨将应开满汉科道职名缮□□头牌，预备带领引见。为此谨奏请旨。

　　乾隆四十六年四月日。

　　--录自明清史料己编第七本六六三页。

　　一五、兵部为「内阁抄出汉字上谕一道」移会（台湾官员更换）

　　兵部为移会事：武选司案呈，内阁抄出台湾总兵道府调剂更换钦奉汉字上谕一道，除另行议覆外，相应抄录粘单，移会贵处查照可也。须至移会者。计粘单一纸。右移会稽察房。乾隆四十八年十二月初七日。

　　乾隆四十八年十二月初三日，内阁抄出奉上谕：台湾为海外重地，民番杂处，最关紧要。向例该处总兵道府，俱系三年更换，即调回内地。该员等因瓜期不远，未免心存玩忽，以致诸务废弛。近来屡有械斗滋事之案，必当设法调剂，俾该地方文武大员，久于其任，新旧相兼，则伊等知责成綦重，方足以资整顿。嗣后台湾总兵道府各员，俱着改为五年任满。届期若一体更换，未免俱易生手。着将总兵道府各员，轮间更换。每过两年，更调一员，该处前后交代，常有久任熟谙之员经理，于海疆重地自有裨益。其如何轮年更调之处，着军机大臣会同吏、兵二部妥议具奏。钦此。

　　--录自明清史料戊编第二本一二九页。

　　一六、吏部「为内阁抄出上谕一道」移会

　　吏部为移会事：内阁抄出上谕一道，相应抄单移会可也。须至移会者。计连单一纸。右移会稽察房。乾隆五十三年三月日。

　　乾隆五十三年三月初四日奉上谕：前因台湾孤悬海外，远隔重洋，民情刁悍，奸徒易于滋事，向来祗派御史前往巡视，职分较小，且不能备悉该处情形，殊属有名无实，是以降旨将请派巡台御史之例停止，令该督抚及水师、陆路两提督每年轮值一人前渡台湾，严行稽察。如地方文武，有骫法营私、扰累兵民之事，即可就近查明，据实参奏。

　　今思福州将军，亦系该省大员，自应一体轮派。嗣后着该省将军与督抚、提督分年轮值一人前渡台湾，实力稽查整顿，以期永靖海疆。倘有仍前骫法贪黩等情，即行据实参办。至海洋风信靡常，前已降旨，令该督抚等祗须视风信平稳时配渡前往，不必拘定时日。但远渡重洋，究系涉险，如该将军、督抚、提督内有年逾七十者，着免其前往，以示体恤。钦此。初七日抄出到部。
  </div>
  <div class="pagination">
   <a href="台案汇录乙集.html">
    上一页
   </a>
   <a href="台案汇录乙集.html">
    1
   </a>
   <span class="current-page">
    2
   </span>
   <a href="台案汇录乙集_page3.html">
    3
   </a>
   <a href="台案汇录乙集_page4.html">
    4
   </a>
   <a href="台案汇录乙集_page5.html">
    5
   </a>
   <a href="台案汇录乙集_page6.html">
    6
   </a>
   <a href="台案汇录乙集_page7.html">
    7
   </a>
   <span>
    ...
   </span>
   <a href="台案汇录乙集_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
