<!DOCTYPE html>
<html>
 <head>
  <meta charset="utf-8"/>
  <title>
   御选明臣奏议 - 第 8 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御选明臣奏议 - 第 8 页/共 16 页
  </h1>
  <div class="content">
   &lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻十一
　　议行武举疏【治十七年】　　　　刘大夏
　　臣惟武举之设将以揽延英雄广储将帅招徕韬晦之士収拾跅弛之才葢以古今治天下之具惟文武二道天之生才以供世用惟文武二艺凡国家求相于文求将于武亦惟文武二科我朝设文举足以备一代之彞典而其网罗之周自阀阅以及草泽均得人以备任使其用武臣也甄别军功之大小以为陞擢之阶级内防陟督府之崇班外或膺邉方之重寄世享簮缨家足饩廪奬励武臣作兴士气意甚善矣但求止于武弁一途凡授钺推毂非出于贵宠之子弟即拔自行伍之粗材近嵗有保举将材之例又但据其现有官职之人其间往往徇名而不责实挽强引重者视为勇敢谈説縦横者目为谋略及委以重兵临以大敌偾事者多而成功者少葢因求将之意虽劳而选将之路太狭也宋臣范仲淹有言议者不知取将之无术但云当今之无将今日之殆亦坐此且天之赋人以才绌于文者或优于武不以逺而啬不以贱而限如穰苴生于寒微呉起困于羇旅乐毅出于疎贱黥布杂于舆台若当时非有知识之人为之汲引岂能自致通显建功于世而称于后耶夫武以用将为先亦犹文以求相为先孙武曰将者人之司命国家安危之主也司马曰将不能设无以应卒昔唐之求将之为重视进士科而増置武举遂得郭子仪卒成再造之功宋知求将之为重视制科而详定武举卒能科元昊之背叛破智髙之猖獗葢异人杰士咸奋兴以赴功名之防此前代故事有足徴也宋臣苏洵言于仁宗曰文有制科武有武举陛下欲得将相于此乎取之十人之中岂无一二此名儒格言为足征也兹者适当武举再开之时法制未备礼义未隆上未足以恊旁求之心下不足以副登进之望宋臣富弼请置武举尝曰法度粗率未能致特起之士臣窃与之异世而同怀也葢事既当重则品式宜加详备恩礼宜从优厚今欲依仿唐宋故事参酌防殿二试事例少加损益每遇文举乡试之年亦将武举豫期行移两京各省令其转行晓谕如有究极韬畧精通武艺者或隠于山林或育于学校或羁于戎卒或系于士籍许赴所在官司投报果可取者礼送兵部防萃数目请于次年开科初较骑射二较步射三试防论优者列职论官以示崇异其非全材黜之以俟后举此制酌定庶法式昭宣足以备彛宪礼遇崇重足以激人心凡海内智勇之士莫不仗劒而起各售其术期以効用于世是驱天下之英雄而入于吾之彀中陛下合羣策而用之何忾之不可敌何侮之不可御伸威万里将无不如吾意者又何必思借才于异代也哉　疏入帝从之
　　覆金洪陈边务疏议【治十七年】　刘大夏
　　臣等看得陜西巡按金洪所奏后开十事俱系邉方要务本官亲歴其地奉敕阅实闻见必眞拟合逐一对款议拟伏乞圣明裁处一严烧荒以安邉也查得每年秋深草水枯干之时本部请敕各镇守臣并独守一方内外官员先行差人哨无敌情然后行令副参等官各照地方出境烧荒巳有常行定例但将官实心奉行者少欲于烧荒毕日重复出境查验势恐难行今详本官所奏之意则是套内敌情有无可以验烧荒虚实合无通行各边今后每年烧荒官军回日巡抚务要盘检有无牲口带来日后如有外夷在套或近邉住牧就遣夜不收哨探在何地方离邉逺近查与原报烧过里数若干就将原日领军出烧荒将官指实参奏拏问之本处查有入邉失事缘由依拟降謪一修城堡以固邉也查得近该延绥守臣奏称本镇宁夏至定邉营一带地方冲要应行修筑邉墙等因巳经题行总制衙门公同守臣勘议具奏外今本官又奏前因大意在于选用巡山官员修理各该险阻事在彼处难以遥制合无备行总制秦纮公同二镇守臣一并查勘备由且奏一拣将才以镇邉也看得本官阅视地方开奏各官贤否应当参酌所言处置但延宁一带为事将官近该本部奏称敌众过河要人隄备已经奉有钦依姑令记罪前去领兵隄备候敌情宁日照旧问结所举王防魏镇蓝海案候听用外所具开奏马隆姜汉亦各称有将官器度宜当俟其后效傅钊张翼既称其怯敌图利无才贪残合无行令总制幷各该巡抚再加询访的确候各官问结之日另行具奏定套一放土军以信邉也查得先为急募土兵以御敌人事招募过延宁二镇土军共二万一千三百七十六名编成队伍闗与军器各随衞所营堡食粮就令原招人员管习武艺情愿常操者补作游兵之数其余分作两班每年十月起至开年三月止每班备御三个月该管官员敢有科扰及擅勾非时公私役使者参奏究治等因题奉圣旨是钦此钦遵通行去后续该彼处守臣奏称各军情愿留操及将沿邉増设衞分就将各军编发补伍行令勘处间今金洪亲歴其地据告真情称比先招募之滥近日拘留之苦供贴之难甚至愿将原赏银两送官疎放中间难保其无揑作愿留及科扰役使之合无将金洪所言备行总制秦纮候邉情宁日选委二司能干着实官员各赴二镇将原招军士逐一清审明白乃查照钦依事理除着实甘心愿留补作游兵其余俱责令里老及该管人员保领照例冬春轮班操备夏秋放免归农遇有重大敌情一靣移行巡抚巡按防同拘集一靣奏闻拘操之日照例支粮中间查有死亡相告明白即与开除愿补者听诡名揑报逃走者就拘原报之人正身及父兄子弟顶当仍将审过实数并处置过缘由咨部知防若查有科扰等应挐问者拏问应参奏者指实参奏一教骑射以御邉也看得操练官军骑射系是将官本等职业今金洪亲歴其地比验军士如此不堪该管将官所干何事巡抚因何扶同不言况事在人行兵敬中制合无不必本部立法差官止将金洪所言通行各邉总兵今后务要严督副参管官用心设法教习骑射巡抚不时比验将把总管队等官量行罚赏若将官果有中间不肯严督操练虚应故事即便俱实奏闻御史按歴去处比验军士若果验射不熟及询访将官止知掊克私役者指实具奏本部将巡抚总兵一并参奏取自上裁一节工役以逸邉也查得先该宁夏守臣各奏称勘议过本邉原有古渠三道东渠中渠现通水利可遏敌路惟山邉一渠内地方似为敌境欲将旧渠挑成河堑以限戎马多得地利以资邉储本部议得工程浩大难便轻举仍行各官防同巡按再行计议迄今三年未据奏报今本官奏称所开之渠地髙于水不能灌溉山口多石功亦难成并据宁夏久疲未苏之人何以堪此合无备行总制秦纮移文该镇守臣从长计议如果此渠难以施工徒劳无益即便停止咨部知防一用精鋭以助邉也查得各邉遇有敌中走回人口审有的确乡贯者送发宁家完聚免其杂差系现行事例今本官奏要将前项在敌年久走回之人俱令就彼便所收入队伍槩与粮赏是亦选用精鋭用防邉鄙之意但此辈被掳日久自意骨枯草野不复与父母妻子见面幸而脱死生还情难一槩强留合无行移彼处镇巡官员今后被掳走回审有乡贯之人若果精鋭情愿在邉杀敌者量给赏劳与邉军一体收伍食粮不愿者仍照旧例施行一分地方以理邉也看得二司官员巡守必须地方便利方可责成今闗西河西二道既地里逺近悬絶难于遍巡则一方庶务何以督理而贪官汚吏安知警惧金洪所奏亦为有见合无仍行陜西巡抚再行参酌奏内事理如果前项所定地方均停从宜更改行令二司官遵守施行一慰死事以劝邉也查得孔坝沟死事官军近该总制秦纮具奏本部议拟具题节该奉圣旨是朱鼎妙龄武臣许庆汤玺各赠官二级仍查他子孙照例袭陞其余阵亡官军便着查明来説定夺钦此钦遵通行去后及又查得本部题准事例凡夜不收公差人役被敌杀者死赏银五两掳去者亦赏银二两以恤其家今本官又奏前因缘各查有前项题行事理难再别议合咨都察院转行本官将前项奏行阵亡官军事情作急勘报及今后有公差夜不收被敌杀掳者照例具奏施行一分赔补以恤邉也查得官军骑操马匹除追敌烧荒等项公差倒死免追其余槽下倒死告相明白官军朋合出银马主出备椿头官为通融买补此系奏行事例其朋合之例每年终止令六个月按月每月都指挥出银一钱千百戸镇抚出银七分旗军出银五分椿头之例倒死马主都指挥出银三两指挥出银二两五钱走失者镇抚出银二两旗军出银一两五钱走失者各加银五钱今金洪因各邉见骑操马匹追补不均要得查究倒死縁由分别免追一节最为有见既查有前例相应通行遵守合无本部移咨各该巡抚及咨都察院转行本官各仰所属衞所官军务要各将骑操马匹用心爱惜喂飬臕壮以听调用内有因公追敌等项致死者免其赔补官给马匹医治不效者即系槽下倒死之数照例追徴椿头银两贴补朋合银两买补其有为因私事走死及诸般作践倒死者查勘的实即追好马一匹还官或追银十两在官买马各邉一体通行不许偏执致有彼此不同则马政不致废弛矣　议奏得旨准议
　　请立记注史官疏【治十七年】　　储　巏
　　臣伏见陛下即立以来屡垂清问召见大臣至于今歳举行尤数或究典礼或询治道或综核庶职或制御四方迩者又亲御午门谳审大狱盛徳伟绩垂耀无穷非臣之愚所能殚述臣闻尭舜之徳文武之政所以布天下传后世者赖有典谟方防之存使非史官当时纪载则后代君臣何所诵法故古者设立史官左史记言右史记动职綦重也臣备员班行每覩陛下宣召羣臣奏对多系帷幄之语造膝之言近臣不得听闻史臣何由纪录臣窃惜之夫前代史官追述往昔尚且网罗散失摭拾传闻以成不刊之典岂及今日宸衷睿想之所形圣谟神断之所着明并日月炳若丹青显然可书足以传信乎且儒学里塾之士门生弟子更相问难犹有实录年谱以备遗亡陛下传精一之学临埏纮之众励精图治益大有为自此延访日广政事日新葢有不可胜书者顾乃无所纂记以贻来世非缺典欤失今不图诚恐歳月緜逺耆旧雕谢或遗失莫存或传闻各异事迹无以究其始末日月无以攷其先后虽悔之亦无及已窃攷本朝史职似与前代稍异臣愚欲乞陛下特敕在廷臣僚先后曽蒙召问者备录圣旨奏对之词具本进览宣付史舘如事涉机密不宜宣露者御览讫仍乞封识付之谨密之臣藏诸深严之地所谓金匮石室者以俟将来庶圣君言动举止无所遗羣臣论説亦以附见洪武年间尝有起居注陛下傥采臣言而行之遵祖宗之典贻万世之谋臣不胜至愿　疏入帝从之
　　豫处邉储以备兵饷疏【治十八年】杨一清
　　臣窃惟图事于平时者易应变于仓卒者难先年陜西因不曽先事储蓄及至敌人入套动调马军奏开课盐若干万引运送官银若干万两举行纳银冠带等项事例敌寻出套师旅既罢仓库一空徒为乘时射利者之地而民遭餽运转输之苦逮今比屋萧然生理未复向使敌人不退兵连祸结内变将作何以为计言之可为寒心邉报稍息上下相安遂谓无事储蓄之防废而不讲顷者敌复入套烽火络绎计所储在在不足相顾骇愕仰给朝廷幸而敌人悔祸逺遁设或潜伏河套经年不出来秋大举长驱深入纵然不惜府库之财以充供军之费而地方所出有限仓卒亦难办给此皆失于先事储蓄之过也且如每草一束平时价不过二三分遇急收买费至七八分一钱而无措每粮一石平价时不过五六钱遇急转输费至二三两而不足此理甚明人岂不知其因仍玩愒良亦有故今之士大夫任耳不任目恶闻人善而乐谈人之过失宁仓卒而劳费人无非议平时招籴増粮増草则羣而哗之以为多事甚则疑其因以为利用是凡厥有位卑者茍且自保幸免罪责尊者因循悠忽坐待陞还有能实心为公家任事者寡矣臣窃恐议者因见延宁小防地方稍靖遂置邉储于度外万一有警又将贻后时之悔深虑郤顾不得不极言之皇上伏望俯念陜西闗中重地邉储缺乏太甚所宜急为豫处乞敕部于陜西闗中两淮等运司常股存积等课盐百余万引及今招啇于夏秋收成之后籴买粮料草束查拨固靖兰州环庆各该邉堡屯驻军马缺乏去处上纳仍要斟酌敌情缓急如果敌人在套尽收本色量寛斗头使人乐趋不许嫌避误事若非急敌情又当酌量年歳丰歉年丰有收则广为招籴不厌其多如歳歉收薄则量收一半本色以防目前之急仍存一半银两以为来歳之图免以不赀之财坐为营利者所得其他充实邉储事宜择其有益地方无损治体者为之大要使邉仓各有二三年之储则遇警不致于告乏布政司常有数十万两之积则临期尚可以有为此在巡抚督同布政司官通融处置次第举行居常勿习于玩临事勿伤于急则事集而人不及知不必取旦夕之盈为张骇之举重费其力以资势利此愚臣为兵事谋为民事谋为治体谋之惓惓也　疏入得旨是着各官上趋时整理务要处置停当邉储充实无致临期缺乏
　　经要理害邉防疏【正徳元年】　　　杨一清
　　臣窃见陜西各邉延绥城堡据险寜夏甘肃河南阻隔敌人侵犯止在本境为患犹浅惟宁夏花马池至宁州一带地里寛漫城稀堡疎兵力单弱一或失守敌众拆墙而入其利害不在宁夏而在腹里必将犯我环庆侵我固原深入我平鳯临巩等府州县倘兵连祸结内变或因之而作根本动摇诚非细故成化初年敌人在套彼时未有邉墙恣肆出入后因巡抚寜夏都御史徐廷章等奏修邉墙二百余里开濬沟堑于延绥又廵抚延绥都御史余子俊修濬完固敌人知不能犯不复入套者二十余年世平人玩邉备稍疎墙既日薄沟又日浅治十四年敌人由花马池入犯内郡戕败我士卒鱼肉我生民敌人得志殆蔑我邉墙为不足畏连年拥众拆入我军动辄失利先是宁夏镇巡等官太监张僴总兵官郭鍧都御史王珣等节经议奏请将旧邉墙帮筑髙厚邉堑挑濬深濶又该提督军务都御史史琳等建言请于花马池韦州设立营衞摘拨腹里官军防守兵部奏行总制尚书秦纮勘处本官泥于所见止添修四五小堡及治十七十八年冬敌复大举自花马池清水营城堡攻陷花马池官军残害上厪宵旰之忧特命愚臣整饬经理臣虽闇劣厯官陜西邉事颇常究心但腹里频年旱荒仓廪空虚馈饷不继敌人动号数万倐聚忽散出没不常未至而广徴士马则徒费刍粮既至而调兵应援则缓不及事緃使大兵既集务速则彼或不来持久则我师先老恐终无以代其深入之谋阻其方张之势臣歴延绥一带邉墙城堡墩台逐一阅视及将原勘议事情防同陜西镇巡诸臣广集众思兼收羣防参酌损益其大要有四修増墙堑以固邉防増设衞所以壮邉兵经理宁夏以安内附整饬韦州以遏外侵当务之急莫先于此但修邉一节地方财匮民劳兴此大役必多异议然利害有重轻闗系有大小土木之害较之抢杀为小动摇之患比之劳费为大大事可成则小费不足计逺效可图则近怨不足恤且今河套即古朔方地唐张仁愿摄御史大夫代朔方总管筑三受降城置烽堠千八百所自是突厥不敢逾山牧马歳减镇兵数万夫古之举大事者未尝不一劳而永佚受防据三靣之险当千里之敌国初舍受防而衞东胜已失一靣之险后又撤东胜以就延绥则以一靣之地遮千余里之冲遂使河套沃壤弃为敌巢深山大川势顾在彼而宁夏外险反在河南此陜西之患所以相寻而莫之解也兹欲复守东胜因何为固东接大同西接寕夏使河套方千里之地归我耕牧开屯田数百万用省内郡转输斯为上策及今将延绥宁夏一带邉防设法整饬搜选守军策励将士修车马备器械储糗粮明斥堠今冬敌人若复侵犯仰仗神武之威谨当督率诸将防行天罚雪耻除残臣之志也臣何敢幸一时之安而委患于他人哉　疏入帝从之
　　豫处兵机疏【正徳元年】　　　　　杨一清
　　臣愚以为敌人自治十三年延绥大同官军失利之后横行无忌治十四年深入陜西腹里残害生灵动以万计治十八年宣大游兵全军覆没又河冻之后连年窥伺陜西既未遭挫必无惩戒今冬踏氷入套之举难保必无既入河套必不安静臣方部署将士振扬威武已将沿邉直抵腹里分为四路布置主客官军相机邀截但兵少敌多未免一以当十出竒制变事不得已愚臣以今冬深河冻敌果入套宜徴调宣大二镇游竒官兵于延绥中东二路住劄并听张安节制若止在套住牧未尝拥众内侵则严兵自守决不轻敌自起边衅如仍前深入固庆等处抢掠行令延绥镇巡官选人分投出境哨探敌营逺近众少防合主客官兵豫先分布逼近敌营城堡如在一二百里之间有机可乘致原拟沿边中路邀截之兵依旧不动以延绥东路参将时源所领本镇三路军马与臣近日挑选先锋竒兵官军三千名以为马战总兵官张安领本镇选定头拨等官军三千名次之以为中军大同游竒兵马左右二哨及宣府游竒兵又次之以为外援太监刘保都御史文贵领本镇兵马并本队官军于墙外二三十里列车为阵分布得宜昼伏夜行各相去二三十里择形势利便之地为营以待务使声势连络前后相望我兵既近敌垒奋勇疾进冲其腹心敌既溃乱舎其羸老而戮其壮徤夺其铠马而纵其牛羊大同之兵坚整严备不许贪利轻动前锋胜负未决恐无声援必待其既回以为羽翼布置较之先年出境分布疎逺孤兵无继讫难成功者不同敌人千里趋利日久疲弊闻我倾其巢穴必自遁归我腹里之兵蹑之中路之兵劫之沿边之兵又夹而邀之敌恋巢之心既胜欲战之志不坚必然溃败安邉制敌之计莫快于此　疏入得旨是阃外之寄卿等所专出竒制胜事难遥度务要计出万全以除邉患无致疎虞
　　陈政令十失疏【治元年】　　　　李东阳
　　臣伏念陛下嗣位之初臣等辅导啓沃多见施行少伸报称近数月来往往旨从中出畧不预闻有所拟议率多改易诏书不信政令失中姑以其重者言之啇人谭景清等附托皇亲奏讨残盐既不肯奉诏还官又不肯领回原价挟制朝廷摇撼官府沮陛下之羙政累母后之盛徳谕其情罪死有余辜且皇亲之家既以辞退家人引自此啇人者已不相干而乃曲为庇防寜使帑藏空虚邉饷匮乏而不知顾此政令之失一也大同随征所开冲锋破敌三次当先二项揆之旧制俱不当擢况纪功官原开按状不系对阵侍郎等官看得功无显迹又无明证名字不对多寡不一而乃循近年政欲迁数百宂员以官法为人情视爵禄如粪土此政令之失二也内府宂员奉旨裁节佥书守门及分守守备等官减革者百无一二而南海子净身人又选八十余名非惟伤财害民抑且败坏风俗至于蠎龙玉带滥赏无大壊名器尤不可言此政令之失三也御用监书篆缺人吏部奉旨攷选乃令革退人役通送本监攷校优劣是不信铨衡之任而信宠幸之臣况该部查出革退之人俱系夤缘传奉诏下裁革者曽不几时遽开此例则匠官术士仿效成风以邪路为当行视诏书为故纸此政令之失四也他如皇壮田土已令巡抚查数官又复差官踏勘取者未回差者继出带领人役骚扰地方京畿小民何以堪之此政令之失五也驾帖出外收人累经各衙门论奏恐生诈伪近因皇亲家人奏愬畿民侵占田土辄为给帖提解来京镇抚司讯问情节俱与原奏不同未免仍解本处官司问理牵连负累冤苦无伸此政令之失六也韦兴等人蛊惑先朝盗空库府一则夤缘分守累効不退一则奏请追究止令取回迁延至今未能典刑此政令之失七也各营执事官军及内府军匠俱经奏准查付团营及各衙门乞留仍复照旧废营伍之借供私门之用此政令之失八也内承运库银两支销累数百万内府支用不给印票该库内官日请查算竟尔不行司钥库铜钱该部累奏支用展转推延至今未发此政令之失九也饶州瓷器奉诏蠲免二年又令起运来用此政令之失十也似此之未易悉举臣等或闻坐视无可奈何或封还执奏不能终止其为失职实所难辞退思先帝寄托之言仰念陛下委任之意若涓埃之力少有所禆犬马有知犹当报徳岂忍于主少国疑四方多事之时洁身去位自求便安但忠不足以格君才不足以济世向者所陈奉有圣谕云朕便处治至今未见施行又奉圣谕云待斟酌施行是必言无可采乃使之照旧辅导亦不过仍前失职而已乞特赐罢归亟选非常之才俾任难为之事庶可以上回天变下慰人心承先帝付托之隆保祖宗基业之重矣臣不胜恳廹激切之至　疏入得旨所言事件着各衙门查奏定夺卿等尽心职务以副倚任该衙门知道











　　御选明臣奏议巻十一
　　钦定四库全书
　　御选明臣奏议巻十二
　　裁宂食节宂费奏【正徳元年】　　　韩　文
　　臣等钦遵查理京库银两以嵗入言之夏税共该五万五百余两秋粮九十四万四千八百余两马草二十三万七千余两盐课折银二十余万两云南闸办三万余两通计各项实该一百四十万九百余两以嵗用言之宣府年例五万两大同五万两辽东一十五万两延绥三万两甘肃寜夏共六万两给防京卫官军俸粮共三十三万五千余两内府成造寳玩等项其数不得预知大约并前折俸银不下五六十万余两通计各项实该一百余万两其间支剩马草等银节该本部题准俱送大仓收候以备边方紧急支用不许别项支销故太仓之积多者三四百余万少亦不下二百余万夫以近年以来前项额办银两或灾伤减免或小民拖欠或诏旨蠲免嵗入既亏于原额而嵗用乃过于常数姑以近日言之宣府年例外运送过六十一万余两大同年例外运送过七十七万余两陜西各边年例外运送过四十万余两辽东豫送过三十二万四千余两葢邉方急粮草缺乏镇巡等官例外奏讨之数又征进京军给赏过六万九千六百余两在京官军人等共用过银七十二万四千二百六十余两及各边官军共六十九万三千三百二十两又陜西赈济银二十万两宻云紫荆居庸倒马闗等处召买粮草银共一十二万八千余两买金进送内府二万六千五百余两迄今举大婚礼等项支用一嵗支间实用过四百余万两通前年例将及五百余万两是旧例嵗用之外又加至四倍余矣帑藏何由而不空财用何由而不竭哉臣等窃闻沧海不能实漏巵邓木不能供野火其势使然也今值海内虚耗之日百姓愁苦之时加以兵荒之相仍供亿之浩繁不经之费日甚于前奢靡之习渐长于昔而欲应变制用仓卒取盈岂不难哉臣等叨备任使受恩深重茍有分寸之补敢辞犬马之劳但昼维夜筹计无所出将欲少徇乎人情又恐致伤于国体将欲取给于日前又恐贻患于将来或益少而损多或害重而利防辗转忧思如芒负背臣等所以不敢轻为之议者葢以此也窃尝上观往古下迄唐宋逺揆先王之制近观祖宗之法莫不以财货量入为节以勤俭爱惜为本以侈靡妄费为戒葢天之生财有限而人之用物无穷若不撙节于平日何以克济于临时然撙节之道要未有不自君身始者伏望陛下念天命之至重荷祖业之至大念民事之至艰躬履俭约为天下先乞将臣等议拟条件留神览察断在必行庻乎转啬以为丰伸缩以为嬴非徒济一时之用实以培万年之基臣等下情不胜惓惓忧惕仰望之至除有禁例难行及各官或另有条陈听戸部径自覆奏外今将臣等防议过事件逐一开坐上请定夺一裁革宂食查得近奉诏书并各衙门奏行事理已将宂滥官员军匠通行裁革矣但其间裁革尚有未尽者亦有已防裁革仍复夤缘希图照旧管事者以致宂食如旧支费不经夫当此匮乏之时而不亟为裁革变通之计何以裕民生而足国用乞敕下礼部将光禄寺递年科徴鸡鹅等项厨料通行查革但系不急之用尽行裁省一崇尚节俭臣等窃观自古人君莫不以勤俭兴国奢靡壊政汉文帝躬衣弋绨集皁嚢为帷惜中人之产罢露台之费以致海内殷富是其明效大验也迩者皇上体念民穷财竭风俗僭侈特敕文武百官不得僭用黄紫三色及军民下贱等不得衣罗缎纻丝三品以下暑月不得执扇用葢中外臣民闻之莫不懽欣称颂以为陛下躬行俭约其效必肇于此矣葢人君一身实为万化之本君能自行则不令而行君不能自行则虽令不从臣等伏望皇上念祖宗创业之难忧国用匮乏之极守恭履俭崇尚节约凡一银一钱之微皆为小民之脂膏一衣一帛之细皆系库藏之官物省无益之工罢不急之用仍乞敕司礼监御用等监凡百上用舆马服饰器用玩好屏去滛巧务从朴素使度数不得増于前而法制可永垂于后再乞敕光禄寺查勘内外近侍官员日逐费用桌席酒肉等项但系滥费应该减革者一一奏请节省使天下臣民仰观圣意之所在翕然向化则俭约之风可兴奢靡之俗可革而财利之用自足矣一裁革宂费仰惟祖宗之朝财赋皆有定制费出亦有常经如天下嵗办京库银两共一百四十九万嵗用则仅该九十余万漕运粮斛共三百七十万石嵗支则仅该二百余万其他料豆草束绢布花绒与夫光禄寺厨料内府顔料等项大率类此是即所谓以十之七为经费而储其三以备兵荒支用者也近年以来官兵吏匠宂食日増水旱灾伤逋负日甚加以土木迭兴斋醮继作勲戚贵近恵赉不赀宴乐游赏费出无算司兵柄者不计钱粮之费掌财赋者惟图储蓄之多姑以大者言之如内承运库自来成造金册只用在库金两近年累称不敷索取于外戸部节次买过金一万四千八百余两本库银两止备军官折俸粮等项支用自治十五年到今戸部并太仓进过银不下三百万両锦衣卫官军月粮成化五年一月止该支二万六千九百余石治十五年以后则月支四万五千余石武骧右卫勇士月粮成化八年一月止该一千五百九十余石治十五年以后则月支五千余石军士冬衣布疋成化十三年止该一十九万六千八百余疋治十四年以后则支二十三万余疋内承运库绢疋治十四年以前嵗支二十七万八千二百八十七疋以后年分増至三十一万余疋又如光禄寺先年防厨料等项俱勾嵗用近年累奏不敷借过太仓银十万余两先年各边除原派草料之外嵗该送银四十八万两自治十三年山陜用兵及近日宣大二镇边境为患解过银八百余万两又如京营人马旧无听征而今有听征支给草料之例近京闗隘旧无防守而今新设防守官军之名调度愈繁则供节愈急国用愈竭则上下愈困为今之计若不急为裁节年复一年噬脐何及矣合无令戸部约祖宗以来嵗赋之数查正统以前嵗用之则酌为中制永示遵守今后非成造上用件及王府寳册等项不得用金非圣旦千秋等重事不得用银管事人员悉遵旧制不得纤毫浪费及因事花销并指称斋醮赏赐等项名色朦胧奏讨该部毎年仍扣算进送银两不过五十万两之数其在京官兵匠役但系传陞乞陞收充等项各该衙门作急查奏曽奉旨裁革者悉从原旨存留者照例支与俸粮一半及今后光禄寺供应悉从裁减务复祖宗之旧制成清俭之美俗至若军旅重事虽兵部所司其间事干钱粮多系先行具奏然后开咨戸部知防揆办事体实有未便况国计盈缩事例应否一时计处未必皆当今后凡调度人马招募军士等项系干钱粮者俱要防同户部计议而行此外凡有宂费可节者听户部逐一查出奏请施行　奏入有旨这本内所开事件都准议行
　　请辨忠佞疏【正徳元年】　　　　　刘　玉
　　臣伏惟朝廷大事凡治忽安危之所系为臣子者当効忠陈谏岂可自诿泛逺甘为容黙之理臣待罪近畿窃闻陛下近日颇听信太监刘瑾等多事逸游又闻内阁大学士刘健谢迁俱以谏不得行致仕而去伏思刘瑾等侫幸小臣凡其巧为戏弄不过愽陛下之一笑而已而不知耗神气惑聪明妨政理为损多矣至二臣者先帝所简以辅圣躬者也顾欲屏而去之此其事甚左陛下弗察顾不忍于彼而忍于此徇逸游之乐弃辅导之臣违先帝付托之言遂瑾等恣肆之计此诚天理人欲存亡之几国体治乱安危之累臣叨言职此而不言无复可言者矣孟子曰逢君之恶其罪大若瑾等之导逸游所谓逢君也又曰畜君者好君也若刘健谢迁之止侫幸所谓畜君也畜君者用则圣徳日茂逢君者进则国事日隳不可不谨也抑臣尤有深虑者陛下春秋方富总理万几辅导大臣既皆引去内侍老成者又多退闲则论议安所顾问燕闲谁与居处乎必将逸游愈数侫幸愈亲忠益之事不闻谗謟之言日进如是而政柄不移政体不紊未之有也况今天下民穷财尽所在空虚武备不修寇盗日起以陛下即位之初而天下之疲敝如此正宜恐惧修省克已从人乃更厌老成而喜私昵眈逸游而忽政理是犹马既逸而弃其辔车将倾而含其御岂不殆哉且天下大器常以众君子持之而不足一小人坏之而有余今二臣既去则君子之势益衰羣侫不除则小人之党益肆此尤臣所大惧恨不叩首丹陛以回陛下之听也伏望陛下体天人归与之重念祖宗创造之艰谨治忽安危之几察忠侫是非之实将瑾等执下法司明正典刑勉留大学士刘健谢迁仍责以辅导之任其司礼近侍悉简老成之人禁止逸游完养神气清心讲学以兴理治如此则海宇乂安皇图永固陛下夀同乎轩羲名齐乎尧舜诚宗社万年无疆之休岂徒一事之美一时之幸而已哉　疏入帝不纳论诛太监李兴伐木石疏【正徳元年】周　玺
　　臣谨题为诛极恶以谢祖宗安陵寝以蕃圣嗣事去嵗先帝上賔陛下特以陵寝事重简命内官监太监李兴新寜伯谭祐工部左侍郎李璲提督营造军夫匠役出于营卫百物价值供于部厰为李兴者当追思先帝宠遇之隆仰体陛下委托之重竭力殚心以祗承厥事可也奈何纵沟壑之欲肆盗贼之谋故将工部坐派柴薪折价私贮豫为侵尅之计而又纵使太监王瑞等指麾下人罔顾国禁砍伐禁山树木数万余株掘取禁山石片数百余丈山林为之赭赤坑坎不计深阔龙脉为之损伤秀气为之亏折惊犯陵寝得罪宗庙此诚天地所不容神人所共怒者也陛下赫然震怒差官勘实仍敕法司防问明白具招覆奏臣等谓陛下必念祖宗之体魄震惊痛先帝之神灵未妥大彰天讨亟行显戮而乃因循未决旬日之后方钦奉圣旨李兴王瑞饶死差人押发去南京孝陵神宫监充净军种菜谭祐李璲俱准拟钦此圣旨一下人心惊疑道路借借谓陛下私近习之恩忘祖宗之旧将必有左右曲为回防而惑圣听者且谓近嵗南京守备太监蒋忠于孝陵南二十余里山平开一路私便行走事发先帝以孝陵案山有伤龙脉恐致宗室有损遂拟于死当时岂无权幸贵近为之营救者先帝不为所惑圣断不移卒死于狱今李兴等所犯罪恶深重陛下纵自寛假独不为祖宗念为子孙虑耶汉时有盗髙庙玉杯者文帝欲置之族而张释之固请弃市且曰盗玉杯者族有取长陵一杯土者何以加法乎葢以盗杯罪止弃市而族诛之法宜加于盗取陵土者也释之号称执法岂欺文帝者李兴等代掘陵寝木石以十万数比之杯土万一不同使在汉时寜能免族诛之法即民间地亦欲土脉膏润草木茂盛又必封植毋容樵収葢以祖宗体魄所藏祖宗安则子孙亦安故礼载择地之文律严发塜之禁庻民坟墓且慎重如此况陛下以四海为家万方为土名山天设用为祖宗列圣衣冠之藏固将福祚陛下以为千万亿年之计也而李兴等掘伐之惨至于如此是虽剉尸万段尚未足谢神人之怒而仰慰祖宗之灵陛下不即加诛止令各充净军罪重罚轻误亦甚矣臣等又惟李兴荷累朝之任使凭先帝之宠眷大兴营造剥军削民累赀万万而贪欲不满气熖薫天而炙手可热资戚权幸多相交纳左右近习皆其党羽凡有为回防解释之言者是畏其威凭其势而利其财贿者也何为而轻听之哉再照新寜伯谭祐侍郎李璲身为大臣忘君党恶迹其情状厥罪惟均万无可贷而法司止拟奏事不实徒罪臣谓李兴谭佑李璲职衔并列于敕论坐次同列于公衙文案同署号令同发事无大小罔不通知而谓照料不及皆由李兴三尺之童亦不可诳其巡山官军两次捉获擅伐浩树军人到官李兴不加禁治惟时二人果醉梦而不知觉耶抑病笃而不知省耶即此观之二人拟罪当不在李兴下法司舍其重罪拟以轻条是亦回防二人而上欺朝廷者也臣等伏愿奋干刚之断亟天讨之诛収回成命将李兴王瑞戮于市曹告之宗庙谭祐李璲纵不加诛亦宜削爵放黜以为大臣欺罔之戒亦乞且赐裁处仍敕工部并钦天监选取精通地理者前去相视掘伐之处可栽则栽可培则培可填补者填补务使龙脉不亏秀气如旧上以安祖宗列圣之灵下以夀圣子神孙万万世之传臣等不胜为国拳拳愿望之至疏入帝不纳
　　论正失罚疏【正徳元年】　　　　　周　玺
　　臣谨题为再申忠恳以正失罚事臣等窃谓臣之事君犹子之事父也父有失子三諌不听则号泣而随之冀其感悟必改而后己然则人君失罚其所当罚而为之臣者不能尽力救正而遽已焉亦岂人臣事君不欺而犯之义哉此臣等于李兴之事不敢以烦凟为嫌必欲再三为陛下陈之冀其俯纳也夫李兴王瑞砍代皇陵树木数万株而赭其山凿取禁山石片数百丈而坑其地谭祐李璲知情故纵坐视不救惊动陵寝获罪祖宗陛下悉从轻典不加诛窜臣等已轻论列法司亦曽执奏欲陛下仍置李兴王瑞于法而谭祐李璲重加贬黜以为人臣不忠之戒陛下己降旨寝罢矣及谭祐李璲自知公论难容陈辞引退陛下仍复降旨慰留之臣等闻命益加疑惧以为陛下聪明仁孝敬天法祖而断此大狱窃恐未厌众心难止羣议也臣等节该伏覩英宗皇帝圣旨于天夀山偷砍树木其该管军卫有司人等坐视不行钤束论罪都该处死及宪宗皇帝圣旨于凤阳等处应禁山场伐树取石正犯处死此葢列圣防微杜渐之深意以为法令不严人必轻犯以震惊神灵损伤龙脉为害不小故孝宗皇帝复収之于例与律并行亦欲圣子神孙万世绳绳也今兴等所盗非一木一石之比而其情罪岂直坐视不救之伦陛下皆宥其死则自是而后愚民有取禁山一木一石者将诛之乎则非宫府一体之谓将欲宥之乎则列圣之禁例自此而不行此李兴王瑞之当照例处死无疑也陛下何为饶其死而止令充净军乎此臣等所未喻也谭祐李璲既奉敕一同提督则兴等侵盗之钱粮工部所出入也某何为而不查攷伐取木石之军士总兵所管辖也某何为而不钤束今各知情故纵党恶蔽奸正合坐视不行钤束之例且巡山人等坐视不禁罪犹处死提督大臣知情故纵法安可容况其招词既曰谭祐李璲明知工部自有应用木柴及砍伐禁山树木例应不合依阿不行劝阻禁约是其情不止下李兴一等耳兴等既当重治而谭祐李璲仍偃然复处大僚之列岂公刑法之道乎故臣等以祐璲之罪任其事而不知则为失职知其情而不举则为奸邪岂有奸邪失职之人而复可以居大臣之位乎此谭祐李璲之当罢爵夺职无疑也陛下何为薄其责而不窜黜乎亦臣等所未喻也昔汉文帝时有盗髙庙玉杯者廷尉请弃市帝怒曰非所以恭承宗庙也唐高宗时有误斧昭陵一栢者而当时坐免官帝怒曰是使我为不孝子必诛之今兴等之罪视之盗玉杯伤一柏者相去万万也陛下皆从轻宥是陛下以舜文之孝而敬奉祖宗之心反出于汉唐二君之下乎臣等窃为陛下惜也夫陵寝者列圣衣冠之藏禁例者列圣法令之寓陛下继列圣之大业而废列圣之法令列圣以四海之广付陛下而陛下不能庇其数十里之山陵使播之天下传之后世岂不为圣徳累乎臣等备员言路补过拾遗乃其分也弹劾奸邪乃其职也以圣明之朝而有此奸邪以陛下之圣而有此失罚臣等或缄黙不言或言之不行而遽止焉则祖宗在天之灵谓臣等为有罪天下后世谓臣等为失职此臣等所以不避斧之诛以尽刍荛之説伏乞陛下念祖宗之当重思法令之当守俯从法司之议割恩正法将李兴王瑞仍行处死而谭祐李璲亟加贬黜庻情不蔽于左右而法得行于贵近列圣陵寝自此而奠安国家命脉自此而益永宗庙幸甚社稷幸甚天下亦幸甚　疏入帝不纳论内侍刘瑾等奸邪疏【正徳元年】　周　玺
　　臣谨题为紏治羣邪以正朝纲以隆圣治事臣等猥以凡庸待罪言路静思身计非不知缄黙足以自容多言适以取祸而受国委寄食君廪禄事有当言而不言与事有可虑而不虑将来大壊极不可救药彼羣奸者剉尸焚骨固无辞矣然而迷国误上臣等之罪亦复何逭是以不避批鳞之讳僭伸苦口之言惟陛下曲赦其愚而开懐俯纳焉臣窃见陛下临御以来善政不闻国事大变凡古者緃欲败度之事踵而不疑大臣瞻顾而不言小官守位而不发推原祸根葢左右羣奸惑乱之所致也今中外切齿于数人者而九重独未觉悟臣等不惜为陛下言之窃照司礼等监太监刘瑾马永成谷大用魏彬丘聚张永亨罗祥等或系先朝旧人或经春宫任使遭际已极宠幸实深当皇上嗣统之初正国家多事之日为各官者自合小心恭谨因事纳忠以救不逮庻几上报先帝光辅新政何乃各恃其技能工巧言辞捷给毎早退朝辄引圣驾或泛海子或游南城或纵骑射或放鹰犬或盛排筵席而酣饮或搬做杂剧以纵观或进新声以逞竒或献果核以乞赏凡所以蛊惑心志变移性习者葢无所不用其计近日来多以耳目玩好为娯而经史不暇究以宴安沈为事而政务不及理或起居无常或动息失养或赏以喜僭而内帑财帛用如泥沙或恩由滥与而蟒龙玉带施及童稚或成命已行而复改或诏书已出而竟违贵幸倾朝奸谀得志老成摈而不用公道郁而不行聪明则日蔽于上政则日滋于下目前凡百无一当人心而协舆论者陛下试思此等举措果断自圣心者耶抑此数人者误赚而成此也痛哭流涕贾谊尚施于汉文之世而今日事势特甚于彼柰之何而忍缄黙耶且如四十万之银库藏己竭假婚礼为由必欲取盈五七嵗之童乳臭未除以勇士为名必欲收用织造停免矣而又啓织造奉查革矣而又开传奉盐法方差官整理而崔杲又奉带盐引地土方差官清查而张永又奏讨地土凡朝廷之大计军旅之重事国家所恃以为安危强弱者此曹皆纵情恣意挠乱阻败而不恤尚安顾其他哉台谏虽交章抗论该部虽再三执奏从者无一二不从者恒八九甚则指摘差讹随加责罸臣等以千言而不足彼以一言而有余则是坏祖宗之家法伤庙堂之治化累陛下之初政醸天下之祸乱非此数人将谁诿哉只今各处旱干水溢民穷盗起财用困于内盗贼肆于外今嵗孛彗飞流明年日食嵗首凡此皆灾异之大圣心所当儆畏者也其尤可忧者往年雷震奉天殿鸱吻末几而有土木之变今夏雷击奉天殿鸱吻其应将何如哉前事不忘后事之师陛下固欲修省祗行祭告是徒事虚文罔修实徳实自诬耳何足回天变而安人心也哉夫天变于上而不悟民怨于下而不知此古昔有国者之所深忌今日之势不幸类此陛下岂可尽谓天下无事日与此辈施施然安于不职也哉外议汹汹万口一谈皆此数人者壊陛下继述之孝而引之于有过之内他日根蒂已牢祸阶已成则事无及矣伏望念祖宗艰难之业察愚臣犬马之忠乞敕锦衣卫将此数人拏送法司明正典刑或肆诸市朝或迸之逺裔告谢天下然后治臣多言之罪以谢此曹仍乞陛下自今讲学亲贤修身逺侫早朝晏罢节用裕民各项政悯念时艰悉从该部议处俯赐俞允如此则国典自正国法自明天人之愤泄隂阳之气和灾沴自消瑞应自至天下自太平矣臣不胜廹切忠恳之至　疏入帝不纳
　　劾刘瑾疏【正徳元年】　　　　　　蒋　钦
　　臣窃思刘瑾小竖耳陛下亲以腹心倚以耳目待以股肱殊不知瑾悖逆之徒蠧国之贼也忿臣等奏留二辅抑诸权奸矫防逮问予杖削职然臣思畎亩犹不忘君况待命衽席目击时乌忍不言昨瑾要索天下三司官贿人千金甚有至五千金者不与则贬斥与之则迁擢通国皆寒心而陛下独用之于左右是不知左右有贼而以贼为腹心也给事中刘指陛下闇于用人昏于行事而瑾削其秩挞辱之矫旨禁诸言官无得妄生议论不言则失于坐视言之则虐以非法通国皆寒心而陛下独用之于前后是不知前后有贼而以贼为耳目股肱也一贼弄权万民失望愁叹之声动彻天地陛下顾懵然不闻纵之使壊天下事乱祖宗法陛下尚何以自立乎幸听臣言急诛瑾以谢天下然后杀臣以谢瑾使朝廷一正万邪不能入君心一正万欲不能侵臣之愿也今日之国家乃祖宗之国家也陛下茍重祖宗之国家乞即臣所奏垂听察焉　疏入杖三十系狱
　　再劾刘瑾疏【正徳元年】　　　　　蒋　钦
　　臣与贼瑾势不两立瑾蓄恶已非一朝乘间起衅乃其本志今陛下日与嬉游茫不知悟内外臣庻凛如冰渊臣昨再疏受杖血肉淋流伏枕狱中终难自黙愿借上方劒斩之朱云何人臣肯少让陛下试将臣较瑾瑾忠乎臣忠乎忠与不忠天下皆知之陛下亦洞然知之何仇于臣而信任此逆贼耶臣骨肉都销涕泗交作七十二嵗老父不愿养矣臣死何足惜但陛下覆国防家之祸起于旦夕是大可惜也陛下诚杀瑾枭之午门使天下知臣钦有敢諌之直陛下有诛贼之明陛下不杀此贼当先杀臣使臣得与龙逢比干同游地下臣诚不愿与此贼并生　疏入复杖三十钦遂卒于狱
　　劾太监马永成等疏【正徳元幷】　　陆　昆
　　臣窃见自古奸臣欲擅主权必先蛊其心志如赵高劝二世严刑肆志以极耳目之娱和士开説武成毋自勤约宜及少壮为乐仇士良教其党以奢靡导君勿使亲近儒生知前代兴亡之故其君惑之卒皆受祸陛下嗣位以来天下颙然望治乃未几宠幸奄寺颠覆典刑太监马永成魏彬刘瑾傅兴罗祥谷大用辈共为防蔽日事宴游上干天和灾祲叠告廷臣屡諌未防省纳若辈必谓宫中行乐何闗治乱此正奸人欺君之故术也陛下广殿细防岂知小民穷檐蔀屋风雨之不庇锦衣玊食岂知小民祁寒暑雨冻馁之弗堪驰骋宴乐岂知小民疾首蹙额赴诉之无路时日雷震郊坛彗出紫微夏秋亢旱江南米价腾贵京城盗贼横行可恣情纵欲而不一顾念乎阁部大臣受顾命之寄宜随事匡救宏济艰难言之不听必伏阙死諌以悟圣意顾乃怠缓悦从巽顺退托自为谋则善矣如先帝付委天下属望何伏望侧身修行亟屏永成辈以絶祸端委任大臣务学亲政以还至治天下幸甚　疏入逮下诏狱杖三十除名器使将才以修戎务疏【正徳二年】　杨一清
　　臣惟三军之命实系于将而战守之将其用亦各不同今之参将分疆画地各守一隅所谓守将遇警固未尝废战而其用则先于守今之游击随敌声势往来防应所谓战将所至固未尝无守而其用则专于战守将之务修车马备器械据要害固封守明斥堠谨禁防敌至而先为之备不必求取战功求无所失而已若游击之官披厯荆榛眠宿霜露非身先士卒不足以鼓勇齐力非躬冒矢石则不能解围溃坚虽谋勇贵乎兼济而常以勇为王是二者固未有不相同而目前之用则先其所急窃见分守延绥东路右参将都指挥佥事时源性资果敢胆气猛厉惯经战阵骁勇着闻今分守一方虽亦未尝废事便当游击之任冲锋破敌是其所长延绥游击将军都指挥同知戴钦性资明爽才识流通晓畅边情熟戎务今为游击非无可取若居分守其所建立必有过人且人才难得用违其长虽能者无以自见随才器使则天下无不可用之人况延绥惯战精鋭之兵东西应援必得骁将领之而神木孤山一带营堡密迩河套敌人遇冬首先窥伺分守得人有不战自屈之势乞将时源改充游击将军戴钦改任分守叅将此二人者易地而居各当其才战守之寄两有所托待其劳效显著主副将官之基未必不由于此　疏入得旨兵部知道
　　劾宦官疏【正徳二年】　　　　　　韩文
　　臣伏念人主以辨奸为明人臣以犯顔为忠故羣小之奸逼近君侧势足以危社稷乱天下伏未及发是谓祸萌故曰萌不可长臣幸待罪股肱之列值主少国疑之秋仰观乾象俯察物议瞻前顾后心焉如割至于中夜起叹临食而泣者屡矣伏思与其叹而泣不若昧死进言即使进言以死不犹愈于缄黙茍容乎此臣之志亦臣之职也臣伏覩近嵗以来朝政日非号令失当秋来视朝渐晚仰窥圣容日渐清癯皆言太监马永成谷大用张永罗祥魏彬刘瑾髙凤等置造巧伪滛荡上心或击毬走马或放鹰逐犬或俳优杂剧错陈于前或导万乘之尊与外人交易狎防媟亵无复礼体日游不足夜以继之劳耗精神亏损志徳遂使天道失序地气靡寜雷异星变桃李秋华攷厥占候咸非吉徴窃縁此等细人惟知蛊惑君上以便已行私而不思赫赫天命皇皇帝业在陛下一身今大婚虽毕储嗣未建万一游宴损神起居失节虽将此辈虀粉菹醢何益于事乎昔我高皇帝艰难百战取有四海列圣继承传之先帝以至陛下顾命之语陛下所闻也赖何姑息羣小置之左右为长夜之游恣无厌之欲以累圣徳乎窃观前古阉宦误国其祸最烈汉十常侍唐甘露之变是其明验今马永成等罪恶既着若縦而不治将来无所忌惮为患非细伏望陛下奋刚断割私恩上告两宫下谕百僚将马永成等拏送法司明正典刑以回天地之变以泄神人之愤潜消祸乱之阶永保灵长之业则皇上为守成之令主臣等亦为太平之具臣矣事闗安危情出廹切不胜战栗俟命之至　疏入帝不纳
　　论诛大逆疏【正徳二年】　　　　　周　玺
　　臣谨题为诛大逆以彰天讨事尝闻挟无将之心者有诛无赦逐乱贼之党者讐不共天窃见司礼监太监刘瑾专权擅政蠧国殃民抑且私意妄干潜谋不轨臣傥知而不言一旦逆谋果肆虽与之同科亦难逭缄黙之罪矣故敢昧死上闻伏惟陛下之天下祖宗之天下陛下之臣工祖宗之臣工瑾敢擅作威福于各衙门大小官员毎毎寻事防害打死科道等官一言触犯即行枷号充军如薛堂王岳之死尤为惨毒夫二三羣工纠察奸邪所以共保社稷也乃敢恣意残蹴略无忌恽岂惟全躯保命之臣畏之如虎即矫矫素著者亦将愓于烈焰而杜口矣指鹿之奸复见今日彼一切不法等情谁肯蹈汤火冒白刃为陛下言耶甚至差委指挥杨玉等管事害人不时差出府司州县访察官员贤否所过地方重遭扰害一时百姓如罹荼毒寃号之声彻于逺近臣尝奉使道经寜夏百姓遮诉至不得行所在有司不敢诃问间有一二怂慂之辈潜入其党反假声势助之牙爪是专权之瑾一而附权之瑾百往往至于激变嗟嗟小民安能叩九阍见天子哉近又夤缘掌管本监印事权势益重内外百寮一章奏不与各官计较不与内阁相干一二抽回私宅与孙聪张文冕等揑写旨意屡更屡变是非混淆时常分付吏兵工部陞迁先于己处允行方许奏请内有今日陞职明日黜退贿赂一通随即起用夫鬻爵卖官此汉唐季主所为而瑾敢盗弄大权至于如此天下后世谓陛下为何如主此瑾之假势张威负罪滔天者也近又招引术士余明余伦余子仁出入监中占侯天文相靣筭命妄意图度至有臣子所不忍言者葢因见财货充盈及势熖张大故辄起异心臣既知之不敢不言又访得于本年四月密令心腹牛昭潘某等暗造衣甲牌靣千有余副弓弩五百余张潜匿私宅夫春秋之谊家不藏甲瑾之逆谋尤为彰著已经河南道御史蒋钦等劾之陛下不惟不问反坐之罪果出自圣防以为此等欺诳耶抑瑾之矫命恣行箝言者口耶夫人奸起于下而忠言壅于上有识者莫不为陛下危而陛下处之自若此不几养虎贻患胎变稔祸耶臣思祖宗来岂无权奸岂无邪党而大逆不道无如瑾比陛下即过欲狎昵当如宗庙社稷何臣待罪言路素性愚戅毎愤及此誓不共天故区区之心惟愿陛下扩日月之照奋雷霆之威即将臣瑾俱下法司靣相勘问如果臣言不谬乞斩刘瑾以谢天下复斩臣首以谢刘瑾则死之日犹生之年也祖宗幸甚天下幸甚疏入帝不纳











　　御选明臣奏议巻十二
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻十三
　　举纠漕运官状【正徳五年】　　　　邵　宝
　　臣谨题为奉命催儹粮船举大义以纠运官事查得本年九月初五日济宁州地方被大伙流贼烧燬粮船臣仰思国计不胜惊易除具题处置外参看得漕运官军值此流贼有不能不避之势有不容不敌之义有不当不用之法有不可不体之情必酌于此而行之此朝廷不得不举之事臣愚不敢不言之职也盖此贼啸聚人众驰突数千里内攻城掠野莫有撄其锋者顾此运军固非其敌此所谓不能不避之势也但军至十万之众既有都御史总兵参将为统制又有把总都指挥等官分领之又有指挥千百户等官管押之大小相承居则有卫行则有次导前距后俨然行师之规为各官者儋爵食禄孰无是分尊君亲上孰无是心死众死制孰无是责此所谓不容不敌之义也今或图便以先或偷安而后遂致卒伍乖方纪律失序军不足道未闻何官以智而全何官以勇而伤何官以义而死慌忙披靡实与建置军运之初意不副即今山东等处被贼攻围失事地方自府州县至守巡兵备巡抚等官现防差官查勘论罪臣愚窃谓漕运都御史总兵参将体同巡抚把总都指挥等官体同藩臬指挥千百户等官体同守令以此较彼其罪惟均倘以力之不敌纵而不问则何所惩以为他日责成之地哉此所谓不当不用之法也然各处兑运军船到迟则罪在军民粮纳迟则罪在民若水旱灾伤奏报失时以致豁相戾则罪在有司官吏向者漕运衙门虽经议准立法稽查縁地逺时促卒之罪可无归人不知警况各处卫所军无完伍船无完具料无完价口无完粮身无完衣弃逺父母妻子终嵗勤动不得休息加以繁科重敛丛于一身如此而责其死力可乎此所谓不可不体之情也臣待罪计司奉命督运惟兹事闗朝廷窃有所见不敢不言如蒙敕部院大臣详议其是行移新任总督将把总等官逐一查勘职名并失事实迹明白的确照例于运事毕日拏问治罪总兵参将任大责重亦合请命行法庶防分义昭明政令振肃自是厥后虽有玩心不敢复作仍敕本部毎年例差监兑官员务选精链之人令其亲诣各水次从实查勘除依限交兑外若有迟误者必根究所由或在军或在民或在官吏指实参奏系军职行漕运衙门系民职行各该廵按御史提问如律照例发落不许视为泛常茍且塞责其军伍船料衣粮缺少及一应科敛宿明诏各该衙门速为处置严加禁约使上下相安迁善逺罪渐复漕规之旧天下幸甚　奏入帝从之
　　献纳愚忠疏　　　　　　　　　罗钦顺
　　臣惟事君之义以献纳为恭谨竭愚忠上陈四事一曰修徳臣闻惟徳可以动天惟天佑于一徳窃尝仰窥天意其眷佑陛下甚隆是以贼臣刘瑾之蓄谋虽深而太监张永之输忠甚力葢有阴相之者非偶然也陛下既以褒赏功臣延其后嗣独不思所以奉答天眷以祈永命乎奉答天眷无他惟増修其徳而巳夫孝奉九庙敬事两宫亲睦宗藩礼接大臣仁爱万民凡此皆修徳之实也而其要则在勤御讲筵痛节游宴盛徳髙于千古天眷申于万年宗社灵长之庆其必在兹二曰勤政臣闻虞舜兢业以图防周文和民而忘食我祖宗躬勤听断逺法舜文毎日昧爽临外朝府部等衙门以次奏事巳而又临内朝司礼监等衙门亦以次奏事皆有定规臣尝伏读髙皇帝诏防有云朕居江东三十六年未尝见日而临百官又尝伏读睿皇帝圣谕有云朕负荷天下之重五更二防起斋洁具服拜天谒奉先殿行礼毕视朝循此定规定时不敢有误退朝至文华殿或政事有闗大臣者则召而访问商防臣惟此皆陛下家法所当率而行之者也奈何近年以来视朝愈简时或一出多至日中万务纠纷未遑尽理流四逺亏损实多臣愚伏愿陛下常以昧爽视朝使大小之臣趋走之吏有职役者皆得以尽亹亹之勤于昭昭之际而事无不康朝集之员蛮方之长当见辞者皆相与瞻穆穆之容于苍苍之表而心无不肃遇有大疑未决大政未安即乞如旧规特御文华殿宣召大臣从容商防忧勤愓厉之心果无间则安富尊荣之福亦无疆矣三曰作士气顷者贼瑾盗权擅作威福毒痡四海不忍究言在朝臣工孰无知觉曾弗能抗已愧于心或首开趋附之端或阴为羽翼之助臣不知后人之视今日其犹以为国有人乎否耶今士气积衰理宜振作振作之要举错为先盖凢为贼瑾挟私怀忿而斥逐之者大抵多正直之士也近虽节次起用而其大者或遗凡为贼瑾超迁累擢而委任之者大抵多邪佞之徒也曩虽节防诛锄而其大者犹在当治化更新之日实世道转移之机伏愿陛下参攷羣言勿为私意之所牵制勿以一弃大善勿以微劳贳大姧伸阨穷斥朋比退谗謟进刚方意向既明士风立变庶防缓急之际有可倚仗之人不然国之安危未可知也四曰审时宜臣闻礼莫大于时易贵通其变祖宗立国参酌古今其大经大法之昭垂盖与天地相为终始至于刚柔之用损益之权理须随时势难执一臣尝推寻故事窃见永乐年间之所行已不尽如洪武而大者至建新都宣徳正统年间之所行又不尽如永乐而大者至捐交阯是非固欲相反皆其势不得不然然则今日之所宜行有不容以常例拘者救时之道也臣闻至诚成物犹待悠久汉人为吏至长子孙祖宗盛时在外巡抚大臣及方面府州县正佐官员莫不久于其任如周忱巡抚苏松等处凡十有八年陈本深知吉安府亦十有八年其他但有迁改往往近八九年故人无茍且之心而事无废弛之患然而迁转之际不尽循资惟其才贤而已如周忱自郎中即陞侍郎陈本深自主事即陞知府其他科道部属或即陞都御史布政按察使知府髙第或即陞布政使盖超迁之法与久任之法相为流通超于前则后之久任皆谓当然超于后则前之久任孰云淹滞人心竞劝职此之由顷年以来専用资格一资半级鱼贯以升自西徂东倐近而逺往来如织劳扰多端奋励有为者或开端而未竟其功因循自便者第谨守以坐待其进欲求事理民安其可得乎臣愚以为时方多事所宜破常格拔真才省逓迁隆久任以为陛下分忧共理惟陛下主张于上则大臣有以奉行于下矣此时宜之所当审者也臣闻去盗之防或动干戈用兵之道必严赏罚今自京城内外至山东河南四川湖广江西广东等处盗贼羣兴大者攻陷城池僭称名号小者燔烧村落杀掳人民朝廷节尝慎择文武大臣俾其分头招捕或防集民壮或摘拨禁军区画多方而成功未奏者臣窃推求其故无乃赏罚皆轻之所致耶兵法有之军无财士不来军无赏士不往夏书亦云威克厥爱允济今大臣虽奉敕行事然将士有不用命者未尝辄诛一人或有勇力超羣敢于杀贼及机谋深宻堪以为间者数金之赏又不足以易其一死欲以重赏购士则府库之财大抵劫掠无余安危所闗变在呼吸始谋不善后悔何追臣窃闻顷者查抄贼瑾家财金银动逾百万此皆万民衣食之资而聚为贼瑾囊箧之实民之为盗固其所也夫盗起由财之聚则财散而盗可平散小储以成大储此臣之所为陛下愿也陛下幸听臣言乞于前项用兵地方各分给入官银钱十数万两俾讨贼者以为购赏之资仍乞假以便宜之权俾其一切以军法从事前有重赏后有重罚则将士无不用命间谍无不尽心盗贼之平计日可待此又时宜之所当审者也夫天下至大可言之事盖不止此第臣愚陋所见弗周自源徂流才得其四伏乞以前二事躬行于上以后二事付大臣讨论斟酌奏请施行诚致察于迩言必广求乎众论尽闻天下之利害以谨百司之废兴驯致太平实由于此　疏入帝不纳
　　议边军入卫疏【正徳七年】　　　　李东阳
　　臣闻有献宻计者托言京军不习战阵欲调宣府边军三千入卫京师而以京军屯戍边陲毎岁春秋番换臣惟京边官军各有分地必有急事乃可互相应援今无事而动一不便也京军备边不习战阵难保必胜恐损国威二不便也京军出京骇人耳目闻各处未免惊疑三不便也京军出外倚恃强势占住房屋索要钱物需索酒食将官防短而不肯禁边方受害而不敢言四不便也边军在内傲睨军民蔑视官府小则怠玩大则违法治之则或不能堪纵之则愈不可制五不便也逺违乡井抛弃骨肉或风气寒暖之不相宜或盘费供给之不相续六不便也粮草之外必用行粮布花之外必须赏赉非急不得已之时为糜费无纪极之计七不便也往来交替无有宁息仓猝之际或变起于道途厌倦之余或患生于肘腋八不便也示京营之空虚见国中之单弱九不便也西北诸边唇齿之地正须防应脱有疎失咎将谁归十不便也凡此一事不便者有此数端伏望博采人言务求至当实宗社之福也　疏入帝不纳
　　地方利害疏【正徳九年】　　　　　胡世宁
　　臣窃惟盗贼之兴即当扑灭若其既久而多不得不抚捕兼行者盖以情则胁从当罔治以势则延曼难尽诛也故如汉武帝以南征北伐之威不能尽杀盗贼及后轮台诏下休兵恤民盗贼不见其迹又如汉龚遂当宣帝强盛之时下令勃海诸持田器者为农民吏无得问固不闻其诱使释兵而尽杀之也自古招抚之失有当戒者谓如唐宋金元之季官其渠帅授以土地假以兵权更或因其懈弛而遂行诱杀见其跋扈而复事姑息以是威信两失纪纲大坏坐致衰微耳若令委任得人抚处有道万无是失也江西之贼华林玛碯散无余东乡遗党尚及千人姚源或云三倍其数其他尚有赣州旧招之徒新淦初起之众动皆以千数至于乐安建昌等县亦有余孽观望反侧未尽消除今以事理言则在东乡者皆原被胁从旧日招定之人亦既愤其首恶之陷巳而助官擒斩矣其他别有违犯者亦皆陆续送官治罪不敢隐匿其在姚源者旧虽聴招不曽流叛近于王重七防之杀官焚县大肆凶恶彼则始忧滥及而有观望之罪后求自雪而有助讨之诚此二处贼情应议抚之大略也有言当抚者曰彼既胁从听招已定朝廷恩信岂可轻失惟待之以诚治之以法严禁光棍不许擅杀于前过恶永不追究后或再犯决不姑息则彼知一人之罪不累众人今日治刑不同昔日自然心悦诚服帖然助顺不过抚治三五月而事定矣若其诱杀一处则处处惊疑而起当此民穷财尽之时兵连祸结为之奈何有言当勦者曰今日地方大戸皆欲杀贼众口同辞以招为诱浮言既不可解擅杀又不能禁彼固贼耳安能保其激之终不为变哉变则招抚之人独罪难当矣固不若则成败利钝与众共之地方之祸自彼地方使然也于我何咎此则抚二防未有定见之情也如臣愚见则谓旧招者不杀再叛者不招而新起者必扑灭于微即此三言而事定矣朝廷悯念地方节次差官体勘贼情及羣臣功罪臣以功罪一时难定盖由事目繁多文案堆积巡阅难遍于乡邑采访或谬于闻又况忠臣或逺或去而又耻于自智士日近日亲而又巧于媒糵虽有至公至明必须假以嵗月方得查实否则一时轻信未免有伤公正之体致负忠义之心若前贼势众寡贼情向背则早宜勘报以定抚画一之论庻防官有定守民有定志而地方早得宁息耳臣愚欲乞圣明广集羣臣防议于前各处新旧盗贼应抚应计画万全则天下幸甚　疏入帝命下兵部议行
　　请戒谕宁藩疏【正徳九年】　　　　胡世宁
　　臣窃惟江西之盗抚二説相持其实无难决也已抚者不诛再叛者无赦初起者亟如是而已顾江西之患有不止于盗贼者伏见宁府自贿计瑾复卫兵以来威势日张不逞之徒羣聚而导以非法上下诸司承奉太过数假火灾夺民廛地采办扰旁郡蹂借徧穷乡臣恐良民不安皆起为盗臣下畏祸多怀二心礼乐政令渐不自朝廷出矣臣愚欲乞圣明广集羣臣及江西郷土有识士夫防议或于现在都御史俞谏任汉中専委一员或另推才望服人公忠体国不避权势不惑浮议大臣一员前来地方兼任提督巡抚之职假以陈金彭泽之权使其统御将帅调度兵食激扬清浊易置官吏兴革利皆得便宜于前各处新旧盗贼应抚应或先或后悉听计画万全奏闻区处至于光棍害人姧贪怠政等事悉听禁革其于久困穷民妙选循良曲加抚绥早期休养务使安全更乞温诏戒谕贤王益崇谦徳逺避嫌疑遵依祖训止治其国内官僚而江西三司以下政务听令各官照常自行若有事情重大应合奏请者奏闻朝廷区处不许该府干预更宜严戢下人恪守禁例施舍已责惠及贪民庄田基址悉还原业内臣军校等项擅出外府生事者悉令取还再有稔恶不悛及额外投充者听令法司提问如例更乞严敕镇抚以下官员俱要查照钦奉太宗皇帝圣防事例或遇王府发出事务必须奏准方许奉行违者重治庶防小民有再生之望地方无意外之虞宗室有磐石之固九重纾南顾之忧矣臣不胜激切愿望之至　疏入下部议尚书陆完覆奏违制扰民疑出伪托宜令王约束之得防报可
　　时政疏【正徳九年】　　　　　　　张　原
　　臣无似误蒙圣恩擢居言路日月云逾涓埃莫报窃惟以言为职以谏为名上自朝廷下及边陲政事得失生民利害举所当言即言不尽中犹愈无言也臣观今天下之事縁法久事以时殊博访熟思有慨于中激切之诚莫能自已粤稽往古之道载攷祖宗之法爰及今时之因酌政治之宜谨条为十二事言虽鄙俚事皆切实迹若浅近效实恢宏千虑一得辄用进呈伏望陛下逐事览择留意施行至于臣之愚昧不知忌讳指斥时事言虽直戅心实靡他更乞曲赐优容不加谴斥以开忠谏之路臣无任激切战栗之至一曰正守令臣闻汉宣帝尝曰庶民所以安其田里而无叹息愁恨之声者政平讼理也与我共此者其惟良二千石乎是知守令最为亲民得其人则政平讼理万民乐生非其人则刑繁政陂民多愁叹然其斡旋之机顾人主激劝如何耳汉宣时二千石有治理效者辄以玺书勉励增秩赐金公卿缺即征入用之唐太宗疏刺史县令之名于屏风注其政迹于下以备黜陟我英宗皇帝亦尝因天下诸司朝觐旌其才行超卓政绩显著者赐以衣服褚筵宴是皆斡旋激劝之道也令之守令固有端靖慈祥之士亦多阘茸汚贱之流大肆贪饕过逞酷鸷谄谀成风拜尘乞幸请托终日跂足待迁发谋举事皆为身谋若是者十常八九然来朝之时陛下赐宴赐币毎行赏格而卒未见士风之变吏治之精臣以为攷察之责系于御史御史职分于讼狱之繁力限于地域之广其不能精其事有由也伏望陛下于三载攷察之外更遣周嵗巡行之使官如御史职専访亷令博采舆论之公不据一人之见如其贤者不俟来朝即加襃赐如汉郭贺故事遇有贪酷之人不拘攷察年限即奏罢黜其秽声着甚者又当破除常调大加显罚用为众戒以安民生二曰择将帅臣闻将者三军之司命系国之安危古者筑坛而拜告庙而授推毂而遣分阃而治盖重其事慎择其人也我太祖皇帝奋起东南混一海宇虽曰天授而诸将之功实多当时命将必先选于稠人观于燕闲审其器识量其勇谋而后遣之今之为将者多纨绮贵冑子弟平居意气轩昂漫以战阵自许及应敌临战遽尔怖惧或逗留玩冦或退缩偾军况其平日威不足以服三边恩未能以绥士卒韬略未闻智勇安在非徒无益兵事抑且有损国威且世之善言兵者莫如孙武而其论将之五徳曰智信仁勇严不识今之将有一于此乎无古人一略而滥膺将寄臣实寒心伏望陛下广为搜罗慎加简察武举之外别置贡举科条攷察之余再立采访官使不惑于阿大夫之誉言日至不执于赵奢子之大言无实战阵屡经者始授之节钺不限于边鄙之逺人智勇着誉者方寄之藩阃不昵于左右之嬖信庶防搜罗得人边陲有备三曰理刑狱臣闻治天下以政为治具以刑为政辅刑以辅政而后姧慝惩暴乱息矣此古之降典者又有待于折民之刑而政刑二者所以不可偏废也书曰式敬尔由狱以长我王国盖能慎用刑则仁恩孚洽足以培固国本是持法者又不可不慎也汉唐之初立法甚善其后巧文深智酷鸷锻链之徒耗散国脉天下嚣然丧其乐生之心惟太宗毎决重辟必令三覆五奏减膳撤乐诚知人命至重而敬慎之也我太祖皇帝当草昧之初即留心于刑狱删定律令昭示章程告戒丁宁亹亹不巳尝曰用法不当则无辜受害又曰刑得其当则民无寃抑又尝因谳狱淹滞廷责辅臣盖垂画一之法存钦恤之心也今天下承平日久法政弛治狱之吏卒不任法贪墨自恣贿赂成市轻重在手喜怒任情或二人同事而异罪或二人同罪而异罚或一狱而梏滞者十余年或一事而株连者百余辈舞智弄法深诋巧文虽陛下时下湔涤之诏敬慎之言殆亦弥文而已张释之曰法者天下公共者也今天下之法如此陛下以为公乎法既不公而欲天下之治得乎伏望明敕法司申严成宪以大明律令为圣祖之所详定者遵用而不违以现行事例为廷臣之所集议者参攷而不失内外一律不以轻重自恣大小称情不以喜怒自任谳讯明允俾无株连之寃决遣以时使无梏滞之枉陛下亦宜笃示大信敬守祖法曲赦不行视宫中府中于一体钦恤恳至谨三覆五覆于崇朝庶防刑罚以清姧宄以息五教以弼四民以安四曰汰冗食臣闻洪范八政食货为首孔子论政足食为先圣帝明王未有不以此为急也自非旱干水溢霜陨雹击则天之所生地之所养自足以供一嵗之用古者立什一之法以制其取较五谷之入以制其用建百官之秩以制其食他如府史胥徒之类亦必量功称事初无糜费因事置人略无冗员是以费用省约公私优裕我太祖皇帝既酌天下地里建置官吏复因内府衙门置设工役官有定员不至冗杂工有定数防有滥侈今国家之用率多取办于东南然而旱干水溢霜陨雹击以为天灾地歉者既无宁嵗抑且贪饕朘剥渔夺蚕食以为民害物蠧者复无余利则食之所生其源已病矣加以都畿之内耗食者众巧计投充而趋办月粮恣意影射而假食月粮一方之内氓隶匠卒无不食禄之家一家之中父子兄弟无不给粟之人夫趋办月钱则利归官府假食月粮则害及廪庾况月钱之办仅费月粮十分之二三则民之所以竞趋于彼者固其所也是以供办之夫数倍往昔而征求之民尽越法制物力如之何不绌哉伏望陛下从国初清明之制洗近年积习之严立法禁大加简阅内外官员系因事建置势不可无者姑仍其旧若事在得已职涉冗繁者一切罢黜又各色匠作及勇士力士校尉人等凡近年巧计投充者尽为裁黜其有占恡影射者亦必从法究治以杜其庶防漕粟充羡国计可舒五曰省征敛臣闻曰百姓足君孰与不足百姓不足君孰与足古者太宰以九赋敛财贿大府以九式节财用以九贡致邦国之用以九府为掌财之官汉景帝时民毎三十而税一唐髙祖令租庸调之外不得横有调敛我太祖皇帝尝曰嵗赋有限而日用无穷费或过度何从办集侵渔剥削皆原于此又尝因四方进贡而郤之以为四方之物皆民之财敛万民之财以为彼一身之利制自今其毋复献是知民不可贫渐不可长而希宠生事者宜有以塞其源也今天下征敛日新地无遗利民无遗力宜财用之多也然一举事而掌国计者辄至告乏何哉民贫故也民之所以贫者有二一由守令之贪残一由守臣之进贡国家近年均需杂输层见叠出率十倍于旧制而皆取办于守令守令之贪残者且假托以自殖而又十倍于上供此民之所以贫者一也至若守臣进贡其有不可胜言者巧立名目竞出新竒恣意逢迎以为孝顺彼岂肯舍巳之财以尽已之患哉不过取于民耳取于民者有数十倍而供于上者才一二分虎狼之暴莫可梏制谿壑之欲无有止极此民之所以贫者二也伏望陛下禁守令之贪残而一毫不许擅取止守臣之暴敛而一物不许擅进执此之政坚如金石行此之令信如四时务使敛之有定赋用之有定数掌之有定员贡之有定制法外之征不加之民无名之贡不入于上庶几民财不匮民心不失六曰慎工作臣闻古称善治者必曰不尽民之力盖匹夫之家上父母下妻子嗷嗷数口待一人而食茍使之终日勤役而不得经营口食则彼父母妻子之养何所取给哉况军士名尺籍实为防御而京营之设又所以卫王室以备缓急者也顾可使之勤劳工作以索其力哉平居无事既索其力仓猝有事复欲其捐躯殒命以効一旦之用非惟法制不宜抑且人情不堪昔者汉文帝欲作露台既召匠计直而复已唐太宗欲修洛阳宫已下诏发卒而复罢我太祖皇帝尝指宫中隙地曰此非不可以亭馆台榭为游观之乐但恐伤民之财劳民之力耳大哉王言万世攸仰今都城内外工作繁兴起拨军夫动以千计虽非急务一概举行事可因仍皆务改作计其工程或期月可办而恣其怠缓尝至终嵗而不休徒事因循耽延嵗月假为督理大肆诛求做工者能防人而纵放者率已过半上工者能防日而停止者又或歴时虚名有在实效无征利入私门怨归公室况今内殿营建在迩工程浩大力役重繁使不豫为培养何堪临事动烦伏望陛下俯颁涣汗申敕所司养鋭节劳坐待重役合谋并力动应大工将现今大小工作一切停止内外人役举皆免放庶防民有余力乐于趋事谗慝不作讴诵聿兴七曰恤士卒臣闻乐生恶死者人之情也今驱无罪之人使之披坚荷戈以蹈必死之地而乐于进趋勇于敌忾者岂其情哉惟上之人加意于存恤使平昔遂其饱暖安逸之愿而无倚矛脱巾之怨而后可耳茍或劳役而不肯节其力朘剥而不能体其心怨雠聿兴战御丧气深可畏也昔魏吴起为将与士卒分劳苦赵李牧卧不设席行不骑乗亲裹赢粮与士卒分劳苦赵李牧居代鴈门市租皆输入幕府为士卒费日击数牛以享士边士日得赏赐而不用皆愿一战故能克敌御侮所在成功我太祖皇帝躬临战阵备知艰苦屡颁诏防恒切注意尝因天寒念沿边将士加给衣帛又制优恤军属之律申尅减衣粮之禁恩至渥也今境内之卒既疲于道路之奔涉而屯边之卒又困于差役之繁重兼且统领将佐百计征科巧立名目下及刍薪肆行朘剥至穷髓血月粮虽给曾未得升斗以赡私上下诛求又旁及余丁以输办一家数口迄无闲人一身百工都无余力人人无更生之乐懐终嵗之忧夫平时爱养既不能得其欢心则临敌御侮安可望其死力防伏望陛下申明旧章严立约束务使统领将佐不敢贪残军伍士卒得受实惠有玩法自殖稔恶不悛者寘于重法用为千百之戒初不以内外大小异法殊科庶防万众如挟纩之和边陲有踊跃之乐勇气倍増战御无失八曰明赏罚臣闻赏罚者人主励世之大权不可不昭大信于天下也盖由赏当其功则不惟有功者知所劝而天下之人亦将汲汲焉图効力以立功罚当其罪则不惟有罪者知所惩而天下之人亦将惴惴焉图自修以免罪是故操此大权昭示大信其赏也因天下之善而后赏罚也因天下之恶而后罚故纪纲振立政事修举人心淬砺治功可成也昔汉张裔称诸葛亮曰赏不遗逺罚不阿近爵不可以无功取刑不可以贵势免此贤愚之所以佥忘其身也唐裴度亦以藩镇底平为处置得宜能服其心而致然我太祖皇帝尝曰人君操赏罚之柄以御天下必在至公无善而赏是谓私爱无过而罚是谓私恶皆不足惩劝至哉斯言诚治天下之鉴也今天下好恶不公赏罚不信或无功而受赏或有罪而不罚或既罸而复免或既赏而复加庸才荐登率又赐玉微功莫効辄尔封侯恩或滥及于年资赏或妄加于阀阅希图奉习生徼幸之心请托乞恩大启觊觎之念政体废弛权柄下移载稽边功其舛尤甚足不出门庭率寄名而受赏身未经战阵多迎合以奏功捐生御敌者或未沾恩临机畏缩者或至脱祸功差六级古法不免谪官覆至全军今则纵其赎过虚张谍报率欲冒功深自匿藏全无实覈士卒由之解体边宼因之陆梁似此端殆难尽数伏望陛下申示章程大张干断精明赏罚实覈功勤凡所施行必布公道赏不令其幸得罚不致其幸免其或左右近习之人阀阅权势之辈沮公挠法背理任情请托夤縁肆无忌惮者皆听所司执奏或已经圣防俞允虽有成命者亦听科道参驳皆付法司究惩庶防公道昭明国是有定九曰亲大臣臣闻君者臣之元首臣者君之股肱况大臣者又人君之所遴选甄拔置诸左右以资辅弼启沃尤非羣臣比也既将以为辅弼启沃之资而堂陛森严限乎尊卑之分法制繁宻沮乎情意之孚甚至庙堂大计虽付外廷杂议者亦皆承示意防徒縻虚名而不使可否于其间则向之遴选甄拔者岂徒隆之以虚礼縻之以髙爵而已哉唐虞之世君臣相与一堂之上都俞吁咈喜起赓歌唐制天子燕见大臣开延英殿从容坐论移刻乃退宋仁宗召大臣于天章阁赐坐给札使条具其所欲施行者我太祖皇帝及列圣皇帝正朝之外亦率于便殿不时召问燕语或究机务得失之故或察闾阎幽隠之情当时诸臣以为荣遇各有纪述可攷也其后时事渐异礼意寝衰形迹濶略日以暌废治年间我孝宗皇帝因言官建白亦尝举而行焉故当时政务修举刑赏昭明海宇乂安治化休美伏望陛下崇信老成优礼耆宿毎遇闲燕特赐召延脱略仪文外弃形迹从容赐坐款曲晤言讲论经书旁及民隐商防机务博究事情可否之言出口入耳宻勿之计彼感此孚务使上下之情两达内外之事周知庶防老成之臣曲尽忠悃天纵之质益进聪明而一徳可成庶绩咸熙矣十曰开言路臣闻主圣臣直古有是言主非圣不能容臣之直臣非直不足见主之圣故君以降志受言为徳臣以犯顔敢谏为忠彼此相须上下相济而后天下可理也朝廷设台谏之官而名为耳目之司所以广九重之见闻益一人之心思彼天下万事未易周悉者于此可悉也茍循黙缄晦不能尽言使天下之事因之隳废此为不忠之臣不忠之臣诛无赦抑或人主骄愎自贤不容尽言使天下之事因之隳废是自壅蔽其耳目也昔汉文帝于郎从官上书疏未尝不止辇受其言羣臣袁盎等劝説虽切常假借纳用之唐太宗于上书言事者皆黏之屋壁出入省览我太祖皇帝临御之初毎导羣臣使之尽言进投疏奏无不尽览言或可采辄赐襃嘉欣然改从初无系吝盖即成汤从諌弗咈改过不吝之心也故当时治化之隆与三代同之今天下政事之兴革人才之用舍大有可言者而人亦未尝不言之然或略而不详迂而不切陛下一皆优容听纳无所咈戾甚盛心也但言者虽众而尚怀逆鳞之忧听之虽勤而尚有遗善之叹伏望陛下广询博访畴咨延纳如古之所谓开导而求谏和顔色以受之虚襟怀以听之者务使有怀者皆尽其所言有言者各尽其所见然后徐察其可否而赐之施行其或言有不当触忤尘渎亦宜假借优容不加罪责庶防兼天下之善集众人之长羣防毕用庶政无议十一曰崇天道臣闻君者民之父母天者君之父母人子有过则父母戒敕之规谕之甚则笞责谴呵无所不至盖其爱之之心无所不至故朝夕警省冀其饬躬励行而后巳也人君事天实亦类此彼其位曰天位职曰天职民曰天民皆不以为君之所自有而必系之天者是其受天地之托居宗子之任宜乎祗奉若天以尽其道也况人君尊临九重至尊无上颐指气使无不如意使非上天阴鉴而黙相之尚何所惮而不为哉故灾祥殄异之来盖亦爱君之至薄示笞责谴呵之意以为戒敕规谕之方冀于饬躬励行而已也董子以灾异为天心之仁爱诗人以不敢戏豫驰驱为敬天汉文帝以水旱疾疫下诏责躬宋太祖以霖雨不止夙夜焦思我太祖皇帝尝因时不雨素服草履步诣祷祠设藁席而露坐昼曝于日顷刻不移夜卧于地衣不解带每令蔬食杂麻麦以进其忧民之心事天之诚万世无容议矣今天地示变戾气作沴雨旸愆伏日月薄蚀星辰陨坠风雹震击是天道不清于上也旱魃洊臻大水侵溺盗贼充斥三边侵扰是地道不宁于下也不识陛下以今此之时为治安矣乎抑或以为未也若以为未至于治安则所以饬躬励行者岂可已耶臣以为应天以敬而不在仪文繁缛之末立政贵诚而不系声音笑貌之为使能持一敬以为感格之本积一诚以为施设之基孚洽于羣僚百执事之间昭著于宫壸涖大廷之际如汉光武之推赤心置人腹中唐太宗之至诚理天下则一诚足以消万伪一敬足以敌千邪至和感召万灵顺应而沴不为灾矣昔唐太宗忧民食而蝗不为灾宋景公发善言而灾星退舍是皆应天以诚而能转灾为祥巳行而有验者惟陛下察之十二曰进徳学臣闻人君之徳为天下治忽之机古之明王未尝不以修徳为急而贤臣之辅导劝説亦未尝不以修徳为急何也世无常治亦无常乱徳日新者有以致万邦之怀仪不者足以致四国之正感应之机有不可诬者然徳之修否顾学何如耳髙宗逊志时敏以求建事成王宥宻缉熙以求显徳故曰明君以辅学为急知务学而徳之不纯者有矣未有不知学而能修其徳者也知修徳而治之不纯者有矣未有不修徳而能善其治者也务学而不能纯其徳者抑务之未得其要也修徳而不能善其治者抑修之未得其要也且人君之学岂若经生曲士之为哉撮大防绎大义审治乱安危之机探得失是非之源如斯而已耳我太祖皇帝创业之初万防丛委日取论语洪范诸书乐而玩之毎遇儒臣经筵进讲率令尽心剖析乂命有司访古今书籍以资览阅又深虑圣祖神孙以暇逸为垂拱无为故其垂训拳拳以大禹惜寸阴文王不暇食为言着之乎典册之乎后世如日丽天如水行地凡有耳目者所共见闻当万世遵行而不可违者陛下即位以来于兹九年虽求治之念恒切于中而致治之美未臻其效意者修徳之实尚有可言也伏望陛下念祖宗付托之重思天下仰赖之广体圣贤治善之言遵皇祖垂世之训深居法宫尊严简出清心窒欲励志省非日取论语孟子尚书诸书以及戈直之贞观政要真徳秀之大学衍义陆贽之奏议循文约理撮防取义时赐省览以禆圣学缉熙之益又采其切近简要者施之践履以为圣徳髙明之验而骑射弋猎荒游盘乐之事絶意不为或左右嬖习之人有以此事先意承顺逢迎导引者亦必大加惩艾以为姧谀不忠之戒如此而圣徳不纯圣治不美者臣未之信也昔唐贞观之时斗米三钱刑措不用太宗曰此魏征劝我行仁义既效矣夫太宗一行仁义而天下即见治平是以进学修徳而能成化致治已行而有验者惟陛下察之　疏入得防张原这厮骤陞科道不谙事体掇拾往言辄来奏扰本当重治姑且从轻降杂职调逺方衙门今后新科进士俱要先选在外有司歴事一二攷方许除授京职其有因事发遣的不许朦胧擅自取用如有违犯的都治罪不饶吏部知道
　　应诏陈治安疏【正徳九年】　　　　何景明
　　臣谨奏迩者皇上敕谕羣臣下求直言大小臣庶无不感动交相庆慰然自敕谕之后已将旬日未一视朝辅臣言官奏论边军义子数事一言未见采纳一事未蒙施行臣观灾变之来天道甚迩陛下上回天怒下安人心如此数事宜急省改而今复处之晏然何也夫灾祸切近悔厉斯深形势积成改悟何及臣上原天意下究人心近观时事逺攷古昔治乱存亡之机实在今日陛下欲图理兴化更易辙过此不为无可为矣臣闻天下之政勤则治逸则乱明则治暗则乱治则可存乱则终亡事理有必然者方今上下恬嬉逺近壅塞功实不稽名器多滥欺蔽之风长偷惰之习成兼以民生已困宼盗未息兵马弛备财利并竭外仅维持中实溃散其势如此而其治如彼臣实忧之陛下不急省躬以惩祸始而欲肆志以待患成何也臣闻内外附固长久之道今公辅不得通谒乃日与边军并出入义子同起居此真今日所创见先朝所未闻者也耽乐逸游厌怠政理何以图治况义子为陛下宠幸之人盛满为灾鲜能善后尤宜早为裁抑明示区处使义既不失恩亦有终岂不美乎夫国事执奏实在大臣大臣阿徇事乃寖敝臣谓大臣奏事宜使即决是非直陈利害准之宪章制之理义不为两可之辞则制度不隳功实不谬名器可正矣其大臣进退当以义制行贿交结无耻取容者并为罢斥而奬拔恬退访求者俊则名节明而事不茍然后严督庻官以成精明之治寛抚百姓以培殷富之基治安之道此其大略也要之大本秪在圣躬陛下若以章奏繁委渎乱圣聪莫若一御便殿宣进辅弼召集侍从以通上下之情必有能陈説利指称时事为切要之言以悟陛下者矣臣闻先劳后逸先后之间相去逺甚故儆戒之后必有余乐怠荒之后必有余忧陛下若体天心之仁爱念祖宗之创建坚忍自励常加矜饬务举实政不事虚文太平之治可以立就永践九重之安长享万乗之乐忧勤于一时而怡豫于无穷陛下何惮而不为此乎昔成王感于风雷之变乃有　措之休髙宗感于雄雊之异是臻嘉靖之效惟陛下深思感悟稍一转移海内将从风而靡要荒必仰流而化寻常小康之治亦何足为陛下言哉　疏入帝不纳

　　御选明臣奏议巻十三
&lt;史部,诏令奏议类,奏议之属,御选明臣奏议&gt;
　　钦定四库全书
　　御选明臣奏议巻十四
　　请遵祖训以光圣徳疏【正徳十年】　杨廷和
　　臣闻之礼莫重于视朝禁莫严于宫卫自古帝王之治天下必谨视朝之节以观示臣民严宫卫之防以消弭祸变我朝列圣尤致谨于斯伏覩皇明祖训所载有曰朕以乾清宫为正寝晚朝毕而入清晨星存而出除有疾外平康之时不敢怠惰此所以畏天人而国家所由兴葢言视朝之当谨也又曰凡帝王居安常懐警备日夜时刻不敢怠慢虽亲如骨肉朝夕相见犹当警备于心葢言宫卫之当谨也此皆忧深思逺为圣子神孙之家法者也恭惟皇上聪明天授政令之施动遵祖训乃近年以来朝防庆贺或至迟暮其初葢因一时起居违和而然积以为常之外朝将谓縦欲晏安观聼之间不无惶惑去嵗以来拣选人马亲自校阅其事葢因一时邉戎犯顺而然意在御侮实非有他之天下皆谓边兵非宿卫之人禁御非操练之所疑似之间未免惊骇臣职居辅导出入禁闼虽随事纳规时有陈请縁议论不足以发明事体诚意不足以孚契圣心尸素有年愧悚无地伏望皇上鉴皇祖之训典察防臣之愚忠自今以后夙兴视朝躬亲祀事乘平旦之气以裁决万几竭献享之诚以昭格九庙仍选用方直以为侍从信任老成以为腹心军士操练必于演武之所朝夕督厉付之将领之官推恩左右体恤勤劳启处以时庶不有劳于圣体闗防既谨亦可尽释于羣疑将见圣徳日新天心豫悦神人胥庆和气致祥宗社万万年无疆之休端在此矣　疏入帝不纳
　　劝止临幸疏【正徳十年】　　　　　梁　储
　　臣窃闻圣驾自西安门出外经宿而回不知临幸何所臣初闻未敢遽信既而道路相众口借借使臣心志忧惶神魂飞越展转思惟莫知所处窃惟天子出入必备法驾必警跸卫士环列百官扈从所以严至尊之分而防意外之虞也且如南郊大祀不过一宿虎贲之旅鹰扬之将周旋左右而直庐拱卫官军万余警柝之声夜以逹旦至于皇城各门又令勲戚重臣把守祖宗之法至为详备今圣驾之出不知环卫者何人居守者何官文武羣臣茫不预闻无故轻身而出率意而往扰扰尘埃中万一车马惊蹶之虞姧盗窃发之变出于意料之所不及未知何以备之虽以天神协相决无是事而臣私忧过计实切寒心夫千金之子尚不肯垂堂而坐陛下一身乃宗庙社稷之主纵不为身惜独不为宗庙社稷计乎仰惟圣性髙明天资英迈洞烛天下之事机已非一日必不轻易举动窃恐左右羣小贡谀希宠之徒倡引事端蛊惑聪明陛下偶未深思而遽从之上累圣徳下骇人心凡此导引之人其罪殆不容诛但事在秘密非臣所知不敢妄有指议伏望陛下念祖宗付托之重体臣民瞻戴之情自今以后端拱穆清以保威重节宣劳逸以颐天和严内外出入之防正堂陛尊卑之分戒非时之宴游屏无益之玩好仍乞查究导引之人寘之于法以彰刚断之徳以觧臣民之疑祖宗幸甚天下幸甚　疏入帝不纳
　　大举入境乞兵救援疏【正徳十年】　王　琼
　　臣谨奏看得巡闗御史张鼇山奏称朶顔三卫和坦与实喇博啰谲诈骁勇彼欲増贡则増彼欲袭职则袭我既堕其计中彼遂决为大举今之画计者有三日増贡决不可从曰守亦不可也曰攻则忠臣义士之愤未可为非要调宣大辽东边军旬日之内速赴地方分布防守出其不意以攻之豫为必战以御之等因臣等窃观自古制御边庭之道固不可贪功以启衅亦不可怯懦以求和况朶顔三卫世受国恩进贡効顺近日窥我边备废弛乃敢挟诈要求观势强弱以为从违既杀害将官又拥众侵犯兴兵征讨未为无名大义所闗诚不可已御史张鼇山所论理直气壮词严义正合准所言速议施行查得先该本部议拟题奉钦依着桂勇将团营西官防前营官军操练待报启行续该本部奏调游击将军刘寳原领河间官军一千名前去蓟州驻劄聼调中间出军等项事宜现该本部议处具奏但行兵之法谋算豫定庶功可成仓卒调发未免疎漏合无本部将调兵一应事宜逐一议处停当上请定夺　疏入得防是这调兵一应事宜便议处停当来説
　　亟易镇巡官以保重地疏【正徳十年】王　琼
　　臣谨奏看得御史汪赐奏称马兰峪地方被敌抢掳人畜杀死参将陈干皆是太监王忻遂安伯陈鏸都御史王倬平日调度无方纪律不严所致若不亟为取回仍令其恬然在任不免外冦觇我强弱将来之患诚不可测一节縁外冦犯边杀死参将委的事重若不将陈鏸等取回问罪不惟各边将官闻风怠玩无所忌惮抑恐以后蓟州一帯边闗官军不知有法愈加放肆不肯用命効力而陈鏸之罪益加深重难以自觧今日不取各官固非朝廷之福亦非陈鏸等之利也伏望皇上轸念防边事重俯察公论当从早赐宸断将陈鏸等取回究问则纲纪振肃号令更新边敌和坦等易于征勦陈鏸等心亦得安矣　疏入得防已有防了
　　请究失事边臣疏【正徳十年】　　　王　琼
　　臣谨奏看得兵科等科都给事中安金等广东等道监察御史髙公韶等各劾奏镇守蓟州等处总兵官遂安伯陈鏸廵抚御史王倬镇守太监王忻等守备太监蒋廷玉兵备副使王玹等各员委任地方失事要将陈鏸挐觧来京治以重罪王倬罢遣王忻蒋廷玉取回闲住王玹降调别用急选贤能官员前去更替又要将提督侍郎陈玉切责等因查得各官失事先该本部题奉钦依行廵按御史查了来説并将王忻陈鏸王倬降敕切责外今六科十三道官交章劾奏前因臣等窃惟有功必赏有罪必罚此治天下之纪纲不可一日而废者也科道之官又所以振举纪纲以扶持公道者也陈鏸等既是各官交章论奏公论不容合无本部并吏部作急防推堪任总兵官巡抚兵备官员并司礼监奏请差内臣二员各前去更替陈鏸王倬王忻蒋廷玉等接管行事将陈鏸提觧来京送都察院问罪奏请发落王忻蒋廷玉取回闲住王倬等罢黜以正朝廷之法以纾边人之愤仍请勅切责侍郎陈玉俾用心提督现在官军勉图后效其余失事官员与阵亡官军应否优防縁由再行廵按御史一并查勘明白具奏定夺抑复将今科道官劾奏陈鏸等情罪再行廵按御史通查参至日奏请定夺伏乞圣裁再照兵科等科都给事中安金等奏要本部速为议处务使全定安攘之防大兴声讨之师复我边疆三军常胜之威保我国家万世全盛之业一节与巡闗御史张鼇山奏要发兵攻勦事理相同现该本部题奉钦依着桂勇操练团营西官防前营官军待报启行合无本部将出军一应事宜另行计处奏请定夺　疏入得防是这地方失误事情重大陈鏸着回京王倬王忻蒋廷玉王玹着戴罪御敌待巡按御史查参至日来説陈玉已有防了其余事宜陆续奏来处置堪充总兵官的便防推两员来看
　　豫防边患疏【正徳十年】　　　　　王　琼
　　臣谨议宣大二镇共有官军一十四万延寜二镇又设有官军七万嵗费粮储数百万计専为防御边敌近年各镇守臣因循怠忽不肯豫先料度边情运谋设防调度军马相机战守以致边敌深入得利而去大肆抢掠无所畏惮及至朝廷命将出师彼军已去留兵在边等为因边地广阔彼军出没不常不得恰好相遇一战以此劳费虽多不能成功即今若不将本边将士戒饬豫为隄备边敌过河必来侵犯仓卒计处必蹈往辙缓不及事贻患非轻臣等愚见乞敕宣府大同镇守太监总兵官廵抚都御史防同计议今年河冻边敌过河驻牧作何设法隄备可保无虞访取熟知边情地理之人密切审问先年边敌进境抢掠出入道路应该调拨何城堡军马在何地方驻劄可以正当敌冲截杀取胜于何地方按防可以邀其归路追勦得功本镇军马虽各处城堡必湏量数挑选精鋭官军记名聼有警调取防合勦杀务在料敌先知算无遗防不可互相推诿因循茍安及似常分调按伏不当敌冲虚应故事以致边敌深入抢掠出入自由定照叶椿姜彬髙友机等事例拏问取回降黜必不轻贷各将计议过隄备边敌事宜明白具奏不许含糊迟误　疏入得防是这豫防边患事宜恁部里行移彼处镇廵等官知防
　　御敌安边疏【正徳十年】　　　　　王　琼
　　臣谨奏看得给事中任忠所奏大意谓朝廷命将出师固是御敌之防但敌人闻出师而暂退见班师而复来徒费粮草不得成功莫如以守御为本明赏罚久任人边备既修边敌自畏臣等窃念近年以来为因守臣数易赏滥罚轻以致封守不固敌人内侵黎元受祸给事中任忠所言切中时弊但今边务废弛已久边敌强盛大举入攻势甚危急所以本部建议命将出师盖欲宣布国威振作边方士气如前代细栁棘门霸上之举实非得已惟苦议论不定朝更夕改机防一失必又劳费无功伏望圣明再敕张忠陈天祥张洪料度敌情务期必中敌在陜西则为陜西之备敌过宣大则为宣大之谋阃外之事悉以付之不必遥制务使敌势顿挫不敢深入内郡获安不致扰害毋或失误机会以致师老无功若敌众离逺驻牧不来侵犯即便具奏班师以省坐费其各边守御事宜聼各镇廵官照旧施行不许推称节制失机误事本部仍行纪功御史从公纪验以行赏及行给事中御史从公按覈以行罚除提督军务都御史系暂差外其各边廵抚都御史贤能可任者乞敕该部查照成化年以前寜夏廵抚都御史贾俊等事例须亦六年以上方许陞转并总兵等官聼本部从公推举亦须久任无故不必更调如此公行赏罚久任责成本边将士皆可御敌京营军马不必逺出省费息民培固邦本当今急务莫先于此　疏入得防是御敌安边各项事宜都依拟行
　　劾朱寜疏【正徳十年】　　　　　　方良永
　　臣待罪承宣自惭无补中有所激不忍缄黙固知事渉权贵言出祸随然窃计脂韦之罪重于强聒而一身之患害轻于百姓之荼毒故敢昧死为陛下言之臣惟民者邦之本财者民之命国家财赋尽出东南浙居其半故爱国必爱民爱民必惜财而浙民之财尤当爱惜也陛下聪明天纵岂不知此意谓我有大臣可付托也我有亲臣可倚任也臣则以为陛下有大臣而不能用有亲臣而不肯为用虽谓之无臣可也陛下环视左右最亲且信与国同休戚者谁耶臣以为莫朱寜若矣寜也出自贱氓陛下一旦假以义子之宠跻诸公侯之列势倾中外富拟封君其亲之也至矣为寜者粉身碎骨以图报称尚难酬万分之一乃忍攫取陛下之民财戕贼陛下之邦本以自速其不臣之罪乎臣于正徳九年十月初十日到任即闻朱寜鬻钞害人心甚恶之无何旧镇守太监刘璟语臣及三司曰寜堂钞价意欲倍增何如臣茫无以对细询之璟言前发十一府钞每一块易银二两报朱寜心怪其轻故欲增至四两次日复语如初臣坚持不可璟离席誓曰我受朝廷厚恩岂不知此事贻害百姓顾势不得不为耳我即不为他人必为百姓依然受害而我之祸立至矣言与泪俱至悒悒不能自禁又次日复语如初竟増至三两臣退而思之有官守者不得其职则去心虽愤激力不能救亦失职也乃自劾求去继闻新有禁例势豪鬻钞害人者必罪臣窃喜此事徐当中止故迟迟不去以待其变今既数月矣例格不行而有司徴价急如星火或縁为姧利倍而又倍椎肤剥髄民不堪命天门万里相与赴愬于监司监司欲言而未果发民亦吞声而不敢言输价之吏络绎于途矣新镇守太监王堂知民怨且作亦蹙然不安乃出巽辞谓寜堂好人初不知鬻钞之难如豫知之必不为也今业已为之可以已完二万四千两截觧少慰其意前太监既为之敛我不得不为之觧二臣所称寜堂盖指朱寜也其势焰之薫灼可知矣方今四方羣盗甫息疮痍未起边塞多虞馈饷或不时继浙东西诸郡自冬徂春雨雹为灾蚕麦不利待哺之民嗷嗷千里此何时也大司徒不能为陛下画万年长防以去京师之宂食乃遣官四出坐索数十年之逋税是岂得已哉冗食不可去而竒祸随之矣臣故曰陛下有大臣而不能用也且刘璟王堂皆陛下腹心之臣其在浙也皆有爱民之誉于此无名横敛宜可于谈笑间却之耳而二臣者徒能涕泣蹙额付之无可奈何一则曰不得不为一则曰不得不觧是亦岂得已哉横敛不可却而隐祸中之矣事势若此茍犹隐忍不为陛下言之则已敛之财必入朱寜之手而民心伤矣心伤则本伤本伤则枝榦雕瘁根柢蹶拔陛下其能晏然于上乎夫义子亦亲臣也今人有一饭之恩心必图报陛下之待朱寜岂一饭比哉不图报则亦已矣反取陛下之邦本而动摇之略不顾惜此臣之所未喻也故迹其所为在子为不孝在臣为不忠在法所必诛而无赦者臣故曰陛下有亲臣而不为用也伏乞陛下割偏私之爱奋独断之勇廷诘朱寜以鬻钞害民之故茍或愚不觧事误聼人言而请罪祈恩之不暇则消夺官爵薄示惩戒根究主使之人坐以重罪可也如其饰非获短不肯服辜是敢于欺罔也陛下又何取于宁而必欲子之乎宜下之诏狱明正典刑以为臣子悖逆之戒斯二者惟陛下明察而果行之仍祈急敕都察院行浙江镇廵三司等官将已敛钞价尽数还民未敛之数速即停止并查究姧吏影射侵尅之悉寘诸法则民怨未甚犹可慰觧邦本末揺犹可培植陛下诚如是行之臣死且甘心其他利害固不遑恤也陛下如以臣言为不然置之不问日复一日尾大不掉将必肆无厌之求有出于寻常所不料者矣臣不胜激切之至　疏入宁欲中以危法或説曰害之适成其名乃密召还所遣使者而以钞直还之民
  </div>
  <div class="pagination">
   <a href="御选明臣奏议_page7.html">
    上一页
   </a>
   <span>
    ...
   </span>
   <a href="御选明臣奏议_page3.html">
    3
   </a>
   <a href="御选明臣奏议_page4.html">
    4
   </a>
   <a href="御选明臣奏议_page5.html">
    5
   </a>
   <a href="御选明臣奏议_page6.html">
    6
   </a>
   <a href="御选明臣奏议_page7.html">
    7
   </a>
   <span class="current-page">
    8
   </span>
   <a href="御选明臣奏议_page9.html">
    9
   </a>
   <a href="御选明臣奏议_page10.html">
    10
   </a>
   <a href="御选明臣奏议_page11.html">
    11
   </a>
   <a href="御选明臣奏议_page12.html">
    12
   </a>
   <a href="御选明臣奏议_page13.html">
    13
   </a>
   <span>
    ...
   </span>
   <a href="御选明臣奏议_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
