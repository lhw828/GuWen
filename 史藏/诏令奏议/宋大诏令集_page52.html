<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 52 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 52 页/共 78 页</h1>
    <div class="content">
　　平章百姓。唐尧所以畴咨。总领众职。汉宣由是致治。非贤罔乂。得士则昌。聿求经济之才。爰授弼谐之任。枚卜斯允。成命则行。刑部尚书、参知政事宋琪。宇量深冲。规模宏远。工部尚书、参知政事李昉。郁有公望。久服大僚。而皆罄竭谟明。裨赞枢轴。君臣之际。人无间言。公家之事。行有余力。修经术以自辅。体方直而靡渝。是宜擢正台衡。职兹调燮。朕所注意。不假审象之求。汝既得君。当思补衮之效。唯用虚己。伫兹沃心。钦若训词。往践乃位。并守本官。同中书门下平章事、加金紫光禄大夫。琪封广平郡侯。昉封陇西郡侯。 

　　赵普昭文相制端拱元年二月庚子 

　　尊贤养老。上古格言。念旧录勋。前王令典。而况再登廊庙。三秉节旄。始终不易于纯诚。出入咸膺于大用。爰畴茂德。用降徽章。山南东道节度、襄州管内观察处置等使、检校太师、兼侍中、许国公赵普。大昴储祥。维嵩挺秀。翊天飞之景运。名冠公王。蕴台辅之嘉谋。功书简册。早从黄阁。荐拥高牙。隆中尽偃于仁风。岘首更歌于善政。加以心惟许国。道在安民。封章屡纳于忠言。致理率陈于正道。佑予凉德。繄乃宗臣。朕所以卜在会朝。委之论道。彝伦未叙。将俟于缉熙。庶政缺然。伫期于夤亮。是以辍从藩辅。复践岩廊。加帝保之崇资。冠銮台之旧列。咨上公而询庶政。弥切倚毗。昌洪业以永丕图。更资光辅。可守太保、兼侍中、昭文馆大学士。 

　　吕蒙正拜相制同上 

　　天道无私。日月星辰助其照。皇王不宰。股肱辅弼代其功。所以端拱仰成。垂衣致治。建千年之昌运。追三代之令猷。其有业茂经纶。才推谨厚。参大政而再罹寒暑。秉纯诚而无替初终。宜推爰立之恩。式副至公之选。朝散大夫、给事中、参知政事、上柱国、赐紫金鱼袋吕蒙正。四气均和。五行钟秀。蕴济时之明略。辅之以温恭。挺命代之宏材。守之以渊默。凡膺历试。毕振芳猷。公忠推社稷之臣。凝重见庙堂之器。眷兹大体。久郁具瞻。爰资作砺之功。用正秉钧之任。崇阶驭贵。列爵增封。兼修太史之书。载践地官之秩。尔宜周旋庶政。左右眇躬。缓兹宵旰之忧。翊我隆平之运。同底于道。岂不美欤。可光禄大夫、中书侍郎、兼户部尚书、中书门下平章事、监修国史。 

　　吕蒙正起复制 

　　门下。移孝资忠。盖格言之攸著。节哀顺变。亦人子之大端。朕抚御中区。司牧黎庶。宵衣旰食。虽切于忧勤。一日万机。良系于辅弼。岂顾曾颜之细行。尚隳稷卨之殊庸。眷我台臣。遽钟艰疚。爰举夺情之典。克遵以义之文。扬于明庭。告尔有位。具官吕蒙正。阳秋禀气。金玉含贞。负经济之材。守之以道。怀挺持之操。保之以和。燮调而元化不愆。迈种而芳猷益茂。文学早光于训诰。重轻无爽于权衡。适隆注意之怀。俄迫茹荼之痛。得不举兹纶綍。起自苫庐。抑绝奖纯至之情。副当宁倚毗之旨。勖从王事。以代天工。苟尽瘁之诚。竭于奉上。则罔极之报。岂废因心。宜体急贤。勉祗成命。可。 

　　李昉张齐贤并相制淳化二年九月己亥 

　　国家并建庶官。历选群后。聿求公辅之器。付以燮调之权。上以增三光之明。下以慰兆民之望。参用耆旧。所以坐镇雅俗。畴咨俊乂。所以垂拱仰成。得人惟艰。枚卜惟允。金紫光禄大夫、守尚书右仆射、上柱国、陇西郡开国公李昉。学穷缃素。识茂经纶。久服大僚。尝居台席。奉行故事。蔚有贤相之风。师长庶僚。聿为外廷之表。中大夫、尚书刑部侍郎、参知政事、上柱国、清和郡开国公张齐贤。临事能断。好谋而成。再总枢机。备亲献替。励謇謇之节。知无不为。体恂恂之规。动必由礼。而皆久积学问。深练谟明。属兹宵旰之勤。宜符梦卜之选。是用并命陟于黄扉。汝其澄汰九流。缉熙百度。以昉画一之法。足以申昭旧章。以齐贤不贰之心。足以斟酌元化。同德尽瘁。底予于休。当念致君于唐虞。无使专美于丙魏。服是休宠。钦若训词。昉可守本官、兼中书侍郎、同中书门下平章事、监修国史。齐贤可金紫光禄大夫、尚书吏部侍郎、同中书门下平章事。 

　　吕蒙正拜相制淳化四年十月辛未 

　　昔者虞舜之时。优游于岩廊之上。周武王垂拱而天下理。此无他术。盖得人而委之政也。因念万几之剧。属在中枢。民具尔瞻。朕所注意。是用畴咨庶尹。对越上元。敷求良材。付以兹任。光禄大夫、吏部尚书、上柱国、东平郡开国公吕蒙正。卷怀经济。蹈咏中和。而自践历华资。弼谐庶政。识谟明之大体。罄勤瘁之小心。出领天官。坐镇雅俗。炎凉载贸。望实弥优。方今百度将隆。兆民思泰。朕励精更始。昭德塞违。载询廊庙之訏谟。用建朝廷之经制。若涉大水。浩无津涯。爰咨髦硕之贤。再践公台之位。秉国钧而建皇极。允人望而代天工。汝其荐药石之谠言。辅兹不逮。赞金玉之王度。致于无为。弼予一人。永底于道。可守本官、同中书门下平章事。 

　　吕端拜相制至道元年四月癸未 

　　王者对越穹壤。司牧蒸黎。必求班白之贤。寘于辅相之任。总领众职。俾朱紫之洞分。镇抚四夷。使兵革之不用。夙夜宥密。朝夕论思。聿求其人。乃命以位。朝散大夫、左谏议大夫、参知政事、东平郡开国伯、赐金紫鱼袋吕端。简直夷旷。宣慈惠和。挺王佐之伟材。负人伦之硕望。顷自擢参枢轴。再历炎凉。运奇兵于庙堂。询谋惟允。贡昌言于帷幄。謇谔可嘉。适当求理之辰。益见匪躬之节。矧又周知大体。多识旧章。用晦而明。中立不倚。王商厚重。既远慑于羌戎。谢傅元虚。可坐镇于雅俗。宜践公台之位。克符师尹之瞻。汝当思尧舜以致君。无使其不及。体黄老而行化。用致乎无为。钦若告言。以终令问。可银青光禄大夫、行尚书户部侍郎、同中书门下平章事、上柱国、进封东平郡开国侯。 

　　吕蒙正拜昭文相制咸平四年三月庚寅 

　　外抚四夷。内亲百姓。壹统类。调阴阳。时惟弼臣。兼总其职。特进、行尚书左仆射、上柱国、东平郡开国公吕蒙正。绰有文行。冠于群伦。粤在先朝。已更大用。久劳于外。民具尔瞻。宜复鼎司。再持国论。祗若前宪。毗予一人。可同中书门下平章事、充昭文馆大学士、加食邑五百户。 

　　向敏中拜集贤相制咸平四年三月庚寅 

　　表正万邦。宣扬百度。眷是股肱之任。其惟楫砺之求。俯徇佥同。用颁明命。金紫光禄大夫、行尚书兵部侍郎、参知政事、上柱国、河内郡开国公向敏中。器宇宏远。风规淑清。鉴洞化原。绩周时务。粤践钧衡之任。茂成饪实之和。予嘉乃勋。爰立作相。佐王兴化。兹有望焉。可同中书门下平章事、充集贤殿大学士、加食邑五百户。 

　　毕士安拜同中书门下平章事监修国史加恩制景德元年八月己未 

　　门下。璇枢观象。三阶验乎泰平。金铉调元。四辅佐于神化。朕缵承鸿绪。恢阐皇猷。思欲固大业于隆熙。跻兆姓于仁寿。寤兴为念。惕厉于怀。爰得老成。简在图任。金紫光禄大夫、行尚书吏部侍郎、参知政事、上柱国、太原郡开国侯毕士安。性体纯厚。德包元和。羽翼冲人。夙昭彝范。徊翔近署。实壮嘉猷。中外迭更。矩仪斯茂。遂赞大钧之任。勤宣百揆之功。属鼎席之求贤。命槐庭而正秩。并加徽数。以叶旧章。膺兹眷怀。往践于位。可依前吏部侍郎、同中书门下平章事、监修国史、进封开国公、加食邑五百户、食实封二百户。 

　　寇准拜同中书门下平章事集贤殿大学士加恩制 

　　门下。朕继统二圣。光宅万方。旰食宵衣。爱民治国。敢忘钦翼。仰奉燕诒。思得忠良。弼于机务。三司使、光禄大夫、行尚书兵部侍郎、上柱国、上谷郡开国公寇准。尝以公望。佐于昌朝。谠议嘉谟。清规直道。冠于当代。休有令闻。自膺屏翰之权。洎商金谷之任。蔼然茂绩。副我精求。用询朝佥。委以柄政。允赖股肱之力。罄宣帷幄之谋。往钦训词。勿懈于位。可依前兵部侍郎、同中书门下平章事、集贤殿大学士、加食邑实封、改赐功臣。 

　　王旦拜集贤相制景德三年二月戊戌 

　　作朕股肱。斯惟辅相。询求谠议。精擢宝臣。允符审象之求。乃降即真之命。金紫光禄大夫、尚书左丞、参知政事、上柱国、太原郡开国公王旦。五行钟秀。四气均和。有华国之文。负经邦之业。言皆中礼。动不违仁。顷由近密之司。陟预钧衡之列。尽规纳诲。克慕前修。正色直躬。聿隆时望。居然国器。简在朕心。俾正位于中枢。且升荣于起部。同底于道。尔其钦哉。可工部尚书、同中书门下平章事、集贤殿大学士、加食邑实封、仍赐功臣。 

　　向敏中拜集贤相制大中祥符五年四月戊申 

　　王者奉若天宪。裁成物宜。万枢之繁。实总于元弼。六府之重。乃法于泰阶。必惟其人。乃底于道。资政殿大学士、光禄大夫、行刑部尚书、兼秘书监、上柱国、河内郡开国公向敏中。诚存忠恪。识洞几微。经以懿文。彰乎雅用。山甫之志。式古训以惟精。魏绛之仁。利公室而斯在。早以一德。赞乎先朝。洎登翊于朕躬。旋正名于台席。出纳大命。懋昭永图。沃心居多。宣力尽瘁。出抚方面。荐树于风声。再委居留。能镇于雅俗。自凝严之入侍。固体貌之有加。洽闻辰告之猷。增仰时中之道。英规弥茂。隽望攸归。是用陟于岩廊。对掌钧轴。代工之任。仰成在兹。蕃锡徽章。式申褒异。于戏。朕承积累之庆。以致乎小康。念辅弼之难。岂忘于枚卜。咨乃耆旧。佐予眇冲。所宜遵臣邻之言。慎几康之戒。总率众职。寅亮九功。钦哉勖哉。无懈于位。可依前刑部尚书、同中书门下平章事、充集贤殿大学士、加食邑一千户、实封四百户。 



●宋大诏令集卷第五十二 

　　宰相二 

　　进拜二 

　　枢相王钦若拜相制天禧元年八月庚午 

　　邦家之政。实本于中枢。辅弼之臣。必资于同德。俾主代工之任。式光注意之求。枢密使、开府仪同三司、行尚书右仆射、检校太师、同中书门下平章事、充会灵观使、兼群牧制置使、判礼仪院、上柱国、太原郡开国公王钦若。象纬储精。圭璋挺秀。文含雅正。学擅兼该。而自协赞机衡。周旋帷幄。夙宵匪懈。岁月屡迁。岱岳建封。成矢谟先置之绩。汾睢展礼。著陪祠扈跸之劳。继举鸿仪。实询嘉话。诞昭景铄。臻此至宁。是用断自朕心。列于台席。升荣左揆。命秩右台。方图奋庸。无懈凝绩。可尚书左仆射。兼中书侍郎、同中书门下平章事、依前会灵观使、加食邑实封、余如故。 

　　寇准拜相制天禧三年六月戊戌 

　　中枢之任。大政攸资。式叙九功。用熙百度。将协群伦之望。允求经济之才。简自予衷。乃颁纶命。山南东道节度使、开府仪同三司。检校太尉、同中书门下平章事、上柱国、上谷郡开国公寇准。清识渊深。懿文雅正。自显跻于廊庙。久冠映于簪绅。中外亟更。谟猷日广。介圭入觐。鸣玉在朝。朕方图任旧人。以凝庶绩。荐升台宰。仍进冢卿。置于股肱。繄乃栋干。朝廷天下之根本。机轴王化之表仪。接道以言。为臣不易。罄一心而翼戴。副四海之具瞻。其惟勖哉。以弼台德。可中书侍郎、兼吏部尚书、同中书门下平章事、充景灵宫使。 

　　李迪拜集贤相制天禧四年七月丙寅 

　　握魁柄之重。于以拟乎三阶。调羹味之和。于以熙乎百志。赞大熙之成物。总重职以叙功。陟降于岩廊之涂。弥纶乎天衮之阙。谅非人杰。曷副尹瞻。金紫光禄大夫、行尚书礼部侍郎、参知政事、兼太子宾客、充会灵观使、上柱国、陇西郡开国侯李迪。冲识表微。宏材纬俗。蕴瑰琦而立行。濯江汉以凝姿。敏学兼该。达夷吾之治体。英文鼓动。精射父之训辞。爰自首冠英髦。荐参班署。剸烦司会。书命右曹。莅戎阃以树风。董漕输而成务。酬其雅望。入直内庭。禀禁诫而惟寅。畅帝猷而载郁。擢参邦政。式佐台司。罄输感遇之诚。图讲亮工之业。咨择令典。遵故实而不愆。启述徽言。体忠荩而无隐。实赞元子。宾于东朝。调侍宣劳。规益备至。稽枚卜之吉。慎鬷假之求。若时升庸。俾辅予治。进拜天台之秩。专奉真馆之严。傅于承华。申翊储后。敦邑之数。宠名并臻。于戏。股肱惟良。所以成荡荡之化。栋干是赖。所以固丕丕之基。属兴治之在辰。务保民而绥德。益怀布策之训。式符肖象之求。往钦哉。无忽我选众之举。可吏部侍郎、兼太子少傅、同中书门下平章事、充景灵宫使、集贤殿大学士、仍加上柱国、食邑实封、进封开国公。 

　　丁谓拜昭文相制天禧四年七月庚午 

　　昔者轩后。得六相而合神明。洎于陶尧。举八元而熙外内。朕协于梦卜。得兹股肱。爰择刚辰。诞敷徽命。枢密使、金紫光禄大夫、吏部尚书、检校太尉、上柱国、济阳郡开国公丁谓。识清体远。学富文高。包孔氏之四科。懋皋陶之九德。自珍符之昭降。属灵馆之经谟。能竭精忠。克符素志。矧复罽坛展礼。汤社巡方。翊銮辂于殊庭。洽祺祥于霄极。乃勋克茂。人望斯隆。迩者召自侯藩。再咨揆政。察其寅亮。授以枢机。经百虑以不回。守一诚而事上。宜加礼命。用冠台衡。举集懋恩。聿昭异数。将允佥属。时惟汝谐。励翼乃心。往践厥位。可依前吏部尚书、同中书门下平章事、充玉清昭应宫使、昭文馆大学士、监修国史、加食邑实封。 

　　昭文相丁谓进左仆射太子少师天禧四年十月庚午。谓以戊辰同李迪罢知河南府。翊日。依旧视事。当具知河南府衔。仍用相衔。误也。 

　　苍震承基。允隆乎丕业。黄扉赋政。实总于群司。属跻德之有闻。思任贤而为助。授受之际。询谋允谐。金紫光禄大夫、吏部尚书、同中书门下平章事、充玉清昭应宫使、昭文馆大学士、监修国史、上柱国、济阳郡开国公丁谓。抱器挺生。含章秀发。学洞圣门之奥。辞锵天律之和。自佐大钧。罄宣忠力。翊励精之治。责实攸先。参同德之伦。专徽斯称。外临藩翰。益树风声。因秉瑞之来庭。复登枢而赞治。荐掌机要。乃升公台。斟酌于一气之和。缉熙于百度之政。良肱斯赖。崇栋在兹。俾其首辅储闱。兼登揆路。峻鸾台之茂级。冠鼎席之至荣。翊宣令猷。庶协佥议。可尚书左仆射、兼门下侍郎、太子少师、同中书门下平章事、余如故。 

　　冯拯拜集贤相太子少傅制天禧四年十一月庚午 

　　朕祗若盛猷。绍膺洪业。乃眷储贰。实钟善祥。任以政经。俾其练习。眷言协赞。允属辅臣。枢密使、开府仪同三司、行吏部尚书、检校太傅、同中书门下平章事、上柱国、始平郡开国公冯拯。沉厚秉彝。粹温凝识。蕴廉深之雅度。抱頴达之宏材。凡所践更。必扬休问。丞居两府。翊赞九功。励操方严。秉心勤尽。乃者政成西邑。岁觐紫庭。谒见风规。荐加图任。总枢机之宥密。竭心膂以燮调。属我震闱。渐亲时政。赖股肱之明略。助星日之重晖。是用擢正台司。列于揆路。兼荣内史。傅德承华。焕此纶章。允夫佥属。勉伸赞谕。务罄忠劳。可尚书右仆射、兼中书侍郎、太子少傅、同中书门下平章事、充景灵宫使、集贤殿大学士、余如故。 

　　冯拯守司徒兼侍中充玉清昭应宫使昭文馆大学士监修国史加恩制乾兴元年七月十五日 

　　门下。乾曜三台。上承斗极。皇王四辅。下秉国维。峻法象于民瞻。寄弼谐于邦略。其有绩伸调护。道冠经纶。秉一德而有常。赞九功而多裕。宜因旌别之际。载陟等威之崇。允叶佥谋。克扬令典。推忠协谋同德守正佐理功臣、开府仪同三司、守司空、兼侍中、充景灵宫使、集贤殿大学士、上柱国、魏国公、食邑八千七百户、食实封三千二百户冯拯。早事先帝。蔚为正臣。深识剸于机繁。敏学该于道要。历登两府。协佐万枢。一统类以从宜。格风化而归厚。暨由方牧。再列近司。属以冲人。适临庶务。兼六傅之重。聿资表仪。翊三善之风。不忘训范。迄于缵绍。备见精忠。念王业之惟艰。赖仁杰而同济。爰加进擢。用奖勋劳。乃眷真宫。俾升使任。名山儒馆之局。书社莓田之封。率循旧规。咸举优渥。于戏。国有元老。人之大钧。庶遂阴阳之和。益隆栋干之吉。弼我鸿业。永孚于休。可特授守司徒、侍中、充玉清昭应宫使、昭文馆大学士、监修国史、魏国公、加食邑一千户、食实封四百户、功臣、散官、勋、如故、主者施行。 

　　王曾授中书侍郎同中书门下平章事集贤殿大学士会灵观使制七月十五日 

　　门下。舜绩方茂。选众而举皋陶。周邦既隆。降神而得山甫。良弼之任。群黎式瞻。必惟其人。同底于道。今朕博采舆议。用符柬求。擢兹调护之勋。列于宰衡之重。载涓今日。诞举徽章。推忠协谋佐理功臣、光禄大夫、礼部尚书、参知政事、上柱国、太原郡开国公、食邑三千户、食实封一千一百户王曾。简亮忠纯。直精萃厚。学穷师法。文擅国华。登俊选于昌辰。冠时名于多士。荐当大任。遂翊鸿钧。达胡广之朝章。究房乔之吏事。出临都会。克树于风声。来复近司。愈隆于望实。间缘冲眇。始莅政经。实预师宾。以资访问。方绍隆平之业。岂忘辅翼之劳。是用旌一德之赞商。举三篇而命说。九功将序。咨乃缉熙。众志未融。赖于训道。契风云之交感。叶梦卜之不违。乃眷真庭。夙隆任使。俾其总领。庶极夤恭。于戏。上法乾台。方崇于体貌。下和民则。益峻于表仪。懋宣令猷。往践于位。可特授行中书侍郎、兼礼部尚书、同中书门下平章事、集贤殿大学士、充会灵观使、功臣、散官、勋、封、如故。主者施行。 

　　王钦若拜相制天圣元年九月丙寅 

　　朕猥以眇质。获绍丕图。言念为君之难。实惟任贤之重。辅兹不逮。眷于老成。聿采民瞻。用符帝赉。银青光禄大夫、刑部尚书、上柱国、琅琊县开国子、食邑五百户王钦若。逮事先帝。尝升近司。弥纶万几。夷险一节。向均劳逸。出莅藩垣。政胥穆于民风。心雅存于王室。属庙堂虚位。龟筮协谋。疾置召还。嘉猷入告。俾复升于台路。仍并躐于徽章。于戏。三公无官。以师百僚之治。一人有庆。以遗兆民之休。坐恢国猷。永作贤弼。可特授推忠协谋同德守正佐理功臣、开府仪同三司、守司空、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公、食邑一万五千四百户、食实封六千五百户。 

　　王曾进昭文制天圣三年十二月癸丑 

　　朕绍休三圣。躬览万几。眷乃股肱之臣。方居鼎轴之重。进图贤业。擢冠宰廷。适涓刚辰。诞告明命。推忠协谋同德佐理功臣、特进、行中书侍郎、兼礼部尚书、同中书门下平章事、充会灵观使、集贤殿大学士、上柱国、太原郡开国公、食邑四千户、食实封一千五百户王曾。同寅一德。入赞两朝。懿学洪文。通天人之极挚。沉识厚望。竦中外之具瞻。纲纪群伦。缉熙百度。是用总祠真馆。正位黄扉。加命地卿。兼荣史观。秉我魁柄。穆于政途。于戏。天之三台。以上干于元縡。国有四辅。以下经于大谟。其懋乃功。往弼予治。可特授门下侍郎、兼户部尚书、同中书门下平章事、充玉清昭应宫使、昭文馆大学士、监修国史。 

　　张知白拜相制同前 
</div>
    <div class="pagination">
<a href="宋大诏令集_page51.html">上一页</a><span>...</span><a href="宋大诏令集_page47.html">47</a><a href="宋大诏令集_page48.html">48</a><a href="宋大诏令集_page49.html">49</a><a href="宋大诏令集_page50.html">50</a><a href="宋大诏令集_page51.html">51</a><span class="current-page">52</span><a href="宋大诏令集_page53.html">53</a><a href="宋大诏令集_page54.html">54</a><a href="宋大诏令集_page55.html">55</a><a href="宋大诏令集_page56.html">56</a><a href="宋大诏令集_page57.html">57</a><span>...</span><a href="宋大诏令集_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
