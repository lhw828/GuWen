<!DOCTYPE html>
<html>
<head>
    <meta charset="UTF-8">
    <title>明世宗宝训 - 第 41 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明世宗宝训 - 第 41 页/共 82 页</h1>
    <div class="content">　　上谕户部近因大同巡抚官奏称粮草缺乏已命发银二十万给之朕因思辽东宣府偏头关陕西延绥宁夏甘肃俱系边方虏情叵测若粮草不足人马疲敝缓急何所恃凡此边民皆我
　　祖宗赤子岂可不加悯恤耶户部行各巡抚查仓场实在之数具闻有告匮者即为议补军士月粮尽为给之若视常延调以致人心嗟怨边备废弛责有所归
　　驰夷
　　○嘉靖六年十二月癸亥土鲁畨款关求贡
　　上下廷臣议未决尚书桂萼＜锍-釒＞请乘其来而急抚之因责以献还哈密城池时不可失
　　上然之谕大学士杨一清曰萼所奏哈密事情甚说得是待议来如果可即奏行若彼有不顺之词我则选将出师伐其罪状复其忠顺之爵西边之患方得宁息朕意以此未知何如预与卿计一清奏请及其求和之时遣使宣谕许之自新而中国因以其间修守战之备庶恩威两得后患可弭
　　上报曰卿昨具议回奏甚详但欲夷情伏顺必先将我边失事人员悉以问罪方可服夷酋也而土鲁畨上逆
　　天道背负
　　祖宗厚恩轻我中国害我边民其罪甚大当要遣将征剿方示中国之威但恐滥及无罪为今之计以朕意内则选将练兵一面委官前去整理粮草就着暗整兵备一面将求和夷使留质边方一面将先今失误国事勾惹边患的通行拿问治以重罪一面选委有胆力通夷情练达通事一人赍持抚谕诏书亲谕速坛满苑儿如果悉遵诏命悔罪来降方宥罪如故如稍有轻慢之意则严整大兵直捣其穴然后可除边方之患其祸之来实始于彭泽陈九畴而因杀死写亦虎仙家族侵欺财产所以彼酋至今恨之及前年出师委是虗奏成功其实益长回酋之慢视也今亦要追究满速儿在否其陈九畴内恃杨廷和之势尤为罪首次则杨廷和若有言者以九畴死罪方称回酋之恨此则未可夫以一巡抚大臣对一回酋之命可也则孰为轻重焉今之计要在朕与卿等行耳不当苟且回护朕意如此特再与卿议辅导重臣股肱重托可用心议来待朕亲作抚谕诏文仍与卿等四臣计行又卿前＜锍-釒＞皆令侄代书昨闻口授家人书当要慎之者一清对整理粮草当令户部委官一员多赍盐银召□收买其失事各官罪已前决似不必追治
　　上曰卿昨奏谓甘肃夷情事皆合事宜其中二事似未当者若着郎中带银去买集粮草恐不济事可推一人或兼佥都御史去开盐引若干招□上纳方可不误又止将三年冒功人员治罪前置之不问朕恐未服夷情了不成事夫甘肃之变虽不止今次然今二次皆是彭泽陈九畴始成之既先以差定罪发落彼何复三年又行作乱戕我
　　祖宗之民可回护此罪人坐听夷患不知救也如要彼服先将此数人先后致患者重刑治之乃可服彼且将夷情不论只如此言之今之巡抚等官不惧朝廷輙与和字或多残杀或将财产尽侵入已或以见在夷酋欺诈冒功均为重罪乃不能法治之却要服不知人伦不识文字犬羊之徒未有之理今早票朕未即改正欲与卿知此意方便传行朕所倚托辅导元臣当要视国如家尽心处置一以公道决要如朕所意乃可了这夷情大事卿可加思之即具回＜锍-釒＞来明日就将票改录封上勿得回护者
　　○嘉靖十六年四月庚申廷臣会议请大征安南
　　上曰安南久不来庭法当问罪今本国奏称逆臣莫登庸篡乱阻绝贡道又借称名号伪置官属罪恶显著可即命将出师征讨总督等官各推选素有才望者用之调度兵粮事宜户兵二部议处以闻已复谕兵部曰今日有事安南是为彼国除乱与
　　太宗时事体不同用兵事宜另具拟来
　　○嘉靖十七年四月戊午命咸宁侯仇鸾尚书毛伯温充总督参赞官大举征安南会提督侍郎蔡经并钦州知州林希元奏至各持论不一兵部复请会官廷议
　　上不悦曰安南事必识体达道者乃见得分晓朕闻卿士大夫私相论议谓不必征讨尔等职司邦计全不主持一一委之会议既不协心国事罢鸾伯温着在京别用
　　○嘉靖十八年闰七月甲辰日本国王源义晴遣使来贡
　　上曰夷性多谲不可轻信所在巡按御史督同三司官严加译审果系效顺如例起送仍严禁所在居民无私与交通以滋祸乱
　　○嘉靖十九年六月仇鸾毛伯温会议征讨安南事宜以上
　　上悉从之谕兵部曰安南事朕已付之二臣莫方瀛父子神明共殛即生亦死但为遐方生灵久被荼毒天讨未加耳卿等即传示二臣令其悉心经画务图全功用安夏诸所奏留及调用官员并动□角□羊京钱粮等事俱依议行今后安南军情奏至各该衙门奏覆不得过三日
　　○嘉靖二十年四月庚申安南莫登庸父子乞降诏下廷臣杂议佥谓远夷畏威恭命宜即受而抚之因条上设官职颁正朔定贡仪给印信复四峒处受降赐敕谕待夷使勘黎宁掣兵马诸事宜
　　上曰安南自昔属中国至宋受王封始沦于夷若陈氏传世久远又知慕义纳款为我
　　太祖嘉奖著训后人无伐其国帝王无外之仁何其厚也上因贼臣黎季犛弑主日焜又杀其孙添平大逆不道上干我
　　文祖震怒始命将讨平郡县其地是出交人于水火已不谓黎利复肆奸欺鼓众作叛又诡词请封我
　　宣宗皇帝念息兵未久推
　　祖宗为陈氏意以恤交人姑置不问
　　累朝因之朕即位以来黎民久不来庭将奉辞伐罪节据勘奏乃知有莫登庸父子窃据因其罪状未明恐戮及无辜暂遣文武大臣从宜抚剿今登庸既面縳军门纳土请罪是与二黎凶悖有间察其降表与国人代陈情有可原姑宥之兹为交人永图革去王号毋许称国庶免乱贼接迹相叛既云黎氏无人登庸久为交人附属准受职赐印使奉正朔朝贡仍计其地方为置官属以便统辖其人民土地朝廷无所利之一应事宜户兵礼三部再集廷臣详议来闻比廷议复上
　　上命降安南国为安南都统使司以莫登庸为安南都统使官从二品子孙世袭别给银印旧所僣拟制度削去改正海阳山南等十三路各置宣抚司设宣抚同知副使佥事各一员更袭黜陟俱以付登庸广西藩司每岁给与大统历以奉正朔仍令三岁一贡四峒侵地还属钦州令广西抚臣优恤之国中钱榖兵甲之数不必奏报黎宁仍令守臣勘访果系黎氏之后授与所据四府境土以承宗祀否则已之莫文明诸夷使及所遣伴送之人各加赏赍已而兵部请择日率群臣表贺并论内外诸臣功
　　上曰四夷不庭义当讨罪自古帝王未尝不用此道昨讨安南断自朕志犹有畏缩讥议阻摇国是者比命官勘剿平定今黎氏既已覆灭莫酋系颈来降朕已处分何表贺之有内外大小诸臣宣劳宜录乃升赏伯温等及大学士夏言等有差
　　○嘉靖二十一年十一月丙辰安南夷目莫福海述其故祖登庸遗命愿始终恭顺天朝乞准袭职巡抚蔡经以闻
　　上曰莫登庸未授职而死观其属纩之言犹切恭顺亦可矜悯着蔡经会同总督等官查勘死无故及莫福海是否系伊真正嫡孙务得的实方将降去敕印许令赴阙亲领回司袭职事就着保勘明白别具奏来已而经等勘实
　　上命福海袭安南都统使赐之敕曰朕惟帝王以天下为家欲使万物各得其所无间遐迩尔安南远处南服世修职贡近年朝贡不致实惟尔祖登庸之罪已命官往勘征讨尔乃能悔罪改过恭上降表备陈私相授受之非愿献土地人民听朝廷处分尚书毛伯温等奏报兵部集议题请谓尔祖登庸畏威感德输情待罪朕仰体
　　上帝好生之德俯顺下民欲逸之情一切赦之革去国号王封授以都统使之职赐从二品银印俾奉正朔朝贡□其子孙承袭世守地方实为尔类永利也兹该镇巡官奏称尔祖登庸病故尔系嫡孙且能备陈尔祖纳款之诚属纩之言亦可谓善承祖志者矣特命袭尔祖都统使之职仍降敕谕尔其益竭忠诚恪修职贡抚理夷众安静地方以称朝廷怀柔至意用副尔祖恭顺之诚永为多福顾不美欤
　　○嘉靖二十五年正月丙戌兵部议覆陕西总督张珩所奏土鲁畨称贡事宜
　　上曰甘肃自经土鲁畨戕害哈密以来藩篱浸废边臣历年经略西事迄无成功赤斤等地方日益削弱回夷占住甘肃生息日蕃贻患甚深马黑麻速坛踵袭父兄旧恶包藏祸心今又结昏瓦剌阴据哈密占种沙州土田意在内侵止因谋洩遂尔投降原非本意姑且俯顺其情照旧规容其入贡其求讨地方住坐欲照牙木兰事例安插俱不准行
　　○九月戊寅云贵两广四川等处土官有十余年不得袭者皆相率赴京奏乞章＜锍-釒＞纷委吏部奏言此皆抚按官避嫌远怨不与结勘所致耳请立严限促之
　　上曰然土官袭替事关地方夷情所司视为泛常漫不加意姑贳其罪令速勘以闻今后有延缓不报者经该各官及抚按官该部指名参治
　　○嘉靖二十六年三月乙卯西海虏酋大同令其部落绰卜等二人款塞求市总督侍郎曾铣以闻
　　上曰兹夷投降纳款原非真诚效顺边臣毋轻信要切自贻后患
　　○十一月丁酉日本国王源义晴遣使周良等求贡故事倭夷十年一贡船不过三人不过百良等以四船六百人先期而至
　　上曰倭夷不守贡朝又挟带人船越数三司巡海等官不遵例阻回乃容潜住港外引起事端且往年宗设之叛尚未正法其令新巡抚官亟为处分及宋素卿曾决否一并查奏
　　弭盗
　　○嘉靖元年十二月丁丑
　　上谕兵部曰各处盗贼多因饥寒切身失计自堕不能复出情亦可矜其令各抚按官大开首免之路除首恶不赦外余党听其自归复为良民有司仍以岁时安集不得复问有能自相捕斩报官者以常人擒贼之赏赏之镇守抚巡官严督所属务求安民弭盗至计如有仍前因循推调重贻民害者所司核实具奏处之重法
　　○嘉靖七年九月丙戌山西守臣＜锍-釒＞报青羊山贼情时廷臣持议不一桂萼主抚张璁主剿大学士杨一清是璁言＜锍-釒＞请
　　上亲决
　　上报曰卿历指山西贼情来说以璁主剿议为当夫民乃
　　天民立君以主之正使其教善伐恶岂可坐视以恣其凶顽今彼之罪人皆知有不可赦之理非朕偏用桂萼之言自取姑息之讥遗后患也但陈卿父子结为贼之时本因有司以彼强富之徒不供差役以跟寻过犯迫逼而成当时缓缓治之岂能若是贼之罪在必可杀而此等官员与贼无异就如杨良臣之辈今贼深居山险故恃此纵恣若如进剿只是添害地方与提督官之添设俱为无益只将常道并该州官更换令其调用本处乡兵把截要路用之旬余设法进捕杀而不宥如此可也若专剿则功无可成之日专抚则失其威而今还以抚剿为言者亦自使任事者从便成功耳卿可将此谕同二臣熟思之已一清等合＜锍-釒＞言前议主剿之说为长
　　上又报曰卿等连日奏陈山西贼情事谓只可剿不可抚朕奉
　　天命为民之长岂可纵害而不知除也如卿等拟行了但恐兵难进耳
　　○闰十月壬申
　　上谕辅臣曰卿等票来兵部覆青羊山贼平本及揭帖所开朕方命言官去勘却即为处分恰似朕无听言之实此贼之所以为逆者本常道致之又专主杀戮决难轻宥若早从穆相之言岂延至今日况卿等坚信道言故终欲回护必待夏言勘回之日区处又说夏言续奏一节卿等既有见便当说朕误从其言何只说言不当如此奏夫功罪须要明白似不可惮其小劳必待明白而后人方服信卿等恐夏言闻有未真惮于自改或有未合嫌于自欺彼既奏上便当一以其公果有如是则罪当在于言也又朕前日就用言者正恐别委他人或有顾忌耳既纳彼之言须就令彼去卿等将敕稿并本便拟来看又罗钦忠已有旨着不许推延乃敢诈病来奏不准着便来供职
　　○嘉靖三十九年三月壬辰
　　上谕兵部朕闻各路盗贼蜂起有司欺心坐视不为经理民甚苦之今亟示各抚臣严督所司悉心抚剿务俾靖除有仍前怠缓者以名闻于是尚书杨博条上缉盗六事俱允行
　　○嘉靖四十年十二月丁丑
　　上谕兵部尚书杨博曰朕闻四方多盗有司坐视全不经理其亟檄各巡抚官严督有司安辑追捕怠视者必以法治之博奏近者山东及近京顺义等处群贼盘聚寇掠而有司不以上闻宜严限追捕并核有司欺蔽者
　　上曰山东及近京盗贼肆行巡抚官不行奏报显是隐匿其令各御史以实闻仍亟行剿捕不许怠玩
　　怀远人
　　○嘉靖元年二月乙巳工部以急缺赏赐夷人衣服叚疋请行各抚按严督所属查角□羊
　　上曰赏赐夷人叚疋轻重尺度俱有定式迩来有司纵令侵克以致滥恶不堪殊失朝廷怀柔至意该部备查去年罚俸降调事例通行各抚按官申明禁约有侵欺□误者如例罪之
　　○嘉靖三年二月庚子
上谕礼兵工三部迩来□直并朵颜等卫进贡夷人经过地方府县卫所驿递等衙门多有不行照例应付官待及至到京赏赐叚疋等物又多稀松短少不称朝廷抚待远人之意你各衙门便查点旧规议处来说已三部臣各议上
　　上谕礼部曰今后各处夷使朝京着光禄寺用心照例管待应得赏赐你部里随即关领给与上紧发回免致迟留在馆谕兵部曰各处朝贡夷人经过去处各该巡抚都御史依拟出榜晓谕各属查照旧例应付管待以称朝廷怀柔远人至意有违误侵克者提问发遣俱依拟行谕工部曰今后角□羊到叚疋如有纰松短少不堪赏用及违误限期者务要查照先年罚俸提问降革事例严加惩治不许狥情轻纵
　　○嘉靖十年二月壬申改东北夷正旦朝贺子冬至谕礼部曰洪惟我
　　圣祖高皇帝混一区宇奄有万方华夷蛮貊罔不在籍今朕遵
　　圣祖之制于每岁冬至祗行
　　□祀之礼礼成庆宴此时无尔朝鲜国及大宁等卫使臣在故今岁未得与宴尔礼部便行文与朝鲜国等处如彼克遵故典可每岁元旦之贡移于冬至之前入贺庶不有负我
　　圣祖柔远待夷之意
　　大明世宗肃皇帝宝训卷之九终
　　大明世宗肃皇帝宝训序
　　朕闻我
　　皇祖肃皇帝在位时侍臣有请纂辑
　　圣训名之曰嘉靖政要者我
　　皇祖谦让未遑且曰他日朕身后史臣必书之呜呼逖矣神衷其俟诸后者晰也兹者恭修
　　实录成一代中兴大烈已可概见朕仍命儒臣就中掇其睿谟伟制便于诵法者遵旧例为
　　宝训二十四卷亲加裁览盖不胜仰止之思焉尝观前代人主训辞可传者无几且往往出臣下拟撰惟我
　　皇祖淋漓洒翰顷刻千百言累牍连编咸抒心所自得无假思构其微词奥义有前圣未发六籍未备者信定保之鸿谟作则之明训也朕生也晚不获面承燕翼之谋然聆其绪言溯其遗范岂惟文章功业灿然具陈即精神心术之微亦有可仰窥万一者盖我
　　皇祖英资大略本出于性生而典学崇儒又乾乾无一息之怠用能中天地为纲常礼乐之主不偶然也夫三代有道之长其本在德泽其具在法度而救偏补弊随时低昂则存乎人焉我国家
　　祖宗德泽在人二百年如一日顾法久而玩吏缘为奸惟
　　皇祖拨时之宜乾纲独断故是编所载大要在综名实饬修攘以兴周官之法度而关睢麟趾之意未尝不存乎其中诚仁义并用长久之道已朕属承圣统深惧弗克□荷以忝先烈惟是扬谟纂训传之无穷使继今万世子孙益知
　　祖宗德泽之所由延法度之所以守绍庭敬止日慎一日此则予小子一念觐扬之思亦我
　　皇祖惓惓以继述望后人之意也是为序
　　万历五年八月十九日
　　大明世宗肃皇帝宝训序终
　大明世宗肃皇帝宝训卷之一  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　敬天上
　　○嘉靖元年八月庚子以南京灾变脩省
　　上敕谕两京文武群臣曰朕以眇躬嗣守
　　祖宗鸿业代
　　天理物□荷惟艰夙夜兢兢罔敢自逸黾勉踰岁治效未臻灾异迭见近者南京守臣奏报七月二十五日猛风骤雨沙石飞扬江水涌溢
　　郊庙陵寝宫阙城垣等处叨＜脊-月目＞阑槛多被损坏并各衙门树株拔倒数多大江船只漂溺甚众上新河等处沿江军民房屋被水倒塌者不计其数又前此湖广江西地方水患尤甚朕心祗惧莫究其端意者政事乖违刑罚不中民困未苏国是未定以致上干
　　天和昭示谴告朕方致斋积诚祗告于
　　天地
　　宗庙
　　社稷凡事关朕躬者痛自循省而两京文武群臣宜同加修省务在守法奉公勉修职业以图消复其被灾军民之家各遣官巡视量行赈恤庶几
　　天意可回用保我亿万年太平之祚钦哉故谕
　　○嘉靖二年三月癸亥礼部以久旱风霾＜锍-釒＞请修省
　　上是之命止斋醮及一切兴造不急之务遣官祭告
　　天地
</div>
    <div class="pagination">
<a href="明世宗宝训_page40.html">上一页</a><span>...</span><a href="明世宗宝训_page36.html">36</a><a href="明世宗宝训_page37.html">37</a><a href="明世宗宝训_page38.html">38</a><a href="明世宗宝训_page39.html">39</a><a href="明世宗宝训_page40.html">40</a><span class="current-page">41</span><a href="明世宗宝训_page42.html">42</a><a href="明世宗宝训_page43.html">43</a><a href="明世宗宝训_page44.html">44</a><a href="明世宗宝训_page45.html">45</a><a href="明世宗宝训_page46.html">46</a><span>...</span><a href="明世宗宝训_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
