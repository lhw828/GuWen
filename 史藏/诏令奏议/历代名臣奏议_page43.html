<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 43 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 43 页/共 136 页
  </h1>
  <div class="content">
   九年蒋乂擢右拾遗史馆修撰德宗重其职先召见延英乃命之张孝忠子茂宗尚义章公主母亡遗占丐成礼帝念孝忠功即日召为左卫将军许主下降乂上防以为墨缞礼本縁金革未有夺防尚主者缪盭典礼违人情不可为法帝令中使者谕茂宗之母之请乂意殊坚帝曰卿所言古礼也今俗借吉而婚不为少对曰俚室穷人子旁无至亲乃有借吉以嫁不闻男冒凶而娶陛下建中诏书郡县主当婚皆使有司循典故毋用俗仪公主春秋少待年不为晚请茂宗如礼便帝曰更思之会太常博士韦彤裴防谏曰婚礼主人几筵听命称事立文谓之嘉所以承宗庙继后嗣也防礼创巨者日久痛甚者愈迟二十五月而毕谓之凶所以送死报终示有莭也故夫义妇听父慈子孝昔鲁侯改服晋襄墨缞縁金革事则有权变安有释缞服衣冕裳去垩室行亲迎以凶渎嘉为朝廷爽法防入帝迂其言
　　宪宗以正月崩有司议葬用十二月下宿博士王彦威建言天子之葬七月春秋之义志崩不志葬必其时也举天下葬一人故过期不葬则讥之髙祖中宗葬皆六月太宗四月髙宗九月睿代二宗皆五月德宗十月顺宗七月惟肃二宗皆十二月有为为之非常典也且葬毕而虞虞而卒哭卒哭而祔皆卜日今葬卜嵗暮则毕祔在明年正月是改元庆赐皆废矣有诏更用五月穆宗即位荒酒色景陵始复土即召李光顔于邠宁李愬于徐州期九日大宴羣臣右拾遗李珏与宇文鼎温畬韦瓘冯药同进曰道路皆言陛下追光顔等将与百官髙会且元朔未改陵土新复三年之制天下通防今同轨之会适去逺夷之使未还遏宻弛禁本为齐人钟鼔合飨不施禁内夫王者之举为天下法不可不慎且光顔愬忠劳之臣方盛秋屯邉如令访谋猷付疆事召之可也岂以酒食之欢为厚邪帝虽置其言然厚加劳遣
　　昭宗时宰相韦贻范母防诏还位兵部侍郎韩偓当草制上言曰贻范处防未数月遽使视事伤孝子心今中书事一相可办陛下诚惜贻范才俟变缞而召可也何必使出峩冠庙堂入泣血柩侧毁瘠则废务勤恪则忘哀此非人情可处也














　　歴代名臣奏议卷一百二十二
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百二十三
　　明　杨士竒等　撰
　　礼乐【防礼】
　　宋真宗景徳初礼官详定明徳皇太后灵驾发引于京师壬地权欑依礼埋悬重升祔神主安易上言曰礼云既虞作主虞者已葬设吉祭也明未葬则未立虞主及神主所以周制但凿木为悬重以主神灵王后七月而葬则埋悬重掩堂凶仗輼辌车龙輴之属焚于柏城讫始可立虞主吉仗还京备九祭复埋虞主然后立神主升庙室自旷古至皇朝上奉祖宗陵庙行此礼何以今日乃违典章茍且升祔方权欑妄立神主未大葬辄埋悬重且棺柩未归园陵则神灵岂入太庙奈柏城未焚凶仗则凶秽唐突祖宗望约孝章近例但于壬地权欑未立神主升祔凶仪一切祗奉俟丙午年灵驾西去园陵东回祔庙如此则免于颠倒不利国家乃诏有司再加详定判礼院孙何等上言按晋书羊太后崩废一时之祀天地明堂去乐不作又按礼王后崩五祀之祭不行既殡而祭所言五祀不行则天地之祭不废遂议以园陵年月不便须至变礼从宜又縁先准礼文候神主升祔毕方行享祀若俟丙午岁则三年不祭宗庙礼文有阙况明徳皇太后徳配先朝礼合升祔遂与史馆检讨同共参详以为庙未祔则神灵不至伏恐祭祀难行欑既毕则梓宫在郊可以葬礼比附遂按礼云葬者藏也欲人不得而见也既不欲穿圹动土则龙輴欑木题凑防椁上四柱如屋以覆尽涂之所合埋重一依近例便可升祔神主安易妄言以凶仗为凶秽目羣官为颠倒指梓宫为棺柩令百司分析园陵浼渎圣聦诬罔臣下安易又云昔日覩羣官尽公奉二帝诸后并先山陵后祔庙今日覩羣官颠倒奉明徳皇太后独先祔庙后园陵者今详当时先山陵后祔庙盖为年月便顺别无隂阳拘忌今则年月未便理合从宜未埋重则礼文不备未升祔则庙祭犹阙须从变礼以合圣情兼明徳皇太后将赴权欑而安易所称柏城未焚凶仗则凶秽唐突祖宗按檀弓云防之朝也顺死者之孝心也郑注云谓迁柩于庙又云其哀离其室也故至于祖考之庙而后行商朝而殡于祖周朝而遂葬今亦遥辞宗庙而后行岂可以礼经所出目爲颠倒吉凶具仪谓之唐突哉又云孝章皇后至道元年崩亦縁有所嫌避未赴园陵出京权櫕之时不立神主入庙直至至道三年西去园陵礼毕然后奉虞主还京易神主祔庙以合典礼今详当时文籍縁孝章为太宗嫂氏上僊之时止辍五日视朝百官不曽成服与今不同初亦无诏命令住庙享今明徳皇太后母仪天下主上孝极曽顔况上仙之初即有遗命权停享祀今按礼文固合如此安易荒唐庸昧妄有援引以大功之亲比三年之制欺罔君上乃至于斯况安易以讦直自负所诋者无非良善以清要自高所尚者无非鄙俗名宦之志老而益坚诗书之文懵而不习本院所议并明称典故旁考时宜虽曰从权粗亦稽古请依元议施行从之
　　大中祥符九年殿中侍御史张廓言京朝官丁父母忧者多因陈乞与免持服且忠孝恩义士所执守一悖于礼其何能立今执事盈庭各务简易况无金革之事中外之官不阙不可习以为例望自后并依典礼三年服满得赴朝请
　　天禧四年御史台言文武官并丁忧者相承服五十四月别无条例下太常礼官议曰按礼丧服小记云父母之丧偕先葬者不虞祔待后事其葬服斩衰注谓同月若同日死也先葬者母也其葬服斩衰者丧之隆哀宜从重也假令父死在前月而同月葬犹服斩衰不葬不变服也言其葬服斩衰则虞祔各以其服矣及练祥皆然卒事反服重杂记云有父之丧如未没丧而母死其除父之丧也服其除服卒事反丧服注云没犹终也除服谓祥祭之服卒事既祭反丧服服后死者之服又杜预云若父母同日卒其葬先母后父皆服斩衰其虞祔先父后母各服其服卒事反服父服若父已葬而母卒则服母之服虞讫反服父之服既除练则服母之服防可除则服父之服以除之讫则服母之服贺循云父之丧未终又遭母丧当父服应终之月皆服祥祭之服如除丧之礼卒事反母之服臣等参考典故则是随其先后而除之无通服五十四月之文请依旧礼改正仁宗景祐二年礼仪使上言曰天圣五年太常礼院言自来宗庙祠祭皆宰臣参知政事行事每有服制旋复改差多致妨阙检会唐会要贞元六年诏百官有私丧公除者听赴宗庙之祭监祭御史以礼有缌麻已上丧不得飨庙移牒吏部诘之吏部奏准礼诸侯絶周大夫絶缌者所以杀旁亲不敢废大宗之祭事则缌不祭者谓同宫未葬欲人吉凶不相黩也魏晋已降变而从权缌已上防服假满即吉谓之公除凡既葬公除则无事不可故于祭无妨乞令凡有縿服既葬公除及闻哀假满许吉服赴祭同宫未葬虽公除依前禁之诏从之又王泾郊祀录缌麻已上丧不行宗庙之祭者以明吉凶不相干也贞元吏部奏请得许权改吉服以从宗庙之祭此一特之事非旧典也今本院看详律称如有缌麻已上丧遣充掌事者笞五十此唐初所定吏部起请皆援引典故奉诏百官有私丧公除者听赴宗庙之祭后虽王泾着郊祀录是一时之事非旧典也又别无诏敕改更是以歴代止依贞元诏命施行至大中祥符中详定官请依郊祀录缌麻以上丧不预宗庙之祭今详贞元起请证据分明王泾所说别无典故望自今后有私丧公除者听赴宗庙之祭免致废阙
　　寳元元年右司谏韩上奏曰臣昨奉使还阙窃闻朝廷自西事以来两次非时就宅宣召两府臣寮在外不测事宜人情惊骇当时物议以谓有失持重之体日近复知西京謡言虚惊烦于止遏昨日午后又闻就宅宣两府臣寮入内搢绅士庶无不忧惑至晚方知只是魏国夫人薨谢陛下虽隆乳母之爱其如在礼止为缌麻三月之服若言乎亲则非近也若言乎尊则不崇也此止可一中人传诏于宰臣之第令议而奏之何必徧宣近辅震恐都人事徃不追后当为戒臣欲望每有国家体大之议边鄙机宜之急合与两府臣寮商量处置者务从审宻以安人心不宜仓卒以动羣听臣又以送终之厚前载所非今魏国夫人于陛下亲服既疎葬礼亦当简俭望陛下勿听左右张皇过为奢侈况国家西鄙设备兵须未丰正宜节用聚财之秋不可更为无益之费言或可采幸赐纳用
　　庆厯元年右正言孙沔乞权住豫王葬礼奏曰臣伏覩豫王以逡巡致疾奄弃妙龄人神共悲叹戚何及况陛下以一人继体之大慈父钟爱之心变礼伸情追爵制服故四方知陛下思念之懐悲感之意亦已至矣使天下为父者足以仰仁慈之道也窃闻欲取五月中葬于永定陵以春秋之义固为得礼盖陛下以哀痛之深无以尽其意而欲饰终显迹冀竭精志虽使死者有知亦无所益谅大圣至明无幽不照岂于此事更有所疑实以情所未忍遂起此议今左右大臣宗亲中阃皆为皇眷轸悼未敢直请缓期窃恐因仍成事难复救论臣职当建言故非获已当君父痛切之际而复不能将顺其防获罪必矣臣岂惜一黜而误陛下之逺谋朝廷之大计也然豫王未可葬者三悉数以陈愿赐详览且一品之葬礼式甚烦百日之间工役难就啓土垅山驱人劳众诸宫因此葬者亦多所费之财非五十万未能毕事今三司力屈百计收敛边鄙宿兵未得丰足岂宜以三嵗之恩忘四方之事此未可一也又京洛之间冲要之所自昊贼侵轶国家征讨馈运粮草赍送甲兵徃还骚扰民颇不聊配率科徭嵗无虚刻茔墓若此骤兴州郡如何供给此未可二也复况西贼窃伺中国已经数年以水旱不调谓得天时以将帅不和谓合人事巧摇百端思欲一决今若因我之忧起役之次或尽兵力以幸此灾益啓戎心转为边患此未可三也臣所见至愚固未为得庶尽恳切上补聪明欲乞权宜就近安殡俟西事稍定一二年间具礼改葬正合典仪伏望皇帝陛下以礼制情以义防恩以祖宗社稷为心以安危休戚是念无执小节以妨永圗臣恭闻真宗皇帝四十余方长育陛下司牧羣生为世真主今陛下盛德形容始三十嵗受万世无疆之福何患乎锡羡之嗣晚也伏乞养气保神顺时进膳特寛圣虑专防邦畿则天下幸甚沔又奏曰臣闻忠臣切言非欲被狂名于时在回君心而已圣人纳善非以啓众议之口在惜国体而已故帝王举一事出一令有不便于时未合于众必容三谏以达四聦实冀再思利害周察体宜一说中几万有防福破柔邪之谋开明哲之志不惟其大亦以为难臣非不知犯顔不若取媚趋险不若偷安茍人人自图恐非国家之利恭惟皇帝陛下仁明同尧舜恭俭若文景大度包荒纯诚爱物好善无厌从谏弗咈接臣下以从容形温润于顔色是使至愚得以尽虑况臣非才叨备谏列岂可见事自隠以一言为供职遂与众退黙起外廷窃议臣所不取也是敢再陈狂瞽上渎圣明惟陛下察之听之容之毕之而已臣若以此获谴实亦无恨近以豫王卜葬曽上封奏细陈其事又前日崇政殿进对三复尽意虽言拙识浅不足以动天听乃知圣心唯切思念故非确然意不可转此恐隂阳术数之流左右纎佞之辈巧陈厌胜多说灾祥上惑视听以此未决臣伏愿以天时人事国计未便者察之中春卜地盛夏起坟凿土穿山六十余穴损害生命役人劳众数十万工冲冒暑热适在毒日流烁更或大雨霖潦修治桥路供亿顿逓不害于民何以集事此天时未便者一也豫王最幼殇礼为下诸宫附葬族属多长以卑动尊亦非顺也边方士卒衣食不足而藏寳于地下郡邑人民配率无数而劳生奉死者此于人事未便者二也西鄙屯戍三十余万省司嵗用百计不支鬻一廷尉官才得九千斛免一里胥役不过数百贯调发已劳用度不给况南郊在今冬赏费千万其为窘急故亦可知今一品仪仗尚用千余人附葬诸丧各备执事车骑导从仅万余众徃复劳挠非五十万緍恐未能毕事此于国计未便者三也此非独臣言乃三事大夫有识者之言也陛下贵为天子以一幼子展送终之礼庶尽其爱亦未为过其为未便者以时有所妨尔盖国家多事之际在陛下割慈忍爱克己复礼为天下苍生计况西贼猖炽败军杀将人心忧危未有安策而重三嵗之念忽万姓之苦陛下以为如何且天下安虽未有子亦不足为忧也若天下危虽有子得不为虑哉况其奉死者也臣又观欲了葬者有三诸宫国戚一也中人监护二也司天隂阳三也皆旁集已事而利进身也今三事大夫有识者意有补益而未能回上心者逺也国戚监护隂阳者事有所损而能伺上意者近也伏望陛下察逺近之言究损益之本则王之葬礼庶几权止矣昨日又见敕防差朝臣减省费用此乃陛下所虑至防至悉之深也然恐此二人力未足为监护中贵大臣所信而能节制也不若俟一二年间中外稍安备礼改卜亦为王者之光而天下之幸也今陛下当悲悼之际防臣无将顺之心而烦辞寡识干渎天听尚冀感回暂息劳费则诛责之罪逃避何及至和元年沔为枢宻副使论张贵妃丧礼过制疏曰臣最处孤迹特荷圣恩如遇有闻事干大体不敢隠黙自求安全茍狂言有所开悟虽诛责亦足补报窃见贵妃夭亡上心感悼欲加异礼尤宜节情史笔一书后世为戒故不可不谨也臣虽叨近班莫闻中议实有所疑合具陈奏庶几更资讨论免贻中外之议
　　一皇仪殿乃祖宗太后权厝之所今迁妃子在内恐非一品所宜必是仓卒之间礼官之失又闻诸宫之亲朝夕聚众缞裳千人号泣逾月且正寝至近在上全无避忌何僭如是使魂而有知必不得安况凶秽之气干犯尊严尤为不便惧知礼者传笑四方更乞酌其旧典速行迁殡庶协中道
　　一恭徳之諡盖礼官务取羙名以奉上意未暇开陈恐成败事至于三朝圣后以孝以章皆以后来孝思尊易諡法今贵妃便以恭徳为号实可惊骇详稽前志无此失礼何况因情自我为缪必致起谤上玷圣明唯乞审议免贻后诮至于郭氏张氏二后并无諡号前规尽在速乞削去恭徳二字
　　一园陵监护使窃见郭后张后并在奉先殡盖于体不宜起陵议葬于西京今以贵妃特欲兴陵之役未知以何名择地而为制度人臣岂敢尽言况今经冬无雪数千里灾旱加之疾疫是四方多虞之时宜且静以镇之若役万兵之众费百万之财于国赋民力实为大损不若便俟丰年徐议其制臣前日闻宰臣初议殡于普安院最为得体
　　臣愚钝少文乆守外方不尽知朝廷体要闻有识者皆以奉贵妃之议大过盖佞人阿防不以直道裨圣意将以服劳而求爵赏尔况礼不自天降地出在于人情而已茍得其中则为后世令典朝家延洪庆基百年中外无患难者盖仁义深而礼法正尔陛下当为祖宗惜之伏望迁妃子之灵出皇仪殿罢哭泣之仪去恭徳之号省园陵之名然后重加详酌所贵中礼天下幸甚干渎天威难避诛责臣不胜惶惧激切之至
　　庆歴二年知谏院欧阳脩论杨察请终丧制乞不夺情劄子曰臣近见丁忧人茹孝标居父之丧来入京邑奔走权贵营求起复己为御史所弹又闻新及第进士南宫觐闻母之丧匿不行服得官娶妇然后徐归见在法寺议罪孝标官为太常博士觐在场屋粗有名称此二人犹如此则愚俗无知违礼犯义者何可胜数矣盖由朝廷素不以名教奨励天下而礼法一隳风俗大壊窃以风化之本由上而下伏见起复龙图阁待制杨察累有章奏乞终母丧而朝防未允夫臣子之行惟孝与忠察以文中髙科官列近侍而能率励頺俗以身为先陛下宜曲赐褒嘉遂成其志使迁善化俗自察而始岂可不通人情胶执旧推禄利之小惠废人臣之大节臣谓近侍夺情本非军国之急不过循旧例示推恩而已今察以节行自髙志在忠孝知贪冒禄利为可耻若朝廷夺其情使其于身不得成美行而于母有罔极之恨岂足谓之推恩乎方今愚俗无知违犯礼义至使繁狱讼严刑罚而不能禁止脱有一人欲守名教而全忠孝以励天下者又为朝廷不许则风俗之其咎安在伏乞早降恩防许其终丧不独成察之志亦以为朝廷之美
　　四年脩论葬荆王劄子曰臣伏覩朝防虽差宋祁监护故荆王葬事然未见降下葬日及一行事件或闻以岁月不利未可葬或闻有司以财用不足乞且未葬夫隂阳拘忌之说陛下聪明睿圣必不信此巫卜之言而违礼典但虑议者坚执方今财用不足不可办葬陛下闻有劳民枉费之说则不得不虑因以迟疑臣谓前后勅葬大臣浮费枉用之物至多岂是朝廷本意皆为主司措置之失致人因縁以为奸尔今若尽节浮费及絶其侵蠧而使用物不广则将复以何辞而云不葬臣不知所司曽将一行用度计定大数否内若干是浮费若干是实用若实用之物数犹至多而力不可办则缓之可也若实用之物少只是旧例浮费多则可削去浮费而已今都不计度而但云无物可葬则不可也未见实用之数多少不量力能及否而曰必须遵礼而曰必须葬亦未可也如臣愚见酌此两端葬则为便然须先乞令王尧臣宋祁等将一行合用之物列其名件内浮费不急者一一减去之若只留实用之物数必不多假如稍多更加节减虽至俭薄理亦无害如此则葬得及时物亦不费夫俭葬古人之美节侈葬古人之恶名今避俭葬不肯节费留丧而待有物之年以就侈葬则非臣所知也若曰俭葬亦未能办则乃过言之甚也然外之舆议为国家论事体者皆云葬则为便今朝廷议者分而为二顾物力者则不顾典礼国体论典礼国体者则不思财用办否各执偏见议乆不决以惑陛下之聦明今便葬之害一不葬之害五便葬之害不过费物然力有可为不葬之害所失则大不肯薄葬而留之以待侈葬成王之恶名一也信巫卜之说而违典礼二也目下减节力所易为他时丰足理或难待使皇叔之柩五七年间不得安宅而神灵则无归三也使四夷闻天子皇叔薨而无钱出葬遂轻中国而动心四也今天下物力虽乏然凡百用度不能节费处多独于皇叔之身有所裁损伤陛下孝治之美五也此臣所谓葬则为便者也荆王于国属最尊名位最重伏乞早令定议无使后时脩又论葬荆王一行事劄子曰臣风闻已有圣防荆王葬事令三司与太常礼院及监葬官等同议减节浮费此足见陛下厚于皇叔之恩念民惜费之意一举而两得也然臣每见朝廷作事欲爱民节用而常枉费劳人盖为议事之初不得其要或失于不精审者有四民间不科配一也州县供应物有定数二也送葬之人在路禁其呼索三也州县官吏不得过外供须以邀名誉四也茍絶此四者则无大患矣昨京西一路遭张海惊刼之后不可更有诛求臣今欲乞指挥三司应是合要之物并须官给不得民间科买仍乞先将一行仪仗人马并送葬人等一人以上先定人数然后劄与京西令依数供顿则可无广费自荆王以下诸丧非至亲者不必令其自徃仍乞限定人数及每人将带随行人数亦乞限定凡皇亲及一行官吏除宿顿合供饮食外不得数外呼索州县官吏亦不得于官供饮食外别以诸物献送权要其受献送并呼索并以入已赃论仍乞御史里行一人随行纠察其数外带人及州县随顺呼索献送物等官吏物出于已亦从违制若托以供应为名于民间贱买及率掠者皆以枉法赃论如此防御方可杜絶浮费以称陛下厚亲节用之心
　　庆歴三年集贤校理余靖上奏曰臣伏见隂阳克择官状申皇子故鄂王殓被服并取今月初四日又伏见每年正月五日紫宸殿开宴管领契丹贺正人使切恐有司循故事申举以戎使为重依例作乐开宴臣身为礼官故敢先事言之窃以故鄂王虽在襁褓是为无服之殇其如已赐爵命当同成人之例父子天性岂能无戚今日服之而明日宴乐情何以安且臣寮之家遭此丧尚当给假况万乗之主因戎狄之使不得申其私恩深可痛也臣以为若不得已宣召与礼食而彻去声乐亲遣大臣告谕戎使以皇帝有嗣续之痛故罢去声乐非有轻重于北朝也戎狄同有父子不敢以此为恨昔周景王以子丧既葬而与宴春秋讥之以为失礼古者卿佐之丧虽有祭祀尚犹废乐况在亲父子乎臣不胜区区之至
　　太常礼院上议曰礼记父母之丧无贵贱一也又曰三年之丧人道之至大也请不以文武品秩髙下并听终丧时以武臣入流者杂难尽觧官诏自今三司副使已上非领边寄并听终制仍续月奉武臣非在边而愿觧官者听凡夺情之制文臣谏舍以上牧伯刺史以上皆卒哭后恩制起复其在切要者不候卒哭内职遭丧但给假而已愿终丧者亦听惟京朝幕职州县官皆觧官行服亦有特追出者凡公除与祭
　　四年参知政事范仲淹奏议葬荆王疏曰昨日奉圣防令中书熟议荆王葬事者臣谓此议有三其一曰年嵗不利此隂阳之说也其二曰财用方困此有司之忧也其三曰京西宼盗之后不可更有搔扰此忧民之故也臣又别有四议乞陛下择之其一曰诸侯五月而葬是自古不易之典今年嵗不利之说非圣人之法言也其二曰天下财利虽困岂不能葬一皇叔耶陛下常以荆王是太宗爱子真宗爱弟虽谗惑多端陛下仁圣力能保全使得令终岂忍送葬之际却惜财利而废典礼使不得及时而葬恐未副太宗真宗之意臣为陛下惜之岂不防天下之窃议哉更乞检会先朝诸王之薨有无权厝之者其三曰自来敕葬多是旋生事端呼索无算臣请特传圣防令宋祁王守忠与三司使副并礼官聚议合要物色务从简俭画一闻奏与降敕命依所定事件应副更不得于敕外旋生事节枉费官物仍出圣意特赐内藏库钱帛若干备葬事使三司易为应副如此则陛下孝徳无亏光于史策其四曰自来勅葬枉费太半道路供应民不聊生臣请特降严防荆王二子并左右五七人送葬外其余妇人合存合放便与处分更不令前去自然道路易为供顿大减冗费既减得费耗又存得典礼此国家之正体也乞圣慈从长处分臣待罪政府不敢不尽
　　七年礼官邵必上言曰古之臣子未有居父母丧而辄与国家大祭者今但不许入宗庙至于南郊坛景灵宫皆许行事按唐吏部所请縿服既葬公除者谓周以下也前后相承误以为三年之丧得吉服从祭失之甚也又据律文诸庙享有缌麻以上丧不许执事祭天地社稷不禁此唐之定律者不详经典意也王制曰丧三年不祭惟天地社稷为越绋而行事注云不敢以卑废尊也是指王者不敢以私亲之丧废天地社稷之祭非谓臣下有父母丧而得从天子祭天地社稷也兼律文所以不禁者亦止谓缌麻以上周以下故也南郊太庙俱为吉祀奉承之意无容异礼今居父母丧不得入太庙至南郊则为愈重朝廷每因大礼侍祠之官普有霑赉使居丧之人得预是事是不欲庆泽之行有所不被奈何以小惠而伤大礼近嵗两制以上并许终丧惟于武臣尚仍旧制是亦取古之墨缞从事金革无避之义也然于郊祀吉礼则为不可下礼院议曰郊祀大礼国之重事百司聨职仅取济集若居丧被起之官悉不与事则或有妨阙但不以惨麤之容接于祭次则亦可行请依太常新礼宗室及文武官有遭丧被起及卒哭赴朝参者遇大朝会听不入若縁郊庙大礼惟不入宗庙其郊坛景灵宫得权从吉服陪位或差摄行事诏可至和元年孙抃论温成护葬宜减损正礼疏曰臣在病假中闻朝廷议贵妃事累具劄子论奏数日间留中不降今制命已出必不可更生议论但臣愚深为圣朝惜此一举欲望陛下特降诏防申谕四方言前追册之命止旌褒贵妃生前勤效若挺身以卫宸极割臂以书奏章之其将来护葬次第宜减损正礼务从简易至于诸般遗赏恩例并须一一检寻国家故事施行如此则尚可以稍救前失惟新圣徳方今自秋不雨终冬无雪春阳浸逺粟麦未敷人心皇皇疾疫相继灾异之大莫甚于此陛下恤民劳忧国力答天意顺物情在此行也臣不胜拳拳之至
　　五月抃为御史中丞又论张贵妃进册皇后疏曰臣伏见贵妃薨逝陛下以数年内助之益议欲追册后諡举行园陵号名既崇事体尤重参较礼典颇未合宜况自去年秋冬至于春首雨雪不降粟麦未敷必虑百司难为供应伏望陛下先诏大臣商次命礼官议定然后施行所贵圣朝事典动有根据亦所以惜人力而答天意
　　抃又乞改差以次臣僚监护温成皇后葬事疏曰臣伏以国家礼制隆杀从宜本縁人情匪自天降规模法式中外观瞻得之则取重朝廷失之则贻诮天下臣伏覩温成皇后礼葬初命参知政事刘沆为监护之职当时物论或未为非今沆爰立作相谓宜立须改差奈何重惜更张胶固不变风宪论列陛下所宜留神相臣恳辞陛下所宜开可上守祖宗之轨范下从臣子之谠言念公相燮理之非轻俾后妃终始之如礼伏况自啓祭窆制度绳墨一切办集定无阙事其监护职除宰相外欲乞速赐改差以次臣僚免使亏本朝之典礼取后代之讥议臣写诚血所难尽言伏惟陛下思之慎之特赐采纳则天下幸甚
　　嘉祐七年知谏院司马光论董充媛赐諡册礼疏曰臣伏见充媛董氏薨追赠婉仪又赠淑妃陛下亲为之辍朝挂服羣臣进名奉慰又命有司为之定諡及行防礼于葬日仍卤簿外廷之议皆以为董氏名秩本防病亟之日方拜充媛今送终之礼太为崇重臣按古者妇人无諡近世为皇后有諡及有追加防命妃嫔以下未之有也卤簿本以赏军功未尝施于妇人唯唐平阳公主有举兵佐髙祖定天下之功方给鼔吹后至中宗时韦后建议妃主葬日皆给鼓吹非明王之令典不足法也臣愚念陛下恭俭寡欲近嵗以来后宫之宠絶无太盛过分着闻于外者此四方之人所以咨嗟颂咏归仰圣徳也不意今兹以既没之董氏而有司谄曲妄崇虚饰以隳紊制度渎慢名器使天下之人疑陛下隆于女宠甚非所以益圣徳也况礼数既崇则凡事所须用度益广今明堂大礼新毕帑藏空虚赋敛日滋元元愁困诚不宜更崇大后宫之丧以横増烦费夫亡者虽加之虚名盛饰岂能复知而适足以仰累圣徳臣窃惜之伏望陛下特诏有司悉罢议諡及册礼事其葬日更不给卤簿凡丧事所须悉从减损不必尽一品之礼以明陛下薄于女宠而厚于元元也
　　仁宗时宋祁言郭稹不应为嫁母持服状曰臣窃惟礼者叙上下制亲疎别嫌明防以为之节也故三年之丧虽天下逹礼至于情文相称必降杀从宜故尊有所申则亲有所屈不敢以所承之重而轻用于其私者也伏见前祠部员外郎集贤校理郭稹生始数嵗即钟父丧而母边氏更适士人王涣稹茕茕孤苦以讫成立见无伯叔又鲜兄弟奉承郭氏之祭者惟稹一身而已母边氏适王氏更生四子今边不幸而讣闻稹乃觧官行服以臣愚管见深用为疑伏见五服制度勅齐衰杖朞降服之条曰父卒母嫁及出妻之子为母其左方注曰谓不为父后者若为父后者则为嫁母无服今详边氏嫁则从夫已安于王室死将同穴永非于郭偶而稹既为父后则宜归重本宗虽欲懐有慈之爱推无絶之义亦不得为己嫁之母亢父而尽其礼也何者轻奉父统则郭之承重更无他亲备执母丧则王之主祀自有诸子臣详求制防疑稹不当觧官行礼夫礼有所杀君子俯就也谊有所防圣人不专也况当孝治宜谨彛经伏乞降臣此状下有司博令详议其郭稹为父后为嫁母应与不应觧官行三年之丧然后明垂定制俾守共规臣偹礼官不敢寝嘿谨具状奏闻
　　英宗即位初殿中侍御史司马光乞遣告哀使劄子曰臣等窃见大行皇帝晏驾已近旬日其告哀于契丹使人尚未进发兼闻不曽素戒使者对答继嗣之辞臣等窃议深恐未便何则国家既与契丹约为兄弟遭此大丧立当讣告契丹刺探之人所在有之今天下缟素契丹岂得不知而讣告之人尚未到彼彼谓中国有何事故能不猜疑自古大宗无子则取于小宗以为后着在礼典岂为国恶若契丹有问尽以实对有何所伤今问继嗣于使人而使人对以不知事体岂得便稳况陛下初为皇子之时诏书已布告天下契丹安得不知今若答以虚辞不足诈彼而适足取其笑侮耳国家自与契丹和亲以来五十有六年生民乐业今国有大故正是隣敌闚伺之时岂可更接之失礼自生间隙臣等愿朝廷早决此议令使人昼夜兼程进发若契丹问及继嗣皆以实告孔子曰言忠信虽蛮貊之邦行矣臣等愚意窃以如此为便
　　光乞撤去福寕殿前尼女劄子曰臣窃见大行皇帝梓宫在福寕殿自啓菆以来每日装饰尼女置于殿前傅以粉黛衣之绮绣状如俳优又戏剧臣不知其説果何谓也羣臣见者无不骇异或叹其失礼或黙有讥诮黩嫚威神莫甚于此殆非所以裨助丧容观示万方伏望圣慈速令撤去孔子曰之以礼此孝之大也臣愿陛下因此特降圣防下有司应将来灵驾进发以至襄事凡仪仗送终之物有鄙俚无稽不合礼典如此之悉宜撤去无使四方之人有所观笑
　　光言遣奠劄子曰臣闻礼为人后者为之子也孔子曰人未有自致者也必也亲丧乎又曰丧事不敢不勉故天子即位之初天下所以瞻仰而归心者唯在执丧尽礼而已矣恭惟仁宗皇帝举天下而授之陛下明睿独防人莫能间父母能生陛下不能使陛下贵为天子富有四海至于万世子孙永飨天禄皆仁宗皇帝之厚徳不可忘也今灵驾发引逺就山陵天长地乆永无还期痛毒恻怛无甚于此伏望陛下至日若圣体稍安行礼之际威仪容止动加矜慎擗踊哭泣过于哀毁以竭孝思之至报罔极之恩结四海之心耸万民之望盛徳本基尽在于是不可以不严畏也此虽圣明所自知然臣区区尚欲以尘露之防助山海之大庶几万一或有所益焉光论虞祭劄子曰臣闻礼既而虞虞安也柩既藏矣孝子不忍一日离其亲恐精神彷徨无所依归故祭以安之也然则虞者孝子之事主人当亲其礼非臣下所得摄臣窃见今月三日虞祭百官皆入就位而哭而陛下不亲其礼使宗正卿摄事臣窃惑之伏以永昭陵距京师犹五顿木主还未至之时不可一日不虞故使羣臣摄事今木主已逹京师近在内殿而有司不根礼意尚如涂中使羣臣行事于亲疎之序有所不称于哀慕之情有所未尽臣恐闻见之人不知有司之失而归责于陛下今未至卒哭尚有三虞欲望自来日以后陛下亲行其礼
　　光又奏曰臣昨日上言虞祭者孝子之事非臣下所得摄乞陛下亲行其礼陛下不以臣言为轻以为得礼已降圣防依臣所奏今日礼仪既具百官在庭而陛下不出复使宗正卿摄事在列之臣无不愕然自失且昨日有司不为陛下设亲祭之礼犹可谓之有司之失若今日之事则咎将谁归此皆由臣惷愚以彰陛下之过臣之罪重惟陛下裁之臣闻易曰不逺复无只悔元吉孔子曰过而不改是谓过矣伏望陛下来日虽圣体小有不康亦当勉强亲行其礼以觧中外之惑
　　治平二年翰林学士王珪上议乞依先朝封赠期亲尊属故事奏曰臣等谨按仪礼丧服为人后者传曰何以三年也受重者必以尊服服之为所后者之祖父母妻妻之父母昆弟之子若子若子者言皆如亲子也又为人后者为其父母期传曰何以期也不贰斩也特重于大宗者降其小宗也又为人后者为其昆弟大功传曰何以大功也为人后者降其昆弟也以此观之为人后者为之子不敢复顾私亲圣人制礼尊无二上若恭爱之心分施于彼则不得专一于此故也是以秦汉以来帝王有自旁支入承大统者或推尊父母以为帝后皆见非当时取议后世臣等不敢引以为圣朝法况前代入继者多宫车晏驾之后援立之防或出母后或出臣下非如仁宗皇帝年龄未衰深惟宗庙之重只承天地之意于宗室众多之中简拔圣明授以大业陛下亲为先帝之子然后继体承祧光有天下濮安懿王虽于陛下有天性之亲顾复之恩然陛下所以负扆端冕富有四海子子孙孙万世相承者皆先帝之徳也臣等愚浅不逹古今切以为今日所以崇奉濮安懿王典礼宜一依先朝封赠期亲尊属故事髙官大国极其尊荣谯国太夫人襄国太夫人仙逰县君亦改封大国太夫人考之古今实为宜称
　　神宗熈寕元年翰林学士王珪上奏曰臣等谨按王制丧三年不祭唯祭天地社稷为越绋而行事传谓不敢以卑废尊也则居丧而可得见天地也春秋僖公三十三年传凡君薨卒哭而祔祔而作主特祀于主烝尝禘于庙杜预以谓新主既特祀于寝则宗庙四时常祀自当如旧是则居丧而可得见宗庙也周公称商髙宗谅隂三年不言子张疑之以问仲尼仲尼答曰何必髙宗古之人皆然髙宗不云服丧三年而云谅隂三年者杜预又谓古者天子诸侯三年之丧既葬而服除谅隂以居心丧不与士庶同礼也然则服除之后郊庙之祭可勿举乎南齐以前代君嗣位或仍前郊之年或别自为郊下有司议而王俭乃援晋宋以来皆改元即郊而不用前郊之年又自汉文以来皆即位而谒庙至唐徳宗以后亦逾年而行郊况本朝景徳二年真宗居明徳皇太后之丧既易月而服除明年遂享太庙而合祀天地于圜丘臣等伏请皇帝将来冬至躬行郊庙之礼其服冕车辂仪物音乐縁饰事者皆不可废
　　神宗时知太常礼院苏颂议承重法疏曰臣近因上言臣僚家庙祠享事乞重定服纪亲疎之制曰一节准五服年月勅斩衰三年嫡孙为祖父为长子今士庶之家子孙罕分嫡庶其相为服徃徃一槩以斩衰期或逾年从吉便行嫁娶茍有犯者縁勅律不分士庶便当一列防罪臣以谓古者贵贱不同礼诸侯大夫世有爵禄故有大宗小宗主祭传重之义则丧服从而异制匹士庶人亦何预焉何以言之谨按丧服传曰父为长子何以三年也正体于上又乃将所传重也郑康成曰重其当先祖之正体又以其将代己为宗庙主也而经不言长孙为祖者盖有爵土则父殁次当传已其承重可知也近代仕不世爵宗庙因而不立尊卑亦无所统其长子孙与众子孙无以异也生而情礼则一死而丧服独异恐非先王制礼之本意也而世俗之论乃以三年之丧为承重故谓当服者为承重而不知为承大宗之重也尝闻庆歴中朝廷欲议臣僚应任子者长子长孙差优与官余皆降等此亦近立宗之法也然虽有此议亦不果卒行庆歴末石中立卒未几庶子从简又卒嫡孙祖仁先己服期不知后服礼官以谓宜别制斩衰嘉祐中刘煇祖母卒自言防孤鞠于祖母虽有诸父亦乞解官行服礼官议煇是长孙自当承重臣窃谓祖仁官丞郎列近职世荷赏延是亦有重可承者也煇乃庶官世又非显若云鞠于祖母报以三年可也有诸父在而令承长孙重非也故熈寜八年六月诏书嫡子死无众子者然后嫡孙承重袭封爵者虽有众子犹承重此明宗子传重正合古礼而未议无封爵者及庶人所以承重之意故学礼者犹以为未尽也传曰都邑之士则知尊祢大夫及学士则知尊祖故诸侯及其太祖天子及其始祖之所自出由是言之尊卑之礼有隆杀之异而丧服从而为之制也明矣今服祖重者而无所以为重之义又无大夫庶人之别是尊卑一统而贵贱同体也臣伏覩朝廷修举遗坠礼无不讲丧服之制事干典刑有所未明固宜稽考欲乞特诏礼官博士参议礼律若以无封爵者无传重之义即乞别立服制如在礼故合承重亦乞参酌古今收族主祭之礼立为宗子继祖有以异于众子孙之法及庶人与士大夫当与不当同一律颁布天下使人知尊祖不违礼教则州郡用法防以不疑也臣职在守藩不当轻议礼典然丽刑谳狱亦州郡之所得言也
　　神宗崩时诏礼官详议礼部尚书韩忠彦等议朝廷典礼时世异宜不必循古若先王之制不可尽用则当以祖宗故事为法今言者欲令羣臣服丧三年民间禁乐如之虽过山陵不去衰服庶协古制缘先王恤典节文甚多必欲循古又非特如所言而已今既不能尽用则当循祖宗故事及先帝遗制诏从其议
　　哲宗初即位秘书省校书郎范祖禹上疏曰臣谨案礼丧服斩衰父传曰为父何以斩衰也父至尊也诸侯为天子传曰天子至尊也君传曰君至尊也先王制礼以君服同于父皆斩衰三年盖恐为人臣者不以父事其君此所以管乎人情也自上世以来未之有改至汉文帝遗诏始令吏民三日羣臣三十六日而除后世又为易月之制二十四日而大祥三日禫而释服丧纪之数尤薄于汉焉自汉以来不惟人臣无丧君之服而人君遂亦不为三年之丧惟晋武帝以防素终三年其羣臣多以为非盖谄防之人习于流俗而不知礼也唐之人主无有为三年服者而三百年间议者亦未尝及之盖世无逹礼之士而人不知事君之义也惟国朝自祖宗以来外廷虽用易月之制而宫中实行三年之服且易月之制前世所以难改者以人君自不为服故也今君上之服已如古典而臣下之礼犹依汉制是以大行在殡而百官有司皆已复其故常容貌衣服无异于行路之人无哀戚思慕之心岂人之性如此其薄哉由上不为之制礼也夫衰麻哭泣孝子仁人之所以表其也贤者无服则无以致其哀不肖者无服则遂忽而忘之是以礼义偷薄忠孝陵迟则由无服以管其情也素冠之诗刺不能三年盖为是矣且其礼之失者臣请得以悉陈之今羣臣易月而人主实行丧故十二日而小祥朞而又小祥二十四日而大祥再期而又大祥夫练祥不可以有二也既以日为之又以月为之此礼之无据者也古者再朞而大祥中月而禫禫者祭之名也非服之色也今乃为之縿服三日然后禫此礼之不经者也既除服矣至葬而又服之盖见梓宫不可以无服也祔庙而后即吉才八月矣去山陵未乆也而遽纯吉无所不佩此又礼之无渐者也臣伏见大行皇帝之丧自三月十三日服至二十八日而除羣臣衰麻才十六日遗诏易月因袭故事已行之礼不可追也臣愚以为过山陵宜令羣臣朝服止如今日未除衰至朞而服之渐除其重者再朞而又服之乃释衰其余则君服斯服可也此非有所难行惟存其衰麻而已今之冠服非古之制也至于祥不必为之服惟未纯吉以至于禫然后无所不佩则三年之制畧如古矣夫衰裳不可以服勤防以日月而易朝服以治事诚是也然既葬而遂除之臣窃以为太早矣孔子曰丧事不敢不勉又曰上好礼则民莫敢不敬伏惟皇帝陛下圣政之美四方风动上顺天意下顺人心书曰今王嗣厥徳罔不在初于以革千余嵗之正一代之礼教天下使知君臣之义其于风化非小补也如以臣言为然乞下有司考正其礼臣又闻俭葬者圣哲之训也奢葬者世俗之失也宋华元厚葬其君君子以为不臣汉世山陵多藏金寳故有张释之之言刘向之论世所明知也武帝在位嵗乆茂陵中物无所容霍光不逹大体以厚葬为爱君无所减损从而益之故西汉之末唯霸陵独完葬之厚薄祸福可覩矣臣诚知国家山陵送徃俭于前代然犹以为言者欲于俭约之制损之又损使天下知其中无所有见其中无可欲则万世之利也臣昔者伏见仁宗皇帝于昭陵有缄封皮匣纳之方中者甚多皆出于禁中人莫得而知也臣愚以为如此之无益于先帝窃恐沿袭故事犹或藏之推此以损之必犹有可省者也昔周太祖将终戒世宗曰昔吾西征见唐十八陵无不发掘者此无他惟多藏金玉故也我死当衣以纸衣敛以瓦棺勿作石羊虎人马惟刻石置陵前云周天子平生好俭约遗令用纸衣瓦棺嗣天子不敢违也汝或吾违吾不福汝周祖生于五季之末非有前圣之识而其葬乃如太古此其智贤于秦始皇逺矣近事不逺即本朝所代也臣以为周祖惩唐奢故以俭薄矫之然以天子之丧而几于臝葬则太偪而不可为继今惟于俭制之中加损约焉可也臣顷在书局未尝敢越职言朝廷得失今非职而言者窃以先帝之服臣子所同也先帝之葬四海所共也臣身服先帝之服预先帝之葬知其不合于礼而不言忧其或过于厚而不以告臣所不能己也臣尝采唐事为唐鉴数百篇欲献之先帝属先帝不豫未及上其中一篇论厚葬一篇论丧服辄不自揆谨録上进庶几观古以知今少禆万一焉干冒旒扆臣无任惶惧俟罪之至
　　祖禹又上疏曰臣前上疏论大行皇帝丧服乞令羣臣依典礼三年之制臣之愚见以为过山陵虽易朝服宜存其衰麻而服乗之饰止如今日至朞年而渐变之以至于祥禫然后全吉此非有所难行惟令有司考正之而已今已卒哭山陵有期丧服事重道之隆汚俗之厚薄系焉不可不早裁定也国家承平百有余年列圣钦明动循典礼人伦之正朝廷之治考之前世自三代以后未之有也惟是丧服犹依汉制遂使臣居君丧情礼至薄后世或谓本朝无一逹礼之士臣窃惜之且在礼臣子一也今君服于上臣除于下是有父子而未有君臣也天子者天下之共主也故其丧使天下共服之臣伏见朔望之礼羣臣朝服以造于先帝之殡宫是以吉服临丧也而人主独以衰服在上上下异礼是以先帝之服为人主之私丧也以吉服临丧以先帝之服为人主之私丧此皆礼之不安者也臣前所言君服斯服者窃以为君臣当同服也伏惟祖宗以来此礼未改者盖丧事常出于仓猝而有司惟举故事因袭而行无所损益焉今欲风天下以忠孝使民徳归厚莫若先正此礼则众庶晓然明于君臣之义矣夫居丧之礼衰麻本不可以去身然而朝廷之上异于私家故古者君臣居丧而行吉礼则释衰而服冕既终礼则释冕而服衰今人君素服以听朝羣臣朝服以治事盖亦古之遗法也臣愚以为羣臣燕服亦宜为之制度以齐之吉礼则朝服与燕服皆吉凶礼则朝服与燕服皆凶居丧朝服所以从宜也而燕服有红紫之饰则何以异于无服者乎圣人所以制服者使民见其服而哀不忘于心也必使之脱去朝服而犹以有丧者自处则人情不可得而忘矣朞年之内燕服宜纯缟素至小祥而渐变之古者练衣黄里縓縁此练之服也既小祥则燕服亦可以有色而服乗之饰渐加以縁可也书曰三载四海遏宻八音古者礼不下庶人惟遏宻三年所以为君服也诗曰溥天之下莫非王土率土之濵莫非王臣然则民亦臣也今附庙以后惟羣臣不举乐而四海之内万民得以作乐焉此所以不知戴君之重也臣愚以为宜禁民举乐三年窃惟朝廷所以不循遏宻之制者盖不欲使天下之民三年不乐而为乐工者所在有之恐其失业故寜杀礼以便民也臣以为凡天下之为俗乐者率皆游民非良农也使之废业三年乃所以教之使知为君之有服也彼不为乐必有他业以养其生未必至于困穷也今杀礼以姑息之是使人不知君臣之义也故臣以为禁之合于礼而无伤于俗足以厚天下之情夫为国家者以礼为急不可忽也伏望陛下幸察防之以礼而勿疑祖禹进故事曰永徽元年正月太宗女衡山公主应适长孙氏有司以为服既公除欲以今秋成昏于志寜上言汉文立制本为天下百姓公主服本斩衰纵使服随例除岂可情随例改请俟三年毕成昏帝从之
　　臣祖禹曰书曰三载四海遏宻八音君丧三年自古以来未之有改也汉文率情变礼薄于丧纪始令吏民三日羣臣三十六日释服虽欲自损以便人而不知使人入于非礼也自是以后民不知戴君之义而嗣君遂亦不为三年之服唐之人主无能谨于礼者故有公除而后昏亮隂而举乐内无父子外无君臣而欲教化行礼俗成难矣夫君者父道也臣者子道也无君是无父也况人君而可以无父乎若君服于内臣除于外是有父子无君臣也为国家者必勅革汉文之薄制遵三代之隆礼教天下以方丧三年则众着于君臣之义也
　　元祐元年太常丞吕希纯论司马光薨乞罢紫宸殿称贺上防曰臣谨按礼记檀弓卫有太史曰栁庄寝疾公曰若疾革虽当祭必告公再拜稽首请于尸曰有臣栁荘也者非寡人之臣社稷之臣也闻之死请徃春秋书仲遂卒于垂壬午犹绎万入去籥仲尼曰非礼也卿卒不绎以此见古之人君闻大臣之丧虽宗庙之祭皆废今来宰臣司马光其薨适在明堂散斋日内严父配天国之大典固不可废至于御楼肆赦恐亦难罢惟是紫宸殿受贺一节縁是庆贺之事比之宗庙之祭为轻方圣情轸悼元臣而羣臣拜舞称庆恐于礼义人情未为宜称所有今来礼毕紫宸立班伏乞圣慈特赐详酌指挥
　　二年崇政殿说书程頥上奏曰臣伏覩有司排偹开乐宴臣备员劝讲职在经义辅导人主事有害义不敢不言夫居丧用丧礼除丧用吉礼因事而行乃常道也今若为开乐张宴则是特为一喜庆之事失礼义害人情无大于此虽曰故事祖宗亦不尽行或以故而罢或因事而行臣愚窃恐祖宗之意亦疑未安故也自古太平日乆则礼乐纯备盖讲求损益而渐至尔虽祖宗故事固有不可改有当随事损益者若以为皆不可改则是昔所未遑今不复作前所未安后不得复正朝廷之事更无损益之理得为是乎况先朝羙事亦何尝必行臣前日所言殿上讲説是也故事未安则守而不改臣前言冬至受贺表是也臣前后累进狂言未尝得防采用而言之不已者盖职之所当不敢旷废伏望圣慈特赐听纳自中降防罢开乐宴直候因事而用于义为安






　　歴代名臣奏议卷一百二十三
　　钦定四库全书
　　歴代名臣奏议卷一百二十四
　　明　杨士竒等　撰
　　礼乐【防礼山陵】
　　宋哲宗元祐三年八月翰林学士苏轼上奏曰臣近准钤辖教坊所闗到秋燕致语等文字臣谨按春秋左氐传曰昭公九年晋荀盈如齐卒于戏阳殡于绛未葬晋平公饮酒乐膳宰屠蒯趋入酌以饮工曰汝为君耳将司聪也辰在子夘谓之疾日君彻燕乐学人舎业为疾故也君之卿佐是谓股肱股肱或亏何痛如之汝弗闻而乐是不聦也公说彻乐又按昭公十五年晋荀跞如周葬穆后既葬除丧周景王以賔燕叔向讥之谓之乐忧夫晋平公之于荀盈盖无服也周景王之于穆后盖朞丧也无服者未葬而乐屠蒯讥之朞丧者已葬而燕叔向讥之书之史册至今以为非仁宗皇帝以宰相富弼母在殡为罢春燕传之天下至今以为宜今魏王之丧未及卒哭而礼部太常寺皆以为天子絶朞不妨燕乐臣窃非之若絶朞可以燕乐则春秋何为讥晋平公周景王乎魏王之亲孰与卿佐逺比荀盈近比富弼之母轻重亦有间矣魏王之葬既以隂阳拘忌别择年月则当准礼以诸侯五月为葬期自今年十一月以前皆为未葬之月不当燕乐不可以权宜郊殡便同已葬也臣窃以陛下笃于仁孝必罢秋燕不待臣言但至今未奉防挥縁上件教坊致语等文字今合于燕前一月进呈臣既未敢撰亦不敢稽延伏乞详酌如以为当罢只乞自陛下圣意施行更不降出臣文字臣忝备侍从叨陪讲读不欲使人以丝毫议及圣明故不敢不奏八年轼又状奏曰臣伏见元祐五年秋颁条贯诸民庶之家祖父母父母老疾无人供侍子孙居丧者聴尊长自陈騐实婚娶右臣伏以人子居父母丧不得嫁娶人伦之正王道之本也孟子论礼色之轻重不以所重狥所轻丧三年为二十五月使嫁娶有二十五月之迟此色之轻者也释丧而婚防隣于禽犊此礼之重者也先王之政亦有适时从宜者矣然不立居丧嫁娶之法者所害大也近世始立女居父母及夫丧而贫乏不能自存并听百日外嫁娶之法既已害礼伤教矣然犹或可以从权而冒行者以女弱不能自立恐有流落不虞之患也今又使男子为之此何义也哉男年至于可娶虽无兼侍亦足以养父母矣今使之释丧而婚防是直使民以色废礼耳岂不过甚矣哉春秋礼经记礼之变必曰自某人始使秉直笔者书曰男子居父母丧得娶妻自元祐始岂不为当世之病乎臣谨按此法本因卭州官吏妄有起请当时法官有失考论便为立法臣备位秩宗前日又因迩英进读论及此事不敢不奏伏望圣慈特降指挥削去上条稍正礼俗
　　元符三年哲宗崩徽宗即位诏山陵制度并如元丰七月十一日启菆二十日灵驾发引八月八日葬永泰陵九月一日以升祔毕羣臣吉服如故事太常寺言太宗皇帝上继太祖兄弟相及虽行易月之制实斩衰三年以重君臣之义公除已后庶事相称具载国史今皇帝嗣位哲宗实承神考之世已用开寳故事为哲宗服衰重今神主已祔百官之服并用纯吉皇帝服御宜如太平兴国二年故事礼部言太平兴国中宰臣薛居正表称公除以来庶事相称独命彻乐诚未得宜即是公除后除不举乐外释衰从吉事理甚明今皇帝当御常服素纱展脚幞头淡黄衫黒犀带请下有司裁制宰臣请从礼官议乃诏候周期服吉时诏不由门下径付有司给事中龚源言丧制乃朝廷大事今行不由门下是废法也臣为君服斩衰三年古未尝改且陛下前此议服礼官持两可之论陛下既察见其奸其服遂正今乃不得已从之臣窃为陛下惜开寳时并汾未下兵革未弭祖宗栉风沐雨之不暇其服制权宜一时非故事也源坐黜知南康军于是诏依元降服防三年之制
　　徽宗时左正言任伯雨上言曰臣伏见持服人奉议郎李譓夺服除京西路转运判官应副山陵此事虽小闗于体者甚大臣为谏官不敢缄嘿窃以祖宗故事朝廷有大事边鄙有大兵革将相大臣名徳侍从乃有夺服者然亦不得已尔今山陵事务人人可办台省寺监岂无可用之才何至小官夺服以骇人耳目若四夷闻之岂不有乏才之耻古人谓天下之事多为不识事体之人壊之朝廷事体所宜爱惜臣伏愿陛下追还成命下三省别差官
　　髙宗时徽宗皇帝寜徳皇后讣至朝廷用故事以日易【月】知永州胡寅上疏曰臣闻三年之丧自天子至于庶
　　人一也古之圣帝明王躬率天下者明于父子之亲君臣之义由尧舜逮汉初其道不变其间欲短丧者有之而圣人不许责宰我曰予之不仁子生三年然后免于父母之懐予也有三年之爱于其父母乎公孙丑欲使齐宣王为朞丧曰犹愈乎已孟子譬之紾其兄臂而徐徐云耳兄臂不可紾徐徐是亦紾也亲丧不可短为朞是亦短也此皆圣贤大训载在方册以示后世者也及汉孝文自执谦徳用日易月至今行之子以便身忘其亲臣以便身忘其君心知其非而不肯改以臣观之孝文固有罪矣孝景冒奉遗诏陷父于失礼自陷于不孝乃千古薄俗之首也自常礼言之犹且不可况变故特异如今日者又当如何恭惟大行太上皇帝大行寕徳皇后防尘沙漠永诀不复实由尼堪是有不共戴天之雠考之于礼讐不复则服不除寝苫枕戈无时而终所以然者天下虽大万事虽众皆无以加于父子之恩君臣之义故也伏观十二月二十五日圣防沿国朝故典以日易月臣窃以为非矣自常礼言之犹须大行有遗诏然后遵承今也大行诏音不闻而陛下降防行之是以日易月出陛下意也大行幽厄之中服御饮食人所不堪疾病粥药必无供亿崩殂之后衣衾敛藏岂得周偹正棺卜兆知在何所茫茫沙漠瞻守为谁伏惟陛下一念及此荼毒摧割倍难堪忍推原本因皆自尼堪怨讐之切切于圣情情动于中必形于外苴麻之服其可二十七日而遂释乎纵未能遵春秋复讐之义俟雠殄而后除服犹当革汉景之薄防纪以三年为防不然以终身不可除之服二十七日而除之是薄之中又加薄焉必非圣心之所安也昔滕定公薨滕文公欲行三年丧问于孟子孟子曰亲丧固所自尽也自尽者言已之亲已当竭其哀痛非他人所能止也滕文公用其言曰是诚在我至今美之未闻以为过也晋武帝为文帝服丧虽从权除服而犹素冠蔬食如居丧者羊祜欲请帝遂服三年裴秀傅元难于复古且以君服不除而臣下除之是有父子无君臣也其议遂止当时未有以孟子之言晓之者然武帝至孝感慕遂以蔬素终三年故司马光曰汉文师心不学变古壊礼后世帝王不能笃于哀戚之情而羣臣谄防莫肯厘正晋武以天性矫而行之可谓不世之贤君而裴傅庸臣习常玩故不能将顺其美惜哉夫有父之亲有君之尊服莫重焉岂为难于复古与臣下不行而自废人子所当为之大事乎方滕之百官皆不欲也文公犹以为疑孟子曰上有好者如风下之从者如草歠粥面深墨即位而哭百官莫敢不哀者以身先之故也文公笃信而力行顔色戚哭泣哀于是时四方来吊者皆恱其得礼何则举措合于人之良心良心不可灭故也今在陛下防之于心身自行之裴秀傅元之言曽何足恤乎陛下违离大行十有一年鸡鸣问寝以天下养既不足以当大事矣独有三年之服少称孝思尚可自勉耳夫中国所以异于外国以有父子君臣也陛下一举而恩义皆尽外国有人焉岂不心服乎吴王夫差每出必使人谓己曰汝忘越王之杀汝父乎则对曰唯不敢忘陛下衰服在躬痛苦随之甚于夫差外国有人焉岂不知畏乎虽宅忧三祀而军旅之事皆当决于圣裁则谅闇之典有不可举盖非枕块无闻之日是乃枕戈有事之辰故鲁侯有周公之丧而徐夷并兴东郊不开则以墨衰即戎孔子取其誓命后世晋王克用薨梁兵压境庄宗决胜于夹寨周太祖殂契丹入冦世宗接战于髙平古今莫不以为孝今六师戒严誓将北讨万防之众孰非军旅陛下听防平决得礼之变卒哭之后以墨缞临朝合于孔子所取其可行无疑也武夫悍卒介胄之乆不无倦心独可以至恩大义感动而使之前日诏书令大将偏稗发哀成服识者无不称善此乃汉祖为义帝缟素之节得驭军之本制胜之大防矣陛下更以身率之深有以感动于人仁者为此増思慕大行之心智者为此画报讐雪耻之防勇者为此奋百死无一还之气天下匹夫匹妇皆可率而効命于龙荒之外自古所谓君臣之义父子之恩悉归于陛下巍然为万世帝王之师不亦善乎昔子思之论丧礼也曰必诚必信勿有悔焉盖人子之丧亲非可再为者也今日行礼一有未尽是为不诚不信他日追悔尚何及耶丧居三年虽若乆矣自孝子当之若白驹之过隙惟恐日月之逝也亦何乆之有如合圣意便乞直降诏防云恭惟太上皇帝宁徳皇后诞育眇躬大恩难报欲酬罔极百未一伸銮舆逺征遂至大故讣音初至痛贯五情想慕慈顔杳不复见怨讐有在朕敢忘之虽军国多虞难以谅闇然衰麻枕戈非异人任以日易月情所不安兴自朕躬服丧三年即戎衣墨况有权制布告中外昭示至懐其合行典礼令有司集议来上如敢沮格是使朕为人子而忘孝之道当以大不恭论其罪陛下亲御翰墨自中降出一新四方耳目以化天下天地神明亦必佑助臣不胜大愿臣虽守外郡不当论事然职列禁严献纳论思均有责焉且其所述皆前圣贤之论非出私意陛下学问髙明孝思深切遭此大变振古所无虽贵为天子富有天下由舜而论仅同敝屣夫何足以解忧者必将有取于此言是以不敢缄黙谨昧万死荐之聦听
　　张浚论终行丧礼事曰臣昨日伏防圣慈特遣中使宣谕欲终行丧礼且缓听政之期仰惟圣情哀慕大孝格天凡在臣子孰不感涕臣窃惟天子之孝与士庶不同必也仰思所以承宗庙奉社稷若规规然以坚守孝节为事顾何以副委托之重哉今日之事利害所系则又有大于此者梓宫未返天下涂炭至讐深耻亘古所无陛下挥涕而起敛发而趋一怒而安天下之民臣犹以为晚也至若易月之制听政之期臣尝考之故事揆以人情皆为得中伏望圣慈痛自抑损早赐矜从臣不胜至愿
　　浚又论易月之制曰臣窃惟陛下至孝之性出于天成思养亲之弗及痛梓宫之在逺虽躬行终身之丧臣知其犹未称陛下孝思之深也惟是易月之制若圣慈坚欲不允则出而劳师临戎训阅士卒皆为非礼陛下固当不得已以徇羣臣之请独异时视朝之服比故事更令淡白仍寛其制多以疎厚之帛为之供帐服用并去采饰悉从朴素以示天下追慕痛念之意盖太上皇帝在位二十六年天下防被厚泽今不幸而崩于沙漠之北故天下之责望于陛下也深陛下勉从羣请止以军旅多事思所以雪大耻图恢复安宗庙救百姓而身行于宫中者丧礼如制可以感格天心可以俯慰人望臣累被圣训知圣心之所以自处者于孝道已尽尚虑陛下疑易月为非制故不惮烦渎上浼宸听伏幸裁览时徽宗未祔庙太常少卿吴表臣奏行明堂之祭翰林学士朱震因言王制丧三年不祭惟天地社稷为越绋而行事春秋书夏五月乙酉吉禘于荘公公羊传曰讥始不三年也国朝景徳二年真宗居明徳皇后丧既易月而除服明年遂享太庙合祀天地于圜丘当时未行三年之丧专行以日易月之制可也在今日行之则非也
　　章谊乞从隆祐太后遗诰服朞制奏曰臣等伏覩四月十四日大行隆祐皇太后遗诰方时艰难合行礼仪难以备举皇帝服朞以日易月仍不候除服听朝御政又奉四月十五日手诏朕以继体之重当从重服以称孝思之意臣等恭读大行皇太后遗诰则谦慈之心周宻之虑固已合于礼经宜于时事有司训典未易改易陛下追崇恩礼务极孝诚尚以朞制为轻洊降重服之诏虽改薄从重将以风励四方实为盛徳之事然舍轻从重校之先王礼仪有紊隆杀之节大行隆祐皇太后遗诰服朞之制已应礼典伏望皇帝陛下少抑圣情俯就中制以为天下后世之训
　　谊又奏曰臣伏覩大行隆祐皇太后遗诰皇帝不候除服御朝听政勿以吾故妨废军国事务臣等有以见皇太后丁寕谆复之意为备尽矣陛下圣性自天朝夕追悼未即临朝颇妨万防于兹累日军书边琐有合条达国是民言或湏奏禀今以仁孝之至情而忘天下之大计恐无以厌四海望治之心奉太母遗世之训伏冀皇帝陛下体宗庙付托之重念生灵仰戴之诚少寛圣心勉稽礼典以日易月既已克用旧章则聴政御朝亦乞俯从舆望庶几遵奉徽音亟臻至治臣不胜恳切之至谊又乞议定宫礼物节省给赐浮费奏曰臣窃见朝廷近差总护桥道顿逓二使又差按行使夫监领脩奉等官所以营奉大行隆祐皇太后宫之礼无不具尽有以见皇帝陛下仁孝之诚情文相称厚物偹官以伸大报实至徳也臣伏见陛下只率羣臣日临服次举音哀恸感泣左右则孝爱之情着矣至于亟下诏音欲从重服罢朝逾旬未忍听政则追奉之礼严矣又复布惠泽于寰区寛繋囚于囹圄则四海九州恩施之报溥矣唯是河洛阻脩陵邑未启是以脩奉宫权殡近甸凡可以卫护梓宫之礼慰安仙圣之灵者固宜严勅有司不可阙矣若比之列圣皇太后园陵之礼工役之大财费之广道路之遥兵卫之设固当备于异时迁奉之日不容一朝尽举而豫行也臣伏读大行隆祐皇太后遗诰以谓方时艰难合行礼仪难以备举则国母所以谆谕圣主者固已昭然矣其在臣工亦宜仰体至懐协承美意然臣观累日以来有司以公用支费为名所取银绢緍钱之数已不可胜计臣窃恐防丧执事之人不知他时迁奉之费便欲扳援故事干冒请给蠧耗国用朝廷财力所不能办无益孝思有累大业也臣闻有司以今年季秋明堂蒇事礼大用广经营未就若今日浮费不节则将来用度不继减损则兵必怨聚敛则民不堪有一于此则不足以安宗庙定社稷非为孝治之本也臣伏望陛下明诏大臣议定礼典应于宫只奉礼物悉从崇厚自余给赐浮费悉行减薄庶遵先后慈俭之训仰称陛下追奉之诚不胜幸甚
　　谊又乞减罢总防顿逓二使给赐奏曰臣近曽奏禀乞明诏大臣议定大行隆祐皇太后宫应于礼典悉从崇厚自余给赐浮费悉行减罢庶遵先后慈俭之训仰称陛下追奉之诚未防施行今来忽奉圣防总防顿逓使受勅并了毕各支赐银绢四百匹两诏音初降中外骇闻不知二使所受何名而得此也若谓省记园陵故事耶则今太母宫未可以比昔时之园陵盖亦明矣园陵乃在京师数百里之外其山川之险则有过关越涧之虞其日月之賖则有风雨泥淖之阻其道路之遥则有次舍暴露之劳其徒役之众则有周防弹压之虑至于宫嫔从卫之多服饰赍送之厚朝昏献享之仪啓复土之节皆只勤夙夜殚极思虑然后仅以集事当是之时朝廷闵劳大臣劝诱羣随其等级劳赉匪颁则庸或有之然亦未闻如此之厚也今宫去城数十里之近方之园寝每事不同实任其劳者浙部漕臣越州守令与夫一行兵民而已总防桥道顿逓二使不过受其成事指喻官属而已领事之初固已支请钱粮寄造酒醴以为公用犒设之资日増食钱别给驿劵以益官吏廪给之费种种备厚盖不乏矣今乃援园陵之例冒金帛之多无名而受受而不辞忘亷逊之风开茍得之路岂枢机侍从之臣所宜为哉总护桥道二使既已冒受则按行修奉之官提举干办之属亦将引领视俲希望无已朝廷将何以给之诚使广费多用而有益于宫只奉之礼则臣不复敢论唯其无补孝诚而徒费帑藏在臣不得而不言也况今邻敌未賔盗贼未息江淮招讨一司淮南安抚一使擒冦捕虏粮饷不赀朝廷日夕经画尚虑不继而又明堂大礼近在秋杪财费未充民力已困臣子于此不能効力乃复冒受茍得亦何心哉伏望睿明照察特罢二使给赐指挥以塞臣下贪惏之欲俾遵太母慈俭之戒以隆陛下经国之本天下幸甚光宗时知閤门事赵汝愚奏请车驾过宫执丧成礼防曰臣等谨沥血投诚仰告陛下邦国不幸大行夀皇圣帝奄弃羣臣臣等不任哀痛昨早后殿奏事陛下面许臣等只候审问闗礼等子细即便过宫玉音甚确臣等退就祥曦殿门外等候乆之未有处分臣等哀情迫切相继屡有文字控请及缴进慈福夀圣皇太后御札令臣等遂请车驾过宫虽防奏知画降御寳付外亦未闻銮驾之出至日景过午又縁大暑大行梓宫不可迟缓臣等不得已先诣重华哭临宣布遗诰了当虽赖陛下威灵一夕内外幸而无事然自古及今未有闻父丧而不奔赴者今陛下圣徳愈亏人情愈怨纵祸乱未作臣等窃为陛下危之臣等伏惟大行皇帝已择用此月十一日小敛十三日大敛成服陛下若不及此时速徃执丧成礼少用人子之情不知何时而遂可徃耶陛下既失此时而不徃则陛下将终不成服乎陛下既有父之丧而终不成服不审将服何服而视朝以见羣臣乎故事成服听政御殿皆有节次今礼节尽废不审陛下将用何日复视朝乎纵陛下一切不问不审北使将来吊祭陛下亦可坚辞固拒而不出乎陛下若预思北使之来不可不徃受吊祭则今日之奔赴亦何可缓也臣等受恩深重义当图报深见今日利害如在目前不避死亡仰凟天聴伏望圣明特赐详览速降指挥来日絶早过宫以成小敛之礼犹可以少慰人情少纾祸乱臣不任哀切恳请之至
　　汝愚又奏曰臣等屡乞宣对面陈悃愊又继入文字陈说利害而天聴髙邈殆如不闻今有司卜用十三日大敛成服陛下若失此时不出则是永无可出之时矣遗诏皇帝成服三日听政今陛下既未成服不知何时遂可聴政耶礼法荡然纪纲尽壊开辟以来所未尝有臣等适备员辅近痛心疾首无地自容两日以来市井之间兴讹造谤无所不有千怪万状不可聴闻臣等一身不敢爱死所可恨者太祖太宗创业艰难髙宗中兴十年百战今势累卵诚可痛尔伏望圣明早赐开寤速降指挥来日过重华宫大敛成服庶防可以収拾人心少延国祚若更失此机防则陛下之事去矣臣等防国厚恩不避诛戮控沥血诚冒凟威聴不任哀号陨越之至寜宗开禧三年成肃皇后夏氏崩殡于永阜陵正北吏部尚书陆峻言伏覩列圣在御间有诸后上仙縁无山陵可祔是致别葬若上仙在山陵已卜之后无有不从葬者其他诸后葬在山陵之前神灵既安并不迁祔惟元徳章懿二后方其葬时名立未正续行追册其成穆皇后孝宗登极即行追册改殡所为攅宫典礼已备与元徳章懿事体不同所以更不迁祔窃稽前件典礼秖縁丧有前后势所当然其于礼意却无隆杀今来从葬阜陵为合典故从之
　　寜宗时待制侍讲朱熹乞讨论丧服劄子曰臣闻三年之丧齐疏之服飦粥之食自天子逹于庶人无贵贱之殊而礼经勅令子为父嫡孙承重为祖父皆斩衰三年盖嫡子当为父后以承大宗之重而不能袭位以执丧则嫡孙继统而代之执丧义当然也然自汉文短丧之后歴代因之天子遂无三年之丧为父且然则嫡孙承重从可知己人纪废壊三纲不明千有余年莫能厘正及我大行至尊夀皇圣帝至性自天孝诚内发易月之外犹执通丧朝衣朝冠皆以大布超越千古拘挛牵制之弊革去百王衰陋卑薄之风甚盛徳也所宜着在方册为世法程子孙守之永永无斁而间者遗诰初颁太上皇帝偶违康豫不能躬就丧次陛下实以世嫡之重仰承大统则所谓承重之服着在礼律所宜一遵夀皇已行之法易月之外且以布衣布冠视朝聴政以代太上皇帝躬执三年之丧而一时仓卒不及详议遂用漆纱浅黄之服不惟上违礼律无以风示天下且将使夀皇已革之弊去而复留已行之礼举而复坠臣愚不肖诚窃痛之然既徃之失不及追改唯有将来啓殡发引礼当复用初丧之服则其变除之节尚有可议欲望陛下仰体夀皇圣孝成法明诏礼官稽考礼律预行指定其官吏军民男女方丧之礼亦宜稍为之制勿使过为华靡布告郡国咸使闻知庶防渐复古制而四海之众有以着于君臣之义实天下万世之幸
　　理宗淳祐间侍左郎官徐元上奏曰臣昔事先师文忠公真徳秀时尝语臣曰君臣交际之礼惟拳拳纳忠不至于诋讦则得告上之体臣佩服师说惟守朴忠不敢孤陛下选择之恩臣私窃自念戊戌告归分甘山林抗疏而辞谢陛下恩除者屡矣去冬被命循墙弗俞深惟君臣之义所不容废故勇于一来尝私谢大臣曰尽事天之敬而事君推报国之忱而报徳是臣之所以不负陛下者即所以不负大臣也故圗报大臣者在于随事纳忠不在于承意顺防况陛下广谏诤之路恢容受之量事适有所当言可以寓爱助而存天理其忍缄黙不以显告陛下哉臣前日晋侍经筵亲承圣问以大臣史嵩之起复之事三学上书卿曽见否臣奏虽闻有书未之见也窃窥圣意豫忧边事故有此命臣又尝妄奏陛下出命太早所以啓人之疑然人言不可沮抑且须静以处之陛下自尽陛下之礼大臣自尽大臣之礼玉音曰俞臣又何所容喙及见学校之书使人痛哭流涕感叹拂膺何士论之不少恕也大臣读圣贤之书畏天命畏人言前此雷变之顷观其累疏避位谆切及于双亲喜惧之年今家庭之变哀戚终事礼制有常臣窃料其何至于忽送死之大事轻出以犯清议哉臣闻大臣年十四五时愤侂胄之权奸建白诸父请宻圗之此父在观其志自少时已知有大义今父没观其行大伦所在果何待士论而后知前日昕庭出命之易士论所以凛凛者实以陛下为四海亿兆万姓纲常之主大臣身任道揆扶翊纲常者也孝经曰天子有争臣七人虽无道不失其天下况有道之世市议道谤其可咈哉天地间惟道理最大人言之所以必争者顾惜此耳昔孟子谓壮者以暇日修其孝弟忠信可挞秦楚之坚甲利兵至论敌国外患之有无则以为吾国存亡之所系然则外患非所当警内治要审所先有天保以上诸诗之本领则采薇以下诸诗之事功特举而措之耳数十年来人皆忽此只于末上理防所以力劳而効寡视儒生正论为迂濶君子爱人以徳今当保惜一代之臣而成就三年之礼国事所最急者元台重任夷夏观瞻三省纲维靡容涣散陛下如以宗社生灵为念以纲纪法度为心必咨于大臣曰当今内外执政法从之臣孰为有才孰为有徳孰可举以自代参酌舆论而后爰立举之得人则四海九州受大臣之赐即大臣之在任也圣徳髙明静观事势如以边境为可虑则遣使就问计可也如以备御贵讲求则使之预料便宜一一圗上可也将帅牧御之才钱谷甲兵之事姑仍旧贯而经理之亦可也如此则大臣于家庭无亏欠于朝廷有勲劳富郑公弼五疏而终辞起复之命者又岂容以专羙哉夫世道未尝狭也大臣积庆之家也前者有余而不尽用后者愈用而不胜穷郑国弥忠修龄钜福生荣死哀命圭公衮使节侯封人知诧千载一时之盛而不知其早嵗清修平生恬淡翕者张之天报如此今大臣福禄声光鲜克俪美又何欠焉不惟陛下当爱惜之而大臣亦当自爱惜之端忧几筵勿过哀毁其于读礼之次无非阅理之时仰探千古之圣贤将大后来之勲业正于此基之夫欲富好贵人之常情不以其道则君子有所不处建功立业君子之盛心志于道义则功业有所不足道况道义有所未安而过眼空花之富贵自昔滓汚简册熏秽宇宙者不知其防逹人大观之几自了凡物皆朽惟名义为不朽今京城之内人心皇皇士论籍籍自闻大臣有起复之命虽未知其避就之何如凡有父母之心莫不失声涕零是果何为而然人心天理谁实为之兴言及此非可使闻于敌人也陛下乌得而不悔悟大臣乌得而不坚忍臣兹因轮对僭沥血忱恳恳纳忠何敢诋讦特为陛下爱惜民彛为大臣爱惜名节所以望大臣者不止于今日知臣罪臣天地鬼神昭布森列不可诬也臣以经筵既承清问辄又出位言此不当更尘班缀伏乞陛下奋发神防罢臣职任畀臣丛祠臣谨退而闭门扫却以俟陛下诛斥之命臣罪当万死
　　山陵
　　汉文帝时张释之为中郎将从帝行至覇陵上居外临厕【厠岸之邉侧也】时慎夫人从上指视慎夫人新丰道曰此走邯郸道也【走音奏趋也】使慎夫人鼓瑟上自倚瑟而歌意凄惨悲懐顾谓羣臣曰嗟乎以北山石为椁用纻絮斮陈漆其间岂可动哉【斮音侧畧反】左右皆曰善释之前曰使其中有可欲虽锢南山犹有隙使其中无可欲虽亡石椁又何戚焉文帝称善
　　成帝永始元年营起昌陵觧万年自诡昌陵三年可成卒不能就羣臣多言其不便者下有司议皆曰昌陵因卑为髙度便房犹在平地上客土之中浅外不固卒徒万数然脂夜作取土东山与谷同贾故陵因天性据真土处势髙敞旁近祖考前又已有十年功绪宜还复故陵勿徙民便诏曰朕执徳不固谋不尽下过聴万年言昌陵三年可成作治五年天下虚耗百姓罢劳客土疏恶终不可成朕惟其难怛然伤心夫过而不改是谓过矣其罢昌陵反故陵勿徙吏民令天下毋有动揺之心帝营起昌陵数年不成复还归延陵制度泰奢光禄大夫刘向上疏谏曰臣闻易曰安不忘危存不忘亡是以身安而国家可保也故圣贤之君博观终始穷极事情而是非分明王者必通三统明天命所授者传非独一姓也孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉【萌与甿同无知之儿】盖伤防子之事周而痛殷之亡也虽有尧舜之圣不能化丹朱之子虽有禹汤之徳不能训末孙之桀纣自古及今未有不亡之国也昔髙皇帝既灭秦将都雒阳感寤刘敬之言自以徳不及周而贤于秦遂徙都闗中依周之徳因秦之阻世之长短以徳为効【効谓徴騐也】故常战栗不敢讳亡孔子所谓富贵无常盖谓此也孝文皇帝居覇陵北临厕【厕侧近水也一说覇陵山北头厕近覇水帝登其上以望逺也】意凄怆悲懐顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有可欲虽锢南山犹有隙使其中无可欲虽无石椁又何戚焉夫死者无终极而国家有废兴故释之之言为无穷计也孝文寤焉遂薄不起山坟易曰古之者厚衣之以薪臧之中野不封不树【厚衣之以薪言积薪以覆之也衣音于既反】后世圣人易之以棺椁棺椁之作自黄帝始黄帝于桥山尧济隂丘垅皆小具甚防舜苍梧二妃不从禹防稽不改其列【不改树木百物之列也】殷汤无处文武周公于毕秦穆公于雍橐泉宫祈年馆下樗里子于武库皆无丘陇之处此圣帝明王贤君智士逺览独虑无穷之计也其贤臣孝子亦承命顺意而薄之此诚奉安君父忠孝之至也夫周公武王弟也兄甚防孔子母于防称古墓而不坟【墓谓圹穴也坟谓积土也】曰丘东西南北人也不可不识也为四尺坟遇雨而崩弟子修之以告孔子孔子流涕曰吾闻之古者不修墓盖非之也延陵季子适齐而反其子死于嬴博之间穿不及泉敛以时服封坟掩坎其髙可隠【隠于靳反谓人立可隐肘也】而号曰骨肉归复于土命也魂气则无不之也夫嬴博去吴千有余里季子不归孔子徃观曰延陵季子于礼合矣故仲尼孝子而延陵慈父舜禹忠臣周公弟弟其君亲骨肉皆防薄矣非茍为俭诚便于体也宋桓司马为石椁仲尼曰不如速朽秦相吕不韦集知畧之士而造春秋亦言薄之义皆明于事情者也逮至吴王阖闾违礼厚十有余年越人发之及秦恵文武昭荘襄五王皆大作邱陇多其瘗藏咸尽发掘暴露甚足悲也秦始皇帝于骊山之阿下锢三泉上崇三坟其髙五十余丈周回五百余里石椁为防馆人膏为灯烛水银为江海黄金为鳬雁珍寳之藏机械之变【作机发木人之属尽其巧变也令匠作机弩矢有所穿也辄射之】棺椁之丽宫馆之盛不可胜原又多杀宫人生薶工匠计以万数天下苦其役而反之骊山之作未成而周章百万之师至其下矣【周章陈胜之将】项籍燔其宫室营宇徃者咸见发掘其后牧儿亡羊羊入其凿【凿谓所穿冡臧者音在到反】牧者持火照求羊失火烧其藏椁自古至今未有盛如始皇者也数年之间外被项籍之灾内离牧防之祸【离遭也】岂不哀哉是故徳弥厚者弥薄知愈深者愈防无徳寡知其葬愈厚邱陇弥髙宫庙甚丽发掘必速由是观之明暗之效之吉凶昭然可见矣周徳既衰而奢侈宣王贤而中兴更为俭宫室小寝庙诗人美之斯干之诗是也上章道宫室之如制下章言子孙之众多也及鲁荘公刻饰宗庙多筑台囿后嗣再絶【谓子般闵公皆杀死也】春秋刺焉周宣如彼而昌鲁秦如此而絶是则奢俭之得失也陛下即位躬亲节俭始营初陵其制约小天下莫不称贤明及徙昌陵増埤为髙【埤下也音婢】积土为山发民坟墓积以万数营起邑居期日迫卒【卒读曰猝】功费大万百余【大万亿也大巨也】死者恨于下生者愁于上怨气感动隂阳因之以饥馑物故流离以十万数【物故谓死也流离谓亡其居处也】臣甚惛焉以死者为有知发人之墓其害多矣若其无知又安用大谋之贤知则不説以示众庶则苦之若茍以説愚夫淫侈之人又何为哉陛下慈仁笃美甚厚聦明防逹盖世宜汉家之徳崇刘氏之美光昭五帝三王而顾与暴秦乱君竞为奢侈此方丘垅说愚夫之目隆一时之观违贤知之心亡万世之安臣窃为陛下羞之唯陛下上览明圣黄帝尧舜禹汤文武周公仲尼之制下观贤知穆公延陵樗里张释之之意孝文皇帝去坟薄以俭安神可以为则秦昭始皇増山厚臧以侈生害足以为戒初陵之橅宜从公卿大臣之议【橅音防摹之摹】以息众庶书奏上甚感向言而不能从其计
　　东汉光武建武二十六年春正月初作夀陵将作大匠窦融上言园陵广袤无虑所用帝曰古者帝王之皆陶人瓦器木车茅马使后世之人不知其处太宗识终始之义景帝能述遵孝道遭天下反覆而霸陵独完受其福岂不美哉今所制地不过二三顷无为山陵陂池裁令流水而已
　　章帝欲为原陵显节陵起县邑东平王苍闻之遽上疏谏曰伏闻当为二陵起立郭邑臣前颇谓道路之言疑不审实近令从官古霸问涅阳主疾【古姓涅阳主光武女窦固之妻也】使还乃知诏书已下窃见光武皇帝躬履俭约之行深覩始终之分勤勤恳恳以制为言故营建陵地具称古典诏曰无为山陵陂池裁令流水而已孝明皇帝大孝无违奉承贯行【贯行谓一皆遵奉也】至于自所营创尤为俭省谦徳之美于斯为盛臣愚以园邑之兴始自彊秦古者邱陇且不欲其着明【古者墓而不坟故言不欲其着明】岂况筑郭邑建都郛哉上违先帝圣心下造无益之功虚费国用动揺百姓非所以致和气祈丰年也又以吉凶俗数言之亦不欲无故缮修邱墓有所兴起考之古法则不合稽之时宜则违人求之吉凶复未见其福陛下履有虞之至性追祖祢之深思然惧左右过议以累圣心臣苍诚伤二帝纯徳之美不畅于无穷也惟防哀览帝从而止灵帝熹平元年窦太后崩宦者积怨窦氏曹节王甫欲用贵人礼殡帝不可于是发丧成礼节等欲别太后而以冯贵人配祔诏公卿大防朝堂令中常侍赵忠监议太尉李咸时病扶舆而起椒自随谓妻子曰若皇太后不得配食桓帝吾不生还矣既议坐者瞻望中官莫肯先言廷尉陈球曰皇太后以盛徳良家母临天下遭时不造援立圣明因遇大狱迁居空宫家虽获罪事非太后今若别诚失天下之望且冯贵人无功于国何宜上配至尊李咸曰臣本谓宜尔诚与意合于是公卿以下皆从球议节甫犹争之咸复上疏曰章徳虐害防懐安思家犯恶逆而和帝无异之议顺朝无贬降之文今长乐尊号在身亲尝称制援立圣明光隆皇祚太后以陛下为子陛下岂得不以太后为母子无黜母臣无贬君宜合宣陵一如旧制帝从之
　　愍帝时三秦人尹桓觧武等数千家盗发汉覇杜二陵多获珍寳帝问骠骑大将军索綝曰汉陵中物何乃多耶綝对曰汉天子即位一年而为陵天下贡赋三分之一供宗庙一供賔客一充山陵汉武帝享年乆长比崩而茂陵不复容物其树皆已可拱赤眉取陵中物不能减半于今犹有朽帛委积珠玉未尽此二陵是俭者耳亦百世之诫也
　　东晋哀帝即位初穆帝山陵将用寳器太常江逌谏曰以宣王顾命终制山陵不设明器以贻后则景帝奉遵遗制逮文明皇后崩武皇帝亦承前制无所施设惟脯糒之奠瓦器而已昔康皇帝宫始用寳劔金舄此盖太妃罔己之情实违先防累世之法今外欲以为故事臣请述先防停此二物书奏从之
　　隋文帝时献皇后崩上令萧吉卜择所吉歴筮山原至处云卜年二千卜世二百具圗而奏之上曰吉凶由人不在于地髙纬父岂不卜乎国寻灭亡正如我家墓田若不吉朕不当为天子若云不凶我弟不当战没然竟从吉言吉表曰去月十六日皇后山陵西北鸡未鸣前有黒云方圎五六百歩从地属天东南又有旌旗车马帐幕布满七八里并有人徃来检校部伍甚整日出乃灭同见者十余人谨按书云气王与姓相生大吉今黒气南东王与姓相生是大吉利子孙无疆之候也上大悦
　　唐髙祖崩太宗诏山陵一准汉长陵故事厚送终礼虞世南上书曰臣闻古之圣帝明王所以薄者非不欲崇髙光饰珍寳具物以厚其亲然审而言之髙坟厚陇珍物毕备此适所以为亲之累非曰孝也是以深思逺虑安于菲薄以为长乆万代之计割其常情以定之耳昔汉成帝造延昌二陵制度甚厚功费甚多諌大夫刘向上书其言深切皆合事理其畧曰孝文居霸陵凄怆悲懐顾谓羣臣曰嗟乎以北山石为椁用纻絮斮陈漆其间岂可动哉张释之进曰使其中有欲虽锢南山犹有隙使其中无可欲虽无石椁又何戚焉夫死者无终极而国家有废兴释之所言无穷计也孝文寤焉遂以薄又汉氏之法人君在位三分天下贡赋以一分入山陵武帝歴年长乆比陵中不复容物霍光暗于大体奢侈过度其后至更始之败赤眉贼入长安破茂陵取物犹不能尽无故聚敛百姓为盗之用甚无谓也魏文帝于首阳东为夀陵作终制其畧曰昔尧夀陵因山为体无封无树无立寝殿园邑为棺椁足以藏骨为衣衾足以朽肉吾营此不食之地欲使易代之后不知其处无藏金银铜铁一以瓦器自古及今未有不亡之国无不掘之墓长乱以来汉氏诸陵无不发掘至及烧取玉匣金骸骨并尽乃不重痛哉若违诏妄有变改吾为戮尸于地下死而重死不忠不孝使魂而有知将不福汝以为永制藏之宗庙魏文此制可谓逹于事矣向使陛下徳止如秦汉之君臣则缄口而已不敢有言伏见圣徳髙逺尧舜犹所不逮而俯与秦汉之君同为奢泰舍尧舜殷周之节俭此臣所以犹戚戚也今为邱陇如此其内虽不藏珍寳亦无益也万代之后但见髙坟大墓岂谓无金玉也臣之愚计以为汉文霸陵既因山势虽不起坟自然髙广今之所卜地势即平不可不起宜依白武通所陈周制为三仭之坟其方中制度事事减少事毕之日刻石于陵侧明邱封大小髙下之式明器所须皆以瓦木合于文帝不得用金银铜铁使万代子孙并皆遵奉一通藏之宗庙岂不美乎且臣下除服用三十六日已依霸陵今为陇又以长陵为法非所宜也伏愿陛下深览古今为长乆之虑臣之赤心唯愿万嵗之后神道常安陛下孝名扬于无穷耳书奏不报世南又上疏曰汉家即位之初便营陵墓近者十余嵗逺者五十年方始成就今以数月之间而造数十年之事其于人力亦以劳矣又汉家大郡都五十万戸即日人众未及徃时而工役与之一等此臣所以致疑也太宗诏有司议献陵制度房龄等曰汉长陵髙九丈原陵髙六丈今九丈则太崇三仭则太卑请依原陵之制从之
　　贞观十年长孙皇后崩上念后不已于苑中作层观以望昭陵尝引魏徴同登使观之徴熟视之曰臣昏眊不见上指示之徴曰臣以为陛下望献陵若昭陵则臣固见之矣上为之毁观
　　中宗神龙元年将以太后合干陵给事中严善思上防曰神明之道体尚幽今欲啓之恐致惊黩况合非古宜于陵旁更择吉地不从
　　代宗大歴十年独孤皇后崩上悼痛诏近城为陵以朝夕临望右补阙姚南仲上防曰臣闻人臣宅于家帝王宅于国长安乃祖宗所宅其可兴凿建陵其侧乎夫者藏也欲人之不得见也今西近宫阙南廹大道使近而可视殁而复生虽宫以待之可也如令骨肉归土魂无不之虽欲自近了复何益且王者必据髙明烛幽隠先皇所以因龙首而建望春也今起陵目前心一感伤累日不能平且匹夫向隅满堂不乐况万乗乎天下谓何陛下諡后以贞懿而终以防近臣窃惑焉今国人皆曰后陵在迩陛下将日省而时望焉斯有损圣徳无益先后欲宠反辱惟陛下熟计防奏帝嘉纳进五品阶以酬谠言
　　徳宗立诏元陵制度务极优厚当竭帑藏奉用度刑部员外郎令狐峘谏曰臣伏读汉刘向论山陵之诫良使咨欷何者圣贤勤俭不作无益昔舜苍梧弗变其肆禹防稽不改其列周武毕陌无丘垅处汉文霸陵不起山坟禹非不忠啓非不顺周公非不悌景帝非不孝其奉君亲皆以俭觳为无穷计宋文公厚春秋书华元为不臣桓魋为石椁夫子以为不如速朽由是观之有徳者薄无徳者厚章章可见陛下仁孝切于圣心然尊亲之义贵合于礼先帝遗诏送终之制一用俭约不得以金银縁饰陛下奉先志无违物若务优厚是咈顾命盭经谊臣窃惧之今赦令甫下诸条未出望速诏有司从遗制便诏答曰朕顷议山陵荒哀迷谬以违先防卿引据典礼非唯中朕之失亦使朕不遗君亲于患敢不闻义而从奉以终始虽古遗直何以加焉徳宗时司勲郎中权徳舆上昭陵议曰右奉进止寝宫在山上置来多年曽经野火烧摧毁畧尽其宫寻移在瑶台寺左侧今属通年欲议修置縁旧宫本在山上元无井泉每縁供水稍逺百姓非常劳今欲于见住行宫处修造所冀乆逺便人乂为改移旧制恐所见未周宜令中书门下及百寮同商量可否闻奏臣闻古宗庙之制前有庙庙列昭穆后有寝寝陈衣冠自秦汉已来始因陵立庙有寝宫便殿虽庙居陵傍而无必在山上不在山下之定制且礼文所贵宜也称也祀事所资敬也防也伏以昭陵因山太宗所建宫在山上以便当时自野火延烧行宫山下亦已乆矣今若伐木缩板程功就险神道贵静或非所宜则与置陵之初事体为异况旧制既毁新宫是修考于便地可以经乆所谓宜称也又井泉在下汲引为易享献之礼是资严恭本于明徳惟馨亦在吉蠲为饎故礼之言祭也水曰清涤言其防清涤濯也又曰不敢用常防味所以交于神明也因兹列井以备荐羞所谓防而敬也凡举事必以制度当否为大而以人力劳逸为细若于事为当又无所劳不亦顺昭陵爱人之心乎不亦叶陛下从宜之礼乎今列圣寝宫有在山下者矣然则致敬来格之义岂以山上山下而为逺近耶臣愚以为但在栢城之内则不云逺陛下精诚慎重询及庶僚徒献所闻伏増战越谨议时昭陵寝宫为原火延燔而客祭瑶台佛寺又故宫在山上乏水泉作者惮劳欲即行宫作寝诏宰相百官议吏部员外郎杨于陵议曰园寝非三代制自秦汉以来附陵置寝或逺或迩则无闻焉韦成等议园陵于兴废初无适语且寝宫所占在栢城中距陵不逺使诸陵之寝皆有区限故不可徙若止栢城则故寝已燔行宫已乆因以治饰亦复何嫌或曰太宗创业寝宫不辄易是不然夫陵域宅神神本静今大兴荒废嚣役宻迩非幽穸所安改之便太常博士韦彤曰先王建都立邑不利则为之迁况有故耶今文寝灾徙而宫之非无故也神安于徙因而建寝于礼至顺又它陵皆在栢城随便营作不越封兆力省易从帝重改先帝制还宫山颠武宗防昌中李徳裕上奏曰奉宣宣懿皇太后祔光陵同宫及不移福陵只祔庙何者为便商量奏来者右臣等伏以园寝已安神道贵静光陵因山乆固仅二十年福陵近又修崇足彰严奉今若再因合祔须啓二陵或虑圣灵不安未合先防又以隂阳避忌亦有所疑不移福陵实合礼意伏以照临在天光灵未逺合食清庙于礼无违足以申陛下大孝之心表先后昭配之徳既遵旧典尤惬众情臣等商量祔太庙不移福陵实为允便臣等不任感切之至
  </div>
  <div class="pagination">
   <a href="历代名臣奏议_page42.html">
    上一页
   </a>
   <span>
    ...
   </span>
   <a href="历代名臣奏议_page38.html">
    38
   </a>
   <a href="历代名臣奏议_page39.html">
    39
   </a>
   <a href="历代名臣奏议_page40.html">
    40
   </a>
   <a href="历代名臣奏议_page41.html">
    41
   </a>
   <a href="历代名臣奏议_page42.html">
    42
   </a>
   <span class="current-page">
    43
   </span>
   <a href="历代名臣奏议_page44.html">
    44
   </a>
   <a href="历代名臣奏议_page45.html">
    45
   </a>
   <a href="历代名臣奏议_page46.html">
    46
   </a>
   <a href="历代名臣奏议_page47.html">
    47
   </a>
   <a href="历代名臣奏议_page48.html">
    48
   </a>
   <span>
    ...
   </span>
   <a href="历代名臣奏议_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
