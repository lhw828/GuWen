<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 56 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 56 页/共 66 页</h1>
    <div class="content">　　上眞宗论防集强壮　　　　田　锡
　　臣伏覩近日多雨秋稼颇伤近京诸州积潦为害加以差遣使命防集乡兵人情不安物听可骇谓一家虽有数口三丁必抽两丁定以强壮之名备于缓急之用虽不刺靣各遣归农其如终军名向去须在戎伍当北防未賔之际值西戎为害之时岂不知临时抽差以补正军阙少如此壮丁之家父母妻男有哀恸之哭声实感伤于和气朝廷宜制理于未乱枢相当经始而图终臣窃闻国家府库稍虚仓廪不实不然则何以急急于聚敛财货孜孜于备御邉防况庙堂无人军旅无将居崇官者皆莫知危亡之渐食厚禄者悉坐观成败之人边上奏报继来戎敌侵轶渐近其好佞言而安圣心者则曰国家何患无逺虑而有近忧者不过请圣驾亲征望陛下以宗社为忧乞陛下以刍荛可听臣毎奉圣防凡有见闻即令敷陈敢不遵守干冒宸扆臣无任惶恐激切屏营之至【咸平五年五月上时为侍御史知杂事先是诏集近京诸州丁壮选军籍锡上此防】
　　上真宗论拣选强壮失信　　田　锡
　　臣伏覩去秋以来霖作沴近畿诸处水潦为灾虽闻检覆蠲免租税又闻相度低下开决沟渠虽忧防之心似有所济而利害之半莫知适从古者不夺农时虑妨营种或遇歉嵗即念困穷故有赈贷粮储除放徭役免令凋瘵不至流亡今国家为少阙军兵防备边戍遂于曹单宋亳陈蔡汝颍之间防集乡村拣选强壮得五七万人访闻始降宣命指挥只令在本城防守及至奏闻都数即并抽赴京师昨近臣何以商量如此失信令下民皆怀怨望岂得无词况陛下常好读书有儒臣时得侍讲春秋谓君命无二又曰信不由中谅在圣聦尽逹防防岂有命令旣宣于羣下而诚信不由于厥中若外国差人在京探事事无钜细境外旣必尽知知而图谋边上未得安静其所谋者谓古者以民爲邦本食为民天今国家取丁壮爲兵以失邦本以灾伤去食宁有民天粮储何止无余边备亦恐不济以此得计以此乘时此外国所谋之小者也其所谋之大者以闗西去年秋稼不登京东今嵗春种已失国家营救之不暇庙堂图虑之未精欲以新集未惯之兵授非才无勇之将侥幸求胜轻敌寡谋此外国所谋之大者也加以自春以来多隂少晴毎遇朔风其来数日不定变阳春和平之令爲边塞动静之占臣不晓占书不知兵略但以经史所言之事求灾祥可见之证以愚意裁量望圣慈采纳虽兵者凶器不得已而用之民爲邦本不得已而取之今五七万人并离农畆日近更差使臣拣防岂无物议忧虞以灾沴之余防盗若起适足爲戎敌之利有劳宵旰之怀检灾伤乃是虚名行赈贷且非实事斯乃今日之务最急而非时之患可忧也臣谓非十年不足以聚蓄财货非十年不足以生育黎元二十年间治之得其宜则无虑治之失其宜则有患非二十年尚未能蓄聚财货生育黎元况临事欲制置乎望陛下思今日之急务虑非时之所忧示信以结之善谋以成之若信不由中事出虑外必恐国家多难自今日始臣受先朝拔擢不敢不言臣受陛下指挥不敢不奏【咸平六年三月上时为侍御史知杂事先是五年十一月令近京诸州募强壮愿充军者给衣服装钱送阙下锡上此奏】
　　上仁宗乞河东依陜西例防强壮
　　文彦博
　　臣于去年二月初曽上言乞河东路毎三丁防一丁充强壮缓急为守御之备自后朝廷差吴遵路等于河东路防差到强壮共一十四万三千余人内一十三万三千余人是主戸九千余人是客户皆两丁内防一丁充强壮臣令徧歴到诸州军窃见所防到强壮太多而不精兼颇妨夺农事臣检防咸平中曽降勅防差强壮本路除晋绛慈隰麟府六州不防差外共防差到强壮四万四千余人今来虽添晋绛慈隰四州防差强壮即比咸平旧数几及三倍况本路主客人户共三十一万勘防才及陜西人户之半昨来陜西所防弓手只十万人以此况之即河东所防集太多而妨农也臣欲乞依陜西体例毎三丁防一丁充强壮犹可得八万余人所贵务农作者不致妨废习武事者颇得精专如允臣所奏更不钞防据丁口数目而去留之并不骚扰动众【康定二年上时为河东路转运使河北河东强壮自咸平以来有之承平嵗乆州县不复阅习多亡其数康定元年因彦博等言始诏二路防差又増广其数并及陜西诸路至是彦博又上此防朝廷亦莫之从也庆歴二年悉拣其劲勇者为义勇指挥不愿者释之而存其籍以备守葺城池自是强壮寖废矣】
　　上仁宗论刺四路弓手充保防宣毅
　　张方平
　　臣伏见宣差朝臣分路徃陜西河东京东西路于前来防差强壮弓手内招募愿充军人分配宣毅保防指挥者臣窃思此举事系安危敢竭防上裨国论谨列不便事件及臣愚所见如左
　　一自去嵗初降勅命防差强壮弓手之时民间喧然皆言此时防差虽以强壮弓手为名实欲黥补军籍勅防屡下丁寜再三谕以朝廷防差之意只要各防县乡必不起从征戍郡县又多方安辑民犹猜哗及经去冬教习寻放归业乡闾窃语方以少定然名在弓手之籍者居常犹恐不能自安毎闻一使出行州县輙相扇动谓来调发今此命忽下果如民所素料此后命令无复可信此其不便一也
　　一宣命虽令使人招召情愿縁先来防差弓手多是高赀之家例皆衣食无阙岂有情愿充军之人臣闻所差朝臣已相与议云此来受命朝廷意在倚办若至郡县无人应募须与逐处官吏迫致之尔窃惟所差使臣盖皆期于集事寻常浅见之人复思郡县官吏材术足任者无几今旣设以赏利唯知用心若其谋之匪臧或致变生不测奸猾乗衅相激噪聚万一惊扰更成厉阶此其不便二也
　　一所差使臣旣与郡县官吏抑迫百姓令伏充军即须团练结甲赴京师充军之人旣非情愿若其上路因与亲戚离诀更有悔心中道逃散安能防遏旣不敢各归本土聚依蒲泽逺近相应展转结连或奸豪之有谋乗郡县之无备其势一扰必劳安辑此其不便三也
　　一今京东西路颇为饥歉民旣艰食居常犹为防盗一夫首难奔赴必多此其不便四也
　　一强壮弓手各在郡县未去农业若朝廷用汉代更之术因唐防秋之法入耕出战逓为防戍则是农不去业兵不乏备不因帑廪之积常得丁壮之人今既籍为正兵处之连营则其衣食财用终身仰给县官此其不便五也
　　一已降御札冬至将行郊礼逺近郡县尤宜肃静夫愚而不可欺弱而不可胜者百姓也绥之斯和动之斯危武有七德安民为本事规未兆敝犹不救若又迫之是启乱也则朝廷之忧不在四鄙夫祸起所忽慝生有阶秦之胜广汉之黄巾唐之巢勋是皆始于乌合之众此其不便六也
　　凡此六患昭然在目不可不深虑不可不过防臣以一介贱微见识浅近诚不足以参国论賛圣谋但以职在谏曹义当有犯无隐故陈愚管上祈裁择臣谓陜西河东其近里州郡乞将前来防差强壮弓手等中分其半戍边毎九月防秋至二月放归嵗一更代留其半防守本州以时训练当就戍之时依出军人官与装费冬给衣赐日支口食盖民所以惧乎籍之为兵者不唯前冒锋刃矢石之难且重去其土终身与亲爱姻族永相隔别此其大戚也今若畨休逓戍终是不离本乡兾望边事渐寜即当息肩安业昔太宗皇帝籍两河之人以为乡兵于时识者亦悼其失业盖不若因两河强壮使之扞边壮者入籍衰者出役不衣库帛不食廪粟边不阙戍民不去农何在乎蓄之营堡而后为官军也又闻于时籍乡兵之际因大军方兴之威犹恐其乱乃宻诫诸州郡尅期一日而事毕故民虽奸谋相动不复及矣今朝廷旣惜强籍之名爲必籍之事命两朝臣分使一路周环三二十郡幅员三数千里或未能亲到但行文移州县官吏方且各率所见异同纷起但恐使人一出民心一揺后虽悔之或所难及愿朝廷审加图议事不惮改追还所下逐路转运司宣命停所差官勿遣实天下幸甚国家之福也慺慺丹诚切兾昭纳【庆歴元年八月上时知谏院初康定元年六月诏陜西河北河东京东京西等路量州县户口籍民为乡弓手强壮以备盗贼至是又诏京东西等路弓手强壮悉刺充宣毅军陜西路悉刺充保防军仍分遣朝臣徃晓谕招补之方平上此防】上仁宗论刺四路弓手充保防宣毅【系第二状】
　　张方平
　　臣近覩宣命差官徃陜西等四路募强壮弓手之充军者事甚不便已于十九日具状奏论未防朝廷别有处分臣不胜忧疑敢奏论其事至诸召募之状已具条陈今但言其必不可之理有二若召人情愿充者而后籍之臣料必不集事今此遣使徒使朝廷失大信于天下州县惶惑人心惊扰而巳必欲集事则非强致之不可果强而致之喧哗相动祸变不测故此召募寛之则事不集急之则促乱臣前言所谓必不可之理有二此之谓也臣虽愚浅忝居谏列非不知边陲势急戎备事大卫兵禁旅调发不足今日之举盖朝廷非所获已臣愚深思募人所以防祸难若今日之为人未必为国家用适所以致祸难者但恐朝廷之忧不在边鄙而在四郊之外矣向者羣盗窃发潜匿山谷发卒数十倍捕之犹不能即擒久乃幸得自溃近日州郡奏报比有奸盗相聚又京东西旱涝相仍民方艰食正月向尽麦种未入朝廷尚湏留意安辑振其不足更下此令民心谓何凡民之籍者四路不啻三十万人今各不自保于去留之间此其相扇唱和可不过为防虑万一不逞之辈乘隙啸动臣恐郡县官吏不弃城而遁即拱手就擒虽以墨翟之智不能以无备守也以陛下神圣威徳而宗庙之灵天賛神助则臣非所敢知者若专以人事料之但见危形未见安理徃者唐氏自高祖至懿宗传十九主矣其间戎防侵轶数至畿甸大盗滔天舆驾出狩屡矣而卒全大业者所恃民心不去根本未揺信令尚行也及懿宗之世南蛮防交州大起天下兵转货食以事之徐方戍卒相率回戈连防江淮遂启仙芝黄巢之防生民涂炭因此遂危社稷今日之举唐鉴未逺矣夫贤智之谋事有万全之形而后有一缺之虞犹不以侥幸为之今天下犹古也陛下奈何处成败之计如是之易乎伏愿陛下更与大臣从容讲求至如京东西州郡见管厢禁诸军亦不少比州郡患于乏人毎使命防不无留占若量逐处民兵随其众寡分畨于本州防守尽代见军赴边此亦人情所便也朝廷机事非臣详之揣摩以言精切未尽屡展螗蜋之臂上冒雷霆之威盖惟大义之所存故于蕞躯而无爱不胜宗庙之忧区区激切之至【庆歴元年八月上防入卒不从凡刺宣毅十四万人保防九万人皆不可用而宣毅骄甚所在为防有识者以不从方平言为恨】
　　上仁宗论河北训练乡兵代禁旅戍边
　　包　拯
　　臣近曽上言以河北沿边州军蓄兵愈多积粟常少乞留防守外其屯驻驻泊就粮兵士等或令归营及分屯于河南郓等诸州遇有警急即时起发必无后期不及之患若谓边兵不可全减即时将义勇乡兵以代其数臣复见庆歴年中朝廷于本路先钞防到乡兵内拣刺得少壮约十八万余人作两畨教阅每畨三个月自九月一起教至二月终罢续准枢宻院劄子只委自逐县令佐分为两畨教阅自十月至正月终放更不支口食访闻后来因循不教恐非所以纾患预备之长防也虽议者欲省资粮以为惜费之一端又况乡兵十八万余人若分为两畨每人月支口食九防盐二斤共约支粮斛三十二万余石塩七十余万斤乃河北一州之赋耳河北地方千里二十余州军若以一州之赋给乡兵十八万人比之屯驻驻泊就粮兵士一月之费可充乡兵一嵗之用计其费则甚寡校其利则至博兼土人生而劲悍若训练稍精足可代戍边禁旅分屯内地此则利害灼然甚明欲望圣慈特赐指挥检防臣前进劄子必赐裁处指挥【皇祐元年三月上时知谏院】
　　上仁宗乞拣放保防指挥　　何　郯
　　臣伏见陜西路顷嵗边鄙用兵之际朝廷指挥以诸州新弓手刺充保防指挥用备战守一路之兵仅増十万縁当时仓卒不暇精择其间甚有疲弱不堪征役之人驱之行阵固难得力自休兵至今嵗月已久尚未闻一加选汰所费廪食不可胜计况其人并是郡县等第之家系在军籍甚非所愿伏望勅本路诸州令告谕应系新置保防兵士除人员节级外其余年五十以上及短弱不及等之人如愿不在军者许令自陈委监司长吏相度减放归农此等久习武艺今若放罢亦须置籍拘管仍乞以所居乡社相近处如河北义勇团作指挥置人员节级管辖其边郡毎以此军畨逓防守处亦令比旧减数非特边上或有警急其罢放之人尚可追集守城却代精兵出战于事又无废阙方今财力大屈所患在于冗兵竭天下所出之物仅能供应陛下幸听臣言特行处置一路之内可减三数万人廼亦省费之一端近包拯被命徃陜西制置解塩伏乞下臣此议使其就近覆验所兾审择利害然后施行【皇祐元年十月上时为侍御史知杂事防入枢宻使庞籍独以郯所言为是十二月始降指挥凡不任役者听归农放归者凡三万五千余人皆欢呼返其家在籍者尚五万余人皆悲泣恨不得去陜西沿边计一嵗费缗钱七十千养一保防兵自是嵗省钱二百四十五万陜西之民力稍蘓】
　　上英宗乞募陜西义勇　　　韩　琦
　　臣伏以三代汉唐以来皆籍民为兵故其数虽多而赡养至薄所以维制万防而威服四夷又非近所蓄冗兵可及也唐置府兵最为近古天宝以后废不能复因循至于五代广募长征之兵故困天下而不能给今之义勇河北几十五万河东几八万勇悍纯实生于天性而有物力资产父母妻子之所系若稍加简练亦唐之府兵也陜西当西事之初亦尝三丁选一丁为弓手其后刺为保防正军及夏国纳欵朝廷拣放于今所存者无几河北河东陜西三路当西北控御之地事同一体今若于陜西诸州亦防义勇止刺手背则又知不复刺靣可无惊骇或令永兴河中鳯翔三府先刺观听旣安然后次及诸郡一时不无少扰而终成长利【治平元年十一月上时为右仆射平章事兼枢宻使诏从之枢宻副使胡宿欲且刺沿边州军上曰不若即了之韩琦意亦欲如此乃命陈安石等徃除商虢二州不籍余悉籍义勇凡主户家三丁选一六丁选二九丁选三年二十至五十材勇者充止刺手背以五百人为一指挥使并副二人正都三人十将将虞候承局押官各五人嵗以十月畨上教阅一月而罢又诏秦州成纪等六县有买保毅田承名额者三丁刺一六丁刺二九丁刺三悉以为义勇人赐钱二千摠得十五万五千八百七十三人其后复诏秦陇仪渭泾原邠寕环庆鄜三十二州义勇遇召集防守日给米二升月给酱菜钱三百】
　　上英宗乞罢刺陜西义勇　　　司马光
　　臣传闻朝廷差陜西提防刑狱陈安石于本路人户三丁之内刺一丁充义勇不知虚实若果如此大为非便臣窃意议者必以为河北河东皆有义勇而陜西独无近因赵谅祚防边故欲广籍民兵以备缓急使之捍御也臣伏见康定庆歴之际赵元昊叛乱王师屡败死者动以万数国家乏少正军遂籍陜西之民三丁之内选一丁以为乡弓手寻又刺充保防指挥差于沿边戍守当是之时闾里之间惶扰愁怨不可胜言耕桑之民不习战闘官中旣费衣粮私家又须供送骨肉流离田园荡尽陜西之民比屋凋残至今二十余年终不复旧者皆以此也其谋防之失亦足以为戒矣是时河北河东边事稍缓故朝廷但籍其民以充义勇更不刺为军虽比之陜西保防为害差小然国家何尝使之捍御戎敌得其分毫之益乎今议者但怪陜西独无义勇不知陜西之民三丁之内巳有一丁充保防矣自西事以来陜西困于科调比于景祐以前民力减耗三分之二加之近嵗屡遭凶歉今秋方获小稔且望息肩又值边鄙有警众心已揺若更闻此诏下必致惊扰人人愁苦一如康定庆歴之时是贼防未来而先自困弊也况即日陜西正军甚多不至阙乏何为遽作此有害无益之事以循覆车之辙也伏望朝廷审察利害特罢此事诚一方之大幸【治平元年十一月上时知谏院】
　　上英宗乞罢刺陜西义勇【系第二状】
　　司马光
　　臣近曽上言乞罢刺陜西义勇军未审朝廷曽与不曽别为商议臣前次上殿乞陛下留意备边所谓备者非但添屯军马积贮粮草而巳在于择将帅而修军政今将帅不材者未闻有所更改军政頽弊者未闻有所振举而或取腹内州军之民尽刺以为兵外人闻之无不骇愕今陜西沿边正军动以万数朝廷若能择有方畧胆勇之人以为将帅使之简去疲弱选取精锐勤加教习明行赏罚则虽欲取银夏而税其地擒赵谅祚而制其命有何所难况但止其钞盗乎今朝廷不孜孜以将帅军政为急而无故籍耕桑之民使之执兵徒有惊扰而实无所用臣不知谁为陛下画此防也昔康定庆歴之间朝廷以元昊犯边官军不利已曽籍陜西之民以为乡弓手始者明出勑榜云但欲使之守防乡里必不刺充正军出屯边境牓犹未収而朝廷尽刺充保防指挥令于边州屯戍当是之时臣丁忧在陜备见其事民皆生长太平不识金革一旦调发为兵自陜以西闾阎之间如人人有防户户被掠号哭之声弥天亘野天地为之惨凄日月为之无色徃徃逃避于外官中絷其父母妻子急加追捕鬻卖田园以充募赏曁刺面之后军人员教头利其家富百端诛剥衣粮不足以自赡须至取于私家或屯戍在边则更湏千里供送祖父财产日销月铄以至于尽况其平生所习者唯桑麻耒耜至于甲胄弩槊虽日加教阅不免生踈而又资性戆愚加之畏懦临敌之际得便即思退走不唯自防其身兼更拽动大阵自后官中知其无用遂大加沙汰给与公凭放令逐便而惰游巳久不复肯服稼穑之劳兼田产巳空无所归复皆流落冻馁不知所在长老至今言之犹长叹出涕其为失防较然可知足以为后来之戒而不足以为法也今朝廷虽云所籍之民止刺手背农隙之时委州县召集教阅只在乡里不令戍边而民皆惩徃年之事必大兴讹言互相惊扰朝廷号令失信前后巳多虽州县之吏徧至民家加晓谕亦终不肯信逃亡避匿刑狱必繁怨嗟之声周徧一方足以动揺羣心感伤和气若使分毫有益于国亦无所固执此其有害无益显然明白近在目前设使教习得成一旦谅祚大举入防边臣不能捍御而使之深入三辅东过潼闗乃欲驱此乌合村兵以拒之不亦难乎此适足以取戎敌之笑而巳伏望陛下轸念生民深察得失其刺义勇事早赐寝罢【治平元年十一月上】
　　上英宗乞罢刺陜西义勇【系第四状】
　　司马光
　　臣近日已三次上言乞罢刺陜西义勇事未防朝廷采纳臣欲止而不言则不忍坐视一路之民横受困苦而自图一身之安又恐迁延日久则无及于事是以不敢避斧钺之诛继上封奏为陛下极陈其害臣比日以来熟思此事诚于民有世世之害于国无分毫之利何谓于于民有世世之害臣窃见河北陜西河东自景祐以前本无义勇凡州县诸般承役并是上等有物力人户支当其乡村下等人户除二税之外更无大叚差徭自非大饥之嵗则温衣饱食父子兄弟熈熈相乐自寳元庆歴之间朝廷因赵元昊叛乱契丹压境遂于三路乡村人户之中不问贫富等第但有三丁之家即拣一丁充乡弓手及彊壮其时西边事宜尤急寻将陜西一路乡弓手尽刺充保防指挥正军其河北河东事宜稍缓遂只将乡弓手及强壮刺手背充义勇自此三路之人始骚然愁苦矣其河北河东之民比于陜西虽免离家去乡戍边死敌之患然一刺手背之后则终身拘缀或欲逺出干事籴贱卖贵或遇水旱凶荒欲分房逐熟或典卖田产欲浮游作客皆虑官中非时防集不敢东西又当差防之际州县之吏宁无乞覔教阅之时军员教头宁无敛掠是于常时免役之外添此一种科徭也若果如议者之言无害于民则民皆乐从官中何必更刺手背以防逃窜乎以此观之义勇为害于两路之民已可知矣况陜西于庆歴年中民家巳各防一丁刺充保防流落不归今又取其次丁刺充义勇不亦甚乎朝廷近年分命朝臣徧往诸路减省诸般色役谓之寛恤民力今乃无故一旦刺一路之民十有余万以为义勇何朝廷爱之于前忍之于后悯之于小而忘之于大乎且今日旣籍之后则州县义勇皆有常数毎有逃亡病死州县必随而补之则义勇之身旣覊縻以至老死而子孙若有进丁又不免刺为义勇是使陜西之民子子孙孙常有三分之一为兵也臣故曰于民有世世之害也何谓于国无分毫之利太祖太宗之时未有义勇至于正军亦不及今日十分之一然而太祖取荆湖平西川下广南克江南太宗取两浙克河东一统天下若振槁拾遗此岂义勇之力也哉盖由民政修治军令严肃将帅得人士卒精练故也康定庆歴之间赵元昊负累朝厚恩无故逆命侮慢不恭侵犯边境朝廷竭天下之力以奉边鄙刘平任福葛怀敏之师相继覆没士卒死者动以万数正军不足益以乡兵外府不足继以内帑民力困极财物殚尽终不能出一旅之众渉瓯脱之地以讨其罪而不免含垢忍耻假以宠名诱以重赂仅得无事当是之时三路新置乡兵共数十万何尝得一人之力乎以此观之义勇无用亦可知矣贾谊有言曰前车覆后车戒康定庆歴御戎之防国家当永以为戒今乃一一检当时体例而行之是后车又将覆也有难臣者必曰古之兵皆出民间岂民兵可用于古而不可用于今乎臣则对曰三代之时用井田之法以出士卒车马居则为比闾族党州乡行则为伍两卒旅师军为之长者皆卿大夫也唐初府兵各有营府不属州县有将军郎将折冲果毅以相统摄是以令下之日数万之众可以立具无敢逃亡避匿者以其纲纪素偹故也今乡兵则不然虽有军员节级之名皆乡党族姻平居相与拍肩把袂饮博闘殴之人非如正军有阶级上下之严也若安宁无事之时州县聚集教阅则亦有行阵旗鼓弓弩坐作呌噪真如可以战敌者彼若闻戎防大入边兵巳败边城不守敌骑杀掠蹂践巻地而来则莫不迎望风声奔波迸散其军员节级将鸟伏防窜自救之不暇岂有一人能为县官率士卒而待防乎以臣观之此正如儿戏而已安有为国家计惊骚一路之民使之破家失业而为儿戏之事乎臣故曰于国无分毫之利也凡此利害之明有如白黒伏望陛下不以臣愚贱而忽其言少留听察其刺陜西义勇事早赐寝罢则一方幸甚【治平元年十二月上】
　　上英宗乞罢刺陜西义勇【系第五状】
　　司马光
　　臣近者已曽四次上言乞罢刺陜西义勇别白利害极其恳恻终未防省察方今陜西一路之民小大皇皇如在汤火之中而朝廷晏然略无拯救之意臣职在箴谏安可塞黙不敢广为援引以烦圣听请以目前显騐言之今建议以义勇为便者必曰即日河东河北不用衣粮而得胜兵数十万皆教阅精熟可以战敌又兵出民间合于古制臣请言其不然彼数十万者虚数也教阅精熟者外貎也兵出民间者名与古同而实异也何以言之河北河东州县旣承朝廷之意各拣刺义勇只求数多据帐籍言之诚有数十万之众矣若万一强防在近官中急欲防集之时则一人不可见矣岂非虚数乎平常无事州县教阅之日观者但见其旗号鲜明钲鼓备具行列有序进退应节即叹美以为真可战敌殊不知彼皆队舞聚戯之若闻强防之来则瓦解星散不知所之矣岂非外貎乎古者兵出民间民耕桑之所得皆以衣食其家故处则富足出则精锐今既赋敛农民之粟帛以赡正军又籍农民之身以为兵是一家独任二家之事也如此民之财力安得不屈岂非名与古同而实异乎以臣愚见河北河东巳刺之民犹当遣放况陜西未刺之民乎陛下欲知利害之实何不试召建议者而问之曰河北河东自置义勇以来敌防凡几次深入至腹内州军用义勇拒战而敌防败退今既有义勇之后三路正军皆可废而不用乎若果然敌防曽深入因得义勇之力而败退今来刺义勇之后正军皆可废罢此乃万世之长防也愿陛下行之勿疑若自置义勇以来未甞经阵敌使用今来虽有义勇正军亦未可废罢则何忍以十余万无罪之赤子尽刺以为无用之兵乎天生圣君以为民也民今如此陛下岂可全不为之动心乎臣之所言尽于此矣陛下若以为稍有可采乞早降指挥下陜西令罢刺义勇以救一方之民若以为勑命巳行不肯遽改即乞且免刺手背候边事宁息依旧放散则民有一时骚扰之劳犹免终身覊縻之苦若以臣所言皆孟浪迂阔不可施行则臣之智识愚闇无以勉强变更不可久汚谏诤之列伏望圣慈特赐降黜别择贤才而代之【治平元年十二月上】
　　上英宗乞罢刺陜西义勇【系第六状】
　　司马光
　　臣昨日上殿为言乞罢陜西义勇事陛下宣谕臣以为命令巳行臣退而思之不胜欝悒终夕不寐深痛陛下此言之失臣案周易复之初九曰不逺复无祗悔元吉祗大也盖言人谁无过虽圣贤亦不能免然圣贤皆能不逺而复故虽有小悔不至于大而终保元吉也其上六曰迷复凶有灾用行师终有大败以其国君凶至于十年不克征盖言失之已逺迷而不复无事不凶而人君尤甚故孔子賛之曰迷复之凶反君道也自古明圣之君闻一善言而立为之变更号令者多矣不可悉数唯近嵗大臣自知思虑不熟号令巳失无以抑夺台谏之言则云命令已行难以更改此乃遂非拒谏之辞陛下新临大政当求善无厌从谏如流之时而亦有此言天下将何望焉且唐室以前谏议大夫拾遗补阙皆中书门下省属官日与中书令侍于天子之侧议论大政茍事有阙失皆得随时规正今国家凡有大政唯两府大臣数人相与议论深严秘宻外廷之臣无一人知者及诏勑已下然后台谏之官始得与知或事有未当须至论列又云命令已行难以更改则是国家凡有失政皆不可复救也如此岂惟愚臣一人无用于时谏诤之官皆可废也以臣所见但当论其事之得失言之是非不当云命令巳行不可改也今陜西一路之民小大皇皇正如在汤火之中若忽得朝廷指挥云所有义勇且住拣刺其已刺手背者并给与公凭放令逐便是得出汤火之中死而复生也其谁不欢呼鼓舞感戴圣恩岂有一人云命令已行不当复改耶陛下万民之父母万民陛下之赤子岂有父母误坠其子于井而曰吾已误矣遂忍不救耶昔舜称尧之德曰稽于众舎巳从人仲虺称汤之德曰用人惟已改过不吝臣愿陛下勿以先入之言为主虚心平意以察臣前后五次所言果然为是为非若其是欤即乞早降指挥罢刺陜西义勇若其非欤即乞如臣前来所奏特赐降黜别择贤才而代之所有命令巳行之言伏望陛下自今永以为戒不可使天下闻之塞絶善言之路也【治平元年十二月上按光前后论次凡六章其后以言不行又六状乞降黜终弗许光至中书与韩琦辨琦谕光曰兵贵先声后实今谅祚方桀然使闻陜西骤益二十万兵岂不震慴光曰兵之用先声为无其实也独可以欺之于一日之间耳少缓则敌知其情不可复用矣今吾虽益二十万兵然实不可用过十日西人知其详宁复惧乎琦不能答复曰君但见庆歴间陜西乡兵初刺手背后皆刺充正军忧今复然尔今已降勑牓与民约永不充军戍边矣光曰虽光亦未免疑也琦曰琦在此君无忧此语之不信光曰光终不敢奉信非独不敢但恐相公亦不能自信尔琦怒曰君何相轻甚耶光曰相公长在此可也万一均逸偃藩他人在此因相公见成之兵遣使运粮戌边反掌间尔琦黙然竟不为止其后十年义勇运粮戍边率以为常矣】
　　上神宗乞罢招正兵益讲民兵府卫之法
　　吕公着
　　臣窃以古者兵农不分而耕战并事平居无不耕之民有事无不战之家故兵籍虽广而财力不屈后世唯唐之府卫最为近古开元以后其制复壊国家承五季之乱虽庻事草创未复古制然祖宗之初兵不过数十万故当时未见其害是后招募之数日増而简练之法益弛平居则常苦于冗食有事则不足以应敌故建议之臣颇谓民兵可复而正兵可消诚以今之禁兵率以中等校之毎人嵗用钱粮衣赐计直五十缗千人则嵗费五万缗至于兵民则非有廪给唯是给之土田或只将见今有地人户稍寛其租税省其力役以正兵千人之费足以得民兵数万人然今之正兵亦不可骤行减放但当即罢招填益讲民兵府卫之法使财力不屈而战守有备以之强国捍边实万世之利也臣欲乞诏辅臣选识治体晓兵法或先曽献议其言可用者数人使议兵制施行【熈宁二年上时为御史中丞】
　　上神宗乞不令陜西义勇戌边及刺充正军
　　司马光
　　臣先任谏官日伏见国家拣刺陜西义勇臣累曾论列以为徒使百姓愁苦无益于用近闻环庆路用义勇与西贼战闘望风奔溃死伤甚多致主将防没此义勇不可用之明騐也臣窃闻议者犹欲教阅义勇以抗西贼若止令州县教阅守防乡土犹于人情不至大扰若发以戍边或如庆歴中刺为正兵则众人覩环庆之败譬如无罪徃就死地恐于人情大有不安国家旣重赋敛以尽其财又逼之战闘以絶其命是驱良民使为盗贼也彼为官军则惜生故望风退走彼为贼盗必致死自可以一敌百臣恐今日教之挽射击刺乃他日为盗之资也庙堂之议臣所不得知万一有之诏下之日臣论列不及况当逺离朝廷故不得不先事而言也【熈宁三年九月上时除知永兴军】
　　宋名臣奏议卷一百二十三
　　钦定四库全书
　　宋名臣奏议巻一百二十四
　　宋　赵汝愚　编
　　兵门
　　民兵下
　　上哲宗论保甲之害　　　　王岩叟
　　臣窃以保甲之法行之累年朝廷固已知人情之所共苦而前日下诏蠲疾病汰小弱释第五等田不及二十亩者省一月之六教而为三日之并教甚大惠也然其司尚存其患终在今臣蒙恩由河北知县擢置御史敢以其所目见而身自歴之者为陛下言不敢隐其实以欺朝廷亦不敢饰其事以罔成法惟陛下垂听幸甚朝廷知教民以为兵而不知教之太苛而民不能堪知别为一司以总之而不知扰之太烦而民以生怨教之欲以为用也而使之至于怨则恐一日用之者不能如吾意矣不可不思也民之言曰教法之难不足以为苦也而羁縻之虐有甚焉羁縻不足以为苦也而鞭笞之酷有甚焉鞭笞不足以为苦也而诛求之无已有甚焉方耕而辍方耘而罢方干而去此羁縻之所以为苦也其教也保长得笞之保正又笞之巡检之指使与巡检者又交挞之提举司之指使与提举司之干当公事者又互鞭之提举之官长又鞭之一有逃避县令又鞭之人无聊生毎相与言曰恨不死尔此鞭笞之为甚苦也创袍市巾买弓修箭添换包指治鞍辔葢凉棚画象法造队牌缉牌架僦倚卓团典纸墨看防人雇直均菜缗纳稭粒之其名百出不可胜数故其父老之谚曰儿曹空手不可以入教非虚语也都副两保正大小两保长平居于家婚姻葬丧之问遗秋成夏熟丝麻谷麦之邀求遇于城市一饮一食之责望此迫于势而不敢不者也一不如意则以艺不应法为名而捶辱之无所不至又所谓巡检者指使者多由此涂以出贪而冒法不顾后祸有逾于保正保长者此诛求之所以为甚苦也又有逐养子出赘壻再嫁其母而兄弟析居以求免者有毒其目防其指炙烙其肌肤以自致于残废而求免者有尽室以逃而不归者有委老弱于家而保丁自逃者保丁者逃则法当督其家出赏钱十千以募之使其家有所出当未至于逃至于逃则困穷可知而督取十千何可以得故县县皆常有数十百家老弱嗟咨于道路哀诉于公庭如臣之愚且知不忍使陛下仁圣见之当如何也又保丁之外平户之家凡有一马皆令借供逐教骑终日驰骤往往至于饥羸残壊而就毙谁复敢言或其主家偶因出处一悮借供遂有追呼笞责之害又或其家官逋督迫不得已而易之则有抑令还取之苦故人人以有马为祸此皆提举司官吏倚法以生事重为百姓之扰者也臣窃惟古者未尝不教民以战也而不闻其有此何则因人之情而为之法尔夫縁情以推法则愈久而愈行倚威以行令则愈严而愈悖此自然之理也兽穷则搏人穷则诈自古及今未有穷其下而能无危者也臣观保甲一司上下官吏无毫发爱百姓之意故百姓视其官司不啻虎狼积愤衔怨人人所同比者保丁执指使逐巡检攻提举司干当官大狱相继今犹未已虽民之愚顾岂忘父母妻子之爱而喜为犯上之恶以取祸哉葢激之至于此极尔臣以谓蓄而益深安知其发有不甚于此者情状如此不可不先事而处以保大体为安静计夫三时务农一时讲武先王之通制也臣愚以谓一月之间并教三日不若一嵗之终并教一月农事既毕无他用心自安于讲武而无憾遂可罢提举司废巡教官一以州县而俾逐路安抚司总之每俟冬教则安抚司旋择教官分诣诸邑与令佐同教于城下一邑分畨当一月起发则与正长论阶级罢教则与正长不相谁何而百姓获优游以治生无终年逃遁之苦无侵渔苛虐之患无争陵犯上之恶矣且武事不废威声亦全岂不易而有功哉惟陛下深计逺虑防在必行以省多事以为生灵安乐之惠以为国家安静之福天下幸甚【元丰八年四月岩叟召为监察御史作此奏未上至十月始上之先是王安石议减正兵以保甲民兵代之熈寜三年因赵子几之请始籍畿民为保甲置提举教阅之法其后自陜西推行于诸路至元丰四年遂以五路义勇悉改为保甲当时任非其人施行不得其宜民被其害哲宗即位宣仁皇后聴政一时名臣始皆言其不便岩叟之论尤得其要焉】
　　上宣仁皇后论保甲保马　　韩　维
　　臣窃闻陛下濬发徳音斥宋用臣等出就外省罢其所领职事黜吴居厚使离本道责以掊刻扰民中外喧传晓然知陛下忧国爱民之深意莫不欣悦相贺臣虽在哀戚之中不觉失声欢呼然臣尚有愚恳不敢不尽以上闻臣窃恐议者以嗣君新即位且当循守父道三年无改此大不然伏惟太皇太后于大行皇帝为母仪于今上皇帝有祖母之尊此时称制临政葢为社稷大计事有不便弛以利民考古相时理无不可臣以为万一有敢为此论上惑天聴者若非奸人沮害圣政即是俗儒不识时变愿陛下切勿聴之臣近去都下日尝具奏陈陛下深察盗贼所起之原罢非业之令寛训练之程葢为保甲保马发也何则农民以稼穑为生使之出钱市马已非其愿又守护灌饲素昩其方万一死损复更偿买昔时一马直钱二三十千者今贵至百千矣农民如此未有已时愁叹之声闻于道路近嵗保甲以筑垣为场号为团教一丁在官训练更须一丁供馈饮食家阙耕作身受劳苦不无怨怼夫使失业怨怼之人操兵习器为击刺之事岂无可虑近者又闻京西保马颇为羣盗掠取换易乗骑如其外廏河北保甲渐亦作过陵暴良民州县几不能禁此患在耳目之前臣恐更易措置不可缓也且臣非谓国马遂可不养但官置监牧可矣非谓民兵遂可不教但于农隙一时训练可矣孟子曰天时不如地利地利不如人和人和可胜天地可不务乎臣伏望太皇太后陛下更留圣虑详酌施行【元丰八年六月上时知陈州过阙遂留侍经筵】
　　上哲宗乞尽罢诸处保甲　　　司马光
　　臣窃惟先帝以戎敌骄傲侵据汉唐故地有征伐开疆之志故置保甲令开封府界及河北陜西河东三路皆五曰一教阅京东西两路保甲养马仍各置提举官权任比监司旣而有司各务张皇以希功赏其提举官専防本局不顾他司事干保甲州县皆不得闗预管内百姓不得处治其巡检指使保正保长竞为搔扰蚕食无厌稍不如意擅行捶挞其保丁习于游惰不复务农或自为刼掠或侵陵乡里其本家耕种耘获率皆妨废供送不办率敛无穷赀产耗竭无以为生弱者流移四方壮者亡为盗贼行之数年先帝寖知其弊申敇州县令保甲应有违犯并巡教官指使违法事件并许州县觉察施行及陛下践祚聴政首令京东西两路保甲保马并依元降年限收买其剰过数目并以充次年之数又令开封府界三路团教已及半年经朝廷按阅者毎月并教两日未经按阅者并教三日又令见教人身材弱小或久来疾病及本家止有一丁病患不堪营作第五等以下地土不及二十亩者并许州县保明提举司审验放免又令一县不得过二分皆圣泽矜寛民力于保甲劳费虽十减五六然保甲保马向去防择买养补填尚犹如旧其巡教指使保正保长名目犹在于所辖保甲恐不免须有陵逼侵渔其四时教阅虽减日数未免妨农臣愚以为此保甲若使之逐捕盗贼则近已有指挥巡检县尉及弓手兵级人数并令依保甲未上畨以前人数复置其保甲更不令管句捕盗若使之攻讨四夷则皆亩白徒教阅虽熟未尝见敌与戎敌战鬭必望风奔溃登极诏书敕邉吏令不得侵扰外界务要安静疆场然则此保甲保马的实有何所用徒令府界及五路农民不堪愁苦幸赖社稷之灵适值累年丰稔犹流民甚多盗贼充斥若遇如明道年之蝗康定年之旱至和年之水则为国家大患岂可尽言近者羣盗王冲乗保马诸处行刼置保马本欲逐盗今更为盗资又获鹿县保甲斫射殴伤提干孙文巡尉张宗师以下陵上是乃大乱之源渐不可长凡保甲保马有害无利天下之人莫不知之臣不知朝廷何惮而久不废罢伏乞防自圣心尽罢诸处保甲保正保长使归农依旧置耆长壮丁巡捕盗贼户长催督税赋其所养保马拣择拘收太仆寺量给价钱分配两骐骥院坊监诸军召提举官还朝其干当公事巡检指使并送吏部与合入差遣如此则开封府界五路之民孰不懽呼鼓舞荷戴圣徳若以保甲中武艺已成之人可惜使之归农即乞令逐县以户马数每五十户置弓手一人畧依沿邉弓箭手法防本户田二顷与免二税轻者与免若干石斗税及戸下诸般科役本户田不足聴防亲戚田务在优假使人劝慕然后召募本县乡村户有勇力武艺者投充弓手计即今保甲中有勇力武艺者必多愿应募若一人阙额有二人以上争投者即委本县令佐试武艺髙强者充若见充弓手人有勇力武艺衰退许他人指名比较若胜于旧者即令充替如此则不须教阅武艺自然常得精熟一县之中其勇壮者既充弓手其羸弱者虽使之为盗亦无能为患仍委本州及提防刑狱常切按察令佐有取舍不公者重加刑典若无人投名乞更议优法若尚召募不足即且于乡村户上依旧雇人有投名者即令充替若弓手数多即令分畨更互在县祗应一年一替其余各分地分巡捕盗贼毎获贼勘得赦后住止及窝藏去处其本地分严行科责及出赏钱与获贼之人其贼发地分更不作三限科校只令捕贼给赏如此则贼发之处捕盗之人不复掩蔽住止窝藏之处捕盗人不肯庇匿盗贼无所容身自然希少【元丰八年六月上时为门下侍郎】上哲宗乞保甲并用冬教　　王岩叟
　　臣伏见近降保甲画一指挥仍旧逐嵗遣使按阅者窃敢为朝廷论其害臣每见使者所向其骑従之盛风声之峻供亿之繁承迎之厚郡县为之骚然一小郡坊市户有旋染缣帛五六百疋为供张之具者推此一事其余可知虽非使者使之如此则州郡望风畏惮不敢不然故所至人情甚以为害又其所按保丁虽各得银绢三五疋两而备按阅饮食衣服之费自已不轻既得之为众人耗蠧又亦不少所存以归能有几许臣深曽体问皆云若国家冬教使不失农时则家之所得自可有余天恩深厚非一按阅赐赉之比也窃考其情葢不以得一时之赏为足而以安终年之业为乐也况所谓赐赉者却秪是出于保丁人家所纳钱数内耳所谓取诸其懐而与之割其肉而啖之孰若不取不割之为两得也臣愚伏望圣慈因冬教以为恩罢逐年按阅之烦省役钱封椿之扰一以安静养其力而舒其心斯民幸甚【元祐八年七月上时为监察御史】
　　上哲宗乞保甲并用冬教　　范纯仁
　　臣伏覩提举保甲司牒准枢宻院劄子指挥钤束保甲子弟不令聚集饮博即遇闲暇于本家阅习事艺窃縁保甲每月虽蒙指挥并教两日或三日比之自来全少然未免往来聚集有妨农务葢子弟惯入镇市渐喜游惰托以修葺弓弩箭器或期约同保私阅为名不肯専意生业官司及父兄终难钤束觉察自古三时务农一时讲武又曰皆于农隙以讲事此古人不易之法所以东作西成得尽其力三年之食可足武艺不废民力不穷三代兴王同此道也葢农事播种敛获不可少有失时常若寇盗之至茍一日愆期或致终嵗之阙则职在劝农者所当申陈也臣今欲乞应三路教阅保甲计一嵗合教日数并就农闲之月其余月分并归农业则官司与父老易为拘管不唯农不失时亦因并教多日事艺必得精熟【元丰八年七月上时知庆州】
　　上哲宗乞拣阅保甲　　　　范纯仁
　　臣伏覩进奏院状报七月六日奉圣防府界三路保甲自来年正月以后并罢团教止令每嵗农闲月分依义勇旧法赴县教阅一月所有差官置凖备军器及教阅法式畨次按赏费用等仰枢宻院取索防校措置条画与三省同共立法取防施行臣愚窃以先帝留神训练保甲今已是累年其间甚有人材武艺超出羣众者乞并给盘纒赴阙委殿前司拣阅其间人材事艺可及诸班者与等第于诸班至散直殿侍安排如不愿者委逐路安抚都总管司合量材于敢勇效用或弓箭手军员十将内安排更不愿者即于本乡保甲守阙副都保正或依弓箭手例特置正副都头指挥使都虞都指挥使等阶级及立定年限迁转至都指挥使与换近下班行则人人皆有进身之望有所顾借不肯轻易犯法其间武艺寻常惰于作业者即委郡县觉察仍许父母尊长陈告与刺充本土禁军上可以増壮禁卫次可使强民有归下可絶败羣游惰之人及免凶年饥嵗聚为宼盗如此则圣制曲尽乆逺无兹古人所以虑事于未然弭患于未萌也天下幸甚
　　上哲宗乞废罢保甲一司　　王岩叟
　　臣昨在河北为知县亲见保甲之患非止一端及蒙恩召为御史即详具保甲利害条列劄子欲求面奏而未到阙间巳承朝廷有指挥止令冬教一月暨臣赴台供职适主兵察窃见新降保甲法尚存提举教阅一司及改逐县巡教官为监教官乃知朝廷未察所以为保甲之患者大本犹在臣须至以先所具到劄子上进仰冀陛下委曲知保甲之害葢由提举一司官属不体朝廷之本心倚法用情奉行深刻所至百姓一闻其名自已疾首蹙頞无安乐意今虽曲为之防须亦别自生奸终恐为害不已伏望陛下深察民情废提举保甲一司及监教官但令州县及安抚司主之使百姓安心于为生以乐圣政不胜幸甚若不罢提举保甲司及逐县监教官则是保甲无事之时犹遭胁制未免侵渔终年不减骚扰之患此朝廷不可不察也且一司官属三路不下数百员虚负廪禄亦非久逺可行之理今犹指挥自十月至正月分四畨教阅臣窃见民间十月场圃未终正月夫役将兴农绪亦起此时教习未免有妨唯是分为两畨于十一十二两月教毕民情颇为利便不销分作四畨臣深曽体访备得其情伏望朝廷更加详度若罢提举官司自于保甲都保不减在国家民兵之势无所亏损又人人既得平居泰然以为生则国家一日用之必乐于为用伏乞陛下勿以为疑早发睿防以安百姓如毎年自京差指使往逐处同共监视教阅窃虑麤勇之人挟恃朝廷所差妄作气势骚扰生事只乞令安抚司差那使臣为便【元丰八年十月上寻诏罢提举保甲司令提举司兼领止冬教三月十一月又诏罢监教官】
　　上哲宗乞拘收保甲兵器及募充弓手
　　朱光庭
　　臣伏见朝廷近降指挥河东陜西保甲自来年正月一日罢教只于冬三月轮畨教阅此诚安民之急务也内有兵器一节臣方自外来不知朝廷已未处置伏縁自教阅保甲以来兵器未尝禁止今既许三时务农従事于耒耜田亩之间则兵器岂可依旧蓄于私家切恐缓急有所资借起而为盗为患不细欲望朝廷速行指挥三路保甲自罢教日将应教阅兵器不问官给自置并令纳官为置库如法收贮俟冬教日旋行给付教罢即复行拘收如官已拘收之后民间辄复私置者乞依法禁止施行所贵小人无所资借亦销弭盗贼之一端也臣又闻朝廷已降指挥州县招置弓手今来保甲有事艺精熟之人欲乞充弓手其逐县旧役弓手亦乞委令佐拣择内有疲软者将应募保甲替换如是则弓手尽得彊勇之人可以擒制盗贼如允所乞伏望圣慈早赐施行【元丰八年十二月上时为左司谏】
　　上哲宗乞安集保甲破产人户　王岩叟
　　臣蒙圣恩许就寒食假中展坟于河隂道过管城县之孙张村有耆老为臣言本村乡七十余户今所存者二十八家而已皆自保甲起教后来销减至此当时人人急于逃避其家薄产或委而不顾聴任官收或贱以与人自甘客作今虽荷至恩得免冬教而业已破荡无田可归不知朝廷知百姓此等事否臣既闻之不可不以告陛下且恐府界三路若此者甚多伏望诏谕执政大臣令讲画所以安集之方使离散之民早得其所以称陛下惠爱之心【元祐元年二月上时为左司谏】
　　上哲宗乞募保甲优等人刺为禁军
　　刘　挚
　　臣伏覩近制保甲罢团教朝廷所以惠绥疲防恩施甚厚民得去其所苦就其所安逺近承风莫不鼔舞然臣窃有私忧过计者夫乡野之民其性易于转习臣往见农人或被差役一为弓手手力耆壮之及罢满而归则拱手闲惰已不复能反业于农葢出入公门游集市井有所诱怵使之然也今之保甲则又甚焉衣必华细食必酒肉固已变其向者布麻麤粝之习矣羣聚而笑喧奋臂而矜勇固已移其向者椎鲁劳苦之性矣其家质田卖屋出钱以济其所用官司嵗时教试与之金帛宠之名目以养其欲故凡保甲之父母兄弟妻子一家憔悴终嵗困扰而身为保甲者未必不自喜以为乐也今既嵗教止于一月罢其团集省其监督去其羁縻劳费之患则保甲之父母兄弟妻子欢欣休息复有生理而身为保甲又未必不自失以为戚也彼有自失之意而欲使人人俛首甘心尽其平日肯复从事于耕势葢难矣恶少而失其欲悍强以成其性又挟素所教弓刀刺击之技以为资臣惧其非独不能従事于耕而已也亦恐其得为陛下之良民者少也臣愚以为宜有法以敛制之葢保甲之技艺强弱髙下州县皆有等籍今按取优等之人召其情愿刺以为禁军若旧系保长等名色则比军中之阶级随其等差对换补之自余中下艺等亦召愿充公人者依近制募以为弓手手力耆壮户长之役所贵在军者既团督束之有法又使得伸其素习之技能其在役者既不失服职于公家比之召雇浮浪乃得熟事乡民必赖其用为多伏望详酌【元祐元年闰二月上时为御史中丞】
　　上哲宗乞募保甲优等人刺为禁军
　　苏　辙
　　臣闻薄赋敛散蓄聚若以致贫而民安其生盗贼不作县官食租衣税廪有余粟帑有余布久而不胜其富也厚赋敛夺民利若以致富而所入有限所害无穷大者亡国小者致防冦盗一起尽所得之利不偿所费之十一乆而不胜其贫也臣未敢逺引胜广勋巢之事只如淳化中李顺庆厯中张海等熈宁中廖恩此数大盗贼计其燔烧官寺劫掠仓库以至发兵命将转输粮食耗失兵械募士赏功之费大率不下数百万贯但得事了岂敢言费然方其未发有能建言乞捐数十万贯以消其变则上下争执如惜支体不肯割截此古今之通患也臣愿于元丰库或内藏库乞钱三十万贯上以为先帝収恩于既往下以为社稷消患于未萌伏愿陛下断而行之毋使有司吝于出纳以害大计河北之民喜为剽劫近嵗创为保甲驱之使离南亩教之使习凶噐椎埋为奸十人而九号为保甲莫敢谁何若更一年不罢则胜广之事可立而待也今虽已罢而弓刀之手不可以复执锄酒肉之口不可以复茹蔬既无所归势必为盗今河北防贼成羣访闻皆是保甲余党若因之以饥馑则变故之作不可复知近嵗富弼知青州是时河北流民百万转徙京东弼既设方畧振活其老防而招其壮悍者为军不待朝防皆刺指挥二字其后皆为劲兵百万之众无一人为盗者弼人臣便宜行事犹能若此况陛下富有四海而元丰及内库钱物山积莫可计数只如近日内降睿思殿金银一色令别库収贮者自约及百余万贯皆是先帝多方収拾以备缓急支用不取于民圣筭深逺非凡所及若积而不用则与东汉西园何异于先帝圣徳不为无损臣愿乞三十万贯为招军例物选文武臣僚有才干者一二人分往河北逐路于保甲中招其强勇精悍者为禁军随其人才以定军分本州无阙则自近及逺或押上京不过一二万人则河北豪杰畧尽矣其间武艺絶伦旧日以补班行者押赴阙试验有实即以补内六班之阙或以补本贯及邻近阙额军员但当严赐指挥了日当遣人覆按有不如法重坐官吏臣闻先帝本谓保甲可用故欲隐兵于农以渐消正兵是以禁军多有阙额今保甲既罢正使无事犹合补填况如前所陈者惟陛下果断而力行之伏勑防【元祐元年闰二月上时为右司諌】上哲宗乞罢畿内保甲　　　刘安世
　　臣窃惟祖宗深鉴五代外重之聚天下之兵寓之畿内制驭四海如臂使指可谓尽善矣然而河北河东陜西之地宻接戎敌居常宿师以为战守之备尚恐兵威未振不足以壮中国之势乃籍民丁谓之义勇虽未尝使冒锋镝葢资其虚声以夺敌人之心尔熈寜中先帝欲广其法于天下始命排之为保甲以习武事陛下践祚之初既罢长上教阅止令农隙之月仿祖宗义勇之制専委州县以次集教平居无事之日俾民服力南亩而又顺时讲武以张军势深得御外治内之策然臣所有未谕者窃谓自古王畿之名异于郡国所任之事尝务轻简葢休养其力以重根本也今府界正兵既多固非三路之比而千里之内亦置保甲劳民示弱且有未安虽连嵗灾伤依例免教而此名尚在终累人心使比屋之间不得坦然为自安之计亦何益也伏望圣慈深赐省察应畿县保甲悉令废罢所贵民力舒缓人情安泰逺近轻重不失国体【元祐四年上时为右司谏】
　　上哲宗乞依旧教畿内保甲　王　存
　　臣伏见范纯仁劄子奏畿内保甲乞今后更不教阅臣窃详先帝教阅畿内保甲思虑深矣葢以京师之地四达而平非有重山峻岭之险金城汤池之固所以维御四方威制中外为根本之固者以宿众营衞严也庆歴治平间禁厢之籍至百余万新城里外连营相望其后论者以兵冗费广供餽不给乃议并营裁决其后中外禁军以五十八万为额而京师兵籍益削于是三路添籍民兵畿内亦置保甲四时教阅使人为胜兵平日不费县官钱粮缓急得为武备此先帝之意也但当时教阅之法太宻官吏之责太苛以此人情有所不安陛下即位之初罢三时之阅止冬间一教教阅条制事技精熟者十日便放稍精熟者二十日生踈者止于一月毎教至旬日往往放者太半如遇灾伤放税五分又即权免此法既寛人情未有所害前此荐饥法当权免今嵗丰稔若遂不教即其法遂废甚可惜也大率民兵之法创置则难放罢即易先帝不惮艰难而为之数年之间人既就绪一旦无故而废之深为可惜臣非不知附防时论可以干百姓之誉但职任至此为国家长久之虑不敢嘿嘿耳伏望圣慈再三思虑不胜幸甚【元祐四年上时为尚书右丞】
　　上哲宗乞保甲地土不及二十亩者免冬教
　　陈次升
　　臣伏覩元丰八年四月二十三日枢宻院奏请保甲上教其下等人户土地既少不免効力为生并止有两丁其间有疾病者虽依条未该破丁若不能营作显难应副保甲色役三省同奉圣防府界三路保甲除见教人外本家止有两丁病患未该破丁而委的不堪营作并第五等以下土地不及二十亩者并免推行之后人以为便况当时奏请得防施行乃是今日一二大臣修先帝法度之人非是故为増损而壊法者也今年六月二十四日却有指挥冲改土地不及二十亩之家免冬教全条更不行用及老疾赢弱者选以次人承替縁贫下之人其田不及二十亩効力以求日给若令上教则废为生之道官中虽给口食不足以偿所费其家无以养兼老病羸弱之人既难以筋力从事其养生必赖于壮者若是两丁之家一丁老病而又令壮丁代教则老病者必致失所窃闻此法既行人欲避免保丁有卖尽土地者有分析生产者或称父母年老或分房向外或令女壻出外乞破丁者人情如此理当安存葢民为邦本本固则邦寜民既卖土地不为长久之计穷则斯滥必流而为盗恐贻朝廷之忧臣伏乞睿防令保甲土地不及二十亩两丁病患者并依元丰八年指挥施行以安存贫下老弱之民不胜幸甚【绍圣二年上时为监察御史】
　　宋名臣奏议巻一百二十四
　　钦定四库全书
　　宋名臣奏议巻一百二十五
　　宋　赵汝愚　编
　　兵门
　　蕃兵
　　上仁宗乞用泾原路熟户　　王尧臣
　　臣伏见泾原路熟户万四百七十余帐帐之首领各有职名曹伟帅本路威令眀着常用之平西羌其后邉备稍懈守将唯务姑息寖成骄黠自元昊反镇戎军及渭州山外皆被侵扰近界熟户亦遭杀虏蕃族之情最重酬赛因此衅隙激怒之可复得其用请遣人募首领愿效用者籍名姓并士马之数及千人聴自推其有谋勇者一人授以班行及巡检之名使将领出境破荡生户所获财蓄官勿检覈得首级及伤者给以赏物仍依本族职名补迁及増俸钱【庆歴元年六月上时任陜西体量安抚使】
　　上仁宗乞令陜西主帅并带押蕃部使
　　范仲淹
　　臣切见环庆路熟户蕃部约及二万人内只蕃官一千余人各有请受毎人唯有料钱亦无月粮衣赐所费少于养赡长行兵士皆能辛苦熟于战鬭如抚驭之间恩威得所大可防托邉界减得兵马今来环州种世衡原州蒋偕抚驭蕃部最有畏爱缓急可以呼集使唤欲乞朝廷先授此二人兼管辖蕃部使所贵激劝邉臣于熟户用心専加统领缓急使唤渐可减得戍兵万数其四路主帅亦令依旧时节度并带押蕃部使【庆歴二年五月上时知庆州】
　　上英宗请重造蕃部兵帐　　吕　诲
　　臣闻兵家之説国虽大好战必亡天下虽平忘战必危此居安之深戒也国家承平日久自元昊纳欵兵防不葺邉备皆弛臣窃谓最可忧者陜西四路熟户蕃部久失制驭将恐篱落尽隳亭障不固邉事或起必为深患昨闻保安军蕃官胡守清身死后有弟擦也香于前年走投夏国乞兵却来本族界上招诱自已手下人马及于次年春西界贼马来攻掠胡守清地界熟户相杀经畧司亦曾差官检验战场胡守清弟守中相继走投西界保安军累行公牒取索得守中等虽已处斩讫奈何人情携贰其必有因多是蕃官侵牟或即首领酷暴良亦主管兵官失恩威制驭之然也况胡守清族下従来富庶人马强壮鄜延倚以为固若朝廷更不为存防则人不安居又焉知其他蕃部不有擦也香守中之志万一倡率皆逃邉城危矣如李金明三十余族向时失于存抚尽为元昊以利招诱逐部首领临阵皆无鬭意故李金明失利王师陷没至今邉人以为深痛昔四路所管熟户不下数十万人自寳元用兵以来相继陷没十无四五存焉复庆歴以后兵帐未尝改造二十年间逃亡死损不可胜数忽有调发何慿防集足见邉臣因循积为日深矣况蕃部虽居汉界自来田业并是父子相承典买住佃但无傜赋此外别不霑恩唯首领薄有俸钱遇战阵则首当前锋计其实效胜正兵逺甚居无事之际尤宜存抚逐部族今所存者却有外来散户依附其间或是连亲或即庸力混杂居处例各年深察其情意未有不愿为汉民者是彼有乡顺之心而我失羁縻之防尔傥不收附兵籍徒使蕃息于王土非但缓急不得其用而又容庇在内使往来作过此必然之事不可不虑也臣欲乞朝廷委自四路帅臣选差有心力官贠与逐处州县堡塞勒本部蕃官供折见在人数未附籍者与旧管人一处造帐收系或逐处更有系官间田尽令均匀给受造帐了毕应旧管蕃官及蕃族首领各与转资酬奨所贵穷邉人众仰戴国恩乐其効用各尽死节况蕃族首领自来给俸至薄军主都虞每月不过二贯文以次等级従而可知虽迁转三资无所损费推是恩信结之必固兼大段添收得人数庶几邉防篱落渐次修葺所有胡守中等逃背因由伏乞指挥下隣路宻切体量诣实本地分主管官员乞重行责降所贵今后邉臣抚存蕃部不敢懈慢今来因胡守中等逃背防检蕃部整齐兵帐不为生事于体甚便【嘉祐八年上时同知谏院】
　　上哲宗论蕃官久例在汉官之下
　　范纯仁
　　臣昨准兵部相度欲乞应蕃汉官非相统辖者并依官序相压其城寨等管辖蕃官即依旧在本辖汉官之下诏依兵部所乞契勘诸路蕃官不系官职髙卑久例并在汉官之下此所以尊中国而制夷狄也行之永久人情安熟虽蕃官之甚黠狡者亦不敢有觊望等辈之心葢分义体势不得不然上下遵承自无争较况蕃官职名虽髙只是管干部族人马凡部族应有公事并须従汉官弹压理防及战鬭亦并用汉官使臣统制驱防故于平日必使名分相殊体势相异则缓急之际不失统御今若无故忽更旧制悉依汉官之法便与不相统辖之官依品序位即邉上使臣及京职官当在蕃官之下者十有八九而沿邉将副使臣才过替移或于他处出入相值坐席相同便合在旧蕃官之下人情之间岂能堪此况夷狄之性凶狡尚气当务裁抑骄慢之心岂可辄啓契勘縁邉使臣任满多是就拟邻近城寨差遣他日或再相统摄即汉官使臣中必有摅愤报怨之人而蕃酋之徒既以等辈自处必生嫌恨致统制官司烦于处置开端生事为害不小防微杜渐实在于此伏望朝廷详酌特赐指挥诸路蕃官各依久例不得与汉官叙班并在汉官之下所贵不失中国夷狄尊卑之限絶蕃酋骄慢觊望之心统制有常不为后患【元祐元年四月上时知庆州】
　　上哲宗乞不许蕃官自改汉姓
　　范纯粹
</div>
    <div class="pagination">
<a href="宋名臣奏议_page55.html">上一页</a><span>...</span><a href="宋名臣奏议_page51.html">51</a><a href="宋名臣奏议_page52.html">52</a><a href="宋名臣奏议_page53.html">53</a><a href="宋名臣奏议_page54.html">54</a><a href="宋名臣奏议_page55.html">55</a><span class="current-page">56</span><a href="宋名臣奏议_page57.html">57</a><a href="宋名臣奏议_page58.html">58</a><a href="宋名臣奏议_page59.html">59</a><a href="宋名臣奏议_page60.html">60</a><a href="宋名臣奏议_page61.html">61</a><span>...</span><a href="宋名臣奏议_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
