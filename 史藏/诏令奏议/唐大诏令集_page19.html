<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 19 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 19 页/共 71 页</h1>
    <div class="content">　　收葬
　　谯王重福三品礼诏
　　集州刺史谯王重福幼则凶顽长而险诐幸托体于先圣尝通交于巨逆子而不子自絶于天有国有家莫容于代往者颇不含忍长令幽絷自大行晏驾韦氏临朝将肆屠灭尤切防卫洎天有成命集于朕躬永怀犹子之情庶叶先亲之义所宜开置寮属任隆刺举冀其悛改以怙恩荣而诖误有徒狂狡未息便即私出均州诈乗驿骑至于都下遂逞其谋先犯屯兵次烧左掖计穷力屈投河而毙虽人所共弃而邦有常刑我非不慈尔自招咎且闻其故有恻于怀昔刘长既没楚英遂殒以礼収葬抑惟旧章屈法申恩宜仍旧宠可以三品礼葬
　　收葬绛王诏
　　叔父绛王为逆贼等援立切窥天位无讨贼之意遂使忠义衔寃及王师擒贼义旅问罪前驱勇气以致殱殂朕伏以太皇太后慈仁思以慰解宜令有司量事収葬申恩讨贼刑礼之中示乎四方以明朕意【寳歴二年十二月】
　　听越王归葬诏
　　越王事迹国史着明枉防非辜寻巳洗雪其子珍他事配流数代漂零不还京国真弱女孝节卓然启防四防绵歴万里况是近族必可加恩行路犹或嗟称朝廷固须防助屡委宗正等京兆府与访越王坟墓报知如不是陪陵任附茔卜葬其葬事仍令京兆府接借必使备礼葬毕真如愿住京城便配咸宜观安置【开成四年六月】
　　追赠
　　皇第三子霸等追封卫王制
　　餙终定諡往代通规追逺赠荣前王令典第三子霸幼挺岐嶷早茂珪璋楚哀王智云结髪仁明胜衣敏惠冀其成立训以义方未被趋庭遽同隙兴言夭枉震悼于怀今王业初隆庆赏伊始既式遵于利建宜稽古于哀荣霸可追封卫王諡曰怀智云可追封楚王諡曰哀【武德七年七月】
　　故海陵郡王元吉追封巢王制
　　诏曰有虞受终肆赦之典隆周革命笃亲亲之恩海陵郡王元吉地惟藩翰夙承朝宠防于不轨得罪君亲朕嗣膺灵命无忘敦睦同生之重既切于本支在原之悼实纒于歳月兴言泉壤思备宠章可追封巢王諡仍依旧【贞观十六年六月】
　　諡汴哀王璥制
　　门下縁情制礼圣贤所不忘以諡易名古今之同贯故右千牛卫大将军上柱国汴王璥虽在龆龀颇标嶷岐率以训典期于老成裂地而封是崇藩屏享年不永俄从夭折秀而不实有以伤嗟宜遵考行之义以备餙终之典可諡曰哀
　　赠恒山愍王承干荆州大都督等制
　　门下圣人立言因亲以立爱王者垂范追逺以崇德故伯祖恒山愍王承干堂伯赠越州都督象再从兄玭等庆借大宗连华近属既称叔父之国亦云兄弟之政短长曰命久从于沦没哀荣有典未洽于褒崇宜赠徽章以宠敷承干可赠荆州大都督象可赠郇国公玭可怀州刺史
　　赠河东郡王瑾太子少师制
　　门下亲亲以相及先王之道也追逺以归厚圣人之教也故金紫光禄大夫太仆卿员外置同正员河东郡王瑾克嗣克训是为懿　方茂枝叶式崇垣翰推恩有寄禀命不融兴言游从良深轸悼宜赠师保之位以备哀荣之典可赠太子少师赙物三百叚米麦三百石
　　荣王故男赠文安郡王制
　　礼以餙情恩以悼往询于前训则有旧章荣王故男像粤在幼冲是称岐嶷习诗书而日就资友悌于自然方冀成立克开土宇而防未锡麟族先凋奄尔沦逝良増伤悯宜加赠于苴茅且兼荣于符竹可赠文安郡王使持节督武威郡诸军事应縁防葬一事已上宜官供令京兆少尹程若水充使检校
　　太子第二男追封缙云郡王赐名諲制
　　亲亲之义于礼斯重伤悼之戚縁情则深太子故第二男性与聪达体资韶令早服龙楼之训有光麟趾之风年始胜衣已彰孝爱方洽弄孙之庆遽悲殇子之魂追以九命封之二等仍加美称贲尔徽命可赠扬州大都督封缙云郡王食邑三千戸赐名諲【大歴三年七月】
　　册赠
　　册赠渤海王文　　　　　　　上官仪
　　维龙朔二年歳次壬戌五月十五日皇帝使大司成彭阳郡开国侯令狐德棻副使正议大夫行司宰少卿薛敏恭持节册命曰咨夫存着嘉猷殁膺褒显所以甄明景行昭纪勲烈况地居懿戚业茂惟贞用式畅情之礼实光追宠之义惟尔故金紫光禄大夫原州都督渤海郡王奉慈器范闲裕风裁淹逺德优时彦望重宗英析瑞名区早荷推恩之泽分符奥壤累借宣条之任清白闻于朝野威惠暴于甿讴固以功着旂常誉光图史者矣而夀仁时爽贞徽淹谢永言亲懿震悼良深是用赠王为都督荆陕岳朗四州诸军事荆州刺史右卫大将军余如故魂而不昧嘉兹荣宠呜呼哀哉
　　唐大诏令集巻三十九
<史部,诏令奏议类,诏令之属,唐大诏令集>
　　钦定四库全书
　　唐大诏令集巻四十
　　宋　宋敏求　编
　　诸王
　　册妃
　　册虢王刘妃文
　　册齐王韦妃文
　　册桂阳郡王杨妃文
　　册夀王杨妃文
　　册荣王郑妃文
　　册頴王独孤妃文
　　册永王侯莫陈妃文
　　册荣王薛妃文
　　册济王崔妃文
　　册信王卢妃文
　　册陈王韦妃文
　　册夀王韦妃文
　　册盛王武妃文【缺】
　　册广平王崔妃文
　　册凉王张妃文
　　册蜀王田妃文
　　册杞王窦妃文
　　王妃入道
　　度夀王妃为女道士勅
　　收葬王妃
　　收葬遇害王妃诏
　　睦亲族
　　宗姓官在同列之上诏
　　魏王泰上括地志赐帛诏
　　令宗属姑叔不得拜子侄制
　　勉励宗亲诏
　　选宗子授台省官及法官京县官诏
　　天下三等以上亲赴上都制
　　甄叙皇属勅
　　诫励
　　责齐王祐诏
　　诫诸王任刺史别驾文
　　册妃
　　册虢王刘妃文
　　维贞观年月日皇帝遣使持节册命曰于戏惟尔刑部尚书彭城县开国公刘威德第二女地胄清华志怀婉顺训彰图史誉闻邦国式遵典礼作俪大藩是用命尔为虢王妃往钦哉其光膺徽命可不慎欤
　　册齐王韦妃文
　　维贞观年月日于戏惟尔兼大常卿扶风郡开国男韦挺长女地胄髙华质性柔顺训彰礼教誉表幽闲作俪藩闱实惟朝典是用命尔为齐王妃往钦哉
　　册桂阳郡王杨妃文
　　景云二年歳次辛亥十月庚寅皇帝若曰于戏咨尔故桂阳王妻杨氏诞承华绪光袭懿风性识柔明言容婉嫕观诗着范蹈礼成规往应髙禖作嫔英邸谨环佩之节珊有其章励蘩藻之诚恭而式叙遣使某持节册命尔为桂阳郡王妃尔其克保训率由茂则以正于家无替厥命往钦哉
　　册夀王杨妃文
　　维开元二十三年歳次乙亥十二月壬子朔二十四日已亥皇帝若曰于戏树屏崇化必正阃闱纪德协规允兹懿哲尔河南府士曹参军杨璬长女公辅之门清白流庆诞钟粹美含章秀出固能徽范夙成柔明自逺脩明内湛淑问外昭是以选极名家俪兹藩国式光典册俾叶谋今遣使户部尚书同中书门下李林甫副使黄门侍陈希烈持节册尔为夀王妃尔其敬宣妇道无忘姆训率由孝敬永固家邦可不慎欤
　　册荣王郑妃文
　　维开元二十三年歳次乙亥十二月壬子朔二十七日戊寅皇帝若曰于戏作配藩维以正风训莫不明慎聘纳聿求仪范咨尔前相州邺县令郑博古第二女素闻淑哲自禀幽闲习玩不华图史成则宜其发祥茂族髙选当代俾因邦媛之求式叙阃闱之化今遣使侍中裴耀卿副使吏部侍席豫持节册尔为荣王妃尔其勉兹孝敬诫彼满盈祗率大猷永膺宠数可不慎欤
　　册頴王独孤妃文　　　　　　　孙逖
　　维开元二十五年歳次丁丑七月辛巳朔十日辛夘皇帝若曰于戏树之外屏义在于展亲修其内则礼先于择配咨尔故右骁卫将独孤礼第十二女轩冕之族通姻自久贤明之行淑问攸归早习组紃之功备详图史之学实资女士以俪藩维今遣使工部尚书同中书门下三品牛仙客副使行黄门侍郎陈希烈持节册尔为頴王妃尔其克慎威仪无忘孝敬钦承国命永茂嫔风可不慎欤
　　册永王侯莫陈妃文
　　维开元二十六年歳次戊寅正月庚午朔十八日丁亥皇帝若曰于戏燕翼之树实属于维城婚姻之礼必求于宜室咨尔右羽林军长侯莫陈超第五女天资清懿性与贤明衣冠之绪克禀于阃德环佩之容详备于闺训是赖尚柔之质以乐善之心宜配藩维用膺典册今遣使金紫光禄大夫兵部尚书兼中书令集贤院学士脩国史上柱国晋国公李林甫副使中大夫中书侍郎集贤院学士上柱国徐安贞持节册尔为永王妃尔其防恭所职淑慎其仪惟德是脩以承休命可不慎欤
　　册荣王薛妃文
　　维开元二十九年歳次辛巳三月壬午朔十八日巳亥皇帝若曰于戏古人大猷谅在婚礼必资令淑以俪藩维咨尔京兆府新豊县令薛巘长女地承华族门雅范本幽闲之性为礼教所成循图览史蹈和履顺固可归于邦第穆彼嫔风是用命尔为荣王妃今遣兵部尚书兼侍中牛仙客副使黄门侍郎陈希烈持节礼册尔其敬佩前规克勤内则式瞻清懿垂美无穷可不慎欤
　　册济王崔妃文
　　维开元二十九年歳次辛巳五月庚戌朔十四日癸亥皇帝若曰于戏乃媵藩王既开邸第必求士女以昭阃则咨尔故绛州司士参军崔承宠长女家承茂族代袭清和自防及长素有柔和之性监循国史复幽闲之德徽猷益着淑问可嘉是以膺兹宠章主彼中馈是用命尔为济王妃今遣使兵部尚书兼侍中牛仙客副使黄门侍郎陈希烈持节礼册尔其敬佩箴训克慎威仪辅我维城永崇磐石可不慎欤
　　册信王卢妃文
　　维天寳三年歳次癸未七月戊戌朔二十一日戊午皇帝若曰于戏建邦为屏必先于阃教嘉耦曰妃是赖于嫔则咨尔前殿中省尚书辇局直长卢季融第三女淑德贤明令仪柔顺含和自整备详环佩之容禀训有方更出衣冠之族实资女范作配藩维是用命尔为信王妃今遣使尚书右仆射兼右相晋国公李林甫副使银青光禄大夫行中书侍郎徐安贞持节礼册尔其肃穆闺闱防防礼度克终妇道以正国风可不慎欤
　　册陈王韦妃文
　　维天寳四载歳次乙酉三月巳未朔十九日丁丑皇帝若曰于戏咨尔京兆府新丰县尉韦釡第八女庆承华族礼冠女师钦若保训践脩德范遵图鉴史操尚幽闲内则嫔仪道彰柔顺隂教之美国风攸属允资邦媛作配藩闱是用命尔为陈王妃今遣使尚书左仆射兼右相吏部尚书集英院学士脩国史晋国公李林甫副使中书舍人兼判刑部侍郎孙逖持节礼册尔其率循懿行昭令德祗膺典册可不慎欤
　　册夀王韦妃文
　　维天寳四载歳次乙酉七月丁巳朔二十六日壬辰皇帝若曰于戏古之建封式崇垣翰永言配德必择幽闲咨尔左卫勲二府右郎将韦昭训第三女毓庆高门禀柔中阃动修法度居玩琴瑟夙闻师氏之学素习公宫之礼聿求贞懿作俪藩维爰兹辅佐之徳以成乐善之美是用命尔为夀王妃今遣使光禄大夫行左相兼兵部尚书文馆学士李适之副使金紫光禄大夫行门下侍郎集贤院学士兼崇馆大学士陈希烈持节礼册尔其钦承宠数率由令则恭敬妇道可不慎欤
　　册广平王崔妃文
　　维天寳五载歳次庚戌四月癸未朔十八日戊戌皇帝若曰于戏朱邸封爰求嘉耦琼笄作合必择华宗咨尔太子宫门郎崔珣长女胄自轩冕训承图记柔闲内正淑问外宣既连荣于姻戚且袭吉于龟筮是用命尔为广平郡王妃今遣使光禄大夫行门下侍郎陈希烈持节礼册尔其防奉仪则只膺典礼克昌祚永固宗祧可不慎欤
　　册凉王张妃文
　　维天寳九载嵗次庚寅四月已未朔十七日乙亥皇帝若曰于戏内则之礼用穆人伦中馈之义以正家道咨尔左卫率府亲府左郎将罗国公张安仁第二女门承轩冕族着清华蕙性柔明兰仪婉茂早习组紃之艺克闻图史之规仪范聿脩四德斯备防防苹藻之训式昭珩璜之容作俪英藩允资令淑今遣开府仪同三司行尚书左仆射兼右相吏部尚书崇文馆大学士监脩国史上柱国晋国公林甫副使中大夫行中书舎人权知礼部侍郎事上柱国成纪县开国男李暐持节册尔为凉王妃尔其祗膺典礼永绥宠命可不慎欤
　　册蜀王田妃文
　　维建中二年十一月某日皇帝若曰于戏夫茂建亲戚以惇族固本明慎聘纳以厚别蕃嗣实人伦之始王教之端也朕奉若谟训详求淑哲贤必有象钟庆于今门姻不失亲载光于戚里故某官驸马都尉田择交第若干女生禀柔惠习知礼则容德纯备孝睦洽闻可以叶美好逑辅成乐善之用遣使某持节册命为蜀王妃于戏敬之哉备礼以崇其好合起家而居其爵佐非义信不固非温柔不亲克防匪懈则罔攸悔朕言必复可不慎欤
　　册杞王窦妃文　　　　　　　　陆贽
　　维建中二年十一月某日甲子皇帝使某官某持节册命故某官窦某第若干女为杞王妃曰于戏礼大婚姻崇继嗣本人伦之教诗嘉淑女配君子系王化之纲葢率人成风由内及外得不采嘉耦以固磐石本宗室而御家邦详求唯难歴选滋久时乃择之得兹旧姻柔懿本乎天和礼乐成于家法明章妇顺防奉母仪克成鹊巢之功叶宣麟趾之美祗膺嘉礼钦率内教淑慎厥止无替有终于戏可不慎欤
　　王妃入道
　　度夀王妃为女道士勅
　　勅圣人用心方悟真宰淑女勤道自昔罕闻夀王瑁妃杨氏素以端懿作嫔藩国虽居荣贵每在精脩属太后忌辰永怀追福以兹求度雅志难违用敦宏道之风特遂由之请宜度为女道士
</div>
    <div class="pagination">
<a href="唐大诏令集_page18.html">上一页</a><span>...</span><a href="唐大诏令集_page14.html">14</a><a href="唐大诏令集_page15.html">15</a><a href="唐大诏令集_page16.html">16</a><a href="唐大诏令集_page17.html">17</a><a href="唐大诏令集_page18.html">18</a><span class="current-page">19</span><a href="唐大诏令集_page20.html">20</a><a href="唐大诏令集_page21.html">21</a><a href="唐大诏令集_page22.html">22</a><a href="唐大诏令集_page23.html">23</a><a href="唐大诏令集_page24.html">24</a><span>...</span><a href="唐大诏令集_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
