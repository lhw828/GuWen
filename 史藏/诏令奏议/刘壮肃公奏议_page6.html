<!DOCTYPE html>
<html>
 <head>
  <meta charset="utf-8"/>
  <title>
   刘壮肃公奏议 - 第 6 页/共 13 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   刘壮肃公奏议 - 第 6 页/共 13 页
  </h1>
  <div class="content">
   覆陈封口后兵危饷缺劝绅捐助各情片
　　台湾自法船封口，文报不通，奏牍无从递送，屡将危急情形，电乞总署代奏，电文皆托英商。且重价雇人，由民船潜渡，能达与否，茫不可知。灼焦如焚，生还已绝。适初五日，厦商附民船偷渡来台，始奉九月初八、十一、十二三次电寄谕旨，仰荷圣慈逾格垂念台危，温谕迭颁，谆饬各疆臣悉力救援，谋通消息；奉诏涕泣，莫知所云。臣处此万分危迫之中，一息尚存，终当死守待援，仰答鸿慈于万一。惟厦兑北洋、闽省饷银，至今无船，未能东渡。当派福建候补知县郑建中，设法于台北华洋各商，贴息筹兑，期济艰危。台北绅士三品卿衔林惟源认捐洋二十万元，屡请宽期分缴，臣已遵旨力催，本年可缴十万元。缴清即当奏奖。林惟源早渡厦门，其友同知刘寿铿阴相劝助，臣并传旨知照刘寿铿随办来台。惟台北商店现银无多，不敷兑用，商令函致林惟源借资筹济。
　　林惟源重洋远隔，信息不通，能否遵行，尚难遥度。臣始渡台，随员甚少，凡在台官绅有可用者，无不广致礼罗。彰化绅士郎中林朝栋，好义急公；新竹绅士郎中林汝梅，任事勇往；二绅皆有才识，物望所归。当令林朝栋带练助防台北，林汝梅带练至新竹协防。其余绅士知府陈霞林等，皆令设局办团，以期联络，官民一气，上下翕然，可纾廑注。惟法围基、沪，分船四面环台梭巡，遇有民船即行搜劫。昨英国兵船到口，所带厦门文牍已被截回。现据基隆探称，新至小轮七只，将攻沪尾口门，情势益岌。雇人赍信，貌作行商，乘船夜渡，信缝衣底，冀避劫搜，奏折体严，未能照缮，谨稿送督臣乞代缮呈，迟速浮沈，尤难预决。军中情状，仍由电达南北洋、闽省，转电总署代陈。惟冀仰仗天威，援兵早至，救全台将士生民于垂死，解微臣吁天乞命之危情。不胜痛切哀鸣之至！
　　军机大臣奉旨：览奏均悉。林维源业经降旨优奖，自当感激图报。此外台绅，并着该抚善为激励，辅助兵力，共奏肤功。至南北洋闽粤筹济兵械，均已电催速办矣。钦此。
　　台北极危请饬速调劲旅援救折（十年十一月二十二日台北府发）
　　窃臣于十一月初九日将台北防剿情形恭折具陈在案。十月二十日电寄谕旨：南北洋援台兵轮，克日进发，法人必图抵御，不能专顾封口，正可乘此机会，另雇商轮，运载兵械，伺隙抵台。着曾国荃、彭玉麟、张之洞速即电商，各拨得力数营，雇定洋轮，于七船赴闽之日，相机潜渡。此次兵轮前进，首在牵制敌船，以松台围。沪、粤两处，及时设法雇船运助，实为救台第一要策。该督等务当速办，与左宗棠等互通消息，以应事机。长沙现有备调八营，南洋如能酌拨刘铭传旧部援台，即速调湘中八营填扎。马祖澳法船二艘，倘能设法扫荡，可挫敌焰；并着酌量办理。刘铭传亦应激励兵勇，迅复基隆，不得懦怯株守，致敌滋扰等因。钦此。仰见圣主垂念台危，无微不至。
　　查台湾自六月十五日基隆开战以来，至今半载，仅江阴数次调到淮军一千三百人。虽募土勇五千，器械不精，难当大敌。沪尾海口，尤关台北安危，通计淮、楚七营、土勇三营。基隆一路，仅曹志忠所部六营，其余苏得胜、林朝栋等土勇五营，分扎暖暖、六堵一带。九月十四日三鼓，曹志忠率队欲趋狮头岭袭取九芎坑敌营，山高路险，为敌所知，甫至山下，敌即炮伤四十余人。曹志忠见敌有严备，收队退回。臣坚令稳扎五堵，扼水陆要冲，勿轻进以伤精锐。用兵之道，攻坚最难，仰攻尤险。基隆山势险峻，道路崎岖，敌营傍海依山，兵轮环护，明攻尤难。曹志忠所部，伤病之后，精锐不过千余，倘再伤亡，淡水以东，更难支柱。且攻坚必须巨炮，今炮鎗弹药，存者无多，用尽更难御敌。臣屡函诸将，三令五申，坚止图功轻进。若为基隆一隅，失台北大局，微特获罪更重，且虑挽救无从。法兵远涉重洋，利在速战，旷日持久，彼更难支。我军惟有固守待援，相机进取。此臣因海岛孤悬，兵单器乏，接济为难，期保危局，不敢孟浪进攻基隆之所由来也。
　　左宗棠与督臣杨昌浚先后到闽。督军于济饷一事，竭力筹维，猥因海道不通，援兵难渡。左宗棠据刘璈之禀，奏攻基隆，实未知台北兵单之苦。据法船译人欧姓二十日密报：法兵四千来台，为安南截留；十五日，孤拔亲赴安南调兵；十九日，有英商二船为之运粮，基隆似有大兵速至；现在基、沪水陆四千余人，兵轮十六只，小轮七只等情。臣前接该译人密报法人添兵，即迭次电请督臣速派劲旅三千，乘台南现无法船，尚可登岸，至今未接回信。今迭蒙恩诏，饬两江、两广督臣拨臣旧部渡台。值此军情万紧，惟有仰恳天恩，迅饬两江督臣曾国荃，将江阴未来一营并厦门淮勇二百，速即运台，自台南登岸。并请饬两广督臣张之洞，迅调吴宏洛所部五营来台。倘吴宏洛未能速来，即请饬令左宗棠、杨昌浚迅拨楚军三千，归孙开华节制，以救孤危。
　　军机大臣奉旨：览奏已悉。法人久踞基隆，亟应迅图进取。若云攻坚为难，何以竟被彼族攻据？该抚务当竭力设法，联络土勇，出奇制胜，克期攻复，毋得稍存退阻，贻误事机。所请饬吴宏洛五营赴台，已谕令张之洞筹拨矣。钦此。
　　密招敌探仍留敌中通信片
　　再臣迭奉密谕，饬将被胁越人，设法招徕。臣即行遵办。本月初一日，暖暖土勇拿获越探陈番浦一名，解至府城。臣即温言抚慰，赏给番银，嘱令仍还基隆，密招诸探。旋来越探十余人，并抚慰之。陈番〈浦上女下〉密言，法船中、越两国翻译五人，暨本地汉奸五十余人，均愿投诚自效。惟越人作工营内，防守甚严，未能俱逸。臣见诸探既愿来归，正可置之敌中，以通声息。若令全出，翻隔敌情。现已密谕诸人，密探以报，遇机进取，内应官军，亦散党伐谋之一道也。
　　军机大臣奉旨：知道了。所有投诚人等，该抚务当妥为驾驭。所称留敌中以通消息，尤当加意慎重，毋为所绐，致堕狡谋。钦此。
　　再臣前将法营添兵情形，于十一月二十二日恭折奏报在案。旋据林朝栋报称：二十四日，法兵百余人在大牛埔一带察勘地形，与营勇接战，互有伤亡，旋即退去。二十五日清晨，九弓坑、纱帽岭各路敌营，同时开炮轰击我营。林朝栋度其必来扑犯，当饬营官苏树森、团总王廷理等严队待之，分饬各营官团、总严守诸隘。果有法兵千人由狮球岭、鸟嘴峰、石梯岭、大水窟四路环攻。持战逾时，即经周玉谦等击退。惟红衣悍敌五百余人，猛扑林朝栋所驻之大牛埔。大水窟一路，锋锐异常。林朝栋伏鎗以待，俟其逼营，即行轰击。敌屡却辄前，鎗如雨发。基隆山上诸敌垒，亦开放炸炮助攻。我勇以逸待劳，坚持不退。曹志忠驰兵援救，愈战愈励。自辰至戌，血战不休。兵勇伤亡百余人，阵毙三画、五画兵、酋各一人，始行败退。夜半，复来抢尸。又经帮带林朝昌率勇击毙数人，斩杀七级，夺获洋鎗、衣帽多件。我勇亦死伤十余人。二十六日以后，敌守不前，惟船兵以大炮遥击等情。臣查十一月中旬，法人增兵千余，敌焰方张，窥探大水窟一带山势稍平，锐意必克。林朝栋督勇力战一日夜，敌兵死伤狼籍，实足以挫其凶锋。林朝栋为殉难福建提督林文察之子，忠荩之裔，久孚物望；今复自筹资饷，带勇五百人，经臣派驻暖暖，统率各团土勇，甫临大敌，即能督战有功，实属忠义勇敢。其余武举王廷理、周玉谦、刘廷玉、陈维乐等，皆捐资募勇，数月来苦守血战，竟挫敌锋。亟应奏请恩施，以昭激劝。兵部候补郎中林朝栋，拟请赏加道衔，并赏戴花翎。候选员外郎苏树森，拟请赏加四品顶戴。余俟查明奏奖，以励绅民。
　　军机大臣奉旨：林朝栋等均着照所请奖励，余依议。该部知道。钦此。
　　法攻暖暖月眉山连日获胜并现在战守情形折（十年十二月廿四日台北府发）
　　窃臣等前将法人添兵并十一月二十五日暖暖接仗各情形，于十二月初三日片陈在案。法自十一月底至十二月初旬，陆续增兵二千。自上月二十五以后，日寻争战。本月初五日，以兵百余探路于暖暖附近之大武仑，经团勇击退。曹志忠见其地兵单难守，即拨王三星、陈士贵两营前往助防。初十日清晨，法兵千余分攻大水窟、圆窗岭，别船载兵四百，自八斗上岸，抄袭深澳坑后路，以备夹攻。该处仅有守隘民团，寡不敌众，一时俱溃。敌遂进至暖暖对河之月眉山。林朝栋与桂占彪等分途截击，营官张仁贵率勇二百冲入山下竹林中，拒战竟日，勇寡被围，巨雨昏宵，竟夕几殆。十一日清晨，林朝栋驰往援救，对敌方殷，适曹志忠所部营官廖得胜、叶友胜亦各带楚勇三百人奋力夹攻。敌兵稍退。张仁贵始出重围。喘息未安，敌又增兵千余前来接战，以百人夺踞月眉山，分犯大水窟、圆窗岭一带。月眉山绵亘数里，山势最高，敌据其巅，暖暖、大水窟各营，不攻且溃；廖得胜、张仁贵等奋力仰攻，鎗毙山上敌兵十数人，血战一日，始夺踞其巅。其分犯大水窟之兵，亦经林朝栋击退。圆窗岭仅有桂占彪楚兵一哨、苏树森土勇一营，兵单险甚。敌攻时，苏得胜命营官邓长安，以土勇三百，合练兵百余人助之血战。敌三路蹙之，自巳至酉，大雨淋漓，夜战莫能息。曹志忠闻报，虑其孤危，十二日黎明，亲赴督战，直至十三日逾午，鎗毙兵酋，敌始败退里许，仍伏月眉山、圆窗岭山下不归。我军坚守月眉山顶，互相鎗击。十五日曹志忠见敌不退，筑垒月眉山待战。敌亦筑垒山下，鎗声始息。自两军血战，五日夕大雨不休，将士冒雨忍饥，目不交睫，遍身沾湿，冻馅堪怜。曹志忠、林朝栋皆跣足督战泥淖中，险绝忧劳，言之泪下。是役也，我军死者九十余人，伤者百余人；敌乃死伤三百余人，并阵毙三画、七画兵、酋各一人。十六夜，曹志忠、林朝栋乘敌垒未成，会商攻袭。曹志忠亲率廖得胜、邓长安等四路往攻，已得其首垒，基隆敌全队死争，血战至黎明，始收队回营，各死伤数十人。二十日，敌兵四百，复犯大武仑。营官陈士贵、林则荣率队奋击，敌死伤二十余人始退。
　　查敌自增兵前进，冒雨血战，连日夕不休，幸赖曹志忠、林朝栋督兵血战，力保月眉山，得支危局。惟敌兵日益，基岸已四千，开山运炮，轰击我营，殊难抵御。臣已令曹志忠赶就大水窟至月眉山一带十余里，开造深沟巨洞，暂避敌炮。惟战久疲劳，苦无后继。且自月眉前敌，以至暖暖，而达六、七堵，横亘大武仑，周回三十余里，险隘十余所，皆须严密御防，地阔兵单，顾此失彼。前因暖暖战急，曹志忠、苏得胜所部尽已前驱。敌若乘虚，则归途悉绝。当饬驻守台北府刘朝祜所部淮勇千人，分赴暖暖、六堵间协战；杨金龙楚军两营，自彰化移驻关渡，修筑炮台；吴鸿源新军接防彰化，并拟令抽拨两营来台北助剿。此实无可调换，不得不免强腾挪。此守兵之近状也。
　　顷接左宗棠等电，知南北洋兵舰，初三日自沪启行，计当抵闽；杨岳斌、程文炳已到闽疆，当系候轮东渡。左宗棠所派王诗正一军已抵澎湖，李鸿章所派聂士成淮勇八百五十人，得报十三日已自卑南登岸。臣已飞饬赶程北来。惟卑南去台北一千三百余里，道路难行，非一月不到；山海迢阻，实用忧劳。此援兵之近状也。
　　义中营营官张仁贵，本宜兰巨盗，曹志忠闻其壮勇，设法招致。选带精壮一百人，屡告奋勇，夜袭敌营，路滑山高，两攻未获。该营官异常愤懑，每战辄先登。此次血战阵亡，实堪悯惜！应请旨将军功张仁贵，照守备阵亡优恤；其阵亡哨官副将衔湖南参将秦正福，请照副将优恤；都司衔守备孔得胜，请照都司优恤，以慰忠魂。所有尤为出力之将官廖得胜、桂占彪等，容汇案请奖。谨具折以闻。
　　军机大臣奉十一年二月初七日旨：览奏已悉。着该抚懔遵迭次电寄谕旨办理。张仁贵等均着照所请，分别从优议恤。尤为出力之廖得胜、桂占彪等，准其汇案请奖。该部知道。钦此。
　　法攻月眉山大水窟一带众寡不敌各营退守河南折（十一年二月初二日台北府发）
　　窃臣等前于十年十二月二十四日。将法人添兵接仗并王诗正等援兵渡台未至各情驰报在案。王诗正所部于正月十五日驰抵台北，聂士成所部及陈鸣志新募土勇亦于十六、十七等日到防。当即赶凑军械，拨济饷需，王诗正统带恪靖五营于十八日即赴前敌。臣铭传拟将聂士成、陈鸣志两军饷械料理就绪，带同续发，而前敌飞报，十八日法人添兵大至，以四舰济兵自八斗登岸，猝袭月眉山。曹志忠、刘朝祜共派七百人坚守戏台山，堵战终朝，飞书告急。苏得胜土勇两营防守六堵，已派一营分守竹柀寮隘卡，仅〈剩，贝代月〉五百人，闻信驰援。十九日清晨，敌兵二千自枕头山、竹篙山、龙潭堵三道进逼。曹志忠所统楚军六营，既以两营分扎大武仑，又以三百守戏台山，于时仅率一千四百人分守月眉山、深澳坑，长墙十七里，兵单地阔，敌径犯之。曹志忠与苏得胜挥兵抵御。敌见其兵寡，突以千兵自深澳坑抄袭墙背，将戏台军截断。我军腹背受敌，苏得胜所部营官梁善明中鎗阵亡，邓长安亦被重创，曹志忠勇丁死伤益多，不能抵御，乃退守一山以待。法兵既袭长墙，遂攻破月眉山头卡，并以炸炮夹击深澳坑。新筑长墙，雨久多坍倒。营官萧清福御敌受伤，守卡兵勇仅百余人，当时溃退，法遂直犯月眉山巅。廖得胜之兵勇皆为曹志忠率去逆战，守垒纔百人，适刘朝祜率勇三百人，合力拒守，血战经时，敌已匝月眉三面。刘朝祜、廖得胜因勇丁死伤甚多，乃退至山下，合曹志忠、苏得胜暂壁新煤厂，以待援师。当是时，林朝栋据大水窟，苏树森据四脚亭，尚坚持未败。十九日夜，臣铭传闻前敌败状，大惧。六堵空虚，敌自狮头岭拦截我军，则暖暖诸军皆无归路。当夜即率聂士成所部四百人驰赴六堵，策应前军。十八日，王诗正至五堵，闻报，翌日即派威、良两营疾赴六堵救援。因至暖暖必过敌垒，白日不便行走，二十日夜，王诗正率兵潜进。臣令合曹志忠先据暖暖，夹河为营，保大水窟后路，坚约二十一日夜亲至暖暖商度机宜。敌兵既集月眉山巅，日以巨炮轰击林朝栋、苏树森营垒，势甚危岌。王诗正未至暖暖之先，二十日逾午，威、良两军乘间攻袭月眉山尾。威营营官刘见荣、良营营官易玉林，皆依山蛇进，敌数十人抵死拒之。刚营自山后绕至，敌退至山腰，遂夺月眉山一卡。王诗正当令威、良、刚等四营分屯卡后。二十一日黎明，会合曹志忠进攻月眉山巅。敌已集基隆水陆全军以待。王诗正向前猛攻，哨官胡少亭、罗国旺等屡次奋进，敌炮如雨，两弁皆中炮阵亡。哨官李经青、龙春芳夺回两尸，亦各受重创。刚营营官申道发殿军死战，伤足始退。敌既败我月眉军，三道逼进。王诗正、曹志忠率各营血战抵拒。敌分两道：一自月眉山袭暖暖之前，一自鸟嘴举峰袭大水窟之后，包匝我师。两军前后受敌，乃退河南。于是大水窟、四脚亭亦三面受敌。林朝栋、刘朝祜抵拒长墙敌兵，救出苏树森土勇，合同夺围而出。西路鸟嘴峰团勇俱溃莫能支。是夕，王诗正、曹志忠始退还五堵。
　　是役也，自卯至申，我军靡不誓死血战；奈敌势过众，鎗炮过精，无能相敌。林朝栋、刘朝祜两军，死伤尤多。闻敌亦伤亡四百余人。自十九日以来，每战，敌辄以悍卒更番墙进，前死后继，尸弃不收，实为历战以来所仅见。
　　二十日，臣抵六堵，见前敌败退，痛愤莫可如何。现河北要区悉为敌踞，我军悉退河南。王诗正一军屯五堵，曹志忠一军屯六堵、小坑，林朝栋两营屯小坑前之草兰尖山顶，暖暖绅董王廷理等屯暖暖街后河。臣亲督聂士成、苏得胜、刘朝祜屯驻六堵间，以扼台北孔道。惟各军败后，兵锐已伤，刻难遽振。更虑敌兵乘势分窥沪尾，谋袭府城。
　　臣开华已督饬沪防各军筑堑掘濠，扼沪河严备以待。此十八日至二十一日暖暖战退及退军布置之情状也。
　　顷据生擒法兵色博供称：十七日孤拔带兵千人返基隆，一意攻犯台北。三十日，敌兵数百自暖暖造桥以济，白扬琛土勇开鎗击退。臣铭传防守中路，令曹志忠、林朝栋防守南路，王诗正防守北路。均于阴雨之中，赶筑营垒。今中、南两营皆已扎定，惟北路王诗正一军初到，形势未详，尚须察看，始克定营。臣惧敌自狮头岭直犯河北，据山设炮，则六堵各营，势且危急。现已令苏树森以土勇往守赵水坑，桂占彪、张仁照带勇三百人屯扎港孜，该处逼近狮头岭下，犹恐兵力过单，复令苏得胜以一营移守河北，陈鸣志亲将土勇千人，与苏得胜营相辅，防守火炭坑、马陵坑一带，营垒尚未筑成。曹志忠所部六营，自上年六月至今，伤亡过众，屡修营垒，疲苦异常，军额多缺。现令裁并二营，以节饷需。统计六堵一带兵数，虽有万人，鎗械未精，不能当敌。臣铭传稍知敌势，严防浪战，惧损军锋，故相持半载，法兵未多，幸无挫失。今敌兵骤至，我军众寡既殊，鎗矛尤钝，以此致败，情势昭然。
　　目前固守坚持，或可勉支危局，惟饷项奇绌，鎗弹无多。王诗正、陈鸣志所部渡台，先由台南借银二万两，复由台北支银二万六千两，月需军米二千石。吴鸿源所部四营，原议广东济饷，敌封海口，兑解阻艰，仍由台发。现在饷需，台南业已告罄，台北仅支一月，实无可筹。臣铭传现驻前军，徒深焦灼。合计全台月饷，需银三十万，一旦告竭，溃裂堪危。仰恳天恩，如何设法救济，立赐施行，无任急迫待命之至。
　　再此次月眉山、大水窟一带，未经退守之先，曹志忠兵单不敷分布，屡乞增兵，臣铭传无兵以应。此次退守，实以兵单地阔，堵御殊难，非战守不力之故。其营官总兵衔副将龙惠南、叶友胜二员，不能力战，业已撤去营官，应请革职留营效力，以示惩戒。所有力战阵亡之记名提督梁善明、升用提督总兵故少亭二员，均请敕部照提督阵亡例从优议恤；参将衔游击陈玉堂、花翎游击陈得升二员，均请照参将阵亡例从优议恤；花翎都司王先仁，请照游击阵亡例从优议恤；花翎都司衔守备罗国旺、蓝翎守备邹继圆，均请照都司阵亡例从优议恤；守备衔千总吴子元，请照守备阵亡例从优议恤；六品军功高春和、李国斌二弁，均请照千总阵亡例从优议恤，以慰忠魂。
　　军机大臣奉旨：览奏均悉。现在法已议和停战，着刘铭传等督饬各军稳扎严守，以备不虞，所需饷项，即与左宗棠、杨昌浚筹商济用。副将龙惠南、叶友胜均着革职，留营效力。阵亡之提督梁善明等，均着照所请分别从优议恤。该部知道。钦此。 


刘壮肃公奏议卷四 抚番略 
剿抚滋事生番现经归化折（光绪十一年十月二十九日台北府发）
　　窃据彰化、新竹交界罩兰庄地方生员詹景星等联名数十庄禀称：庄地逼近番巢，出入居民，时遭惨杀；历年既久，指数无从，以近事计之，自上年八月至今年九月，一岁间被割去男女头颅二十八级，鎗毙四人，不堪扰虐，恳请派营堵剿。并据道员林朝栋详同前情。又据淡水县屈尺庄董事刘夙夜等禀称：淡属拳山堡、大溪一带，迫近内山，生番出没无常；前有垦民自备资斧募勇守隘，近因经费不给，隘勇遣散，番遂不时出山，耕作居民，横遭杀戮，计本年正月至今，被杀男妇十二人，本月十九日复杀二人，居民相率移避，田园尽荒；恳请派兵剿抚，以卫民生等情前来。
　　臣查屈尺庄在淡水东南，离城只三十里，该处生番八社，男妇不过八百余人，总目马来，号称骜桀，曾经前抚臣岑毓英招抚未成。此次臣派令刘朝祜于本月十七日带领亲兵百人，会同近庄绅士候选县丞李秉钧、训导刘廷玉先往屈尺察看地势番情；随饬译人入山劝谕马来就抚，否则定于二十日派兵攻剿。马来闻臣劾治副将潘高升，谓其不袒官民以虐番也，则大喜；十九日亲至屈尺庄求抚。所有八社番丁，皆愿薙发归化。臣复令淡水县知县李嘉棠驰赴屈尺，会同刘朝祜妥为收抚，议定规章十条。每社头目派为社丁，月给勇粮，其总目马来，月给口粮银六两，按月亲至淡水县署领取，藉通声气。八社头目，各选子弟一人至城读书。生番地界，各归各业，不许军民侵占。现已陆续来营薙发矣。将来八社归化之后，其附近南路生番，再能招抚，遂可径达宜兰，不虞横隔。惟内山番地，自三月至九月，烟瘴过重，不利用兵，即台地土人，亦不敢久住。臣现饬刘朝祜督带张李成土勇一营，趁此隆冬，造桥开路，先通马来八社，徐图入山，相机办理，但求成效，不计近功。此淡水东南生番归化之情形也。
　　查罩兰庄为新、彰交界僻地，距后垄海口三十余里。东南一带，全系生番。新设埔里社绕在生番之后，中隔百余里。该地番社较多，人亦悍甚，时出杀人滋事。臣因道员林朝栋家居邻近，熟悉番情，当同面商剿抚之策。该道性情豪侠，不避艰苦，力任其难。议将所部土勇千人，拨留一半驻防新竹、后垄两处海口，该道自带一营驻扎罩兰庄，并派新竹绅士道员林汝梅会同前往，相机剿抚。如有战事，即令驻防彰化总兵柳泰和楚勇三营出队助剿。先令译人入社劝导，如肯就抚，即无须用兵。别檄副将周鸣声带练兵一营屯扎埔里社。周鸣声率兵到防，林朝栋甫经拨队。据周鸣声十月初三日禀报：该营自到埔里社后，见生番出山杀人，因令译人前往劝谕，旋据沙里兴等七社头目开具男女清册九百八十余人，至营乞抚，请薙发为民等情，请示前来。臣查生番为虐，不难招抚，要在招抚之后，声气不相隔绝，地方官抚驭得宜，教之耕耘，使饶衣食，方可无虞反复，不致虚掷饷需。已令周鸣声会同埔里社通判加意抚绥，壹是章程，即照马来八社办理。
　　查台湾向有抚番经费，由台湾道在屯租项下拨给。如将来番抚日多，用费日巨，臣拟将屯兵一项酌量裁减，以济实用，即可无须另筹经费。除俟林朝栋所部剿抚如何，再行续奏外，谨将生番滋事，经派兵剿抚，现已归化各缘由，缮折具陈。
　　剿抚生番归化请奖官绅折（十二年四月十八日台北府发）
　　窃臣于光绪十一年十月二十九日会同署提臣孙开华奏陈生番滋事派营剿抚并归化情形一折，奉旨：『览奏抚番情形已悉。着督饬官绅次第妥为开导，遇事持平办理，以期日久相安。余依议行。钦此』等因。仰见圣恩浩荡，训示周详，莫名钦佩。
　　方马来八社之就抚也，臣即饬刘朝祜开山辟石碇路百余里，自马来通至宜兰。上年十二月，已一律竣工。马来就抚之后，极奉约束，惟淡水东南大科崁、三角涌，新竹境之盐菜瓮一带，生番仍出杀居民，迭经该处绅民请兵防剿。臣查盐菜瓮、大科崁离城六、七十里，三角涌离城三十五里，距城皆迩，乌可任番杀掠，以苦吾民？自应剿抚，以安民命。惟大科崁一带，久号悍强，屡次招抚，皆不听命。该处绅士武举黄希文与福建典史陆陈谦禀请，愿自备粮饷，各率土勇数十人前为乡导。臣于本年正月十三日派令刘朝祜率所部四营，复令驻防沪尾张广居一营，各出八成队伍，开赴大科崁，相机剿抚。旋据刘朝祜禀称：十五日率队进扎头寮，即有大科崁东北十三社番目马来犹力等来营乞抚，当令薙发，给予衣裤；惟东南竹头角、猫里翁等社独集众番共谋抵御。十三日，刘朝祜进兵南雅，生番百余人方守隘口，因令提督唐仁元等迎敌，并令营官尤福聚、张广居分左右夹击，番即大奔。刘朝祜当饬诸营驻扎南雅，与番社隔河而军。适值连日大雨，河水陡涨，各营莫前，乃用炮遥击竹头角，以震慑之。五社大惧，诸番目泅水乞降，而猫里翁八社抗拒如故。屡经陆陈谦、黄希文各选译人反复开导，不肯就抚。刘朝祜拟俟开霁渡河，忽染瘴气，吐泻交作，病甚沉重。臣闻报，急于二月初三日亲至大科崁督剿。适署台湾镇章高元来见。初四日臣乃督同唐仁元、尤福聚、赵宗连等三营过河，由东路入，令章高元督同张广居、黄宗河两营由西路入，陆陈谦、黄希文各率土勇二十人前驱辟道。是夜二鼓，番目流明姑笃率番百余人前来劫营，当经唐仁元率队击败。初五日，两军除道，并集猫里翁社，踞山开炮，各社惧而奔逃。臣复令竹头角番目劝令来降，可无祸患。初六日，猫里翁各社头目乃至营乞降。流明姑笃素性凶悍，杀人独多，惧不敢出，乃邀集马武督诸社自盐菜瓮乞降。初，臣到大科崁时，已别檄新竹县知县方祖荫会同游击袁绍从、都司张李成各率所部一营驰赴盐菜瓮，乘势招抚。及是，猫里翁番社势蹙乞降，所有三角涌、盐菜瓮、南连、大湖六十余社，咸悚惧输诚，一律就抚。诸番既定，乃于初九日驰还府城，以黄宗河土勇一营驻防南雅，别令唐仁元代统刘朝祜一军，修造石营，以图久驻。内山烟瘴，夏令尤甚，臣虑将士久淹生病，特檄唐仁元归防休息。忽接三角涌并屈尺各局绅先后禀报：三角涌附近之紫微坑，于本月中旬，不知何处生番杀害六人；屈尺马来境内，亦杀害两人。查据降番马来瓦丹带么等称：紫微坑所杀六人，系竹家山生番，屈尺所杀两人系加九岸生番，并能指出名字，恳兵剿抚，且愿为乡导，免其再来伺杀等语。臣当饬唐仁元自三角涌进兵。该处山路绝险，约五十余里至竹家山，又五十余里至加九岸。加九岸地近宜兰，距台北府城一百五十余里，万山壁立，番社独多，鸟道蚕丛，茫无人径。唐仁元督驱兵勇，逾越险阻，并令绅士陈玖英率领民夫，帮同开道，十余日始抵竹家山。番目舌摆鹤等率同八社男女千余人，及白鸭尾社总番目马来瓦丝蕊、石抚老社番目有千抚碖等，率众乞降。乃开道抵加九岸，番目马来诗徽等闻大兵深入，亦率九社番目么诣挪咱等恳随降番马来带同乞抚。二番既顺，巨始饬唐仁元整队归防。此北路冬夏以来开山剿抚之情形也。
　　中路林朝栋驻兵罩兰，据报：十月十七日，附近之武荣社凶番出哨铳杀民夫刘阿古等数人，并率番众数百人截断水源，修筑铳柜，以图抗拒。林朝栋于十一月初二日饬令哨官苏益元、庄启川等潜入东势角，绕出武荣社之后，自督本营直逼武荣社，开炮轰击。苏益元等绕至东势角、上新庄，武荣社暨老屋峨社诸番目均慑惧乞降，内有强悍之司马限、马那邦等十余社，亦先后就抚。尚有带目禾、芦翁等二十余社，处万山之中，路绝艰险，自度大军难入，负隅抵御。臣见林朝栋兵力过单，当檄驻防彰化柳泰和一军出队助剿。柳泰和到后，即会同林朝栋饬降番眉熟麻风驰往劝谕，番目油格自恃盘踞于危崖邃榖之间，不肯就抚，并阻扼苏鲁、马那邦二社来降。惟该社小头目苏笔禄率番丁三十余人来营乞抚。林朝栋复谕苏笔禄开导油格。十一月三十日，苏笔禄率番目善阿月到营禀报：油格畏军威逃遁，巢穴已墟，其余邻社俱愿就抚。亦即先后来营薙发，所有罩兰一带番社，全行就抚。十二月初六日，林朝栋又据新竹之大湖地方庄民金协和等禀称：该社与番毗邻，迭遭酷虐，十一月初九日，凶番四十余人突毁枋寮庄民宅，鎗伤三人，越一日，复毁三叉庄宅，又五日夜半，火劫八雁庄，又三日，攻劫枋寮。急求官军防剿等情。林朝栋当同柳泰和自罩兰辟道四十里以达大湖，西通后垄。廿六日，林朝栋等禀称：师行至大坪，方开道筑营，大湖近地，即有苏武落社番到营就抚，已令营官林机会率勇二百，合苏武番目招抚大湖。十三日，下楼、八卦力、大木淮诸社番复来营乞抚。
　　二月初三日，林朝栋、柳泰和复申报两军已扎大湖，筑营于田寮，当有北港、下楼仔等七社番相率归顺。内有大南势、小南势及武城果诸番强鸷，不肯受抚，当饬老屋峨社副目眉熟往谕。未几，武城果、打捞淮席两社番均诣营薙发，遂命打捞淮席为乡导，招抚余社。初六日，打捞淮席率出流明卑、乃薄伏诸社来营薙发。大湖之大南势番众悉归，惟小南势、雪博学、油叭盖诸社未下。林朝栋、柳泰和乃率所部伐木开道七寮山，置炮山巅，遥击其社。是夜，风雨昏黑，雪博学屡率番众前来劫营，杀毙开路民夫五人。经林朝栋、柳泰和率队击败，雪博学弃巢以遁。十六日，副目瓦丹率男妇乞降。大湖一带番社毕下。林朝栋复令营弁合降番远探至玉山，无一番社，遂派都司郑有勤率勇自大湖北入狮潭、南浦一带，招抚诸社，与盐菜瓮相接。所有彰、新两县前山番社，一律归化。此中路冬夏以来开山剿抚之情形也。
　　南路自土匪横行嘉义，道路不通，臣饬署台湾镇章高元专壁嘉防，任剿土匪。由该镇拨派副将周鸣声率练兵一营屯扎埔里社，招抚诸番社。迭据周鸣声及埔里社通判林桂芬先后禀报：自冬至夏，该处东至后山花莲港，西抵罩兰诸番社，经遣派舌人逐社开导，就抚者凡六十余社，未烦一兵。又据驻扎后山统领副将张兆连禀称：该军分防恒春、埤南、花莲港一带，地亘数百里，自奉檄抚番开导，诸酋先后就抚，一百七十二社均经薙发归顺。其在深山未降番社尚多，禀请派兵嘉义，开道直达埤南，两面夹抚。且称此路开通，达埤南纔五、六日程，可免自恒春盘绕数百里。臣考地图，见其所议极是，遂于二月二十八日檄饬驻防安平记名提督杨金龙、署台湾镇章高元两军，各出七成队伍，于三月初旬，自嘉义进兵。先期经嘉义知县罗建祥令垦户叶阳春驰赴前山大南势诸番劝谕归化。罗建祥又亲往招抚。所有上下八社社长阿巴里等一千七百余人，咸薙发归化。章高元、杨金龙于三月十八日由后大埔开道设桥梁，招抚未降番社，并用降番二十人作为乡导。惟师行过雁里溪、八潼关等处，实属险阻，入夏之后，溪涨辄经旬不落。八潼既过，两军方可与张兆连所部联络。臣已谕饬该统领等步步稳慎，妥商办理，不求近功。此南路冬夏以来开山剿抚之情形也。 
　　臣查台湾生番，横亘南北七百余里，尽占腹心之地，犬牙错处，无一不与民地为邻，岁杀居民至千余人之多，匪盗藉番地以为巢，聚众抢劫，土豪藉防番以敛费，养勇抗官，官令不行，民粮纷扰，绝海瘴厉之乡，官如传舍，相率苟安，生番杀人，视如未睹。臣忝膺斯土，谬领重兵，绅民诉番凶虐，民生不聊，安忍漠焉恝置？综览全台形势，如人之一身，生番横亘胸腹，四肢血脉不通，呼吸不灵，百病丛作。当此强邻迭伺，一岛孤悬，内患不除，何由御外？故前船政大臣沈葆桢创议开山抚番，识量宏远，驻台未久，遽任两江。臣渡台以来，即奏请以办防、清赋、抚番为急务。办防、清赋，尚易举行，惟剿抚诸番，官绅辄多疑惮，或谓番情反复，叛服无常，或谓山险难通，告蒇无日。且历年开山抚番，虚糜巨款，久无实效，覆辙何为。臣与前贵州藩司沈应奎、道员林朝栋力排众论，一意经营，所恃不增一兵，不增一饷，纵无成效，抑复何伤？今幸仰赖天威，半岁之间，招抚四百余社，薙头归化，逾七万人。前山旧垦田地二万亩，畏番弃置，灌莽塞途，现已重新垦熟，既可开疆设县，为国家久大之谋，又可建营分屯，杜民番仇杀之祸，所裨于台湾全局，实大且深。所〈剩，贝代月〉后山生番，居处零落，约计不过十万人；现在夏气炎蒸，内山瘴气过重，将士多病，未便兴师。臣已檄饬于四月底俱回防营休息，秋冬之际，再行分路入山。
　　查光绪元年，沈葆桢派兵剿服狮头等社，目见将士劳苦，地入穷荒，请将员弁官绅给奖；前督臣何璟派令署提臣孙开华、台湾镇吴光亮攻剿后山各番，将士亦请优奖；俱蒙恩准施行。臣于檄调诸将开山之际，即三令五申，不准诳杀焚掳，捏报战功。实有战功，或异常劳绩，方准请奖。惟林朝栋、刘朝祜两军，自冬至夏，披荆斩棘，凿石开山，颠踣于悬崖烟瘴之中，屡战于风雨昏茫之际，艰危万状，劳苦功高。提督刘朝祜因病假归，无庸给奖。选用道世袭骑都尉林朝栋、头品顶戴升用提督陕甘遇缺简放总兵柳泰和，始终勤奋，艰苦异常，均请赏给勇号。林朝栋并请赏加三品衔。记名简放总兵彪勇巴图鲁唐仁元，拟请以提督交军机处记名，遇总兵缺出，先行请旨简放。记名提督辑勇巴图鲁尤福聚，拟请赏给一品封典。两江补用参将张广居，拟请免补参将，以副将仍留原省尽先补用。福建候补典史陆陈谦，拟请以县丞仍留福建补用。武举黄希文，拟请以守备补用。六品军功陈玖英，拟请赏给五品蓝翎。其余出力将士，拟俟全番一律归化，再行择尤请奖。
　　光绪十二年五月初八日奉上谕：刘铭传奏各路生番归化请将开山剿抚尤为出力官绅恳恩给奖一折，上年冬间，台湾生番滋事，经刘铭传督饬官军分路剿办，并派员赴各社反复开导，该番等慑于兵威，率众就抚，现已招抚四百余社，归化七万余人，办理尚为妥速；刘铭传调度有方，深堪嘉尚。刘朝祜、章高元随同办理剿抚事宜，颇资得力，该二员均着交部从优议叙。其余出力员弁官绅，不无微劳足录，自应量予奖励。道员林朝栋，着赏给劲勇巴图鲁名号，并加三品衔。总兵柳泰和，着赏给健勇巴图鲁名号。唐仁元着以提督交军机处记名，并遇有总兵缺出，先行请旨简放。提督尤福聚，着赏给一品封典。参将张广居，着免补参将，以副将仍留原省尽先补用。典史陆陈谦，着以县丞仍留福建补用。武举黄希文，着以守备补用。军功陈玖英，着赏给五品蓝翎。另片奏前藩司沈应奎赞助抚番，筹划经费，异常出力，请逾格恩施等语，沈应奎着赏还原衔花翎。余着照所议办理。该部知道。钦此。
　　督兵剿中路叛番并就近巡阅地方折（十二年九月初二日台北府发）
　　窃臣到台以来，业经两至澎湖，一赴台南，惟中路彰化一带地方，未暇巡阅。本拟俟秋后大甲溪水平再行前往，七月初十日，据道员林朝栋禀称：六月二十二日，彰属罩兰庄垦丁在途突被苏社凶番杀死四人，毁园寮二座，请兵剿办。臣当批饬林朝栋往谕该社交凶惩办，如敢抗违，即会同柳泰和各督所部相机剿办去后，旋据林朝栋、柳泰和会禀：该社不惟抗不交凶，且勾结马那邦等六社同背官军，缴还归化旗以示决绝，并聚众马那邦山戕杀采煎樟脑居民。八月十一日，林朝栋、柳泰和率军抵罩兰之大隙山，踰二岭即为马那邦社，苏鲁等社在其东南，剿办苏鲁，必先由马那邦社经过。林朝栋自山上逼攻，柳泰和自山下以进。马那邦悍甚，力拒官军。林朝栋等督兵击退，抵其巢穴，烧毁番屋二十余间。十三日，林朝栋等分三路环剿马那邦社，其酋分途迎敌，众至千余，潜伏林箐，扼其隘要。林朝栋等分兵前后夹击，伤毙凶番十数人，余众始遁。是日，栋字营勇阵亡者六人，并鎗伤哨长林荣枝。同日，又据东势角禀报：分驻埋鹤坪之栋字营后哨，于十二日被凶番二百余人攻围甚岌，自辰至午，鎗毙番众十余人，始行退去，哨勇死者三人。十五日，林朝栋、柳泰和饬诸勇伐木造桥，进攻苏鲁社。该番埋伏深林，开鎗拒敌，春字营勇阵亡二人，栋字营勇死伤十余人，经并力奋击，苏鲁山外番社悉被攻毁，各番乃退聚山中。当接战时，后路大隙山运粮勇夫十余人复被截杀；柳泰和督兵回击，始行退走。是日，移驻大隙山以顾后路粮道。二十日，林朝栋亦移扎大坪，以规苏鲁内社。同日，探知生番潜袭后路，伏兵待之。及午，番众果出劫运夫。春字副营管带李惟义率部前驱，与林朝栋前后夹击，鎗毙生番二十余人，败走而去。林朝栋、柳泰和会禀：两军分防山海各要隘，地段长远，调攻番境，军不及千，兵力过单，不敷剿办，请增调营勇，以竟全功。
　　臣查苏鲁、马那邦各社生番，素称凶悍，与罩兰民庶仇杀频年，经林朝栋招抚归诚，仍相仇杀，犬羊反复，良不足言；乃于大兵进山查办之初，辄敢勾结各社番公然抗拒，杀伤官兵，顽梗不灵，殊难理喻。若徒怀以柔德，乌足以儆其凶顽？且中、南、北三路降番数万，归化不久，未尽输诚，苏鲁叛番不加严剿，风声所播，继叛必多，番事何由大定？此次严示兵威，妥筹剿抚，不独已降之番不敢生心再叛，未降之众亦易就我范围。臣于本月初三日，自台北启行，檄饬驻防澎湖提督吴宏洛四营、驻防沪尾提督朱焕明三营，暂停炮台工作，各带六成队伍，乘轮至鹿港、后垄两处登岸，驰赴罩兰，听候调遣。一俟剿抚事竣，臣即由彰化、新竹沿山一带，查阅地势，审定将来建省分治之区，仰副国家经画岩疆之至意。
　　军机大臣奉旨：览奏已悉。该番反复无常，聚众抵抗，自宜示以兵威。即着该抚督饬各统领相机进兵，妥为剿抚，务令各番知惧知感，倾忱向化。钦此。
　　督兵剿抚中北两路生番请奖官绅折（十二年十一月十一日台北府发）
　　窃臣于九月初二日，曾将中路生番滋事督兵往剿各情具奏在案。十月十九日，递回原折，恭奉谕旨：『览奏已悉，该番反复无常，聚众抵抗，自宜示以兵威。即着该抚督饬各统领相机进兵，妥为剿抚，务令各番知惧知感，倾忱向化。钦此』。仰见庙谟宏远，指示周详，于德威并用之中，寓剿抚兼施之意。跪诵之下，钦佩莫名。
　　臣于九月初十日行抵彰化之罩兰。提督吴宏洛澎湖四营、提督朱焕明沪尾三营，各带六成队伍，乘轮登岸。林朝栋所带土勇，驻大隙山巅，逼近番社，后路隔绝，粮道不通，势甚危迫。臣于十三日先带亲兵百人至大坪一带察勘地势。查由罩兰至苏鲁诸社三十余里，高山峻岭；柳泰和所开之路，扎营于深林茂草之中，地势低洼，凶番日事抄劫，先后被杀勇夫七、八十人，平日营伍废弛，督队不力，当予撤退，另派记名提督李定明接统其军，改由瓮子肚开路至大隙山顶。十七日，朱焕明会同林朝栋添雇民夫开通山道。臣于十五日移扎大坪。十六日，令吴宏洛率部进扎白布棚山顶，由房里溪边前进。十七日，臣由大坪进扎大隙山，攀藤附葛，逾岭数重，半系陡壁悬崖，林深箐密，伏番暗鎗狙击，均经各营击退。是日，林朝栋、朱焕明亦各率所部进扎溪底，直逼苏鲁、马那邦两社之中。臣到大隙山后，见山势险峻，粮道奇艰，凶番日劫后路，急须开通房里溪径道，以便运粮；当夜飞饬吴宏洛由白布棚绕溪而进，并饬兼理彰化县蔡嘉榖挑选屯丁民夫，开路搭桥，复饬化番老屋峨社番目白眉峰为乡导，调李定明新统春字三营随臣下山。十八日，由大隙山移扎溪边。吴宏洛亲带小队，自溪底渡河，凫水而进。苏鲁番见官军逼近，隔溪开鎗，击伤兵勇数人。林朝栋、李定明当即出队，凫水过溪，攻击苏鲁番。该社番狡甚，紧扼山口，修筑石卡，遍布竹签，并力死拒。林朝栋率勇由左而入，李定明自山边进攻。该番鎗法精严，发必命中，两军伤亡五十余人。奋勇直前，连破雪山坑番卡二座，李定明面中三创。时已曛黑，乃饬收军。十九日，臣移扎老屋峨山巅，令朱焕明于苏鲁对面山巅筑营安炮。二十日，饬朱焕明、林朝栋各派百人，携沙袋进扎雪山坑，以扼武荣社救援苏鲁之路。二十二日，令各军分三路进攻苏鲁社。春字副营营官李惟义先率三营攻番石垒，吴宏洛一军由溪东堵击马那邦等社援师，林朝栋自雪山坑堵击武荣社援众。苏鲁番恃有石垒，死拒不休。我军自山头迭施炸炮，轰击番卡。李惟义率军鼓勇而上，立破苏鲁社石营，夺获刀鎗多件，烧毁番屋数处。各番越岭而逃。马那邦、武荣等社屡致死来援，经吴宏洛、林朝栋两军击退。营勇伤亡四十余人，阵亡哨官一员。苏鲁既克，番众无家，乃聚屯于出火山。其山三面陟绝，惟后路可登。该处为司马限等七社出入要道，诸番垒石死拒，必攻破此山，绝七社之声援，方克制其死命。
　　查武荣、司马限等七社悍番，不足七百人，余皆附近各社裹粮暗助。臣当饬化番白眉峰召近地大小南势十余社番长至营，剀切晓谕，赐以酒食，不准帮助叛番。各番长皆指天自誓，愿奉约束。司马限等社势益孤单，惟死守出火山，不敢攻劫后路。二十五日，吴宏洛军至，即令会同林朝栋自东冻山绕出火山后袭之。黎明时，吴宏洛乘雾以进，连破冻山巅番卡二处。林朝栋下山，攻破一碉，随即滚营前扎。二十九日，连破碉卡七所，齐抵出火山口。诸番就山腰垒石为长墙一道，两面深林茂草，处处埋伏。吴宏洛、林朝栋各率所部仰攻三日，死伤弁勇百余人。该番负嵎死拒，未能攻破。十月初二日，臣派李惟义等开路逼山腰，分其兵势。复调署台湾镇总兵章高元三营，自彰化集集街前来助剿。初三日，吴宏洛、林朝栋帕首当先，誓以必克。猛攻出火山腰长墙，用炸炮火箭烧杀林内伏番，诸勇乘势一鼓而登，毙番甚众，余皆滚崖而逃。
　　臣登山，观其山状类马鞍，约长五里。吴宏洛等夺据东巅，番复死守西面，中隔深涧，惟山脊一线可通，番筑石碉五座，复图死拒。吴宏洛自山脊鼓勇驰进，林朝栋亦自山边并进。初五日，李定明又裹疮督战，进攻山腰。三军会合，于初六日破碉三座，造桥涉深涧，群番犹聚山顶死守石营。初七日，章高元率副将万国本一营并炮军先到。初八日，自西面合攻。万国本等破碉二座，遂将出火山三面合围。初九日，章高元所部全到，乃令吴宏洛等四面环攻。营官锺玉镛率队先登，鎗伤阵亡。自辰至午，弁勇受竹签伤者百余人。该番死守不退。镇海营营官提督万本华率奋勇六十人蛇伏深林密草中，瞰竹签稀处进逼石墙，舞纛大呼，各勇皆踰墙竞入，鎗毙凶番百余人。出火山石营立拔。初十日，苏鲁等七社番长哭求化番白眉峰代为乞降。臣见兵威已立，当即允许。十二日，七社番长到营，誓天归化，不敢再背天朝。誓毕仍泣，言居民欺虐情状，官抑不伸，发愤报仇，竟罹此祸。臣念民番皆朝廷赤子，既经悔过，心实恻然。当将罩兰抚垦委员撤换，另派熟悉番情者代之；清结民番积欠，以息纷争；并令林朝栋划明地界，谨遵圣谕，务令各番知惧知感，免致再肇兵端，仰副朝廷一视同仁之至意。臣于十三日振旅返罩兰，令章高元还集集街，仍辟后山水尾之道。
　　当臣赴中路时，有北路未降生番白阿歪等社屡出杀掠。八月间连杀防勇二十一人，经内阁侍读学士臣林维源咨报前来。臣乃于十五日自罩兰起行，令吴宏洛、朱焕明分送伤勇回防所，选带精锐并万国本一营随臣于十八日返大嵙崁，与林维源筹剿白阿歪诸社。先期檄调基隆防军三营令道员方策勋统带，以淡水铭军三营令提督唐仁元统带，进扎南雅、义兴一带。唐仁元至义兴后，积劳病没。适提督刘朝祜病愈来台，即令仍统其军，相机进讨。迭据方策勋、刘朝祜禀称：白阿歪等社地险山深，十余里深溪悬崖，一线羊肠，攀藤乃上。该番堆石山巅，聚番设守，一夫当道，万众趑趄。林维源密购竹头角化番为向导，又募得加飞社番丁前驱引路，逾山数重，直抵白阿歪社后，自南雅修路五十里，以达官军，束马悬车，尽系崇山峻岭。二十日，臣始得坦怀锐入。当派吴宏洛总统前敌各军，并屯军土勇由加飞开路。臣督带朱焕明、万国本自竹头角辟道以往，仍令刘朝祜由义兴开路。白阿歪社长马来诗昧大集十六社生番，严壁加九岸前山。吴宏洛凿石开山。二十九日，直逼白阿歪山后，番众骇然，马来诗昧惧甚，称病不出，令副目携众诣吴宏洛乞降。吴宏洛因马来诗昧未到，不许其降。三十日，令朱焕明、万国本两营并陆陈谦所部土勇三百人进逼白阿歪社。臣于三十日亦至白阿歪山。马来诗昧率妻子出降，并携桌家山等十七社同来乞抚。臣念马来诗昧两月之间，杀害民勇二十余人，面数其罪，拟正典刑。该酋长俯首流涕，诸酋亦代为乞恩，乃囚禁军中，令乞化番为保状，方准邀免。旋据义兴社长来结保，誓不杀人，乃赦之。所有淡、宜交界未降诸番二十余社，一律归化。臣于初三日收队至大嵙崁，初五日回抵台北。此臣督军剿服中、北两路生番之情形也。
　　查生番情势，不难于抚降，而难于感化。林维源办事忠实，然诺无欺，北路抚垦设防，皆其承办，以后诚信昭著，番情自可翕然。南路已由署台湾道陈鸣志会同副将张兆连、陶茂森续行招抚后山凤山一百七十余社，未化者稀。中路则林朝栋令都司郑有勤续招狮潭五指山生番四十余社。宜兰之番，本年四月臣已令道员方策勋会同苏得胜剿服溪头三十余社。同时复令提督王贵扬、副将袁绍从剿服新竹境之南河二十余社。此外未降生番，知名者仅新竹内山京孩儿数十社，猫里埤塘三十余社，余则小弱无害治安。臣惟督饬诸将，不求近功，以期渐归围范。
　　惟此次攻剿中路叛番，林朝栋被困旬日，坚守不退；吴宏洛等苦攻恶战，履险如夷；开路转运各员，历尽奇艰，不辞危难；除督队不力、营伍废弛提督柳泰和另片奏参外，提督吴宏洛有谋能战，动合机宜，拟请赏穿黄马褂；三品衔道员林朝栋，拟请赏给二品顶戴；提督李定明，拟请赏给头品顶戴；提督朱焕明、万本华，均拟请赏给正一品封典；两江补用副将万国本，拟请以总兵记名简放，并赏给勇号；候选县丞洪熙、候选县丞祥集，拟请以知县不论双单月归部选用；拣选知县郭名昌，拟请仍以知县归部选用，并加同知衔；兼理彰化县知县福建候补通判蔡嘉榖，请候补缺后以同知用；已保福建候补巡检陆陈谦、附贡生梁成枬，均请以县丞归福建候补；军功刘加辉，请以千总补用，并请赏给守备衔；候选巡检蔡焕章，请赏戴蓝翎。所有阵亡营官副将锺玉镛、总兵衔副将刘煦、都司李春山、守备刘复盛、千总陈贤卿、向斌廷、把总林相，均请交部从优议恤。其余出力将士，可否由臣汇案请奖，以示鼓励，而明赏罚，出自逾格鸿施。
　　按番酋马来诗昧连杀二十一人，既降不杀，儒者议之；然生番未化，岂能律以平民？武侯七擒孟获，卒赦使归；英雄作用，固有非可以常度测者。是乃所谓大略欤。陈澹然记。
　　光绪十二年十二月十二日，内阁奉上谕：刘铭传奏督兵剿服中北两路生番请将出力员弁奖励一折，览奏均悉。台湾中路叛番，经刘铭传于本年九、十月间，督率各军，开路搭桥，节节进剿，先后将各番社攻破，所有苏鲁等七社，均已悔罪乞降。旋经该抚商同林维源进剿北路叛番，示以兵威，白阿歪等处生番二十余社，均已归化。刘铭传筹办剿抚，深合机宜，交部从优议叙。在事员弁，奋勉出力，亦应量予奖励。提督吴宏洛，赏穿黄马褂；道员林朝栋，赏给二品顶戴；提督李定明，赏给头品顶戴；朱焕明等，均赏给正一品封典；副将万国本，以总兵记名简放，并赏给壮勇巴图鲁名号；县丞洪熙等，均以知县不论单双月归部选用；知县郭明昌，仍以知县归部选用，并加同知衔；通判蔡嘉榖，俟补缺后以同知用；已保巡检陆陈谦等，均以县丞归福建候补；军功刘加辉，以千总补用，并赏给守备衔；巡检蔡焕章，赏戴蓝翎。阵亡之副将锺玉镛、刘煦章、都司李春山、守备刘复盛、千总陈贤卿、向斌廷、把总林相，均交部从优议恤。余照所议办理。该部知道。钦此。
　　各路生番归化请奖员绅折（十三年四月初四日）
　　窃臣于光绪十二年夏秋剿抚南北社番，先后奏明在案。旋据署台湾道陈鸣志、副将张兆连禀称：后山番社，未抚尚多，跧伏万山之中，北抵苏澳、歧莱，南至卑南、恒春，绵亘数百里。若由后山水尾适中之地，与前山彰化，除道成梁，声气联络，先抚后山中路，其余当闻风向化，无俟招徕；否则，招抚虽多，声气终隔，劳费虽重，驯服仍艰。当檄署台湾镇总兵章高元，统带炮军练勇民夫，自彰化集集街凿山而东，张兆连自水尾凿山而西，两面刻期并开孔道。章高元率勇自拔埔社开至丹社岭，造路一百二十二里；张兆连自水尾开至丹社岭，造路六十里；均系崇山峻岭，峭壁深溪。该镇等自冬至春，凿崖伐木，一律告竣。张兆连开山时，军声震岩榖，诸番社已惮威慑服；因命营官黄定国先抚水尾南北川丁仔老等二十四社，番丁四千余人悉薙发归化，就立社长以钤束之，颁发宪书，设立条教；使奉正朔。次由花莲港至歧莱，沿山一带他良等十二社，番丁二千余人，亦悉招抚。诸番既定，仅有毗连歧莱之大鲁阁、木瓜诸社番，恃众抗拒。张兆连因大鲁阁社为北路最强之番，若能慑服，则邻社自易招抚；乃亲帅三营驻扎山口，声言开炮攻剿，该社长廉画溢等果大惧乞降。邻近大马鞍、大吧垄等五十三社，亦均乞降薙发。共得众一万五千余人。此后山北路由水尾至花莲港诸番归化之情形也。
　　北路既定，张兆连复会同埤南同知欧阳骏，移军向埤南平埔一带内山招抚。南路之番，以吕家旺为强族，尝以地大番众，雄视一隅，闻诸番薙发，出而阻止，各社因而观望。张兆连、欧阳骏当令通事前往劝谕，一面耀兵山下。吕家旺番长下海盈见官军逼近，势在必剿，聚谋数日，始合邻番二十六社薙发归命，并有八栳南等十三社亦闻风以归。统共番丁一万三千余人。后山自恒春、凤山两县，皆层峦迭嶂，而番社独多。凤山之番以三条仑为大支，恒春之番以牡丹湾为大支。张兆连既平吕家旺诸社，威振穷荒，遂督同凤山都司蓝凤春、营官林维桢分道入山中招抚三条仑等十五社、牡丹湾等二十二社、中心等四十二社，复令黄定国、毕宝印招抚大兰、打腊、打南等十一社。该处地极幽邃，诸番皆伏居山顶，寒苦异常。于是自吕家旺至大兰凡一百二十九社，番丁三万五千余人，皆已薙发归顺。此后山南路埤南、恒、凤诸番归化之情形也。
　　凤属前山，尚有未抚番社，臣上年檄饬副将陶茂森率兵自牛栏棍内口招抚沙摩溪等六社，复自猪门招抚柏叶等十八社，自万全招抚粪箕等四社，统计二十八社，番众一万二千余人，均薙发以归。其连近台湾、嘉义两县内山未降者，经署台湾道陈鸣志檄饬镇标中军易豫俊招抚大喃等二十四社，番丁四千三百余人，又派游击刘智坤续抚大武等四社，番丁四百余人。章高元由彰化水底寮通路至埔里社，沿山又招抚北港、万雾等五大社，眉毛纳、吻吻等四十四小社，共番丁九千余人；又由拔埔社通路至丹社，沿路招抚卓大意东等六十一社，番丁八千余人。中路嘉、彰之交，经斗六门，县丞陈世烈于云林坪设局，招抚沿山郡番十六社，蛮番、丹番、樟脚等四十四社，番丁五千余人，均先后薙发归顺。新竹前山诸番，上年虽归化，而内山石加碌、京孩儿等百余社，犹然凶悍，降番垦民，日见戕杀，番民屡乞兵往剿。臣乃饬道员林朝栋帅兵千人往前剿抚。林朝栋以正营敌石加碌南路，别令营官郑有勤攻其北路，各率化番以为向导，开路七十里。石碌、哇西等二十二社见官兵深入，畏威乞降，并导京孩儿等二十四社亦薙发归顺。此前山各路续行开山抚番之情形也。
　　查台湾番种繁多，处处与民仇杀。自上年九月，臣督大军剿抚前山中、北两路，数月间后山各路凡二百一十八社、番丁五万余人咸奉约以归，前山各军亦续抚二百六十余社，薙发者三万八千余人。水尾、莲港、东势角、云林可垦田园数十万亩。此皆朝廷威德远播遐荒，使深山幽榖、穴居野处之伦，响化归仁，化榛獉狉而登衽席，实非微臣之愚始愿所能及此。惟招抚愈多，经费愈大，今捐输既截，费绌异常，乃饬各军仍回防所，筹划设官分治，以图久安；财用稍充，再行续抚，庶几全台番属，尽入屏幪，仰副圣朝覆帱无疆之盛治。
　　查前后山将士，自开山抚番以来，披荆斩棘，奔走于穷榖深崖之地，寝馈于蛮烟瘴雨之乡，寒暑再更，艰危万状，不能不择尤奖励，以劝方来。所有尤为出力总兵衔补用副将张兆连、补用副将协勇巴图鲁陶茂森，均拟请以总兵记名简放；守备郑有勤，拟请以都司尽先补用，并赏加游击衔；其余在事出力员弁，可否由臣汇案请奖，出自逾格鸿慈。
　　光绪十三年闰四月十六日奉上谕：刘铭传奏台湾各路生番归化并开山招抚情形请将出力将领奖励一折，台湾前后山各路生番，于上年十月经刘铭传札委将领开通道路，设法招抚，数月之间，后山南北两路生番二百十八社、番丁五万余人，前山各路生番二百六十余社、番丁三万八千余人，均各次第归化，可垦田园数十万亩；办理尚为妥速。刘铭传督率有方，深堪嘉尚。副将张兆连、陶茂森，均着以总兵记名简放；守备郑有勤，着以都司尽先补用，并赏加游击衔；其余在事出力员弁，准其汇案请奖，毋稍冒滥，余着照所议办理。该部知道。钦此。
　　中北两路化番滋事派兵剿复折（十三年十一月初一日）
　　窃臣于光绪十三年闰四月初四日曾将招抚各路生番归化情形奏明在案。本年五、六月间，台湾内外山疫疠大作，守隘勇丁避疫山外，番社被疫尤重，其俗杀人禳灾。迭据统带北路土勇都司郑有勤禀报：大嵙崁、盐菜瓮、三角涌化番恒出杀人，查而诘之，皆推为未化生番，久乃访知尖石社番长流明孩容实率其子戕杀居民杨阿树等四人。当经擒获，讯认不讳。复查有竹头角社丁有干老敏兄弟戕杀土勇林笼一人，大埧怡磨社番目瓦丹有老戕杀伐木匠三人，均经该都司先后拿获，讯明正法。七月初三日，又据三角涌抚垦委员候补典史谢文藻禀报：该处土民王阿房等四人入山伐木，被番戕杀，旋又戕杀防勇三人；饬勇入社索其凶番，竟取所杀头颅高悬社门，以示威武。勇目吴得禄与之理论，该番复并舌人防勇共计十人一并戕杀，勾结敦乐插角等七社背抚抗官。时暑深瘴结，臣未敢遽令师行，乃商请太常少卿林维源亲至大嵙崁檄防勇仍扎山内，查明杀人番社。惟大埧独多。该社去淡水城六十余里，民地环之，自恃路险山深，抗凶不予。八月二十四日，暑气稍退，乃令提督李定明以四营随林维源就近剿办。二十六日，林维源令守备陶麟征先剿近地褒懂社，毁其屋庐。九月初一日，李定明自紫微坑剿大埧西面，进壁牛角坑。大埧七社番合谋抗战，自午至戌，鎗毙凶番多名，烧毁番社十余所，伤勇二十余人，番始败退。李定明自西路滚营进扎，番众并力而西。林维源复令陶麟征合副将李桂成，自东南踰山二十余里，径捣大埧番巢。初三日，陶麟征、李桂成潜至外插角，袭攻大埧；番由西路还旅抗拒，弁勇死伤十余人，番力不敌，七社相率遁去。李定明令所有番社悉行焚毁。初五日，大埧七社总番目夭月舌率诸目乞降，陶麟征悉送交林维源议抚。旋准林维源与臣函商，大埧七社归化逾年，今杀掠无已，据番目言，彼众无属，不能相安，请徙诸山外，另召垦农入山，彼此交通，庶几可治。臣查大埧七社，番丁男女不及千人，其地周围数十里，土壤肥腴，以民垦之，二、三年后，即可以垦租给七社口粮，目前必由官筹资给食。经函商数次，乃定议收抚，分饬各营回防。此北路剿平滋事化番之情形也。
　　又据中路营务处道员林朝栋禀报：五月二十二日，初里冷番社潜杀垦民二人，翌日，白茆社番复杀垦民一人。获犯送至台北，经臣讯明正法。该两社人众势强，闻凶犯正法，即声言背抚。八月十一日，复杀佃民、防勇八人。林朝栋请调驻防彰化提督朱焕明所统武毅军前来助剿。林朝栋于八月十五日进攻白茆社，夺踞山顶。该社同里冷等两社凶犯五百余人，自黎明血战，至日落不休。经我军鎗毙凶番十余人，始行败退。林朝栋滚营前进，于二十日夜袭破里冷社，接战竟日，火其房屋多所。二十一日，朱焕明率队会合林朝栋壁其隘口，诸番死战抵拒。二十三日黎明，凶番三百余人围攻林朝栋营壁，当经林朝栋、朱焕明分路接战，毙番二十余人，夺获鎗械多件，帮带营官游击张国理奋勇争先，中鎗阵亡。自八月十五日至九月初一日，无日不战，我军死亡三十余人，番死尤多，势穷力竭，乃悔罪乞降。九月二十五日，林朝栋议明该两社地界有杀伤案件，惟该番目是问，埋石誓天，乃准收抚，拔队回防。此中路剿抚之情形也。
　　臣查生番野性难驯，杀人为乐，招抚后仍出杀人，一经拿办，即行背叛，若不严加剿办，乌足以儆凶残？此次中北诸番剿抚，尚为妥速。林朝栋、李定明、朱焕明、余应璜等军，拟由臣分别记奖；都司衔守备陶麟征，冒险猛进，有勇有谋，拟请免补都司，以游击尽先补用，并请赏加勇号；游击张国理力战阵亡，请交部从优议恤，以励戎行。
　　光绪十三年十二月初十日奉朱批：陶麟征着免补都司，以游击先补用，并赏给捷勇巴图鲁名号；张国理着照阵亡例从优议恤。余依议。该部知道。钦此。
　　埤南叛番围攻厅治派兵解围折（十四年七月十六日台北府发）
　　窃臣于光绪十四年六月二十九日接据统领后山镇海后军总兵张兆连、署埤南同知陈灿会禀：埤南附近吕家望社，素称强悍，役使邻近百数十里内之各番社，号曰番王，前已就降，仍出杀劫。上年戕杀射马干社番两人，抗犯不交。今年五月，哈水社番负米归社，复被劫杀，当经索犯讯明正法。六月二十五日，该社忽勾结埤南辖境大庄诸化番七百余人，焚劫大庄民宅，除寄居之粤人外，概被杀戮，并戕杀分防营弹压营弁暨委员雷福海等，率党趋埤南，焚杀数十里，围攻厅治，并偪攻张兆连军垒。张兆连所部凡三营，分防六百里，留驻埤南不及三百人，番变猝至，疾驰报台湾镇道乞援，一面躬备战守。叛番众至四千余人，围攻埤南镇，焚杀男妇百余人，全台大震。埤南僻在后山，由陆路至台北府城一千三百余里，非兵舰不能援救。其时台北轮船，皆差遣他出，势甚危岌。延至十日，威定一轮始回，即令提督李定明以三营并炮队急行开往。台湾镇总兵万国本驻台南差近，得报后即命两营与总兵陶茂森派队自陆路疾驱。十四日，万国本自将中营鼓轮前往。遥见叛番环攻张兆连军垒，即饬帮带曾喜照连放炸炮，率勇登岸。张兆连见援兵已至，亦开壁出战。李定明诸营续至。内外轰击，番众大奔，重围始解。
　　臣查吕家望夙号番王，人众丁强，外降内抗。臣因前山初抚，势未尽驯，屡饬张兆连暂尔羁縻，与民休息。此次杀毙哈水社番，社长交凶，殊出意计之外。一旦勾结大庄化番，围攻厅治，戕杀委员，蓄叛已非一日。事起仓猝，张兆连所部不及三百人，卒能与同知陈灿苦守十七昼夜；水米俱穷，坚忍不摇，力支危局。万国本慷慨当锋，率先杀贼；李定明一军续至，合击解围。臣现添派澎湖镇总兵吴宏洛率带所部二千四百人，会同万国本、李定明、张兆连严行剿办，以儆凶顽。另檄台湾道派员会同陈灿抚恤难民，免致失所。除将各军剿办详细情形，再行续奏外，谨将埤南叛番滋事，并筹办大略情形，恭折具陈。
　　光绪十四年八月初五日奉朱：览奏均悉。仍着饬令派出各员，分别妥为剿抚，以靖地方。钦此。
　　攻克后山叛番并北路获胜请奖官绅折（十四年九月初二日台北府发）
　　窃照埤南吕家望叛番勾结大庄一带化番围攻厅治，经臣派兵解围，并电请北洋两兵轮助剿，均已奏明在案。吕家望社在埤南之南，周围十余里，与大巴两社相依，左以邦邦社为犄角，室庐鳞栉，竹树周遮，距大庄九十里。埤南解围后，臣饬诸统将查明，分别剿抚，各番社争先归命，莫敢抗违。独吕家望恣睢不服，逼胁邻社帮同拒守。该社竹围累匝，围外长濠列堑，窖布竹签，石墙高砌丈余，路径往来，遍置荆榛地窟。七月二十二日，万国本、李定明、张兆连三路进攻。番党恃险守拒。各军斫进竹围两道，死伤四十余人。二十五日，移屯近逼。万国本、李定明各以三营分列左右，张兆连坚守埤南后路，保护两军粮械，并断大庄援番。是夕，该番扑李定明军，当经击败，斩番首一级，夺获鎗械多件。八月初一日傍晚，万国本施放火箭，焚毁番宅数百间，合李定明进蹙该社，而邦邦社凶番复蜂拥扑救，两军开鎗竞击，毙番七人，越番碉二座。社内鎗发如雨，我军伤亡六十余人。大庄诸番，迭次来援；张兆连令营勇沿溪截击，使不敢前。初四日，澎湖镇总兵吴宏洛全军至埤南，与张兆连驰赴前敌，察看地势。诸番潜伏竹林，开鎗狙击，吴宏洛险为所伤，当即击退。北洋水师总兵丁汝昌率带致远、靖远两兵轮，于七月二十五日抵台，臣即令分赴台南、北运送军火。既念吕家望地踞后山，形势险绝，我军非袭取后山，驻军山顶，用炮攻击，不能取胜，乃命丁汝昌携快炮四尊，赴陆军帮同猛击。该社石壁坚甚，竹树深翳，径道茫如，惟西路邦邦社有路可通，已经该番筑有五碉扼径严守。丁汝昌、吴宏洛会议先攻邦邦社，绝其党援，斩除林竹，将各营一律扎定。八月十四日，丁汝昌施放巨炮，各军分路夺碉急登。番众伏鎗竹林，发必命中，军士死伤甚众，未能逼进。是夕，吴宏洛会商各营，各就所部挑选奋勇三百人，悬以重赏，十五日昧爽，指定头卡攻击。丁汝昌取快炮骤轰，声震陵榖，各军鼓勇疾驰，甫及碉边，番众猝出死拒，鏖战逾时，我军虽有死伤，毫无退志，卒将头卡攻破，毙番数十人，乘势夺碉五座，遂克邦邦社，番众二千余家俱遁入吕家望社，以避其锋。邦邦社既克，大军直躐后山。万国本进壁山巅，李定明进壁山半，吴宏洛进壁山麓。将士蒙霜露，宿寒林，毫无怨怼。要隘既得，我军居高临下，番势穷蹙，莫知所为。十六日，李定明命勇士冲锋，万国本、丁汝昌分率鎗炮队自山边抄袭，吴宏洛督后队接应。两军血战，鎗炮震天。我军攻破西门而入，番众毕奔，石壁竹林，皆成绝地，死者数百人，遂拔吕家望社。于是大巴两社争出乞降，此官军攻克吕家望社之情形也。
　　吕家望未克之时，大庄叛番既畏官军，不敢援救，则思由〈石菐〉石阁、水尾一带，北攻花莲港，以掣我师。臣密饬都司王廷楷、李得胜率带炮队驰赴花莲港，严密防守。时奸民陈宗献聚党二百余人抢劫水尾抚垦局，潜至花莲港煽惑诸社，经李得胜捕获正法。八月初四日，大庄叛番千余人径夺鲤鱼山，势甚猖獗。李得胜选派番勇，乘夜迎剿，杀毙叛番十余人，始行遁走。二十六日，番复迫胁〈石菐〉石阁一带化番二千余人，自荳兰、薄薄、饱干各社直攻花莲港小营；王廷楷发巨炮击中番队，李得胜乘势出击，番遂大奔。花莲港总理陈得义率同化番抄击其后，南势诸化番亦出追剿，以助官军，生擒番目二人，斩馘三十一级。此大庄叛番两犯花莲港、官军获胜之情形也。
　　臣查吕家望番社盘踞后山，最称强大，纠合大庄叛番，围攻厅治，戕杀官吏，官军剿捕，尚敢负嵎。大庄叛番，两攻北路，幸得南势、花莲港诸番助剿，立挫凶锋。吕家望经各军苦战十余日，弁勇死伤至三百余人，始行攻克，实足以伸国威而儆凶顽。所有在事各将弁，不无微劳足录。其尤为出力之记名提督直隶天津镇总兵丁汝昌、记名提督福建澎湖镇总兵吴宏洛，均拟请赏给头品顶戴；福建台湾镇总兵万国本、记名总兵张兆连，均拟请以提督记名简放，张兆连并请赏加勇号；记名提督李定明，拟请赏穿黄马褂；管带致远兵轮总兵衔副将勤勇巴图鲁邓世昌，拟请以总兵记名简放，并加提督衔；管带靖远兵轮游击捷勇巴图鲁叶祖圭，拟请以参将尽先补用，并加副将衔；补用副将固勇巴图鲁李万有，拟请以总兵记名简放；副将衔参将协勇巴图鲁龙斌概、副将衔参将徐学仁，均拟请以副将尽先补用，并加总兵衔；补用游击澎湖都司林文和，拟请免补游击，以参将在任候补，并加副将衔；游击衔都司刘思盛、花翎都司蓝凤春、都司万国标、李宗瑜、李得胜、王廷楷，均拟请以游击尽先补用，并加副将衔；候选县丞孙渥，拟请免选本班，以知县不论双单月前先选用；外委毕宝印，拟请免补千把，以守备尽先补用；已革副将酆炳南，拟请开复原官。其余将士，可否由臣汇案请奖，出自逾格鸿施。阵亡将弁勇丁，容臣查明请恤。现饬各军稍息，再剿大庄各社。并饬地方官妥办善后事宜。埤南难民，已发银五千两交张兆连会同地方官确查抚恤，差以仰慰宸廑。
　　九月二十六日奉上谕：刘铭传奏官军攻克番社迭次获胜请将出力人员奖励一折，福建台湾埤南厅吕家望社叛番，勾结大庄等处番匪，胆敢抗拒官军，伤毙弁勇，并围厅治，实属愍不畏法。经刘铭传檄饬将弁分路攻击，复调派轮船运兵协剿，当将吕家望番社攻克，歼毙凶番数百名，并将大庄等处番匪先后击散，斩馘甚多，办理尚为得手。在事出力人员，自应量予奖励。总兵丁汝昌、吴宏洛，均着赏加头品顶戴；万国本、张兆连，均着以提督记名简放，张兆连并赏给胜勇巴图鲁名号；提督李定明，着赏穿黄马褂；副将邓世昌，着以总兵记名简放，并加提督衔；游击叶祖圭，着以参将尽先补用，并加副将衔；副将李万有，着以总兵记名简放，参将龙斌概等，着以副将尽先补用，并加总兵衔；都司林文和，着免补游击，以参将在任候补，并加副将衔；刘思盛等，均着以游击尽先补用，并加副将衔；县丞孙渥，着免选本班，以知县不论双单月前先选用；外委毕宝印，着免补千总把总，以守备尽失先用；已革副将酆炳南，着开复原官。余出力各员弁，并着汇案核实请奖，毋许冒滥。阵亡将弁勇丁，准其查明请恤。仍着该抚督饬各军将大庄各社分别剿抚，以清地方。余着照所议办理。该部知道。钦此。
　　全台生番归化匪首就擒请奖官绅折（十五年二月十三日）
　　窃自后山吕家望叛番造乱，剿后投诚，大庄各番，亦咸就抚，饬拿匪首刘添汪等惩办各情形，经臣等先后奏报在案。兹据统带镇海后军提督张兆连、署台东直隶州知州吴本杰禀称：吕家望就抚后，查明该社副社长康车哪起意抗官，当饬捆送到营，讯明正法；惟大庄匪首刘添汪等未获，即派都司黄定国等赴大庄设法诱拿，张兆连复率兵亲巡其地，刘添汪等恐怖出降，携党二百余人匿鎗刀为备，张兆连知其狡诈，首令民番返庄社，随即擒获刘添汪等四人研讯。据供称：去年夏间，有鹿港施阿蛮售买火药，勾结徒党，约会该逆在后山起事，俟官军赴剿，施阿蛮乘间破前山诸城，得有财帛，约与平分。谋定而吕家望之乱作，遂并攻埤南厅，杀害委员，供认不讳。当即就地正法。全台番社南路略驯，先后就降，尚无反复；独吕家望、大庄诸社，地险丁强，负嵎图抗。匪徒刘添汪等乘机勾结，遂犯城池。今逆首就诛，诸番咸服。此南路就抚之情形也。
　　中路埔里社厅所辖数十社，惟北港、万雾等社，素称强悍，归化后，通判吴本杰饬每社选精壮数人入营补勇，以期牵制。旋因酗酒滋事，畏罪逃去，肆杀如初。吴本杰令垦民设卡遏之。一岁之间，该番出劫十数次，皆经吴本杰督勇击败，复严禁食盐、火药入山，番众困迫，屡次乞抚。吴本杰调任台东。据北路协副将林福喜现署埔里社通判李春荣禀报：北港、万雾四社长携带男女三百余人到厅乞抚，意颇肫诚，仍愿送番丁隶营勇，送子弟读书，自应准予招抚。此外，林朝栋所抚近埔、罩兰三十余社，久已相安，不复滋事。此中路就抚之情形也。
　　北路自大坝社剿办后，经臣铭传饬令防军开山扼隘，臣维源招集垦民，将荒地一律垦辟，民番亦渐相安。惟树木绕、食纳诸番，仍屡出劫杀，经统带台北隘勇都司郑有勤督率隘勇、化番分道剿办，并牒请宜兰防军扼扎林望眼社以为声援，复饬营官刘朝带简选精兵攻入树木绕社开炮轰击。该番抗拒，受伤而遁。郑有勤复进剿食纳社。并查有已降之竹加山诸番，亦随同出掠，复令营官吕贤亿、林建庸分头攻剿，两社俱质子以降。郑有勤又见衣卯、碧霞山、哪阿诸社尚未就抚，亦乘势克之。时届暑瘴，兵勇病疫，乃撤队回防休息。外尚有宜兰县辖之内溪头四社、新竹县辖之大也甘等十余社，屡出杀人，臣于上年冬间分饬郑有勤与总兵陈罗前往剿抚。据郑有勤禀报：其地道远山深，粮运艰阻，商派抚垦委员陆陈谦驻马武都社，以接济军食。十一月，郑有勤进屯六蓄社，督令林建庸攻剿木树仁社，刘朝带攻剿内马里旺、达都懒社。诸营冒雾宵征，占扎南社对面山顶，纵炮轰击。达都懒为大也甘等社第一门户，该番死力拒守。经郑有勤督率诸营四围环击，始行败逃。我军遂占马来社山顶，已见大也甘各社形势，内有也为细妹一社，控扼要隘，其番掘沟断路，遍插竹签，红衫佩钤，鹄立待战。刘朝带察看地形险绝，未可径攻，禀请郑有勤飞饬林建庸自大也甘后路抄袭，并令顾金魁率军接应。十六夜，大雾，刘朝带挑选精勇、化番，掩旗息鼓，遴派番目为导，潜出也为细妹社之旁，袭其不备。所过皆鸟道羊肠，自古不通人迹，狂风骤雨，士卒蛇行，挽臂攀藤，鱼贯而上。天明，绕出马来社，直入也为细妹腹地，旗鼓大作，奋力猛击。番众猝未及防，纷纷窜走。焚毁番屋数十间，毙番十余人，夺获标鎗百数十具。是夕，哨官徐耀基亦攻击大也甘社，与刘朝带会合，顾金魁亦攻破京孩儿南两社。郑有勤饬令诸营各踞所破番社，严设防守，御止焚杀。番众畏甚，遂约同打马等十三社送子乞降，缴土鎗百余杆。维时竹角英等两社观望未降，刘朝带移师向之，数日，亦送子求抚。所有新竹内山京孩儿以东二十社悉平。郑有勤禀请收队，臣当檄令就近移师会同统带镇海中军前营总兵陈罗剿抚内溪头四社。据陈罗禀报：十二月进逼牛斗山，募外溪化番造桥除道，直趋下墨社攻剿。内溪诸番，弃社逃遁，斩首四级。营官陈锡常抄袭大马龙社后，截杀十二人。营官曾友成追斩拜阿暖社番首六级。两路毙番数十人，焚毁番屋三十余所。适值大雪粮匮，乃振旅而还，行抵外溪头埤兰社口，伏番数百，纵鎗镖断我师，陈锡常中鎗阵亡，军士死者十三人。游击王廷楷闻信急援，番始退，还守牛断山。郑有勤围剿之师，自大也甘拔队分屯树木绕、竹加山，营官刘朝带、林建庸由加拿鹤社开路，直入内溪，扼其隘要，获得外溪伤番十余人，讯称：宜兰官军进剿，残杀内外溪八社，一空而避，非敢劫杀官军等语。十二月二十一日，外溪头四社番目，央托化番带赴郑有勤营中，哭诉陈罗因浮桥冲失，疑为该番折毁，陷害官军，杀戮化番六人，众番不服，因鎗毙营官兵勇十余人，非敢背叛，请招抚内溪四社番以赎其罪，并缴所获鎗炮多件。郑有勤随将番目送至台北，经臣铭传察明情实，急将陈罗撤罢。于是内溪四社番俱送子为质，并毘连后山之拾高摇等十四社，亦相率以降。此北路就抚之情形也。
　　伏查台湾生番，各分气类，嗜杀则同。从前逐隘严防，地皆荒弃，已开之土，转属虎狼盗贼之乡。前船政大臣沈葆桢创议开抚，十余年纔得埤南、恒春一厅、一县。自嘉义迤北，绵延数百里，番社多未及降，岁杀垦民数百人，为政教所不及。臣铭传当法事解严，察勘全台情势，番山腴地多荒，民番日相仇杀，官置不问，实非政体所宜。且既设行省，不能不辟土分治，缉匪安良，断非抚番不可。乃于光绪十一月十日奏明开办。数年以来，各军出险入幽，不避瘴疠、锋镝，将士死亡数千人，仰赖天威，生番一律就抚。虽气质骤难变化，惟当示以威信，有犯必惩。一面教养番童，开其知识。臣维源广招垦户，务使声气相洽，情志相通，庶可转移故俗。除将新旧归化番社人数、地址，详细绘图，续行呈送军机处外，所有在事人员，不无微劳足录。其尤为出力之北路副将林福喜，请以总兵记名简放；花翎游击衔留闽尽先补用都司郑有勤、花翎游击衔都司刘朝带，均拟请免补参游，以副将尽先补用，并请赏给勇号；都司黄定国，拟请免补都司，以游击尽先补用；澎湖水师右营千总林胜标、蓝翎千总林建庸、五品蓝翎陈玖英，均拟请以守备留闽尽先补用，并赏戴花翎；同知衔福建试用通判王维叙，拟请开复原官原衔，并免缴捐复银两；福建候补县丞陆陈谦，拟请免补本班，以知县仍留原省补用。至历年剿抚诸将并各局抚垦委员，均属不避艰险，曾经臣铭传奏明，俟全台生番一律归化，汇请恩施，可否择尤汇同剿办吕家望各番，并历次剿抚各案，一并奏请奖励，以昭激劝，出自逾格鸿施。
　　光绪十五年三月初五日奉上谕：卞宝第、刘铭传、林维源奏全台生番一律归化、逆首就擒、请将出力人员奖励各折片，台湾各路吕家望等番社负隅梗化，经刘铭传督率官军，剿抚兼施，将逆首刘添汪等拿获惩办。现在全台生番，一律归化，仍着该抚等将抚番开垦事宜，妥为办理，以靖疆圉。所有尤为出力之副将林福喜，着以总兵记名简放；都司郑有勤等，均着免补参将游击，以副将尽先补用，郑有勤并赏给强勇巴图鲁名号，刘朝带并赏给奋勇巴图鲁名号；都司黄定国，着免补都司，以游击尽先补用；千总林胜标等，均着以守备留于福建尽先补用，并赏戴花翎；已革通判王维叙，着开复原官原衔，并免缴开复银两；县丞陆陈谦，着免补本班，以知县仍留原省补用。其历年剿抚各军出力员弁，并各局抚垦委员，准其择尤汇保，毋许冒滥。另片奏彰化、嘉义绅士保卫乡里，缉匪弭患，恳请奖叙等语；郎中蔡占鳌，着赏加道衔，主事林启东、着赏加五品衔，该二员均赏戴花翎，以示鼓励。该部知道。钦此。
　　副将开山战没折（十五年九月二十四日）
　　窃据统带宜兰防勇副将刘朝带禀称：苏澳、花莲港一路，光绪初年，经提督罗大春自海边筑碉渐进，大兵既退，旋复荒芜。今社番抚定，请由山内逐渐开修，直达花莲港，以免迂绕。臣见其深明地利，当即批饬相机办理。
　　九月初五日，据宜兰军管带王廷楷禀报：九月初一日，刘朝带督弁勇五百人入山开路，距苏澳五十余里之光立岭地方，将队伍扎该岭东西两面。其地去老狗社尚二十余里，蔓草荒山，四无人迹。刘朝带分队跋山，另遣差员黄德昌携带化番二十余人前往探路，营官曾友成率勇一百五十人正在岭西开路，不虞黄德昌甫过山岭，忽有伏番无数，鎗如雨发，黄德昌与随从二十余人均被戕害。该凶番乘势围杀曾友成开路勇夫。刘朝带督率弁勇，开鎗接战。番围过众，竟与营官曾友成等弁勇二百数十人一并阵亡。王廷楷相离较远，救援不及等情前来。臣闻悲叹不已。
　　自来番性嗜杀，每至秋际八、九月间，名曰「做享」，专事杀人。今刘朝带所开之地，仅老狗社与加九岸番毘连。加九岸仇杀居民，缉凶未获。诸社竟敢潜伏路左，杀害官弁二百余人，豺狼之性，怙恶不悛，实属异常悖虐。臣得报复，另委总兵滕国春接统所部，严饬各营防御，以卫垦民，确查出草凶番，究归何社，派军严剿，以儆凶顽。
　　伏查副将刘朝带忠勇性成，敢于任事，连岁入山剿抚，夺隘歼渠，战功卓著。及统所部驻防宜兰，其地夙多匪类，分结党徒，一曰「西皮」，一曰「福禄」，不时械断，扰害闾阎。刘朝带到防后，迭获渠魁，两党为之敛迹，闾阎安堵，爱戴尤深。一旦督军开山，恃勇深入，阵亡山僻，骸骨无存；宜兰绅民，辄为流涕。可否仰恳天恩，准照总兵阵亡例从优议恤。其余阵亡之副将衔参将黄德昌，都司曾友成、李胜锺、孙得胜，守备滕国顺，千总陈嗣锦、刘如意、曾民立、张云祥，把总任承恩、刘学疆、王维城、许海龙、陈新华、林汉卿、丁元泰、张言诚，外委黄品芳、张德坤、王占魁暨勇丁、通事等共二百七十三人，并恳饬部分别优恤，以慰忠魂。其救援不及之营官副将衔游击王廷楷、副将顾金魁，虽重山间隔，闻报已迟，究属救援不力，应请革职留效，以励军威。
　　光绪十五年十月二十日奉上谕：刘铭传奏副将进山开路中伏阵亡恳恩优恤一折，据称九月初间，副将刘朝带因番社抚定，进山开路，猝遇凶番，伏路戕害等语；全台生番，前据该抚奏称一律归化，何以宜兰各社辄复逞其凶狡，设伏戕害？当时办抚未能尽善，已可概见。此次戕害官弁至二百余人之多，若不大加惩创，恐受抚各社闻风效尤，后患更不可胜言。着刘铭传督饬现派之员，查明叛番，确系何社，严行剿办，以儆凶顽。所有已抚未叛各社，应如何通路镇抚之处，尤应妥慎筹办，切勿轻率从事，是为至要。副将刘朝带，着照总兵阵亡例从优议恤；参将黄德昌、都司曾友成、李胜锺、孙得胜、守备滕国顺、千总陈嗣锦、刘如意、曾民立、张云祥、把总任承恩、刘学疆、王维诚、许海龙、陈新华、林汉卿、丁元泰、张言诚、外委黄品芳、张德坤、王占魁及勇丁、通事等共二百七十三名，均着分别从优议恤。游击王廷楷、副将顾金魁，救应不力，着一并革职留营效力。该部知道。将此由五百里谕令知之。钦此。
　　剿办台北内山番社获凶正法移驻宜兰折（十六年正月二十五日）
　　窃上年九月，宜兰伏番狙杀统兵官刘朝带等二百余人，经臣奏报在案。当饬确查出草凶番，派军剿办，并饬沿山隘勇严密防范。旋据大嵙崁抚垦总局禀称：加九岸迁出十七社总番目有敏阿歪，于九月间突挈妻子返故地，阴结卓家山、树木绕诸社连杀隘勇四十余人，内山垦民，惧而思徙。统带台北隘勇营游击郑有勤亦禀称：隘多勇寡，不敷防御，请益募土勇千人以资分布各等情。经臣批准暂招千人，严密防御，俟剿办后即行裁撤。一面檄调各军挑选七成队伍，齐集台北，前往剿办。时因久雨未行。臣复念军多而地险，非得贤统将不足以蒇其功，因澎湖镇总兵吴宏洛忠勇谋略，动合机宜，乃令总统诸军为特将，于十一月十六日进剿宜兰。据吴宏洛禀报：该镇所部四营，与建宁镇总兵苏得胜四营，提督李定明三营，处州镇总兵窦如田两营，长驱十三日，同抵外加辉，饬隘勇营官陈玖英进壁内加辉，以当前敌。加九岸凶番就溪边设碉抵抗，经陈玖英击退，毁碉过溪，骤中鎗伤，阵亡勇丁二人。该处山高路险，林密草深，中隔大溪数道。吴宏洛商同苏得胜、李定明等分段芟除草木，开道建桥，设立碉卡，步步紧进。十二月十四日，大军至白阿山，有敏阿歪率悍番二百余人拚死抵拒。吴宏洛饬将炸炮、火箭乘势杂攻，挑选奋勇夺番碉三处，立即攻毁自阿歪社，即踞山顶建筑炮台，四面环击。十七日攻破校椅栏社，诸番目纷至乞降。吴宏洛谕缚送总番长有敏阿歪及凶杀各等番到营后，再议收抚。诸番目迟疑不决。吴宏洛复与李定明分剿卓家山、树木绕两社，同于二十二日攻破，各番怖甚。二十三日，始将有敏阿歪、倭带么孤欲、有千打笼、马来得么等缚献官军乞降。禀由臣批准收抚，并将有敏阿歪等讯明正法，以昭炯戒。当查统带隘勇营游击郑有勤临战不力，即予撤换，以总兵陈罗统其军。就白阿歪山上添筑炮台，逐地设碉，以备屯守。并咨请帮办开垦事务臣林维源广招垦民，筹借官本，举所有旷地，尽行开辟，庶几日久番少民多，不期自化。内山转输艰险，各军于正月初三日陆续撤回台北府城。此剿办加九岸叛番之情形也。
　　臣查台北番社，大山自宜兰南趋，西面统名加九岸，东面统名南澳。加九岸既经剿办，暂可畏威，惟南澳绝险，未示以兵，敢杀统兵大员，亟应严剿，以除残虐。仍饬吴宏洛总统诸将，于正月十八日联旆以东。惟山深路险，粮运奇艰，地势番情，尤难洞悉。二十六日，臣复乘轮亲往，面授机宜，仰副朝廷顾念岩疆至意。
　　剿平南燠番社请分别赏罚折（十六年闰二月初七日台北府城发）
　　窃臣前因台北社番滋事，派兵先将加九岸剿平，正凶伏法，亲督各军剿办宜兰，于正月二十五日奏报在案。臣拜折后，于二十七日至宜兰之苏澳。其地至南澳五十里，诸社更入南澳山三十余里，山高路险，必自苏澳凿山开道，方可进攻。澎湖镇总兵吴宏洛总统各军，驰抵苏澳，督同宜兰防军统带副将傅德柯进驻东澳。臣饬澳绅都司陈辉煌募土勇三百人作为向道，合同处州镇总兵窦如田铭字三营自东澳而前。另饬提督李定明定字三营、建寗镇总兵苏得胜健字三营，自海乘轮径抵南澳。李定明至南澳后，筑营辟道，以利军行。二月初三日，吴宏洛督各军至南澳，会商李定明等分道前驱，以窦如田三营防其后。吴宏洛督宏健各营自南澳山巅以进，李定明、傅德柯两军自溪底以进。初六日，傅德柯至末都纳社山口，番众扼险抵拒。吴宏洛由山巅抄过社后，番当弃卡逃遁。傅德柯乘势袭入末都纳社，焚其屋庐，遂进攻搭壁罕五社。番众恃险死拒。初九日，吴宏洛督军至搭壁罕山巅，纵炮旁击，番惧乃奔。傅德柯督勇毁碉，焚其社，阵毙十余人，我军亦死伤勇丁六人，夺获珠衣、鎗标、粮械甚多。该五社为南澳第一巨社，于是火番宅二百余所，诸番号泣莫敢撄。十二日，至老狗外五社，番已自火其宅，相率逃遁。其地两山峭立，绝壑巉岩，岩石嵯峨，仅通一线。傅德柯四顾旁皇，遍觅无路。十三日，鼓勇直进，突出凶番二十余人，纵鎗猝击，傅德柯与哨官刘秀颜同时阵亡。及至前军回救，番已无踪。吴宏洛自武搭山巅，径由高山趋向西北，抄过内老狗社后，与溪底诸营隔绝二十余里，音问不通，山险无路可下，吴宏洛见炮能及社，乃饬勇丁斩除林莽，以备炮攻，突有悍番数百，蜂拥而前，死战不退。营官许思铭、郑运泰等督勇迎敌，自辰至酉，鏖战一日，番众死伤如积，始行败归；我军亦死伤三十余人。当吴宏洛冒险前进，臣绝虑之。是日亲登武搭山巅，察看形势，吴宏洛头卡已过武搭山二十里。武搭而西，山势耸绝，天日不开，番屋晨星，漫无村落。询诸土勇，据称老狗内四社散居山榖，无土可耕，今末都纳十八社男妇数千人，尽避官军，走匿深榖，进而攻之，路险不能骤入，而徒伤兵锐。惟番多食寡，每夜出乞粮，大军若截其隘而绝之，可以不战而下。臣飞饬吴宏洛毋夺隘下山，猛攻折锐，速择要害，伏设地雷，将西北各卡撤回武搭山南，开路通溪底军以便运粮取水。二十五日，吴宏洛禀报，地雷已伏十三具。是日撤卡阳退，各番喜噪追逐，触发地雷，轰毙凶番二十余人，寂然而返，自此不敢出山。吴宏洛于二十八日密令窦如田简死士三百人，仍自武搭山隘诱番出山，别令宏健两营选奋勇三百人伏武搭山下，伺番出战，由后截击。窦如田军入山，番不出敌，因举隘内番宅，悉行焚毁。番众大惧，号哭乞降。吴宏洛使舌人问状，泣称粮食已尽，饥饿且死，惧触地雷，不敢出山，今实穷蹙，求恩收抚。乃命于闰二月初一日自至宜兰抚垦局乞抚。及期，番目九人跪帐下泣供：居庐已被焚毁，精壮亦死伤二百余人，乞免缚凶徒，情愿送子为质。臣当令回社将上年所夺刘朝带鎗械二百余具，一一献还，各送番童入义塾读书，许以收抚。旋饬各军陆续回防。傅德柯阵亡后，以副将刘仁柏统所部三营。并徙沿山隘勇，进扎十里，严密设防，招民速垦。布署麤定，臣乃还台北府。此剿抚南澳番社之情形也。
　　臣查统带定字三营记名提督李定明，上年加九岸之役，已缓滞不前；今南澳复令与傅德柯偕进，傅德柯冒险前驱，彼军统领、营官俱不出队，仅令帮带官率勇百人，伫立以观；傅德柯阵亡，前敌鎗声未绝，彼军乃急退，若无事然；滑诈虚糜，非严惩不足以肃军令。除撤去统带，另委总兵汪东升暂行代理外，应请旨将记名提督李定明褫去黄马褂，撤销勇号革职，以都司降补。该军右营营官总兵衔副将龙斌概，气滑言浮，请即行革职。所有尤为出力之记名提督澎湖镇总兵吴宏洛，自上年冬总统各军剿办加九岸、南澳各番，开山伐木，破敌攻坚，遇事身先，不避艰险，实属劳苦异常，拟恳天恩从优赏赉。已保提督衔浙江处州镇总兵窦如田，请以提督记名简放；已保参将衔游击赵有才、已保游击郑运泰，均拟请以参将尽先补用，并赏加副将衔；已保千总柯壬贵、陈德馨，均请以守备补用，并赏戴花翎。其力战阵亡总带镇海中军等营闽浙补用副将傅德柯，请照总兵例从优议恤；已保副将衔参将李晴峰、副将衔参将刘秀颜、守备熊文标，并请一并交部从优议恤，以慰忠魂。
  </div>
  <div class="pagination">
   <a href="刘壮肃公奏议_page5.html">
    上一页
   </a>
   <a href="刘壮肃公奏议.html">
    1
   </a>
   <a href="刘壮肃公奏议_page2.html">
    2
   </a>
   <a href="刘壮肃公奏议_page3.html">
    3
   </a>
   <a href="刘壮肃公奏议_page4.html">
    4
   </a>
   <a href="刘壮肃公奏议_page5.html">
    5
   </a>
   <span class="current-page">
    6
   </span>
   <a href="刘壮肃公奏议_page7.html">
    7
   </a>
   <a href="刘壮肃公奏议_page8.html">
    8
   </a>
   <a href="刘壮肃公奏议_page9.html">
    9
   </a>
   <a href="刘壮肃公奏议_page10.html">
    10
   </a>
   <a href="刘壮肃公奏议_page11.html">
    11
   </a>
   <span>
    ...
   </span>
   <a href="刘壮肃公奏议_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
