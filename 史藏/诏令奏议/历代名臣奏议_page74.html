<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 74 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 74 页/共 136 页
  </h1>
  <div class="content">
   太宗尝逐兔于后苑将军执失思力谏曰天命陛下爲华夷父母奈何自轻上又将逐鹿思力脱巾解帯跪而固谏上爲之止
　　太宗尝遣使至凉州都督李大亮有佳鹰使者讽使献之大亮宻表曰陛下久絶畋猎而使者求鹰若陛下之意深乖昔防如其自擅便是使非其人太宗下书曰以卿兼资文武志懐贞确故委藩牧当兹重寄比在州镇声绩逺彰念此忠勤无忘寤寐使遣献鹰遂不曲顺论今引古逺献直言披露腹心非常恳到览用嘉叹不能已己有臣若此朕复何忧宜守此诚始终若一诗云靖共尔位好是正直神之听之介尔景福古人称一言之重侔于千金卿之此言深足贵矣今赐卿金壶瓶金碗各一枚虽无千镒之重是朕自用之物卿立志方直竭节至公处职当官毎副所委方大任使以申重寄公事之闲宜观典籍赐卿荀恱汉纪一部此书叙致简要论议深博极爲政之体尽君臣之义今以赐卿宜加寻阅大宗遣使西域立叶防可汗又别使赍金帛歴诸国市马魏征谏曰今发国使以立可汗爲名可汗未定即縁诸国市马彼必以爲意在市马不爲专立可汗得立则不甚怀恩不得立则以爲深怨诸蕃闻之必不重中国马市旣不可得纵得马亦还路无从但使彼安宁则诸国之马不求自至矣昔汉文帝有献千里马者曰吾吉行日三十凶行日五十銮舆在前属车在后吾独乘千里马将以安之乎乃偿其道路之费而反之汉光武有献千里马及宝劒者马以驾鼓车劒以赐骑士陛下凡所施爲皆邈拟三王之上奈何至于此事欲爲二帝之下乎魏文帝欲求市西域大珠苏则曰若陛下惠及四海则珠不求自至求得之不足贵也陛下如不能慕汉文之髙行不畏苏则之言乎太宗纳其言欣然而止髙昌平太宗欲以爲州县征谏曰陛下初临天下髙昌主先来朝谒自后屡有称其遏絶贡献不礼大国遂使王诛再加若罪止文泰斯亦可矣未若因而抚之而立其子所谓伐罪吊人威德被于遐外爲国之善者也今若利其土壤以爲州县常须千余兵镇守数年一易每往交替死者十有三四遣办衣资离别亲戚十年之后陇右空虚陛下终不得髙昌撮谷尺布以助中国所谓散有用而事无用臣未见其可太宗不从
　　时虢州统军裴师利奏诸山大有银鑛采之极有利益勅殿中少监赵元楷令诸国府卫士及百姓采之颇爲劳扰征进谏曰昔尧舜置璧于山投珠于谷所以崇名显号见称千祀陛下巍巍盛德思与尧舜比隆戡定大功逺逾汤武之烈所急在于仁义且劳役卫士与下争利人不见德将何取焉太宗深纳之即令停废
　　时益州及北门造绫锦金银等作征谏曰金银珠玉妨农事者也锦绣纂组害女工者也一夫不耕天下有受其饥一女不织天下有受其寒古人或投之深泉或焚之通衢而陛下好之愚臣不胜其耻
　　时新罗国献美女征谏曰臣昨在内略闻新罗国重更进女未委逗留计蕃夷献女诚不足恠但今日受纳实非其时道路传闻必生横议若微亏圣德悔不可追且愿详择事宜以礼告示申其使人诚款必不得已然后遂其所欲则逺夷悦服人无谤言太宗喜形于色而遣之
　　太宗问魏征曰观近古帝王有传位十代者有一代两代者亦有身得身失者朕所以常怀忧惧或恐抚养生民不得其所或恐心生骄逸喜怒过度然不能自知卿可爲朕言之当以爲楷则征对曰嗜欲喜怒之情贤愚皆同贤者能节之不使过度愚者纵之多至失所陛下圣德逺居安思危伏愿陛下常能自制以保克终之美则万代永赖
　　太宗谓侍臣曰朕闻西人爱珠若得好珠劈身藏之侍臣咸曰贪财损己实爲可笑太宗曰勿唯笑彼今官人贪财不顾性命身死之后子孙被辱何异西人之爱珠耶帝王亦然恣情放逸劳役无度信任羣小踈逺忠正有一于此岂不灭亡隋炀帝奢侈自贤身死匹夫亦爲可笑征对曰臣闻鲁哀公谓孔子曰有人好忘者移宅乃忘其妻孔子曰又有好忘者甚于此丘见桀纣之君乃忘其身太宗曰朕与公等旣知笑人今共相匡辅庶免人笑
　　太宗谓侍臣曰汉代常以八月选洛阳中子女姿色端丽者载还后宫此不可爲法然即日宫内甚多配役之口使其诞乳诸王是非所宜据此论选补宫列理宜依礼征对曰人多惑嬖色乃致败乱周幽惑褒姒晋献惑骊姬躭于宠欲废嫡立庶幽王因此身死遂防西周献公身虽获没祸延数代嫔御之间所宜深慎上又谓侍臣曰人有明珠莫不贵重若以弹雀岂非可惜况人之性命甚于明珠见金银钱帛不惧刑网往即受纳乃是不惜性命明珠是身外之物尚不可弹雀何况性命之重乃以博财物耶羣臣若能备尽忠直有益国利民则官爵立至若不能以此道求荣遂妄受钱物赃贿旣露其身亦损实爲可笑帝王亦然恣情放逸劳役无度信任羣小踈逺忠正有一于此岂不灭亡隋炀帝奢侈自贤身死匹夫之手亦爲可笑上又谓侍臣曰朕尝谓贪人不觧爱财也至如内外官五品已上禄秩优厚一年所得其数自多若受人财贿不过数万一朝彰露禄秩削夺此岂是解爱财物是小得而大失者也昔公仪休性嗜鱼而不受人鱼其鱼长存且主贪必防其国爲臣贪必忘其身诗云大风有隧贪人败固非谬言也昔秦惠王欲伐蜀不知其迳乃刻五石牛置金其后蜀人见之以爲牛能便金蜀王使五丁力士挽牛入蜀道成秦师随而伐之蜀国遂亡汉大司农田延年赃贿三千万事觉自死如此之流何可胜记朕今以蜀王爲元卿等亦须以延年爲覆辙也
　　太宗与黄门侍郎王珪宴语时有美人侍侧本庐江王瑗之姫也瑗败籍没入宫太宗指珪曰庐江不道贼杀其夫而纳其室暴虐之甚何有不亡者乎珪避席曰陛下以庐江取之爲是耶爲非耶太宗曰安有杀人而取其妻卿乃问朕是非何也珪对曰臣闻于管子曰齐桓公之郭国问其父老曰郭何故亡父老曰以其善善而恶恶也桓公曰如子之言乃贤君也何至于亡父老曰不然郭君善善而不能用恶恶而不能去所以亡也今此妇人尚在左右臣窃以圣心爲是也陛下若以爲非所谓知恶而不去也太宗大恱称爲至言遽令美人还其亲族
　　太宗谓侍臣曰朕有二喜一惧比年丰稔斗粟三钱一喜也北陲久服边鄙无虞二喜也治安则骄侈易生骄侈则危亡立至此一惧也房龄奏阅武库甲兵逺胜隋世上曰甲兵武备诚不可阙然炀帝甲兵岂不足邪卒亡天下若公等尽力使百姓乂安此乃朕之甲兵也上又谓侍臣曰往昔初平京师宫中美女珍玩无院不满炀帝意犹不足征求无已兼东西征讨穷兵黩武百姓不堪遂致亡灭此皆朕所目见故夙夜孜孜唯欲清净使天下无事遂得徭役不兴年谷丰稔百姓安乐夫治国犹如栽树本根不揺则枝叶茂盛君能清净百姓何得不安乐乎太宗又谓侍臣曰人主惟有一心而攻之者甚众或以勇力或以辩口或以谄防或以奸邪或以嗜欲辐辏攻之各求自售以取宠禄人主少懈而受其一则危亡随之此其所以难也又谓公卿曰朕终日孜孜非但忧怜百姓亦欲使卿等长守富贵天非不髙地非不厚朕尝兢兢业业以畏天地卿等若能小心奉法常如朕畏天地非但百姓安宁自身常得驩乐古人云贤者多财损其志愚者多财生其过此言可以爲深诫若徇私贪浊非止坏公法损百姓纵事未发间中心岂不恒恐惧恐惧既多亦有因而致死大丈夫岂得茍贪财物以害身命使子孙每怀愧耻耶卿等宜深思此言又谓侍臣曰古人云鸟栖于林犹恐其不髙复巢于木杪鱼藏于泉犹恐其不深复屈穴于泥下然爲人所获者皆由贪饵故也今大臣受委任居髙位食厚禄皆须履忠信蹈公清则无咎悔长守富贵矣陷其刑者只爲贪冒财利与鱼鸟何异哉卿等宜记此语用爲鉴戒工部尚书段纶奏进巧人杨思齐至上令试纶遣进傀儡戯具上语纶曰所造巧匠将供国事卿令先造此物是岂百工相戒无作竒巧之意邪乃诏削纶阶级并断此戯髙丽王髙藏及莫离盖苏文遣使献二美女太宗谓其使曰朕悯此女离其父母兄弟于本国若爱其色而伤其心我不取也并却还之本国
　　谏议大夫谷那律尝从出猎在途遇雨太宗因问曰油衣若爲得不漏对曰能以瓦爲之必不漏矣意欲太宗弗数游畋也太宗嘉纳之赐帛五十段加以金帯爲之罢猎
　　太宗廵幸东都时髙宗爲皇太子监国上手敕中书令兼左庶子薛元超曰朕留卿若失一臂顾太子未习庶务闗中事卿悉专之时以太子射猎诏元超得入禁籞太子稍怠政事元超谏曰内苑之地缭丛薄冒翳荟絶磴险涂殿下截轻禽逐狡兔衔橜之变讵无可虞又户奴多反逆余族或边陲遗丑使凶谋窃发将何以御哉夫爲人子者不登髙不临深谓其近危辱也天皇所赐书戒丁宁惟殿下罢驰射之劳留神坟典岂不美欤帝知之遣使厚赐慰其意
　　睿宗先天二年正月望夜伶人婆陁请然百千灯因弛门禁又追赐元年酺帝御延喜安福门纵观昼夜不息阅月未止右拾遗严挺之上疏谏以爲酺者因人所利合醵爲欢也不使靡敝今暴衣冠罗伎乐杂郑卫之音纵倡优之玩不深戒慎使有司跛倚下人罢剧府县里阎课赋苛严呼嗟道路贸坏家产以营百戯扰方春之业欲同其乐而反遗之患乃陈五不可诚意忠到帝纳焉
　　宗初即位以开元元年二月然灯大酺合乐从上皇御门楼临观以夜继昼凡月余晋陵尉杨相如上防曰隋氏以纵欲而亡太宗以抑欲而昌人主不可不慎择也夫人主莫不好忠正而恶佞邪然忠正者常踈佞邪者常亲以至于覆国亡身而不悟何哉忠正者多忤意佞邪者多顺防积忤生憎积顺生爱此亲踈之所以分也诚能爱其忤以收忠贤恶其顺以去佞邪则太宗之业将何逺哉夫法贵简而能禁罚贵轻而必行小过不察则无烦苛大罪不漏则止奸逆使简而难犯寛而能制则善矣上览而善之
　　开元中市舶使右威卫中郎将周庆立造竒器以进殿中侍御史柳泽上书曰不见可欲使心不乱是知见可欲而心必乱矣庆立雕制诡物造作竒器用浮巧爲珍玩以谲怪爲异宝乃治国之巨蠧明王所宜严罚者也昔露台无费明君不忍象箸非大忠臣愤叹庆立求媚圣意揺荡上心陛下信而使之乎是宣淫于天下庆立矫而爲之乎是禁典之所无赦陛下即位固宜昭宣菲薄广示节俭岂可以怪好示四方哉书奏宗称善宗遣中人捕防防溪南方刺史倪若水上言农方田妇方蚕以此时捕竒禽怪羽爲园籞之玩自江岭而南达京师水舟陆赍所饲鱼虫稻粱道路之言不以贱人贵鸟望陛下邪帝手诏褒答悉放所玩讁使人过取罪而赐若水帛四十段
　　时又遣使赍缯锦至石国市犬马黄门侍郎张廷珪曰犬马非土性弗畜珍禽异兽不育于国不宜劳逺人致异物愿省无益之故救必然之急天下之幸
　　初武后末年爲泼寒之戯中宗尝乘楼纵观开元中因四夷来朝复爲之中书令张说上防曰韩宣适鲁见周礼而叹孔子防齐数倡优之罪列国如此况天朝乎今四夷请和使者入谒当接以礼乐示以兵威虽曰戎夷不可轻也焉知无驹支之辩由余之贤哉且乞泼寒戏未闻典故裸体跳足汨泥挥水盛德何观焉恐非干羽柔逺樽爼折冲之道上纳之自是遂絶

　　歴代名臣奏议卷一百九十三
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百九十四
　　明　杨士竒等　撰
　　戒佚欲
　　唐德宗时翰林学士陆贽上奏曰右德亮承防并録先所散失内人名字令臣撰诏书以赐浑瑊遣于奉天寻访以得爲限仍量与资装速送赴行在者顷以理道乖错祸乱洊钟陛下思咎惧灾裕人罪已屡降大号誓将更新天下之人垂涕相贺惩忿释怨煦仁戴明毕力同心共平多难止土崩于絶岸收板荡于横流殄寇清都不失旧物实由陛下至诚动于天地深悔感于神人故得百灵降康兆庶归德茍不如此自古尝有掷弃宫阙失守宗祧继逆于赴难之师再迁于防尘之日不逾半歳而复兴大业者乎今渠魁始平法驾将返近自郊甸逺周寰瀛百役疲瘵之甿重伤残癈之卒皆忍死扶病倾耳竦肩想闻德声翘望圣泽陛下固当感上天悔祸之眷荷列祖垂裕之休念将士锋刃之殃愍黎元涂炭之酷以致寇爲戒以居上爲危以务理爲忧以复言爲急损之又损尚惧汰侈之易滋艰之惟艰犹患戒慎之难久谋始尽善克终已稀始而不谋终则何有夫以内人爲号盖是中壸末流天子之尊富有宫掖如此等辈固繁有徒但恐伤多岂忧乏使翦除元恶曾未浃辰奔贺往来道路如织何必自亏君德首访妇人又令资装速赴行在万目阅视众口流传恐非所以答庆赖之心副惟新之望也夫事有先后义有重轻重者宜务之于先轻者宜措之于后故武王克殷有未及下车而爲之者有下车而爲之者盖美其不失先后之宜也自翠华播越万姓靡依清庙震惊三时乏祀当今所务莫大于斯诚宜速遣大臣驰传先往迎复神主脩整郊坛展禋享之仪申告谢之意然后吊恤死义慰犒有功绥辑黎烝优问耆耋安定反侧寛宥胁从宣畅鬰堙襃奬忠直官失职之士复废业之人是皆宜先不可后也至如崇饰服器缮缉殿台备耳目之娯选巾栉之侍是皆宜后不可先也宜后而先则爲君之道防宜先而后则理国之义差古之兴王必慎于此陛下将务兴复又安可不慎乎且散失内人已经累月既当离乱之际必爲将卒所私其人若稍有知不求当自陈献其人若甚无识求之适使忧虞自因寇乱防亡颇有大于此者一闻搜索怀惧必多余孽尚繁羣情未一因而善抚犹恐危疑若又惧之于何不有昔人所以掩絶缨而饮盗马者岂必忘其情爱盖知爲君之体然也以小妨大明者不爲天下固多羙人何必独在于此易曰危者安其位者也乱者有其理者也故君子安不忘危理不忘乱是以身安而国家可保也春秋传曰或多难以固其国或无难以防其邦诚以处危则思安之情切遭乱则求理之志深切于思安深于求理国之固也不亦宜乎及夫居安而骄恃理而怠骄则纵肆其奢欲怠则厌恶于忠言奢欲日行忠言日梗国之防也不亦宜乎昔卫献出奔久而复国大夫迎于境者执其手而与之言迎于门者颔之而已言其骄怠之易生也齐桓将图霸功管仲戒之以无忘在莒惧其情志之易变也今臣亦愿陛下企思危固国如不及惩忘乱防国如探汤以在莒爲书绅之规以衰卫爲覆车之鉴则德爲帝范理致时雍与夫贪逸欲而践祸机其利害亦云逺矣所令撰赐浑瑊诏未敢承防伏惟圣裁
　　宪宗元和七年延英奏对毕因问及国朝故事上甚恱宰臣李吉甫希意奏言陛下威德布洽华夷瞻戴时已太平可事欢乐上大笑李绛奏曰昔太宗之理天下也房龄杜如晦辅相圣德有魏征王珪规谏阙失有温彦愽戴胄以弥缝政事有李靖李勣训整戎旅故四逺畏服寰宇大安天下之人仰戴圣德犹孜孜而求理开导直言旰食宵衣不敢满溢岂复当时务于自逸乎陛下视今日事何如汉文时上曰安敢望汉文哉绛曰文帝汉之明主恭俭节用身衣皂绨清净爲理刑措不用逺人宾服致干戈偃戢而贾谊上言犹以当时如措火积薪之下火未燃而以爲安其忧危如此今中夏河南北中蔡有五十余州法令所不及德泽所未加兼西戎侵盗近以泾陇灵宁等州爲界去京城逺者不过千里近者数百里烽燧相接边界屡惊此方是陛下燋心涸虑废寝忘餐之时岂可髙枕而卧也加以顷年水旱廪藏尚虚陛下忧劳频轸圣念诚是延访智略之士拣拔贤良之臣精求济时之规光大中兴之业又安可事于欢乐而自纵哉伏惟陛下诫之上欣然曰诚如卿言朕所以一钱不敢妄费一日不敢懈怠者祗爲此言卿言正当朕意当与卿等图之上退朝顾谓左右中官曰适来吉甫奏言时已太平劝我爲乐李绛屡陈古今并言事宜是忧危之事吉甫谄佞恱我顔色李绛忠正骨鲠言必逺大真宰相也
　　绛爲翰林学士上奏曰臣等先奉进止令捡寻歴代至国朝已来圣帝明王忠臣义士君臣合体事迹可观者捡五十条进呈欲于御座置屏风观览者伏以自古圣王皆忧勤庶政未尝不取鉴于前代致理于当时昔太宗亦命魏征等博采歴代事迹撰羣书政要致在坐侧常自省阅书于国史着爲不刋今陛下以天纵圣姿日慎一日精求道理容纳直言犹更叅验古今鉴试美恶朝夕观览取则而行诚列祖之用心必致贞观之盛理臣等谨依撰録都五十条贤愚成败勒爲两卷随状进上其羣书政要是太宗亲览之书其中事迹周备伏望听政日新成不讳之朝致无爲之化
　　宪宗喜武功且数出游畋吏部郎中柳公绰奏太医箴以讽曰天布寒暑不私于人品既一髙卑以均人谨好爱能保其身清静无瑕辉光以新寒暑满天地浃肌肤于外好爱在耳目诱心知于内端絜爲隄奔射犹败气行无间隙不在大谓天髙矣氛防晦之谓地厚矣横流溃之饮食资身过则生患衣服称德侈则生慢唯过与侈心必随之气与心流疾乃伺之畋游恣乐流情荡志驰骋劳形叱咤伤气不养其外前脩所忌人乗气生嗜欲以萌气离有患气完则成巧必防真智实诱情医之上者理于未然患居虑后防处事先心静乐行体和道全克施万物以享亿年圣人在上各有攸处臣司太医敢告诸御天子髙其才遣使谓曰卿言气行无间隙不在大爱朕深者当置之坐隅
　　穆宗初即位不防国事数荒昵吐蕃方强谏议大夫郑覃等廷诤曰陛下新即位宜侧身勤政而内耽宴嬉外盘游畋今吐蕃在边狙候中国假令缓急臣下乃不知陛下所在不败事乎夫金缯所出固民膏血可使倡优无功滥被赐与愿节用之以所余备边毋令有司重取百姓天下之幸也帝不怿顾宰相萧俛曰是皆何人俛曰谏官也帝意解乃曰朕之阙下能尽规忠也因诏覃等曰閤中殊不欵欵后有爲我言者当见卿延英时閤中奏久废至是士相庆
　　穆宗荒于游畋内恣酣荡昕曙不能朝谏议大夫崔郾进曰十一圣之功德四海之大万国之众其治其乱系于陛下自山以东百城地千里昨日得之今日失之西望戎垒距宗庙十舍百姓憔悴畜积无有愿陛下亲政事以幸天下帝动容慰谢
　　主客郎中知制诰白居易以穆宗好畋游乃献续虞人箴以讽曰唐受天命十有二圣兢兢业业咸勤厥政鸟生深林兽在丰草春搜冬狩取之以道鸟兽虫鱼各遂其生民野君朝亦克用宁在昔祖厥训孔章驰骋畋猎俾心发狂何以效之曰羿与康曾不是诫终然覆亡髙祖方猎苏长进言不满十旬未足爲懽上心既悟爲之辍畋降及宋璟亦谏宗温顔听纳献替从容璟趋以出鹞死握中噫逐兽于野走马于路岂不快哉衔橜可惧审其安危惟圣之虑
　　敬宗即位视朝常晏数游畋失德左拾遗刘栖楚谏曰惟前世王者初嗣位皆亲庶政坐以待旦陛下新即位安卧寝内日晏乃作大行殡宫宻迩鼓吹之声日闻诸朝且宪宗及先帝皆长君朝夕恪勤四方犹有叛者陛下以少主践阼未几恶德流布恐福祚之不长也臣以谏爲官使陛下负天下讥请碎首以谢遂额叩龙墀血被面李逢吉传诏毋叩头待诏防栖楚捧首立帝动容扬袂使去栖楚曰不听臣言臣请死于此有诏慰谕乃出
　　敬宗时李德裕上言曰臣闻道之髙者莫若广成元人之圣者莫若轩皇孔子昔轩皇问广成子理身之要何以长久广成子云无视无听抱神以静形将自正神将自清无劳子形无揺子精乃可长生慎守其一以处其和故我脩身千二百歳矣吾形未尝衰又云得吾道者上爲皇而下爲王元语孔子云去子之骄气与多欲态色与淫志是皆无益于子之身吾所告子者是已故轩皇发谓天之叹孔子兴犹龙之感前圣于道不其至乎伏惟文武大圣广孝皇帝陛下稽祖之训脩轩皇之术凝神间馆物色异人将以觌冰雪之姿屈顺风之请恭惟圣感必降真仙若使广成元混迹而至语陛下之道授陛下之言以臣度思无出于此臣所虑赴召者必怪迂之士茍合之徒使物淖冰以爲小术耀邪僻蔽欺聦明如文成五利无一可验臣所以三年之内四奉诏书未敢以一人塞诏实有所惧臣又闻前代帝王虽好方士未有服其药者故汉书称黄金成以爲饮食器则益夀又髙宗朝刘道合宗朝孙甑生皆成黄金二祖竟不敢服盖以宗庙社稷之重不可轻易此事炳然具载国史以臣微见傥陛下睿思精求必致真隠惟问保和之术不求药饵之功纵使必成黄金止可充于玩好则九庙灵鉴必当慰恱寰海兆庶谁不懽心臣思罄愚以裨化輙陈恳欵伏积兢皇
　　文宗时御史中丞李孝本宗室子坐李训事诛死其二女没入宫右拾遗魏謩上言陛下即位不恱声色于今十年未始采择数月以来稍意声伎教坊阅选百十未已庄宅收市亹亹有闻今又取孝本女内之后宫宗姓不育宠幸爲累伤治道之本速尘秽之嫌谚曰止寒莫若重裘止谤莫若自脩惟陛下崇千载之盛德去一旦之玩好帝即出孝本女诏曰乃祖在贞观时指事直言无所避每览国史朕与嘉之謩爲拾遗屡有献纳夫备洒埽于内非曰声妓恤宗女之防不爲渔取然疑似之间不可户晓謩辞深切其惜我之失不亦至乎謩虽居位日浅朕何爱一官増直臣之气其以謩爲右补阙武宗数出畋游暮夜乃还门下侍郎同中书门下平章事李德裕上言人君动法于日故出而视朝入而燕息传曰君就房有常节惟深察古谊毋继以夜侧闻五星失度恐天以是勤勤儆戒诗曰敬天之渝不敢驰驱愿节畋游承天意
　　后唐庄宗尝畋中牟践民稼中牟令当马前谏曰陛下爲民父母奈何委其所食使转委沟壑乎唐主怒叱去将杀之优人敬新磨追擒至马前责之曰汝爲县令独不知吾主好猎邪奈何纵民耕种以妨吾天子之驰骋乎汝罪当死因请行刑庄宗笑而释之又尝猎于近郊洛阳令何泽遮马谏曰陛下赋敛既急今稼穑将成复蹂践之使吏何以爲理民何以爲生愿先赐死庄宗慰遣之
　　明宗初好畋猎都官员外郎张昭防谏曰太祖初镇太原每年打鹿于北鄙先帝在位暇日射鴈于近郊此盖军务之余畋游自适洎先帝膺图啓祚向明御宇则宜易彼诸侯之事肃乎万乗之仪而犹因习旧风失其威重驰逐原兽殆无虚日臣愚以爲事有可畏者四焉洛都旧制宫城与禁苑相连人君宴游不离苑囿御马来往辇路坦夷不渉荒郊何忧蹶失今则驱驰骖服渉歴榛芜此后节气严凝径涂冻滑万一有衔橜之变陛下纵自轻奈宗庙社稷何所可畏者一也又陛下新有四海宜以德服万邦今则江岭未平淮夷尚梗彼初闻陛下革先朝之失政还太古之淳风御物以慈节财以俭有典有则不矜不骄彼必有三苖率服之心七旬来格之意如闻陛下暂游近甸彼即以爲复好畋游所可畏者二也臣又闻作法于凉其犹贪作法于贪将如何且打鹿射鴈之事新败轨倾辀之辙在常宜取鉴不可因循所可畏者三也臣又闻作事可法贻厥孙谋若以陛下齐圣广渊之机聦明神武之量其可以宴游搜狩之事少累圣明所谓城中好广眉城外加半额爲法之靡不由兹所可畏者四也伏望陛下居髙虑逺慎始图终思创业之艰难知守成之不易念老氏驰骋之戒树文王忠厚之基约三驱之旧章定四时之游幸始出有节后不敢违防奏明宗嘉纳之
　　明宗时敕解纵鹰隼内外无得更进冯道曰陛下可谓仁及鸟兽明宗曰不然朕尝从武皇猎时秋稼方熟有兽逸入田中遣骑取之比及得兽余稼无几以是思之猎有损无益故不爲耳
　　宋仁宗嘉祐四年翰林学士知开封府欧阳脩上奏曰臣伏以上元放灯不出典礼盖自前世习俗所传皆俯徇众心欲同民乐勉出临幸非爲嬉游若乃时和歳丰民物康富以爲乐事亦是人情今自立春以来隂寒雨雪小民失业坊市寂寥寒冻之人死损不少薪炭食物其价増倍民忧冻饿何暇遨游臣本府日阅公事内有投井投河不死之人皆称因爲贫寒自求死所今日有一妇人冻死其夫寻亦自缢窃惟里巷之中失所之人何可胜数昨日圣恩差官俵钱正爲如此目下隂雪未解假使便得晴明坊市不免泥淖圣驾所歴冲冒风寒况方以日食之灾避殿减膳圣心畏忧中外所知欲乞特罢放灯所有常年酌献之礼若至日未得晴明亦乞差大臣摄事所有见今供拟游幸及修道路寒冻兵士并乞放罢庶几上副陛下畏天忧民之心
　　判太常礼院吕公着上奏曰臣切以帝尧之圣始于明俊德以亲九族然后协万邦致时雍斯诚制治之道次序之节然也伏见旧制敌使到阙曲宴紫宸殿及上元节当游幸诸宫观御楼观灯臣愚以爲赠中书令濮王在殡虽天子絶期然宴乐以早则于情理有所未安昔智悼子未葬殡于绛晋平公饮酒以乐杜蒉讥之此盖异姓之臣尔况濮王于宗戚之中亲尊莫贰若陛下出于恩厚北使朝宴日特命去乐将来上元观灯游宴并从寝罢如此则亲亲之道可以率下而笃俗矣
　　庆厯七年殿中侍御史何郯上奏曰臣窃以古者天子具四时之田所以讲威武而勤逺略不徒事游戏而翫小娯载之防书具有典法前日伏闻法驾将猎近郊中外之人听者颇惑良以去歳车驾已尝出畋羣臣抗言随即停罢忽兹再举未谕圣心伏以陛下继统以来动遵法度不喜弋猎不数豫游恭俭之风足迈前古而今之举事固必有因岂陛下以宇内有年方隅无事故于农隙以讲武经欲爲都邑游观之盛乎抑有献议者谓田猎之事具有礼文行之以时盖举坠典则向者谏止之言不足顾乎若圣意果然如是先定则非愚臣之所敢议也然其中事有切于利害者尚可得而言焉恭自真宗皇帝即位之后遂下诏书罢放五方鹰鹞猎事不讲逾四十年校聮之籍率非宿时士卒久不便习其事官司又不素详其义仓卒而行必多旷阙窃闻去歳乗舆之出往返甚劳一日之间殆驰百里而又兵卫不肃警跸不严从官不及侍行有司不暇供亿逮于暮夜始入都门此岂非士不习其事官不详其仪而致然欤而况以骑乗而有疾驰之劳在原野而弛严卫之备或御者蹉跌变生衔橜愚民迷误犯及车尘臣子之罪将何赎焉虽则仁圣之资固有神灵之卫然不可不备非常且西北二隅变故难测岂无奸僞杂于稠人广众之中由是而言益可深虑传曰千金之子坐不垂堂矧于万乘之尊乎贾谊曰射猎之娯与安危之机孰急今不猎猛敌而猎田彘不搏强寇而搏蓄兔翫细娯而不图大患非所以爲安也伏望陛下罢省出游无重过举遵列考诏书之防念前人警诫之规优游养神乐过从兽拱揖在御虑无乘危则宗庙生灵实有庆赖臣职当言责理合开陈罔逃严诛贵少云补
　　苏辙登进士科又防制举时仁宗春秋髙辙虑或倦于勤因极言得失而于禁廷之事尤爲切至曰陛下即位三十余年矣平居静虑亦尝有忧于此乎无忧于此乎臣伏读制防陛下既有忧惧之言矣然臣愚不敏窃意陛下有其言矣未有其实也往者宝元庆厯之间西夏作难陛下昼不安坐夜不安席天下皆谓陛下忧惧小心如周文王然自西方解兵陛下弃置忧惧之心二十年矣古之圣人无事则深忧有事则不惧夫无事而深忧者所以爲有事之不惧也今陛下无事则不忧有事则大惧臣以爲忧乐之节易矣臣踈逺小臣闻之道路不知信否近歳以来宫中贵姬至以千数歌舞饮酒优笑无度坐朝不闻谘谟便殿无所顾问三代之衰汉唐之后女宠之害陛下亦知之矣久而不止百蠧将由之而出内则蛊惑之所以污以伤和伐性外则私谒之所以乱以败政害事陛下无谓好色于内不害外事也今海内穷困生民愁苦而宫中好赐不爲限极所欲则给不问有无司防不敢言大臣不敢谏执契持敕迅若兵火国家有养士养兵之费外有契丹西夏之奉陛下又自爲一阱以耗其遗余臣恐陛下以此得谤而民心不归也
　　仁宗时起居舍人同知谏院司马光上奏曰臣等窃见今歳以来灾异屡臻日食地震江淮腾溢风雨害稼民多菜色此正陛下侧身克己眚礼蕃乐之时而道路之言皆云陛下近日宫中燕饮微爲过差赏赉之费动以万计耗散府库调敛细民况酒之爲物伤性败德禹汤所禁周公所戒殆非所以承天忧民辅养圣躬之道也陛下恭俭之德彰信兆民议者皆以爲后宫奢纵务相夸尚左右近臣利于赏赉陛下重违其请屈意从之夫天以刚健爲德君以正固爲事奈何徇后宫左右之欲上忽天戒下忘民病中不爲宗庙社稷深自重惜臣等愚惑窃爲陛下不取也伏望陛下当此之际悉罢燕饮安神养气后宫妃嫔进见有度左右小臣赏赉有节及厚味腊毒之物无益奉养者皆不宜数御以伤太和廼可以解皇天谴告之威慰元元困穷之望保夀命无疆之休天下羣生不胜幸甚
　　光知谏院时又上奏曰臣等伏见今歳以祈糓改日之故车驾并以十三十四日幸诸寺观臣等窃惟上元观灯本非典礼正以时和年丰欲与百姓同乐爲太平之荣观而已去歳四方诸州多罹水旱鳏寡孤独流离道路伏计陛下念此未尝去心窃恐有司不明大体务循故事无所减损不称陛下子爱元元之意又连日游幸在于圣体亦爲烦劳伏望陛下比之每歳特减游观之处以闵恤下民安养圣神天下幸甚
　　光又上奏曰臣窃闻今月十八日圣驾御宣德门召诸色艺人各进技艺赐与银绢内有妇人相扑者亦被赏赉臣愚窃以宣德门者国家之象魏所以垂宪度布号令也今上有天子之尊下有万民后妃侍旁命妇纵观而使妇人臝戏于前殆非所以隆礼法示四方也陛下圣德温恭动遵仪典而所司巧佞妄献竒技以污渎聦明窃恐取讥四逺愚臣区区实所重惜若旧例所有伏望陛下因此斥去仍诏有司严加禁约今后妇人不得于街市以此聚众爲戏若今次上元始预百戏之列即乞取勘管勾臣寮因何置在籍中或有臣僚援引奏闻因此宣召者并重行谴责庶使巧佞之臣有所戒惧不敢导上爲非礼也
　　英宗时殿中侍御史范纯仁上奏曰臣伏见今月二十二日秋宴窃以京师昨因大水之后军民压溺死者甚众哀痛之声至今未已陛下爲民父母忧乐与天下同之加以连日以来隂鬰未解民相传恐复有大雨暴露之众忧惧方深若闻陛下钟鼓之音必有疾首蹙頞而相告曰君臣宴乐似非其时伏望圣慈特降指挥权罢今来秋宴只令支散酒食庶几上承天戒下顺人情示圣君脩省之诚消兆民灾沴之气
　　神宗熈宁二年直史馆权开封府推官苏轼上奏曰臣向防召对便殿亲奉德音以爲凡在馆阁皆当爲深思治乱指陈得失无有所隠者自是以来臣毎见同列未尝不爲道陛下此语非独以称颂盛德亦欲朝廷之间如臣等辈皆知陛下不以踈贱间废其言共献所闻以辅成太平之功业然窃谓空言率人不如有实而人自劝欲知陛下能受其言之实莫如以臣试之故臣愿以身先天下试其小者上以补助圣明之万一下以爲贤者卜其可否虽以此获罪万死无悔臣伏见中使传宣下府市司买浙灯四千余盏有司具实直以闻陛下又令减价收买见已尽数拘收禁止私买以须上令臣始闻之惊愕不信咨嗟累日何者窃爲陛下惜此举动也臣虽至愚亦知陛下游心经术动法尧舜穷天下之嗜欲不足以易其乐尽天下之玩好不足以解其忧而岂以灯爲恱者哉此不过以奉二宫之欢而极天下之养耳然大孝在乎养志百姓不可户晓皆谓陛下以耳目不急之玩而夺其口体必用之资卖灯之民例非豪民举债出息畜之弥年衣食之计望此旬日陛下爲民父母唯可添价贵买岂可减价贱酬此事至小体则甚大凡陛下所以减价者非欲以与小民争此毫末岂以其无用而厚费也如知其无用何必更索恶其厚费则如勿买且内庭故事毎遇放灯不令过内东门杂物务临时收买数目既少又无拘收督廹之严费用不多民亦无憾故臣愿追还前命凡悉如旧京城百姓不惯侵扰恩德已厚怨讟易生可不慎欤可不慎欤近日小人妄造非语士人有展年科场之说商贾有京城防酒之议吏忧减俸兵忧减廪虽此数事朝廷所决无然致此纷纷亦有以见陛下勤恤之德未信于下而有司聚敛之意或形于民方当责己自求以消防慝之口而台官又劝陛下以严刑悍吏捕而戮之亏损圣德莫大于此而又重以买灯之事使得因縁以爲口实臣实惜之方今百冗未除物力凋弊陛下纵出内帑财物不用大司农钱而内帑所储孰非民力与其平时耗于不急之用曷若留贮以待乏絶之供故臣愿陛下将来放灯与凡游观囿宴好赐予之皆饬有司务从俭约顷者诏防裁减皇族恩例此实陛下至明至断所以深计逺虑割爱爲民然窃揆其间不能无少望于陛下惟当痛自刻损以身先之使知人主且犹若此而况于吾徒哉非惟省费亦且弭怨昔唐太宗遣使往凉州讽李大亮献其名鹰大亮不可太宗深嘉之诏曰有臣若此朕复何忧明皇遣使江南采防防汴州刺史倪若水论之爲反其使又令益州织半臂背子琵琶捍拨镂牙合子等苏许公不奉诏李德裕在浙西诏造银盝子妆具二十事织绫二千匹德裕上防极论亦爲罢之使陛下内之台谏有如此数人者则买灯之事必须力言外之有司有如此数人者则买灯之事必不奉诏陛下聦明睿圣追迹尧禹而羣臣不以唐太宗明皇事陛下窃尝深咎之臣忝备府僚亲见其事若又不言臣罪大矣陛下若赦之不诛则臣又有非职之言大于此者忍不爲陛下尽之若其不赦亦臣之分也
　　十年监察御史里行彭汝砺上奏曰臣体问今年上元游宴例皆依旧臣伏念独乐乐不若与人之乐与少乐乐不若与众之乐故古者于荒政则蕃乐于大札大灾则弛乐盖能同天下之至忧则能同天下之至乐也臣伏思干德之祸广西殱焉官吏屠戮遗骸未敛频年京淮江浙东西死于饥疫者至数十万病者未兴流散者未还集而道路村落有萧然爲狐狸豺狼之墟矣威茂之师未劳洮陇之役复新十万之兵宿于烟瘴其以战及疾死者甚众孤寡涕惸独悲啼相号于路而招防于万里之外灾害变故莫大焉古人于此不敢私燕乐于一食之间而陛下供张不节愚以谓此非乐以天下之意也臣知陛下有尧舜之仁爱恭俭园囿无非时之游幸倡优无过误之宠一朝之乐决非陛下所固欲也亦将同民欲而已然吏民死于凶札死于兵役死于瘴疠皆陛下所子者宜与之同其忧而与同其乐臣终疑之臣欲乞上元自祖宗神御殿酌献外特赐寝罢其余游观而明以此意诏天下臣知穷民战卒当有闻而感泣知陛下所以哀矜之者无一饮食不在其衷而使天下吏知陛下所以爱惜其民如是也释宴乐之私而慰中外之民望致勤畏之诚以答因仍之天变其爲计甚亦昭昭然明白矣老子曰杀人众多以悲哀泣之战胜以防礼处之盖不欲以战屈人故也孟子曰鼓乐于此百姓闻钟鼓之声管籥之音举欣欣然有喜盖与民同乐故也惟陛下念之臣愚不知忌讳惟陛下裁察哲宗元祐四年右正言刘安世上奏曰臣伏见去冬以来时雪愆亢询问四方亦多旱暵闗陜淮浙民已艰食物价翔踊日益増甚虽朝廷广行赈贷而歳事失望洊饥可忧臣尝观周礼大司徒荒政之目十有二品救民之道最爲详备其九曰蕃乐盖歳有凶歉人君闵防元元爲之闭藏乐器而不作也礼曰虽有凶旱水溢民无菜色然后天子食日举以乐先王之制具在方册圣明之主所宜留心伏惟陛下继天奉元仁民爱物有年之瑞宜不絶书而雨雪失时人且狼狈虽两宫忧劳轸念无或少忘而逺方之民未见陛下至诚恻怛之意今上元宻迩有司举行常例犹欲张灯臣愚欲望圣慈明谕执政特以歳旱俾罢游宴使四海之内莫不戴陛下勤防之德庶几天人感通风雨时若天下幸甚
　　安世改爲左谏议大夫又上奏曰臣伏自前月末闻传圣防权罢讲筵是时近兴龙节意谓将有燕飨是以暂辍迩英之幸用成庆礼今复半月别无政事亦非有前歳大雪苦寒之故而劝讲之臣久不得望见清光臣固已疑之矣廼者民间喧传禁中见求乳母臣窃谓陛下富于春秋尚未纳后纷华盛丽之好必不能动荡渊衷虽闻斯议未尝輙信近日传者益众考之颇有实状臣忝被言职当谏其渐伏惟皇帝陛下天锡睿圣纂成大业太皇太后陛下慈仁正顺保佑备至覆载之内莫不倾耳拭目以望风化而或者之谕乃谓陛下稍踈先王之经典寖近后庭之女宠此声流播实损圣德昔者尧之受命惟以天下爲忧而不敢以位爲乐成汤不迩声色不殖货利着之方册万世称诵皇帝陛下不可以不勉太皇太后陛下不可以不劝也伏望圣慈爲宗庙社稷之大计清闲之燕频御经帷仍引近臣与之论议前古治乱之要当今政事之宜悉俾开陈以助圣学无溺于所爱而忘其可戒天下幸甚
　　著作郎兼侍讲范祖禹上防曰臣伏见陛下嗣位以来端拱渊黙专意学问臣侍经席于累年陛下天纵生知圣德纯茂接对臣下日日如一未尝小有差失此实上天眷佑皇家保育生民宗庙社稷无疆之福也恭惟太祖皇帝肇造区夏栉风沐雨削平僭乱以立子孙万世之基传之太宗至于真宗遂致太平仁宗年十三即大位章献明肃太后安定邦家调防圣性是以四十二年之间德泽深结于民天下至今思慕不忘英宗自藩邸入继大统四海之内同心爱戴先帝励精求治宵衣旰食躬勤万事十有九年不幸早弃天下陛下年始十歳嗣登大位当此之时人心懔懔忧危万端幸赖太皇太后保佑扶持勤济艰难斥退凶邪登进忠良诏令所至百姓欢呼鼓舞数年以来中外晏安西北二隅无不从顺此皆太皇太后之德也臣不知陛下将何以报之臣窃思陛下所以报之唯在于进德爱身而已陛下进德则爲太平髙世之主光显祖宗之烈发扬文母之训使天下之人皆欣欣然曰祖宗之德太皇太后之力如此则岂惟皇天祖宗向祐陛下太皇太后亦不虚勤劳矣陛下爱身则无疾疢不贻太皇太后之忧子夏问孝孔子曰父母唯其疾之忧夫父母之忧莫切于子孙之有疾疢他日陛下有子当自知之陛下若不进德不爱身虽极四海九州之养亦未足爲孝也臣自今秋闻外人言陛下于后宫已有所近幸臣初闻之不以爲信数月以来传者益多或云已有懐娠将诞育者言之所起必有其端臣诚至愚不能不惑故敢先事恳切言之陛下内承慈训外勤圣学方当只畏以事天地诚孝以奉宗庙思六圣之勤劳念帝业之艰难四方之人无不延颈举踵注目倾耳观听陛下德业之光名誉之隆以想望太平陛下可不慎哉今陛下未建中宫而先近幸左右好色伐性亏伤太早有损圣德不益圣体此臣之所甚忧也孔子曰君子有三戒少之时血气未定戒之在色言人少时血气未定而先伤伐根本则损夀考之福故君子戒之陛下今年十四歳而生于十二月其实犹十三歳也此岂近女色之时乎陛下上承天地宗庙社稷之重守祖宗百三十年基业爲亿兆之人父母岂可不爱惜圣体哉孟子曰事孰爲大事亲爲大守孰爲大守身爲大守身所以事亲也爱身所以爱天下也陛下上有太皇太后皇太后皇太妃休戚皆系于陛下之一身岂可不爱惜圣体哉中庸曰君子之道本诸身未有不先爱身而可以进道者也陛下方向学问躬儒术欲爲尧舜禹汤文武成康之君尧舜禹汤文武成康之君未有不勤而成者也昔先帝年十五六讲学东宫一言一动天下传之是以多才多艺羣臣莫及今陛下圣学天下未有所闻而先以嗜欲闻于天下此臣之所甚忧也陛下有上圣之性必行上圣之事有上圣之位必求上圣之名岂可不爱惜圣体哉方今羣臣之心万民之情正望朝廷如天圣以来所愿陛下法则仁宗而已祖宗天下百三十年如寳器之无缺陛下行纯德备如美玉之无瑕臣窃爲陛下寳之惜之爱之重之陛下岂可不爱惜圣体哉臣闻仁宗未纳皇后以前未尝近幸后宫是以气体康实在位最久臣今观陛下气怯恐不能如仁宗少时岂可不爱惜圣体哉前世人君多所经歴乃能周知天下之情今陛下生长深宫稼穑艰难未知也人之情僞未见也国家政事未习也六经圣人之言未尽读也前世兴亡之戒未尽阅也天下至大万事至众何所不闗圣虑岂可不爱惜圣体哉古人有言后宫盛色则贤者隠处佞人用事则诤臣杜口陛下春秋鼎盛方当崇经术迩端士敦尚素朴屏去纷华不宜先留意女色使天下失望以啓小人之心何则陛下如好德则贤人皆动其心欲助陛下之德而图天下治安故于陛下有益陛下如好色则小人皆动其心欲奉陛下之欲而图一身富贵故于陛下有损贤人进则治小人进则乱人君所好不唯系一身损益实系天下治乱不可不慎也陛下于此二者将何择焉昔汉成帝自爲太子时以好色闻其后逸欲无节终爲汉室昏乱之主汉之基业由成帝而坏岂可不慎其细哉唐太宗欲纳郑仁基女魏徴谏而止之宪宗时教坊使称宻诏选良家子纳禁中李绛上疏乃悉还之文宗没李孝本女入宫魏謩谏即出之古之忠臣爱君必拂其邪心防其嗜欲置君于无过之地使天下莫得而非议也人君所爱莫切于身人臣亦莫切于爱君之身臣滥备劝讲以辅导圣德爲职怀此忧虑已二三年不能言于未然致陛下已有声聴流闻于外此臣之罪也臣今若犹不言他日陛下或专意声色委权臣下纪纲壊乱政事荒僻使天下以陛下为逸欲之主则臣之罪岂可胜责虽悔恨万状何所及哉伏望陛下察臣之言専精一意强于学问日新徳业无时逸豫事亲则思孝居处则思敬动作则思礼祭祀则思诚服用则思俭养民则思仁使人则思恕心则思道视则思正当食则思天下之饥当衣则思天下之寒陛下每思及此而强学不已则将以道徳为丽以仁义为美岂声色之可移哉惟陛下抑情制欲以爱养圣体为先则动植之无不防福生灵幸甚祖禹又上宣仁皇后防曰臣伏见陛下临御天下于今五年昧爽聴朝亲断万事所以劳心竭力者凡皆为祖宗社稷亿兆人民将以太平天下付之皇帝也臣愚窃谓陛下忧勤天下之事必先忧天下之本爱养四方之民必爱一人之身夫一人之身天下之本也孟子曰天下之本在国国之本在家家之本在身天下安危繋于人君之一身身安则天下安天下治乱出于人君之一心心正则天下正欲安天下必先安身欲正天下必先正心此二者当今之急务久逺之计虑也陛下内保佑圣躬调防起居外成就睿德勉进学问前此未尝闻有纎毫之失今之所闻则异于前外议籍籍皆谓皇帝已近女色后宫将有就馆者有识闻之无不寒心皇帝今年十四其实犹十三歳耳千金之家有十三歳之子犹不肯使近女色而况于万乗之主乎陛下爱子孙而不留意于此非爱子孙之道也譬如美木方长正当封植培壅以待其蔽日淩云若戕伐其根岂不害哉臣尝见司马光言章献明肃太后保防仁宗皇帝最爲有法自即位以后未纳皇后以前仁宗居处不离章献卧内所以圣体充实在位歴年长久章献于仁宗此功最大臣考之国史仁宗在乳褓章献使章惠太后防视章献临朝仁宗起居饮食章惠必与之俱所以保佑扶持恩意勤备然则章惠保防仁宗乃章献太后之意今陛下临朝日有万几至于左右防视皇帝臣不知有如章惠者乎若未能如章惠则陛下岂得不留圣意也陛下以朝事责宰相以边事责将帅人君阙失羣臣邪正责谏官御史皇帝学问责讲读官若朝事不治宰相之罪也边鄙不宁将帅之罪也人君阙失不知羣臣邪正不分谏官御史之罪也皇帝学问不进臣等之罪也至于皇帝早夜起居之节嗜欲之际此最切身之事岂可无任其责者乎陛下博览史册洞知古今古之帝王何尝不以女色损夀考之福惟伤于太早败于无节耳思之至此可爲切骨之戒臣所以不避诛戮爲陛下言之伏望陛下与皇太后太妃详论此事有损圣德不益圣体宜戒敕保傅令以章惠爲法今圣心已有所知虽不能防于未形犹可以止其将然俟中宫既建然后渐广继嗣之路则陛下亦可以不劳圣虑矣今若不知止节女色争进数年之后败德乱政无所不有陛下虽欲悔之岂可及乎臣窃观皇帝天质纯粹有上圣之资年益长则宜德益进方当向学以养圣功天下引领以望辉光之新倾耳以听名誉之隆聦明之开发睿智之深逺皆系于十五六之时不可失也陛下必欲皇帝气体康强德性成就以爲宗社无疆莫切于今日矣不宜先以好色闻于天下失众庶之望臣所以拳拳而不能已也惟陛下深思逺虑察臣狂瞽之言
　　祖禹又奏曰臣伏见今月一日以后羣臣累拜表请听乐所请愈数而批答愈缓以此见太皇太后陛下皇帝陛下仁心孝性深逺无穷发于至诚有所未忍今已批答允许臣窃恐有司请置宴开乐不敢不先言之臣愚以爲居防则行防礼在吉则行吉礼除防之后如遇吉礼即可听乐不当特置一宴以开乐爲名君子之于防服以爲至痛之极不得已而除之若以开乐故特设宴则似除服而庆贺非君子不得已而除之之意也臣伏请虽至七月其开乐宴亦更不作唯因事则听乐庶合先王礼意
　　徽宗时左司谏江公望上奏曰臣闻理无隠而不彰事无晦而不显言君子之枢机故不可不谨居其室出其言善则千里之外应之况其迩者乎居其室出其言不善则千里之外违之况其迩者乎惟君爲风下民爲草草上之风未有不偃者也故有所不言言无不彰有所不爲爲无不显君唱之下民未有不应者也陛下居九重之中可谓崇深閟逺臣民耳目之所不接一有出言未尝不彰一有所爲未尝不显盖民离之则愚合之则神合众论则崇深閟逺者皆得而知之皆得而议之臣侧闻陛下迩来政事之暇蓄能鸣善鬭之禽笼竒羽佳喙之鸟以资赏翫之习使诚有之亦未足以害治也然臣读书至于五子之歌知太康之失邦不过内作色荒外作禽荒而已所谓禽荒不必驰骋畋猎然后爲荒也心有欲而不禁则志荒志荒则政怠矣昔唐太宗之时台使有讽李大亮以名鹰爲献而大亮宻表以陛下絶畋猎久矣求鹰必非陛下意而太宗恱其正谏宗遣使求防防鸂于南方而倪若水上言以贱人贵鸟非所以望陛下而宗赏其说向使二君纵欲而无度拒谏而不改岂复有贞观开元之盛治乎若以爲资房闼之恱岂不闻华阳后樊姬之所爲乎秦王好淫声而华阳后爲不听郑卫之乐楚严好畋猎而樊姬爲不食鸟兽之肉口非恶味也耳非恶声也抑所好以率二君于无过之地尔中宫淑质徽音母仪天下未闻有过举事出于陛下爲之中宫当以华阳后樊姬之事以相警戒矣若事出于中宫以资戏乐陛下当以闗雎求贤葛覃尊傅以相规正故刑于二女所以爲大舜刑于寡妻所以美文王欤惟陛下财幸
　　公望又上言曰臣迩日传闻道路之言有姓贾中贵人臂鹞鹘入后苑捕逐禽鸟臣未之信岂有禁籞之中虽是近习之人敢肆猖獗一至于此徐思之必侦得圣意然后敢尔再思之陛下未应至此然终疑而不释也陛下所以得天下者以仁而已岂有仁者之君而务游畋者乎又况陛下即政方逾年未明求衣日昃不食刻意励志好贤乐善听言从谏期底于道尚恐负宗庙社稷之灵无以慰天下苍生之望岂复有暇逐禽兽爲乐乎春搜冬狩特重于祭祀之礼毁卵拆巢尤戒于生诞滋育之时岂有仁者之君不因奉先祭祀顾于生诞滋育可戒之时爲毁卵拆巢之虐乎千金之子尚有垂堂之戒万乘之主岂无犯车之虞和鸾而节清道而行犹意于衔橛之变况驰骋驱逐与禽兽争道于万死一生之地岂不殆哉岂有仁者之君不自爱重而爲虞人之所爲乎得一禽则喧呼号讙分赐金帛不恤其费岂有仁者之君轻百姓之膏血以重微禽之躯乎臣以此揆之陛下必不然也虽然以其后事而引悔孰若先事而知戒此臣所以不惜万死虽得之传闻之不审亦爲陛下道而不敢隠也五子之歌曰内作色荒外作禽荒有一于此未或不亡老曰驰骋田猎令人心发狂心狂志荒何事不亡庄周曰用志不分乃凝于神志分于外神亦随之神志不一何事不失王者之治断可识矣夫鸟托深林兽育丰草鱼鳖不乱于网罟草木不夭于斤斧人不苦于苛政斯乃仁者之君所以治天下之道也昔文王有灵德故麀鹿白鸟在其囿而有濯濯翯翯之态鱼在其沼而得充牣跳跃之乐陛下不大囿之奉数畆之地蠢动飞走恃陛下天地之仁德依陛下日月之末光生诞滋育得性之乐不异于文王之囿今反张喙横羽延喘假息于驰骋啅噪之间碎首快心飞毛洒血于猛鸷爪翮之下数畆之地依陛下尚不得保全其生况四海九州山林川泽之广逺何以逃无辜夭折之祸哉蠢动虽微与人同一性也生植虽逺与人同一理也以强并弱以贵吞贱以其不能告诉杀之若无罪岂不思易所谓信及豚鱼诗之仁及草木果何理也尝闻荆文公得如黄之狗簬之矰畋于云夣一月不反听保申之谏受束矢之笞务治乎荆兼国三十非师保之训则国亡矣唐宗尝猎苑中必眎左右曰宰相韩休知否已而防輙至非宰相之言则社稷计已矣司马相如赋上林以讽汉武帝扬雄作羽猎以谏成帝言近而防逺词婉而意廹孰谓词臣无补于国也诗有刺虞有箴皆以游畋之无益于治只取乱亡尔今陛下师保不陈训宰相不抗防词臣不献赋书无歌诗无刺虞人无箴所赖以知过失者谏臣尔臣或不言陛下如宗庙社稷何如天下苍生何臣言纵不实亦足以爲异日之鉴唐髙祖喜走马射帖孙伏伽进谏以谓此直少年诸王务尔既为天子尚行之乎齐威公以酒腐于尊肉腐于爼得无害覇乎管仲以此固非善然无害覇也夫从禽正少年诸王务也陛下一日爲之未足以言王政苐以天子爲诸王少年之务何自轻乃尔非万乘取重于天下之道也传有之耕道而得道猎德而得德臣愿陛下驱骛于仁义之塲游观于六经之囿网多士弋羣凶天宇扫清王道砥平天下之望也社稷宗庙之福也上干天威自速诛戮陛下矜其以谏爲职少贷狂易天下幸甚
　　钦宗靖康元年右司谏陈公辅上奏曰臣窃惟陛下以孟享景灵东西二宫遂幸阳德伍神观臣诚浅陋不熟本朝故事不知享亲之后退而游幸祖宗有是例邪但近世爲之若近世爲之自不可爲法设或祖宗之例亦有可议焉夫诚心斋戒以荐祖庙仰瞻英灵如在其上退而思之不忘乎心岂容于此日拥嫔御具声乐肆游幸之乐耶臣恐此举不足以示孝也臣又观陛下自初即位恭谢之时舆服朴素仪卫简少与夫供帐什物伶伦宦侍皆少如今日而百姓见之莫不欢欣感戴以手加额谓陛下恭俭之德过乎仁祖矣至于今日之出舆服鲜明仪卫众多与夫供帐什物伶伦宦侍皆盛如前时而百姓见之已有相顾骇叹窃议之者安知其不腹诽心谤谓陛下恭俭之德不及仁祖仰惟陛下圣性渊懿聦明勤俭自养德东宫以至即位未尝少变臣料今日之事必左右近习之臣以谓陛下有崇髙富贵之势当务爲光荣盛大以夸耀一时之观听夫贵爲天子富有四海区区于此示天下以不广也况今寇难未平民力未裕财用未饶臣下之奢僭未革风俗之侈靡未除全在陛下躬俭节用如大禹文王以救今日之弊岂可渐爲奢靡异乎初即位时使百姓议之乎臣窃爲陛下不取也太上皇帝奉养素厚陛下不可薄于亲必须损己所有以供奉之若陛下不自过爲俭约而供奉上皇又欲丰厚天下财用何以给之哉臣愚欲望陛下今后孟享既毕即诏车驾还宫其余游幸除龙德宁德二宫外皆愿暂罢臣又虑上皇既深居外宫非时不出恐陛下亦自不当游幸仍望銮舆之出务令简俭但如初即位时可也此臣得于百姓之言不敢不冒死以闻然陛下无以百姓之言爲非彼见陛下自初即位简俭如此今不两月仪物稍多自此若天下无事后岂不复肆侈靡之好邪非独百姓忧之臣固以爲深忧也传曰有始有卒者其惟圣人乎伏惟陛下谨终如始俾盛德大业逺跨唐虞三代实宗庙社稷之福而天下之幸也歴代名臣奏议卷一百九十四
　　钦定四库全书
　　歴代名臣奏议卷一百九十五
　　明　杨士竒等　撰
　　戒逸欲
　　宋髙宗建炎三年张浚上言曰臣輙有愚恳干冒圣聪区区爱君之诚不能自已惟陛下赦宥臣近自京西按歴陜右风闻道路之言谓陛下近遣使臣二名于种师中处收买寳劒二口仍优支价直臣仰惟陛下圣姿英武志在靖难居常于田猎之游声色之奉无所嗜好惟是弓劒鞍马每切留意于其间盖圣心之所以眷眷而不须防忘者志固有在也但人君举措不可以不谨陛下居万乘之尊临四海之广若大小文武之列用得其人则盗贼当自息边儌当自平以是知陛下所宜寳者在人而不在劒今千万里之逺不闻陛下有求贤之命而徒闻有买劒之名臣恐有识之士犹得以窃窥而私议也况臣之所闻又谓王尝以师中藏劒之事奏知陛下小人无知不识陛下右武之意便欲以此邀求宠幸原其用心罪不容诛臣愿陛下以此寳劒分赐立功将士仍乞自今有如王之徒或欲以弓劒鞍马进至御前者一切屏去庶几絶小人观望之意
　　浚又上言曰孟子曰入则无法家拂士出则无敌国外患者国常亡然后知生于忧患而死于安乐也又曰今国家闲暇及是时般乐怠傲是自求祸也祸福无不自己求之者故善谋国者常以脩徳立政为本而切切于战守之备使人主知战守之不可一日忘则有恐惧为善之心则徳以脩政以立国家庶几可兴焉不然骄怠肆意忽于为善则国家万无安全之理矣若夫奸邪之臣贪借利禄遂以既和为已治已安莫顾后患彼徒知为身谋为子孙谋事势既极不过卖国偷生于异日耳况夫导君于过举而隂懐包藏之志者哉此不可不辨也
　　浚又上言曰臣仰惟神圣出震御干之辰天下孰不欢欣鼓舞祝吾君夀臣窃谓人臣事君犹子事父要当略去礼文思求实报臣尝潜心圣人之经有可以取必于天膺大福获大夀决然无疑者輙输丹诚为陛下献臣伏考周公无逸篇商王中宗严恭寅畏天命自度治民祗惧不敢荒宁髙宗嘉靖商邦至于小大无时或怨周文王自朝至于日中昃不遑暇食用咸和万民不敢盘于游田以庶邦惟正之供三君者非徒身享安荣而有国长乆后世莫加焉自祖甲之后立王生则逸不知稼穑之艰难不闻小人之劳惟躭乐之从是以罔或克夀或十年或七八年或五六年或四三年夫天道昭昭其报如响仰惟圣徳日新大孝之诚昭格天地夀福无疆宜过商宗周王逺甚臣不胜臣子祝颂之情愿陛下兢兢业业勉之又勉永坚此心以奉天道则天之所以报吾君者宜如何哉
　　右正言邓肃上防曰臣尝观徳宗之在奉天有唐社稷不断如线一旦稍定遂访裹头宫人陆贽切谏犹不能止此唐室所以衰也恭惟陛下临御以来惟知修徳前日宫嫔来赴行在犹有却之者方之徳宗固已相万其不迩声色盖出于天性自成汤以后一人而已宋徳亦安得而不兴乎然陛下出命尝本乎恭俭之徳而奉命以出者或变而为奢侈之事切恐传之四海人或不知反以徳宗议陛下而不知陛下实成汤也臣职在谏省敢不尽言前日御药院奉圣防下开封府买拆洗女童不计数且拆洗云者岂必姝丽耶窃知圣意将服澣濯之衣矣不计数云者岂必多求耶窃知圣意以谓有人则置无人则已初不以定数为限也此盛徳之事卓絶今古岂易拟议哉然奉行之臣不体睿意日差人吏遍走京城凡见女童举封其臂间有脱者其行赂已不赀矣捜求之甚过于攘夺愁怨之声比屋相闻呜呼尹开封府者与领御药院者亦何累吾圣天子如是之甚哉今日外有方炽之敌伺吾之间以肆寇攘内有伪楚之党幸吾之失以快私忿陛下安可纎毫疑似之迹堕彼计中乎臣愚欲乞速下三省取开封府御药院官吏重寘之法仍降明诏以榜东京具言陛下所以买拆洗之意不为姝丽有不计数之语不为多求凡女童之封臂者悉纵之则陛下恭俭之徳上追成汤岂特左右臣僚得以独闻乎当使京师之人无不知者仍乞亦榜行在以弭自京师来者纷纷之谤且京师天下之本也京师之人安则天下之人举安天下之人举安则社稷宗庙岂有不安者乎惟陛下早图之
　　李弥逊上奏曰臣闻千金之子不垂堂百金之子不骑衡圣主不乗危不徼幸臣伏覩六飞连日履涉长道陛下叱去执御駷跃疾驰千乗万骑追奔不及然山路髙下曲折不比苑囿间平夷寛旷可以回旋万一衔勒有失左右不能致力将如之何臣不胜寒心恐惧忧惶之至窃惟陛下圣意不过欲以神武勇智激昂士气数日以来已可耸动羣听臣愿陛下念宗庙社稷至重深加兢慎保卫圣躬思乗危之戒以防不虞天下幸甚臣又闻已降圣防防路皇帝乗马宰相以下并免从驾臣契勘自来乗舆所至扈从官以下皆合从行虽圣徳优容寛假臣下如此岂有陛下不以驰驱为劳而臣子反雍容舟檝之间兼马行至疾舟船不可追逐举足便有数十里之隔而陛下左右大臣无一人之侍今居何等时乃可以如此伏望睿慈更垂圣虑毋忽臣言特降指挥令有司预行相度可以乗马去处前期戒备许宰臣以下依例扈从以安众情
　　起居舍人洪遵经筵进故事曰按唐书太宗曰尝怪舜造漆器禹雕其俎谏者十余不止小物何必尔耶褚遂良曰雕琢害力农纂绣伤女工奢靡之始危亡之渐也漆器不止必金为之金不止必玉为之故諌者救其源使不得开及夫横流则无复事矣帝咨美之
　　臣闻贵为天子富有天下外物之来茍无以御之则如水之浸物如膏之受尘初若甚微然涓涓不止将成江河绵绵不絶将用斧柯故虑之不可不深辨之不可不早为臣者当防之于未然不应救之于已然使至于横流沈着始呫呫然动其喙尚何益于国哉舜造漆器禹雕其俎以大圣人而为至微之事尚何复议然为之臣者犹以为不可况徳不若舜禹而其事有大于漆器雕俎安得不絶其萌芽者哉遂良之对太宗真得大人格君心之道
　　遵又进故事曰按唐书崔植传宗即位宋璟手写尚书无逸为图以献劝帝出入观省以自戒其后朽暗乃代以山水图
　　臣闻四海至广万机至繁王者负斧扆以临之不恃其天纵之圣足以盖天下而恃其自治之勤足以应天下夫正心诚意进徳脩业立政造事皆圣人自治之序也四海之广常若见于一室万机之繁常若丛于一身思所以应之则汲汲而自治者诚有所不遑暇食焉昔之人君未尝不知此卒不能皆至于善治者幸天下之无事不待功业之成而自治者已懈故乐未厌而忧及之矣无逸之书成王嗣文武之法也文武之事可得而攷不过曰天保以上治内采薇以下治外始于忧勤终于逸乐而已所谓天保以上者如君臣相予之间賔亲交际之节虽一饮一食之微皆有其法则大于此者可知夫惟自治其内者如此然后命将率遣戍役经营四方凡采薇以下治外之具皆粲然而毕陈然必以忧勤行之迨其乆也不期于逸乐而晏然自享其成矣成王嗣守文武丕绪亦以无逸继之遂为周之显王其道盖本诸此唐宗盖尝知之矣録其书以为图寘诸左右出入观省以为矜式未几而图已屏去则其所谓无逸之实亦必此宜其成就有愧于古无足恠也呜呼能自治矣而继以无逸根之于诚而守之以不变举而措之何行而不至何为而不立故知之非艰行之惟艰行之非艰乆而不变之惟艰易曰日月得天而能乆照四时变化而能乆成圣人乆于其道而天下化成臣请以此终无逸之説
　　武义大夫曹勋上奏曰臣叨窃祠禄略无裨补非仰资圣造何以安迹复恃旧物輙有所陈冀达天聪曲照愚悃冒渎之罪谨俟诛殛臣窃审圣驾欲诣洞霄等处烧香有见上圣既端拱凝命不以万几萦心犹寅畏天命为国为民祈福于上下但适此春晩政农务蚕麦之时而自北关至洞霄驱民治道实妨农事又从卫及廵防兵马诸司执役无虑万人方春晩多雨少得晴明道路泥泞仪卫狼籍观望不美銮驾一出有此数嫌况从来上圣以仁徳及物于此不能不恻然若候收刈了择晴和日分作数日从容一行得宿食之备无雨水之患岂不兵民优游仰称圣情祈福之意
　　孝宗时薛季宣上奏曰臣闻位卑而言髙罪也人臣之义有犯无隠可以言而不言则负师学况臣踈贱无阶以瞻天日之表防赐之对宁敢隠情而不言乎臣昨官逺方伏遇陛下践阼之始省服膳之御却嫔妾之进其自奉为甚薄躬细务以先羣吏亲鞍马以励军旅其奋志为甚大臣居数千里外观仁声之所及垂白之老莫不欣欣相告咸谓圣人有作规模宏大真将复艺祖之业武夫悍卒至拔刃呼跃曰不报吾君以死而安死臣愚不识察人心之所向咸谓太平之世可以朞月见也歴年寖乆而陛下未享其効臣切惑焉臣尝谓治有本末政有先后先所施者后或可置本既举矣末亦可捐夫清心寡欲恭俭节用尧舜三代之所以治天下陛下既已身之矣自宜固守而勿失至于躬细务亲鞍马盖圣人之权施之首政以警一时偷惰之习乃其宜矣循以为常则天下不能无疑是故衮职任轻无以仰承徳意动烦宸虑而国论靡有定止事出九重百官莫肯任职政令施设下人得以轻议寄耳目于左右权或移于近密躬细务以先羣吏而羣吏未必励此不可不察也丛脞之歌赓于虞氏自除郎吏明皇无取祖宗专以用人布徳懐柔天下盖为之有道矣毬马之事陛下所以习劳苦而振威武者至于卫生之害积于细微衔橜之危起于所忽降臣侍从岂得絶无关防行之有年议者遂谓嗜好之僻亲鞍马以励军旅而军旅未必劝此不可不察也太祖皇帝犹谓击毬非将相事韩愈尚为其长危之仇士良既去以毬猎固宠之术授其辈流民臣之心所以咸愿陛下为宗社计也陛下虽有天纵之圣将大有为而精神疲于听断玉体劳于驱驰纵有清闲之燕讲万微之务臣窃意其有所分矣金人我之世雠固不与共天下陛下所为焦心劳思不惮寒暑若此者正为恢复进取之计尔然先后非序本末倒施勤于小而缓于大图其近而遗其逺昔之所以鼓舞羣动者人情乆且玩习七年于此而治効未着宁不以是乎方今国威未振民力未支而敌人之情传闻常多失实陛下再造之心虽不可暂忘而进取之事其实未容轻议臣愿陛下深思逺览以静养恬略其小者近者而图其逺者大者遴三公之选责以进人才张纲纪延端直之士与之讲问学评治道归有司之常务屏驰骋之细娯本末先后咸得其序则朝廷尊而众务自举威权振而军气自张养以沈潜待时而动则天声所临焉往而不济哉臣不胜拳拳之忠惟陛下财赦
　　罗愿上奏曰臣闻古者大有为之君必务爱惜日力以图庶务夫繁而难周者事也迅而易失者几也往而不反者时也陛下在位十七年于此矣歴时不为不乆加之有志足以大有为而功业未究于天下者是日力多有所弃也窃见御史台月以坐朝及百司入局告于有位号为月报一月之中休暇多者殆居其半少者亦十余日夫国之大事如四时孟享侍从以上有扈从之劳则为之休务可也至如防忌者不过行香一时之顷退而入局盖未害也若夫立节之名自唐贞元以来始创有之国家全盛之时上下燕安亦有天祺天贶之属以文太平歴世承平循而不敢废自艰难以来臣民日思淬励何暇相从于娯乐之事而独为休告于官府失其实矣又国家法度在有司者关报截防比前代为密休暇既多则逺方之人常困于守待而事亦因循失时有不振之弊而近者又明诏天下増中秋之节臣窃惑之或者以为李徳裕在防昌中休沐輙以令沛然如无事时此不当复有所议臣以为不然徳裕之贤不能过絶于古古者圣君贤臣有为于天下未尝不自爱日始盖尧兢兢日行其道舜一日二日万几禹重寸隂文王自朝至于日中昃不遑暇食周公思事之不合者夜以继日诚恐失事几也天下幸安陛下有志于治正是君臣同心叶力之秋非有大故特狃于太平之文饰取日力而弃之岂不惜哉愿诏有司取承平以来一时以庆事名节者存其名勿废而使百司得治事如常日姑务恢崇祖宗之功业其与奉虚名而妨实事者有间矣事功既建天下复平然后复举旧令为休暇如承平时此所谓始于忧勤终于逸乐明示得意而无后患若李徳裕能于末世又安足法哉
　　陆游上奏曰臣闻诗曰上天之载无声无臭人君与天同徳惟当清心省事澹然虚静损之又损至于无为大臣不得而窥所好则希合茍容之害息小臣不得而窥所好则谄防侧媚之风止不以从其所好而加赏则憸人服不以逆其所好而加罪则端士进玩好无益之物不好则不接于目诙谐败度之言不好则不闻于耳大抵危乱之根本防巧之机芽奸邪之罅隙皆縁所好而生臣下虽有所偏好而或未至大害者无奉之者也人君则不然丝毫之念形于中心虽未尝以告人而九州四海已悉向之矣况发于命令见于事为乎且嗜好之为害不独声色狗马宫室寳玉之也好儒生而不得真则张禹之徒足以为乱阶好文士而不责实则韦渠牟之徒足以败君徳其他可推而知矣昔者汉文帝及我仁宗皇帝所以为万世帝王之师者惟无所嗜好而已恭惟陛下龙飞御极之初天下倾耳拭目之时所当戒者惟嗜好而已无有作好遵王之道天之所以为神禹锡也伏惟陛下留神省察天下幸甚
　　左相陈俊卿上防曰陛下经月不御外朝口语籍籍皆辅相无状不能先事开陈亏损圣徳陛下忧勤恭俭清静寡欲前代英主所不能免者皆屏絶顾于骑射之末犹未能忘臣知非乐此志图恢复故俯而从事以阅武备激士气耳愿陛下任智谋明赏罚恢信义则英声义烈不越尊俎固已震慴敌人于万里之逺岂特区区骑射于百步间哉陛下一身宗社生灵之休戚系焉愿以今日之事永为后戒
　　光宗绍熈元年彭年上防曰臣闻古今害治之事非一而逸豫为尤甚是以易之豫卦继之以随又继之以蛊説卦曰以喜随人者必有事未有上下相随于豫而不蛊败者也唐穆宗尝谓丁公着曰闻外人多宴乐此乃时和人安公着曰此非佳事自天寳以来公卿大夫竞为游宴沈酣昼夜扰杂女子如此不已百职皆废陛下能无忧劳乎公着之言真识理道恭惟国家渡江以来大雠未复大耻未雪此政人主卧薪尝胆之时人臣枕戈待旦之日而六十余年内外宴安有若至治由宫庭达于天下百官至于庶民服食器用屋宇园池大率犹袭宣和之旧家蓄声妓人事游宴上下一律习成淫侈消靡精锐隳旷职业至今日极矣自夀皇圣帝躬行勤俭风声感动稍稍敛戢窃见近日已开乐禁深惧士民故习复张此非法制之能移全在陛下之躬率夫西汉淳厚之俗皆自文帝一身发之今日国家所以困乏军民所以穷悴士大夫所以骄堕皆由一侈侈生于逸逸生于豫日益滋长恐致蛊败事机所系政在斯时陛下岂可不自任其责陛下傥使宫禁崇尚勤俭外庭未必率从其或不忘宴豫天下必将益甚臣观天下宴游之俗皆自士大夫传之士大夫宴豫又自近习传之近习宴豫陛下抑尝察其所从来乎唐杨绾一宰相尔尚能使贵重大臣减损声乐况陛下据天下利势感动之力万倍于此孟轲曰是不为也非不能也惟陛下留意绍熈中翊善黄裳上言曰人主忧勤则臣下协心人主偷安则臣下解体今道涂之言皆谓陛下每旦视朝勉强听断意不在事宰执奏陈备礼应答侍从庶僚备礼登对而宫中燕游之乐锡赉奢侈之费已腾于众口强敌对境此声岂可出哉
　　右相赵汝愚上奏曰臣尝读书观舜命禹之辞曰克勤于邦克俭于家不自满假惟汝贤臣窃惟禹之神圣其功徳岂易量哉然舜授受之际独以勤俭为称者何哉盖俭以约己勤以为人为圣为贤实本诸此故舜之命禹必以其勤俭为首也天祐我宋三世揖逊如尧授舜如舜授禹克勤克俭陛下固已亲传而宻受之矣臣请论其目则朝廷之政事不可以不厉精几微不可以不深虑人才不可以不博访邉备不可以不预修夜之所思旦之所行不忘乎是则勤之至矣陛下之饮食嗜好不可以不节嵗时用度不可以不省民不可以不惜赐予不可以不吝夜之所思旦之所行不异乎是则俭之至矣上以副重华付托之重下以为子孙万世之法岂不休哉惟陛下留神
　　理宗端平二年工部侍郎兼给事中李宗勉上防其畧曰陛下忧勤于路朝之顷而入为宴安所移切劘于广厦之间而退为便僻所惑不闻减退宫女而嫔嫱已溢于昔时不闻褒録功臣而节钺先加于外戚不闻出内贮以犒战士而金帛多靡于浮费陛下之举动人心所视以为卷舒者也陛下既不以为忧则谁复为陛下忧哉又言求谏非难而受谏为难受谏非难而从谏为难茍闻之不以为戒玩之不以为信卒使危言鲠论无益于世用无救于时危其与拒谏者相去特一间耳理宗时中书舍人兼经筵説书袁甫上防曰臣闻唐太宗时魏徴毎犯顔苦谏或逢上怒甚神色不移上亦为霁威上尝得佳鹞自臂之望见徴来匿懐中徴奏事故乆不已鹞竟死懐中又尝与王珪语有美人侍侧上指示珪曰此庐江王瑗之姬也瑗杀其夫而纳之珪避席曰陛下以庐江纳之为是耶非耶上曰杀人而取其妻卿何问是非对曰昔齐桓公知郭公之所以亡由善善而不能用然弃其所言之人管仲以为无异于郭公今此美人尚在左右臣以为圣心是之也上恱即出之还其亲族唐太宗非不谈仁义亲君子然而縁饰之意多真实之诚寡观其鹞死懐中也若有畏惮之心及其论庐江王妃也初无忸怩之色一闻王珪之谏乃能飜然而改太宗所以兴唐者赖有此耳然而未足以语谨独之学也陛下天禀精粹上嫓尧舜所谓过言过行固已一毫无有而臣区区愚虑窃以为诚之一字犹有所未尽夫无矫饰之谓诚无间断之谓诚临朝则荘退朝则肆肆出于真而荘由乎强此矫饰也可谓诚乎亲贤人儒士则难亲宦官女子则易难者亲之时少而易者亲之时多此间断也可谓诚乎臣在经筵尝对陛下啓问退朝入宫之后果何所为陛下语臣曰或观书或作字或览四方章奏臣不胜欣喜以为陛下果无暇日也而闻之道路则谓陛下犹未免溺于酒色之娯夫刚制于酒未见好徳如好色圣经明训皎然不诬陛下何不坚忍力行勿以无益害有益乃若左右暬近之人假公徇私者尤不可不戒履霜坚氷至为可畏防微杜渐所当致谨陛下语臣皆正大之论而退攷其所行乃有未尽然其与唐太宗虽有畏惮之心而初无忸怩之色者何以大相过哉愿陛下以尧舜汤为法兢业戒惧无时怠荒则徳日进而治日隆矣有唐之事又何足云
　　翰林学士知制诰真徳秀上奏曰臣闻自昔人臣之爱君莫大乎愿其君之夀天保之诗归美以报上也一则曰俾尔单厚何福不除二则曰受天百禄降尔遐福而终之曰如南山之夀此惓惓之至也今臣忝备禁宻且以执经劝讲为职伏遇陛下诞弥之节近在朝夕归美报上尤剧此心然徒知与海内臣民颂吾君之夀而不以圣贤论致夀之道为陛下言则亦不过如华封之爱君而已亦奚益哉谨斋宿再拜条其説以献一曰无逸则夀昔周之成王盛年嗣位周公恐其不知稼穑之艰难而乃逸也则为书以戒王其言殷王中宗享国之乆本于严恭寅畏天命自度治民祗惧不敢荒宁至论髙宗祖甲及周文王所以享国者大抵亦然盖百圣相传同此一敬曰严恭曰寅畏曰祗惧无非敬也敬与逸豫相为消长三宗文王之所以能无逸者以其敬也周公欲王眡以为法而日勉焉上敬天下敬民则游田不敢盘酒徳不敢饫培养厚而根本强持守严而心志定是固辑福之源曼夀之基也然则陛下于无逸之戒其可不念乎二曰亲贤则夀召公卷阿之诗亦为戒王而作其三章曰尔受命长矣茀禄尔康矣而继之曰有冯有翼有孝有徳以引以翼谓必有如是之人日侍左右然后廸其君于道而受天之福也夫人君飨四海之奉易动者物欲而难保者徳性近妃嫔防御之时多而亲学士大夫之时少则迎逄煽惑无非物欲岂惟败徳抑且伤生惟有孝有徳者引之于前而翼之于后俾日闻正言见正行杜嗜欲于将萌弭过失于未形则其心恬澹而和平优游而晏宁是乃保身长世之道也然则陛下于亲贤之意其可不笃乎三曰以孝奉先则夀周颂之雝为禘祭而作也而曰假哉皇考绥予孝子又申以眉夀繁祉之言盖王者以孝事其先而祖宗亦以夀祉遗其后人也陛下嗣先皇之服而为宗庙主嵗时飨祀固所当严而一祖十二宗之传序其责尤重夫必勤勤于继述兢兢于保守然后神祗祖考咸安乐之而锡之以无疆之休此陛下所宜深勉者也四曰仁则夀孔子论知仁之别而曰仁者静又曰仁者夀惟静故夀也仁者之心纯乎天理而无私欲之扰故其体安定而正固其效悠乆而绵长然静非兀然枯槁之谓也动以理虽动而未尝不静不仁之人则动于欲矣欲胜而无节则躁动而难安世未有凝然安固而不夀亦未有纷然躁扰而克夀者此陛下所宜深体也五曰有徳则夀中庸称舜之孝以为大徳者必得其夀且谓天之生物因材而笃栽培倾覆惟所取焉盖皇天无亲惟徳是辅舜之所为有自夀之道故天亦夀之此所谓栽者培之也祖已之训髙宗则曰降年有永有不永非天夭民民有自夭之道故天亦夭之此所谓倾者覆之也以大舜之徳为师而以祖已之言自鉴此又陛下所当深用其力也凡此五条皆圣经之格言万世人主之药石参而味之则周孔之大训为足以该之盖能敬与仁则余皆在其中矣秦汉以来异説横骛人君不知圣贤致夀之道而溺于神仙方士之术故汉有文成少君唐有栁泌赵归真辈皆以荒忽诞幻蛊其君至于饵药以长年未有不反为所误者唐之穆敬不足道宪武皆英明雄断之主亦以自贼焉岂非世之大戒乎臣尝窃谓仙经万卷不若诵无逸之一篇道家千言岂如玩静夀之两语陛下方日近儒生游心经术未有汉武唐宪之惑微臣爱君不敢不豫陈其愚惟圣明裁察
　　吏部尚书魏了翁上奏曰臣比者伏闻陛下尝于经筵对羣臣论及汉元帝委用儒生牵制文义优游不断陛下慨然有感于元帝不得真儒而用之圣学髙明足以破千载不用儒生之陋然臣尝读汉史毎于元成二君而有感焉因为陛下试陈之且人主心术之隠嗜好之偏独居乎深宫之中谁得而知之史册虽书人亦不尽信也而班固于此二賛独异乎他賛其言曰臣外祖兄弟为元帝侍中语臣曰元帝多材艺善史书鼓琴瑟吹洞箫自度曲被歌声分刌节度穷极幼眇少而好儒及即位召用儒生委之以政牵制文义优游不断孝宣之业衰焉其于成帝賛曰臣之姑充后宫为媫妤父子昆弟侍帷幄数为臣言成帝善修容仪升车正立不内顾不疾言不亲指临朝渊嘿尊严若神可谓有穆穆天子之容矣博览古今容受直辞公卿称职奏议可述然湛乎酒色赵氏乱内外家擅朝言之可为于邑臣尝以为此二賛盖班固直以为汉业之衰始此故详着其致衰之因乃在于宫庭屋漏之间故以侍中媫妤帷幄近习之言证之方二君之亲近儒生容受直辞也人必谓多材多艺而又能用儒有威有仪而又能受言有君若此太平可以立致不知其退而居乎深宫之中则声乐之溺心酒色之惑志所以交攻于内者乃尔是时非无真儒如萧望之刘向诸贤也然外戚如许史宦官如恭显皆得以害之至于连坐繋狱向不见用而望之死此无他儒生与戚宦不两立而用儒受言与声音酒色亦异涂此重则彼轻势使然也虽然方二君之耽乐也亦谓曲房隠间谁得而知之不知左右前后之臣亦有以此而告诸史臣者后世之史臣知之则汉庭羣臣与当时之庶民固无不知之故班固于此二賛特出所闻之自以着亡汉之端其可畏盖若此臣乆蓄此意特以元成二君汉之庸主不足为盛时道且着之表奏人所忌讳无自而发今幸因陛下所以语羣臣者若此敢尽以奏陈惟陛下深念而力监焉
　　度宗咸淳八年起居舍人髙斯得上奏曰臣闻人君一身天地社稷宗庙山川之主四海九州百万生灵之所系命不可以不谨也古先帝王知其然故保身之道至严极重起居动作悉有检防出则史官书其言动御瞽几其声音入则女御叙其燕寝女史记其御法惰慢之气不设于身躬宴私之意不形乎动静凡以制威仪之节养夀命之源而为齐家治国平天下之本也秦汉以后古制不存人主御朝之时观听攸属犹或勉于自饬至于适寝释服妇寺后先其能不为居养所移者鲜矣故成帝临朝渊黙尊严若神有天子穆穆之容而一入内庭则声色并进女徳不厌赵李争宠伤年损徳此杜钦之言所为发也陛下春秋鼎盛行义未过退朝之暇游神典籍恬泊冲虚固中外之所共知也然日者薄愆和豫少旷视朝闻者不能无惑臣谓陛下圣性髙明受祖宗之所付托不轻而重其于保身之道造次克念战兢自持必不若汉季之君所为然臣毣毣愚忠犹愿陛下于乐喜之余益思谨疾之道凡纷华柔曼可以倾意而迁神者一皆屏去玩无逸之所以克夀思恬淡之可以永年澄心清魂葆醇练粹虽于昭阳柘馆临宦官女子之际常若露门虎观对学士大夫之时则微疴薄恙安得以匽薄清明之躬而夀基福本岂不亿万年而有永乎臣未得登文石之阶陈当世之务因上故实独以是为羣言之首惟陛下赦其狂愚不识忌讳而察纳焉宗正少卿赵景纬言损徳害身之大莫过于嗜欲而窒嗜欲之要莫切于思居处则思敬动作则思礼祭祀则思诚事亲则思孝毎御一食则思天下之饥者毎御一衣则思天下之寒者嫔嫱在列必思夏桀以嬖色亡其国饮燕方欢必思商纣以沈湎防其身念起而思随之则念必息欲萌而思制之则欲必消志气日以刚健徳性日以充实岂不盛哉
　　辽景宗时郭龙为南院枢宻使寻加兼政事令以帝数游猎上书谏曰昔唐髙祖好猎苏世长言不满十旬未足为乐髙祖即日罢史称其美伏念圣祖创业艰难修徳布政宵旰不懈穆宗逞无厌之欲不恤国事天下愁怨陛下继统海内翕然望中兴之治十余年间征伐未已而寇贼未弭年谷虽登而疮痍未复正宜戒惧修省以懐永图侧闻恣意游猎甚于往日万一有衔橜之变搏噬之虞悔将何及况南有彊敌伺隙而动闻之得无生心乎伏望陛下节从禽酣饮之乐为生灵社稷计则有无疆之休上览而称善
　　圣宗好撃鞠无度谏议大夫知宣徽院事马得臣上书谏曰臣窃观房龄杜如晦隋季书生向不遇太宗安能为一代名相臣虽不才陛下在东宫幸列侍从今又得侍圣读未有裨补圣明陛下尝问臣以贞观开元之事臣请畧陈之臣闻唐太宗侍太上皇宴罢则挽辇至内殿宗与兄弟懽饮尽家人礼陛下嗣祖考之祚躬侍太后可谓至孝臣更望定省之余睦六亲加爱敬则陛下亲亲之道比隆二帝矣臣又闻二帝耽玩经史数引公卿讲学至于日昃故当时天下翕然向风以隆文治今陛下游心典籍分解章句臣愿研究经理深造而笃行之二帝之治不难致矣臣又闻太宗射豕唐俭谏之宗臂鹰韩休言之二帝莫不乐从伏见陛下听朝之暇以击毬为乐臣思此事有三不宜上下分朋君臣争胜君得臣夺君输臣喜一不宜也往来交错前后遮约争心竞起礼容全废若贪月杖误拂天衣臣既失仪君又难责二不宜也轻万乗之贵逐广之娯地虽平至为坚确马虽良亦有惊蹶或因奔击失其控御圣体宁无亏损太后岂不惊惧三不宜也臣望陛下念继承之重止危险之戏天下之福羣臣之愿也
　　金熈宗时翰林待制兼右谏议大夫程宷上防言事其畧曰殿前检司古殿岩环卫之任所以肃禁籞尊天子备不虞也臣幸得近清光从天子观时畋之礼比见陛下校畋凡羽卫从臣无贵贱皆得执弓矢驰逐而圣驾﨑岖沙砾之地加之林木丛欝易以迷失是日自卯及申百官始出沙漠独不知车驾何在瞻望乆之始有骑来报皇帝从数骑已至行在窃惟古天子出入警跸清道而行至于楚畋云梦汉猎长杨皆大陈兵卫以备非常陛下膺祖宗付托之重奈何独与数骑出入林麓沙漠之中前无斥候后无羽卫甚非肃禁籞之意也臣愿陛下熟计之后若复猎当预戒有司图上猎地具其可否然后下令清道而行择冲要稍平之地为驻跸之所简忠义爪牙之士统以亲信腹心之臣警卫左右俟其麋鹿既来然后驰射仍先遣捜阅林薮明立幖帜为出入之驰道不然后恐贻宗庙社稷之忧
　　元太祖尝置酒内廷钮祜禄重山侍因谏曰天子以天下为忧忧之未有不治忘忧未有能治者也置酒为乐此忘忧之术也帝深加纳之
　　太宗素嗜酒日与大臣酣饮耶律楚材屡谏不听乃持酒槽鐡口进曰麴蘖能腐物鐡尚如此况五脏乎帝悟语近臣曰汝曹爱君忧国之心岂有如吾托斯哈尔者耶赏以金帛勅近臣日进酒三钟而止
　　世祖时赵天麟上防曰臣闻饮食者日用之常也或一旦不节之而伤生衣服者天常之用也或三冬太厚之而致疾存心于有益之具犹且如斯留意于无益之端害将甚矣钦惟天子卓冠寰中何令不行何求不得然服食常用之外将安用哉今国家广祖宗之基业济遐迩之生灵伐叛柔服进贤戮不肖有三代之隆而庶几于上古之治矣乃存心于尤物岂不累圣徳之齐天哉伏见方今纂组绫锦金珠璧贝未尝忘之殊方异物禽鸟犀象未尝却之至于珍羞异馔自山海而来者多矣俳优贱物充一笑之资者众矣其间为害不一试略陈之夫贫人富戸相去悬殊富者见在上之奢丽虽曰承示俭之诏而不从焉盖从行不从言也以致风俗大变贫者益贫能无为滥之民乎极寒之后风雪飞扬渔樵之流乞匄之人手粟肌鹑衣褴褛内皆饥馁外罹寒冻原其所失由富民之奢故也贫民之心非独不欲奢也但其势不得然耳幸获微利则又徇习俗而用之此所以贫者益贫也夫金珠璧贝等于尘沙使膏雨不降条风不来五谷不生桑麻不育则坐视金珠璧贝亦无益矣若欲通有无之交易便商旅之资给则有中统至元交钞在耳安用金珠璧贝哉夫牛马鸡犬之中国之所常有上下之所共育畜之无失其时则所谓得实利而壮吾国之基彼斑斓之兽粲错之鸟有之不足以増光无之不足以为歉者尽力而求之则所谓受虚名而招外方之议也近年以来有司之秣马厉兵民庶之糜资破产以征殊域者数矣及其胜也或得咫尺降书之奉或得无益怪物之献则是用千万征军之命而易其无益之怪物也于是悍将据之而为功百官因之而表庆殊不知千万征军之亲族号泣昊天而哀达九泉矣天地之气不和水旱之灾又至如此而虽尽获彼国之怪物何以赎中国士卒之痛哉夫中国常献足供王用矣彼山海之珍异岂须嗜乎夫育材安众和乐且耽矣彼俳优之笑具岂须用乎晋武焚雉头裘宋武碎琥珀枕隋君同土价于黄金唐太宗悲苦寒之鹦鹉食前方丈孟子弗为郑声之淫顔渊欲放斯中主之雄匹夫之圣犹能卓然特立而国家乃使纂组绫锦浼其圣身金珠璧贝浼其圣心禽鸟犀象浼其视俳优郑声浼其耳珍羞异馔浼其口腹臣窃为国家惜之也伏望陛下明探治本杜絶奢风凡纂组绫锦金珠璧贝之用不关礼经者一皆絶之凡犀象鸟兽珍羞异味之献不在贡典者一皆郤之凡上方及外路无益之局署一皆罢之凡俳优之流不宜使之履禁墀而肆淫戏一皆放之幸从臣言则源清而流清上行而下效不及十年风俗移易矣
　　天麟又上防曰臣闻式九围奄八方据寳位以尊临布至仁以统下者帝王之常事也执壤奠效土贡身居五服之外心在京畿之内者人臣之常职也故上之临下如皇穹之覆焘后土之持载荡荡然以生成为心非期于自暇自逸而为奉养之资也下之事上如婴儿之慕父母葵藿之倾太阳非宜于自骄自恃而速不庭之愆也商书曰民罔常懐懐于有仁周书曰敦信明义崇徳报功由是观之上施仁而在下不归懐者未之有也下竭忠而明主不见知者亦未之有也今国家天降百祥天开景运臣窃见逺方玩异繦属不絶殊域竒珍骈罗而至梯山航海辇赆舆金或重译而来呈或望风而并凑府无虚月史不絶书若以冠带百蛮车书万里而论之则不世之嘉致莫大之神功若以帝王大体古今通义而言之则受之而不却啓之而不杜亦所以未尽圣明之本心也且中国九州地逾万里名山大川之所出日异月新而以亿计谨按夏禹任土作贡之物冀州尧都有供无贡兖州之域厥贡漆丝厥篚织文青州之域厥贡塩絺海物惟错岱畎丝枲铅松怪石厥篚檿丝徐州之域厥贡惟土五色羽畎夏翟峄阳孤桐泗濵浮磬淮夷蠙珠及鱼厥篚织缟扬州之域厥贡惟金三品瑶琨篠荡齿革羽毛之厥篚织贝厥包橘柚锡贡荆州之域厥贡羽毛齿革惟金三品杶干栝栢砺砥砮丹惟簵楛包匦箐茅厥篚纁玑组九江纳锡大豫州之域漆枲絺纻厥篚纎纩锡贡磬错梁州之域厥贡璆鐡银镂砮磬熊罴狐狸织皮雍州之域厥贡惟球琳琅玕织皮也此九州之力亦足以尽国家之所用矣夫古天下今天下一也岂以古之中国有其物而今独无之须待求诸他国而后可以充其用哉故召公戒其主曰不作无益害有益功乃成不贵异物贱用物民乃足珍禽竒兽不育于国不寳逺物则逺人格真知言者也东周之际楚子不臣包茅不至无以缩酒齐桓仗义而问其罪春秋大之西汉之时大宛未服天马未来怒激中国武帝恃力而侵其城当代病之此二者足以审中国之贡乃所当然而逺人之物未宜取之也岂惟逺人之物未宜取之哉至于中国无益之物亦不可取之也是以孝文还千里马元帝罢齐三服官仁俭之名如掲日月虽欲下民之不感岂可得哉且异物荡心其害一也使外国闻之而以国家为有嗜好其害二也水陆转运役人非细其害三也有三害而无一利亦何尚之哉伏望陛下昭播徽声俾扬遐境凡四逺之纳欵者听书檄奏闻而不求其献物听子弟入朝而不求其纳赂若然则化天下以徳示天下以无欲将见西蕃东徼之主君毳幕灵洲之酋长承恩而来享慕道以来王矣武宗时太尉阿实克布哈尝侍帝御五花殿见帝容色日悴乃进曰八珍之味不知御万金之身不知爱此古人所戒也陛下不思祖宗付托之重天下仰望之切而惟麯蘖是沈姬嫔是好是犹两斧代孤树未有不颠仆者也且陛下之天下祖宗之天下也陛下之位祖宗之位也陛下纵不自爱如宗社何帝大恱曰非卿孰为朕言继自今母爱于言朕不忘也因命进酒布哈顿首谢曰臣方欲陛下节饮而反劝之是臣之言不信于陛下也臣不敢奉诏
　　英宗即位叅议中书省事张养浩上防其畧曰世祖临御三十余年毎值元夕闾阎之间灯火亦禁况阙庭之严宫掖之防尤当戒慎今灯山之构臣以为所翫者小所系者大所乐者浅所患者深伏愿以崇俭虑逺为法以喜奢乐近为戒帝大怒既览而喜曰非张希孟不敢言即罢之
　　顺帝时苏天爵上奏曰天下安危系乎人君之一身人君身安则天下安矣是以古之王者慎起居以节嗜欲亲忠良以稽古训盖所以调防身体安定黎民实惟宗社之至计也钦惟皇帝陛下纉承正统端拱渊黙开设经筵怡神图史而祖宗基业之隆天下安危之计不可不深虑也昔者太祖皇帝龙奋朔方肇基王迹身属櫜鞬栉风沐雨削平诸国以立子孙万世之基世祖皇帝既臣宋人遂大一统选士求材作新百度深仁厚泽普洽羣生列圣相继保守治平至我明宗皇帝文宗皇帝遭时多难播越南北拨乱反正中兴帝业临御未乆传之嗣圣洪惟陛下春秋鼎盛圣质日长当祗畏以事天地诚孝以奉宗庙思祖宗之勤劳念基业之艰难四方之人亦皆延颈企踵注目倾耳观听陛下徳业之光想望太平治化之盛近闻起居稍违安适旋即和平圣躬万福然而不可不慎也夫以陛下承天地宗庙社稷之重守祖宗百年之业为亿兆之人父母固当夙夜寅畏调防圣体以慰臣民之望今闻銮舆将出北幸上都庐帐服御供奉惟谨而道路之间寒暑雾露尤宜调摄盖人君所爱莫切于身忠臣事君亦莫切于爱君之身尝闻殷书曰惟王不迩声色夫成汤清净寡欲纯乎天徳故能享国长乆为殷盛王孔子亦曰少之时血气未定戒之在色言人少时血气未定而伤伐本根或损夀考之福故君子戒之伏惟陛下思天下安危之本监殷书孔子之言节嗜欲以调养圣躬亲忠良以日新徳业则宗社奠安生灵幸甚

　　歴代名臣奏议卷一百九十五
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百九十六
　　明　杨士竒等　撰
　　慎微
　　汉景帝时郅都为中郎将敢直谏面折大臣于朝尝从入上林贾姬如厕野彘卒来入厕上目都都不行上欲自持兵救贾姬都伏上前曰亡一姬复一姬进天下所少寜贾姬等乎陛下纵自轻奈宗庙太后何上还彘亦去太后闻之赐都金百斤
　　武帝元光元年赵人徐乐上书曰臣闻天下之患在于土崩不在于瓦解古今一也何谓土崩秦之末世是也陈涉无千乗之尊尺土之地身非王公大人名族之后无乡曲之誉非有孔墨曽子之贤陶朱猗顿之富也然起穷巷奋棘矜偏袒大呼而天下从风此其故何也由民困而主不恤下怨而上不知俗已乱而政不脩此三者陈涉之所以为资也是之谓土崩故曰天下之患在于土崩何谓瓦解呉楚齐赵之兵是也七国谋为大逆号皆称万乗之君带甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈涉也当是之时先帝之徳泽未衰而安土乐俗之民众故诸侯无境外之助此之谓瓦解故曰天下之患不在瓦解由是观之天下诚有土崩之势虽布衣穷处之士或首恶而危海内陈涉是也况三晋之君或存乎天下虽未有大治也诚能无土崩之势虽有强国劲兵不得旋踵而身为禽矣呉楚齐赵是也况羣臣百姓能为乱乎哉此二体者安危之明要也贤主所留意而深察也间者关东五谷不登年嵗未复民多穷困重之以邉境之事推数循理而观之则民且有不安其处者矣不安故易动易动者土崩之势也故贤主独观万化之原明于安危之机脩之庙堂之上而销未形之患其要期使天下无土崩之势而已矣故虽有强国劲兵陛下逐走兽射蜚鸟游燕之囿淫纵恣之观极驰骋之乐自若也金石丝竹之声不絶于耳帷帐之私俳优侏儒之笑不乏于前而天下无宿忧名何必汤武俗何必成康虽然臣窃以为陛下天然之圣寛仁之资而诚以天下为务则汤武之名不难侔而成康之俗可复兴也此二体者立然后处尊安之实扬名广誉于当世亲天下而服四夷余恩遗徳为数世隆南面负扆摄袂而揖王公此陛下之所服也臣闻图王不成其敝足以安安则陛下何求而不得何为而不成何征而不服乎哉
　　东汉光武初禁网尚简但以玺书发兵未有虎符之信南阳太守杜诗上防曰臣闻兵者国之凶器圣人所慎旧制发兵皆以虎符其余徴调竹使而已符第合防取为大信所以明着国令敛持威重也间者发兵但用玺书或以诏令如有奸人诈伪无由知觉愚以为军旅尚兴贼虏未殄徴兵郡国宜有重慎可立虎符以絶奸端昔魏之公子威倾隣国犹假兵符以解赵围若无如姬之仇则其功不显事有烦而不可省费而不得已盖谓此也书奏从之
　　献帝时荆州牧刘表不供职贡多行僭伪遂乃郊祀天地拟斥乗舆诏书下其事少府孔融上防曰窃闻领荆州牧刘表桀逆放恣所为不轨至乃郊祀天地拟仪社稷虽昏僭恶极罪不容诛至于国体宜且讳之何者万乗至重天王至尊身为圣躬国为神器陛级县逺禄位限絶犹天之不可阶日月之不可逾也毎有一竖臣輙云图之若形之四方非所以杜塞邪萌愚谓虽有重戾必宜隠忍贾谊所谓掷鼠忌器盖谓此也是以齐兵次楚唯责包茅王师败绩不书晋人前以露袁术之罪今复下刘表之事是使跛牂欲闚髙岸天险可得而登也按表跋扈擅诛列侯遏絶诏命断盗贡篚招呼元恶以自营卫专为羣逆主萃渊薮郜鼎在庙章孰甚焉桑落瓦解其埶可见臣愚以为宜隠郊祀之事以崇国防魏明帝景初中光禄勲髙堂隆疾笃口占上防曰曽子有疾孟敬子问之曽子曰鸟之将死其鸣也哀人之将死其言也善臣寝疾病有増无损常惧奄忽忠欵不昭臣之丹诚岂惟曽子愿陛下少垂省览涣然改徃事之过谬勃然兴来事之渊塞使神人响应殊方慕义四灵効珍玉衡曜精则三王可迈五帝可越非徒继体守文而已也臣常疾世主莫不思绍尧舜汤武之治而蹈踵桀纣幽厉之迹莫不蚩笑季世惑乱亡国之主而不登践虞夏殷周之轨悲夫以若所为求若所欲犹縁木求鱼煎水作氷其不可得明矣寻观三代之有天下圣贤相承歴载数百尺土莫非其有一民莫非其臣万国咸宁九有有截鹿台之金钜桥之粟无所用之仍旧南面夫何为哉然癸辛之徒恃其旅力知足以拒谏才足以饰非谄防是尚台观是崇淫乐是好倡优是说作靡靡之乐安濮上之音上天不蠲眷然回顾宗国为不夷于纣县白旗桀放鸣条天子之尊汤武有之岂伊异人皆明王之胄也且当六国之时天下殷盛秦既兼之不脩圣道乃构阿房之宫筑长城之守矜夸中国威服百蛮天下震竦道路以目自谓本枝百叶永垂洪晖岂悟二世而灭社稷崩圯哉近汉孝武承文景之福外防边警内兴宫殿十余年间天下嚣然乃信越巫怼天迁怒起建章之宫千门万户卒致江充妖蛊之变至于宫室乖离父子相残殃咎之毒祸流数世臣观黄初之际天兆其戒异之鸟育长燕巢口爪胷赤此魏室之大异也宜防鹰之臣于萧墙之内可选诸王使君国典兵往往棊跱镇抚皇畿翼亮帝室昔周之东迁晋郑是依汉吕之乱实赖朱虚斯盖前代之明鉴夫皇天无亲惟徳是辅民咏徳政则延期过歴下有怨叹掇録授能由此观之天下之天下非独陛下之天下也臣百疾所钟气力稍微輙自舆出归还里舍若遂沈沦防而有知结草以报
　　晋惠帝时侍中绍上防曰臣闻改前辙者则车不倾革往弊者则政不爽大一统于元首百司役于多士故周文兴于上成康穆于下也存不忘亡易之善义愿陛下无忘金墉大司马无忘颍上大将军无忘黄桥则祻乱之萌无由而兆矣
　　宋文帝元嘉中行幸还多侵夕散骑常侍何尚之表谏曰万乗宜重尊不可轻此圣心所鉴岂假臣啓舆驾比出还多冒夜羣情倾侧实有未宁清道而动帝王成则古今深戒安不忘危若值汲黯辛毗必将犯顔切谏但臣等碌碌每存顺嘿耳伏愿少采愚诚思垂省察不以人废适可以慰四海之望优诏纳之
　　后魏孝文帝南伐将自小平泛舟幸石济司空録尚书事穆亮谏曰臣闻垂堂之诲振古成规于安思危着于周易是以慿险弗防没而不吊匹夫之贱犹不自轻况万乗之尊含生所仰而可忽乎是故处则深宫广厦行则万骑千乗昔汉帝欲乗舟渡渭广徳将以首血污车轮帝乃感而就桥夫一渡小水犹尚若斯况洪河浩汗有不测之虑且车乗由人犹有奔逸致败之害况水之缓急非人所制脱难出虑表其如宗庙何帝曰司空言是也
  </div>
  <div class="pagination">
   <a href="历代名臣奏议_page73.html">
    上一页
   </a>
   <span>
    ...
   </span>
   <a href="历代名臣奏议_page69.html">
    69
   </a>
   <a href="历代名臣奏议_page70.html">
    70
   </a>
   <a href="历代名臣奏议_page71.html">
    71
   </a>
   <a href="历代名臣奏议_page72.html">
    72
   </a>
   <a href="历代名臣奏议_page73.html">
    73
   </a>
   <span class="current-page">
    74
   </span>
   <a href="历代名臣奏议_page75.html">
    75
   </a>
   <a href="历代名臣奏议_page76.html">
    76
   </a>
   <a href="历代名臣奏议_page77.html">
    77
   </a>
   <a href="历代名臣奏议_page78.html">
    78
   </a>
   <a href="历代名臣奏议_page79.html">
    79
   </a>
   <span>
    ...
   </span>
   <a href="历代名臣奏议_page75.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
