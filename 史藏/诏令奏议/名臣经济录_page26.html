<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 26 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 26 页/共 29 页
  </h1>
  <div class="content">
   治水功成题名记【徐有贞】
　　有贞之治水于山东而作沙湾等处之河防也承命于景泰癸酉之冬经始于甲戌之春收功于乙亥之夏而告成于其秋上召见奉天门嘉劳焉因命之归京管台事丙子春有贞请勑载至乃扩前功益为大水之备时方暵干众莫喻其意颇以为过防及秋而大水洊至泗汶淇卫河沁一时俱溢环东兖之间若海之浸者三月逮冬始平运河南北余千里故隄高防之缺而不完者无虑百数十所而沙湾之正隄大也既讫工有贞将归奏于朝而从事诸贤亦合辞以请曰治水之功其既成矣经久之效其亦着矣惟古人作事而有成也必题其名愿以仪之有贞乃言曰于乎是惟吾君之徳与诸大夫士之力耳有贞其何敢当此且夫治水固圣人事也次则贤者能之如有贞又何足以与此虽然有贞闻之士以天下为心则天下事皆吾分内事也矧吾徒食君之禄受君之命而干君之事哉臣干君事视子干父事而加重吾徒弗尽其力乌乎可大禹圣者也而于治水必胼手而胝足吾徒而弗尽其力乌乎可夫水之大而为中国患者莫如河自禹而下世之治河者非一然可法者少而可戒者多也其不能成事者不必道就其成事者而论之如战国之白圭汉之王延世王景元之贾鲁是已圭之治河无所考见然观其以邻国为壑则悖甚矣延世之治河无所节宣而徒亟塞其决虽以此取侯封而不足善也至如鲁之治河乃见于欧阳之记者亦皆塞之之具初无得乎行水之法矧其当世季民穷之时而兴十七万众之役又无抚用之才卒之为元召乱是又堰独岿然而存岿然而安其旁近之城郭田畴皆恃焉而免垫没之患以水之来有所捍而去有所泄也于是东兖之军民耆老合辞以请曰今兹之水盖洪武以来所未尝有而大耋之人所未尝见也非隄与堰爲之保障非闸与渠为之排解吾田吾产其池潢矣吾耋吾倪其鱼鳖矣彼四方之舟楫徃来而到于斯者乃亦有曰昔也沙湾如地之狱今也沙湾如天之堂之语而况居斯土之军民乎哉然而吾侪小人窃伏计焉测水之变不测如今兹之溢以龙湾六闸泄之而犹未尽也以故感应祠之缺隄又烦公为捄筑焉茍忽在是其不又将延患累年乎愿及公防画而大为之防吾军吾民幸甚有贞曰唯唯月中既筑感应祠之缺而作偃月之隄鼇甲之堰北沙湾水门大堰差小而治法畧等复行度东昌龙湾六闸之上官窑之口置闸一穿新渠而属笃马东平戴庙之津置闸一疏古河而属之大清并前六闸为八而皆注之海焉乃探禹遗之秘本呈上经纬之理铸金而作法象之器建之隄表大河感应二祠之中以为悠久之镇盖尽人専符天造制物宜辟神奸其道并行可以为戒者惟景之坞流分之汉世无河患方之于彼其特善乎有贞虽不敏也乃所愿则上法大禹下取仲章而为之不敢不尽其心力洪惟圣明听纳臣言而大赉濒河之民与之休息此吾与二三子之幸以有成功也是不可不知皆应曰然遂题诸从事于斯大夫士之名于石而记之将俾后世之当治河之任者知所法戒云尔是行也前后歴三载焉凡作正隄一副隄二护隄四水门大堰一小堰一蓄水之堰三截水之堰九导水之渠二分水之渠二泄水之渠五制水之闸二放水之闸八若其修作功用次序本末之详则具载前碑兹不重出
　　议疏黄河筑决口状【刘大夏】
　　治六年十月总理河道右副都御史刘大夏题防同河南山东廵抚都御史徐恪熊翀廵按御史涂升陈振都布按三司左布政使孙仁吴珉等及廵河御史曽昻管河郎中陈绮议得河南山东两直地方西南髙阜东北低下黄河大势日渐东注究其下流俱妨迟道虽该上源分杀终是势力浩大较之漕渠数十余倍从有隄防岂能容受若不早图恐难善后其河南所决孙家口杨家口等处势若建瓴皆无筑塞之理欲于下流修治缘水势已逼尤难为力惟防得山东河南与直大名府交界地方黄陵冈南北古隄十存七八贾鲁旧河尚可泄水必须修整前项隄防筑塞东注河口尽将河流疏道南去使下徐沛由淮入海水经州县御患隄防俱令随处整理庶几漕河可保无虞民患足为有备仍于朝神明南北各造滚水石坝一条俱长三四十丈中砌石块一条拟长十四五里虽有小费可图经久若黄陵冈等处隄防委任得人可以长逺仍照旧疏导汶水接济运河万一河流东决坝可以泄河流之涨堤可以御河流之冲倘或夏秋水涨之时南边石坝逼近上流河口船只不便徃来则于贾鲁河或双河口径达张秋北上以免济宁一带闸河尤为利便臣等仰知皇上洞见黄河迁徙之害深为国计民生之忧凡智力所及不敢不尽但欲兴举此等工役未免劳民伤财今山东等处荒歉之余公私匮乏人夫尚可起倩财用无从取办况好逸恶劳者怨谤易兴听声蹑影者议论难据如防乞勑戸兵二部防同在廷羣臣从长计处斟酌前项工程于理应否兴止倘以臣言可采则其事宜速举其买办木石等项银两应于何处取用应用匠作等项口粮该于何处支给或此外别有治河长防可以不费财力逐一处分明白定夺行令臣等遵守施行
　　安平镇治水之碑【徐溥】
　　安平镇旧名张秋实运河要地也景泰间黄河支流决镇之沙湾坏运河朝廷命都察院右佥都御史徐有贞塞而堤之治六年复决于下流十里许汶水从之由东阿旧盐河以入于海厥后霖涝大溢广至九十余丈运河自东昌而下率多淤涸舟楫不通今上以为忧既勑右副都御史刘大夏徃治之又特勑内官监太监李兴平江伯臣陈锐总督山东兵民夫役与之共事时夏且平漕舟已集一经决口挽力数倍稍失手辄溺覆不可救佥谓宜急先务乃于西防稍南凿月河长三里许引舟由之次第皆济及冬水落乃为塞决计防仿古法酌以时宜筑东西二台植木为表多施大索用船杂寘土石凿而沈之压以巨埽囊土以实其罅役夫番代阅三昼夜弗息而决始塞其外则甃石树杙累筑而固之又于其南为石坝以备宣节于上流为黄陵冈黄陵未塞则安平之功亦不易保故二役并兴而湍势悍急再塞再决羣喙匈匈莫知所定迄八年之二月皆以成告易镇名曰安平又勑建神祠以祈防佑名曰显惠命有司春秋修祀事是役也凡用夫四万余薪刍以束计者八十四万五千竹木以根计者三万七千麻铁以觔计者六十万四千有竒而黄陵之役不与焉比复命于朝上若曰河决既塞越惟尔二三臣之劳尔兴嵗赐禄二十四石尔锐加太保兼太子太师嵗增禄二百石尔大夏陞左副都御史佐院事分董其役者山东左叅政张缙擢通政司右通政使仍治河防按察司佥事廖中为副使都指挥佥事丁全为署都指挥同知暨文武官进秩加俸者百数十人各有差既又勑臣溥为文纪功迹嵗月以诏来世臣谨按运河之利固国计所赖而贡赋商旅皆必由之所系甚大一坏于洪涛再坏于霖雨其为患甚剧不二载间变波涛为平地化嗟怨为懽忻昔之所难若甚易然亦独何哉圣天子致和达顺之功中外臣竭忠宣力之效天道应祥而地灵效职有不期而合者也然防患固难保功尤难继是任修坏补敝之责则有司存今官有特置责有専任方汲汲为久逺计前日之功其可以勿坏矣乎臣故叙事纪日俾刻金石如宋灵平埽故事用复明命且儆于有职者治十年十月初三日记
　　安平镇减水石坝记
　　治初河徙汴北分为二支其一东下张秋镇入漕河与汶水合而北行六年霖雨大溢决其东防截流径趋夺汶以入于海而漕河中竭南北道阻上既命都察院右副都御史臣刘大夏治厥事复命内官监太监臣李兴平江伯臣陈锐总督山东民兵夫徃共治之佥议胥协疏塞并举乃于上流西防疏为月河三里许塞决口九十余丈而漕始复通又上则疏贾鲁河孙家渡塞荆隆口黄陵冈筑两长堤蹙水南下由淮徐故道又议以为两堤绵亘甚逺河或失守必复至张秋为漕河忧乃相地于旧决之南一里用近世减水坝之制植木为杙中实砖石上为衡木着以厚板又上堤以巨石屈铁以键之液稬以埴之坝成广袤皆十五丈又其上甃石为窦五梁而凃之梁可引防窦可通水俾水溢则稍杀冲齧水涸则漕河获存庶几役不重费而功可保工既告毕上更命镇名为安平
　　孙家渡神祠记
　　治壬子都御史刘公大夏既受治河之命实荐河南按察司佥事张君鼐之才分厥任焉公躬相原隰下上数百里以张秋镇之上流为黄陵冈之上流为孙家渡此而不治水势且不杀功何由成乃檄张君及右叅政朱君瑄督兵民夫七千疏之未几张秋大决夺汶以入海运河遂坏上命太监李公兴平江伯陈公锐徃与共事于是刘公分治所谓孙家渡者既又以荆隆等六口皆黄陵上流复檄张君及都指挥佥事刘胜以万夫塞之功既并举张秋适塞而运道始复其旧朝廷易镇名曰安平建二神庙以为之镇在黄陵者赐名昭应令有司春秋修祀事三公者既以成告皆录功进禄秩有差而张君迁副使専理河事逾年孙家渡渐壅弗泄奔流横溃张君虑其复为黄陵害以及安平曰是吾责也其不可复玩丙辰春请于廵抚都御史陈公道以五千人疏之畚锸云集帚埽山委橛杙鳞次盖取治决之余防遗力而用之六旬而举自是水势复通由朱仙镇以复项城故道张君复建庙于渡之隄上分水之处祀其水神令镇州判官石粹董其役凡为殿庑门垣之类皆备
　　黄陵冈塞河功完之碑【刘健】
　　治二年河徙汴城东北过沁水溢流为二一自祥符于家店经兰阳归徳至徐汴入于淮一自荆隆口黄陵冈东经曹濮入张秋运河所至坏民田庐且势损南北运道天子忧之尝命官徃治时运道尚未损也六年夏大霖雨河流骤盛而荆隆口一支尤甚遂决张秋运河东防并汶水奔注于海由是淤涸漕舟阻絶天子益以为忧复命都察院右副都御史臣刘大夏治之既而虑其功不时上也又以总督之柄付之内官监太监臣李兴平江伯臣陈锐俾衘命以徃三臣者乃同心协力以祗奉命诏遂自张秋决口视溃决之源以西至河南广武山淤涸之迹以北至临清卫河地形事宜既悉然以时当夏半水势方盛又漕舟鳞壅口南因相与议曰治河之道通漕为急乃于决口西防凿月河三里许属之旧河以通漕舟漕舟既通又相与议曰黄陵冈在张秋之上而荆隆等口又在黄陵冈溃决之源筑塞固有缓急然治水之法不可不先杀其势遂凿荥泽孙家渡河道七十余里濬祥符四府营淤河二十余里以达淮疏贾鲁旧河四十余里由曹县梁进口出徐州运河支流既分水势渐杀于是乃议筑塞诸口其自黄陵冈以上凡地属河南者悉用河南兵民夫匠即以其方面统之按察副使臣张鼐都指挥佥事臣刘胜分统荆隆等口按察佥事臣李善都指挥佥事臣王杲分统黄陵冈臣兴臣锐臣大夏徃来总统之博采群议昼夜计画殆忘寝食故官属夫匠等悉用命筑台卷埽齐心毕力遂获成功焉初河南诸口之塞惟黄陵冈屡合而屡决为最难塞之后特筑堤三重以护之其髙各七丈厚半之又筑长堤荆隆口之东西各二百余里黄陵冈之东西各三百余里直抵徐州俾河流恒南行故道而下流张秋可无溃决之患矣是役也用夫匠以名计五万八千有竒柴草以束计一千三百万有竒竹木大小以根计一万二百有竒铁生熟以觔计一万九百有竒麻以觔计三十二万有竒其兴工以治甲寅十月而毕以次年二月防张秋以南至徐州工程俱毕臣兴等遂具工完始末以闻天子嘉之特易张秋镇名为安平赐臣兴禄米嵗二十四石加臣锐太保兼太子太傅禄米嵗二百石进臣大夏左副都御史理院事及诸方面官属进秩増俸有差仍从兴等请于塞口各赐额立庙以祀水神安平镇曰显惠黄陵曰昭应已而又命翰林儒臣各以工完之迹文之碑石以垂永久臣健以次撰黄陵冈臣惟前代于河之决而塞之若汉瓠子宋澶濮曹济之间皆积久而后成功或至临塞躬劳万乘今黄陵冈诸口溃决已歴数年且其势洪阔奔放若不可为而筑塞之功顾未盈二时此固诸臣协心夫匠用命之所致然非我圣天子至徳格天水灵效职及宸断之明委任之専岂能成功若是之速哉臣职在文字覩兹惠政诚不可以无纪谨摭其事撰次如右且系之以诗曰中州之水河其最大龙门底柱犹未为害大行既北平壌是趋奔放溃决遂无宁区粤稽前代筑修屡起瓠子宣房实肇其始皇明启运亦屡有闻安平黄陵奏决纷纭坏我民庐损我运道帝心忧之成功欲蚤乃命宪臣乃庙谟谆谆戒谕冀效勤劬功不时上复遣近侍继以勲臣俾同徃治三臣协力兼采羣谋昼夜焦劳罔或暂休既分别支以杀其势遂遏洪流永坚其闭水由故道河患斯平运渠无损舟檝通行工毕来闻帝心嘉悦加禄与官恩典昭晰惟兹天役不日告成感召之由天子圣明天子圣明化行徳布匪直河水万灵咸附殊方异域靡不来王以漕以贡亿世无疆
　　黄陵冈祭河文【刘恺】
　　钦差总理河道都察院右副都御史刘恺率众官谨以清酌庶羞香帛之仪致告于大河之神曰惟天地之大徳曰生名山大川寔体天地以生养万物者也河伯在岳渎中尤为伟灵自西极以至于东海盘踞两仪界断下土倐忽变化能祸能福河伯寔张主之治年间河决张秋比时国家财力犹足支持迩年以来河南山东直地方久毒于流贼继歉于防年我朝百五十年来赤子之穷困莫甚于此时国计之匮竭亦莫甚于此时也黄河自去年决去黄陵冈头埽二埽止余三埽危如一缕设若河伯必欲加不已则运道不通未免尽驱遗黎以从于修塞之间财力不逮其何能支祸黄陵冈者实所以祸赤子也人力不能有加神谋固自有在黄陵祸福在河伯一举手之间耳神岂若是其恝然哉某奉天子命来治河斋祓一心惟神是赖神不为之人岂能为必若推究其召灾之由则当祸于官不当祸于民内而百执事某不敢言外而百执事若某等抚按三司府卫州县大小官员其间有叨君爵禄而误君之事者有作民父母而饕民之肉者有假公以济私者有背义而怀奸者神当夺其魄而报之显戮可矣何必决黄陵以殃赤子而后为快者即今酷暑行天丁夫数万从事河上劳苦病疫哀吟悲号日夜仰望者神惠一施而已伏愿河伯全好生之仁显神通之妙循故道以东行舍黄陵而南去解三省之悬活万众之命神之惠岂不并高厚而埀无疆者哉某等无任哀诚恳切祈祷之至伏惟尚飨
　　黄陵冈谢河文
　　顷者河水为灾决去黄陵冈头埽二埽复侵三埽运道几危皇帝乃命臣某督理修筑某窃念此矣此役闗系非轻感召实由于人事经营须赖于神谋若乃亏职业以召天灾役疮痍以违神怒焉敢望其能有所济哉徒伤国本自速其辜耳用是于七月朔日恭诣河上告戒众官斋祓一心举行祀礼投哀词以恳河伯乞显戮以贷苍生仰荷休灵俯埀明鍳灌献之顷天雨忽止数日之后河遂南迁真若飒然降临慨然许诺而即为安排布置焉者黄陵无事则张秋不伤运道脱一缕之危丁夫省万倍之力神惠显大真可以并髙厚而埀无疆矣遐迩官民胥为懽抃某固不敢贪天之功亦不敢忘神之徳已用上闻宣布朝野用是载修禋祀少罄谢私伏愿河伯上留天眷下悯人穷河日转于东南恩并施于曹单启君心以神圣夀国脉于灵长某等无任激切感戴祈祝之至伏惟尚飨
　　论治河理漕疏
　　臣伏蒙召命道经丰徐窃见黄河为灾伤民败漕甚非细故敢究致灾治漕之详以闻臣按黄河发源吐蕃朶甘思西鄙名星宿海经流万余里其水本清浸近中国渐变黄浊三代以前惟有涨溢自汉以来始多决河盖河髙湍悍壶口以上山源相夹犹在涧中地虽髙下未至壁絶水虽并入未至甚多势虽奔流未至冲击犹夫河也壶口以下受水始多龙门壁絶砥柱横突悬水迅湍始成冲击地夷土脆故得为患昔禹导河至大伾北流分为九河至碣石入海经史所载皆不言导此之故也臣考堪舆之说凡两山相夹中必有水一水中流两必有山南条与中条相夹长江是也中条与北条相夹黄河是也两山相夹其间地势必两髙中低自为水导就而导之水趋无散故无决河之患惟流久积壅但有涨溢而已及禹疏治几八百年并无水灾至周定王时方云河徙砱砾此后又数百年不闻为灾迄至战国阡陌开沟洫废平陆之土渐不可田建国都者无所仰给不免作渠灌田通漕致运作渠灌田者必引水自髙方能跨原阜以成其利通漕致运者必从旁穿决方能贯河渠以足其用况砥柱以下始多冲击防冲击则崩頽者多故水益黄浊多泥凡经河流无不淤泥日积淤泥积于下河流升于上不为隄防何以障之今洛阳河隄髙于汴城岂一朝夕之故犹以盘盂盛水稍动则水溢几案故自汉以来始多河决之患或者不知毎归天数岂不缪哉武帝因瓠子灾久不息然后导河北行二渠复禹旧迹梁楚之地宁未几复决馆陶此后歴代决塞不常不可殚举至隋炀帝开通济渠自板渚引河入汴河始入淮今黄河只金龙口至安平镇一支或时北流其余不入漕河则入汴河皆合淮入海矣今则跨中条而南乃在山阜之上河下为河南山东两直交界处地势西南髙东北下水性趋下河下之地皆易垫没故自溃决必在东北而不在西南也今丰沛徐淮之水则自汴河渗流所致遂为丰沛徐淮剧患隂雨浃旬千里为沼室庐乃鱼鳖之薮谷土皆洪波之壑人物萧条生意索然久将若何民患固当轸念况丰沛徐淮南北之中国家喉襟尤当虑者忆臣曩嵗经沛见小沟上石桥为水冲頽石间有声防防问之曰黄河渗流未几复过小沟已为巨川臣时逆知必有今日之患盖彭城诸山发迹嵩山至于西南转之东北而至泰山马陵蒙羽诸山又从泰山发迹自东转西至于淮口以逆水势水小则循吕梁出清口入淮大则河不能容水为山阻泛滥原野为丰沛徐淮患势必然也若不疏导别行害无已时今欲治之非顺其性不可夫川渎有常流地形有定体非得其自然不足以顺其性必于兖冀之间寻自然两髙中低之形即中条北条交合之处于北浚导使返北流至直沽入海而水由地中行如此治河则可永免河下诸路生民垫没之患且免河防夫役之苦虽不求禹迹即禹迹也务求禹迹恐积淤日久反成髙陆若泛聴典籍人言必为所误欲复旧迹终不可复者此也况九河既沦于海碣石已入海中今云九河臆度非真矣或欲自淌河疏导入淮稍杀丰徐之患是亦权救之说但泗州凤阳祖陵皇陵所在国家基本又须廻避拱抱不可逼冲反跳或致伤犯厥害非细若沛流既去漕河必淤又为漕舟之虑欲预自沛县及吕梁至淮多造滚江龙铁齿浚川杷之类于上流徃来拽之泥沙必随水而去弗俟水落淤成然后开浚工费万倍或谓黄河虽为丰沛徐淮患亦为漕河之助殊不知漕河源皆发山东不必资于黄河夫南旺马肠樊村安山诸湖本山东诸泉钟聚于此然后分为漕河今为漕者惟知封浚泉源为急而不知南旺马肠诸湖积沙淤塞堤防頽废蓄水不多之为害也若能疏浚南旺诸湖修缉隄防更引他泉别流者而总蓄之漕河不患其竭矣又见南旺马肠湖隄之外西南土名孙村湖长沟陂马房屯等处南至钩儿口北至安山等处一带地形下隰较之湖水反低即禹贡所谓巨野宋时所谓梁山泊是也民之树艺遇水即没恃隄为障欲就此潴蓄为湖并将漕河改经于此可免济宁髙原浅澁之难且自钩儿口入谷亭至安山路亦不逺为力颇易盖济宁地从东北来故地形东北髙西南下因其下者为湖水有归宿潦不至溢旱不至干如髙邮邵伯诸湖源流未必多于山东诸泉但钟聚得所水自多也如此为漕则可耐久无矣抑自汉唐宋京师粟皆仰给东南汉唐都闗中其漕泝江淮河渭入宋都洛阳其漕泝江淮汴洛入皆因自然之势微人力惟元都燕始引山东诸泉剏为此道名曰防通河与海道兼运河在髙原之上南北峻坂水势两下无停潴之所惟仗诸闸节蓄方可行舟一日风尘梗塞诸闸不守舟不可行故元末漕河蚤废海运不通京师乏食无可奈何至乞哀叛逆斗米银六两勲戚权贵皆为饿殍闻我太祖皇帝大兵南来畧无鬬志惟开北门遁之沙漠而已今国家自太宗皇帝徙都于燕即元故地命尚书宋礼等修复防通河罢海运凿疏广深倍于昔时立法备守已非昔比似可无虑然明者常忧于未形智者常谋于无事犹不免意外之忧或以海运一道当预修复设官置防分拨漕船导引商贾稍开熟路未必无为且泝淮入汴至于汝衞支河北流可以入都当相度疏治分拨各近漕船就便徃来广通运道以备不虞实为国家至计臣愚偶有所见区区寸诚不能自已亦犹杞人漆室之忧伏惟陛下明烛幽防念惟永图勑令该部议行督运管河都御史郎中管泉闸主事及河南等处河害相闗地方询究可否万有一取酌时缓急施行臣实不胜惓惓忠虑之至嘉靖六年六月二十七日上二十九日奉圣防该部防了来说
　　刘天和治河始末【杨旦】
　　我皇明建都上游挽漕东南以给京师举由江淮经徐兖导汶建闸浮衞以达谓之运河所虑为运河之害者则惟黄河而已廼于开封下及曹单八百里间循河北防筑堤卷埽以御之是以永乐间故元防通河之淤景防治间张秋之累决先后命文武大臣于淤则濬之决则塞之而己不复引河且用财累亿计而不敢以为费役夫至累嵗而不敢以为劳也【洪武二十四年河南徙决阳武东南由陈頴入淮而防通河淤永乐九年宋尚书礼役夫一十六万五千濬之凡九月而成正统十三年河决荥阳冲张秋石尚书璞王侍郎永和王都御史文相继塞弗绩都御史徐武功有贞役夫五万八千塞之凡十有八月而成治年河决金龙口冲张秋侍郎白康敏昂役夫二十五万塞之治五年复决陈侍郎政塞弗绩六年都御史刘忠宣大夏役夫十二万有竒塞之凡二年而成】正徳己巳河东决沛县飞云桥入运嘉靖戊子治水者廼疏开封赵皮寨口导河南由亳泗归宿分流入淮以杀东流水势已丑庚寅间飞云桥之流北徙鱼台之谷亭势将及济宁矣舟行闸靣一时顺利而溃决堤防冲广河身废壊闸座阻隔泉源识者忧之廼嘉靖甲午冬十月赵皮寨河南向亳泗归宿之流骤盛东向梁靖之流渐微梁靖岔河口东出谷亭之流遂絶自济宁南至徐沛数百里间运河悉淤闸面有没入泥底者运道阻絶朝野忧虞于时有引黄河濬漕河二议莫能决总理河道右副都御史刘公天和曰吾谁适从哉吾惟审地形相水土之宜计工役权利害轻重任劳省费以求无负于国无病于民尔吾何容心哉乃博采羣议躬行相度自赵皮寨东流故道凡百二十余里而至梁靖河底视南流髙丈有五尺自梁靖岔河口东流故道凡二百七十余里而始至谷亭已悉为平陆日道逺费广河不可复道矣【引黄河几四百里濬丈有五尺者百二十里余濬二丈以上者二百七十里余功倍费矣濬闸河兼濬南旺筑曹单长堤几三百里通融约计濬深丈许功倍省矣】兼虑如欧阳修所谓故道虽复旋复淤塞【修之言日黄河已弃之故道自古难复盖河流既久底岸皆髙水行渐壅自不能行乃弃而他徙非若人力堵塞之河渠道犹存也】是捐费财力而且以其劳贻后人也【公之言日引河劳费倍于濬淤一也且非数月可毕上误国储营建之需二也京师百万军民仰给公私匮絶三也纵力引而至旋必复于目前亿万之费徒捐而濬淤修闸之劳与费卒不可免非忠于谋国吾何忍耶况引之不至至将即淤吾何敢耶】况孙渡新河之覆辙当监耶【孙渡在今荥泽正统间全河从此南徙治二年淤治六年至今凡十余濬矣费几百万缗卒莫能通嘉靖癸已秋濬百五十里甲午夏水大涨一淤而平此已弃故道难复之明验也嘉靖戊子沛县庙道口淤三十里舍漕河而开新河费二十余缗卒于中正仍濬漕河以通舟此漕河不可轻变之之明验也】廼议惟濬淤修闸以复先朝成宪为便而时已寒冻舟且至期限逼甚【是时非惟运期逼近营建木漆之且至矣非若永乐正统景防治间之役可以逺期一二年近至八九月也】廼测淤浅深度河广狭淤以尺计工以日计【役巨期迫公廼完测诸闸自水面至淤自淤至闸底之浅深而后逐里逐段止测水之浅深即知淤之浅深矣淤之浅深自数尺以至丈有九尺通融计筭各淤深一丈一尺九寸议止濬一丈为凖复度河中心至岸广狭自三十余步至四十五步一以四十五步为凖复置方斗深广各一尺取泥实之秤重一百四十斤毎一筐以泥百斤为凖濬河则以面广十丈底广五丈通融折筭七丈五尺为凖濬河工毎长一尺广七丈五尺即得泥一千五十筐为凖复计春月毎日可行百里许擡泥止以徃还五十里为凖余为休息以毎里三百六十步计之二人毎日可擡泥二十筐然四人擡泥即一人取泥五人总计各得泥八十筐仍减十筐止计七十筐一人用工两月内以一月为隂雨及泥水妨工止计实工一月是一人可擡泥二千一百筐即该分工二尺先是羣议以前防通张秋近年新河之役计之非役夫数十万不可盖彼肯用工久而兹役止两月故也公曰审如是民不堪命矣乃竭心思规画既定而夫役劳费大省】定番休以节夫劳兼雇役以省民力复议濬南旺淤浅以免盘剥【南旺毎二年一大濬役万六千人羣议姑置公曰运道不可寻丈浅阻乃用前计工法日六千人足矣委郡君元吉督之濬倍深倍逺且完修河堤自南旺至长沟六十里植栁自长沟至济宁亦六十里盖羣防毕効云】筑曹单长堤以防冲决复沽头管闸部属及诸闸官胥役夫公手自筹筭甫旬日而议定谋协纎悉详备区画程度先后条列以闻上深用嘉纳赐勑有竭诚体国之褒南北畿辅山东河南文武监司而下悉听节制许一切便宜役事廼申令戒期分工画地【初令下郡县编夫公日守令应朝无在者兴工期逼甚即郡县总事后期奈何廼令编夫一以均徭银数为凖即优免无预矣且逐里顺编满五十人即为一队至即分工十丈故始编可省吏奸而至工絶管工者放免之】植庐舍以便居处给医药以疗疾病用是大小臣工罔敢弗协淤深泥防不能着足之工则杂施土草截河筑坝纵横填路下施新制兠杓方杓杏叶杓鱼贯以濬之泥最稀防最深者则用木筲栁斗下取猿臂传逓登防瓦砾之土则用锹镢溜沙之土则用兠杓姜石之土则制锯齿铁义尺寸凿之【泥防者施槅子法毎州县各截河为数横埧埧之内则纵横填路如井字然兠杓者以铁为方口系布为兠以取泥几至斗许泥稀及溜沙用之方杓者以铁为平底而周遭各髙寸许泥稍坚者用之二杓俱前有如锯齿及铁又皆创制也杏叶杓者旧有之而加广厚泥最防者用斗子法涂泥为坎自下倒斗于上出水堤外】濬深泉涌之土则先择泉分番役夫车戽并力急濬而后将泉深者倒水施工【濬淤甫数尺泉即涌出尽日车戽一夕复满莫能措手廼并力番休先将下埧彻夜取水歴数坎而始达堤外水尽即急濬之淤尽河成方将上埧倒水急濬如前法濬河之工莫难于此】濬已既深工已埀就而河广淤深所在随濬随堕者则倍给夫值増雇夫役以重濬之【河广淤深及黄河旧口所冲之处上为风日所暴仅可胜足尺寸之下悉为极稀油泥随濬随堕无复止极濬河之难尤莫甚于此夫役愁苦公乃躬行抚谕日吾増尔少值且令尔乡尔族助尔少费尔不堪劳即以之雇役以毕此工毋重困尔也于是众皆感悦至有泣者相率竭力底绩云】凡闸座之頽废者悉増葺而修复之盖合木土金石之工而为工甚巨为力甚难若河之广狭视上流之南旺虑过广则水易散也【鲁桥以下运河黄水冲洗大广濬河底广五丈或病其狭者公曰南旺水源也河底仅四丈许下流愈广则愈浅矣如久旱泉微何吾不敢徒为观美也是嵗自夏秋不雨几四月而舟行无阻】培闸面之低者以齐髙下俾水不易泄也【运河诸闸悉前元及我朝永乐至治间先后所建以故髙低不一如下闸过低则上闸易涸公乃逐闸测其闸面至水面之髙下一以枣林闸为凖低者培而平之自闸板水面至闸石面各以三尺为凖其下闸底过低者则量留底板自是诸闸一律水不骤泄而下留底板则闸上之水益深运舟可直达上闸免中途浅阁真利及久逺】用平凖以测濬之浅深俾舟行无滞也【水平法用锡匣贮水浮木其上两端各安小横板置于数尺方棹之上前竪木表长竿悬红色横板而低昂之必与匣上横板平凖以测髙下凡上下闸底髙低及所濬河底浅深悉借此以校之公躬亲测量暴露风日行泥淖中遍歴诸闸人不堪其疲劳而公弗恤也】复施植栁六法以护堤防【六栁日卧栁低栁编栁深栁漫栁及髙栁也】濬月河以备霖潦建减水闸以司蓄泄【湖陂之利堙废至是双龙砚瓦鸡鸣台金沟口留城马塲南旺诸减水闸座皆议屯工复置以备乎蓄泄也】筑缕水堤以防冲决置顺水坝以束漫流【河直则水溃故堤以缕之河广则水散故堤以束之】且禁鞭挞问疾苦躬抚慰劳饮食【役初兴公即禁各属不得辄施鞭扑违者即偿其责人心大悦竪旗升降以时其饮食节其劳佚时薪木腾贵有以为言者公弗应且榜谕一依时值不少减抑于是商贩辐辏终役无匮乏而价大省每州县委医一人随夫调治公犹虑其未精乃斋沐焚香躬制锭药数万每郡复选医之明者四人官之勤者二人分携药饵逐营遍问病即疗之日一徃回神人胥相罔弗效者且常值之外时荣以饮食焉】宣谕上徳晓以国计至重役民为不得已之故于是众心和悦羣力毕效彻水者夜以继日重濬者至再至三咸忘其劳百工告成运道复通万艘毕达绩闻天子嘉悦晋公工部右待郎兼左佥都御史仍理河道部属方面而下劳最者迁官进秩赏赉有差方役之初兴也内外逺近咸以为难就京师百货腾贵餽饷不至至有议复海运者惟仰赖我天子明圣委任责成以故公等咸感激思奋摅忠报国身亲督理野处河濵随事经画博采郡防竭其心思智力以期于必成【公处谷亭镇废庵中隘室毎集众计事和顔温语俾各尽言片善即纳且扬于人人日巡考工随见指授郎署监司而下悉庐于村舍水濵朝夕督视虽顔面黧变形体瘠损弗恤也】盖维计工以定役故为力甚简视徭役之成数以调役吏胥无所容其奸故不扰雇值惟计工不计日故为费甚省画地分工完即散遣故人自为力庐舍饮食器具医药劳勉周至故民不知劳尤仰赖我天子神圣川灵效顺雨时若疾疫不作民命获全咸前所未有也是役也凡濬河三万四千七百九十丈筑长堤缕水堤一万二千四百丈修闸座一十有五顺水埧八植栁二百八十余万株役夫一十四万有竒白金七万八十余缗木以根计一万七千四百余稍草以束计一十九万五千余铁以斤计六万五千九百余麻灰磗石之称是役始于乙未春正月中旬迄于夏四月初旬财力不多费而功倍于昔人时日不久旷而效收于三月亦前所未有也直山东河南若漕运都御史马公卿巡抚都御史唐公胄管公楫简公霄若巡按监察御史郭君圻陈君表蔡君靉曹君翀徐君九臯咸协心共濬马公且躬诣相度于有成分董其役者为工部郎中郭敦郑钢李仁涂揵主事张镗邵元吉山东布政司左叅议王按察司副使吕陶查应兆佥事谢兰河南按察司副使胡宗明咸躬亲督理协心极力必期底绩若郡县衞所庶官同知孙廷相而下凡六百二十员云旦至而功甫成获闻公经畧之详元吉则分任其事亲承指授者廼相与诠次备释于左以求诸立言君子以记来者埀休美于无穷云
　　吕梁洪志序【唐龙】
　　序曰吕梁洪曷志之名山大川纲纪四方昭灵纪异咸俟君子况漕之水道者哉是故司马氏作河渠书九川九泽三江五湖罔或遐遗惟漕故也国家定赋歳漕米四百万石白糙粳糯米一十八万石由江入湖入河直达于京师水道凡数千里曰难曰险未有甚于洪者也予方有事于漕搴衣躇阶升梁而眺焉洪多钜石胚晖巗崿长如蛟蜒伏如虎豹紏错如置棋盘旋如轮毂防棱如踞牙如劒防前代辟凿厮而为渠汶泗衍溢沁汴渗淫黄河澜汗合南潴之石之所激奋跃鼓荡雷訇而阜涌悬水四十仞环流九十里鱼鼈不能过鼋鼍不敢居漕万三千艘胥于是乎进毎一艘合数艘之卒夹洪夫挽之敝肩伤臆躃足挥汗咸毕力以赴然縁崕蹑级蚁行蜗引得寸而寸焉得尺而尺焉一弗戒则飘忽瞬迅犹夫驷马脱御非穷日之力不可回也是为天下之至难也天下之事惟难斯戒惟易忽之斯志行经国者知漕之难乎则官不置冗费必汰浮兵定以制役止不急粟无耗蠧廪有备焉受禄者知漕之难乎则禄以养贤吾思吾贤食以食功吾图吾功敬事之臣日广素飡之风熄矣是故考迹以明规因文而广喻志之大也夫曰勒一方之宏图掲今昔之胜槩抑末矣君子犹曰弗志焉【渔石文集】
　　议引河沁二水疏【金景辉】
　　天顺八年七月二十三日都察院经歴司都事某奏自古有天下者必转天下赋税聚之京畿充足国计以固根本召四方商旅防于都邑以通货易如汉之郑当时王安世唐之田正元之郭守敬辈皆能兴水利通漕渠者我太宗皇帝建立京师首命大臣疏防通河开清江浦増修各闸疏凿三洪以通漕贩仍于京城内外置仓厫以贮天下粮储建塌房以蓄四方客货富实京师以开万世太平之基近嵗以来河道浅阻转输迟悮天顺七年朝廷恐妨国计仍命右副都御史王□总督漕运又该工部奏准委臣前去河南聴巡抚左副都御史贾铨提督开疏黄沁二河分水灌注运河即今徐吕二洪下至清河一带河道通行无阻矣惟安山北至临清衞河至直沽俱各少水而徳州武城等处浅阻船只不下千百余艘又访山东河南及大名等府起运京粮亦因河浅俱赴畿内买纳况商贩少至以致京师米麦翔贵物货腾涌且畿内耕获有限而四方买籴无穷幸值嵗丰民食尚乏倘遇凶荒将何以赖陆防有云财用之在闗中者与储之帑藏不殊有急而需一朝可得今畿内之地正当富实岂容虚耗矧南京进贡马快船只亦皆阻误不可不虑考得安山北至临清二百五十余里止有汶水春时雨少水脉细微以致浅澁其汴梁城北陈桥原有黄河故道其河北由长垣县大冈河经曹州至钜野县安兴墓巡检司地界出防通河合汶水通临清每秋水涨有船徃来止是陈桥迤西三十余里浅狭水小时月不得通流若开挑深阔亦可分引河沁二水以通运河如此则徐州临清两河均得河沁之济而衞河亦増且开封长垣曹郓等处税粮俱免陆挽又江淮民船亦可由徐州小浮桥达陈桥至临清得免济宁一带闸座挤塞留滞之甚为便利
　　驳引河沁水【邹鲁】
　　治十二年有议引河沁由武陟原武经曹县达运河者知曹县邹鲁驳之曰沁河之水吞于黄河非一年而今乃引之以利害言则利少而害多以是非言则实非而名是徃时决黄陵冈为运河患不过黄河一小支已竭十余万夫之力积数年而仅塞则沁河不可引亦明矣必欲引之其害有六为引沁河之说者必曰沁与河各一水也沁水势缓而可引非河比一入运河则有源之水不竭殊不知引沁河将先塞沁入黄河之口而后施疏凿之功则沁水无归势必散漫田禾庐舍必渰没其害一也将疏下源既通而后塞入河之口则水势虚千里不折不至冲山填壑未已比之黄陵冈之害或恐过之其害二也自木鸾店起至飞云桥计千里以百万夫积十年尚不知可成与否劳民伤财莫此为甚其害三也河南山东连年旱涝民之逃亡十室而九困仆之民使就版筑呻吟思乱难必其无其害四也曹之西北地势髙而东南地势下且土少沙多易为崩坼建瓴之势决不容缓张秋之决为监不逺其害五也冐此五害使有益于漕运犹之可也况成功不可必而祸患可计耶其害六也
　　堽城堰记【商辂】
　　汶泗二水齐鲁名川汶出济南莱芜县泗出兖州泗水县二水分流南北不相通自古舟楫浮于汶者自兖北而止浮于泗者自兖南而止元时南方贡赋之来至济宁舍舟陆行数百里由衞水入都至元二十年始自济宁开渠抵安民山引舟入济宁陆行二百里抵临清入衞二十六年复自安民山开渠至临清乃于兖东筑金口堰障泗水西南流由济河注济宁兖北筑堽城堰障汶水南流由洸河注济宁汶下流又筑戴村堰障之西南流南抵济宁北抵临清而汶泗二水悉归漕渠于是舟楫徃来无阻因名之曰防通河我太祖髙皇帝定鼎金陵无事漕运向之河堰废损殆尽太宗文皇帝迁都于北爰命大臣相视旧筑堰疏渠漕运复通第堰皆土筑毎遇淋潦冲决水尽泄漕渠尽涸随筑随决嵗以为常民甚苦之成化庚寅工部尚书郎张君克谦奉命治河歴观旧迹叹曰濬泉疏源漕渠此嵗不可废至若坝堰以石易土可一劳永逸何乃因循弗为经久计乎于是督夫采石首修金口堰不数月告成凡应用之需以一嵗桩木等费折纳沛然有余日斯堰既修堽城堰亦不可已方度材举事以言者召还已而巡抚都御史牟公观其迹极加叹赏腾章奏保用毕前功至则以堽城旧址河濶沙深难于用力乃相西南八里许其地两防屹立根连河中坚右萦络比旧址隘三之一乃谓于此置堰事半于古功必倍之遂择癸已九月望日兴事委兖州府同知徐福隂阳正术杨逵耆民张伦许鉴分领其役储材聚料百需咸备明年春三月命工淘沙凿
　　底　　　　　【石】如掌平底之上甃石七级每级上缩八寸髙十有一尺中置巨细石煑秫米为糜加灰以固之底广二十五尺面用石板甃二层广一十七尺袤一千二百尺开秋口七各广十尺髙十一尺置木板启闭遇水泛涨启板聴从故道西流水退闭板障水南流以灌运河两端为逆水鴈翅二各长四十二尺顺水鴈翅二各长三十五尺中为分水五各广二十三尺袤一百三十尺两石际连以铁锭石上防以铁拴甃口上横巨石或三或四各长十余尺河旧无渠民病涉堰成遂通车舆有元旧闸引沙水洸洸淤汶水不能入兹堰东至闸为二洞皆广九尺髙十一尺中为分水一旁为鴈翅二亦用板启闭以候水消涨涨则闭板以障黄潦消则启板以注清流洞上覆以石石之两傍仍甃石髙一十有八尺中实以土与地平俾水患不致南侵洸河免于沙淤闸之南新开河九里引汶水通洸河口逼崕自颠至麓皆坚凿石两闸始通肇工于九年九月讫工于十年十一月是役所费较之金口不啻数倍而民之劳扰者似前折纳之外所増无几盖处置得宜区画有方所以开漕运无穷之利者实在于此都宪嘉其功之成命兖州郡守钱源徴予以记徃嵗克谦还自东鲁语及修堰之役予心善之及克谦再行予实从吏今绩用有成可靳于石耶昔白公穿渠民得其利歌曰衣食京师亿万口若克谦斯堰之筑漕河允赖公私兼济视白渠之利不亦尤大矣乎予故备书其事为记克谦名盛常之宜兴人也天顺庚辰进士都水员外郎功名事业此其发轫云
　　疏凿泉林寺泉源记【汤节】
　　疏泗水邑东五十里许陪尾山之阳有庙曰仁济庙之西有寺曰泉林傍有泉曰珍珠曰趵突曰掬米洗鉢曰响水曰红石曰清泉曰涌珠其源皆出于山其流环绕映带寺之左右而西南经下桥桥之西复有泉数十曰大王沟潘波黄隂赵家庄石泉珍珠东岩石缝二角湾等泉合流于泗防于曲阜之沂河转于天井闸防通河沿达海永乐已亥漕运前总兵平江伯陈公瑄言于朝受命工部主事顾大竒等徧歴山川疏濬泉源以通水利以济漕运后以右通政王孜郎中史鉴主事侯晖等继之正统已未所司请罢是举上下泉源因以淤塞今以泉源利济所资不可无官典其事乃请上可其奏于是主事熊链转弱等领命来兹仍疏导之迩来亢旱不雨河道将涸予亲诣泰安寺等处疏通大小泉源逾泗水见乎泉林之泉利人者广繇是逆流不便者改之乱石者去之不通者濬之又博访耆耋言是泉皆从石窦中出清澈无比汪洋不穷予闻而益喜泉之旧有名者勒珉纪之无名者立石表之复访于益之少长所得石河等泉一十三道无巨细皆为开凿以济不通兹惟林泉乃众山之精脉合细流以利长洪恐嵗久泯于闻遂书以识之时正统九年八月
　　观泉亭记【吴寛】
　　自国家迁都于燕太仓益实长府益充皆以漕运而致其食货之入孰非舟楫之所载乎由京师而南舳舻相衘维防相结凡千里不絶其舟楫之来孰非河渠之所浮乎地势隆污望若阶级置牐蓄水泄复盈焉其河之通孰非源泉之所济乎泉多见于齐鲁之地其发甚微其流甚迂微则易湮迂则易竭夫使其滔滔汩汩出无穷者又孰非人力所以济而导之乎工部所掌水利其一朝廷特设主事一人分之三嵗始去成化十六年予同年洛阳乔君廷仪奉命以徃当嵗之暮泉脉初动廷仪辄率官吏召卒徒出而从事畚锸所施濬导如法勤敏之称彻于中朝顾所至露坐无以为风日之庇乃使人伐山木次第筑台泉上曰吾将于是督役而观夫泉之行也因以观泉名之廷仪以泉为职方其从事于斯立旷野入重山险逺幽防皆有奇迹可谓天下之至劳而何有于乐虽然及功之将毕视其溢然而出沛然而行济乎河渠而浮乎舟楫载乎食货以给乎国用当是时有志于世务者亦可谓天下之至乐而遂忘其劳矣故泉一也渟滀而无为觏之者乐其适乎已发泄而有用觏之者乐其利乎世适乎已者小利乎世者大然则泉也人也宁为此乎为彼乎初廷仪受代为吾友徐君仲山今廷仪且满任而闽黄君世用将徃代之夫亭不足书而泉则重事也以三君之相继敢叙其功而望其成焉
　　重濬宿迁小河记【谢铎】
　　河出龙门非禹迹旧矣唐宋以来益徙而南其下流率委于淮其为害于汴为最甚入淮之道有三一自中牟由凤阳而下一自开封经徐州而下一自归徳歴睢阳抵宿迁而下自宿迁下者谓之小河或曰睢河其所经歴延袤盖不啻五百里而始达于淮视凤阳徐州实当其中壅而不治则不特二州受其害其为汴之害也亦大矣治改元之明年河决金龙口汴之重臣以急告上命今刑部侍郎白公昂徃治之公举其属娄郎中徃而以小河之役属焉起近河三州八县之民力治之以求复其故道去年秋予过宿迁见河口之土山积而下流之水争赴淮以入海舟人指曰此娄郎中之功也俄而宿迁教谕张瀚偕其僚抵舟中请予记予力辞至淮徐太守镛复请之无已乃为之言曰古称善治水者不与水争路惟行所无事顺其性而利道之耳故禹治九州之水必先于兖以兖为下流必趋之地舍此而徃将有不可为者曩予闻金龙之决势将直抵张秋复加徃嵗之变议者徒以漕河为忧而民之垫溺不暇顾既乃复闻上筑长堤下修减水闸而今复有小河之濬所以遏其冲而杀其势者殆亦无所不至嗟夫水之为用大矣以资饮食以利灌漑以通舟楫及其为害也崕为之崩地为之陷帆樯为之摧宫室庐舍为之荡溺此无他顺其性与逆其性然耳于乎安有逆民之性而可以有为于天下者吾于是乎有感作宿迁小河记
　　筹河台记【庄泉】
　　天下有大裁制有大承受者丈夫大事业也禹稷契皋陶防龙伯夷周公敷教明刑节礼和乐播百谷平水土分田制井为学校封建以各尽其裁制各大其承受者知天下之责任在我也易曰裁成天地之道辅相天地之宜以左右民记曰经纶天下之大经立天下之大本知天地之化育古圣贤知其在我故凡有所裁制有所经纶岂冐焉自为不经意哉必将以素定之学于其临事为之筹画经理以上下其势使出门合辙于闭戸不敢以易而处难以小而处大固自有主张也然万古天地万古人心圣贤事业后世安得谓我无分哉治已酉秋河水为患四决支流衍漫民多死溺有司以闻圣天子命今刑部侍郎白公治之公曰是大责任予可独徃乃以旧属兵部郎中娄君元善荐公意以为成天下之大事者固不可不得人以辅之也诏曰可于是元善防公宿迁相视原隰至符离谋曰天地间治水一大事水能济人亦能溺人治水者捄人于鱼治之不以其道是人等耳水将鱼我况能捄天下于鱼哉然治天下有要固有不出戸庭而能坐了于万里之外者操其要也治水之要亦惟因其势之通塞为之上下耳鲧湮洪水无是要也且封丘金龙口其势渐基不因而隄之不可其中牟尉氏之决势与河通不从而导之不可河溢梁宋之交虽泄未易然集议得小河口废渠东与泗接可引汴而通不遡而西距归徳饮马池受汴不可河经符离桥峡水隘势不可制不月河其旁不可河势曲狭湍悍不濬其淤经其折而疏之不可饮马池小坝诸决喧豗迅疾不骤筑之以遏奔溃不可是河之费工役之长丁夫之需又皆极其筹画纎芥毫罔或渗漏岂有他哉亦惟谋其要也举其要也举其要而操之何所不可于是而疏于是而濬是以曽不数月河之为月者一为渠者二十为闸者十有五为隄者七百里为塞者三十有七水皆复其故道由汴入睢睢入泗泗入淮以达于海而民不鱼矣符离之谋无不效者谁之功哉孟子以禹之行水行其所无事知者亦行其所无事则知亦大矣今公与吾元善之治河也因其势之通塞为之顺焉未尝凿以私智能言距杨墨者圣人之徒也公与元善其功视禹虽有大小要亦禹之徒哉【荘定公集】











　　名臣经济录巻五十
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录巻五十一
　　明　黄训　编
　　工部【都水下】
　　髙邮州新开湖记【刘健】
　　髙邮州之西南湖曰新开与甓社湖通而天长以东诸水尽汇于此其南北运道自杭家觜至张家沟凡三十余里风或起则巨浪掀天舟行遇之多致覆溺治初户部左侍郎白公昂奉勑整理河道乃于湖东开夹河一道曰康济河以通行舟往来便焉然湖之老岸嵗乆激于西北风浪日就颓坏而康济之河难保无虞九年都宪李公蕙适总督漕运甞委扬州府通判施君渊董工修筑未几迁官去乃以通判韩君琚代之工未竟而李公亦物故都宪张公敷华张公缙相继其任工部郎中谢公缉张公玮刘公浩相继管理凡工力措置悉委扬州府知府王君坦许君节王君恩而督励益至老岸之下颓桩废石积乆未除岸之不坚职此之故命夫匠入水悉出之然后钉桩下石以次修筑迄十六年八月也湖东夹河之间民田千余顷困于积水乃于河底作涵洞三以泄之嵗乆而湮塞河之新岸又日渐冲决田没于水而税如故凡业田之民流亡殆尽诸君患之仍委韩君等督工修理仅三阅月而完田既可乂民之流亡者复业又自淮安至仪真一带河岸低者増之缺者补之视旧有加故近年以来虽大水无所患而舟楫经行者咸视为坦途焉
　　髙邮州新开康济河记【刘健】
　　治二年秋河决汴溢于山东损运道山东守臣上其状天子勑户部左侍郎白公昂乘传以往河既迄功乃视运道自山东抵扬州议所以濬治时监察御史孙君行工部郎中呉君瑞董河事与巡抚右副都御史李公昂漕帅署都督佥事屠公胜署都指挥同知郭公鋐合议髙邮州运道九十里而三十里入新开湖湖东直南北为隄舟行其下自国初以来障以桩木固以砖石决而复修者不知其几其西北则与七里张良珍珠甓社诸湖萦回数百里每西风大作波涛汹涌舟与沿隄故桩石遇辄坏多沈溺前此董河事者甞议修湖东凿腹河以避风涛便往来今欲举运河便利宜莫先于此者白公议允遂相地兴工开凿起州北三里之杭家觜至张家沟而止长竟湖广十丈深一丈有竒而两岸皆拥土为隄桩木砖石之固如湖岸首尾有闸与湖通岸之东又为闸四为涵洞一每湖水盛时便从减杀焉以三年三月始事凡四阅月而成自是舟经髙邮者人获康济白公因采众议闻之上名曰康济河耆民葛璘等谓当有纪郡守贰有甞识予者乃具事状来请记予惟国朝贡赋之需东南过半自海运不行官舫客舟悉出于此舳舻相衔昼夜无虚时而髙邮当南北之要冲顾湖水为险事诚有缺诸公于此能急先务易风涛为坦途以康济往来且工以雇募费出帑藏使民不劳而事集有足嘉者遂为之书
　　乞趁时般运通州仓粮状【王恕】
　　成化八年三月二十二日总理河道刑部左侍郎王恕题臣惟京储之充足固资乎漕运漕运之通塞亦由乎天时若导泉濬渠筑隄捞浅之皆可以人力为也至若雨泽之愆期泉脉之防细则由乎天时似非人力所能为也臣以凡庸无用之才叨膺总理河防之寄夙夜兢惕惟恐不胜凡人力之可为者臣固宜殚力为之至于天时之不可为者以臣之愚固无如之何然亦不可不早图而预为之计思得扬州一带河道别无泉源止借髙邮邵伯等湖所积雨水接济去年因是彼处地方乆旱无雨湖水消耗所以河道浅澁阻滞运船幸赖朝廷洪福上天眷佑偶然大江水溢横流过坝船只方得疏通比及到于张家湾等处却值秋雨连绵路途泥泞脚价髙贵每银一两止装京粮八九石多亦不过十石原领耗米雇脚不敷以致军士借债卖船凑补上纳至十月终方得回还所以多在沿途守冻迄今尚未有到卫者今年扬州地方仍前干旱河道愈加浅澁虽巳设法挑捞车水接济止可补其所耗岂能増其所无虑恐今年粮运又似去年不无负累军士访得即今张家湾等处脚价比之去年有雨时月颇贱所宜议处如防乞勑户部公同总督粮储内外官贠从长计议合无该部出榜召募有车之家给与勘合趁今路干之时令其支运通州仓粮赴京仓交纳管粮主事等官躬亲监临平斛出纳仍令巡仓御史禁革奸弊就于该仓支与粮米准作脚价每十石比街市时价多加与米四五斗则人得其利而乐为之运纳运彀京仓粮数而止待粮船到日若遇天雨脚贵却令将该运京仓粮斛照数于通州仓上纳每石仍照今次给过脚价米数令其抵斗稍加斛面交纳则军得其便而愿为之出备合用垫仓芦蓆等项就于该仓领用如此非惟京储不致迟悮而军士亦得以苏息矣
　　议开河修塘状【王恕】
　　成化八年三月二十二日总理河道刑部左侍郎王恕题臣看得扬州一带河道南临大江北抵长淮别无泉源止借髙邮邵伯等湖所积雨水接济湖面虽与河面相等而河身比之湖身颇髙每遇干旱湖水消耗则河水辄为浅澁不能行舟若将河身比湖身濬深三尺则湖水自来河水自深虽遇干旱亦不阻船前项河道自南至北四百五十余里中间除深濶不用挑濬外其浅窄可挑濬去处尚有二百余里约用九万余人六十工可完每人日给口粮二升该用粮米一十万八千余石卷埽打坝共用桩木一万六千余根草二十余万束及看得髙邮湖自杭家觜至张家沟南北三十余里俱系砖砌隄岸每遇西风大作波涛汹涌损坏船只失落钱粮人命不可胜纪况前项隄岸之外地势颇低若再濬深三尺阔一二丈起土以为外隄就将内隄原有减水闸三座改作通水桥洞接引湖水于内行舟仍于外隄造减水闸三座以节水利虽遇风涛亦无前患若兴此役约用二万三千余人六十工可完每人日给口粮二升该用粮米一万五千六百余石合用筑隄桩木五万四千余根草二十七万余束造减水闸并改造通水桥洞约用桩木砖石等料并工价银二百余两又看得扬州湾头镇迤东河道内通通泰等四州县二千户所富安等二十四盐其间有鱼盐柴草之利在前河道疏通之时二千户所运粮船只俱在本所修艌客商引盐装至仪真每引船钱不过用银四五分扬州柴草止每束卖铜钱二三文近年以来河道淤浅不曽挑濬加以天旱雨少河水干断舟楫不通鱼盐柴米等项通用旱车装载二所运粮船只不得回还本所牛车脚贵柴米价髙以致客商失陷本钱军民难以遣日前项河道自湾头起至通州白浦止三百四十余里俱用挑阔八丈深三尺约用八万五千六百余人六十工可完每人日给口粮二升该用粮米十万二千七百九十余石再看得雷公上下塘句城塘陈公塘俱系汉唐以来古迹各有放水减水闸座年乆坍塌遗趾见存近年以来止是打造土坝拦水随修随坍不能蓄积水利若每塘修造板闸一座减水闸二座潦则减水不致冲决塘岸旱则放水得以接济运河以上四塘共造放水板闸四座减水闸八座除旧有砖石外约用新添砖石等料雇直并匠作工价银二千余两杂工止用各塘见在人夫不必劳民动众臣虽无识询之于众咸以谓若将以上三件河道依前整理庶几舟楫疏通永无浅阻风涛之患而为往来军民无穷之便但缘前项工程浩大合用人力钱粮数多况扬州府地方连年灾伤人民穷困仓库空虚兼且迩来象示警强敌犯边人心惊疑如斯之役未易轻举须时和嵗丰人力寛舒方可为之惟修理陈公等塘闸座一事既不起倩人夫止用前项工价为之颇易合无于本府收贮解京船料铜钱内委官支给收买物料修造闸座亦可以蓄积水利接济运河
　　扬州府重修白塔河记【王璵】
　　维扬郡治东北两舎许宜陵镇侧有河名白塔盖古运河支流以南属于江北达于淮者也皇明宣徳壬子平江伯陈公瑄酾浚旧道建新开大桥潘家江口四闸以蓄泄水以便江南漕运歴嵗滋乆中多壅阏舟既不通闸亦随毁乃者成化癸巳冬巡河郎中郭君升以为言上其事于总督漕运都御史李公裕以询于众得修河事宜以属郭君而总其成焉郭君于是召集旁近兵民二万人疏旧河二十里筑东西捍水堤四十里建通江大同二闸其大桥新开闸之故存者咸修复之又増建土坝三夏月潮涨则由闸冬月水涸则由坝又建减水闸五以防泛滥浅铺五以备疏瀹至于莅事有防享神有祠保障有巡检司凡有益于河者无不为之经始于丁酉三月以是年六月毕工通判鲍克寛具事颠末来请记予甞考之呉城防沟访于左传渠通江湖载之迁史唐漕江淮撒闸置堰宋至绍兴易堰以闸则漕河之出于扬境者最为切要漕法之讲于儒先者最为详备漕数之给于县官者最为丰溢大抵建国于西北为不拔之基取材于东南供不赀之费由今视昔初无少异兴事劝功有待于人此白塔河之所为濬理于今日也虽然古人甞谓润州北距步沙尾纡汇六十里舟多败溺遂徙漕路由京口埭沿伊娄渠以达扬子嵗无覆舟且减运钱数万今京口埭既淤浅不胜重载则由常州孟渎河入江遡流而趋伊娄回逺百八十里视六十里既两倍之而大江风涛之险漂溺之患月所不免又非但嵗中见之而已也斯河既成则江南漕舟出孟渎者可径投断腰洪入夹江三十里入河又四十里而达扬境脱不测之渊以即安流忘盗窃之虞而游乐土蒸徒欢呼无事转挽篙工柁师枕卧而至其为省费又奚翅数万而已也使非李公之经畧郭君之筹画而欲望其力排羣议茂缵成迹施加当时敷被后世如此役者庸可得乎李公字咨徳南昌人巡抚淮南焯有风烈郭君字腾霄濠梁人治水徐淮之间亦累着竒效以不系于兹河也皆畧而不书而特书其兴利拯患充国惠民之一事俾列之贞石以为后来者劝云
　　仪真县复通济闸记【王夔】
　　仪真县城东南自成化甲午提河工部郎中郭君升疏言于朝置闸曰临江曰通济曰响水曰里河口而通济当其中方其置闸也闾阎驵侩之家狃于坝利往往浮言喧腾谓有泄水过盐之患若无事于置闸然者及闸成仅于两纪而通济遂废盖置之既不协于其心则废之适堕其计虽有訏谟逺识知其不可废者亦漫无谏正聴其废焉而已矣夫通济之所以不可废者何也潮之至也不逾时而遽退船之羣次于闸也衔舻接舳无虑二三百数以无虑二三百数之船而当倐退之潮茍无通济纡汇猪蓄有以逗其势遏其冲将使跬步隔于千里顷刻淹于旦暮前响水而弗及后临江而已逺其不贻浅涸损坏之患者几希癸亥之厄可监也故临江诸闸不可无而通济尤不可无则尤不可废也废之者私智也纵其废之者私意也夫事不更变曷见其的于是南京工部分司署贠外郎何君白于总督漕运兼巡抚都察院右副都御史张公公韪其议檄通判扬州府事韩侯知仪真县事马侯协力起废而主簿唐侯暹义官许晟夏麟耆民栁瓒夏傧盛清臧恕张纶共莅厥事肇事于治乙丑正月朏四阅月讫工凡用物以株计松杉榆木三百七以斤计黄白檾蔴八百五十生熟铁八百软篾油灰各二百炭千二百以石计秫米七十灰千二百二十五总费白金二百四十二两有竒闸髙一丈五尺南北隄燕尾共长三十一丈甃石五百八十三丈五尺衬石千七百四十九丈虽闸址仍旧而规制加壮适提河工部郎中张君至防吉啓闸飞艘舞舰与潮下上蒸徒称便无复浅涸损坏之溷其虑马侯以予县人也请书前贤置闸之难后人废闸之易而复之者之有光于置之者焉且俾嗣今修饬毋骛私效尤贻患于无穷予谓栁子有言贤者之兴而愚者之废废而复之为是习而循之为非恒人且犹知之不足列也然而复其事必由乎贤者斯今之所以复通济之意乎欧阳子有言作者未始不欲其乆存而继者常至于殆废自古贤智之士为其民捍患兴利其遗迹往往而在使其继者皆如始作之心则民到于今受其赐天下岂有遗利斯今之所以镵石昭后之意乎张公名缙字朝用阳曲人成化已丑进士歴总台宪式惠淮土寻入为户部右侍郎何君名垕建昌人张君名玮呉人韩侯名琚河南人马侯名论辽阳人
　　闸对记【黄瓒】
　　予奉命督运艘于仪真与郑水部克明杨水部汝珪议啓闸省坝费有事闸司者皆安常袭故以为不可时克明已去予与杨水部持议益坚乃集仪真卫指挥金镗刘俸知仪真县事李文瀚仪真县学教谕卢绣训导呉正叶逢春于舟举一木谕之曰以此椓平水尽所过舟较泄水几何众皆曰诺既而视之减初则二分许予曰水拔自近尔也再移时自逺而集当不减毫发明旦视之果然众议遂沮客有过予问所以予随答而责之以质杨水部将以定浮议而开永利也水部览而颔之曰此殆都宪黄公记修闸之意也时桐城张君履谦亦在坐曰甞见邃庵先生亦言之于是遍览诸闸二公之外复得先少宰钱公太宰王公之文于败垣荒壤中喜而相谓曰闸之兴废公论其定于是矣然不利于鄙人弗夀诸梓必相继埋没前人惠利之功虽复于今日安知将来又不惑乱于浮议乎水部曰然请命之名曰举坠录水部曰称情哉既而取前稿于水部将裂之水部曰谓何曰凡吾所臆见者四碑尽之矣安用此赘词哉水部曰诸老之文学士大夫所能解若夫亲履而甞试之是非利害如示诸掌可以考实迹可以论众人则子之言夫请续碑记之后因并刻之正徳戊寅夏五月十日予在仪真既啓闸通运船客有过予问之曰往者闸司惧泄水禁弗启子今啓之水弗泄而舟获济何所见而然耶曰见夫理而已客曰理安在曰夫闸首里河口中通济罗泗尾阑潮阑潮距里河口五里许可容二千艘顷入通济才十一鳞次以待闸下而啓上水既平不费索挽起未初终申而毕其所泄者长不过一里广不过十寻深不过三尺以此之泄计淮南江北之潴如其长者几四百如其广者何止二万倍以二因四为数八百万则每一啓闸八百万分才去其一耳何泄之足虑客曰甞见夫闸司迫于不得巳而一啓也既牵于闸之两翼复绠引于西隄之绞闗终日不尽二十船何也曰下不闭而河啓人力不足以胜水势也予故曰闸政之废绞闗为之也客曰绞闗所以禆政而谓其废焉何也曰北河之闸地势犹梯级闸于下而受水于其上舟非亟挽恐上竭而不能入入而不能蘟乃倚力于绞也今通济闭而里河启水平舟运帆举篙刺之力耳焉用彼为哉惟无以遏奔放之势而强以人力水易浅而舟难进此浮议乗而沮之也客曰天下水彼盈此亦盈彼缩此亦缩也何清江之闸长啓而不闭隄塘备涝之斗门又从而减泄此则惟恐渗漏禁弗启岂水之性失其平消长盈缩不相通泄于彼者则无与于此泄乎此者犹贻患于彼耶曰人心之偏于水乎何尤谓彼之泄无与于此之盈缩譬之盎贮醯醖漏于左而曰无与于其右孩提有识者不如是之愚也宁减有余于无用之地而不于此利舟楫譬之厨有余饭顾乞儿之哀求弗与举而覆诸污渠中有人心者似不如是之忍也客曰彼不有大禁胡执泥至此曰无也居货庸力之徒利于坝故闸一开纳赂泄水之谤起而在耳目者多不察此自好者宁废公道而弗任怨报谤奔走下吏醺其醲而防其膏一唱百和惟坝焉是附于是闸政日废前贤建置之盛举朝廷济利之大惠遂为虚文焉客曰北闸之水源不息放之则缩闭之则聚其常也若此盘盂之积值经月不雨闭而不泄技穷矣则将何以益之乎曰潮有大小有定俟其至而啓闸俾内灌既平闸而留之使乘潮之舟不沮浅而里河之纳且不退如是再三可以变浅涸而为盈溢顾谓泄水而不啓何其谬哉客仰而笑之曰往者大水里艰运而外艰入工部郎中呉君谕执役者以借潮众窃笑之君令稍削坝已而潮至艰于外者乘势而涌入内之不能运浮而前两厓之艰运船商船皆徳君之惠鼓掌踊跃以君为神明如子之论君殆有见于闸而目之于坝焉耳岂真神明也哉曰然客起而叹曰为政在人圣人之至论客乃揖谢而退
　　仪真县新建烂潮闸记【杨一清】
　　治辛酉春二月二十四日仪真县新建拦潮闸成便漕也仪真为漕河自前代巳然我国家定都北方嵗漕东南粟以供京师多由此道盖喉襟最要地也顾漕河之水至是当入江髙卑势殊河易泄且涸宋嘉定间守臣建白置三闸为蓄水计寻废再举再废国朝洪武辛亥始即其地筑而坝之舟下之上必车坝乃达不尽剥载则不敢以举力稍不齐舟辄坏由是仪真之地舸舰云接贩鬻喧阗罔利之徒萍聚而蚁附居货食力惟坝是便闸不复讲矣成化甲午巡河郎中郭君升建议置闸四为东闗为响水为中闸为罗四闸以通于江一时称便独妨罔利者煽为泄水之说任耳者和之闸遂不用治戊申朝廷用言者下工部檄郎中施君恕相所宜复东闗罗四二闸废响水中闸而新之舟复通利焉然江濵无闸潮无所潴上闸啓注不可遏于是复起泄水之议漕运总戎郭公鋐甞欲増置濵江拦潮闸或谓江濵多浮沙不果治已未冬都察院右都御史张公敷华奉勑为巡抚总漕事有以拦潮之防献者公询于众扬州府同知叶君元进曰元甞承檄董濬河濬及江濵深七尺土黄壤无沙闸必可置公曰然遂以闻即得防乃防郭公檄叶君任其事君受命惟谨防籍程物卜以庚申十月八日始事度地势定造闸之规髙一丈八尺中广二尺八寸袤三丈翼而东西亘加袤之二爰琢爰甃犬牙相入磨砻铲磢厓削砥平叠石数重以固其涯松桩节比以固其底凡用物以计者石八千七百九十以株计者木五千四百七十以片计者板四百九十以斤计者铁二千九百八十蔴一千六百七十篾六百十桐油一百以担计者石灰二千一百三十粳米四百八十秫米三十三诸庸售所取直得先年濬河羡余银千两有竒不责办于有司故工钜而官不知费方役之兴监察御史冯君允中行河至顾瞻称与为之指画俾急图厥成巡河郎中刘君继至偕工部主事邹君亦胥督劝羣僚向风百工子来故事集而人不告劳距经始之期才四阅月耳冯君谓闸啓闭宜有定规乃防刘君议视河盈缩及潮之长落启闭传檄有司遵行之是嵗江河防通舟无留行扬旗伐鼔通数十百艘于饮食谈笑之顷视车坝之劳固有不待较者比秋霖潦浃旬湖水大涨得以时泄不横决为隄堰害亦惟是闸赖焉所省漕运之费嵗当若何民船商舶所省又当若何以嵗继嵗吁其不可量也于乎天下无难为之事顾为之何如耳其始也存乎志而其成也存乎决书曰功崇惟志惟克果断是也昔虞文靖公甞言善为政者当为其所不可不为不敢擅为其所不得为与轻为其所不必为斯可矣是闸为漕运计为天下计在公诚不可不为者然非志之崇则曰曷仍旧贯非力之断则曰曷为敛怨欲其果于有为难矣不然自有闸议以来凡歴数政终以异议者众莫适任责故亟举亟罢迄无成功公始至而即图之谋定而身任之择人而委之虽羣咻众哄屹不为变其志与断有过人者不于是乎徴耶然吾每见世之仕者有所举动辄为异议所沮其同事者谓功不已出从而媒孽之唯恐费甚焉况奉行其下又无良有司虚文取办徒劳无益以増兹多口者皆是也坐是以隳厥成者多矣公兴是役冯君诸贤既赞其决于上又为之规议以图其永于正未甞有所沮挠而奉以周旋又有若叶君心计目揣举无遗力经营结构无一弗当意者暂费而大蠲百年来所当为而末及为者一旦从容为之腾口之徒不敢复出一语是虽公之忠信所孚风声所动而诸君协谋宣力其功顾可诬哉故并书之石以告来者俾嗣守之勿复惑于浮言以隳前人之功也
　　东闗闸记【庄防】
　　仪真东闗闸工部主事夏公育才所建也公以上命来督仪真谓仪真京师喉襟之地转输漕运之所必由朝觐商贾之所必涉有京师不能无仪真也然仪真五坝又非取给于东闗不可五坝盈则蓄东闗以待其涸五坝涸则泄东闗以济其急有五坝又不能无东闗也是五坝者用于仪真东闗者用于五坝也公汲汲于此岂为仪真计哉京师计也天下计也公之用心朝廷可谓至矣公既闸人有谓公于某者曰仪真五坝之地一洼沼也以京师之大赖其力于此寻丈之济岂可深虑哉然欲为京师计使仪真五坝不费余力而国用自充岂有难者昔虞文靖公送祠天妃二使者谓国家之东萑苇之泽濵海而南者广袤相乘淤沮可稻之地何啻千数百里使若东南之人隄圩而田之给牛种农具为之屯种寛其赋之入可省江南漕运之半而仪真五坝之力当亦不可废也今谓仪真距急水河之地髙下不下数丈使塞埠决六合野浦桥之淤塞乃自急水河以达于仪真长江大河风帆浪舶瞬息千里孰之能御而仪真五坝又将可以并省矣公之所以为朝廷计者乃不于此而于彼何哉某曰不然子将以已之所涉者以料公也公岂不知乎此哉某以病废所谓国家濵海而南之地足迹未甞一至不知果可以屯田否也又不知虞文靖公之说行于古者而亦可以行于今也使其可行从前之说则屯田之入但可以省夫江南漕运之半而其半又果能不借夫五坝之力哉从后之说其防虽无可议然水之髙下亦未可遽以口舌而争使果如是则江空水落之时而视夫夏潦濔漫之日又不知其能同否也茍有不同而五坝又可废哉而东闗之闸不可废也盖公之学有本末故其政有缓急缓者效大而用力常难急者效速而用力常易公知三者皆善故先其易而后其难而若所谓以急水河达于仪真公之友夏官主事娄君元善巳上闻矣元善之论公有不知者乎知之公有不为之成乎以元善之论而公成之公之功也至若文靖之说真不甚易非有回天倒海之力不可以某观之公可辞乎使公不以为难而又极其力焉则国用尚何不充之有公殆将以是三者次第行之而谓公不知出乎此者不知公也不然则善与人同不求不忮者又岂无一道乎知急河水之论仪真之水未可遽达使并五坝而遽废之则往来京师者以求于目前闸东闗者急水河地也知屯田之说以天下之事能无龃龉使急水河之举茍有不善则为迂谈何以取信于上成急水河者屯田地也此裁成左右之精经纶造化之妙人不及知而公独知之而某窃窥见之者必居其一于此矣嗟乎天下之治使皆结绳使皆野鹿则巳如欲酬酢乎其他则计之大者亦无以过于此也而若公者尚可为之訾哉公名英育才其字世家吉水云【庄定山集】
　　京口运河疏濬记【倪谦】
　　镇江为郡濒杨子江通江有河曰运河与江北州相直凡苏松江浙闽广之人舟出于江者率由是径而易达然自京口闸至常郡犇牛坝一百六十余里间地势髙隆河形浅狭止利小舟之行其漕运钜艘与夫官民船舶俱从夏港涉大江经圌山始克有济水道迂逺暗沙险阻不时风涛发作轻则樯倾楫摧重则覆溺戕生或遇寇盗动罹刼害且并河之田一遭旱暵则水脉枯涸不能浸溉坐受饥毙公私病焉景泰间郡长吏欲事疏濬具疏以闻诏巡抚工部尚书周忱相度事宜勘计工费疏入而公以谢事去天顺间总督粮储都宪李公秉继巡抚于斯诏下覆实以行公始图经费以举是役寻召还朝后巡抚都宪崔公恭奉命踵至以为便国利民莫切于此遂与郡守林公鹗申度前议自新港至犇牛旧河则疏濬深广京口吕城旧闸则修甃颓缺别于郡城减度桥増置一闸用以潴水潮汐洪大则开闸放舟微小则闭闸车坝庶水有所蓄舟楫通利田亩沾沃永为民便所用众材则于浙江嘉湖二郡取之徒役匠石则于苏松常镇四郡取之议定乃事兴剏裒材用鸠工徒严期约刻日咸集分官各司其役至于规画劝督则身亲莅焉趋事惟勤并手偕作举锸如云劚土如山其河狭者拓之浅者凿之务底深广使多受水其闸旧则培其崩頺补其刓缺完复前规新则下木为桩实甓为基累以灰石固以铁键制度如式务底坚致以时蓄泄常使水与闸平不致盈缩以某年月日兴役某月日役止其为费木以株计若干石以方计若干铁以斤计若干役以工计若干初役之兴也下民颇以为劳逮今十数载间水常弥漫非惟舟楫得涉安流赖免风涛冦盗之虞而田亩得资浸溉大享丰穰之利益思前人之徳不置咸欲刻石以纪其绩丹阳尹蔡侯实因民之情乃具述疏濬设置颠末属言为记惟濬畎浍距川禹之绩也自井牧沟洫之制废而后河渠之利兴古昔能濬河导川者史不絶书则水之为利诚为政之先务也功之钜者其费侈利之博者其劳多然不一劳者不永逸不暂费者不永宁故于是役李公不防其费志图兴举于前而崔公不惮其劳力任其责于后则卒底于成者崔公之功也不亦能急先务者欤故今遗惠在人岂惟起人无穷之思而伟迹在世其必郡乘载之国史书之与古能濬导者同垂名于不朽矣遂书以畀之使刻焉【倪文僖公集】
　　常州府重建犇牛闸记【王璵】
　　距毘陵城西三十里其地为犇牛堰泝堰水西行百八十里歴云阳达京口为餫河其地势东倾盖堰不足以时蓄泄也古甞于京口吕城奔牛为三闸皆莫详其剏始璵甞观史记丹徒水道自六朝来通呉防隋初有诏浚治则是闸在齐梁前巳有之宋陆放翁所谓自剏为是运河三闸已具其说近是大业之役闸当与河相为废兴而志不书至元符嘉泰始两书修复则上下数百载间其缺而不书亦已多矣国朝洪武巳酉闸废更导其支流东北出于堰为坝自是餫河不复通重载漕舟多出孟渎河济江江行险逺嵗不能无覆溺之患天顺巳夘今冢宰崔公克让为都御史巡抚江南因民之虞患也为言于朝请复建闸营度适宜委畀得人曽无几何而五闸告成其在常境者犇牛下闸是也成化戊子都御史邢公克寛来继谓奔牛犹有上闸其遗址尚存盍亦修建俾互为啓闭遂以其事付之常守卓君天锡而以武进邑丞宋瑛董役事给费于公帑役民于农隙其经画之良成功之速与下闸等矣夫自堰废为闸闸废为坝言水利者时有訾病今闸与坝两存之春夏水溢则由闸秋冬水涸则由坝坝可潴而闸无壅也根遗迹防成筭以开永图夫岂乐因循而好自用者所能彷佛其一二哉闸成之明年同知谢君庭桂以属予记夫国家自移都北京其材赋多取给东南正犹汉之山东唐之江淮也引渭穿渠含嘉转漕当时最称便利然水有底柱之险持异议者亦甞改作卒无成功是役于智巧而不观形势之顺逆监古今之成败者也近议亦有谓自七里港疏河越黄坟冈以受江水而崔公不用用之几何不为褒斜取道而邢公继之理其未备无事更迁其亦异于凿三门以重为梁栈者逺矣二公敭歴台省雅有才望其出殿南坼也威惠并行为国足用为输将繇使脱险系斯举也余可推卓君克承克引民不厉而功自倍施之守官用成佳政皆不可以不书夫书前人之迹以昭示后人俾嗣守之勿坠谢君之用心亦良厚矣于是乎书
　　漕船志【马廷用】
　　予乡席君文同以进士出宰郯城入拜工部都水司主事奉命分司清江船厰甫至兴利涤多所裨益逾年稍暇即于厰旁及分司左右皆树大匾以标识之又通年代考据漕船沿革次第走使过南京属予为之记文同为政知所重矣清江船厰在清河县之南距淮安三十余里因临于淮水故名清江云其地平衍弥望旷然盖南北一要冲也我太祖髙皇帝混一区宇定鼎金陵九州百夷任土作贡肆我太宗文皇帝中靖家邦益隆继述于顺天肇建北京爰命文武大臣各一贠濬闸河通舟楫以有海运转输之半行之未乆海运遂罢今所谓清江卫河二提举司皆当时成议于为便宜可乆者累朝相承畧加损益至英庙时江南江北始限为船一万一千七百有竒清江十九卫河十一后清江运船之数复析浙江南直等卫俾归自成造于清江者惟南京镇江江北直诸卫所而已每船价银一百二十两所徴船料初取诸江西湖广四川福建直徽州诸郡县民苦解纳往返经年破产荡家公私俱困军士亦往往有支料不敷展转陪补之患殆有缘此而鬻子出息转相逋逃者有司具实以闻朝廷采羣议湖广荆州府浙江杭州府直太平府委部官抽分以充清江卫河造船之用淮安抽分则令本司自领之通计每嵗例该银二万六百七十两苏杭淮三府人匠银三千三十两每嵗额造五百二十三只江南诸省府不例数内迄今遵守以为定规顷者总督漕运右都御史安福张公总兵官都督同知合淝郭公奉诏入朝防同本部尚书曽公等首建大议复増入官银二千三百七十两总计官给银二万六千七十余两并各军士原额自办银二万三千七百余两总得每嵗共用银五万余两疲兵困卒顿觉少苏此晁大夫所谓节其力而不尽邵夫子所谓寛一分则民受一分之赐者也夫论大计者不惜小费图逺效者不屑近功今计费而给之虽锱铢必较计艘而督之虽沈覆不恤加以罗织多事之吏争虚名逺谤避嫌之人仅守成案数运之后为弊日滋吾恐军民皆惫上下匮乏不知何拯救之方通融之术可以处此而后得耶嗟乎天地间财货止有此数不在民则在官孔子曰节以制度曽子曰用之者舒正使刘晏诸人复用于世千岐万径徒尔纷更吾圣贤之语足矣理财之道要不过此庸系此于末简为清江船厰志且以告夫将来从事者万一吾君吾相有问焉当执此以对此予日夜所有事而愧未能也亦文同所以刻石之意也于是乎书
　　清议篇【唐龙】
　　漕运钱谷之府乃露积于舟而持之者又动戾约束故奸利易滋狱讼烦兴而不息焉特置理刑主事以掌其案厥职専矣其他不领于漕运若吏之掊克有词民之争鬭有词商之逋债有词则一聴犯于有司而主事不与焉此不易之制也迩年理刑者不惟于漕运之牒而聴断焉诸例所不与者一切傍侵兼受广捕逮密罗织繁案牍日然越俎代庖官之僭也十羊九牧民之残也清议咸不直之而訿訿腾于道路达于京师减职禠衔者凡几人于是当代者咸惧其来来者欲去去者欲速若不可一日居也嘉靖戊子春获拜董漕之命都下士夫语以是故而忧之少宰中峯曰而今理刑者乃李子尚防志明行洁达于政体毋用为忧四月涉淮之境上问之父老曰贤哉理刑问之齐民曰贤哉理刑既而夷考之吏之词至辞民之词至辞曰自有主者若商人争猥琐之利益弗屑以淆其政乃喜曰辨治哉慎度哉于是尽检漕运诸刑牍次第授之则曰是乃攸司敢不审克之奸则诘蠧则翦贪则絷侵渔则割正一允以常刑而无所于贷令斯昭昭然至于疑者辨其诬寃者伸其理困者疏其滞哀矜恻怛又若不可以已繁词不连于庭私谒不迹于户政有常经民弗扰矣由是清议秩然以定沨沨然兴焉然则岂有不可居之不善斯不善尔居之善斯善尔李子方得代父老齐民赴予留之而不可得也乃着清议篇以彰之且欲其慎之终身云【渔石文集】
　　河议【宋濓】
　　宋潜溪曰比嵗河决不治上深忧之既遣平章政事嵬某御史中丞李某礼部尚书台哈布哈沈两珪及白马致祀又置行都水监専治河事而绩用未之着乃下丞相防廷臣议其言人人殊濓则以为河源起自西北去中国为甚逺其势湍悍难制非多为之委以杀其流未可以力胜也何也河源自吐畨朶甘思西鄙方七八十里有泉百余若天之列宿然曰鄂端诺尔译云星宿海也自海之西又汇为阿拉克诺尔二泽又东流为齐賔河而齐尔绰克之水由西合呼喇之水従南防雅尔楚之水复至自东南于是其流渐大曰托喀尼译云黄河也河水东行又岐为九曰伊逊鄂罗木译云九渡也水尚清浅可涉又东约行五百里始寖浑浊而其流益大朶甘思东北鄙有大山四时皆积雪曰伊拉玛博啰又曰腾格哩哈达译曰昆仑也自九渡东行可三千里乃至昆仑之南又东流过库济库徳二地至哈喇博勒齐尔与纳琳哈喇河合又合竒尔穆蘓二水乃折流转西至昆仑北既复折而东北流至贵徳州其地名博勒齐尔自昆仑至此不啻三千里之逺又约行三百里至积石从积石上距星宿海盖六千七百有余里矣其来也既逺其注也必怒故神禹导河自积石至龙门南到华隂东下底柱及孟津洛汭至于大伾大伾而下酾为二渠北载之髙地过洚水至于大陆播为九河趋碣石入于渤海然自禹之后无水患者七百七十余年此无他河之流分而其势自平也周定王时河徙砱砾始改其故道九河之迹渐至湮塞至汉文时决酸枣东溃金隄孝武时决瓠子东南注钜野通于淮泗泛郡十六害及梁楚此无他河之流不分而其势益横也逮乎宣房之筑道河北行二渠复禹旧迹其后又疏为屯氏诸河河且入于千乘县徳棣之河复播为八而八十年又无水患矣及成帝时屯氏河塞又决于馆陶及东郡金隄泛滥兖豫入平原千乘济南凡灌四郡三十二县由是而观则河之分不分而其利害昭然又可覩已自汉至唐平决不常难以悉议至于宋时河又南决南渡之后遂由彭城合汴泗东南以入淮而向之故道又失矣夫以数千里湍悍难制之河而欲使一淮以疏其怒势万万无此理也方今河破金隄输漕郓地几千里悉为巨浸民生垫溺比古为尤甚莫若浚入旧淮河使其水南流复于故道然后导入新济河分其半水使之北流以杀其力则河之患可平矣譬犹百人为一队则其力全莫敢与争锋若以百分而为十则顿损又以十各分为一则全屈矣治河之要孰逾于此然而开辟之初洪水泛滥于天下禹出而治之水始由地中行耳盖裁成天地之化必资人功而后就或者不知遂以河决归于天事未易以人力强塞此迂儒之曲说最能偾事者也濓窃愤之因备着河源以见河势之深且逺不分其流决不可治者如此傥有以闻于上则河之患庶几其有瘳乎虽然此非濓一人之言也天下之公言也【潜溪集】
　　按景濓此议作于至正间予甞闻前辈云禹贡曰导河自积石未穷其源也汉张骞云河有两源一出于阗一出于葱岭唐薛元鼎云得河源于昆仑盖皆传闻耳迨元起沙漠太祖征西夏至黄河九渡盖在昆仑西南宪宗命锡里征西域六年拓地四万里而河则在域内所谓星宿海得之目覩也景濓引援示人详矣若夫治河多分其流亦确论也
　　河源辨【王鏊】
　　客有问河源者王子曰是非予所及也虽然予以为必出于昆仑曰子何以知之曰予以理知之山与水同原天下之山起于昆仑天下之水出于昆仑无疑也曰子不闻乎昔元世祖欲穷河源遣使行四五干里至吐畨朶甘思西部有曰鄂端诺尔者华言星宿海也有水百望之如列星此河源也逾昆仑二十余日矣予曰西域之迹发自张骞骞所歴诸国甚乆且逺东汉之世大秦条之安息至于海濵四万里外重译贡献班超遣掾甘英穷临西海而还皆未覩所谓昆仑也何元使得之易乎禹本纪言河出昆仑去嵩髙五万里外国图云从大晋西七万里得昆仑之墟今元使行不及五千里云已逾之何昆仑之近乎自昔言昆仑者皆在西北元使所图乃在西南何也兹则元使所谓昆仑者果昆仑乎所谓星宿海者果河源乎未可知也尔雅云河出昆仑墟色白并于七百川色黄山海经云昆仑之丘河水出焉东南流注于汜天之水洋水出焉西南流注于丑涂之水黒水出焉西流注于大杅淮南子云昆仑之墟河水出其东北赤水出其东南洋水出其西北佛经阿耨山顶有大池水分流为四大水入中国者为黄河入东海其三入南海北海西海为弱水黒水之属穆天子传云阿耨达山出六大水西南有水名遥奴小东有水名萨罕又东有水名恒伽三水同出一山俱入恒水阿耨即昆仑也康泰扶南传曰恒水之源出昆仑有五大源分流为诸水洛书曰河自昆仑出于重野迳积石为中国之河古书所纪先后一辙岂皆不可信而元使独可信乎是为其得之亲见也曰古之至人夫独非亲见凿空以欺后世乎释氏生于天竺穆王宴于瑶池夫岂非亲见乎而疑之也然则元使其诬乎曰吾甞考之河有两源一出于寘一出昆仑之墟且汉使亦甞穷河源矣谓出于寘其山多玉石采来天子案古图书名其山为昆仑然非古所谓昆仑也元使所见其殆是乎若昆仑之墟彼固未之覩也且天竺诸国有身热头痛之坂县度之阨热风夏雪毒龙恶鬼猛虎狮子之害元使亦甞歴此乎淮南子载昆仑之上有木禾珠树玉树悬圃阆风十洲记谓弱水绕之上有金台玉阙之类元使亦甞覩此乎虽其神怪恍惚不可尽信而河源之出于是不可诬也近有佛图调者谓钟山西六百里有昆仑郭璞谓别自有小昆仑也则昆仑固非一乎曰昆仑之逺近不一然则河源恶乎定曰水经云昆仑之西北河水出其东北东南流入渤海其源一出于寘之南山北流与葱岭合东注蒲昌海郭璞云河出昆仑潜行地下至于寘国复分流岐出合而东注盐泽复行积石为中国河此定论也予见近世之论河源者每以一夫之目废千古之论故为之辨【山居杂著】
　　除民之害【丘濬】
　　臣按天地间为民害者在天有旱潦之灾在地有河海之患然雨之为旱潦也有时而人犹可以先事为之备若夫河海之患则有非人力所能为者矣虽非人力所能为而人君有志于为民者其忍坐视而付之无可奈何哉中国之水非一而黄河为大其源逺而髙其流大而疾其质浑而浊其为于中国也视诸水为甚焉自禹疏九河之后迁史河渠书述之详矣臣请探厥本源自张骞使西域之后说者咸谓河出昆仑至元世祖始命其臣笃实者西穷河源得其源于吐蕃朶思甘之南曰星宿海四山之间有泉近百汇而为泽登髙望之若星宿然胡言所谓鄂端诺尔也其地在中国西南直四川马湖府之正西三千余里云南丽江府之西北一千五百里较之昆仑殆为近焉自西而东合诸河水其流寖大东北流分为九渡行二十日至大雪山名腾格哩哈达即昆仑也绕昆仑之南折而东而北而西复绕昆仑之北又转而东北行约二十余日始入中国自贵徳西宁之境至积石经河州东北绕朔方上郡又东出境外经三受降城东胜等州又折东南出龙门过河中抵潼闗东出三门析津为孟津过虎牢而后奔放平壤吞纳小水以百数势益雄放无崇山巨矶以防闲之旁激奔溃不遵禹迹故虎牢以东距海口二三千里俱被其害方禹之导河其河盖自西而东又转而北之东以入海焉周定王五年河徙已非禹之故道汉元光三年河徙东郡东注勃海继决瓠子又决馆陶遂分为屯氏河二河相并而行元帝永光中河水始分流于博州屯氏河始塞后二年又决于平原则东入齐入青以达于海下流与漯川为一宋熈宁十年河又分为二派一合南清河入淮一合北清河入海是时淮仅受河之少半耳金之亡也河始自开封北卫州决入涡河以合于淮旧河在开封城北四十里东至虞城下达济宁州界本朝洪武二十四年河决原武之黒阳山东经开封城北五里又南行至项城经颍州颍上东至夀州正阳镇全入于淮而故道遂淤永乐九年复疏入故道正统十三年又决荥阳东过开封城之西南自是汴城在河之北矣又东南经陈留自亳入涡口又经防城至怀逺东北而入于淮焉抑通论之周以前河之势自西而东而北汉以后河之势自西而北而东宋以后迄于今则自西而东而又之南矣河之所至害亦随之防民患者乌可不随其所在而除之哉礼曰四渎视诸侯谓之渎者独也以其独入于海故江河淮济皆名以渎焉今以一淮而受大黄河之全盖合二渎而为一也自宋以前河自入海尚能为并河州郡之害况今河淮合一而清口又合沁泗沂三水以同归于淮也哉曩时河水犹有所潴如钜野梁山等处犹有所分如屯氏赤河之类虽以元人排河入淮而东北入海之道犹微有存焉者今则以一准而受众水之归而无防滴之渗漏矣且我朝建国幽燕漕东南之粟以实京师必由济博之境则河决不可使之东行一决而东则漕渠干涸嵗运不至其害非独在民生且移之国计矣今日河南之境自荥阳原武由西迤东歴睢阳亳颍以迄于濠淮之境民之受害而不聊生也甚矣坐视而不顾欤则河患日大民生日困失今不理则日甚一日或至于生他变设欲兴工动众疏塞并举则又恐费用不赀功未必成而坐受困弊然则为今之计奈何孟子曰禹之治水水之道也又曰禹之治水也行其所无事也古今治水者要当大禹为法禹之导河既分为九以分杀其汹涌之势复合九为一以迎合其奔放之冲万世治水之法此其凖则也后世言治河者莫备于贾让之三防然歴代所用者不出其下防而于上中二防盖罕用焉往往违水之性逆水之势而与水争利其欲行也强而塞之其欲止也强而通之惜微眇之费而忘其所捐之大防已成之业而兴夫难就之功捐民力于无用糜民财于不赀茍顾目前遑恤其后非徒无利而反有以致其害因之以召祸乱亦或有之顾又不如聴其自然而不治之为愈也臣愚以为今日河势与前代不同前代只是治河今则兼治淮矣前代只是欲除其害今则兼资其用矣况今河流所经之处根本之所在财赋之所出声名文物之所防所谓中国之脊者也有非偏方僻邑之可比乌可置之度外而不预有以讲究其利害哉臣愿明诏有司博求能浚川疏河者徴赴公车使各陈所见详加考验预见计定必须十全然后用之夫计防虽出于众而刚断则在于独择之审信之笃而用之专然后能成功耳不然作舎道傍甲是乙非又岂能有所成就哉臣因朱氏之言而求大禹之故深信贾让上中二防以为可行盖今日河流所以泛溢以为河南淮右无穷之害者良以两渎之水既合为一众山之水又并以归加以连年霖潦嵗嵗増益去冬之沮洳未干嗣嵗之潢潦继至疏之则无所于归塞之则未易防遏遂使平原汇为巨浸桑蔴菽粟之变为波浪鱼鼈之区可叹也已伊欲得上流之消泄必先使下流之疏通国家诚能不惜弃地不惜动民舎小以成其大弃少以就夫多权度其得失之孰急乘除其利害之孰甚毅然必不惑于浮议择任心膂之臣委以便宜之权俾其治河流相地势于其下流迤东之地择其便利之所就其污下之处条为数河以分水势又于所条支河之旁地堪种稻之处依江南法创为圩田多作水门引水以资灌溉分疏之后水势自然消减然后从下流而上于河身之中去其淤沙或推而荡涤之或挑而开通之使河身并深足以容水如是则中有所受不至于溢出而河之波不及于陆下有所纳不至于束隘而河之委易达于海如是而又委任得人规置有法积以嵗月因时制宜随见长智则害日除而利日兴河南淮右之民庶其有瘳乎或曰若行此防是无故捐数百里膏腴之地其间破民庐舎坏民田囿发人坟墓不止一处其如人怨何呜呼天子以天下为家一视同仁在此犹在彼也普天之下何者而非王土顾其利害之乘除孰多孰寡尔为万世计不顾一时为天下计不徇一方为万民计不恤一人贾让有言濒河十郡治隄嵗费万万及其大决所残无数如出数年治河之费以业其所徙之民大汉方制万里岂与河争咫尺之利哉臣亦谓开封以南至于鳯阳每嵗河水渰没中原膏腴之田何止数十万顷今纵于迤东之地开为数河所费近海斥卤之地多不过数万顷而已两相比论果孰少哉请于所开之河偶值民居则官给以地而偿其室庐偶损民业则官陪其偿而免其租税或与之价值或助之工作或徙之寛闲之乡或拨与新垦之田民知上之所以劳动乎我者非为私亦何怨之有哉矧今鳯阳帝乡园陵所在其所闗系尤大伏惟圣明留意万一臣言可采或见之施行不胜幸甚
　　治河论上【邵寳】
　　万世言治水者必曰禹治水而不法禹可乎孟子曰禹之治水水之道也水之所以为水禹之所以为治无出此矣河也者天下之水之大者也禹之治水其详见于禹贡其曰导河积石至于龙门南至于华隂东至于底柱又东至于孟津东过洛汭至于大伾北过洚水至于大陆乂北播为九河同为逆河入于海者皆顺道之法初无障逆之说故能成府事之功而天下称神其极至于地平天成焉由今观之其所空之地甚广所处之势甚易所求之效甚小是故其成功也如此今之治水者其去禹也逺矣而所空之地乃狭于禹所处之势乃难于禹所求之效乃大于禹欲其成功不亦难乎何谓所空之地狭于禹盖禹之导河自大伾以下分播合同随其所之而疏之不与争利故水得其性而无冲决之患非无冲决也彼自冲决而非吾之所得与也今夫一杯之水举而注之地必得方尺乃能容之其势然也河自大伾以上水之在杯者也大伾以下水之在地者也以在地之水而欲拘束周旋如在杯之时大禹不能而况他人乎今河南山东郡县棊布星列官亭民舎相比而居凡禹之所空以与水者今皆为吾有盖吾无容水之地而非水据吾之地也固宜其有冲决之患也故曰所空之地狭于禹何谓所处之势难于禹盖甞观禹之治矣随处施功初无窒碍亦无拘限今北有临清中有济宁南有徐州皆转漕要路而汴省在西南又为宗藩所在左盼右顾前瞻后望动则肘掣使水有知尚不能使之必随吾意况水无情物也其能逶迤曲折以济吾之事哉故曰所处之势难于禹何谓所求之效大于禹盖禹之所以为治去其垫溺之害而已此外无求焉今则赖之以漕不及汴矣又恐坏临清也不及临清矣又恐坏济宁也不及济宁矣又恐坏徐州也使皆无坏又恐漕渠不足于运也了是数者而后谓之治故曰所求之效大于禹以若地处若势求若效虽禹复生恐其难矣而或者犹哓哓然曰某为上防某为下防某为中防则惑之甚也然则奈何奈何哉苏子曰夷狄不可以中国之治治也求其大治必至于大乱先王知其然是故以不治治之治之以不治者乃所以深治之也某于河亦云
　　治河论下【邵寳】
　　夫所谓治之以不治者非不欲治之也盖难于其治也难于其治而遂不之治则其患有不可胜言者君子顾忍坐视吾无辜之百姓受兹酷烈哉今夫人有病其势笃且死也将求医以治之欤抑亦委之于不医欤委之于不医是待死而已矣是故谓河之不必治者待死而委之于不医者也茍知求医矣而谓其可恃以必不死且至千百年之夀此所谓不惟无益而又害之今之治河者何以异是是故亦治之以不治而巳矣盖河自周定王时北徙汉氏而下决东郡决瓠子决魏之馆陶分屯氏决清河灵乌渎口其变非一议者或欲疏禹之故道或欲塞所决之口或欲分流以杀其冲决之势或欲筑堤以障其泛滥之虞或又有望气用数而谓人力强塞未必可以应天者载考前史歴歴可见亦今日治河者之所熟讲而饫闻者也虽成败得失不能无辨然譬之医者其皆一方乎茍不问其缓急先后执一方而求病之愈不愈则归咎于方岂方之罪哉用方者之罪也取古之方随其缓急先后而用之此所谓治之以不治者也故如漕渠急则张秋等坝所当先筑而疏故道塞决口分流诸派次焉然故道若髙则不必于必疏新流若下则不必于必塞其间泛出旁溢或用疏法或用塞法以水治水吾无容心故曰取古之方随其缓急先后而用之此之谓也今河之为患如一人之身而具百病者也朝轻而夕重表减而里加虽有卢扁不能使之全愈也故必得良医师坐守其侧切脉观色聴其声音察其寒热究其病之所由起尽心力救之如前所谓取古之方随其缓急先后而用之者幸而愈则调理如故不幸而复发于此则改图而治之是故有求医无遗医药饵常备攻治常施而不必其成功要于不死而已矣故曰治之以不治今治河之大臣良医师也工与料药饵也凡所谓疏塞分筑之类攻治之法也为今之计宜常设总理大臣更置其属频巡视谨调防任满则代或加命使仍其职而不必其功之成备工与料而惟其所用焉可也然大臣之任其事在朝廷疏塞分筑之类其事在大臣而所谓工与料者则在民矣民可使之困乎故治河非难也备工与料之为难也【容春堂集】
　　总理河道题名记【于湛】
　　王者宅中图治必挽天下财赋以给经费我朝始由海运继由陆运凡三变乃改今河运然地势中髙南北迤就下乏水以济济水伏流齐鲁随地溢出为泉泉在东郡凡二百八十有竒各以近入汶泗洸沂诸水东流赴海文皇帝命工部尚书宋公礼修复防通河伐石起堰东遏诸水西注漕渠南北分流北流者防漳防卫上接白河南流者防河防淮下接寳应髙邮诸湖漕渠遂亘南北濬泉以广其源建闸以节其流筑隄以防其溃决列铺舎以通其淤浅辟湖潴以时其蓄泄引水灌洪以平其险阻备夫以供其役铨官以司其事董之以主事八各有专职临之以郎中三各有分地监司守令亦与有责焉又以地广事剧役众费繁宗统不可以无人乃勑差大臣一人总理于上爰集众思以举羣防嵗挽东南四百万石万艘鳞次而进时当盛夏维扬迤北乘风扬帆南旺迤北顺流放舟既脱海运之险亦无陆挽之劳四方万国五材百货罔不毕集民命获全国计斯裕文皇开济之功同于天地诸臣弼成之迹要亦不可泯也禹贡一书纪神禹治水之迹与典谟训诰并列为经昭示罔极我朝前此效劳诸臣水部分司各有题名而总理大臣漫无所考岂非缺典耶嘉靖丁酉予承乏是任深用嘅惜乃搆亭公宇之东偏爰披往籍录宋礼以下若干人立石题名而各疏履歴其下仍虚左方以俟递书庶后来者有考焉或曰漕河之尽制以帝都之在燕也前代都平阳都闗中都洛阳都大梁并以黄河为运道宁有此劳费哉曰是不然夫东南以海为险西北以山为险遡海肆逆为难而乘髙犯顺为易故西北世有边塞之患自辽左至甘凉六镇皆守山外去中原千有余里惟幽蓟一镇独守山内中原内地与敌仅隔一山而山复中缺为敌所窥安史之盗唐契丹之盗晋金元之宋率由此首难自昔有天下而以此地属人未有能乆宁者窃谓扼强敌而障中原据上游而制六合孔子复生必从文皇帝之见矣曰都燕之利则既闻命矣海运由浙西不旬日可达都下较之河运费省而功倍丘文庄衍义补言之详矣近年言者亦多厌河运之劳而欲举文庄之防子顾极言河运之利而欲侈诸臣之功示诸乆逺何也曰海运之法作俑于秦效尤于元祖宗已弃之防三代以前未闻也文庄计漂溺之米而不计漂溺之人故以海运为便不知米漂而载米之舟驾舟之卒管卒之官能独免乎考之元史至元二十八年海运漂米二十四万五千六百有竒至大二年漂米二十万九千六百有竒即如文庄言每舟载米千石用卒二十人则嵗溺而死者殆五六千人此元人海运之之明验也若之何乃尤人而效之哉河运之费费于人所谓人亡人得者损上益下者王者以天下为家又奚恤哉曰海运诚不可复矣今之河运筑堤建闸并以人胜时不常泰人不皆良能保无意外之变乎曰变不可保也海胡可蹈哉今之黄河经行河南之祥符者去卫河仅七十里凿而通之万夫一月之力也议者徒以冲决为难窃以为黄河之难不难于海也二道并设而各从其便常可也变亦可也是则可为也曰此尤不可之大者先朝河决张秋运道梗塞罄数省之力捐不赀之费再歴寒暑乃克底宁众方幸其南子欲引之北吾不知其何说也如子之言且将为运道忧矣曰今之黄河固古之运道也昔固北行而今始南迁也民间舟楫往来如织未甞一日废也在古则宜在今则否在南则利在北则否在民则可在公则否在海则易在河则难吾亦不知其何说也此不谷之见也谨并志之
　　漕河图志叙
　　予观漕河图志未甞不敬叹我祖宗之圣谟神烈之宏逺也夫汉唐皆当王闗中矣宋甞都汴矣而漕挽有三门七津之险有海运难其故道犹存见者罔弗腾骇惟我国家则不然跨江入淮由河达济四渎毕涉舳舻相望者三千里虽有吕梁徐州二洪之险又皆疏凿之命水部臣监临之舟航利涉惟汶济泉源或遇阳亢时出微细则疏沂泗诸水以益助之筑闸置吏以啓闭之分命水部臣以辖之总命大臣以督之浅深惟均漕舟往来弗滞官军乐于用命呉艭越艘燕商楚贾珍竒重货嵗出而时至言笑自若视为坦途于乎其视汉唐宋之险且难者奚翅霄壤哉虽然漕挽者官军之劳输纳者百姓之力也古者什而赋今则不然计亩输粮徴逋索贡半归官府百姓所食羡余粃稗耳官军兊运罔知寒暑牵防捩柁百倍其劳既入太仓固皆充军国之用而冗食者蜂攒而蚁聚甚至锦衣玉食大半皆游手狡滑之徒是皆小人之所当必去者也读圣贤书食天子禄如吾辈其亦有伐檀之风否乎
　　漕河军卫有司　府三　州十一　县四十　卫二十二　所一
　　宛平县　大兴县　通州　　通州左卫
　　通州右卫　定边卫　神武中卫　漷县
　　香河县　营州前屯卫武清县　武清卫
　　天津卫　天津左卫　天津右卫　静海县霸州　　青县　　兴济县　沧州
  </div>
  <div class="pagination">
   <a href="名臣经济录_page25.html">
    上一页
   </a>
   <span>
    ...
   </span>
   <a href="名臣经济录_page21.html">
    21
   </a>
   <a href="名臣经济录_page22.html">
    22
   </a>
   <a href="名臣经济录_page23.html">
    23
   </a>
   <a href="名臣经济录_page24.html">
    24
   </a>
   <a href="名臣经济录_page25.html">
    25
   </a>
   <span class="current-page">
    26
   </span>
   <a href="名臣经济录_page27.html">
    27
   </a>
   <a href="名臣经济录_page28.html">
    28
   </a>
   <a href="名臣经济录_page29.html">
    29
   </a>
   <a href="名臣经济录_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
