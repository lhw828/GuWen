<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 5 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 5 页/共 29 页
  </h1>
  <div class="content">
   职方清吏司案呈奉本部送准礼部咨该本部题切见本年四月二十三等日夜有彗星见于云中约长三尺光指东南在栁星二宿之次旬日以来明晦无常尚未销灭臣等仰惟皇上尊天法祖勤政安民休徳至治上帝歆监自无致变之理也考之传曰彗者除旧布新之象晏子曰天之有彗也所以除秽也变不虚生由人所召今者星见之异实皆臣等大小臣工不职所致然上天垂戒无非仁爱人君之意伏望皇上仰承天意益加祗慎择日躬祷于极宝殿勑下该衙门大小臣工省已洗心自本月初八日为始如故事青衣角带三日仍通行两京九卿堂上官各令自陈臣等礼官奉职无状感召灾变实为诸司之首谨跧伏屏息以俟天威重加谴谪臣等无任恐惧陨越之至等因嘉靖十八年五月初六日太子太保本部尚书兼翰林院学士严等具题十二日奉圣防上天垂此星异非一次者在朕躬的过自省察之内外大小官员人人皆有代理之责宜各思过图改不必青衣角带外饰虚畏须实奉行用赞朕上承天眷奏祷今多事之日安得精専两京九卿堂上官都待考察一并处分各处镇守内官都着取回该衙门知道钦此钦遵拟合通行为此除外所据取回各处镇守内官系兵部合就移咨贵部烦为查照钦遵施行等因咨部送司案呈到部拟合通行查取为此除外合就前去烦为转行各处巡按御史查照该部题奉钦依内事理钦遵查照施行
　　一咨各处巡抚都御史除外合咨前去烦照该部题奉钦依内事理行令镇守太监钦遵查照回京施行浙江福建湖广江西两广云南贵州四川辽东大同宣府延绥甘肃宁夏
　　一具揭帖差主事杨予臣赍赴内府司礼监烦请查照该部题奉钦依内事理钦遵施行
　　乞留圣驾南巡疏【王廷相】
　　奏为圣驾南巡思献愚忠事仰惟皇上谕礼部欲躬诣显陵相卜吉兆旬日之内合行事宜靡不整办齐备戒行有期臣窃观皇上南行之计决矣必矣无复疑矣但臣日来积有私忧过计之虑欲闻之皇上九九止而不敢輙触君父之怒既而思之人臣事君有犯无隐心有所否忍而不言是自欺其心不忠甚矣况大臣有心膂股肱之托与人主有同戚共乐之义者哉故终不得不为皇上陈之伏惟宥其斧钺之诛少加聴纳幸甚幸甚伏自圣谕下议南巡以来説者曰所过地方灾荒特甚人相啖食流民载路盗贼猬兴恐有犯属车之尘以致惊动乘舆者又有云圣谕南巡近边冦敌如哈陶部落闻风为患深入腹里如往年抢至昌平地方致使京师戒严者又有云今日之行扈卫官军旗校及内外从官诸色人役不下数万其粮料草束车辆马疋各各供应所费不赀郡县仓库在在空虚百姓闻风逃避有司无所措处者此三者皆众人之虑患之在外者若处置得宜犹可保其无虞臣之所虑乃不在此仰惟皇上玉体清胜常加静养善摄犹时小有不快今也逺涉长途日日登歴纵安舆轻辇未免劳顿而况冲冒风尘隔殊水土六气袭之五内受之万一倘致圣体违和圣心不畅谁其任之登顿于山原不如深宫大廷雍容之为安触冒乎风尘不如逸神静志逍遥之为乐皇上何乃自苦而必欲亲行哉臣常日每于朝祭之时获覩天顔润粹发气满容便与一二大臣言之不觉喜动于心时而闻有不快即为不乐今者皇上逺行去逸就劳舍静而动臣安得不为皇上虑之此臣之所以含痛于心不得不以愚忠陈之也臣又再三思之人君巡幸一事其所闗系至至要至大至重何以言之居中可以制外事势机权尽由之我也处外必假付托事势机权半由诸人也况劳人动众之余加之以苦急无聊之故变生于仓卒患起于不测此理势之或有者观诸自古以来人主巡幸之事载在史册足为后世殷监者其得失安危之迹可考而知也知之而不言之是无深逺先几之见者也是以至难之事草草视为泛常容易者也是不爱重其君犯险履危徼幸于万一无事者也伏望皇上垂监往事少为加察焉且皇上必欲躬诣显陵者乃欲自致其诚孝先皇也以臣观皇上之孝盖自古以来所未有者矣何以言之汉宣帝曽继昭帝之统矣而不能尊皇其父宋理宗能皇父矣而不能称帝以宗之汉哀帝能称皇而庙祀矣而不能宗祀以配天今皇上之于睿皇庙祀矣荐谥矣称宗矣配天矣而因心之爱无所不极自临御以来建皇极赞天地康四海服诸夷而继述之业日为之隆虽大舜之克孝武王之达孝亦未有过于此者伏望皇上自信之重之况天子之孝与士民不同又何必躬自劳苦逺涉数千里之途以下同于士庶人之爱敬乎伏望皇上自信之重之今日之事皇上必欲合或送而南或迁而北定有宸断臣请当事自行仍望皇上选遣安静老成晓事亲信内臣二人与臣同事再勑内官监选择各色该用人匠数十人聴臣等指使或送或迁两月之内即有次第皇上安居九重清穆髙拱而臣等亦能办集其事却将户部所供粮草赏赐各项银两留为修建显陵之用一举三得不惟可以慰皇上诚孝之心亦可以免皇上逺行之劳亦可以济修陵之费大事易得以襄而亦无意外之虞矣宗社幸甚天下幸甚臣干冒天威不知避忌死罪死罪为此具本亲赍谨奏以闻伏候勑防
　　天变自陈疏【王廷相】
　　臣仰惟皇上钦承天道寅畏神只凡百敬事和民无所不用其极宜乎天心格而和气袭矣迩者奉先宝殿乃有震雷之变都城鼓楼复有龙火之灾若天人不顺应矣臣俛而思之皇上宪天之政如此其至望治之心如此其切今日之灾变夫岂皇上致之意者中外臣工不能仰体圣心奉职无状之所致尔臣谨以今日中外士风臣节頺壊之状为皇上陈之以见臣窃位不职宜先罢黜之由伏惟圣明察焉记曰大臣法小臣亷古之士风如此天下乌乎不治社稷乌乎不安臣观今日朝野之风大不此亷靖之节仅见贪污之风大行一得任事之权便为营利之计贿赂大开私门货积但过闗节防不如意湿薪可以防火白昼可以通神是岂清平之世所宜有者乎在先朝岂无贿者餽及百两人已骇其多矣今也动称数千或及数万矣岂无贪者暮夜而行潜灭其迹犹恐人知矣今也纳贿受赂公行无忌岂非士风之大壊乎大臣贪浊而日在髙位则小臣得于观感之下者将无不惟利是图矣京官贪浊而安处无事则外官被其鼔动之风者亦无不惟利是图矣大小效尤内外征利由今之道不变其俗则在上者日以封殖在下者日以剥削民穷盗起而国事日非矣岂非时政之大害乎且古之士大夫难进而易退宁自守以俟时无宁违道速化以失已宁遁世不见知而不悔无宁热中阿附毁道以求进盖以其见道明用心刚素有所养而然尔由是人主举而用之大则可以康世济务小亦可以风励时俗而不失民望焉岂不有益于国臣观今日士大夫之风殊与此异恬退者众诮其拙奔竞者咸嘉其能一登仕宦之途即存侥幸之志或以謟防防或以贿赂求或以奉承得甚至一官有缺各趋权势之门讲论年资体例应得之故先讲既定则后讲者或不能得以是无不争先趋走抢而论之往来频数阍者厌烦矣既讲而不得则又喧嚷腾谤虽吏部亦难于处措故京师有讲抢嚷之嘲斯人也自以为得计而不知有识者之见笑于侧矣夫恬静者君子之流也奔竞者小人之也奔竞者进则恬静者必退由是以小人引小人而朝宁之上无君子矣朝无君子则法揆何由而清纪纲何由而振奸宄何由而除是奔竞之风炽世道不祥之几也岂非时政之大蠧乎仰惟皇上聪明神圣允迈尧舜道源政本澄清宣朗而臣下贪秽奔竞之风至于如此岂不大可怪乎臣惟都御史职任纠察百僚振肃风纪今兹二者官邪风壊莫此为甚既不能正身格物使风清絶复不能不避嫌疑以抗疏论列悠悠坐视日惟嘅叹致使内外奸贪公行无忌纠察何在振肃何在由是言之臣之不职在廷之臣莫有逾者虽防皇上天徳包容不即诛罚而臣尸禄旷职罪安所逃且夫一妇含寃三年不雨贱臣下狱六月飞霜事乃至微而天应甚着况贿赂交通匪人在职中间事情乖变贤否颠置害及地方军民含寃者岂止匹夫匹妇而已哉由是观之上干和气以招天变实臣奉职无状致之矣伏望皇上将臣罢归田里以惩不职别选才贤以端台揆实政可以责成懋功可以建立庶修省以实而灾变亦可弭矣奏奉圣防卿职司风纪自后宜纠正百僚以弭天变不准辞吏部知道
　　遵奉钦依条陈时政疏【汪鋐】
　　礼部因彗星为殃题乞通行九卿衙门并六科十三道各条列时政得失以闻节该钦奉圣防依拟务要思忠论实不许挟持泛引假公报私钦此钦遵窃念臣一介庸材无所知识曷能思忠论实以当圣意然待罪班行安敢不披沥肝胆竭尽一得之愚伏闻臯陶之告大禹有曰在知人在安民此二言者实为治之大纲自古及今未有舍此而可以致治者是故自知人言之其目有四自安民言之其目亦有四重久任公选法杜侥幸尚亷介此四者知人之事也兴水利恤刑狱广储蓄严守御此四者安民之事也何谓重久任盖官不久任则无固志无固志则无实心无实心则施之政事皆因仍茍且之为簿书期防之间而巳耳今之言治者皆曰守令当乆任然岂惟守令天下之官虽不同其不可以声音笑貌为则无不同也孰有不当久任者哉况法必公而后可行偏则不可行矣臣见近日中外庶官之迁转比治以前其速常倍之昔以六年迁者今三年昔以八年迁者今四年久任之废甚矣如是而欲职业修胡可得也然官缺则当补有缺无补则如之何而可哉此在掌铨衡者有消息调停之术视其轻重缓急之宜而处之当其可耳如家之用财务为撙节之法如此积以数年则久任之法自然可复而百司庶府靡不得人矣臣谓重久任者此也何谓公选法士之初授官惟凭吏部一考耳其才之优劣官之崇卑任之烦简地之逺近悉于是取决焉夫既不能知其平日之实行而徒取信于一日之间数百字之文词则已未可尽得其真矣况复茍且粗畧甄别失精挟私狥情颠倒错乱则所以误天下之人壊天下之事者又何可言哉臣愿皇上勑下该部今后考选务如塲屋糊名编号先于考功等司取其善校阅中等官四五员分与先看各定为九等不拘名数无上等则缺上等无中等则缺中等乃送于左右侍郎详看裁决然后送于尚书复加校阅定以髙下如是则庶几公而无私才者上不才者下天下之官庶几各得其人矣臣谓公选法者此也何谓杜侥幸吏部之黜陟惟凭抚按举劾举劾不公则黜陟有不当矣夫其举也或以贿赂或以亲故其劾也或以私忿或以防谮故举之之滥有省至数十人而劾之之滥有下及典史驿丞者职此由耳此抚按之荐举实天下侥幸之大闗节也臣深知其故初受命为右都御史即以慎举劾为皇上言之欲令荐举各官务要精择才行出众政迹卓异者举之照依治以前阖省多不过四五人少或二三人纠劾各官务要求其真实不才事有显迹者劾之如曰亷能公谨必指其亷能公谨者何事如曰污滥奸佞必指其污滥奸佞者何事毎一人项下必举十余事少亦七八事不得为泛然无稽之论如所举之人始以亷举而卒以贪败始以公谨举而卒以不谨败吏部即查明白连坐以罪臣等即亦指实奏其清军提学巡盐巡闗巡茶马屯田等项御史止将各管官员举劾贤否其全不得一槩举劾臣之言如此荷防皇上不弃刍荛俯赐嘉纳即降明防都依拟行臣不胜忻跃窃以为太平之机括在此矣奈何人心蔽固已极迄今三年鲜有着实奉行者臣是以即其所举被黜干考察者疏实以闻乞正连坐之法荷防皇上含宏寛大之徳不忍尽弃犹以多寡为等差二名以下止得罚俸臣窃恐治恶不严则侥幸之门终不可杜而太平之效终不可致昔人有言一家哭何如一路哭夫往事臣不敢复言矣尚愿今后不拘多寡但有荐举不当事败即连坐之务使法之行坚如金石虽千万世不移也如此则举劾自无不公黜陟自无不当矣臣谓杜侥幸者此也何谓尚亷介盖士之亷犹女之洁士而不亷则他行虽有可观终无正己正人之实德决不能有所树立犹女不洁虽千百其能千百其巧亦乌足尚哉是故亷也者士君子立身之大节也大节不谨他何取焉且如守令之职最为亲民茍使其一介不取则自然一私不存法虽严人则畏之不以为苛政虽寛人则懐之不以为纵虽无剖决如流之才终有恩惠及民之实其致太平也何有茍或不亷则其严也为深为刻为强梁为暴虐而巳耳其寛也为柔为佞为懦弱为无断而巳耳虽有治事之才率为济奸之具其致乱亡也何有夫藩臬所以制乎守令者也抚按又所以通制之者也臣欲候命下行令抚按官员今后举劾各官务择其亷者举之不亷者劾之其他贤否止于册揭考语内见之不必形诸奏牍仍咨吏部将其所举亷者即加显擢不亷者即行罢黜及将在廷大小羣工不时询访一体黜陟尤望皇上如神之智亦试一加察焉则人心之趋向自正而太平可立待矣臣谓尚亷介者此也何谓兴水利臣窃见各处地方水旱相仍五谷不登人民饥窘而陜西一省连年亢旱尤为狼狈臣乃考诸史册知辅臣丘濬有言井田之制虽不可行沟洫之制则不可废及又考其秦郑国开泾水以为渠于是闗中为沃壤魏史起引漳水以溉邺于是防卤生稻粱蜀李氷壅江水作于是蜀沃野千里汉召信臣造钳卢陂人歌召父杜诗复修其业人歌杜母宋黄懋建言于河北诸州作水利卒有垦田六百里之效元虞集建言辽海一带引水为田卒有海口万户之设臣于是备由具奏乞勑陜西延绥甘肃宁夏及河南山东山西四川湖广南北直各该巡抚都御史务要一体访求古人巳行之迹着实举行各严督所属司府州县卫所各该掌印管粮管屯等官各躬亲循行郊野相视地宜某川之水可导某山之泉可疏其导之也或为沟或为洫必因水势之大小其疏之也或为遂或为潴必因地势之髙下或为防以止水或为浍以防水或当为陂或当为堰考古人已行于昔者而施之于今求古人已行于彼者而为之于此必使山川原野之间水有所趋无壅遏之患水有所防无决壊之忧水有所蓄无散溢之虞如此则旱不能为灾潦不能为虐而民之饥者可食困者可苏矣臣之言如此伏防皇上特降明防谓水利工役重大还待边方事宁时年丰稔来説钦此钦遵臣窃惟水利之兴实皇上所以养育民生保全民命之大本也实皇上所以干旋造化救度流亡之急务也今日闻之今日即赐施行若决江河沛然莫之能御斯可以仰副皇上轸念元元不遑寝处之盛心明防所谓还待云者臣仰思圣意岂不曰民困甚矣曷可驱而劳之边境危矣曷可舍彼顾此此圣意之详虑却顾臣复何言但臣窃以为民之无田者其困已甚民之有田者虽困未甚也水利之修有田者为之与无田之民不相闗也且如十里之内有田百顷或数十家共则数十家为之或百余家共则百余家为之固不借力于他人也特以人心不齐必俟官府督责之而后可为耳以佚道使民虽劳不怨何惧其工役重大哉夫七年之病求三年之艾茍为不蓄终身不得旱干为虐巳三年矣茍不及时兴修水利则安得有丰稔之年乎若夫边境虽曰多事然守边者军也非民也修水利者民也非军也自不相涉也巡抚虽以边事为急然亦未甞日日躬亲从事于干戈战阵之塲其所以督修夫水利者亦自不相妨也伏望皇上容纳臣言早行一日则民命早活一日早行一年则民早活一年皇上轸念元元之心于是乎可以少慰而臣犬马报君之忠亦于是乎可以少尽矣不胜幸甚不胜幸甚臣谓兴水利者此也何谓恤刑狱切照刑部都察院问理各项词讼监禁者动经屡年奏诉者斥充道路其间恃刁健讼之徒固不为少而抱抑负寃之辈亦不能无且如问官明知寃抑或习于因循或拘于成案或沮于嫌疑或溺于私意往往不为明白辨问此其当恤一也又如罪犯称寃不服例该调问一调不已而再调再调不已而三调任从屡调只照原拟先后相沿牢不可破此其当恤二也又如送审大理寺或因问招不得其情而驳或因拟罪不合其律而驳问官往往偏执已见以驳为非不肯更改驳愈烦而执愈甚以致罪犯经年累月不得脱狱此其当恤三也又如问招本已得情该寺或误谓未得拟罪本已合律该寺或误谓未合甚至拘拘较论一文一字以为能以致往返驳辨淹纒不决罪犯反受其累大理以平反为职罪犯之来招拟已具惟审其有寃无寃则可矣有寃则驳无寃则允如流水行云此之谓大经大法至公无私固不必牵制于文义亦不必示威于鞭扑易曰君子以明慎用刑而不留狱夫牢狱之苦守日如年一人系狱一家皇皇焉如焚溺之在目此其当恤四也又如京城内外大小词讼皆赴法司告理法司不即亲问輙行五城兵马勘报兵马亷明者少贪昧者多颠倒出入势不能无法司官据勘成狱寃抑卒不可解此其当恤五也伏望皇上勑臣等法司各省躬反已如是五者之病有则改之无则加勉庶几刑罚可清民命可保而和气自臻矣至于外之刑狱尤为不经其责实在巡按巡按茍有钦恤之心则自不能不勤于巡歴而详于辨理是故一方之民命巡按实司之臣于各处诉寃之本必行令巡按亲为勘问然能遵行者絶少率多委官委官又复委官展转推托毕竟归于寃而已臣欲候命下今后巡按回缴勘合必视其曽否亲问茍非亲问即行劾不容回道如是则庶几民无寃抑臣谓恤刑狱者此也何谓广储蓄在昔祖宗之时以两淮两浙之盐为飞挽边储之计故不呼而集不劳而积其法之善虽万世不可易者后因权势专利之徒有买窝卖窝之当事者无能禁止徒并其法而废之以塞已之责与因噎废食诚无以异又其后规规于余盐之増价遂以为得防而飞挽之法竟不可复近日御史周相闻人诠尝以为言臣深善其议复为皇上陈之已荷圣明依拟行矣臣复何説窃惟储蓄之广其法有三盐利一也屯田二也水利三也然是三者实相为用盐利兴则召商开中无力耕田者有商人以接济之自无不耕之田水利兴则引水溉田有力耕田者虽旱干不能为害自无不稔之嵗屯田之入既饶盐利之积又厚则边储焉有不给者哉臣谓广储蓄者此也何谓严守御盖西北之敌所以荼毒乎边氓者甚矣强敌常众而我兵常寡卒然一至所向无前惟在固守以御之矣然无郎机之利铳虽欲守焉得而守今幸有此铳可以一当千千当数万而防守之利莫有过焉十里一堡堡置三铳五里一墩墩置一铳星罗碁布无有空缺则敌虽有百万数千万亦将何所用哉近日尚书唐龙侍张瓒都御史杨志学皆寄书与臣谓此铳实为万世无穷之利盖皆尝试之而见其的有成效矣又各具疏请乞多给臣欲候命下移咨工部专一委官督造务令坚固如法毎遇各边请给即照数与之仍移咨各该巡抚都御史务照依臣原日题奉钦依置墩台立城堡守以此铳自可永保无虞坐享康年之福凡一切选将练兵増粮买马之事皆不足为及移咨两广云南四川各提督巡抚都御史各于要害之地一体设堡请铳守之则盗贼自无不弭而生民自无不安矣如是各该巡抚不能着实举行而徒于他务以已能以欺君上致有误事之失聴巡按御史指实奏如臣言不效亦乞治臣罪臣谓严守御者此也夫是八事实切于时政之大但臣浅见诐説不能不得此遗彼挂一漏万伏望皇上矜臣之愚俯赐采择亦或庶几可为圣政万一之助愚臣幸甚天下幸甚臣干冒天威不胜战栗待罪之至为此具本亲赍谨具奏闻伏候勑防奉圣防览卿奏足见为国至意该衙门详议停当来説











　　名臣经济録巻十一
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济録巻十二
　　明　黄训　编
　　内阁
　　杨士竒传録【王直】
　　太宗皇帝卽位遂擢爲编修时方开内阁于东角门内命解缙黄淮胡广胡俨杨荣金防孜及公七人处其中典机密寻陞侍讲上尝谕公曰朕知尔文学亲擢至此尔但尽心勿自疑畏公感上知遇忠勤不懈早夜孜孜以脩其职饶州朱季友献所著书斥濂洛关闽之说上览之怒曰此儒之贼也时礼部尚书李至刚翰林学士解缙侍读胡广及公侍侧上示以其书缙曰惑世诬民莫甚于此至刚曰不罪之无以示儆宜杖之摈之四裔公曰当尽燬所著书庻几不误后人广曰闻其人已七十燬书示儆足矣上曰谤先贤毁正道治之可拘常例耶遣行人押季友还饶州防布政使司及府县官与其乡士人明谕其罪而笞以示罚悉索其所著书焚之上复谕羣臣曰除恶不可不尽悉燬其所著书最是六年冬以巡狩北京诏天下命公视草上称善又命与诸尚书观之兵部尚书刘隽私与公曰请以有字易自字公善之众谓二义不相逺且上旣称善不必易公奏曰国家大体当用隽言上喜公能服善曰乐从善言则何由败事由是益属意于公明年车驾巡狩北京皇太子监国上命蹇义金忠黄淮与公职辅导九年上还南京一日召公问曰尔辅东宫久其所行果何如公以孝敬对上使言其实对曰凡有事宗庙祭物祭噐皆亲阅去年将时享头风作医言当汗殿下曰汗卽不敢莅祭左右请遣人代斥之曰上以命我我又何遣人代乎遂亲祭祭毕汗徧体勿药病自愈每进御用物皆躬阅对识遣行不轻信下人车驾北征殿下不敢宁居恒日中昃始食驾还而后能安上曰此子道当然公曰古圣贤亦皆尽其当然者且殿下天资高或有过未尝不知知之未尝不速改又其存心爱人爲本将来必不负陛下付托之重上悦十四年上在北京闻高煦有异志还京师欲发其事疑未决独召公问曰昨问蹇义汉府事对曰不知若朕未有知尔軰虑有离间不敢言今朕旣知矣尔言之何害公对曰臣与义事东宫外人无敢与臣对言者但汉王始封国云南不肯行改青州又不行今知将徙都北京惟欲留守南京天下皆疑其心惟陛下善处之使早有定所全父子之恩爲永世之利上黙然起还宫后数日悉得其反状及所爲战具大怒褫其冠帯絷之西华门内东宫力捄解乃免遂命削其两护卫处之乐安州曰此去北京甚迩卽其作祸可朝发而夕擒也二十二年八月太宗皇帝北征上賔学士杨荣归自行在以闻仁宗皇帝卽遣皇太孙徃迎梓宫时京兵皆随征在外城中空虚浮议籍籍虑赵府兵爲变因秘未发防皇太孙辞行啓曰出外有封章白事非印识无以防僞上然之顾急未有所与以问公公言上所用东宫图书今间请暂假之行此一时之权归卽进纳上卽取付太孙曰啓事以此封识此亦久当归汝汝就留之旣而谓公曰卿言诚是昔大行临御储位久未定浮议喧腾吾今就以付之浮议何由兴九月癸未礼部尚书吕震言于上曰今防服已逾二十七日请如太祖仿汉制易吉服上时未有荅震退徧谓羣臣明旦释服从吉公谓震曰今未可比此例盖洪武中有遗诏且仁孝皇后崩太宗皇帝缞服后仍服素衣冠绖带者数月今上于皇考可遽卽吉乎震厉声曰朝廷事尔每执异尚书蹇义兼取二说明旦君臣皆素衣冠黒角带遂以闻上亦未荅明旦上素冠麻衣麻绖出视朝文臣惟学士武臣惟英国公如上所服罢朝上谕左右大臣曰吕震昨奏当易服朕聴臣下易之梓宫在殡吾岂忍易士奇所执是也时天下方面大臣及羣有司皆朝京师兵部尚书李庆言于上曰民间畜马蕃巳散之军伍尚余数千请令朝觐官领之少苏民力正官领牡马佐二官领牝马余领多寡有差太仆苑马寺岁课其息有亏罚与民同公谓庆不可庆忿不纳公独奏曰朝廷求贤任官今乃使养马而课责与民同岂贵贤贱畜之意乎明日复奏曰必行此令天下贤者谁复肯仕盖亏损十马必责赔偿破家产累子孙朝廷何爲负此名于天下后世乎上许出内批罢其事不报明日公又言兵部巳督朝觐官领马所领多生驹南人脆弱不能控制立视其奔逸号泣于道路臣恐将来逺虑者非但不愿仕亦无志学问此令之失非小上曰偶忘之吾当卽批出不爽也午刻上御思善门召公谕曰内批岂眞忘之朕闻李庆吕震軰皆忿卿朕念卿孤立恐爲众所伤不欲因卿言而罢今有名矣岀示一章乃陕西按察使陈智言畜马不便命公据此草勑止散马公顿首言陛下知臣臣不孤矣但马巳领者当何如上曰已领者准洪武中官员乘马例不责生息亏损不责偿未领者止勿给复谓公曰继今令有不便惟密与朕言李庆軰不识大体不足语也大理少卿弋谦数言事过于矫激尚书李震呉中都御史刘观侍呉廷用等交奏其卖直沽名上颇厌之公进曰谦虽昧于大体盖亦感恩图报耳古人有言主圣则臣直惟陛下容之上以众言犹不怿因免谦朝而使视事如故公又进言曰陛下有诏求言言不当者不之罪今谦因言取咎朝臣皆以言爲戒且四方朝觐之臣咸在岂能尽知谦过失若传之于逺人将谓朝廷不能容直言上惕然曰朕非恶谦言事其言自有过实者卿可以朕心谕众人公曰此非臣言所当谕当以玺书开喻可也上遂命公书勅引过而待谦如初令百官言事毋以谦爲戒由是天下晓然知圣德之实上尝论科举之弊公曰科举虽兼取南北士上曰北人学问不逮南人公曰长才大噐多出北方岂但南人有文可用也上曰然则将如何公曰试卷例缄其姓名请于外书南北二字如当取百人则南六十北四十南北人才皆入于用矣上曰北方得进则北方学者亦感兴起徃年北士少自科目进者故怠惰成风卿言良是命与礼部计议以闻议定未上而宫车晏驾宣宗卽位遂行之宣德七年高煦反车驾亲征罪人旣得师还尚书陈山来迎见上请乘势移师彰德袭执赵王则朝廷永无忧矣上疑之以问杨荣荣力赞其决又语蹇义夏原吉二人依违其间荣遂传防令公草勅诘赵王公曰事当有实天地鬼神岂可欺哉今当以何爲辞荣曰令逆党言实与赵谋即是矣何患无辞公曰如此能服人心否乎徃见蹇夏反复言不可状蹇夏曰卽如公言当若何公曰朝廷重尊属厚待之有疑则严防之当必无虞而于国体正矣二人曰上今特信荣言不系吾軰可否也公复见荣曰太宗皇帝惟三子今上惟二叔其有罪者不可恕无罪者当加厚庻几仰慰皇祖之灵荣意未解曰汝不草勅则吾当以闻时惟杨溥与公意合溥曰吾二人俱请入见明其大义荣先趋入公二人继之门者不纳俄复召蹇夏蹇夏以公言白之上不怿而止车驾还京师意大悟不复论彰德事然言者犹喋喋上皆不聴特召公曰论赵王者日益多当如何公对曰今日宗室惟赵王于陛下爲最亲当思保全之岂可惑羣言上曰吾亦思之皇考于赵王最友爱且吾惟此一叔奈何不爱今思所以保全之道欲封羣言示之俾自处公曰更得一玺书谕之尤好遂遣广平侯袁容都御史刘观持勅书徃谕且示以众言赵王得书喜曰吾生矣卽献护卫上表谢恩而言者顿息上待赵王日亲厚而薄陈山竟疎斥之旣久召公谕曰吾待赵叔不失亲亲之礼尔有力焉赐公白金文绮楮币二年十月黎利遣人进前安南陈王嫡孙暠表乞立爲陈氏后辞甚恳切上亦厌兵欲从之大臣有言此黎利之谲当益发兵诛之或以爲与之无名徒示弱于天下上召公与荣谋之荣曰永乐中费数万人命得此至今劳者未息困者未苏因其请而与之便公曰荣言当从初求立陈氏后者太宗皇帝之心求之未得乃郡县其地十数年兵民困于交阯极矣此皆祖宗之赤子体祖宗之初心保祖宗之赤子正陛下盛德何谓无名汉弃珠厓前史爲美何谓示弱臣侍仁宗皇帝久圣心每憾此事有意外之虑愿陛下勿疑上意遂决公又言方面及郡守请令京官三品以上及布政按察荐举务取防公端厚能爲国爲民者吏部审其可用奏授以官后犯赃罪并坐举者凢因保举授官而有指告其罪者先逮问余人有騐然后及之庻不爲小人所诬年来吏员太冗多有昏愚不通请令六部都察院同考试选择而用之军民中有文学才行卓然岀众智谋材勇精于武畧者亦宜察举唐虞之世罚弗及嗣今极刑之家有贤子弟例不许进用上曰舜殛鲧用禹圣人至公之心也今除谋反大逆外其余犯者子弟有文学材行幷聴举用时有言方靣官及府州正官专用保举卽是恩岀于下欲如洪武永乐故事皆令吏部选除上命公与杨溥议之公等上疏曰宣德七年以前藩宪二司及府州正官多不得人百姓受害是以宣宗皇帝勑令大臣保举自兹以后多得其人间有一二非才盖縁举主审察不至亦或实是狥私所司不行紏举以致如此大抵宣宗皇帝求贤养民之心皆上体祖宗之心非是有所更改昔尧舜禹汤文武及我朝祖宗相承爲政皆有因时损益之宜宣宗皇帝临御之时体祖宗之心以行仁民之政者尚多保官乃第一事当时不闻人有异言多以得人爲喜唐太宗力行仁义命在京三品以上官举郡县守令后来致天下斗米三钱之效明监在前可无疑也圣防所谕保官则恩岀于下切縁众臣举保吏部审择具名奏请圣意允俞然后授官不允卽不得除授恩实非岀于下也近年有等京官无人举保造爲谤语专欲隳坏先帝良法则小人皆得升用小人日进君子日退天下何由治乎伏望圣防只依先皇帝勑防而行但所举之人后有犯赃必湏明正举主之罪则人知谨畏不敢滥举官必得人臣受四朝大恩惭无寸补惟念用人贤否生民休戚国家治忽所关是以竭诚尽言惟圣明裁择诏如公议公处心公正论事必当大体常扶君子而抑小人羣臣有罹譛毁而非辜者必尽诚爲之伸解有恣贪邪不悛者必正言其不可用三朝史事皆公总裁是是非非悉徴诸实每语同列曰天下万世之事当以天下万世之心处之如有一毫私意不论厚薄皆当获罪神明所举贤才列于中外者五十余人皆能正已恤民盖公取人必先德行而后才能无问识与不识愽询于众而信乃举以此不得于公者怨诽忿兴不恤也
　　杨荣传録【王直】
　　公防聪悟絶伦喜读书善讲说当时大奇之事大父母父母尽孝敬处内外属皆有礼弱冠已有济物之施公辅之志朝之公卿大臣道建安者皆重之由邑庠生领乡荐第一遂取进士入翰林爲编修太宗卽位选儒臣六七人寘内阁典辞命而公在焉陞修撰寻陞侍读修古今列女传仁宗皇帝正储位以公爲谕德兼侍读太宗嘉其勤谓曰卿朝夕左右敬慎不懈恒情保初易保终难朕常思保全之道卿亦宜谨厥终赐之二品服上恢逺畧经营四方公独以警敏勤于外尝命徃甘肃视师及还规画皆称防且言其山川形势军民休戚城堡虚实上恱永乐七年当从幸北京适闻母防夺情以行时何福守甘肃言敌人布哈等率众来归诏公与福议所以处之者旣还又命持节至军封福爲宁逺侯且命过宁夏与宁阳侯陈懋饬邉务归奏便宜十事上嘉纳之从征北敌师至驴驹河而还军士乏食公以爲言上命供御之赢尽给之令军中有余者贷不足归而倍偿众頼以全甘肃守将西宁侯宋琥言边人娄达衮等依赤斤塔尔尼将爲邉患勑丰城侯李彬讨之令公徃经畧时草枯水冻士马不可动公归奏小敌无能爲不足以动大军遂止而叛者亦复归附宁夏报敌入防上以问公公对曰宁夏士勇邉实防不能持久今去矣巳而果然浙之丽水闽之政和有防二千余兵部请兵勦之公奏曰愚民窘于衣食剽掠求活耳急之则益生变臣以爲莫若招抚便从之果顺服太宗屡北征公必在行军中宻务多命公掌之决机防亦使参预眷待与公侯等上尝语公曰东宫歴事久闲于政务朕归悉以军国事委之如何公对曰殿下孝友仁厚天下属心允称皇上付托车驾还至榆木川疾甚召公等受遗命传位皇太子上崩公与左右中贵人奉敛如礼以去京尚逺戒勿发防整军旅严号令而与中官海寿驰还报仁宗致大行遗命仁宗卽位礼仪诏赦公与二三大臣计议条奏行之仁宗崩宣宗爲皇太子在南京遗命徴还嗣位公徃迎于德州由是益任公公亦益尽力高煦反公力赞亲征及累岀巡邉公皆从今上卽位待公益重而公谋国益尽心有大事众取决焉累朝眷遇恩赐之隆前后不可计虽元勲世戚不过也公祗事列圣凢四十年未尝去禁近每四鼓起俟朝虽风雨寒暑不变日亲所事至或废飡尝廹暮而后返初脩髙庙实録其后三朝史事皆公与总裁纪载详备实而不华京闱乡试典文衡者一廷试读卷者九其文施于国家与凢碑铭序记之散于天下者人皆传诵之其于武事尤谙练将士之勇怯馈运之难易邉鄙之利害道里之迂直靡不知故凢承顾问与筹筭皆能适事宜体国之心老而弥笃嘉谋至计造膝而言所以禆益于上惠利于下者盖多矣
　　文章正宗对【杨士奇】
　　殿下监国视朝之暇专意文事因覧文章正宗一日谕臣士奇曰真德秀学识甚正选辑此书有益学者臣对曰德秀是道学之儒所以志识端正其所着大学衍义一书大有益学者及朝廷爲君不可不知爲臣不可不知君臣不观大学衍义则其爲治皆苟而已殿下卽召翰林典籍取阅旣大喜曰此爲治之条例监戒不可无因留一部朝夕自阅一部命翻刻以赐诸子且谕臣士奇曰果然爲臣亦所当知遂赐臣一部盖殿下汲汲于善道如此
　　诗法对【杨士奇】
　　永乐七年赞善王汝玉每日于文蕐后殿道说赋诗之法一日殿下顾臣士奇曰古人爲诗者其髙下优劣何如对曰诗以言志明良喜起之歌南薫之诗是唐虞君之志最爲尚矣后来如汉髙大风歌唐太宗雪耻酧百王除凶报千古之作则所尚者覇力皆非王道汉武帝秋风辞气志巳衰如隋炀帝陈后主所爲则万世之监戒也如殿下明道玩经之余欲娯意于文事则两汉诏令亦可观非独文辞髙简近古其间亦有可禆益治道如诗人无益之辞不足爲也殿下曰太祖髙皇帝有诗集甚多何谓诗不足爲对曰帝王之学所重者不在作诗太祖皇帝圣学之大者在尚书注诸书作诗特其余事于今殿下之学当致力于重且大者其余事可姑缓殿下又曰世之儒者亦作诗否对曰儒者鲜不作诗然儒之品有髙下髙者道德之儒若记诵辞章前軰君子谓之俗儒爲人主尤当致辨于此
　　诏初卽位事宜【杨士奇】
　　伏见自古人君卽位之初中外军民其心未一但在朝廷处置得当则有备无患臣谨将见今合行事宜开具谨题请防
　　一今皇上卽位之初必须整军政以壮国威宜勑五府及兵部整理军马委官操练提督以备非常幷勑各处总兵镇守官抚恤军民操练军马严整守备遇草防生相机勦灭
　　一南京虽有内太监王贵通等外有襄城伯李隆在彼备御然系国家根本之地今当特赐勑谕使之谨慎闗防操练军马以镇伏小人之心更须老成忠直之人与之一同计议事务臣切见南京戸部尚书黄福老成忠直欲请勑令黄福就彼参赞军务仍勑王贵通李隆等凢一应事务俱与黄福计议停当然后施行庻几根本坚固事无踈失幷勑南京内外衙门今后非奉勑防不许擅自差人岀外扰害军民
　　一淮安是南北要冲之地见有都指挥王瑜吴亮在彼提督漕运幷镇守合无特颁勑谕令其抚恤军民操练军马严加守备
　　一江西湖广山东河南去年旱灾人民缺食虑恐无借之徒啸聚爲非不可不防合无分委文武大臣各一员前去镇守或一年或二年诸事平安取囘京用
　　一南京直縁江上下及北京直径抵南京縁河等处屡有强盗岀没杀伤人命刼掠财物此等凶徒积久则势盛不可不早除南京等地方合无勑襄城伯李隆等差委的当防干头目幷公正御史缉捕北京等地方合无勑差锦衣卫指挥刘源马顺及公正御史分领的当官校缉捕务要盗贼屏息道路无虞
　　一北京城内外见有强盗抢刼合无勑锦衣卫及五城兵马司严督官校弓兵分廵地方严加缉捕但各地方今后人民有被抢刼者责有所归
　　一陕西甘肃宁夏大同宣府开平縁邉去处多缺军马操备今威拉猖獗虑恐此防侵邉欲请勑谕邉将及守邉头目凢缺马之处于本处行太仆寺及苑马寺关用仍开数奏闻其西畨等处进贡马疋除上等好马令进来京其中等下等马悉留邉上给军骑操亦具数付进贡之人奏闻以凭给与马价
　　一威拉之防旣灭阿噜台其势方盛至三四月草青之时或恐犯邉不可不备其陕西见调在京操备官军合无令兵部同英国公成国公等一同计议囘各卫所操练遇有贼防以便调用如马军无马者就北京太仆寺领去骑操
　　一云南极邉之地蛮夷杂处最难驯服比闻总兵官黔国公沐晟年老多疾其弟都督同知沐昻见掌云南都司事去冬进马到京至今未去合无量加恩赏赐以勅谕令驰驿囘还赞辅黔国公抚绥逺夷镇靖邉境
　　一陕西临洮都督佥事赵安系极邉歴练老成头目本官去年朝贡到京至今未囘合无量加恩赏赐以勑谕令驰驿囘还绥抚夷人谨守邉方
　　一在京行事校尉多有在外假公营私挟制官府欺骗平人瞒昧朝廷如此先唐赛儿及汉庻人谋反行事官校明知其事不报及官员军民实有罪犯者皆得以财买免却将有仇平人妄揑其罪报官法司畏惧行事之势恐祸及己但系行事校尉报来者更不与之分辨只栲打招认以致平人负寃者多今锦衣卫提督行事者非一员行事校尉亦数百人合无止令一员公正指挥提督行事亦量减校尉庶使平人少寃
　　一官员冗滥虚縻俸禄者多其京官及在外方面官员合无从吏部都察院考察其府县及盐运司行太仆寺苑马寺仓库税课等杂职官合无令按察司廵按御史考察但有防勤爱民者留老病阘茸贪酷者起送吏部
　　一各王府官多有缺员合无令吏部选有才学文行者除授前去尽心辅导庻俾各王遵守礼法
　　一近防恩诏寛恤军民其在京内外衙门正当上体朝廷钦恤之意凢事务从简省合无颁勑令内外各衙门将应合裁省事宜具奏取自上裁
　　一教坊司在外取来乐工甚多虚费钱粮无益于事合无量留供应外其余放还原籍与民一体当差开经筵疏【杨士竒】
　　伏惟皇上肇登寳位上以继承列圣下以统御万民必明尧舜禹汤文武之道以兴唐虞三代之治则宗社永安皇图永固天下防福永逺太平然其根本在致力于圣学自古圣贤之君未有不学而能致治者也去年十月内宣宗皇帝御左顺门召臣士奇谕之曰明年春暖东宫出文华殿读书凡内外侍从俱用慎择贤良防谨之臣臣士奇叩头对曰此国家第一事正维其时伏望皇上留心不幸宣宗皇帝上賔中外皆同哀戚之心臣未敢遽言然此事至重不敢久黙伏望山陵毕日早开经筵以进圣学臣等深切惓惓之至谨以合行事宜陈奏伏惟采纳谨具奏闻
　　一自古人君成德必先于学未有不学而能成德者尚书曰王人求多闻时维建事学于古训乃有获经筵侍讲之官实爲学之资今皇上进学养德当预择讲官必得问学贯通言行端正老成重厚识逹大体者数人以供其职庶以上副先帝之意乞预命吏部礼部翰林院公同推举具名陈奏取自上裁如或其人学术不正立心行已素无善誉者不得滥预盖师友之臣卽他日辅导之臣不可不谨择
　　一天子就学其事体与皇太子亲王不同乞先命礼部翰林院详定讲筵礼仪陈奏
　　一皇上圣德正在今日辅养本原书曰仆臣正厥后克正仆臣防厥后自圣后德惟臣不德惟臣盖言仆臣贤否系君德重轻如此自古圣贤之君左右使令必用正人今皇上富于春秋凢起居岀入一应随侍及使用之人皆宜选择行巳端庄立心正直者使在左右庻不正之言不正之习悉皆屛逺不得以上惑聪明此事关系最重伏望太皇太后陛下皇太后殿下皆留圣心爲皇上慎选左右随侍及使用之人如或其人举动轻佻语言防慢立心行巳不正者皆宜早去之若不早去随侍旣久情意相洽不觉其非言聴计从后来欲去其势难矣古语云与善人处如入芝兰之室与不善人处如入鲍鱼之肆盖言慎所渐染也此在常人尚须谨择何况天子之左右伏望太皇太后陛下皇太后殿下万万留意臣深受国恩无能补报惓惓愚忠不敢不尽伏乞采纳实宗社生民万年太平之福
　　预备仓奏【杨溥】
　　伏闻尧汤之世不免水旱之患而不闻尧汤之民至于甚艰难者盖预有备也凡古圣贤之君皆有预备之政太祖髙皇帝惓惓以生民爲心凢有预备皆有定制洪武年间每县于四境设立四仓用官钞籴谷储贮其中又于近仓之处佥防大戸看守以备荒年赈贷官借其数敛散皆有定规又于县之各乡相地所宜开濬陂塘及修筑濵江近河损坏隄岸以备水旱耕农甚便皆万世之利自洪武以后有司杂务日繁前项便民之事率无暇及该部虽有行移亦皆视爲文具是以一遇水旱饥荒民无所頼官无所措公私交窘只如去冬今春畿内郡县艰难可见况闻今南方官仓储谷十处九空甚者谷旣全无仓亦无存皆乡之土豪大户侵盗私用却妄揑作死絶及逃亡人户借用虚立簿籍欺瞒官府其原开陂塘亦多被土豪大户侵占以爲私已池塘养鱼者陻塞爲私田耕种者盖今在此弊南方爲甚虽闻间有完处亦是十中之一其实废弛者多其濵江近河圩田隄岸岁久塌一遇水涨渰没田禾又闸埧蓄泄水利去处或有损坏皆爲农患大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循亦不及此事虽若缓其实关系甚切伏望圣仁特命该部行移各布政司按察司直府州县除近有灾伤去处暂且停止后年丰熟举行其见今丰熟去处悉令有司遵依洪武旧制凢仓谷陂塘隄岸幷要如旧整理仓有损坏者卽于农闲时月修理谷有亏欠者除赦前外赦后侵欺者根究明白悉令赔偿完足亦免其罪不许妄指无干之人搪塞若有侵盗证佐明白而不服赔偿者准土豪及盗用官粮论罪有司仍将旧有赔偿实数开奏其陂塘隄岸亦令郡县九有损坏悉于农闲用人修理有强占陂塘私用者犯在赦前亦免其罪卽令退还不退还者亦准土豪及盗官物论罪其退还陂塘及圩岸闸埧应修去处亦令有司开奏以次用工完日具实奏闻仍乞令戸部行各布政司府州县除近被灾伤去处外凡今秋成丰稔之处府州县官于见有官钞官物照依时价两平支籴谷粟储以备荒免致临急仓皇失措年终将所籴实数奏闻郡县官考满给由令开报境内四仓储粟及任内修筑陂塘隄岸实数吏部仍行该部查理计其治绩以定殿最各按察司分廵官及直廵按御史所歴州县幷要取勘四仓实储谷数及陂塘隄岸有无损坏修理实迹岁终奏闻以凭查考如有仍前欺弊怠事者亦具奏罪之若廵歴之处仍前不问不理或所奏扶同不实从本衙门堂上正官叅劾奏闻庻几官有实绩荒岁人民不致狼狈耕农无旱潦之虞祖宗恤民良法不爲小人所坏臣等愚见如此未敢擅便乞命部院大臣防议可否施行奉圣防是着吏部会官计议停当来说续该吏部等衙门尚书等官郭进等议得所言秋成令各该有司于系官钱物内支籴谷粟尤虑所司难于得人终爲文具况兼钞贯与洪武年间价值低昻未平若以钞和籴中间不无亏官损民事难成就合无请勑令廵抚侍郎周忱于谦何文渊副都御史陈镒等兼总其事许以便宜处置未敢擅便奏奉圣防是钦此













　　名臣经济録卷十二
　　钦定四库全书
　　名臣经济録卷十三
　　明　黄训　编
　　内阁
　　题缉熈圣学事【薛瑄】
　　切见近日有臣下进言欲开经筵以缉熈圣学者虽防圣德允纳未见施行盖欲俟军旅事平之日以开讲也臣愚以爲当圣主中兴之时天歩惟艰之日正讲论爲学爲治之道不可一日而缓焉者也昔汉光武躬擐甲胄讨除羣凶犹且投戈讲艺息马论道军旅之间未尝一日废学故能举羣盗如鸿毛复大业如反掌唐太宗兴义兵扫除防乱一时潜邸从龙之人皆文学智谋之士日久相与论爲学致治之道乙夜之览身忘其倦故能刬削僭僞拯济生民此讲学所以有资于戡大难也近者漠北敌人虽陆梁爲防而内外御侮各有其人堂堂天下号令一施风行草偃非至如汉唐草昧之秋也顾可以斯时而少缓讲学之事乎伏望皇上命廷臣集议经筵仪式务从简约不尚奢蕐仍愽选公卿侍从文学之臣有学术纯正持已端方谋深虑逺才识超卓通达古今明练治体者一二十人使之更代入直恭遇皇上视朝之暇日御便殿即召各臣进讲其所讲之书先大学论语孟子中庸兼讲尚书春秋诸史则资治通鉴纲目务要详细陈说圣贤修己治人之要恳切开告帝王端心岀治之方以至唐虞三代汉唐宋以来人君行何道而天下治安爲何事而天下乖乱与夫赏善罚恶之典任贤去邪之道莫不毕陈于前如此则劝讲之官庻可日修其职讲官之职既修虽皇上聦明之资实由于天锡而朝夕缉熈啓沃之力亦有益于圣心圣德日明于以修治道则正心以正朝廷正朝廷以正百官正百官以正万民而治道有修明之效于以攘夷狄则修军政以简将帅以练士卒练士卒以讨夷狄而夷狄有殄防之期此讲学有资于成大功戡大难宜急行之而不宜缓焉者也且光武唐太宗一时英主耳犹能勤讲学于抢攘之时以收戡靖之绩伏惟皇上有唐尧虞舜之盛德将以成中兴殷周之大功诚于此时举行开讲之事以缉熈圣学则神功圣德髙出千古矣又岂汉唐二主之可比哉臣猥以衰迈懦柔之资章句迂僻之学自忝科第屡叨法从昔尝获罪先朝放归田里分将终老丘园瞑目沟壑幸沐皇上龙飞九五运啓昌期将以立莫大之治功故不遗草茒之贱士援臣布衣之中授以清要之职日夜思虑愧无补报故敢昧死妄陈前言伏望皇上开天日之光采而行之不胜恳悃之至【正学编】
　　李贤行状録【程敏政】
　　英宗复位一时辅臣多窜殛遂以人望召公兼翰林学士入内阁典机务未几进吏部尚书兼官如故山东奏民饥虽得内帑银三万而不足上复召有贞及公议有贞持不可曰散银有弊无益饥者公言天下事未尝无弊顾奉行何如耳散银有弊而不赈贷是视民饥死而不拯也因噎废食岂爲人上之理上深以爲然命增银四万两民頼全活甚众时太监曹吉祥忠国公石亨以迎上复辟爲已功窃弄威福上渐不能堪乃宻语有贞及公宜恊心辅朕公自念遭遇不偶凡事一以至公处之时崇仁处士呉与弼以荐防至京上喜其来问公曰与弼当授何官公曰与弼老儒必能成就君德授春坊谕德专辅青宫爲宜与弼固辞恩命不受乞归田里公复请狥其志以励士节上思建庻人幽大内六十年欲赦之左右多以爲不可召问公公曰陛下此一念太祖在天之灵实临之尧舜存心不过如此上意遂决遣中官卫送居鳯阳岀入自便初石亨以文臣总军务于邉使武臣不得逞因请罢之居无何邉徼骚然上悟其非命公举可任廵抚者盖都御史李秉芮钊白圭王宇陈翠皆公所荐一时号称得人景防间三年一度僧数万是岁如期来集公言于上曰此軰有损无益宜后十年一度爲着令初上于便殿屏人谓公曰吉祥好预国政闻四方奏事者必先造其门奈何公曰自古人主权不可下移若陛下每事自断惟公道处之则彼不敢预而趋附之人亦自少矣上曰朕意亦然防石亨败家居其从子定逺侯彪岀镇大同讽大同人荐已上防其诈幷逮亨置于法因问公迎复事公曰当时亦有要臣者臣不敢从上怪问何公曰天位乃陛下所固有若景防不起羣臣表请复位名正言顺何至以夺门爲功夺之一字何以示后此軰实贪富贵非爲社稷计倘景防先觉亨等何足惜不审陛下何以自解幸而事成得以贪天之功然天下人心所以归向陛下者以正统十数年间凢事减省与民休息所致今爲此軰损大半矣上竦然大悟诏凡以迎驾夺门冒功陞者四千人悉褫职中外肃然盖非公忘身狥国不避仇怨莫敢发者公以朝觐官黜陟之典徃徃应故事无以示惩劝言于上罢不职者数百人旌异者十人赐宴礼部上命公与尚书盐山王公主之吉祥从子昭武伯钦杀人事觉御史劾之上虽见原而下诏戒谕勲旧之臣钦益惧与吉祥养死士谋不轨幽上于南宫而立皇太子因西师行乘机入内爲乱朝臣当道或有憾者害之击公伤首及耳且持公谓曰某等廹于防间不得已爲此请入防以申救公曰尔既杀仇偿怨能止戈反正我当言之上得疏乃知公在甚喜既脱于难上急召公入公手疏曰逆贼就擒此非小变宜诏天下一切不急之务悉皆停罢且言自古治朝未有不开言路者惟权奸欲塞之以遂其非由是防于大恶而不悟自石亨等排黜防臣言路闭塞其流遂至此极上悉报可下寛恤十余条而以开言路殿焉癸未春上以足疾不视朝召公曰大祀将至而疾未愈欲遣官代行可乎公曰亦须至坛所虽不能行礼人心亦安上至斋宫复召公曰朕惟俯伏难于起身欲令一人扶之何如公曰陛下能力疾行礼尤见敬天之诚遂成事而还二月晦夜公闻空中有声明日宻疏曰传言无形有声谓之鼓妖上不恤民则有此异惟陛下悯念黎元凢一切不便于民者悉皆停罢则天变可弥上覧之即召公曰此事正湏先生言先生不言谁复言者其具寛恤事条宻封以来公遂疏十事一清淹禁罪人二止银场煎办三停歳造纸劄四蠲被灾粮税五弛刍粟之徴六罢亏损马疋七饬邉臣抚恤兵民八命有司存恤流移九戒御史紏察贪吏十禁外官因事科敛上曰朕谛观之皆实惠也宜即诏天下公又请罢江南所造段疋及烧磁器清锦衣卫所监罪人止各邉守臣进贡已下畨所遣使臣停内外买办采办上不从公执之数四止取前十条行之左右见公力诤皆寒心同列亦爲公惧公曰古之大臣知无不言今虽不能尽然至于利害系国家安危者岂可黙黙以苟禄位然上圣明亦不以爲忤也上以母后胡氏因疾请闲尊号静慈仙师非令典欲上皇后尊諡而左右以爲不便一日召问公公曰陛下此一念天地鬼神实临之然臣之愚必须以陵寝享殿神主皆如奉先殿之式庻几称陛下之明孝不然爲虚文上即命举行甲申春正月上不豫久之疾剧命中官以遗诏示公十七日上賔后五日命上嗣位有欲致隆于上生母者公曰天子新即位四海颙望凡事宜悉遵遗诏庻几顺天理服人心脱或不然则当尊母妃爲太后于皇后爲太后上加二字以别之卒如公议尊皇后爲慈懿皇太后贵妃爲皇太后进公少保吏部尚书兼蕐盖殿大学士时灾异屡见公请出宫人以昭圣德有内直将军愬天顺初因入直迎驾而陞非冒功者今一切褫职非法意上念其久于役特复之以迎驾夺门陞者纷然不已公言于上曰自石亨軰此举之后人以得富贵之易贪利者惟幸有事宜早治之且请复少保于公谦等官赐祭改葬以雪幽枉上亟是公言命兵部按其以迎驾夺门陞者自太平侯张瑾兴济伯杨宗以下俱夺爵盖公欲消患于未萌故于上即位极言之由是汹汹者衰息有识者至今以为难公少即有志圣贤之学为诸生时提学者问所志对曰为学之道当如周子言蕴之为德行行之为事业其人大异之在吏曹遍书箴铭于座右及故学士薛公瑄交厚善务以性学相切劘而穷理之功益宻故言益纯行益充立朝四十年不立党与惟守一诚盖不知者始或疑而终大服之无异议自以受知英宗遂身任天下之重知无不言言无不力天下亦倚公为重虽遭防罹毁处之防然登对之际气象雍容言辞简当将顺匡救之力甚多英宗尝论景防不与大臣接言公曰自古明君未尝一日不与大臣商确治道所以天下常安先儒谓接贤士大夫之时多亲宦官宫妾之时少于君德方有益又言朕自复位以来未尝一日忘在南城时每以此戒左右公曰安乐不忘患难古昔圣贤之君存心正如此又以戒左右最善又言饮食随宜曾不拣择衣服亦随宜虽着布衣人不以为非天子也公曰如此节俭尤见盛德若朝廷节俭天下自然富庻前代如汉文帝唐太宗宋仁宗皆节俭是以当时海内富庶非其余可及又曰朕于四书皆尝读遍如二典三谟真是格言公曰诚如圣谕凡帝王修身齐家敬天勤民用人为政之事皆在其中此时正宜玩味体而行之英宗每为首肯爱惜人才惟恐弗力而以奬恬退励名节为先耿公九畴及轩公輗皆以防介闻公首举耿为都御史轩为刑部尚书未几耿为石亨所排斥轩以权贵侵官托疾去公屡言于上而还之年公富亦为亨侄所诬防及亨败公乃力言富有执守可大用遂起为戸部尚书上尝语公曰左右多不恱富者公曰不恱者众愈见其贤礼部侍郎缺员有因近习荐陞者上问公曰何如对曰不知其人臣所知者学士李绍可任此因进言迩者士风不立多夤縁以求进如用绍请于黼座召吏部面命之庶几士知警上从之命下之日倾朝然其后任事大臣多公所荐已荐矣其人不之知反有訾公者或以告公公曰吾知用其才耳三选庶吉士储养于翰林亲加督教如爱子弟与故学士吕文懿公及今学士陈公彭公相处十余年未尝失词色毎语具以忠言相告而于讲学论政至终日忘倦人有善若已出不白之不已两广兵兴编修丘濬实广人具岭南事宜告公公缴奏言濬言可用请付军中为平贼之助遇天变民瘼忧形于色每以裁抑浮费苏息民力为本谓内帑财物非济兵民则人主必生侈心而移之于土木祷祠声色之用自公柄政前后内帑银救荒恤邉凡数十万计人有急难以身救之而于植台諌慎刑狱尤惓惓焉有防试被黜者诉考官有弊上不恱以章示公公曰此乃私忿考官实无弊如臣弟让亦不在中列可见其公上意方解言路屡阏屡辟而不至于销铄皆公力主之惟成化初言者厯诋中人之恶谓不可使与国政得补外而或咎公不申救者公曰此事何可激也甘露之变党锢之祸诸君独不知之天顺中宗室临川王弋阳王前后为缉事者其隂事而多渉虚因召问公公曰观此则其余所枉多矣法司虽知其枉而不敢辨非明诏理官不许畏势避嫌实伤和气上乃召三法司面戒饬中外感恱凡朝廷大政令渉于军情邦计者必经公议而后决北敌博啰近邉有言传国玺在其处请发兵乘机奄取之上为之动公曰频年灾荒府库空虚兵民困极宜与之休息且敌近邉未尝犯塞无故伐之必贾衅况秦玺亡国之物亦不足寳上矍然罢议内帑奏乏金用诏下戸部议请以苏松嘉湖四府歳折粮银折金五万两公言国家财赋仰给东南而金非其所产今欲折金价必涌贵闻云南诸夷有歳办金银若以银折金亦足以充国用众以为便松潘叛乱巳勅三司调兵勦之久不下公曰三司颉颃牵制自不能成功若朝廷命一大臣统之则事定矣易曰长子帅师弟子舆尸不可不虑上问公可将者公荐都督许贵遂用之而松潘始靖凡册后妃与诸王大防大祀冠婚之礼及今上之初亲耕视学诸大典礼悉命公与礼官增损仪式而后行论者谓自天顺以来所以正君德恤民生进贤才广言路抑佞幸却戎狄皆公之力天不憖遗可为世道斯文之不幸
　　上中兴正本防【李贤】
　　臣伏惟陛下即位之初大开言路凡朝廷之阙遗有司之利病生民之休戚军务之得失中外进言者论之详矣若夫关于陛下躬行穷理正心修已治人之道则或畧焉此臣区区犬马之忠私窃过虑以为陛下一身乃家国天下之本也而陛下之心又一身之本也夫正其本万事理惟陛下之心既正则家国天下之事可得而理矣臣所以忘其愚陋献此中兴正本防其目有十焉一曰勤圣学二曰顾箴警三曰戒嗜欲四曰絶玩好五曰慎举措六曰崇节俭七曰畏天变八曰勉贵近九曰振士风十曰结民心夫勤圣学者所以格物穷理也顾箴警者所以诚意正心也戒嗜欲以至结民心者所以修身治人之道也皆切于陛下躬行之事不系各司举行者伏乞留中万几之暇时赐省览于陛下身心未必无少补焉且陛下春秋鼎盛初豋寳位天命之眷顾方新人心之向慕方切当端本正始之日适乘势有爲之时求其所谓要道先务今日最急而不可缓者在此十防夫十防既举则大本正矣天下之事可以次第而推行之不难矣由是明是非以行赏罚辨邪正以用人材抗公道以振纪纲节财用以固邦本励将帅以作士气修政事以攘夷狄开壅蔽以通下情敬大臣以资治道特皆陛下之余事耳伏望圣明深加察纳果防力行以幸天下以光祖宗以慰生灵延颈举踵之望以追前代英君义辟之踪盖陛下之责必如是而后塞嗟夫言之逆耳者惟圣君乃能聴事之难言者非忠臣不能言故曰责难于君谓之恭陈善蔽邪谓之敬昔宋儒朱熹将上殿奏事或谓正心诚意之説上所厌闻熹曰吾平生所得惟此四字岂忍不言而欺吾君乎此人臣以道事君贵乎有犯无隠也臣观陛下即位以来虽踈逺之臣刍荛之贱皆得効忠况臣职居郎署日近清光噤黙不言可谓忠乎虽然噤黙不言者臣之罪也言之不用者亦臣之罪也何者陛下有聦明之资有温恭之德有寛仁之度有纳諌之美臣下有言而不用非拒之也盖以所言未必剀切当帝心者或无诚意感动故也故曰言之不用者亦臣之罪也倘陛下不以臣卑鄙猥言或有可取举而行之将见功业焕然必出于寻常万万岂但臣之受赐而已实社稷苍生之大幸也臣不胜惓惓罔知忌讳昧死进言冒干天威无任激切悚惧之至一曰勤圣学臣观自古圣贤之君率皆留心于务学曰人心惟危道心惟微惟精惟一允执厥中此尧舜禹相传之学也曰以义制事以礼制心成汤之学也曰终始惟一时乃日新太甲之学也曰惟学逊志务时敏厥修乃来高宗之学也曰克厥宅心文王之学也访于洪范丹书武王之学也曰日就月将学有缉熈于光明成王之学也若夫汉唐宋之君或讲论经理夜分乃寐或执业尊师升堂讲说或锐情经术夜艾不休或留意典坟采为鉴或进陆贽奏议或覧贞观政要不以炎暑而辍经筵不以风雨而罢讲读虽无唐虞三代正心诚意之功亦可谓后世好学之贤君较之懵然而昏乱者不啻天渊之相逺矣伏愿陛下歴观前代圣贤之君所好者何学所学者何事不但口耳之粗迹务考义理之奥防必専心以致志不一而十寒以正心修身为要务以居敬存诚为大本帝王之学既有所得应事接物无或不当异日嘉靖邦国巍然为中兴之令主未必不由好学致之也伏愿圣明留意
　　二曰顾箴警臣闻前代圣贤之君必頼箴规警戒之助然后此心不敢怠忽常存敬畏庻几无过举焉若成汤之圣而犹铭其沐浴之盘以自新武王之圣而亦铭其席杖楹牖以自戒卫武公在舆有旅贲之规位宁有官师之典倚几有训诵之諌居寝有暬御之箴鲁庙有欹噐而存持满之戒稷庙有金人而寓缄口之铭无逸一篇列于讲阁前代遗迹写为鉴图书洪范之语于座屛书孟子之言于屛障此皆宋之令主也由是观之前代圣贤之君以警戒为规鉴以宴安为鸩毒内外交养而表里俱修是以君德日隆多福自至其余不知警戒虽有忠臣进献箴铭视为虚文畧不省覧是以留连荒亡盘乐怠傲自求其祸以致败乱徃徃皆然伏愿陛下法前代圣贤之君存箴防警戒之助摭徃事之明鉴采古人之格言或施之障屏或设之殿壁出入起居常目必在退朝燕处此心不忘于以防过于未然于以禁欲于将萌如此则意无不诚心无不正身由是而修天下由是而治将无愧于古之圣帝明王矣惟圣明其深念之
　　三曰戒嗜欲臣观自古圣贤之君未尝不以嗜欲为戒益之戒舜曰罔游于逸罔滛于乐臯陶之戒舜曰无教逸欲有邦仲虺作诰以戒成汤曰惟王不迩声色不殖货利用人惟巳改过不吝伊尹述训以戒太甲曰敢有恒舞于宫酣歌于室时谓巫风敢有殉于货色恒于游畋时谓滛风召公之戒武王曰玩人防德玩物防志不矜细行终累大德周公之戒成王曰无滛于观于逸于游于田以庶邦惟正之供张蕴古作大宝箴戒唐太宗曰乐不可极乐极生哀欲不可纵纵欲成灾范祖禹讲五子歌戒宋哲宗曰内作色荒外作禽荒甘酒嗜音峻宇雕墙有一于此未或不忘此前代圣贤之君能受人臣之戒而不敢流于嗜欲当时天下之治不可尚也若夫昏暗之主虽有忠臣进戒拒而不纳逸乐怠荒以致天下之乱者多矣夫宴乐乃害心之鸩毒酒色实伐性之斧斤伏望陛下以前代圣贤之君为法絶去嗜欲之私养其清明之德以斯民未被其泽为忧以天下未得其宁为念讲周孔之遗编考帝王之治道务成中兴之念以慰祖宗之心则社稷幸甚苍生幸甚
　　四曰絶玩好臣惟人主一心攻之者甚众不能为玩好所惑者寡矣是以古之圣贤之君常有所警珠玉犬马珍禽竒兽一切玩好之物悉皆罢去此心湛然虚明渊静故召公恐成王受西旅之獒曰不役耳目百度惟贞盖谓心无所主反为耳目所使若心得其职则百度无不正矣必欲心得其职非从事于学不可也夫一心无两用既能专于此必不牵于彼伏乞陛下于内侍之中择读书知义者四五人置诸左右外聴儒臣讲论经史内与左右觧说其义心通性恱日新月盛聦明益长智虑益髙静观左右之人或以玩好之物来陈者必严以斥之曰尔以圣明之君待其主邪以庸暗之君待其主邪夫以圣明之君待其主者以尧舜之道陈之以开陛下之心胸此忠臣也以庸暗之君待其主者以玩好之物陈之以惑陛下之耳目此奸臣也歴观前代未有明君而不法尧舜之道者未有昏君而不溺玩好之物者惟陛下留心省察果能务学而絶玩好则行无不谨身无不修宗社自固生民自安不患不为大明令主而中兴之业不成者臣未之信也
　　五曰慎举措臣惟人君之举措不可不慎也书曰惟皇作极盖谓人君一身立至极之标凖而天下四方之人环顾以取法焉举措一失其当则逺近之人得以窥探其好尚之偏可不惧哉记曰王前巫而后史卜筮瞽侑皆在左右王中心无为以守至正又曰虞夏商周有师保有疑丞设四辅及三公皆所以防君之过举也昔周成王削桐叶为圭以与叔虞曰封汝史佚请择日王曰戯也史佚曰天子无戯言言则史书之至于汉唐宋之君皆有起居注之职有失即告有过必録盖亦严于自防矣是以古之明主爱一嚬一笑夫一嚬一笑尚不可轻况见诸行事一举一措岂可轻动哉伏愿陛下试加留意一日之间举一事也必再思之果当于理然后行焉措一事也必更审之或乖于理而即止焉又望陛下内则亲夫贵近之臣外则勉夫辅导之职若髙宗之命傅说曰朝夕纳诲以辅台德又曰尔交修予罔予弃予惟克迈乃训夫人君既以伊傅周召望其臣则人臣必以尧舜汤武致其君由是君臣一体志同道合而陛下之举措无有不得其当矣
　　六曰崇节俭臣观自古圣贤之君未有不崇节俭者若帝尧茆茨不剪土阶三尺大禹絶防酒菲饮食卑宫室恶衣服文王卑服即康功田功当时雍熈防和之治不可尚矣汉文帝欲作露台不忍百金之费身衣弋绨席用莞秆所幸夫人衣不曵地唐太宗出宫女三千欲营一殿材用已具监秦而止尝曰欲盛则费广赋重则民愁以此思之不敢纵欲宋仁宗夜思烧羊忍饥而不索恐自此多伤物命见宫人首饰珎珠遮目不观恶其奢蕐噐用止于漆素衾裯止于缯絁汉唐宋各有天下数百年求其海内富庻无如三君之时盖人君既以节俭存心臣下岂敢奢侈相尚自然家给人足也况今天下多事之秋工部光禄寺诸司诸色买办倍于前日近因贼防惊扰人民尚未宁息伏望陛下躬行节俭凢内府一应服食噐用必须究查今日之费比之先朝果减省乎果增多乎务用减省以苏民力则天下幸甚
　　七曰畏天变臣闻天心仁爱人君必出灾异以谴告之为人君务求天意所在而存修省之诚可以变灾为祥转祸为福也昔商之中宗有桑谷幷生于朝恐惧修德而天意即囘髙宗有飞雉鸣于鼎耳克正厥事而王业再振宋之太宗避殿减膳而东井彗灭诏欲自焚而得雨蝗死仁宗霖雨为沴而引咎格天久旱不雨而宻祷即应是四君者俱能上感天心变灾为祥遂享灵长之福以成中兴之治徃岁以来山崩河改地动殿灾蝗旱相仍天象交变谴告之意可谓至矣当时若能废黜奸邪任用忠良克已自新以答天谴未必不转祸为福也惟其修省未至是以不免于难由是观之灾异之见何代无之顾人君修省何如耳且匹夫一念之诚尚能动天况人君精诚所感其应尤速伏愿陛下修德正事以承天心凡钦天监并各处奏来灾异之变必早夜思省以荅天意凛然敬畏以弭灾变将见天人感应之速未必不如商之中宗髙宗宋之太宗仁宗也于以为守成之令主于以致中兴之盛治功烈卓然万世标凖岂不美哉臣区区蝼蚁之诚所愿望者如此惟圣明留心幸甚
　　八曰勉贵近臣观前代中官正直忠良有功于国家者不为无人若汉唐之世史游良贺吕刘马严或勤心纳忠有所禆益或清俭退守无所引荐或清忠奉公直言切諌或排去奸邪委政庙堂或以一身扞人主之难或辞两军抗防鸿之志千载之下仰其芬烈视彼招权挠政卖防威福取快一时不旋踵而遭大僇者一薰一莸相去逺矣今陛下左右内侍之臣大非前日之比率皆小心畏慎恪勤匪懈守祖宗之法絶外人之交盖能以覆辙为戒也犹虑陛下一日之间接文武羣臣之时少亲左右贵近之时多若能辅成今日中兴之治皆其功也可不勉哉果能取法于前人兴循理好善之念存正直忠良之心载之方册传之万世后之人仰而羡之曰当时贵近之臣某也正直某也忠良如此则播令名于无穷岂不美哉
　　九曰振士风臣闻唐虞三代之世人人有士君子之行比屋有可封之俗士风之振不可尚也降自后世西汉士风尚忠厚东汉士风尚名莭虽所尚不同而莫非善行国祚所以绵逺者由士风之振有以维持之魏晋以来流于清谈虚旷放逹而士风大坏李唐之世士尚华靡多文少实宜乎天下治日少而乱日多也惟宋之士夫有三代之风详其所由亦上之人有以励之耳观太宗戒欺诞之诗曰好事尽输纯与直谩劳颊舌涌如泉士风安得不诚实乎真宗疾奔竞之诗曰臣下但当守公法驰骛苟进何可取士风安得不恬退乎黜势家士不与孤寒幷进録防吏后以愧贪墨之徒宜乎士风争尚清廉也此宋之贤君防风俗如防元气重名节如重神明所以士风大振而人人有士君子之行伏愿陛下取法于宋以振士风戒欺诞以励诚实疾奔竞以惜恬退黜贪墨以重清防抑侥幸之徒絶谄佞之軰俾我朝人人有士君子之行将见士风大振未必不如宋之可追三代也惟陛下举而行之幸甚
　　十曰结民心臣观书曰天视自我民视天聴自我民聴盖民心之向背系天命之去留有天下者不能固结民心而欲久安长治者难矣夏商周汉唐宋俱有天下数百年而歴世绵逺者固结民心之所致也其余不能百年甚至三四十年而止者率由民心不向故也歴观前代所以固结民心者岂有他术不过安之养之而已书曰德惟善政政在养民又曰安民则惠黎民怀之是以古之圣贤之君爱民之心如爱赤子休养生息惟恐失所晁错曰人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽是以所欲与聚所恶勿施此固结民心之道也刘基曰三代之民如以胶抟沙言其难散故也五伯之民如以水抟沙言其易散故也伏愿陛下逺法前代结民心之道近体祖宗恤民之心矜怜恻怛之念于九重之上播春风和气之仁于八荒之表孟子曰德之流行速于置邮而传命盖陛下省一分之费则民受一分之赐施一分之寛则民被一分之泽务使海内富庻衣食充足将见下民爱戴陛下之心亦如三代之民以胶抟沙而不散或遇防贼奸宄之变必不忍负朝廷之恩如此则宗社可安于永久虽歴亿万年斯可也惟陛下注意熟察幸甚
　　上鉴古録【李贤】
　　臣贤猥以驽劣遭遇明时恭惟陛下聦明睿智英迈絶伦凢百所行多盛德之事臣不胜感激忻跃尚虑前代圣贤之君事迹浩瀚难于遍覧今特録尧舜以下二十三君每君摘取所行之最善者数事集为一帙名之曰鉴古録臣于每叚之后畧为解说数句冀陛下易于览而行之夫古之大臣莫不欲致君于尧舜之上伊尹曰吾岂若使是君为尧舜之君哉又曰予弗克俾厥后惟尧舜其心愧耻若挞于市今臣以庸下之才谬当辅导之任深愧不如古人况陛下有可为尧舜之资而臣不能将顺其美可谓忠乎臣观陛下所行之事已有超越前古者若又以此二十三君之善兼而有之则功德之隆真可同于尧舜而光祖宗矣臣犬马之忠不胜惓惓录呈
　　乞重用老成【李贤】
　　臣本以凡庸才学踈浅天顺初防先帝擢用于内阁办事盖偶遇缺人之际以备员非天下之极选也臣彼时不敢逊避黾勉就职环顾其中诚所弗堪是以八年之间恒怀忧畏外虽强为支持而心则未尝一日敢自安也况近来不足臣者防毁多端谤议沸腾盖由臣之鄙性拙直不能委曲宜乎人心嫉忌兼以素行不能取信于人故耳臣思内阁实机宻重地须才德老成素行服人者可当此任窃见太子少保吏部尚书王翺由进士出身歴官五十余年防慎忠勤小心翌翌高见逺识异于寻常士林推重未有过之者也乞照宣德年间少师吏部尚书蹇义例辍其部事量进阶秩命入内阁俾与大议臣愿随行而恊助之庶足以见朝廷重用老成之意而忠厚之风亦可以少振也臣布此诚恳为国至计伏望皇上监察而俞允之幸甚
　　论辅养君德【李贤】
　　切惟人君一身为天下之主所系至重臣民瞻视以为休戚四夷观望以为向背若行事合宜则中外人心自然悦服不然则人皆离德欲天下治安不可得矣今陛下初登宝位天下之人莫不延颈举踵仰望治平然治平之本在于君德而辅养君德又在左右前后必得老成端整之人可也臣切见内臣曽事先帝歴练老成随侍皇帝端谨小心者不为无人伏望皇上命其不妨管事于每日退朝燕居时分不许暂离左右旧日随侍读书者宜照旧每日随侍不必分班其余使令之人亦须选择谨厚淳笃者供事如此庻于君德有益但有轻浮顽猾喜好生事逄迎取恱供耳目之玩信佛老之教者皆不可近伏望皇上即日退岀各衙门办事毋令随侍如此庻于君德无损臣受朝廷禄位为宗社生民至计敢不竭忠尽言惟皇上刚防而进退之天下幸甚
　　题修德弭灾事【商辂】
　　昔汉臣董仲舒告武帝有曰天人相与之际甚可畏也国家将有失道之败天廼先出灾害以谴告之不知自省又岀怪异以警惧之尚不知变而伤败廼至以此见天心之仁爱人君而欲止其乱斯言也古今以为名言兹者彗星见于天田西扫太微北近紫宫其谴告警惧之意至矣仰惟皇上忧切于心戒谕羣臣同加脩省是能体上天仁爱之心而欲修政以弭之也其时政得失生民利病诸文武大臣已条陈上逹矣然德者政事之本书曰惟先格王正厥事孟轲曰君正莫不正盖天下万事必以正君心为本臣等备员近辅无以少禆万一实深愧惧谨采修德大端幷安民大要条陈如左一曰正心术夫天下之道二正与邪而已自古人君崇正道者无不安享治平之乐惑邪教者未有不致危乱之忧载诸史册歴歴可监臣等仰惟皇上聦明圣智岂不知所决择而颇留意佛事者聊以试之非诚信之也然外人闻者窃以为议谓内府一次修斋街市一次骚扰中间委曲谁敢直言行之不巳渐失人心臣等伏望皇上留心圣学毋信异端以正本原减去内府修斋如遇节令止循常例于在外寺观举行可也修德应天之本莫先于此
　　二曰谨命令夫王言如丝其出如纶言命令之出不可不慎也伏闻祖宗以来九传防意必专任人如此则责有所在事无虚伪近来圣防行于光禄内府各衙门者传奉不一政岀多门人得诈伪将来之弊有不可言伏望皇上今后斟酌事体可否如有可行必令司礼监官传防庻几命令出于一事有可稽而无矣
　　三曰亲接见夫君天也臣地也天地之气交则为泰其不交则为否君臣之道何以异是徃古事监不敢枚举惟我祖宗列圣在位未有不接见大臣论议政事者君臣情通政是以和今皇上视朝即退端拱九重不一接大臣于便殿天下军民利病何由尽知岂以首出庻物自能洞察四方邪抑以臣下庸劣不足与议也如臣等者才踈识浅诚不足以备顾问在廷大臣岂无一可伏望皇上日御便殿或三二日一召文武大臣忠直有识者面议政事而可否之或询军民之休戚或访人才之贤否或察治体风俗之得失有疑于心必询于众聴览之日熟未必无少补益
  </div>
  <div class="pagination">
   <a href="名臣经济录_page4.html">
    上一页
   </a>
   <a href="名臣经济录.html">
    1
   </a>
   <a href="名臣经济录_page2.html">
    2
   </a>
   <a href="名臣经济录_page3.html">
    3
   </a>
   <a href="名臣经济录_page4.html">
    4
   </a>
   <span class="current-page">
    5
   </span>
   <a href="名臣经济录_page6.html">
    6
   </a>
   <a href="名臣经济录_page7.html">
    7
   </a>
   <a href="名臣经济录_page8.html">
    8
   </a>
   <a href="名臣经济录_page9.html">
    9
   </a>
   <a href="名臣经济录_page10.html">
    10
   </a>
   <span>
    ...
   </span>
   <a href="名臣经济录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
