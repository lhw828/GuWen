<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 4 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 4 页/共 66 页</h1>
    <div class="content">　　臣闻人主患无髙世之资有有其资而无求治之意有有其意而无好学之实三者之备而治效不成者未之有也然此三者常若不可以兼备何也聪明睿智博达而防通者髙世之资也然或矜其才以天下之万事爲不足爲若此者必无成蚤朝晏罢选用羣臣孜孜而不懈者求治之意也然或蔽于一曲而不见圣人之全因陋就寡而不本先王之意若此者虽安易危虽强易弱可以偷安于一时而不可传之后世人主欲无此患其惟学乎夫学非笃好而审问谨思而力行则不足以揽道德之粹精极性命之防妙人主之学茍不深造于道德性命之际则无以应万务之变知羣下之情以尧舜之圣而称之曰若稽古夫古者人主之所当若又当稽也以孔子之圣而孟子称之曰学不厌诲不倦夫已诲人矣然犹不忘于学学可以已耶陛下以髙世之资求治甚力好学而不倦可谓不世出之主矣然臣独以爲未者窃观朝廷之政未尽得先王之意而先后之序未尽合圣人之道也臣非以谓朝廷无贤臣左右无端士顾恐陛下于学问之道未能极髙明而道中庸政事之间未能先本务而后末业也陛下幸听臣言以听政之暇特召两府大臣或从官之中素所亲倚者虚心克巳问以上躬之所不逮时政之所过差使之具以条对必有能言之者矣陛下増益其所未至勉强其所不能救其所偏解其所蔽则臣将见陛下之治度越汉唐而比隆于三代矣【熈寜元年上时爲右正言供谏职】
　　上神宗论诚明之学　　　陈　襄
　　臣窃以帝王之德莫大于务学学莫大于根诚明之性而蹈乎中庸之德也生而不动之谓诚知而有爲之谓明正而不邪之谓中故诚者立善之本也明者致道之用也中庸者常德之守也三者立天下之能事毕矣圣人者先得乎诚者也因诚而后明必资乎学全静以居之神固以行之酬酢万物而无失于曲当此之谓诚则明矣贤人者思诚也因明而后诚也者必择乎善所谓善者可欲之谓也性也正而公者也所谓恶者有所不可爲之谓也情也邪而私者也存其所谓正而公者而去其所谓邪而私者此之谓择善矣精一以守之中正以养之持循戒惧于不闻不覩之际此之谓谨独而固执之矣乆而不息则形形而不息则明明而不息则动动而不息则化化而不已则神髙明博厚而配乎天地此之谓明则诚矣子思曰溥愽渊泉而时出之溥博如天渊泉如渊言其诚之笃也诚之者笃则其爲之者至是以其政不肃而行其教不言而谕其事不劳而成举而措之天下之民无不从服而不知爲之者故曰凡爲天下国家有九经所以行之者一此之谓也是之谓诚明之学伏望留神省覧【熈宁二年四月上时知明州被召除修起居注】
　　上神宗论君道之大在稽古正学
　　程颢
　　臣伏谓君道之大在乎稽古正学明善恶之归辨忠邪之分晓然趋道之正故在乎君志先定君志定而天下之治成矣所谓定志者一心诚意择善而固执之也夫义理不先尽则多听而易惑志意不先定则守善而或移惟在以圣人之训爲必当从先王之治爲必可法不爲后世驳杂之政所牵滞不爲流俗因循之论所迁惑信道极于笃自知极于明任贤勿贰去邪勿疑必期致世如三代之隆而后已也然天下之事患常生于忽防而志亦戒乎渐习是故古之人君虽出入从容闲燕必有诵训箴諌之臣左右前后无非正人所以成其德业伏愿陛下礼命老成贤儒不必劳以职事俾日亲便座讲论道义以辅养圣德又择天下贤俊使得陪侍法从朝夕延见开陈善道讲磨治体以广闻听如是则圣智益明王猷允塞矣今四海靡然日入偷薄末俗譊譊无复防耻葢亦朝廷尊德乐道之风未孚而笃诚忠厚之教尚郁也惟陛下稽圣人之训法先王之治一心诚意体干刚健而力行之则天下幸甚【熈宁二年上时爲监察御史里行】上哲宗论学本于正心　　　范祖禹
　　臣不侍经席巳逾两月陛下深居闲燕圣学日勤然臣等无由罄竭愚短辅助万一昔唐宪宗不对学士两月李绛奏曰爲臣等窃禄偷安之计则便矣其如陛下何今臣之愚窃欲陛下以学爲急故敢畧陈一二惟陛下留听臣闻孔子曰学如不及犹恐失之扬雄曰学之爲王者事其已乆矣尧舜禹汤文武汲汲仲尼皇皇其已乆矣夫学者所以学治天下王者之事也故自尧舜禹汤文武之君皆汲汲于学仲尼虽圣亦皇皇有所不暇此圣人所以不可及也后世继体守文之君生而骄逸不能务学忘其祖宗艰难累世之勤劳徒见天下无事以爲祸乱无从而生或荒耽于酒或盘于游畋或穷奢极侈或轻用民力谄防日亲忠正日踈人心离贰遂亡其国其所行之迹后世视以爲戒自古以来治日常少乱日常多推原其本由人君不学故也天下治乱皆系于人君之心君心正则朝廷万事无不正故天地顺而嘉应降隂阳和而风雨时古者三公太师太傅太保论道经邦燮理隂阳无他术焉唯正君心而已保保其身体傅傅其德义师道之教训皆所以正君心也如欲心正未有不由稽古好学而能致也臣窃考之前世揆之当今恭惟本朝累圣相承百有余年四方无虞中外底宁动植之防被涵养德泽深厚逺过前世皆由以道德仁义文治天下人主无不好学故也太祖皇帝以神武定四方创业垂统日不暇给然而晚年尤好读书尝曰宰相须用读书人陛下试思太祖此言宰相既用读书人则自余执政侍从之臣台諌之职必皆文学之士然后可用外至州县亦必由进士出身乃可委以亲民刑狱之任是朝廷之士皆不可以无学也然则天子岂可以独不知学乎太宗尝谓近臣曰人君当澹然无欲形见于外则奸佞无自而入朕年老无他欲但喜读书用鉴古今成败耳眞宗之时益脩太宗之业仁宗在位四十二年问学未尝少废今迩英讲读乃仁祖之成规也英宗神宗皆遵守仁宗之法稽古好学陛下所知不幸先帝早弃四海累圣已成之业任大守重传付陛下嗣位于今四年幸頼太皇太后以至仁盛德毋临天下陛下垂拱无爲海内晏然当今之务莫如学问之爲急也陛下今日学与不学系天下他日之治乱臣不敢不尽言之陛下如好学则天下之君子皆欣慕愿立于朝以直道事陛下辅助德业而致太平矣陛下如不好学则天下之小人皆动其心欲立于朝以邪谄事陛下窃取富贵而专权利矣君子专于爲义小人专于爲利君子之得位欲行其所学也小人之得位将济其所欲也用君子则治用小人则乱君子与小人皆在陛下心之所召也凡人进学莫不在于年少之时陛下圣质日长龙德进升数年之后虽欲勤于学问恐不得如今日之专也臣窃爲陛下惜此日月愿以学爲急则天下幸甚论语记圣人言行之要脩身治国之道无不在焉尚书言帝王政事人君之轨范也论语虽巳讲毕望陛下更加详熟尚书未讲者亦望陛下先熟其文臣等以次讲解及之则陛下圣意巳先有得矣臣不胜拳拳之愚【元祐三年八月上时爲著作郎兼侍读】
　　上哲宗论进学之时不可失　梁　焘
　　臣闻自天子至于庶人皆以脩身爲本本乱而末治者未之有也故曰身脩而家齐家齐而国治国治而天下平古之圣人未有不以脩身而爲本者也书之称尧曰克明俊德以亲九族九族既睦平章百姓百姓昭明协和万邦黎民于变时雍克明俊德者自明其德脩身之谓也九族既睦者家齐之谓也百姓昭明者国治之谓也恊和万邦黎民于变时雍者天下和平之谓也其始则正心诚意而不出方寸之间其终则德业滂洋而徧满天下是圣人之道所持者约而所致者广也有天下者能知尽心致力于此而后可以奉天享国矣夫明德者孰先而能焉必曰学而巳矣礼曰大学之道在明明德谓人君有清明之德必由学以发之然后能光被四表格于上下以此知虽天子之尊而能成圣者其必由学乎说命曰王人求多闻时惟建事学于古训乃有获葢事不稽古从政则迷是君人者不可以无学也又曰惟学逊志务时敏厥修乃来允懐于兹道积于厥躬葢学之在身非一日而致由积善以成之是学之时不可以失也恭惟皇帝陛下受天明命早有万国日就月将学以成圣此其时也愿择吉日诏开经筵优接劝讲进读之臣使从容反复治乱之事究先王之蕴辨歴代之迹无惜圣问再三询考使圣心晓然无疑日新一日可底大成愿加圣意无忽臣又愿陛下万机之暇留思经筵讲读羣臣所论之事以考政事之从违得失以裨皇帝陛下之聪明屏逺声色造次不忘古训博厚髙明与天地并德臣不胜拳拳恳切之至【元祐五年上时爲御史中丞】
　　上宣仁皇后论皇帝进学之时
　　梁　焘
　　臣恭惟陛下以大公至正之心保护皇帝周宻严谨委曲纎悉起居寝食之间无不留神而注意如天地乆于其道无一日之或怠也诚有大功于宗社有大德于天下矣陛下钟爱皇帝如此其至然而特爲其爱之小者非所谓大爱也所谓大爱者在成其圣德尔成圣德者其必由学也仰惟陛下之聪明非不知其大爱之以成德而独以爲皇帝冲眇而未暇学乎今皇帝圣年十五齿亦已长矣自古人君逺则十五而冠冠者谓有成人之道在庻人则爲童子在天子则爲成人何也谓王教之本不可以童子之道理焉故必责善而进之以成人是以古之学者十五入大学谓七八之数隂阳备而志明可以学矣志已明则当识其至善而逺其所不善故孔子曰吾十有五而志于学皇帝清明在躬天禀英异以圣人志学之时稽焉则不可以不学也以天子成人之道望焉则不可以多暇也伏愿陛下当天春布德之元王正授政之始面勉皇帝早开经筵召见儒臣谈经读史从容赐对熟复古今宫中遴选茂俊之人以诱掖讲说审择谨厚之人以辅视兴寝服勤道义爲聪明睿知之德踈逺纷华爲康宁寿考之资习之既乆乃如自然至若诚意喜书正心乐道终副海内圣神之望不贻宸宵旰之忧协成静治爲太平之眞主焉然则陛下他日退托深宫还辟自处保防之慈有始有卒佑我大宋万世无疆之休而功德于此足矣诚清素所属念者臣敢妄论以发之亦惟陛下亟行而无疑非独臣之愿乃天下之愿非独臣之幸乃天下之幸臣不胜惓惓【元祐五年上时为御史中丞】
　　上哲宗论人主尽道在脩身脩身在正学
　　彭汝砺
　　臣闻之孟子曰欲爲君尽君道欲爲臣尽臣道二者皆法尧舜而已尧舜之治至矣上达日月星辰旁施草木虫鱼幽格神外薄四海逺及于万世其原则脩身而已书曰克明俊德以亲九族九族既睦平章百姓百姓昭明恊和万邦黎民于变时雍其本末施设次序可谓彰明较着而自汉迄唐千数百年有爲者众而终不能窥其髣髴非圣人所爲终不可及葢后世爲之不至而已以区区千里之齐其君葢不过中人孟子之爲臣非其道不陈于前故其言曰不以舜之所以事尧事君不敬其君者也不以尧之所以治民治民贼其民者也孟子欺乎哉脩身无他在乎学而已大学之道始于诚意正心终于治天下葢古人以天下爲不可胜治故所治者一国而巳以一国爲不可胜治故所治者一家而已以一家爲不可胜治故所治者一身而已又以一身爲不可胜治故所治者一心而已心正故身正身正故无所不正此其守甚约而其施甚博其源甚近而其流甚逺其事甚难而其理甚易然心至防者也至危者也古人譬之槃水焉正错勿动湛浊在下而清明在上则足以见须眉而察理矣防风过之湛浊动乎下清明乱乎上则不足以得夫形之正也心亦如是矣至虚而能受至神而甚察茍有蔽之则有不能别黒白矣蔽欺之言入则是非有不得其正私比之言入则喜怒有不得其正功利之言入则取与有不得其正便佞之言入则好恶有不得其正此学之大戒也恭惟陛下圣学所得固自拔于世俗之表惟加之意而已敷求硕徳以侑劝讲容纳正言以闻过阙思之至于谨辨之至于明问之至于博积之以渐要之以乆持之以不倦行之至于不已其本正矣事至而不惑物来而能名回环而观惟陛下所欲爲而巳二帝三王之盛葢可跂而至也诗云俾尔弥尔性似先公酋矣性人所有也葢有不能充而成之者又曰学有缉熈于光明光明性所有也缉之熈之在学而已书曰学于古训乃有获葢学莫如师古又曰念终始典于学言学之不可一日巳也臣愚亡识惟陛下幸察【汝砺元祐中上此疏而年月未详】
　　上哲宗论黄帝尧舜养生禔身之道
　　范百禄
　　臣伏以陛下留心大学之道日就月将渊源精微积善成圣以至于髙明光大无所不通此乃宗庙社稷之休天地元元之福而太皇太后丰功盛德也臣千载之遇实与四方生灵同兹庆幸然臣区区管窥犹愿有所献焉者诚以爲圣主之学诗书礼乐之大道德仁义之实与夫一祖五宗之典法谟训英谋睿烈既日陈于前而饫闻于上然犹有不可一日而离者葢又有黄帝尧舜之道存焉人主欲尊其慕尚必行三圣人之道傥未知师三圣人之所以养生禔身以永保天下生民之福以长固国家无穷之休则何以致行三圣人之遗心余迹也哉凡三圣人所以养生禔身之要布在方册诗书周易传记百家灿然备载皆可参考臣愿诏经筵讲读官讨论采掇自古黄帝尧舜以来帝王养生禔身可法之言可行之事于双日所进故实内时以一二上资圣览或意义有所未显亦宜雍容敷绎以闻愿陛下观其所以致福寿康宁之术取法而行之览其反此而致不善者规警而戒之孔子曰少之时血气未定戒之在色易頥之象曰君子以谨言语节饮食言语犹节而况其余乎臣戆愚匹夫之虑不足爲陛下至计方出守外郡逺去阙庭臣子之心不胜悃愊伏惟留神省察【元祐八年上时出知河中府】
　　上徽宗论帝王爲学之本　　邹浩
　　臣窃观自昔才智之君固有务学以爲先者然而学非其本失所以学终不足以成帝王之髙致记曰欲明明德于天下者先治其国欲治其国者先齐其家欲齐其家者先脩其身欲脩其身者先正其心欲正其心者先诚其意欲诚其意者先致其知致知在格物此学之本也又曰物格而后知至知至而后意诚意诚而后心正心正而后身脩身脩而后家齐家齐而后国治国治而后天下平此所学之效也扬子曰学之爲王者事其已乆矣尧舜禹汤文武汲汲夫尧舜禹汤文武皆万世所仰以爲帝王之师者也尚汲汲于学而不敢怠爲人君者其可以忽此乎恭惟陛下天资圣神羣臣莫及方且延纳名儒入侍讲读招来谠论用广聪明固已卓然知所务矣所以爲学之本更望深赐察焉虽处宫闱之间常若对乎天地则知人安民自如帝尧能察迩言自如帝舜身爲法度自如大禹不迩声色自如成汤卑服即康功田功自如文王垂拱而天下治自如武王其事岂不至约而其功岂不博乎陛下不以臣愚而废其言不胜幸甚【元符三年上时爲右正言】
　　上徽宗论治天下在好学广问
　　上官均
　　臣闻人主之治天下一日万几不可胜察也而明君操术葢有至要可以不劳而治葢好学则知天人之道通古今之变好问则察羣臣之情达天下之政通古今而达事情物理岂有不烛注措岂有不善哉说命曰念终始典于学扬雄曰学之爲王者事其已乆矣此言人主之不可不好学也仲尼称舜曰舜好问而好察迩言孟轲称舜曰大舜善与人同乐取诸人以爲善仲虺之告汤曰好问则裕自用则小此言人主之不可不广问也然而人主之学异乎人臣之学何则人臣之学或以文词爲工或以博记爲能以文词爲工则有不适用之患以博记爲能则有不烛理之蔽非所谓善学也人主之学在乎简而知要达而适用知要在乎明道明道在乎味五经之防言适用在乎逺观前世治乱盛衰之迹而近稽祖宗圣明相继治天下之意因已然之迹而考其理乱因理乱而鍳其所以得失可谓知要而适用矣此人主之好学所以爲先务也天下之政有利有害百官之众有邪有正非广问而叅稽之则利害未易见邪正未易明利害未尽见则事或过举邪正未尽明则奸佞之徒或乗间而害正此人主之好问所以爲政要也臣窃观陛下寛仁而有断中正而不偏清浄而寡欲温恭而尽下可谓有上圣之资矣臣愿陛下退朝燕闲观经阅史以明理义之大致达治乱之大体因进对之臣虚心下问以考政事之得失观羣臣之志趣如此则天下之义理臣下之邪正判如白黒之辨矣臯陶之告舜曰在知人在安民禹曰知人则哲能官人安民则惠黎民懐之烛义理而辨邪正则能官人能安民矣尧舜之治天下不过于此矣【建中靖国元年上时为给事中】
　　上钦宗论圣学以正心爲要　胡安国
　　臣闻明君以务学爲急圣学以正心爲要心者事物之宗正心者揆事宰物之权也自王迹既熄微旨载于六经时君虽或诵说得其传者寡矣陛下心原澄静圣度虚明葢天祐大宋笃生眞主使拨乱反正建中兴之业也臣窃意陛下昔在东宫潜德韬晦其于六经所载帝王制世御俗之大略必有所避而不欲问官属之司劝讲者必有所隐而不及陈今正位宸极日月葢已乆矣而成效未见其于古训不可以不考若夫分章析句牵制文义无益于心术者非帝王之学也伏愿陛下选择名儒博通经术明于治国平天下之本者虚懐访问以深发独智继文王克厥宅心之道以驭四海实天下大幸臣愚智识肤浅等于刍荛惟陛下裁察【靖康元年上时爲起居郎】








　　宋名臣奏议巻五
　　钦定四库全书
　　宋名臣奏议巻六
　　宋　赵汝愚　编
　　君道门
　　帝学中【阅经史】
　　上眞宗进经史子集要语　　田　锡
　　臣闻古者帝王盘盂皆铭几杖有诫起居必覩夙夜不忘故汤之盘铭曰德日新日日新太公之金匮云武王欲造起居之诫乃铭于几杖曰安无忘危存无忘亡熟惟二者后必无凶墨子曰尧舜禹汤书其事于竹帛篆之盘盂曰君子福大而愈惧爵隆而益恭逺察近视俯仰有则矧黄帝舆几皆铭焉曰吾居民之上惴惴恐不及武王户席必训焉席之铭曰无行可悔户之铭曰难得而易失圣人修德罔怠然佩服鉴戒终日不忘故至德大业永保天下也臣又尝读唐书见髙宗命黄门侍郎赵智讲孝经于百福殿因谓之曰大防朕知之矣即举此经要切处言之以禆不逮智曰天子有争臣七人虽无道不失其天下防臣敢以此言上献帝大恱又宪宗听政之暇采汉史三国而来经济要事撰书十四篇号曰前代君臣事迹书之六扇屏风置于御座之右出入观省之臣每览经史子集因取其要语总一十巻輙用进献可书于屏寘之御座出入观省所冀圣德日新与尧舜禹汤文武比隆也【咸平三年上时宋白举锡应贤良方正自知泰州召归朝】
　　上哲宗进无逸图　　　　文彦博
　　臣伏观周公作无逸以戒成王后代圣君皆奉爲至戒以成治道以克永世臣又观唐史见宰相崔植对穆宗云明皇初得姚崇宋璟爲宰相二人者夙夜孜孜致君于道璟尝手写尚书无逸一篇以献明皇置之内殿出入观省咸记在心每叹古人至言后代莫及故任贤戒欲心归冲漠开元之末因无逸图朽壊始以山水图代之自后既无座右箴规又信奸臣用事天寳之末稍倦于勤王道隳缺今陛下虚心求治伏望以无逸爲元穆宗善其对臣恭惟皇帝陛下聪明稽古向学思道间日御迩英延儒臣讲读经史臣近观迩英北壁有仁祖朝讲官王洙所写无逸图臣虑禁中或未有此图輙敢写録四轴并一巻上进望于殿内张挂及置于几案以便圣览臣愚不胜区区之至【元祐二年上时平章军国重事】
　　上哲宗乞置无逸孝经图　　范祖禹
　　臣窃以无逸者周公之至戒孝经者孔子之大训陛下嗣守祖宗鸿业方以孝治天下二书所宜朝夕观省以益圣德昔仁宗皇帝初建迩英阁即书无逸于屏间其后岁乆而又命侍读学士王洙书之仁宗曰朕不欲背圣人之言乃置之左方又谕侍读学士丁度取孝经之天子孝治圣治广要道四章对爲右图命知制诰蔡襄书之又命学士承防王拱辰爲二图序亦令襄书之仁宗尊崇经训如此陛下宜以爲法今迩英阁尚书图序于屏间而无逸孝经二图不复张列臣欲乞指挥所司检寻如旧图尚在乞置之左右如已不存即乞特命侍臣善书者书之其蔡襄所书图序从来置在御座之后昨因修展迩英阁方彻去却书于屏间此图乃祖宗旧物臣窃惜之伏乞依旧张挂三图并列如仁宗朝故事以彰陛下钦明稽古仰遵先烈之意【元祐二年十月上时爲著作郎兼侍讲】
　　上哲宗乞诏儒臣讨论唐故事以备圣览
　　苏　颂
　　臣闻前事不忘后事之师也在昔圣帝明王莫不稽考古道爲有国之先务故能享御永世垂无疆之休然往古所行或文或质施之今日各有所宜臣窃谓国朝号令风采超迈百王原其典章文物刑名法制大抵防袭唐旧其间或有损益亦不相逺然唐之事迹纷纭无统史官所记善恶咸备善者可以爲规彠恶者可以爲商鉴往在庆厯之初仁宗皇帝因臣僚上言请留意近代典故遂诏儒臣检讨唐朝故事日进五条曽未期岁省阅殆徧尝闻德音宣谕以爲有助听断臣伏见陛下祗绍先烈勤劳万机治理之间多用仁宗故事外则迩英讲读经史内则臣僚进献封事古今得失之迹忠贤治安之防固巳溢黈聪而积渊虑矣而臣愚管见犹有所陈者诚见陛下稽古奉先之心孳孳不怠故敢僣越而尽言也臣闻之荀卿曰道不过三代道过三代谓之荡言其逺而难信也本朝去唐正同三代其事近而易考所宜宸扆之留听也臣欲望圣慈特举庆厯故事诏史官学士采録新旧书中列帝王所行之事与夫羣臣献替之言每日上奏数事清燕之间特赐览观所兾萤烛末光増辉日月臣不胜惓惓之愿【元祐二年十一月上时爲吏部尚书兼侍读诏讲读官日进唐故事二件颂每于逐事后论其得失大防同列遂以爲例寻得防令分门编修成册进呈四年书成上诏以迩英要览爲名】
　　上哲宗进经书要言以备圣扎
　　范祖禹
　　臣近于迩英阁进讲尝陈尚书要切之语望陛下因习笔扎书之以置座右臣退而伏思古之人君虽在闲燕之中出入起居必存儆戒左右前后动有箴规所以正心脩身自强于德以舜之圣而益戒之曰罔失法度罔游于逸罔滛于乐禹戒之曰无若丹朱傲汤有盘铭武王于扆席之四端爲铭于几杖爲铭于衣带爲铭于履爲铭于觞豆爲铭于户牖爲铭舜汤武王其自脩如此而况于后世之君乎今陛下纂承累圣日勤问学若于翰墨之际不出圣人之经略举要言以爲明鉴置之左右朝夕观省与夫舜禹之戒汤武之铭其揆一也臣职在劝讲无补毫分茍有愚见不敢不尽谨节略尚书论语孝经要切之语训戒之言得二百一十九事以备圣札所兾陛下手书之目覩之心存之庶可以少助进德之万一臣不胜拳拳【元祐三年四月上时爲著作郎兼侍讲】
　　上哲宗乞常观图史　　　范祖禹
　　臣伏见仁宗皇帝庆厯元年七月出御制观文览古图记以示辅臣皇祐元年十一月御崇政召近臣三馆台諌官及宗室观三朝训鉴图臣窃以古之帝王常观图史以自戒仁宗皇帝讲学之外爲图鉴古不忘箴儆以养圣心又图写三朝事迹欲子孙知祖宗之功烈如目覩之二图皆常颁赐臣僚禁中必有本臣愿陛下以永日观书之暇间览此图可以见前代帝王美恶之迹知祖宗创业之艰难不唯有所戒劝易于记省亦好学不倦之一端也【元祐五年五月上时为右谏议大夫】
　　上哲宗乞进读陆防奏议　苏　轼
　　臣等猥以空踈备贠讲读圣明天纵学问日新臣等才有限而道无穷心欲言而口不逮以此自愧莫知所爲窃谓人臣之纳忠譬如医者之用药药虽出于医手方多传于古人若已经效于世间不必皆从于已出伏见唐宰相陆防才本王佐学爲帝师论深切于事情言不离于道德智如子房而文则过辩如贾谊而术不踈上以格君心之非下以通天下之志但其不幸仕不遇时德宗以苛刻爲能而防諌之以忠厚德宗以猜疑爲术而防劝之以推诚德宗好用兵而防以消兵爲先德宗好聚财而防以散财爲急至于用人听言之法治边驭将之方罪巳以收人心改过以应天道去小人以除民患惜名噐以待有功如此之流未易悉数可谓进苦口之药石鍼害身之膏肓使德宗尽用其言则贞观可得而复臣等每退自西閤即私相告言以陛下圣明必喜防议论但使圣贤之相契即如臣主之同时昔冯唐论颇牧之贤则汉文爲之太息魏相条鼂董之对则孝宣以致中兴若陛下能自得师莫若近取诸防夫六经三史诸子百家非无可观皆足爲治但圣言幽逺末学支离譬如山海之崇深难以一二而推测如防之论开巻了然聚古今之精英实治乱之鉴臣等欲取其奏议稍加校正缮写进呈愿陛下置之座隅如见防面反复熟读如与防言必能发圣性之髙明成治功于岁月臣等不胜区区之意【元祐八年五月与范祖禹等同上时爲礼部尚书兼侍读学士】
　　上徽宗乞观贞观政要陆防奏议
　　曽　巩
　　臣窃观近世帝王善爲治者莫如唐太宗人臣善言治者莫如唐陆防太宗贞观之治论者以谓庶几成康自汉以下莫及焉虽聪明英武出自天资然其要乃在于广延贤智博考古今容受直言从諌不倦故唐史官掇其大者别爲一书谓之贞观政要陆防事唐德宗自爲学士至宰相知无不言言无不尽葢其论议反复条畅切于事情周于世用而要其归必本于帝王之道必稽于六艺之文虽贾谊董仲舒不能逺过焉今其言见于世者有奏议数十篇此二书虽一代之文章实百王之鉴巻帙不繁词理明白臣愚伏愿陛下退朝之暇防绎经史之余取二书置之座右留神省览如御珍羞必有以开广聪明上当圣意发言行事以此爲准庶于盛德有补万一【元符三年上时爲翰林学士兼侍读】
　　上徽宗乞读资治通鉴　　陈　瓘
　　臣窃谓人君稽古之学一经一史经则守之而治身史则考之而应变天下之事其变无穷故往古可监之迹不可以不详知也仁宗尝谓辅臣曰朕听政之暇于旧史无所不观思考歴代治乱事迹以爲监戒也英宗命儒臣论次歴代君臣事迹可以爲监戒者既上通志八巻又命置局续脩书成取防赐名神考继志述事赐其名曰资治通鉴又亲制序文炳若云汉爲章于天自然之功变化出焉臣尝三复明训掩巻叹息以谓诸史所载数千年事文字繁多不可胜览窭儒寒生业专习一穷年皓首犹或昧陋仰窥圣作区判事数语之间尽史之要翕受以蓄德敷施而日新尧舜之所谓稽古何以加此而况不忘谦抑俯比汉唐自谓于文宣太宗无间然矣自余治世盛王得贤之一体者皆有取焉至于荒坠颠危之主乱贼奸宄之臣可观可监无不悉论以着圣志葢自祖宗以来圣圣相继稽古之学同乎一心以后述先非一日之积也至于神考然后典刑之总防防牍之渊林底于成就继而张之正在今日恭惟皇帝陛下道隆业大极本该末揆万事而复乎一制羣节而适于变六经妙义既自得于心术之防而于前古巳陈之迹又尽心焉今经筵将开而进读之官尚循习旧例泛读诸史文字繁复事实支离不得其要未周于事伏望圣慈特降睿防经筵开日令侍读官读资治通鉴以承神考所以继述英庙缉熈圣学垂训后嗣之意【元符三年上时爲右正言】
　　上徽宗乞观无逸及汉文宣唐太宗事
　　陈　瓘
　　臣闻商之髙宗旧劳于外作其即位不敢荒宁享国乆长爲后王法无逸所陈是也汉之与唐四十余君贤而可纪者三君而巳汉之文宣唐之太宗是也文帝年二十有三来自代邸而有天下后世恭俭之主莫有及焉宣帝年十有八兴于民间而有天下后世励精之主莫有及焉太宗年十有八举兵除乱又数年而有天下后世纳諌之主莫有及焉此三君者方其在外之时斯民之利病朝政之臧否耳闻目见皆得其实后虽深处九重而考往騐今不忘鉴戒此其所以爲贤也恭惟陛下乆处潜藩充养圣德亦如髙宗旧劳于外春秋鼎盛厯数在躬亦如三君自外而入置无逸于座右采唐汉之所长则文宣太宗之事葢有灿然可观者矣神考所谓吾无间然者臣愚愿有稽焉【元符三年九月上时爲殿中侍御史】
　　上徽宗论宣取画图　　　陈师锡
　　臣伏闻今月八日有圣防宣取秘书省画图进览格入神妙可以阅目非有补于盛德六经载道诸子谈理歴代史籍祖宗图书天人之蕴性命之妙治乱安危之机善恶邪正之迹在焉以此爲图天地在心流出万物以此爲图日月在目光宅四海伏望圣慈观心于此则天地冲气生焉注目于此则日月祥光丽焉唐以山水图代无逸左右前后无所警戒动静语黙无所鉴社稷至于陵替不可支持臣闻心以道观则正目以德视则明国寿可以不损天下可以不乱愚夫之言智者择焉愿留圣懐无忽【元符三年九月上时爲殿中侍御史】















　　宋名臣奏议巻六
　　钦定四库全书
　　宋名臣奏议巻七
　　宋　赵汝愚　编
　　君道门
　　帝学下【亲儒生】
　　上神宗乞择经术耆艾之士以备顾问
　　钱　勰
　　臣伏见汉制侍中左右曹诸吏常侍给事中皆加官多至数十人或得入禁中掌顾问应对唐制供奉学士以文学言语出入侍从因得参谋议纳諌诤是皆人主所与燕见者也恭惟陛下天纵之资専意经术遴拣台阁未尝虚授妙选名儒以备要近然皆外领事务日有官守之责未恊尽规之义臣愿陛下益选其间经术通明有守不畏魁磊耆艾之士兼取该贯史学通知古今可以谋王体断国论者优以清闲引之亲近使専意讨论以备朝夕燕见防绎顾问宻勿献替少裨万一则与夫事已施行而使言事者论列利害彰于羣听势相辽而所益广惟陛下财择【熈寜四年八月上时为三司盐鐡判官】
　　上哲宗论人主学问在择人　彭汝砺
　　臣闻昔者周成王即位始谋于庙其言忧深思逺栗栗悼惧若方陨渊坠谷所以求其臣甚至而羣臣进戒乃反覆曲折独以学问为先务其诗曰念兹皇祖陟降庭止于乎悠哉朕未有艾又诗曰维予小子不聪敬止学有缉熈于光明佛时仔肩示我显徳行其君臣可谓知本矣是时周公毕公召公史佚实在左右前后伯禽唐叔实相与周旋而犹有管蔡之祸周之不亡者以此唐太宗取名儒为学士者十八人如房龄杜如晦之是也畨宿迭侍相与讨论古今考前王之成败虽闲燕饮食皆与于是在下之情无不达在上之失无不得二君卒为周唐贤君古今事不同体当使内外左右朝夕所以辅拂之者咸备其要则在择人茍非其人犹不如不为之愈也【元祐四年五月上时为中书舍人】
　　上哲宗论人主务学在亲师友
　　彭汝砺
　　臣闻治乱之几在于好恶好恶之端在于谨其始其始正无所为而不为正其始不正虽有智力不能善其后是以人主必务学学莫大于近正人陛下盛徳至行得于天者甚厚见于行事者甚善此非臣下所能窥度深浅也近侍进读儒臣劝讲见闻可谓甚博耆艾在前忠良在后其辅翼可谓甚众夫学者非徒出于口耳之谓也闻乎其言将见于其行得乎其心将见乎其外今臣下所诵说陛下能昭然不疑乎能沛然有所得乎使诚无疑也使诚有得也固甚善若犹未也是为名而巳是为观美而巳今延英之对迩英之讲隔于内外见有不得而久限于上下言有不得而尽虽太皇仁圣所以拥防啓佑者甚至然天性之爱不可以责善乆矣然则陛下退而与处者其谁欤其使令者其谁乎其妇人乎辅拂之人寡顺从之人众学问之日少安闲之日多善或莫之告过或莫之谏臣甚惧所以辅成圣德者或未备也记曰三王四代惟其师诗曰自天子至于庶人未有不须友以成者然则师友不可无乆矣然则如之何曰尊有道者择有德者不使柔邪权谲之士间厠于其间闲宴与俱言动使相接焉简上下之分势尽君臣之底里问以所疑而无隐质之所欲而无间有善焉使必告告焉而必从有过焉使必諌諌焉而必改如是而不尧舜如者未之有也惟陛下留意无忽【元祐四年五月应诏言事时爲中书舍人】
　　上哲宗乞召讲官询访以进圣学
　　朱光庭
　　臣闻孔子曰吾十有五而志于学周颂曰日就月将学有缉熈于光明由此言之圣人未有不学而至于道也恭惟皇帝陛下生知之性天纵之圣聪明睿智与日増新然而正当孔子志学之年成王缉熈之旦彊勉学问则可以大就尧舜之德矣臣愚乞陛下每五日一次退朝之后清闲之燕召讲官于便殿亲发圣问询访人君之所先务古今之治乱可以爲法可以爲戒者三五事同召执政大臣坐而论道自来年正月爲始如此则圣学日进君道日隆尧舜之德不难至矣伏望太皇太后陛下日劝皇帝陛下专心圣道以致盛德【元祐四年十二月上时爲右諌议大夫】
　　上哲宗乞选端良博古之士以叅讽议
　　曽　肇
　　臣闻玉虽美追琢然后成珪璋金虽坚砥砺然后成利噐人主虽有自然之圣质必頼左右前后磨砻渐染所闻正言所见正行然后德性内充道化外行以之知人则无不明以之举事则无不当故周公之戒成王自常伯常任至于虎贲缀衣趣马小尹左右携仆百司庶府必皆得人以爲立政之本穆王之命伯冏亦曰命汝正于羣仆侍御之臣懋乃后德交修不逮慎简乃僚无以巧言令色便僻侧媚其惟吉士下至西汉犹诏郡国岁贡吏民之贤者以给宿卫则虎贲之任也出入起居执噐物备顾问皆用士人如孔安国之掌唾壶严助朱买臣之专应对则左右携仆之任也虽用人有媿于古亦一时之盛矣其后唐太宗平定四方有志治道则引虞世南等聚于禁中号十八学士退朝之暇从容宴见或论往古成败或问民间事情每言及稼穑艰难则务遵勤俭言及闾阎疾苦则议息征徭以至讽诵诗书讲求典礼咨询忘倦或至夜分若夫军国几防时务得失则责之辅相悉不相干其上下相与之际如此是以后世言治独称贞观惜其一时之士不以尧舜三代之道啓迪其君故其成就止此夫以贞观之治犹须招集贤能朝夕亲近然后成功又况有志于其大者乎伏惟皇帝陛下聪明慈惠有君人之德沉静渊黙有天下之度方且躬亲听断励精爲治其志大矣臣谓宜于此时遴选忠信端良博古多闻之士置诸左右前后以参讽议以备顾问陛下听政之余引之便坐讲论经术谘询治道不必限其日时烦其礼貌接以诚意假以温顔庶使人得尽情理无不烛于此増益圣学裨补聪明渐染磨礲日累月积循习既乆化与心成自然于道不勉而中于事不思而得非僻之习异端之言无自而入矣如是而施之任人则邪佞者逺忠直者伸以之立事则言而爲天下则动而爲天下法其于盛德岂曰小补之哉与夫深处法宫之中亲近御之徒其损益相去万万唯陛下留意毋忽【绍圣元年闰四月上时赴瀛州过阙上殿】
</div>
    <div class="pagination">
<a href="宋名臣奏议_page3.html">上一页</a><a href="宋名臣奏议.html">1</a><a href="宋名臣奏议_page2.html">2</a><a href="宋名臣奏议_page3.html">3</a><span class="current-page">4</span><a href="宋名臣奏议_page5.html">5</a><a href="宋名臣奏议_page6.html">6</a><a href="宋名臣奏议_page7.html">7</a><a href="宋名臣奏议_page8.html">8</a><a href="宋名臣奏议_page9.html">9</a><span>...</span><a href="宋名臣奏议_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
