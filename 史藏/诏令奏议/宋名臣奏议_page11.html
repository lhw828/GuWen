<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 11 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 11 页/共 66 页
  </h1>
  <div class="content">
   上英宗乞伸威断　　　　　傅尧俞
　　臣闻干刚坤柔上下之定分君倡臣和古今之通义恭惟陛下德禀健粹学该治乱日旰论道渊黙思政所谓有可致之资然亲政以来过事谦抑神明之防未甚闻于天下夫舜禹稷卨尚相戒敕今辅弼虽贤安得事事皆善古所谓委任责成者非谓若是与非一切徇之也大臣之言是陛下所宜从也其非是者陛下偶以为然姑行之可也既巳知其非矣又从而徇之则人主之柄安在虽愚夫愚妇有不可欺此神明之断所以未甚闻于天下也今禫服未终天下谓陛下恭黙不言耳从此逾月毕三年之制威福之权傥尚循故辙人将以深浅窥测陛下伏望议政之际君臣各尽其意非非是是毋相面从间于燕闲与羣臣相接总覧众议以裁处其当罔有适莫务存大公则柄在陛下而威防伸矣臣虽亡状窃揣陛下资性有祖宗之风真勤俭有为之主夫有为者当于可为之时今四海延颈以待德音不知何惮何嫌而不为也时难得而易失惟陛下不徒悔于他日则天下幸甚【治平二年五月上时同知諌院】
　　上神宗论政府言职迭相攻毁乞断以大公
　　至正之道　　　　　　司马光
　　窃见近岁以来政府言职迭相攻毁分为两朋有如雠敌所以然者盖由人臣各务逞其私志互争胜负不顾巳之是非人主不忍违逆人情两加全防不肯判其得失是以羣下纷纷日鬭于前而朝廷为之多事者也臣伏见陛下天性聦明仁孝恭俭践祚之初孜孜求治此诚尧舜之资羣生之福也羣臣幸得遭遇此时不务将顺圣德纪纲治体革政事之乆弊救百姓之疾苦而各为私鬭不知穷极诚可罪也臣闻人君之尊与天地同体以刚健为德以重厚为威照微当如日月发言当如雷霆昔汉武帝谓田蚡曰君除吏尽未吾亦欲除吏又谓卫青曰郭解布衣权至使将军言此其家不贫人主之言若皆切当如此羣臣安得不畏服哉夫心知其非而面徇其情口顺其说依违两可此最人君之大患也国家政事未有不先经两府相与商议然后施行闗防秘密外人莫得而知及诏令巳下台諌方得闻之若事有未便从而论列陛下还复下之两府人之常情自非大贤谁肯以巳之所谋为非而以他人之言为是哉必须排摈沮抑以为难从此人主之所以独取拒諌之名而大臣私得专权之便者也臣愚伏望陛下自今应有臣僚上言朝廷阙失者陛下当清心审虑自以大公至正之道决之若大臣所谋果是不必顾恤人言言者所陈果当不必曲顺大臣之意位无髙下言无先后惟是之从又何纷纭之足患哉必若其人等固有争执者陛下亦当再加审察更以理道往返与相诘难以尽其情果有可取勿惮改为若汉宣帝之于赵充国则万事无不当矣必若理道是非显然在目而其人执迷文过强很不巳者虽加罪黜天下岂以为不可哉如此则岂惟事得其正亦使威福之柄尽归帝室矣凡天下之事是非未明则不可不谨是非既明则在陛下决而行之臣前日所谓惟道所在断之不疑奸不能惑佞不能移者正谓此也惟圣明裁察【治平四年五月上时为御史中丞】
　　上神宗乞审察是非取其至当
　　张方平
　　臣闻陛下即位以来顾諟天之明命虑而后言议而后动欲以身先率天下以正可谓盛德矣然始初清明中外观听朝廷风体顾当先其大者远者若夫厚风俗美教化修典刑正纪律以通天下之志以成天下之务此今之所当先者也而近日政令未见有可以慰天下之心者而但闻利害相倾爱恶相攻议论纷纭斥免继踵臣恐四方有以窥时政者矣国家设官分职置台諌官台官以纠邪慝绳愆违肃朝论諌官以拾遗补阙规君过失歴代具员各扬其职仁宗虚怀尽下容纳无择先帝英明健粹令出惟行陛下祗遹成宪以端治本王道正直在执厥中所言是耶事固当无大而必从所言非耶事亦当无小而必察取其至当何所依违天无私覆日月无私照帝王之心如是而巳矣又方今朝廷之大弊政事所以因循人情所以不尽止为避烦言恤形迹事小嫌废大体名曰公道其实徇私名曰谨重其实茍且以此为适治之路是犹北辕而之楚也伏愿陛下开大明恢远度有以率励羣下革此敝风俾协恭和共成雅俗如此则君体以尊人伦以穆纪律可得而正风俗庶几乎厚陛下以此圗于执政推是而广之触而长之治路由此而适顾为近尔【治平四年上时为翰林学士承旨】
　　上神宗论察言考实则无妄毁誉
　　郑　獬
　　臣比者进对伏蒙陛下称臣摄府尹为治甚好百姓便之臣内惟承乏才四十余日实无善状可副陛下褒谕之意故不敢祗拜以谢又以隆暑日旰不敢乆对是以私怀郁塞恐悚而不安臣才能朽下安能治剧夙夜勉强粗免罪戾若曰百姓便之万无此理且所谓便之者盖知闾里之疾苦除弊兴利使元元之众去愁叹而就安佚则庶乎其可也今臣于此未有毫髪则百姓何便之有然不识陛下从何而得之陛下聦明好问繇远访于下多言者或以此誉臣此妄誉也当其进言时陛下何不使条臣所行便民之事彼必穷而无对设使有对且实则陛下亦当深察之然后以为信今臣无是而陛下遽信之如有以臣不肖而毁之者陛下亦必听之矣何则善恶之来不考其实既容妄誉必容妄毁此臣所以不敢喜而有惧也昔者列子居郑郑君子阳遗之粟列子再拜而辞曰君非自知我也以人之言而遗我粟至其罪我也亦必以人言此吾所以不受也臣虽至愚安知陛下不以妄毁而黜臣哉故帝王听纳之际不可不察不察其实则天听可得而欺奸臣乗之以逞其欲于是以白为黒以是为非附已者进背巳者斥分布朋弥缝其失使朝廷之上惟闻党人之论而不知有天下公议善乎孟子之言左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之如此则当进者无茍得之幸当退者无私叹之恨以进退各当其分又孰有致疑于其间者哉伏愿陛下髙视远照毋牵私言使天下晓然知毁誉之不能乱政则非独臣之愿实天下之愿【熈宁元年上时知开封府】
　　上哲宗乞精察羣臣之言决以圣意
　　司马光
　　臣闻古人有言谋之在多断之在独陛下寛仁委政羣下或政有大疑议论难一傥陛下不决其是非则争辨纷纭无时而息事功何由可成臣谨按蔡邕独断叙汉制有疑事公卿百官防议若台阁有正处而独执异意者曰駮议其合于上意者又报曰某官某甲议可此所以各尽羣下之所见而人主亦不失操柄也今执政之臣虽相与竭力同寅协恭若万一有议论必不可合者欲乞许令各具劄子奏闻望陛下精察其是非可否以圣意决之或于帘前宣谕或于禁中批出令依某人所奏若羣臣犹有固争执者则愿陛下更加审察若前来处分果非则勿惮改为若灼然无疑则决行不移如此再思而行庶尽众心事亦少失【元丰八年十月上时为门下侍郎】
　　上宣仁皇后乞皇帝同御前殿以发听断
　　彭汝砺
　　臣闻不能知危则不能有天下之安不能知忧则不能有天下之乐臣伏观歴代之君其祖宗以劳苦得天下至嗣子若孙生于深宫之中体安文绣口甘滋味耳习声音目便技巧一日出房闼而有天下偃然自以为吾固当有之甘于乐而不知忧处于安而不知危内为侈靡外习茍简谗谀之说用药石之言弃纲纪日坏祸乱并作而犹不悟虽有圣知亦不能善其后矣臣恭惟皇帝陛下以盛德履帝位今八年矣内无过举明哲方发如日之升渊黙不言与天同德非太皇太后所以扶持拥防何以至此谦虚退托隠而未发于言也有所闻而无所问于事也有所知而无所命臣闻诗曰弗躬弗亲庶民弗信弗问弗仕勿罔君子此言人君擅阖辟予夺之权以制万物之命无有远近幽深悉知其事物如此而后能治其国家今有行则弗躬也其事则弗亲也虽有至德民有所不信矣弗能问以尽其事弗能察以尽其物于是小人得以勿罔君子矣庶民不信则不能安民矣勿罔君子则不能知人矣夫人君之失不独暴作威虐驰骋田猎而后谓之忧不能知人不能安民其忧莫大焉臣恭惟太皇太后陛下以至德受天明命清明博大齐庄中正自周以来母后之德未有如斯之盛者也今人人皆曰太皇太后陛下无意于任天下今且将还政臣以谓太皇太后陛下三世为天下母其崇髙富贵上无伦敌其于称制也宜矣故其还政甚非难既还政而俾皇帝陛下能不失其圣为难其道无他在教之安民知人而巳欲乞皇帝陛下同御前殿稍令近臣及知州职司入对俾稍见人才察其邪正贤不肖之实遂闻知天下之事令三省进呈公事以发听断俾日见之行事益选道德忠信之士置之左右前后使告其所巳治而规其所未至损其有余而补其所不足使一日专政则利害不能惑君子小人不能蔽以事天地而享以治万物而安以承宗庙而固太皇太后所以拥防之者可谓全矣【元祐七年十一月上时为吏部侍郎】
　　上哲宗乞听言考实　　　　上官均
　　臣窃闻人主之治天下考得失察邪正存乎知言听言之难在乎同异之际听纳当则政令善而众恱听纳失则政令乖而人不服两汉以来治乱成败之机未尝不在于此世俗之情议论是非往往以多同者为是然而情有爱憎识有明暗心有向背同而多者或出于合羣而为朋党异而少者或出于守正而独立则是同者未必可取也有反常而为竒背公而行私不稽可否不顾是非惟势利之为徇则是异者未必可取也然则人主之听言其辨得失之际果不系于同异之多少当察理之是非以定去取耳贾谊明于治体甞曰听言之道必以其事观之则言者莫敢妄言盖事有显迹推事以考言则诈者不能变白以为黒巧者不能饰非以为是此知言之要术也自陛下临御以来出政令行刑赏稽合义理顺于人心者不可胜数其间固有出于独断或有取于众论公听并观不牵于异同之说天下之人皆以为陛下至公无私以治安天下为计故能洞照真伪判别是非无所壅蔽此中外之所歌颂非臣之私言也然政令之损益百官之黜陟万几日新自执政大臣以至侍从諌官御史皆得以言陛下寛仁好諌是非兼容而论者又得以尽言者既众则意趣未必合识虑未必同意趣不合识虑不同则进言不得不异言意既异则互生爱憎迭相排毁以务相胜则是非汨乱尤为难察伏愿陛下于众言同异之际更加审择推究事实凡言邪正者必考为行之实迹则同异之间了然而判然后在廷之臣不敢挟情饰言以荧惑圣听故邪正区别政令刑赏皆合公论天下乌有不治哉【绍圣元年四月上时为右正言】上徽宗论好问不可不择其人迩言不可不
　　察其实　　　　　　　　王　觌
　　臣谨按中庸曰舜好问而好察迩言夫好问不察而迩言则察者盖舜欲有问必择乎端人正士而后问之所问皆端人正士则不察而信之可也察其人在前故也至于迩言则有不问而闻之者矣舜不以人废言亦不遽信其言必察其真伪善恶而后用舍焉故不问无以致忠言之啓沃不察无以辨迩言之是非臣伏见陛下自春至今凡施设废置莫不大慰天下之望虽天纵睿智如日月之照临无所不烛然所以深究民情洞达物理者亦好问察言之助也陛下当潜龙之日政事无所预威福不在手凡达于圣聦者皆无心之言裁以英断而施之政教则法出而公论归令下而民情恱不亦宜乎今陛下尊居九重奄有四海庆赏刑威巻舒于頥指之间有所闻焉或畏威而匿情或怀利而曲説况于迩言情伪万状欲如前日无心之言岂易多得故好问尤不可不择其人迩言尤不可不察其实也舜典曰朕堲谗説殄行震惊朕师命汝作纳言夙夜出纳朕命惟允舜之好问察言者既如彼用以命龙者又如此可谓重且谨矣陛下以大舜之资行大舜之政臣敢以大舜之所重且谨者上尘听覧【元符三年上时为御史中丞】
　　上钦宗乞先恤公议而后谨独断
　　邹　浩
　　臣尝读孟子见其左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之如此然后可以为民父母于是知公议不可不防独断不可不谨人君之所急务尤在于此焉盖左右非不亲也然不能无交结之私诸大夫非不贵也然不能无恩雠之意至于国人皆曰贤皆曰不可则所谓公议也夫公议之所在既巳察之矣必待见贤焉然后用之见不可焉然后去之则所谓独断也惟防公议于独断未形之前惟谨独断于公议巳闻之后则人君之所以致治者又安有不善乎二帝之所以帝三王之所以王未有不出于此者也臣愚伏见朝廷之事窃疑近日以来颇有异于陛下即位之初者参听人言往往有嗟叹不平之语非若前日之无不和悦且今去陛下即位之初才半年有余耳然遽巳如此不知自今以往又将如之何也况祔庙既毕普天之下莫不延颈拭目以徯初政而初政者乃人君谨始以正其本者也尤宜省察正在今日臣愿陛下深思孟子之言务使公议先达于上然后断以独智庶几有为悉恊天下之望【元符三年九月上时为左正言】
　　上钦宗论不断之过　　　　曹　辅
　　臣闻万几萃于一日可谓至烦数十年蛊坏之业救于一时可谓至难以至烦至难之任付于吾君而欲责效于朞月之间有拨乱兴衰之志奋而行之则善矣若支倾补漏循袭故常臣不知其可也今天下危疑之事骇心动目卒然而至者时有之矣堂陛之间相视失色无借箸之略而有失匕之惊甲可乙否纷如聚讼俯仰踟蹰而机防巳失不可追救往往转易而为难垂成而遂坏痛心切骨贻恨无穷者毎毎有之曩者贼去渡河纵而弗击是一失也非不断之过乎至今天下调兵馈粮疲弊生民以贻宵旰之忧殆为是也不断为患顾不大哉侥幸之门正如市道平旦啓闗侧肩而入以其货贿之所聚也纷纷势利之场又甚于此前日滥恩冒赏稍行禁止而一时横窃名器之人亦皆敛迹侥幸之门似将少塞今又大啓茍贱不防之徒弹冠复出富商巨猾挟赀献巧伺候权门小夫下伍蹑足俟进是必有以姑息之恩干动圣慈有以造谤生怨之语妄摇圣虑既以姑息为恩以造谤生怨为可虑则自时厥后小人成羣决不敢去而刑罚大柄得无委坠而不举乎是又不断之过也侥幸既多奔竞益起悠悠风尘谁复抑之不断为患顾不大哉言路初开谏官台臣摩肩而进其间亦有挺节徇公捐躯报国之士欲効防埃以助明时陛下温顔下访若水投石陛下之于言者可谓真有意矣然奏章十上六七不行纵或行之聊复应耳初信之抑又疑之初许之抑又拒之得无有以私见曲说进陈是非者乎得无欲隔絶言路故为沮折使不得一伸其喙乎陛下亦为之不信言官輙寝其奏是又不断之过也夫台谏所采惟公论耳公论所许从而与之其所不许从而击之茍言官屡发弗售则公论遂废不行古今未有无公论而能善风俗者治道陵迟诚有以也不断为患顾不大哉书曰任贤勿贰去邪勿疑夫知其贤而任之又以人之言而贰焉则贤者退藏于深渺知其邪而去之又以人之言而疑焉则邪者朋比而求援今者奸谀在位能尽去乎内官领职干与兵柄能尽罢乎陛下明知其人矣言者屡上而依违不遣是又不断之过也卒之为奸佞者朋比欺防上下睽隔鬻恩弄权妨功害能预兵柄者纵暴逞威呼吸变故蜂虿在怀去则必复不断为患顾不大哉人主之于大臣待之至优责之甚重不优则不足以示君之施不重则不足以效臣之报古者公卿大臣天地有大变赐之牛酒则以不起闻矣职不胜任策书一至则布衣出府矣若有他故则栈车牝马归以思过矣其所责顾不重哉今圣主所以礼貌大臣可谓至矣其敢不竭所以报乎前者河东之役种师中战殁七统制师皆溃正縁粮乏兵饥庙堂因循失于措画而敢坐视其败略不引咎近日彗星出东北十夕不灭而论道爕理之臣击钟鼎食曽莫惩嗟主忧臣辱此语端为何哉而天度包荒终不忍诘是又不断之过也臣恐自是利则同享患则相弃有全躯保妻子之念无安国卫社稷之心堂堂再造之基谁与共圗不断之患顾不大哉古语不云乎日中必熭操刀必割负扆而立垂裳而治必取诸斧良有以也易于干曰刚健中正于夬曰刚决柔也臣望陛下体干之健乗夬之刚雷厉而风飞阳开而隂阖君子怙焉小人惧焉中兴之业何虑其不成也【靖康元年八月上时为侍御史】










　　宋名臣奏议巻二十一
　　钦定四库全书
　　宋名臣奏议巻二十二
　　宋　赵汝愚　编
　　君道门
　　诏令上
　　上仁宗乞诏令先定议而后行
　　孙　沔
　　臣窃闻景德中知制诰朱巽上言以所降命令不可屡改应合更张请先定议如经乆可守者行之不可者止之真皇谓宰臣曰此甚识治体卿等志之故景德祥符之间毎下诏令皆可遵守窃见近来臣僚凡有起请或陈利害随即颁布略无诘难或未逾时或方经月有称未便又复中变去嵗暴收钱税今春权罢度僧之是也故使如纶之言涣汗之号民未尝以爲必信恐非国家致治之道也臣欲乞今后中外臣僚有所见闻陈请者若言礼乐即下太常礼院言刑名即下审刑院言天下钱谷即下三司言民间利害即下转运司小事半月中事一月仰所属众官将前后敕条详定奏上如系制度大事即下两制尚书省集议委中书门下更加省察然后施行亦朝廷谨重之意也【康定元年上时爲右正言】
　　上仁宗论中使传宣诸司烦数
　　张方平
　　臣窃闻近日中使传宣诸司颇爲烦数其至三司日或数次臣闻王言惟作命百官承式洪范五事言曰从从作乂故王者之言是谓号令令出惟行不行则权纲亏矣今夫屑屑冗微之事皆贱者之所亲责在攸司各有程式发输督促动烦宣下所司既被受其有不可奉行者又须禀复或却寝罢下成废命上爲损威习以爲常恬弗之怪欲乞今后除有指挥中书枢宻院事特降中防外自余细务合下三司提举司开封府等处者只乞传宣中书枢宻院劄下逐处有司或敢违慢自应合行勘责即事干急速不容留滞即乞宣付入内内侍省相度事体缓急须即施行者具録宣防报下所司所冀出纳有章上下得体【庆厯元年七月上时爲三司使】
　　上神宗乞追还陈习误罚昭示信令
　　韩　维
　　臣近尝面奏降黜陈习有亏陛下信令理须追革自尔未闻别有处分寻属廹近郊祠不及继有论列臣伏以人主深居九重之中所以鼓动羣众共成天下之务惟在号令而已则其出之岂可以不谨行之岂可以不信陛下即位之初命羣臣转对其诏文曰斥言有位之阿私又曰郡县之官课空文而尸素仰详明诏之意是开羣臣以尽言使其抱负隐伏悉以上闻然后公聼审择以辅初政之美陈习所言臣虽不尽知然闻其大略诋人过失耳使其所言而是乃所以上副询求之意若其非也犹当含忍以劝来者今所言之事未察虚实而言事之人已加斥逐自违明诏之本意而失大信于初政未获其补乃更有害此臣愚所未谕也昔晋文覇駮之君商君刻核之臣耳尚知假伐原徙木以着其信然后政令可得而行人民可得而使也岂以圣主而不务此乎议者或谓陈习素行非美今其所言颇挟怨害得贬不爲不幸此又流俗不识大体者之言无足采信借使习实有此乃自匹夫之恶耳匹夫之恶不惩于朝政未爲甚损而使天下之人疑陛下于不信臣窃以爲害无大于此者陛下若不以此爲失亟加追改而乃欲博询细故以补聪明臣恐思虑虽逺而所及者愈近施设虽多而所得者愈少也伏望圣慈特赐指挥追还误罚昭示大信【熈宁元年十一月上时爲龙圗阁直学士兼侍讲】
　　上神宗乞追还陈习误罚昭示信令
　　王安石
　　臣窃闻转对官陈习坐言人罪恶被黜监当习之爲人忠邪愿奸臣所不知然陛下施罚如此有未安者二上下之所以相遇者诏令也诏令所以行于天下者信也诏令不信则人主之权废矣故孔子以爲兵与食皆可去而不可以无信今陛下命羣臣使斥言有位之阿私朋比尸素有一人言之则不考问其虚实而绌之则甚害陛下之信此未安者一也人主之聼天下不可以偏偏则有弊偏于恶言人罪则其弊至于奸不上闻真宗但恶人潜行交结隂有中伤故诏言事者不得留中此未有大失也然在位者遂以爲人主厌恶言人之恶者其俗之弊乃至大臣奸邪赃汚而真宗终不得闻盖言人之恶者既众人所不喜而人主又厌恶之则其弊必至于此今有一人爲陛下斥言人臣之罪未知其虚实而陛下遂以爲大恶则今孰敢爲陛下言人之奸者乎奸不上闻则虽大臣复有赃汚狼籍者陛下亦无由知之而天下之政壊矣此未安者二也臣闻人主之聼天下务在公聼并观而考之以实断之以义是非善恶皆所欲闻所不欲闻者诬罔欺诞之言而已即不欲闻人之恶则象恭滔天方命圮族非尧之所得知也尧所以能知共工及鲧之恶而又知舜之善者盖以能公聼并观不蔽于左右亲习之人而考之以实断之以义一切斥絶拒塞诬罔欺诞无义之言而已故书之称尧者以其能疾防説畏巧言非以其恶言人之恶也人主所以爲赏罚者以善恶也欲知善而不欲知恶则是欲有赏而无罚也有赏而无罚有春而无秋非天地之道隂阳之理也臣愚以爲陛下此举过矣其作始则小其弊成于后则大不可不察也改过不吝者成汤之所以圣也伏惟陛下不吝改此则天下幸甚【熈宁元年十一月上时爲翰林学士上批陈习可特召还与依旧差遣】
　　上哲宗乞出令必使大臣协谋门下封駮
　　刘安世
　　臣尝考载籍以推先王之道虽礼乐刑政号爲治具而所以行之者特在命令而已昔之善观人之国者不视其势之盛衰而先察其令之弛张未论其政之醇疵而先审其令之繁简惟其虑之既臧发之不妄而持以必行则坚如金石信如四时敷天之下莫不倾耳承聼耸动厌服此圣人所恃以鼓舞万民之术也书曰慎乃出令令出惟行弗惟反易曰涣汗其大号传曰令重则君尊又曰国之安危在出令凡此者圣人谨重之意也臣伏见朝廷命令变易频数逺不过一二歳近或朞月而已甚者朝行而夕改亦有前诏未颁后令蠲除者吏不知所守民不知所从求其弊原盖由讲议未精思虑未审人情有所未尽事理有所未通或牵于好恶之私或溺于迎合之説是非无所辨取舍无所宗故一人言之而遽爲之纷更也方安平无事之时轻慢多变之如此缓急有事之际何以取信于人伏望圣慈深鉴前古之戒谨爲今日之虑至于法度之废置政事之因革必使大臣公心协谋博询利病广揽详择务当义理更其所可更则不嫌于违俗守其所可守则无惮于袭故申敇门下无使徒爲审读以应故事其有措置失当前后谬戾者必举封駮之职庶防诏令清简吏民信服事可乆行不致反汗【元祐元年二月上时爲右正言】
　　上哲宗论安反侧不必降诏　　刘　挚【元祐元年六月二十八日甲寅诏曰朕惟先帝临御以来讲求法度务在寛厚爱物仁民而搢绅之间有不能推原朝廷本意希功掊尅积其源流乃知其此羣言所以未息朝廷所以惩革也敕振风俗修整纪纲兹出大公盖不得已况罪显者已正恶钜者巳斥则宜荡涤隐疵濶畧细故岂复究治以累太和应今日以前有渉此事状者一切不问言者勿复弹劾有司毋得施行各俾自新同归美俗布告中外体朕意焉】
　　臣闻朝廷议欲降诏中外慰安人情传闻二三臣不敢信傥果如此臣实未谕伏见陛下即位以来修先朝政事増损法令进退官吏大要专以安民四方晓知上防坦然眀白矣至于懐私负衅贵近不赦而忠信之言虽小必録此又人皆能道之臣犹不知国家尚安所疑欲家至而户晓也若谓日者黜责一二臣僚恐附离党与不无反侧故以诏书安之臣谓人情无甚相逺不从上令而从其意动民以言不若示之以行事自古而然朝廷果将吹毛洗垢搜抉宿过则诏令随行人亦不信今但朝廷罚罪之意出于公议惟责大体不问其余则虽无所言何患人不知之近者朝廷法令方具功罪眀白吏民按堵自如正宜镇靖无事而何故自生疑贰猥欲望以言语区区过自分説以胜士大夫之心臣恐中外有以窥陛下也前世自汉唐以来因诛鉏叛逆或尅复僭僞危疑之始虑有动揺故亟下诏令慰抚未萌今升黜官吏何时无之何至张皇自生不安之意臣窃以为过矣抑臣闻之人才实难自非大奸大猾懐邪怙终此外安有终身弃置之理古人以功赎过所谓使功不如使过良以此尔前以罪退后以功进是乃国家所以公天下者见之一二则中外将不待言而信矣臣谓安反侧计无以尚此何必空言哉伏望睿断寝降诏之议免四方疑惑以幸天下臣不胜拳拳【元祐元年六月上时爲御史中丞始邓绾责滁州言者未已范纯仁劝太皇太后勿行太皇太后因欲下诏慰存反侧既而中辍及吕公着救贾种民太皇太后复欲下诏公着以爲当然遂从之或谓公着曰今除恶不尽将贻患他日公着曰治道去太甚耳文景之世网漏吞舟且人才实难宜使自新岂宜使自弃耶】
　　上哲宗论安反侧不必降诏【系第二状】
　　刘　挚
　　臣近两具状奏乞寝罢降诏指挥未知圣意赐与不赐省察朝士大夫臆度风防转相传诵不无非议臣谓降诏本欲安人情而诏令未下事已宣露反使人情疑惑则利害固已可见甚非陛下镇静中外之意臣备员言路此而不论臣则有罪是以不避烦紊愿毕其説臣谨按齐威公与管仲谋城莒谋未发而闻于国人国人曰君子善谋小人善意臣下窃意之也故朝廷之所不爲则已茍有所爲虽秘谋宻计人且意而知之况陛下已修政事己清人物遂欲阔略细故含垢匿瑕示天下以寛大诚大恵也但此意一定何患人之不知若更施于闲事一二则中外谕意坦然洞达矣何必空言喋喋过自分辨急于取信以害国家大体哉诏书大意不过以谓罪恶者已治欲使其余改行自新恭惟先皇帝养育人才布满内外其中邪慝不能无之今已行惩劝则是乃所以成就先帝之意若必形于诏书示荡涤之惠使之自新则似分别前日政事亏损治道无大于此然则人情安与不安乃在陛下立意行事其实何如耳不在降诏诏下之后事体窒碍其害乃至如此臣愿陛下深赐省照特罢降诏以全大体臣不胜拳拳【元祐元年六月上】上哲宗论安反侧不必降诏　朱光庭
　　臣窃惟王者出号施令示天下之大信唯其合皇极之道上叅天心下顺物理使四海内外闻之欣跃鼔舞咸曰大哉王言故书载诗歌足以爲世法盖以至公至正而然也伏自陛下临御以来天下之人上自公卿下逮民庶称颂陛下之徳谓歴古以来未见如此之公未见如此之眀故君子有以伸其直小人不得肆其罔而又信任俊哲放去奸回朝廷清明日就太平臣前日风闻朝廷将欲降诏慰安小人臣窃以谓刚阳之气常在于生扶持保祐惟恐其不长隂邪之气常在于杀消除殄灭唯恐其不尽夫刚阳则君子之道也陛下今日固进君子矣然扶持保佑愿陛下加意焉隂邪小人之道也陛下今日固退小人矣然消除殄灭愿陛下致力焉如此则天下常泰而不否矣臣窃闻将下诏书条列事目慰安奸邪之人今后更置而不问在圣度含洪则善然使奸邪之人有以増气臣谓此诏不须颁下恐天下之人适足有以窥陛下臣愚不肖荷陛下盛徳之遇今日有所懐不敢不竭尽于旒扆之前愿陛下睿断特赐追寝前诏更不颁行臣愚不胜惓惓
　　贴黄今日之诏若遂颁行于天下臣窃恐奸邪小人日有浸长之渐执政大臣懐自安之私意致陛下大公至正之道有所不行今日于诏未下之间尚得进愚忠愿陛下特赐采纳收还前诏天下幸甚【元祐元年六月上时爲右正言】
　　上哲宗论安反侧不必降诏　林　旦
　　臣近者风闻朝廷欲降诏书戒约言事官不宜疾恶太甚动揺人心初闻之以谓此妄意朝廷之言耳殊不以爲信既而传者益众不能不以爲疑窃惟陛下临政以还虚已聼纳招徕谠言四方之人孰不欣戴此实宗庙社稷之福也今方逾歳若遂厌言有诏戒止凡倾耳以聼企足以望者得不解体耶此必有造谋以误陛下者臣度其意不过两端而已一则务爲姑息以掠誉于小人一则持此自献谓能不谤于先帝夫有国之要道在于使君子道长小人道消而已君子道长则德泽日被于天下而爲朝廷之福小人道消则疾苦不加于百姓而得四方之心岂有爲民除去疾苦而反致人心之不安也若此则虞舜不当放四凶孔子不当诛少正夘矣圣人于残贼不仁之人杀之而不疑今朝廷寛大眀正其罪恶不过慰塞人望量其官职降其差遣而已何损于其身何愧于天下而便致人心不安也此等小人本无爱君利民之心人疾之乆矣又何足矜恤而更姑息之此甚倒置也且先帝聪明睿知忧勤庶政不爱髙爵重禄而与士大夫共之乃望其尽忠竭诚以报称其恩宠也彼乃结党相因公肆欺侮丑秽惨虐无所不至使上之人虽有良法美意而泽不下流隂受小民之怨望其负国罔上之罪何可胜诛也向日执政之臣言事之官目击耳闻不肯以告故使朝廷未正其罪今罪恶悉已暴露然朝廷终不忍深诛而显戮之虽有贬降亦只是奉行先帝圣意谴斥不忠不良之人且示天下以前日失当之事自各有建言之人奉行之吏非出于先帝之本意也如此岂得爲谤先帝乎大凢言事之官招仇触怨岂所欲爲朝廷过奨借之犹有畏惧观望而不肯尽言者况又有所沮抑之则彼安肯奋不顾身以输忠于陛下乎臣窃恐由此遂使亮直之人反爲羣小指笑玩侮心懐畏避而不得安其位矣若其言事弹击不实喜怒任情朝廷摘示羣众罢之可也窜之可也但不当泛下一诏均沮遏之耳今日朝廷正恐奸邪乗间作过惟借耳目之官防察纠正若自爲壅蔽以啓小人之幸则此后执政大臣欲进拟前日不忠不良罪慝显著之人置在要近误朝廷委任遂有以借口而钳闭台諌官之言矣此甚非计之得也臣不敢耻过作非而重于立位止是爱惜国体恐天下之人误认朝廷之意而起疑惑观望之心尔利害所系不少愿陛下谨之重之贴黄称陛下去嵗即位之初首下求言之诏其间尝以迎合扇揺犯分要誉爲戒当时中外欲言之人尚畏惮而结舌頼六月再申诏谕于是人始敢言以求言之诏少形戒约人犹不敢言况今下戒言之诏明使不得论列则又岂复有敢言者耶若奸邪进用略有指陈以爲犯令若黙而不言岂忠臣志士所以事君报国之义乎则此诏一出于国体所系可谓甚重陛下不可以不虑也【元祐元年六月上时爲殿中侍御史】
　　上哲宗论安反侧不必降诏　王岩叟
　　臣累日来风闻陛下欲降诏书以安人心反侧则臣不知果有果无然臣既有所闻不可不先事而言以备采择未审此事出于圣虑耶出于左右者之谋耶出于圣虑则臣以谓陛下私忧过计耳出于左右之谋则臣以谓误陛下矣自古以来朝廷黜邪退奸亦是常事何须过以爲忧反动奸人之心将谓陛下畏之必潜増凶焰隂造祸机倾揺善良窥伺新政矣可不戒哉伏惟陛下即位以来上合天心下从民欲斥逺奸邪奬崇忠直纳天下善言而不厌革天下弊事而不疑故能使四夷靖安百姓歌咏以爲复见祖宗太平之盛陛下惟当日笃此心隆此道以永社稷无疆之休不宜少移初意也夫奸心抑之且不可止况于进之直言求之且不可得况于沮之长君子而消小人在陛下一言长小人而消君子亦在陛下一言此国家否泰之闗而天下治乱之机也陛下不可不深思不可不预防臣恐诏书一出则言之后时故冒犯而先论愿陛下纳臣愚忠收诏勿下使羣邪自静以养朝廷之威众正自安以重国家之势天下幸甚
　　贴黄称臣窃思降诏之后老奸宿邪则安矣而忠臣义士必不自安陛下方求天下大治以追祖宗之盛而使忠臣义士不得尽其心非陛下之福也愿因臣之言反复思之重此诏书之发幸甚舜去四凶当时四凶之党不应无人尚在中外未闻下诏安四凶之党也臣自风闻下诏寝食不复自安必料陛下畏见多言故有此指挥不知令臣今后如何居职有言则犯令不言则负恩进退之间未知所处幸陛下察之无误此举言事官当忠于主上公于天下是爲称职忠则不肯立朋党故言无所隐公则不敢任喜怒故言无所欺或朋邪罔上或意在报私或厚诬其人或以讦爲直或隂懐顾忌则陛下当深察其情罢之则可也窜黜之则可也以约束一切闭其言则不可也如果有诏书即望陛下采纳臣言只作圣意取入禁中以安言路之心【元祐元年六月上时爲左司谏】
　　上哲宗论安反侧不必降诏【系第二状】
　　王岩叟
　　臣前日以风闻欲降诏书安搢绅之心輙犯天威论奏不便乞收诏勿下深虑言之未切圣心未加采纳窃縁此事出于陛下举动所系国体至重臣不敢茍且自安便爲俛黙负陛下平日待遇之意伏覩陛下即位以来惟以求言爲盛德纳谏爲圣功天下风闻莫不鼓舞虽前代英主有所不及正宜日进此道不倦以终之以副天下之望今方逾年而遽下此诏虽名爲安慰罪人其实乃约束言者窃恐四方流闻疑朝廷厌言而拒谏有损陛下盛美臣谓此诏之出上无益于圣德中无益于治体下无益于忠言惟是挫端良之心増奸邪之气耳不独如此而又将有人睥睨朝廷以爲可以窥测侮易政令以爲可以动揺自古欲治之主惟患言之不多天下之善恶有所不闻以塞其聪明未闻禁言者使之不言也言者言之陛下择可行者而行之仰不累陛下之明俯不失言者之职则言虽多而何伤臣初爲谏官对于帘下亲闻德音丁宁谕臣等曰天下之事无大小一一言来当一一主张臣感激至恩恨不倾沥肝胆以爲补报今日诏书臣所未谕陛下求言如此之切不应厌言如此之早也近古好谏莫如唐太宗敢谏莫如魏郑公太宗一日问曰今日所行与往时何异郑公曰贞观之初恐人不言导人使谏三年以后见人谏诤恱而从之一二年来不恱人谏虽勉以聼受然终有难色太宗曰于何事如此郑公遂一一陈之太宗曰诚如公言非公无能道此者人皆苦不自觉公向未道时都自谓所行不变及见公论説过失甚惊公但存此心朕终不违公臣读之至此每叹美太宗之服义景仰魏公之尽忠愿陛下慕太宗贞观之初心导人使谏羣臣亦当有希魏公事君之大节以报陛下者以诏书未宣布间惟陛下断自清衷早赐收还天下幸甚臣不胜激切告忠之至
　　贴黄称臣窃谓进此説者非纯诚爱君之人也或出于全身之谋或出于爲子孙之计或出于养誉邪正之间欲收人情而两得或出于懐奸计以误陛下浸开间隙倾陷忠良援引邪佞复爲前日之过深可惧也惟陛下精虑而深思之臣恐诏书既下端人正士知陛下有厌之之心不敢遑安稍自引去后来者必得循黙之人以爲称职其次得茍且偷惰之人废壊纪纲又其次得阿谀柔顺之人靡弊政事皆所以爲奸党蔽下情欺罔之患复结矣陛下深居帘帏之中乆而安之浸不复得闻天下之事此非陛下今日求治之本意也众人之説皆谓诏书欲以安反侧臣窃怪之所谓反侧者乃前世伐叛讨逆之后余党畏惧诛戮有懐生偷安之心当时恐其爲变故以诏书安慰之乃祸乱之时姑息之事也今朝廷清明王道平直自以至公之理行典刑此曹何爲而有反侧之心陛下何忧而下安慰之诏甚无谓也下诏之后忠良之在近者日益踈则在逺者疑畏而不敢进奸佞之在近者日益亲则在逺者踊跃而以至此人情之所易见而事理之所必然者也【元祐元年六月上】
　　上哲宗论安反侧不必降诏【系第三状】
　　王岩叟
　　臣自风闻朝廷欲降诏书安慰搢绅之心虽两上章论奏不便以闻之未审故言之未详臣今颇得大槩信如所闻甚可怪也事有大不可者三陛下岂容易而发窃知其间叙列先朝搢绅之恶无所不有虽云臣下所爲然于先帝之明如何也陛下下诏之善意本在掩盖前事不知反所以彰先帝之失此大不可一也陛下即位以来未尝以喜怒爱憎妄责一人凡有所行必本天下公议大奸大恶不得已而黜者又曲从寛恕百分罪恶不过行一二分而已何有太甚之事今闻诏引疾之已甚之语如是则是陛下临御以来所行之事皆爲过当反成自诬以伤国家之体此大不可二也奸人诳惑陛下张大其事言人心反侧故致陛下有下诏之意陛下何不自察今天下生灵之心安与不安何如往前今天下生灵之心所以安只因陛下明辨邪正黜去欺君罔上之人数辈耳若复见陛下姑息此曹未测将来之好恶则天下之心将疑而揺矣陛下之意虽以安罪恶不知反所以动天下之心此大不可三也陛下下诏未见一利而有大不可者三何可爲哉臣非故敢逆陛下之情也盖欲以惜朝廷之举动全吾君之盛美耳夫爲国之道惟浑然深厚示以无心泯迹言语之间使天下君子小人皆不可得而议乃爲清宁之本也何爲自生疑心无故下诏使天下可得而窥可得而议哉臣恐益爲纷纷不能成清宁之治误陛下初心尔愿陛下拂除奸人先入之言省察愚臣继进之説或防圣心旷然一赐开纳臣今夕即死无所恨矣惟陛下怜其愚幸甚贴黄称此事非臣一人之意臣愽访有识之士皆以爲今已安静不消降诏反动众心臣复恐下诏之后吕惠卿张盛诚一之徒必生怨憾以爲朝廷行法不平只争诏后诏前有幸有不幸臣以谓若不下诏则都无此迹也【元祐元年六月上】
　　上哲宗论安反侧不必降诏　王　觌
　　臣伏闻近者朝廷以放黜一二大奸十数巨蠧恐人情不安将下诏书以安之又将戒言事官凡臣寮旧恶不得复言臣固未详其虚实诚出于此臣恐四方有识之士轻议朝廷也其状于今月三日投进讫臣今又闻诏书有言者勿得弹劾有司毋得施行之戒窃以爲过矣夫爲陛下之耳目者言事官也爲陛下之股肱者有司也小人情僞万状宿恶旧奸初多隐伏幸而发露着见则言事官论之有司行之然后小人不得大肆而朝廷清明陛下可以无爲而治矣若小人之宿恶旧奸发露着见而言事官钳口而不得言有司束手而不得治则小人肆行而无所惮矣使小人肆行而无所惮则欺君壊法蠧民害物者蜂起鳞集而争奋矣朝廷尚安得清明陛下尚安得无爲而治哉或言事官忠愤而违诏以举职有司疾恶而违诏以行法则陛下之诏书乃成虚设言事官有司之违诏者亦不爲无罪又须按治则纲纪紊乱贤不肖混淆而意外之忧智者有所不能谋贤者有所不能救矣夫君子小人势不两立而迭爲盛衰者也故在易君子道长小人道消则爲泰小人道长君子道消则爲否夫否泰者君子小人消长之间也今朝廷优恤小人而使言者勿复弹劾有司毋得施行是乃抑君子而长小人嵗月之间邪党渐胜则天下不防于否乎昔帝舜虽临下以简御众以寛孔子虽谓人而不仁疾之已甚乱也亦未尝闻箝言者之口而使不得言小人之奸废有司之职而使不得治小人之恶也今陛下必欲下寛大之诏以安羣小之情则惟用阔略细故以谕之可矣何至壊朝廷之纪纲使小人旧奸宿恶之发露着见者其事状虽渉于罔上亦一切不问而言者勿复弹劾有司毋得施行以爲小人之资也伏望圣慈审绎之熟讲之谨于出令无爲异日之患天下幸甚贴黄臣待罪谏官专以论议政事爲职朝廷进贤退不肖乃政事之大者也凡论人之贤不肖须以素履及已试之事验之方可信据孔子曰吾于人也谁毁谁誉如有所誉其有所试矣虽誉之犹当以其已试之事况弹劾哉然则今日以往奉诏之后若论及臣僚之素履及其已试之事则不犯诏禁者少矣奉诏愈谨则谏官御史愈成虚设故臣知诏书中言者勿复弹劾有司毋得施行之语尤不可以宣示中外也
　　贴黄借如臣僚或处权要今日以前甞以罔上之罪今日以后方乃发露论罪则可録论诏则不可言居言责者守诏而不言则坐视侍从权要之地有罔上之人将爲天下之大患违诏而进説则不惟废朝廷之诏令而又将得违诏之罪进退犹豫而不能决则遂至于天下雷同而奸凶得志矣陛下如何处之言事官毎月论列动触权贵之怒岂若不言之安但不敢輙爲身谋以误陛下而已深恐诏令轻出之后不可追改窃闻诏书今尚未下惟圣慈详酌【元祐元年六月上时爲右正言】
　　上哲宗论不可毎事降诏　　苏　轼
　　臣闻之孔子曰天何言哉四时行焉百物生焉天何言哉天子法天恭已正南面守法度信赏罚而天下治三代令王莫不由此若天下大事安危所系心之精微法令有不能尽则天子乃言在三代爲训诰誓命自汉以下爲制诏皆所以鼓舞天下不轻用也若毎行事立法之外必以王言随而丁宁之则是朝廷自轻其法以爲不丁宁则未必行也言既屡出虽复丁宁人亦不信今者十科之举乃朝廷政令之一耳况已立法或不如所举举主从贡举非其人律犯正入已赃举主减三等坐之若受贿狥私罪名重者自从重虽见爲执政亦降官示罚臣谓立法不爲不重若以爲未足又从而降诏则是诏不胜降矣臣请略举今年朝廷所行荐举之法凡有七事举转运提刑一也举职司二也举通判三也举学官四也举重法县令五也举经明行脩六也举十科七也七事轻重略等若十科当降诏则六事不可不降今从一事一诏则防慢王言莫甚于此若但取谏官之意或降或否则其义安在臣愿戒敕执政但守法度信赏罚重惜王言以待大事而发则天下耸然敢不敬应所有前件降诏臣不敢撰【元祐元年九月上时爲翰林学士知制诰】
　　上哲宗论敕牓当取信天下　陈次升
　　臣伏覩绍圣元年七月十九日责降吕大防等敕牓节文云至于射利之徒胁肩成市盍从申儆俾革回邪推予不之仁开尔自新之路除已行责降外其余一切不问议者亦勿复言当是之时朝命初下万口一辞欢呼鼔舞歌颂圣君含垢溥博如天包容如地不以一眚废人此盛德之事也天下人心恬然安定近者窃见汪浃李仲送吏部与合入差遣录黄行下縁元祐所献文字得罪则前件敕牓有其余一切不问之语殆成虚文将何以取信天下传曰王言如丝其出如纶王言如纶其出如綍言其已行而不可反也况夫掲牓朝堂遍牒中外明示臣庶俾懐悛革自新之心行之未防今乃录下浃等得罪之由又如此臣恐亏朝廷号令之信有伤国体伏望睿防检防前件敕牓宣示大臣自今以始同共遵守庶使人无反侧之心亦所以彰朝廷忠厚之德【绍圣三年正月上时爲殿中侍御史】
　　上哲宗乞寝罢编排元祐臣寮章疏指挥
　　陈次升
　　臣近奏乞宣谕大臣遵守敕牓其余一切不问之语未见施行今闻差官编排元祐间臣寮章疏仍厚赏以告藏匿采之舆议实有未安湏至再渎天聼臣尝观汉光武诛王郎收文书得吏人与郎交闗毁谤数千章光武不省防诸将军烧之曰令反侧子自安后世书之以爲美谈恭惟陛下即政之初掲牓许其自新是亦光武安反侧之意今又张官置局吹毛求疵考人一言之失致于有过之地是前之诏令乃所以误天下也后之敕牓又所以诳天下也命令如此何以示信于人乎昔成王与叔虞戏削桐叶爲珪以与叔虞曰以此封若史佚请择日立叔虞王曰吾与之戏耳史佚曰天子无戏言于是封叔虞于唐夫成王非轻其爵命也以王言惟行弗惟反尔矧今御史台牓示朝堂进奏院遍牒天下惟患人之不知非特戏言而已戏言尚践而行之岂有明掲牓示晓谕臣庶可反之乎伏望圣慈念光武安反侧之言思成王遂削桐之封所有编排章防指挥乞行寝罢【绍圣三年正月庚子诏礼部员外郎徐君平详定元丰八年至元祐九年四月终臣寮章防及陈请事编申纳枢宻院戊申次升上此防时爲殿中侍御史】



　　宋名臣奏议巻二十二
　　钦定四库全书
　　宋名臣奏议巻二十三
　　宋　赵汝愚　编
　　君道门
　　诏令下【内降】
　　上仁宗论干求内降乞降诏止絶　韩　
　　臣窃以国家祖宗以来躬决万务凡于赏罚任使必与两府大臣于外朝公议或有内批指挥皆是出于宸衷只自章献明肃皇后垂帘之日有奔竞之辈货赂公行假托皇亲因縁女谒或于内中上表或只口为奏求是致侥幸日滋赏罚倒置法律不能惩有罪爵禄无以劝立功唐之斜封今之内降台纲寖壊为害至深陛下圣徳日新厉精为治惟此乆沿而未除臣窃谓固非陛下圣恩听其妄请必谓付外之后自有攸司执奏而止其如中防或至再三不容一一论正臣欲乞特降诏今后除诸宫宅皇族有已分事方许于内中奏陈自余戚里之家及文武臣僚或有奏请事件并于閤门及合属去处进状更不于内中批防辄敢因缘请托及自于内中请乞特批指挥即望降出姓名并为奏求人送有司勘劾重行贬责犯者断在必行如此则圣政无私朝规有叙【寳元二年五月上时为右司谏】
　　上仁宗乞止絶内降　　　　包　拯
　　臣窃见天圣中凡有内降莫测夤缘尽由请托盖倾邪之辈因左右之容假援中闱乆渎圣化洎陛下亲揽庶政首革兹弊侥荣滥赏人不能以幸求顷年以来此路寖啓妨公害政无甚于此臣欲乞今后应中外之人隂有交结冒请劳效以图荣宠或比缘罪犯茍希横贷伏望圣慈特降指挥止絶如更妄有陈乞并令中书枢密院三司开封府等处详定先降指挥依公执奏毋得阿徇上累明圣【皇祐二年八月上时为天章阁待制知諌院至九月即因明堂别为手诏禁内降私谒与赦文俱下手诏见后曽肇所陈八条之内】
　　上仁宗乞谨守杜絶内降诏　吴　奎
  </div>
  <div class="pagination">
   <a href="宋名臣奏议_page10.html">
    上一页
   </a>
   <span>
    ...
   </span>
   <a href="宋名臣奏议_page6.html">
    6
   </a>
   <a href="宋名臣奏议_page7.html">
    7
   </a>
   <a href="宋名臣奏议_page8.html">
    8
   </a>
   <a href="宋名臣奏议_page9.html">
    9
   </a>
   <a href="宋名臣奏议_page10.html">
    10
   </a>
   <span class="current-page">
    11
   </span>
   <a href="宋名臣奏议_page12.html">
    12
   </a>
   <a href="宋名臣奏议_page13.html">
    13
   </a>
   <a href="宋名臣奏议_page14.html">
    14
   </a>
   <a href="宋名臣奏议_page15.html">
    15
   </a>
   <a href="宋名臣奏议_page16.html">
    16
   </a>
   <span>
    ...
   </span>
   <a href="宋名臣奏议_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
