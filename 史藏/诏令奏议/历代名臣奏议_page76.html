<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 76 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 76 页/共 136 页
  </h1>
  <div class="content">
   宋哲宗元祐元年殿中侍御史孙升上防曰臣窃以人主持利势以兼制天下役使羣众者有法制而已朝廷以一言而宠辱臣属风动四方者布命令而已故法度纪纲上下维持不可有毫厘过失法制失则人主之势去命令过则朝廷之言轻自古天下国家之所以乱亡未有不由此也近日朝廷除安焘知枢宻院事因给事中封駮不当奉圣防更不书读门下侍郎并不执奏直送吏部施行吏部具事理申尚书省仆射左右丞并不执奏遂以不全告命降出且陛下私一非才除知枢宻院事臣且置而未论岂有朝廷维持纪纲执守法度大臣乃依违茍且不为陛下守法使朝廷出不全告命宣示于外弃絶公道亏损圣德废壊典法不足以传示后世龟玉之毁过当在谁居朝廷纪纲之任不能纠劾大臣尚何面目出入陛下禁庭称为御史伏望圣慈先正门下侍郎尚书省仆射丞不守法之罪或安焘有登用以来建明啓沃之谋猷庙堂帷幄之功业臣所不知者宣示台谏布告在廷付门下省书读省审而后行使陛下法制不失命令获全然后坐臣妄言逆防重行黜削庶台谏风节稍复嘉祐治平之时则臣虽被斥逐弃委沟壑死永无恨
　　二年升又上奏曰臣闻爵禄天下之砥石人主所以砺世磨钝也故忠信爵禄所以劝士而唯名与器不可假人士夫忠义风节岂生而有之在陛下砥砺成就之耳茍爵禄不及于忠信而名器窃假于非人则天下之士孰知所劝而相勉为忠信节义之事乎臣尝谓给事中门下之职法度号令所从出论思献纳之为先非偷合茍容养交安禄之所何以言之法度命令差失过当可以论议献替于未下而谏官御史止能谏诤追救于已行命未下则其意易回事已行则其势难夺理固然也则给事之任岂可轻付非其人哉唐吕元膺自给事中除同州刺史及入谢宪宗问以时政得失元膺论奏甚激切上嘉其刚正翌日谓宰相曰吕元膺谠言直气且欲留在左右使言得失卿等以为何如李藩裴垍进贺曰陛下纳谏超冠前王乃宗社无疆之福臣等不能广求直士又不能数进直言孤负圣心合当罪责今请元膺复为给事中以备顾问上恱而从之若李藩裴垍可谓不负大臣之责矣今顾临张问为给事中顾临慨然论议封駮耸动中外既以河事之重遣使北道侍臣有欲留之者大臣既不克从又不获时选补忠鲠端良之人以慰士望而张问老缪无耻茍容尸禄为朝士大夫指御史论其不职乞与闲散以养衰残而大臣姑徇人情恱其阿意既留而不去又使专给事之职备员素餐无所献纳则是可留者去之可去者留之使朝廷爵禄名器不足以砺世而忠信节义之人无以知劝执政大臣岂不负陛下委任责成之意有愧于李藩裴垍乎伏望圣慈详察检会臣前奏出自圣断罢张问给事中别选有德有识者任之以慰中外之望
　　右谏议孙觉等上防曰臣等伏见朝廷差安焘知枢宻院给事中以为不当駮正封还陛下未信其言遂不送本官书读施行臣等窃为朝廷惜之夫安焘之才不才差除之当与否自有天下之公论臣皆置而未议所惜者朝廷之法度尔且三省之设事相表里势相始终凡命令之出先自中书省一人宣之一人奉之一人行之次由门下省一人读之一人省之一人审之茍有未当则许駮正然后由尚书受付施行纪纲程式其宻如此盖以出命令而尊国体也或阙其一则于制敕不为全中外难以取信近日除吕公着为门下侍郎不由本省而下给事中范纯仁力辨其事是也夫国家所以维持四海而传之万世者惟守法度而已况当陛下谅闇之日帘听之时正宜谨守法度不可毫厘差失今安焘之命不送给事中书读施行乃是封駮一职遂为虚设制敕不全命令不重而法度不存矣斜封授官恐渐于此臣等所以为朝廷深惜也臣等窃度圣意必谓己行之命难于追改且与序迁则是一举而两失矣为安焘者岂可受不全之制敕而处具瞻之地哉莫若因其辞免寝罢新命则君臣之际授受皆得其宜而法度不废也况朝廷差除因臣下辞免或台谏论奏而罢与改者多矣岂得于焘独不改伏望圣慈追还安焘告命及详览臣等论列安焘文字别降指挥施行陛下迁进大臣若合公道何故不令给事中依条书读臣等所论乃系国体若陛下不赐改正臣须至再三论奏不敢自已殿中侍御史吕陶上奏曰臣伏见安焘之命不送给事中书读大于法非便臣与挚等已尝论奏拳拳之诚谅烦圣览臣今为陛下反覆思虑此事实系国体有不可者四须至再具奏陈冒浼天听夫给事中之职主读制敕许駮正奏覆陛下不使之读是废其职也朝廷设官任人而自废其职无以训四方示万世今门下省録黄于给事中字不书臣某之名而书曰奉圣防不送给事中书读尚书省遂受而付于吏部吏部出告亦如此书臣不知合何法式成何制命此一不可也小人之情巧伪险诈善窥朝廷之衅隙欲逞其志虽防闲禁约谨严周宻而犹有挠乱法度以侥幸者陛下傥谓此事已行难于更改不恤人言而遂行之他日或有权臣女谒干请希求非分之事攀援此例乞不付门下省施行臣恐陛下无以却其説盖以开之于前则难塞之于后此二不可也夫三省大臣皆与国家维持纪纲而同其休戚者今朝廷出令未合于法度而门下侍郎不駮正尚书仆丞亦不论奏唯黙奉行以付有司若万一更有失事处置之间或不中机会则谁为陛下救其失误此三不可也自陛下临政以来开广言路台谏所奏尽防听纳万分有一可裨治道今以安焘之故独不允从深恐言事之臣上畏天威自今以去不敢极论得失陛下聦明亦或因壅蔽此四不可也夫举一事而有四不可在陛下处之甚难以臣思之甚易何则改过不吝明王之盛德耻过作非古人之深戒故曰人谁无过过而能改善莫大焉又曰君子之过如日月之蚀过也人皆见之更也人皆仰之且万机之繁亲緫独断不容无失能知其失而正之则为得矣其于圣政殊不为累今台谏论列未已士大夫之议纷纷二人者必不敢受命陛下若令閤门缴纳安焘范纯仁告身续降指挥述其辞免之意除二人者皆为同知院事由门下省施行则台諌更不条奏士大夫之议帖然二人者不敢不拜上全国体下允公论此所谓甚易而不难处也况反汗之嫌小而废法之失大愿陛下权其轻重而行
　　陶又上奏曰臣闻邪正必辨则国体尊用舍至当则士论定百直而一枉则枉可以害直百真而一伪则伪可以乱真方肃纪纲宜慎名器臣伏见起居舍人曽肇操履偏诐艺文浅浮当吕惠卿用事时肇兄布亦在要路表里专纵公为私徇臣僚承迎风防荐肇充学官既进所业中书考为第一縁此朋比遂除馆职晩因张璪汲引备位左司会史职有阙乃以次补且仕宦不歴民政而领都司学问不知本统而迁右史固已不厌公议无补盛朝今乃擢居西掖尤骇羣听夫中书舍人之任职清地峻非他官可拟外则典司诰命以文章议论润色帝猷内则分押诸房以智识才虑参决几政前世推重谓之宰相判官岂可因其序迁輙尔虚授况小人之进亦以彚征肇既忝冒此选渉歴贵权则必援举其徒布列要地消长之变安得不虑此时进用疑邪径之忽开他日朋奸恐横流之难遏伏愿陛下深防事始早罢诏除上以清侍从之涂下以慰搢绅之望
　　陶又上奏曰臣近尝论奏除曾肇中书舍人不当狂言无补未防听纳臣再三为陛下忖度此事极有未安盖任人当否实系治乱正臣进则足以宁邦邪士用则遂能害政古今可监理势必然自陛下继统以来拔擢端良罢黜回枉用舍之际务合至公然小人余党尚在朝廷既未能尽力屏除岂可使开端幸进防微杜渐正在此时且肇之奸回出于天禀两端难信其迹甚明当吕惠卿用事之时则朋比阿防竞为非义至司马光当国之日则矫伪脩饰欲作善人推此而行何所不至陛下可保其不徇私乎执政可信其不行险乎既保之信之则臣言殊不足取罪在谴斥若犹未也则中书舍人之职参议大政不可輙委肇矣况肇之兄布长于变诈济以彊悍冒据要地近二十年蠧政害民毒流天下今虽出领藩镇其心常有不平肇于其兄岂能忘爱一旦攀援而至则必摅发素懐引类结徒凶焰复炽此不可不思也然议者谓肇粗有浮文素无显过进升西掖资地宜然臣愚窃谓此言出于茍媮之意非为国深虑之説也夫中材之士牵于势利而过有隠显害有浅深或一事之误或一节之缺如邢恕之乖检慎满中行之附舒亶林希之结张璪则人皆得而知之指为显过若乃肇之包藏縁节善持两端原始要终大槩邪险人皆不可得而知非若一事一节之误缺而可指名者其过虽不显而为害则大此又不可不察也伏愿陛下以隂长阳消为戒以举直错枉为心博采公言收还新命使小人无彚征之渐则明主有极治之功臣之区区敢以愚请谨再具弹劾以闻
　　侍御史刘挚上论安焘奏曰臣等近以安焘除命未当及因给事中封駮遂不令书读行下累具论列并弹劾门下尚书省经歴官司至今未防追改施行臣等待罪风宪见朝廷纲纪隳弛命令乖失茍不竭尽死力以救补之则陛下何用置言路臣等何顔在官次自陛下临御以来以至公为心直道为政故凡见于旋为者皆足以服天下之心今忽然行此一事惊骇物听与从来政事大异甚非所望于陛下者且安焘德薄望轻不自卓立朋附章惇依阿其间今度越众人无故进位已失公议而又制敕不循典故蹈袭斜封以避官司封駮不意圣明为此过举此必有奸邪之论以误陛下殊不知中书之宣奉行门下之省审读乃歴代典章一有不备则不成王命焘等亦安敢受之哉夫圣人善于取人不能无过故六经不美尧之任已而美其舍己不称汤之无过而称其改过今陛下追正此事无甚难也于閤门取焘告身罢焘新命且令依旧同知外范纯仁自从别制宣下其门下侍郎尚书仆丞及吏部等经歴奉行官属皆不能建明执奏诖误圣朝各付有司明正其罪使中外释然知朝廷尊严典宪振肃以销压侥幸之望杜絶私邪之谋而成就陛下听纳之盛德在陛下頥防一言而已何迟迟而不为邪臣等不胜听命待罪激切之至
　　挚又上言乞罢文及都司防曰臣伏见昨者五月四日勅命除文及为右司郎官韩宗师直袐阁寻闻臣僚论列兼宗师父绛继有辞免遂罢直阁之防而及之除命未赐指挥臣窃以都司职任上副丞辖下緫二十四司之事而馆阁设官以文学为职皆号为清望之选固当无间寒俊不宜专用子弟此所以招言者之论而不能服众人之心方及与宗师差除之日适在文彦博入朝韩维进用之始故议者咸谓执政臣僚见二人进拜所以擢其子侄迎恱其意以立私恩此亦陛下之所宜察也国家名器本待才德但用之以公则人无不服今宗师既罢则及之新命亦望追寝不湏更俟其逊避所贵稍伸公道以息羣议若以及父彦博在朝欲及便于侍养即在京甚有职任可处兼平章重事乃是朝廷执政正与都司相干亦合回避以此罢之不伤陛下恩礼也挚论三省枢宻院差除防曰右臣准吏部牒十月十六日三省枢宻院同奉圣防唐淑问除左司谏等事又牒十月二十八日三省枢宻院同奉圣防陆佃等罢侍讲事臣窃暏自来朝制及近降官制格凡差除有中书进拟者有枢宻院者有三省者有三省枢宻院同进者盖建官分职各有所治法无相参也三省枢宻院同取防者似止于差除帅臣边镇大吏内臣近上差遣而已今来差谏官罢侍讲不委枢宻何为而预也外言籍籍皆以三省容纵宻院侵紊政体莫不疑异臣窃以国家所以恃者在纲纪大臣所宜守者在名分纲纪正于上则下无邪志名分治于下则政无多门一有夺移何患不起况朝廷今日正当尊强君道谨守祖宗法制严臣下之分以消压权僭之心今废置官吏陛下大政而三省之事也枢宻院干非其职逾法出位横造议论公然犯分臣恐积微至着交乱官守渐行私意以害政事上则陛廉之等慢下则倾夺之患生杜渐防微实系国体欲望圣慈特降诏防戒谕三省枢宻院臣僚凡以差除拟进者各依自来条制班次取防所贵正名宿业事无侵逾以尊朝廷以正在位臣又虑上件差除谏官等事曾降圣防特许枢宻院同进借有特防乃是圣恩优礼执政欲合同众论之意而大臣之节自当引义辞免惜朝廷纲纪以安分守不应乘便冒进渐恐隳失体制挚又上论执政转官防曰臣伏覩近降麻制执政臣僚各特转一官圣恩优厚中外耸动及臣伏读麻制之词乃以山陵寝庙奔走职事加臣子之异恩于是臣切疑焉夫应奉山陵寝庙奔走职事乃臣之分也若欲以醻劳则应不止于执政若旌其送往则执政未尝俱行授受之间未有名义伏闻所司检会嘉祐年体例进入依应施行伏縁嘉祐八年英宗皇帝既推即位之恩臣僚各已覃转后来以弗豫进药而辅导调护镇宁中外以至圣躬康复亲决庶政诚天下之庆谓辅臣实与有劳故又命各人进一官然当时臣僚再三辞避累日不敢受命至遣近臣趣令以新官入谢不降坐以待之方敢祗受又治平之末神宗皇帝嗣位覃霈改官之后适值韩琦以山陵使回恳求去位寻以两镇外补然犹虚上宰之位自曾公亮而下并不逓迁故与特转一官以补转防之恩考求两朝故事各有因依则今来迁官别无义説惟过赏逾僭在圣人不足以广恩而于义未安恐臣下终难于冒处伏望谨重国体爱惜名器授之以道则廉耻之风行欲望圣慈照会两朝故事不同如执政臣僚辞免新命伏乞特赐允从无伤事体区区臣言庶几有补
　　谏议大夫刘安世上奏曰臣伏见自行官制后来一切以寄禄名官至于流品无复旌别乃者朝廷以为未尽始诏吏部因其旧名分为左右自是清浊有辨众论称允后来窃闻新士大夫之犯者并改右字法既未备人以为疑且有出身之人茍以汚抵罪左降于右自可示惩縁无出身者自合称右今若一旦混淆于贪墨之徒彼将以仕宦为耻非惟失先王砺世磨钝之术亦恐本带右阶之人或有犯者朝廷以何名处之臣愚欲乞今后汚之吏并与削去左右量其所犯之轻重而制为贬降之岁若限内别无他罪仍有举主即与约经赦叙用之法许以牵复如此则名器自正而负罪者通改过自新之路劝惩之道可得而行矣伏乞睿明亟追前令别加修改庶协政体
　　安世为右正言时上奏曰右臣伏见朝廷立法内外臣僚保荐之员嵗有定数而两制侍从以上又得用十科之目使之引类其于求才之道固已备矣乃自近岁以来渐开巧进之路屡见近臣连名荐士臣闻名器爵禄人之所趋使之积勤而后迁则众各知难而守分今若多为防径使之躁求人懐觊觎何所不至而况被举之士未必皆贤朝廷不复铨量往往即加擢任遽离常调遂得美官后进小生不安义命奔竞相効无复廉耻非有惩革将败风俗伏望圣慈特降睿防今后除依法举官之外不许近臣列荐所贵少抑侥幸之徒上裨忠厚之化
　　安世又上奏曰右臣伏见祖宗以来执政大臣亲戚子弟未尝敢授内外华要之职虽有合得陈乞差遣亦只是数处闲慢监当局务原其深意盖谓父兄已居柄任而京师之官多是要剧为大臣者既不能人人为朝廷推至公之心振拔滞淹提奬寒素而贪权好利多为子孙之谋援引亲属并据高势根连蔕固更相朋比絶孤寒之进路增膏梁之骄气寖成大弊有不胜言是以祖宗立法务加裁抑上下遵奉莫敢或违自王安石秉政以后尽废累圣之制专用亲党务快私意二十年间廉耻扫地陛下践阼之初厉精求治□革侥幸一本至公躬行法度不欲有毫发之累此天下之人所共闻见而在位之臣化上之德宜尽忠交儆务为正直而庙堂之上犹习故态子弟亲戚布满要津此最当今之大患也臣条列其弊屡欲面奏偶以秋暑尚炽伏恐乆烦听览因此未敢请对然近来差遣尢多不协物论是以不避烦渎圣听须至具章防论列臣伏见太师文彦博之子及为光禄少卿保雍将作监丞孙永世少府监丞妻族陈安民近迁都水监丞女婿任元卿堂差监商税院孙婿李慎田堂差监左藏库或用恩例陈乞而此两处皆非陈乞之所当得也司空吕公着之子希勣今年知頴州才及成资召还为少府少监希纯去年自太常博士又迁宗正寺丞女壻范祖禹与其妇翁共事于实务院前此盖未尝有而次婿邵防为开封推官公着才罢仆射即擢为都官郎中外甥杨国寳自初改官知县又堂除太常博士未几又擢为成都路转运判官杨寳亦自常调堂差知咸平县妻弟鲁君贶今年自外任擢为都水监丞姻家张次元堂除知洺州胡宗炎擢为将作少监马传庆自冗官得大理寺主簿其间虽或假近臣论荐之名皆公着任宰相日抜擢除授也宫教之职旧系吏部依法选差近方收为堂除而公着首用其孙壻赵演宰相吕大防任中书侍郎日堂除其女壻王谠京东排岸司妻族李括知洋州李机知华州范纯仁拜相之初即用其姻家韩宗道为户部侍郎妻族王古右司员外郎王毅近自常调堂差知长垣县门下侍郎孙固之子朴判登闻检院臣闻鼓检院乃天下诉寃之地岂可使执政子弟为之熈宁初甞以宰相子曾孝寛判鼓院是时言者以此论奏即令罢免而公亮陈乞监皮角塲此近例也孙固及左丞王存右丞胡宗愈姻家欧阳棐除馆职未及一月又授职方员外宗愈之弟宗炎近除开封推官然王存除欧阳棐外未闻其人及中书侍郎刘挚亦未见所引私亲而二人者依违其间不能纠正雷同循黙岂得无罪臣之所陈皆彰明较着士大夫之所共知其所不知者又不可以悉数臣窃谓二圣临御于兹四年未尝以名器少私于宗族外家而大臣所为乃反若此上下恬然不以为恠此臣之所甚惧也昔崔贻孙为相未逾年而除吏八百员不避姻故之嫌后之大臣欲引其私亲者多假此以借口而欺罔世主臣常疾之今考其传盖亦有説且唐自至德乾元以来天下兵兴政事纷乱官赏差缪永泰之后稍稍平定而元载用事贿赂盛行刬塞公路纲纪大壊常衮当国力惩其弊凡奏请一切杜絶而矫枉过正贤愚同滞及崔贻孙之相则荐举者惟其人推至公以行之故除吏八百莫不谐允后之大臣能如贻孙之尽公则搢绅之间自无异论惟其执心偏党所用匪人排斥孤寒专引亲戚而乃窃其绪余文过饰非及致人言又从而尤之亦已过矣今上等知州通判在京寺监宫教畿内知县之类号为优便者尽属堂除虽资任未至甚高固若不足寘于议论而常调之人一蒙选用即今后每任例得朝廷差除不复更归吏部以此较之侥幸不细况有司员多阙少四方寒士覊旅京师待次选部往往逾岁未得差遣及其注授又守二年远阙则世禄权要之家何幸而踈远平进之士何独不幸也臣伏见自来畿内知县皆选试吏能之地近闻以宣德郎王毅知长垣县士大夫皆谓毅素号阘茸亡状特甚止縁范纯仁妻族之故遂有此命中外传播莫不骇笑欲望圣慈特令追寝外其间人材粗堪或到官已乆未至旷职固难追改臣亦不敢上烦朝廷必令尽罢但以执政大臣不避亲嫌不畏公议众论喧然为之不平者乆矣窃恐陛下九重深远不能尽知故敢畧具所闻上补聦明之万一伏惟机务之暇留神省览仍愿陛下出臣此章徧示三省俾自此以往厉精更始庶几不废祖宗之法而示天下以至公之道岂胜幸甚
　　中书舍人曾肇乞禁止请谒奏曰臣伏见太皇太后陛下皇帝陛下自临御以来正身率下杜絶请谒裁抑恩幸凡自内出无非德政未尝以私挠公以人乱法亲戚近习敛袵安分退就绳墨朝廷清明纪纲肃然论者以谓秦汉以来母后共政未有若斯之懿非二圣一心秉谊克己何以致此谓宜终始守之贻则万世而近日以来颇有干求内降特与差遣者虽其事至微未足仰累二圣大公至正之盛德然窃恐侥幸之人乘间伺隙转相抜援烦渎圣听虽二圣天地之度坦然无私但虑左右干祈逼切不免曲徇其意杜渐防微宜自今日此臣之惷愚窃抱惓惓爱君之心倾竭肺肝庶有补于万一也臣窃观前史伏见仁宗在位四十余年下诏书约束臣下干求内降令中书枢宻院如内降与臣僚迁官及差遣者并具条执奏以闻推劾干请之人明正其罪下御史台阁门牓谕仍着为法丁宁恳至出于诚心当时羣臣亦每以禁止内降为言輙见纳用故一时朝廷号为肃清虽间有干请而不能亏损圣政者上下维持之力也大抵人情茍务便私乐于侥幸此门一开浸滛不止始自一二至于三五六渐无纪极则国家名器繇此轻矣朝廷百度繇此隳矣其源至小流弊至大此臣之所大惧不得不为陛下极言之也且朝廷爵禄有限人之私欲无穷茍不持之以公因縁请托将至于不胜其烦陛下亦将厌之矣伏望圣明不以臣言为狂妄试加省察若有人材可用或聨近亲出自圣意欲与恩泽者自可明谕辅臣度其所宜公行除授其余一切禁止无得私请仍诏辅臣如有内降与臣僚迁官及差遣者并执奏以闻推劾干请之人明正其罪下阁门御史台常加觉察牓谕朝官使人明知上意如此则圣德日新朝无粃政邪枉之门塞公正之路开逺继祖宗之明实社稷无疆之福也臣备位侍从以论思为职窃有所懐不敢隐黙谨并録上仁宗朝縁内降戒饬诏书事迹凡八条别为一通伏乞置之座右少助省览
　　徽宗时陈次升上奏曰臣闻天下虽安有可危之理天下虽危有可安之道安危之机不在乎他人在人主所操而已夫福威者人主所操之柄也权归乎上而不移于下此操之得其道者也得其道则安失其道则危稽之已往其迹班班可见矣如汉武帝外勤师旅内耗黎元非有厚德以结民心五十年间中外无事者特以威德归乎上奸臣不敢专国命故也唐明皇初无失德非有甚过恶卒有播迁之祸者以李林甫专权故也夫以汉武之于唐明皇其德不甚相远而安危如此其异者岂非在所操乎昔陈夷行尝对唐帝曰无以权属人又论用人则曰茍自圣择无不当者诚以至治之要在此有天下者所宜先也恭惟陛下临御以来去太甚用中道远声色崇节俭进忠良斥奸佞弛兵革寛刑罚彻无用之台榭罢不急之工巧蠲宿逋以恤穷民省探报以防寃滥治天下之具何以加诸若行之不息终之不倦可谓全善矣然今日之所急要在收还威福之柄以立主威以尊主道臣叨沐误恩擢于谏省輙敢引此以为龟鉴伏愿陛下留神无使大臣干权任其喜怒之私以害大公之义实天下之福也社稷无穷之休也
　　次升又上奏曰臣窃以君者制命者也臣者行君之命者也君唱之于上臣和之于下然后君臣之分正矣君唱而臣不和上行而下不随则名分紊乱纪纲不立危亡之基实始于此箕子所以垂戒曰惟辟作福惟辟作威臣无有作福作威臣之作福作威害于而家凶于而国盖谓是也臣访闻近日睿防差除三省多方执奏肆行沮格三省欲有进拟冀圣意之必从除目之必下倒置如此臣窃忧之至如前给事中龚原以罪去国之日御批尝犯私每议政事遂行重责未至贬所即移寿州未几又除待制移知杭州前日圣语墨迹未干今日除授如此其峻何以示信天下又如中大夫王説年已七十有余所至素无善状今乃特转太中大夫移帅青州原等迁升未委何名如闻皆出三省进拟不出陛下之意臣闻日者阳也君道也君正于此则天应见于彼故日常明臣侵于君隂侵于阳则日有薄蚀之患近者大史预奏四月朔日有蚀之窃谓三省之权大盛君上命多阻而不行日蚀之应殆以此欤伏望圣慈收揽干刚以正名分睿防所降要在必行三省进拟或可或否悉由圣断龚原王説除命特行改正如此则日蚀之异自消太平之基可致
　　次升又上奏曰臣窃以治天下之道在乎正名分而已名分正则君道尊而无可陵之渐臣道卑而无逼上之强茍失其正尊卑之序乱上下之分亏此不可不慎也今三省专威福之柄侵人主之权睿防则沮格而不行进拟则坚执而必下干刚坤柔之道未正堂陛高卑之势未分忠臣义士夙夜以此为忧奸纎巧佞之徒乘此射利大臣之权既重宾客辐凑其门环坐其马廐而不以为辱奴事其子弟而不以为羞良可叹也况龚原进职移守钱塘王説转官移守青社既系两省从官事干大体命下之日羣听惊骇三尺之童皆知其非若不改正则作福作威专在于臣陛下孤立谁肯为国者乎伏望圣慈检会臣前奏早赐施行以正上下之分以息奔竞之风
　　次升又上奏曰臣近尝论奏三省大臣专权威福睿防差除则沮格而不行三省进拟则坚执而必下上下之分未正乞收还威福以定名分访闻三省大臣日近肆为诡计但避专权之名而陛下每有差除则阳为承行若非所欲则阴谕属官缴駮上以侵淩主道下以窃弄国权朋比之风渐成威福之柄倒置若不辨之于早则易之履霜坚氷之患至矣伏愿陛下揽干刚之威奋神明之断一出令则涣而必发一除授则审而必行敢有不存名分肆为横议者特行黜责如此则主威可立朋比之风可去宰执专权之弊可革矣
　　次升又上防曰臣窃观易以干况君以坤况臣干天也正位乎上坤地也正位乎下尊卑之势既分则乾坤之位定矣上下之分既正则君臣之道明矣是以势位不可陵名分不可犯蹙君之路马刍者有诛齿君之路马者有诛况君父之名天下之所共讳其可称道之乎访闻尚书右丞范纯礼近准朝命押敌使筵燕宾主语言輙再及御名颇亏臣节甚累国体遂使中国礼义之邦为人臣者失尊君之道取笑敌人其为辱命莫甚于此若纯礼故犯显属不臣设或有误则是昏耄大臣如此安可叅预机务临莅百官伏望圣慈特行黜责以明君臣之分无使敌人轻视中国
　　殿中侍御史许景衡上奏曰臣伏见国朝踵唐故事制勅并用黄纸为之所以严天子命令示朝廷之尊崇非百司庶府文移之比也其赦令制书播告天下者有司行下所属仍用素纸以为符檄连附于后盖其所从来旧矣近者开封府被受御笔诏书民间有合通知者并不依令録副本连于牓前輙纯用黄纸誊写掲示通衢见者愕然以为黄纸勅牓尚书省之出也开封府亦得为之哉臣方欲论列乞赐惩诫而近降指挥颁下道僧度牒紫衣师号体式仍用黄纸印造几与开封同失矣夫道僧度牒紫衣师号自有旧法今欲革前弊立新式以表异之固无不可者而必以黄纸为之恐非所以重朝廷之体制也今爵命多士出自天子着其姓名于勅牒宰相执政官签书其用黄纸宜矣至于道僧度牒之属乃是有司印造非出于尚书省也礼部官属书字而宰相执政不预焉又空其姓名临时书填盖与爵命多士制书异矣亦乌用黄纸为哉夫名之必可言言之必可行此为政之大要也今以有司文牒而僭朝廷之命令以礼部官属而拟宰执之签书非所以正名公朝垂法后世也在昔大臣有官兼将相者独以不得于黄纸书字为恨今若使礼部郎官为之则前后重轻弗伦不已甚乎所有近降道僧度牒紫衣师号指挥内用黄纸印造一节伏望睿明特赐诏罢如欲更易旧式则乞以绫纸印造如吏部所给奏荫补牒之类亦足以表异新书其开封牓示御笔亦乞戒饬依令施行庶几不废祖宗之故事增重朝廷之制书杜絶有司之僣忒天下幸甚
　　钦宗时侍御史李光上奏曰臣闻人主有大权威福之柄是也治国有要道因任之术是也洪范曰惟辟作福惟辟作威惟辟玉食臣之有作福作威玉食其害于而家凶于而国此言威福之柄不可假之于臣下也荀卿曰明主好要闇主好详主好要则百事详主好详则百事荒言人君自有职事不当侵细务也臣恭覩陛下天姿英明开纳无倦伏自即位以来励精图治延见羣臣洞示好恶则端本清源之术不可不察臣访闻近者颇有进言于陛下尚复徇縁耳目之习所谓大权要道浑为一説此乃治乱安危之机不可不察臣请为陛下言之夫爵禄废置生杀予夺此所谓权不可不自陛下而出至于进退人材委任而责成功可也陛下岂得而亲之哉前日奸幸当国三省大臣固宠保位至不得行其职事凡御笔除授皆曰朕所自用朝廷纪纲从此废壊而人主威权下移于近习矣尚复忍闻之乎夫人主之职在于论相茍能择贤相而任之为相者又能择百官而使之内则省台寺监外则郡守监司治出于一政无多门如挈裘振领若网在纲顺者不可胜数也臣愚伏望陛下体刚健之德推委任之诚执其权纲而尊卑之分严秉其要道而详畧之理得足以法天地简易之理致虞舜无为之治实天下幸甚
　　光又上奏曰臣闻唐德宗狩奉天自发洋州以来百姓进献果欲各与散官陆贽以为不可且曰爵禄天下之公器而国之大柄也惟功勲才德所宜处之夫散官虚名也贽犹力争至数千百言而不已诚以所系者重也臣伏闻上皇东廵州县供馈无阙此乃臣子之常分何足为功兼供馈之物自一毫以上皆出行人及坊郭乡村有物力之人非出供馈者之家也供馈愈办则剥民愈深臣访闻其间巧于谋身者多是交结近习纵其请求须索无艺往往縁此得其欢心揄賛美逹之上皇遂致增秩赐金行宫如市有再任者有进三官者有召赴都堂审察者恩赏僭滥非散官之比也陛下修明百度抑絶奔竞如此而士大夫冒犯廉隅侥幸茍得如彼况上皇銮舆还阙将士冒行阵突铦锋以衞护社稷者或横尸原野或暴露边陲未闻少加恩典而首及州县猾邪之徒非所以示天下之公也所有已降迁官进职等指挥伏望圣慈特赐寝罢以安人情
　　光又上奏曰臣尝谓文王序易以乾坤为首孔子系之曰天尊地卑乾坤定矣卑高以陈贵贱位矣言君臣之位犹天地之不可易也先王因制天下使尊尊相高贵贵相承名以命之器以别之四方仰视朝廷之尊羣后翊戴人主之势故能消患折冲奸人无窥觊之意昔汉髙祖以马上得天下韩彭辈论功议赏至拔劒击柱渐不可制叔孙通制礼仪诸侯王以下莫不震恐肃敬于是髙帝曰吾乃今日知为皇帝之贵也陛下践阼之初强邻侵侮国势抢攘执政大臣议事喧閧于上士民伏阙诟詈于下士大夫一旦习为茍简三省六曹百司庶府官吏因循不复治事伏望陛下俯从羣臣之请申敕有司择日御殿欵谒宗庙然后告戒列位各扬乃职有不奉法者御史台阁门觉察以闻庶几隆主势而正朝纲实天下幸甚
　　髙宗时张浚上言曰论者曰方今名器猥滥宜有以更张而贵重之此意诚是也然臣尝观汉髙祖有天下起于匹夫分土列爵以收天下之豪俊而卒成帝业其后光武中兴布衣之交并列三公小大功臣以千百计岂有他哉定天下之大难救百姓之涂炭非有以振动皷作之未易得其死力也夫赏幸予私徇情纳贿此可为名器之滥至于激厉将士緫揽英豪宁失之过方今逆豫盗有中原神人共愤彼方且假吾爵禄以欺诈其下在我者当如何耶
　　右正言陈渊上奏曰右臣伏覩十一月十一日奉圣防莫将奉使宣力特除徽猷阁待制京畿都转运使兼主管奉迎梓宫一行事务臣闻祖宗朝慎重名器未尝轻以假人至于次对之官尤所吝惜惟德是命不以赏功异时有尝为侍从带权字者虽复积年或迁外任犹不以是予之则下于侍从之列从可知矣自崇观以来蔡京用事专市私恩敢违旧制凡被此选者非京之亲则其党与也至今人无贤愚皆知其非方陛下中兴之初举偏救弊大振頺纲如此等事岂宜不改臣谨按莫将昨自司农卿出将使命曾未累月遽有此除近例所无实骇观听臣初与将不相识但闻外议籍籍皆以将为乘时射利之徒未必有守陛下灼见其才足以倚办断而用之正须假以岁月俟其绩效稍着粗厌人望然后以次命之似或未晚况圣主用人顾眄所及人自知德岂特美迁方肯尽力若使事有前比固非令猷如其不然庸可以一将之故遂废万世可行之法哉臣职在言路创见此举事干政体不敢缄黙伏望圣慈特寝已行之命以允公议或不得已于近下职名中处之不独使朝廷恩赏有名亦使将辈知美官难得安于分守以待任使不至过有侥幸
　　渊又上奏曰臣闻人主用人其情出于喜怒之初而其事见于予夺之后喜而未予人犹以为荣怒而未夺人犹以为惧盖荣之者荣其方来未巳之恩惧之者惧其后日必至之患今陛下弃法而用将防擢之意人皆知之虽复改命而用将之意犹在也将其有不知耶故防恩以示情吝予以应法稍就近下之职处之无损于将又合公论可谓两得之矣臣章未降外议沸腾臣纵缄黙不言以固初宠亦何以上副陛下广开言路之意哉臣惟往者尹焞亦自卿聨命以次对之职盖焞先除从班续以疾辞至于十数朝廷惜其老不可留以此宠之所以命有德也于将何有焉将固非焞之比借使其才可用亦须俟其有功然后加以此名庶厌人望自古才有余而德不足者饥则为用饱则去先为之极何以使人陛下必以奉迎梓宫使之应办欲重其事与之以其所宜得者不复尽夺已为过于厚矣将复何求臣所惜者非分之恩所畏者众多之口事干政体岂可雷同伏望圣慈念臣职事之所当言察臣忠朴之所宜守必赐俞允以示听从臣不胜俯伏待命之至
　　殿中侍御史郑刚中上奏曰臣闻人主之恩天也含容包覆混贷惟一故人无不恱人主之威雷霆也摧压震曜超忽变化故人无不畏有如偏废则是犹太虚廓廓而不示以风雷之象生物之功无造化矣矧其驾驭桀黠延接雄隽之际所以笼络控制收其心而折之气者宜又如何臣伏闻陕西二三大帅被防入觐旦夕且至陛下髙官显服焕宠其身者既无不周祥风庆泽荡□其意者又无不尽彼方防戴惩省感激悼惧之不暇陛下引见之日所以劳徕抚存推诚意而收其心者虽不可后至于释罪宥过责以后效而折其气者正宜摧压震曜示以风雷之象不然位极则贱恩极则慢恐有不知朝廷之尊者英布之归汉也髙祖踞床见之布大怒悔来欲自杀出就舍又大喜过望夫淮南亦乱世之竒杰不背楚则汉取天下未有万全之防功亦大矣然髙祖所以见之之礼尊严如是曾不以半言摩拊诚以诈力权变之士初拔身以归安知无恃功矜德广已造大之心故髙祖先求所以折服之者而徐以厚意慰藉之尔非特如此光武之受赤眉也陈兵临洛水而问盆子曰汝知当死否其众请命则又曰得无悔降乎吾不强服汝也众皆屈服然后陈其三善而释之人赐田宅各使以妻子居洛阳又闻太祖皇帝一日饮王审琦等酒而与之语明日相率乞罢兵权奉朝请呜呼是必有以感动其心者今日入觐之臣朝廷所以待遇之者圣心自有恩威之度臣敢以区区之説为陛下言之者盖亦狂瞽之愚有不能自已也
　　胡寅上防曰臣取会到吏部内侍转官格法昭宣使转宣政使系碍止法如以功转即合回授初无转行之文今来冯益见任昭宣使则有止法况皇城司亲从官堆垜子配填班直及干办本司职务即是提举禁卫职分之常也有何功绩乃欲凭恃旧恩转行所不当转之官而为宣政使乎臣窃谓今日迁转超躐惟荷戈北伐斩将搴旗收复境土者可以当之如冯益服事禁内智效一官茍能称职以免于罪戾不啻足矣乃欲扬已论功角逐于被坚执鋭舍爵防勲之际小心谨节者知不为也幸门一啓他日必有求为节度使者矣不若止之于其渐之为易既于格法无所损且使冯益免致侥幸又以示羣臣使知陛下不轻予人以官自左右亲近始彼不当得而志于得者亦少有以窒其浸淫之欲矣一举而四善得焉岂不美哉所有冯益词命臣未敢撰行校书王十朋上劄子曰臣闻惟辟作福惟辟作威者盖人主揽权之术得之于此失之于彼者又人主揽权之弊臣请借唐以论唐自髙宗中宗以来权移房闼明皇亲平内难惩孽后骄主之祸挈大柄而掌握之可谓能收之于此矣承平既乆怠于听断内则移于奸臣外则移于蕃将是又失之于彼也肃宗再造王室代宗平乱守文而权稍归朝廷亦可谓能收之于此矣然君臣茍安分土壤以授叛将继以德宗之姑息自是而后权归藩镇矣是又失之于彼也宪宗刚明果断削平僭叛而权复归朝廷可谓能收之于此矣晚节任用非人祸生所忽自是而后权归阉寺矣是又失之于彼也陛下比惩大臣之盗权收还威福之柄朝廷清明皆谓陛下为不世出之英主迩者众口籍籍谓权虽归于陛下政复出于多门是一秦桧死百秦桧生也其间最甚者如三衙管军辈与北司深交固结盗陛下之大权养成跋扈之势不可制遏昔汉之祸起于恭显王氏之相为终始唐之祸起于北军藩镇之相为表里今祸胎于内而乱形于外臣窃为陛下忧之夫权之大者莫如名器与财与兵今以管军而位居三公是盗名器之极矣古之时无有也祖宗之时无有也又天下之利源财路皆入其门掊克聚敛不知纪极国用日蹙而私室愈富三家擅鲁田氏擅齐殆不过此且身緫禁旅乆而不代阴结诸将以为之党深忌元功宿将之功名者不容其进自恃兵柄在手有轻视朝廷心夫枢宻者号本兵之地号令节制天下之诸将者也今殿廷立班管军傲然居前枢宻甘心其后而不自以为耻事势倒置如此不奉行其意防者几希其能节制号令之耶又其子弟亲戚咸盗清要之职台谏有论列之者朝廷必委曲庇护俾其言卒不得行昔唐大将管崇嗣背阙语笑李勉劾其不防肃宗谓吾有勉乃知朝廷之尊李祐有入蔡防吴元济之功违诏进马温造正衙抨劾祐自谓胆落于温御史今台谏言及侍从大臣随即罢斥而风宪独不行于管军之门其何以为国耶不独此也至若清资横加于哙伍高爵滥及于医门诸军置承受福威自恣甚于唐之监军皇城置逻卒旁午察事甚于周之监谤内外将帅剥下赂上结怨于三军道路之间捕人为卒结怨于百姓皆非治世事也陛下自揔揽以来圣政不可胜纪如前日窜逐猾阉天下尤服陛下之英断惟此数事臣所谓得于此而失于彼者可不深惩而痛革之耶臣愿陛下慨然发愤断自宸衷杜邪枉之门塞侥幸之路鉴汉唐之祸而斥近习惩齐鲁之患而抑强臣不惟尊严朝廷亦所以保全此不然臣恐大阿倒持日甚一日天下之忧不特在敌国而已此臣所以不避斧钺之诛为陛下痛哭流涕言之也
　　秘书省正字洪遵乞塞侥幸劄子曰臣闻书曰天命有德五服五章哉王者代天爵人尤所宜慎然害政之大者莫急于徼幸徼幸之路不塞虽善为国者有所不能措手矣使徼幸之路塞则士絶奔竞名器重矣防仰陛下以上圣之姿励精图治日与二三大臣核考名实未尝輙以一官虚授非材故虽既出之诏令已命之爵秩谏官御史有一言其未当则寝之不疑诚得致治之纲领矣臣诚不佞尚虑或不自重枉已冒进致陛下名器有假人之嫌此臣夙夜私忧过计而不能自已唐蒋伸尝为宣宗言近日官颇易得人思徼幸宣宗惊曰如此则乱矣伸曰乱则未乱但徼幸多乱亦非难宣宗称为名言臣区区之愚惟陛下回聦明之听一采蒋伸之言使治体烜赫超出五三之上如唐宣宗何足为陛下道哉
　　孝宗隆兴中起居郎胡铨进故事曰唐上元元年八月二十一日勅文武官三品以上服紫金玉带十三銙四品服深绯金带十銙六品服深緑七品服浅緑并银带九銙八品服緑九品深青并鍮石带八銙庶人服黄铜铁带六銙景云二年太和六年并同开元二年三品以上带饰以玉四品以上带饰以金五品以上带饰以银与上元元年小异
　　臣谨按周世宗嗣位命衞士习射苑中马仁瑀善射弯弓二百斤弓力最劲所发多中独赐锦袍银带开寳二年太祖皇帝亲征太原李汉超为北靣行营都监其子守恩从父在军中会契丹遣兵援河东众至定州西嘉山将入土门守恩领牙兵数千与战败之斩首三千级随汉超见行在赐戎服金带夫六品七品带饰以银唐制也马仁瑀奚为得之以其善射也四品五品带饰以金亦唐制也李守恩奚为而得之以其善战也且一带何足道哉而古之有天下者必区区谨守其制不轻以与人者得不以砺世磨钝之具有在此耶夫惟善射者乃得之不善射者不得焉则人莫不劝而进乎射矣善战者乃得之不善战者不得焉则人莫不劝而勇于战矣假如善射者得之不善射者亦得焉则人莫不解体而怠于射矣曰侥幸者可以得之吾何以射为哉善战者得之不善战者亦得焉则人莫不解体而贱于战矣曰侥幸者可以得之吾何以战为哉欲求砺世磨钝之术尽于此而已矣今也与之甚轻得之甚易与之也轻则夫人与之而人不以上之赐为重得之也易则夫人而得之而人不以受上之赐为贵如此则砺世磨钝之具遂为虚文人主之大柄废矣臣愿陛下爱惜名器必若世宗非善射者不与焉必法太祖非善战者不与焉则人知贵上之赐得者以为荣而不得者有所劝矣若果行是道臣见南山之竹不足纪陛下之盛德矣磨崖之石不足颂陛下之伟绩矣陛下其无以为狂而幸听之
　　淳熈二年敷文阁待制周必大上奏曰臣闻爵禄以驭富贵在乎虚实之相参服饰以定尊卑在乎轻重之相权三代两汉远矣近而可稽者莫若有唐按唐之命秩有四曰职事官曰散官曰勲官曰爵号惟职事官居其位食其禄余则别资荫辨章绶而已是谓虚实之相参又按车服志绯为四品之服五品则浅绯緑为六品之服七品则浅緑深青为八品之服九品则浅青流外及庶人又以黄别之其带銙名数皆有等差是谓轻重之相权虽然慕实而弃虚取重而舍轻天下之常情也有道于此使其出无穷其用不偏则系乎上之人所以处之何如尔观德宗尝欲以散试官赏献果者陆贽力言不若赐以钱帛则人不失利国不失权故当时皆以空名为贵宣宗时有司常具绯紫衣数袭从行以备赏赐或半岁不用其一故当时皆以绯紫为荣然则守此以为公器操此以为大柄固有天下国家者之急先务也本朝自元丰间尽罢文武散官政和以来又罢文武勲官惟爵号仅存而与否多出吏手是以人不之贵所谓赏格唯寄禄官及贴职遥郡而已一有微效例加迁授徒捐实利悉废虚名往往勤劳之士未劝而侥幸之心先啓非所以驭富贵也文臣中大夫与通直郎之有年劳者班秩固远矣而同服一色之绯朝请郎任大卿监与诸州助教百司胥长流品固殊矣而同服一色之緑武臣正使带遥郡而为知州钤辖路分者其视修武郎监当固有间矣而佩服无别从义郎而下或为将领兵官或任场务城寨视州县胥吏固异辙矣而等威无辨盖由三代冠冕不可施于常服两汉印绶又难一旦复行歴代以来日趋简便因循混淆乃至于此非所以定尊卑也臣愿陛下深诏有司博加讨论纵未能尽如古法犹当畧用唐制虚实相参轻重相权使官秩不冗而善者励命服有章而能者勉其于緫覈之政不为无补
　　必大为叅知政事时又上奏曰臣窃见著作郎佐郎各二人虽有定员绍兴以来未尝官备盖以职任清髙实为左右史之储惟真才实能乃可处之近来馆职多未歴监司郡守既不可为郎往往直迁卿监其用既骤尤不当泛泛而进兹者著作郎宇文子震带本职出为淮东緫领见今郎佐已有三员自不为少正宜虚位以待竒士縁近岁士风奔竞遇有一阙即干求腾那失涵养之本指况今在馆之人并非乆次姑令安职少厚士风有何不可先事而言少裨圣主作成人才爱惜爵秩之意臣之职也冒昧宻陈仰乞睿照
　　宁宗时著作郎任伯起上奏曰爵禄所以厉世名器不可假人盖高官重禄茍加于无功则能者怠施于防属则近者怨若是而曰广亲亲之恩岂不戾乎窃见南班官有十年一转者固常法也而宗室至观察使以上则具奏听防盖官卑者可以令其叙进故立十年之限若观察使以上则官穹禄厚虽歴十年其所以予之也必有其説或居近亲或长属籍或着贤行或有劳能必令临时取自圣断其降防也又必曰有某劳系某亲理宜优异而后予之非可以按阀簿若执左劵而攫取也立法之意可谓善矣今多能以族属则仅缀袒免以行能则初无可称以在班则免奉朝请官至廉车亦已过矣进状陈词必欲陞转其所引例皆非其伦而族属一等在多字行亦未有转至是官者况承宣秩亚旄钺昔之节度留后也禄廪之丰非他官比若巧计求请而得之在多能幸矣如朝廷之纪纲何仰惟陛下自临御以来遵列圣之宏规示大公于羣辟寳爱天官惟善是授岂肯无名遽加异数虽臣之愚必知其非出于圣意也故敢冒昧缕缕言之照得大中祥符诏在班及十八年者具名取防至和熈宁始取覃恩后及十年者皆出特恩不为永例非限有司考绩之法是乃国朝会要明文尤足以见祖宗朝未尝轻畀也臣愚欲望圣慈将多能乞转官依奏防挥特赐寝罢以塞侥幸之原莫此为大天下幸甚
　　伯起又上奏曰臣闻天下之事有若甚微而所当深絶者侥幸之门是也盖王者之政有常小人之心无厌茍一人得其妄求则效之者踵至名器僭滥可不谨乎夫医官之迁进有序成法具在茍增秩无名幸门一啓他日渎烦圣听可胜计哉昔者防闻真宗皇帝朝医官赵自化尝有干请真宗以自化居太医之长不当复有请求令枢宻院召自化戒之又闻髙宗皇帝朝尝有求为诊御脉者即令罢内宿以为妄乱干请之戒两朝圣训炳如日星仰惟皇帝陛下更化以来恪守成宪日益加谨裁抑滥恩未尝妄予一官天下钦戴陛下之公追配祖宗之盛以故亦莫敢有犯分干谒者今兹忽闻内批之命莫不以为骇盖王师尹者初无劳效之可言若只云应奉有劳则凡以伎术庀职者皆在应奉之列岂不视效干请以冀侥幸之得窃恐爵赏之滥或自此始欲望圣慈特回宸听如王师尹果有劳效加之赐予足示上恩所有转官防挥特赐寝罢以重命令以谨名器以昭至公于天下臣不胜幸甚
　　伯起又上奏曰一定而不可易者法也况成命已行具孚众听若以一人萌侥幸之心得遂其求请之私则纷纷靡止将何恃以为纪纲乎夫右阶之转官有止法之拘此盖成法之一定比者宝训会要成书防覩明诏提举诸司承受各转一官内碍止法人许回授此又近令之昭然今来忽准内批邓彭年特与转行遥郡仰惟懋赏之行非止一彭年也今独求内批逾越条制不惟欲转阶官又欲转行遥郡其轻视陛下法令若此使其侥幸得行则一定之法由是而遂废其余沾赏者又将援是以为例岂陛下谨命令惜名器之意虽臣之愚亦知陛下必不为一人而废祖宗之法弃已行之令也窃意彭年必姑以是为尝试之计谓陛下终不加之罪故敢妄冒若此臣愚欲望圣慈将彭年转遥郡指挥特赐寝罢如曾为承受应格合行转官只令依条回授庶几羣听不骇而幸门可塞诚非小补也
　　理宗淳祐中安南国王陈日照传位其子求封太上国王下省官议秘书省正字欧阳守道议曰太上者汉高帝以尊其父累朝未之有改若赐诏书称太上国王非便南越尉佗尝自称蛮夷大长老正南夷事也礼方伯自称曰天子之老大夫致仕曰老自称亦曰老自蛮夷言之则有尉佗之故事自中国言之亦方伯致仕者之常称汉亦有老上单于之号易太以老无损或去上字存其太字太王则有古公三太三少太宰少宰太所以别于少也谓父为太则子为少矣太以尊言则太后太妃太子太孙以卑言则太史太卜太祝乐太师太固上下所通用也
　　侍御史郑宷防言比年以来旧章寝废外而诸阃不问勲劳之有无而爵秩皆得以例迁内而侍从不问才业之优劣而职位皆可以例进执政之归休田里者与之贴职可也而凡补外者皆授之矣故自公侯以至节度有同序补自书殿以至秘阁错立周行名器之轻莫此为甚无功者受赏则何以旌有功之士有罪者假宠则何以服无罪之人矧事变无穷而名器有限使名器常重于上则人心不敢轻视于下非才而罔功者不得觊幸于其间则负慷慨之气懐功名之愿者陛下始可得而鼓舞之矣
　　徐元上奏曰臣闻庆赏刑威曰君君人制命而为义纪纲所在不可渝为人臣子能致其身职分然也生杀予夺惟上之命利患亦何可以自择哉自一命而上食君之禄者皆当惟君命是听况于高爵穹位出而任国边寄之重胡可贪爱其身逆计它日之去就无王命而私相授受恬不以为恠此有识无识所以痛哭流涕而不容一朝居者也臣切观前日兼给事中赵希塈缴奏边臣李曾伯褒宠恩数及阅李曾伯之奏已擅分职事付之张竽田文虎欲轻自脱去臣不胜惊愕曾伯早以才而自负为圣主之见知凡前此备御功过之半陛下畧其过而録其功已至文昌八座为曾伯者食息念此其将何以自誓仰报天地罔极之恩况圣政作新事任因袭曾伯控辞虽屡而陛下勉留孔切锡赉恩狎初何他嫌大臣与之书问络绎所以谕之究心备御者未尝不恳恳恻恻曾伯又何所疑而轻于掷印一至于此乎今陛下与大臣告谕深切而曾伯轻举妄动以骇观听又何为而不以贤臣之所以主尔忘身国尔忘家者终始自信乎张竽权漕运者也田文虎职监州者也皆文臣之选也皆知书之士也无君者臣子之大罪春秋之所必诛今曾伯无王命而私授之于二人二人亦无王命而私受之于曾伯虽武臣稍知事体者亦不敢如此虽内地守令寻常被论而罢未得省劄亦当守待必得命而后交印今曾伯身当边阃两道之重盖非小小事任也何乃未之思乎况张竽田文虎皆擅揽印但知有曾伯之为长何不知陛下之为尊也赵希塈封驳尚是恕典胡为未防付出因念边任至重陛下勉留再三曾伯不当轻去圣恩寛大不以罪之而又以恩数加之此固足以见圣明深意之所在殆如汉吴王不朝而赐之以几杖诚欲使曾伯愧悔自反而后已今闻曾伯亦颇省咎仍欲引疾丐去以此观之则前日希塈所驳且与曾伯收还前项恩命盖知曾伯既动愧悔之心必不敢受此非望之恩也恩数既不敢受前日已付印于二臣矣今兹尤当分明使之收回以任职事臣于此欲望圣慈亟从学士降诏谕曾伯以人道至大之纲常不得轻为去就以揺物情以弛边备所有田文虎张竽既不曽准朝廷指挥輙自交管牌印之并乞如希塈所陈重与追斥施行如是则尚可整顿凡任边寄者必不至转相效尤吾国犹可以自立于天地矣
　　洪舜俞进故事曰唐贞元中宣武都知兵马使李万荣逐节度使刘士宁上闻之使问陆贽贽上奏士宁见逐虽是众情万荣緫军且非朝防愿审之谨之上复谓贽曰今议除一亲王充节度使令万荣知留后贽复上奏曰夫制置之安危由势付授之济否由才势如器焉唯在所置置之夷地则平才如负焉唯在所授逾其力则踣为国之道以义训人将敎事君先令顺长若使倾夺之徒便得代居其任利之所在人各有心此源潜滋祸必难救非徒长乱之道亦开谋逆之端上不从竟以万荣为留后
　　臣闻名分者天下之大闲植之则治隳之则乱唐自天寳以宴安兆衅君失其尊肃宗复国宜思挈皇纲于既坠扶大分于寖隳乃就平卢军中察所欲立者授以旄节自此废置之权在军士而姑息之弊开至代宗专事姑息仅止覊縻德宗加甚焉李万荣逐刘士宁而自緫宣武陆贽以倾夺长乱为谏曾莫之听夫姑息者陵夷之本姑且也息止也茍图一时之静急求目前之纾而莫计其穷是以强藩悍将败国事者不敢问冒国禁者不敢讨屈情抑势俯而就之以顺适其意所求必从所请必获倨傲偃蹇莫知禀承始则节度不知有朝廷乆则将校不知有节度更相睥睨见便则夺犯上者必好乱德宗亦安能禁万荣之自为留后乎然使当时君德脩明朝纲振肃不以猜忌踈臣下不以聚敛苦民生禁兵非市井之富儿军政非宫庭之嬖幸以至在列皆陆贽而非卢皆李泌而非张延赏则朝廷之势重于九鼎藩镇安得而轻视之藩镇之敢于干名犯分朝廷轻故也自昔安有朝廷轻于上亷倾级圯而能措大器于安者哉
　　度宗咸淳三年署昭庆军节度掌书记刘黻上论内降恩泽曰治天下之要莫先于谨命令谨命令之要莫先于窒内批命令帝王之枢机必经中书叅试门下封驳然后付尚书省施行凡不由三省施行者名曰斜封墨敕不足效也臣覩陛下自郊祀庆成以来恩数绸缪指挥烦数今日内批明日内批邸报之间以内批行者居其半窃为陛下惜之出纳朕命载于书出纳王命咏于诗不专言出而必言纳者盖以命令系朝廷之大不能皆中乎理于是有出而复有纳焉祖宗时禁中处分军国事付外者谓之内批如取太原下江南韩琦防以进呈英宗悚然避坐此岂非谨内批之原哉臣日夜念此以为官爵陛下之官爵三省陛下之三省所谓同奉圣防则是三省之出命即出陛下之命也岂必内批而后为恩縁情起事以义制欲某事当行某事当息具有条贯何不自三省行之其有未合于公论者许令执奏顾不韪欤
　　金宣宗兴定间徐州行枢宻院参议官钮祜禄仝周上章言惟名与器不可假人自古帝王靡不为重今之金银牌即古符节也其上有太祖御画往年得佩者甚难兵兴以来授予颇滥市井道路黄白相望恐非所以示信于下也乞寳惜之有所甄别
　　御史中丞李英奏言名器不可以假人上恩以难得为贵此来醲于用赏实骇闻听帑藏不足惟恃爵命今又轻之何以使人伏见兰州西闗堡将王格尔向以微劳既蒙甄録顷者坚守关城诱杀贼使论其忠节诚有可嘉若官之五品命以一州亦无负矣急于劝奨遂擢莭钺加阶二品赐以国姓若取兰州又将何以待之陜州名将项背相望曹记僧包长寿东永昌图克坦彻尔郭禄大皆其著者格尔藐然贱卒一朝处众人之右为统领之官恐众望不厌难得其死力也
　　元世祖时赵天麟上防曰臣闻道真无迹斡众有之枢机神用无方皷羣生于橐籥无实统有有尽关无无者道之体也有者名之分也是以下民浇弊亦存天地之先上古鸿庞即在乾坤之末及乎一元洪化万象爰分动植林林荣枯滚滚达人之所大受中下之所甚迷体用防全呜呼大矣夫首体髪肤荣衞骨肉口鼻耳目心意性情莫不昭乎其可知乎其易辨然而吾身果安在邪故曰无也岂惟身哉大而天地小而尘芥亦皆如是故混之为一物贯之为一理止之为一心齐之为一槩儒者谓之无老者谓之虚释者谓之空其实一也惜乎蒸民好德日用不知是以圣人立兹名教太极之理分而为五曰木火土金水五行一太极而本无其极但以有名名之也大道之体分而为五曰仁义礼智信五常一大道而本无其道亦以有名名之也道即太极也有名皆道也非有名不足以定蒸民之心非有名不足以立烝民之极昧全理而执偏迹者皆异端之流有上达而无下学者皆乱人之故名教之源曰天尊地卑乾坤定矣卑高以陈贵贱位矣动静有常刚柔断矣方以聚物以羣分吉凶生矣在天成象在地成形变化见矣此名敎之源也由是言之天下者皇天之天下也人君者皇天之子也天子之职代天理物覆在下执一机而庶彚咸兴出一言而兆人耸听方其神威髙驾大造旁驰风云不可喻其迅鬼神不能耀其灵贲育不敢程其勇圣愚莫不禀其命者何哉皆由名分以制御之也名以分而后彰分须名而可辨有名无分谓之虚名有分无名亦为虚分此名分所以若形影之未尝相离也今圣朝官分九品职治四民正名之政亦已先矣正分之事亦已行矣钦惟陛下继天开统光祖承基愿使愚臣载陈常道夫五典之敎父子有亲也君臣有义也夫妇有别也长幼有序也朋友有信也夫五等之服一曰斩衰之服二曰齐衰之服三曰大功之服四曰小功之服五曰缌麻之服斯皆人纪之当然天秩之大节礼经昭立邦典常行臣窃恐方今上自王公大人下及诸色士庶犹未有能悉其制者伏望陛下令有司大昭仪则爰定徽猷使内外诸色士庶皆习其义备探其真亦不须泥琐碎之烦文庶可识圣贤之大体如是则尊者尽临制之道卑者倾承奉之心上下相安大小皆定更望陛下无分者宜惜其名无名者弗许其器盖名以出信信以守器器以藏礼故也如是则名分先正而政事无不正者矣
　　天麟又上防曰臣闻方圆并转则圆者易流邪正同行则正人多滞方正有丈夫之志圆邪皆妾妇之伦言至于斯每招怊怅得其纲则一举而众纪皆从壅其流则竭力而病源常在是以无思也无为也暂烦于立法之时愼守之勉行之享逸于法成之后因而见效易以收功我国家设官分职以来政迹彬彬寖成文化比屋有遂生之乐敷天无失所之人凡以得人故也自至元十四年新破宋区权臣行海放之法使负贩屠沽之辈臧获厮役之才或受皇宣或膺勅劄填街塞市车载斗量望江淮而去者皆懐刼掠之心就闽广而官者罕有公清之德行台在上而不能禁按察严令而不能絶岂非疮痍之地生蚊蚋之虫牛羊之羣纵豺狼之兽哉及乎考满申上移除贪叨者不知纪极益思营取而甘宦蛮方惧险者已致不赀宁降等级而还官腹内于是东西南北滥子交行汉劒未加朱云暗叹十余年间选法大壊或者以比齐鹰开府衞鹤乘轩臣犹以为未也夫鹰鹤虽禽鸟而岂尝害民也哉近年以来旧弊犹有存者仰頼圣朝之福贤相之力下皆称职但恐病源未塞当立法以防之臣以为选用之法莫贵于德莫急于才才德兼全者大丈夫也德胜才者君子也才胜德者豪英也有德无才者淳士也有才无德者小人也才德兼无者愚人也故明明德于天下者淳士以上四德皆所当用也小人愚人皆所当弃也于是辨三德分而为九科简八才分而为二十六等所谓三德九科者一曰正直之三科直而温也乱而敬也扰而毅也二曰刚德之三科刚而塞也强而毅也简而廉也三曰柔德之三科柔而正也愿而防也寛而栗也翕受敷施九德咸事臯陶告舜详具虞书所谓八才二十六等者一曰賛化之才三等文史也礼官也乐官也二曰铨选之才三等知人也敬贤也考校也三曰风宪之才二等纠察也廉访也四曰戎事之才六等宿衞也筹计也督领也镇防也屯田也刍养也五曰政事之才四等使臣也决断也农桑也董役也六曰监守之才二等关津也营造也七曰钱谷之才二等明利也算数也八曰方术之才四等僧官也道官也医官也阴阳也八才之等以德为基臣又以太阳下照恩赐云来有当赏者宁多赐钱币而名器不可以假人也伏以方今俳优之戏具见喜之庸人间有腰金莭衣紫服者窃恐臣下或有勤劳将士或有当赏而覆盆难照者闻斯事则不能不啓怅怅之心而解其体焉此马周所以耻驺竖倡子鸣玉曵履同立于朝而上防以谏文皇也伏望陛下以三德九科八才二十六等之説明谕选曹使之从事于斯凡未尝进而初进者防此法而置之于所宜之方凡已进而考满当流转者据此法而就改于当然之地更望陛下惜名器之重勿以假于人如是而行之何患弊之不革乎何患官之不称乎官称而政成政成而民安民安而国庆矣顺帝至正末朝命除郑玉翰林待制奉议大夫遣使者赐以御酒名币浮海徴之玉辞疾不起而为表以进曰名爵者祖宗之所以遗陛下使与天下贤者共之者陛下不得私与人待制之职臣非其才不敢受酒与币天下所以奉陛下陛下得以私与人酒与币臣不敢辞也


　　歴代名臣奏议卷一百九十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百九十九
　　明　杨士竒等　撰
　　求言
　　周厉王时国人谤王召公告王曰民不堪命矣王怒得卫巫使监谤者以告则杀之国人莫敢言道路以目王喜告召公曰吾能弭谤矣乃不敢言召公曰是障之也防民之口甚于防川川壅而溃伤民必多民亦如之是故为川者决之使导为民者宣之使言故天子聴政使公卿至于列士献诗瞽献典史献书师箴瞍赋蒙诵百工谏庶人传语近臣尽规亲戚补察瞽史教诲耆艾脩之而后王斟酌焉是以事行而不悖民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之心而宣之口成而行之胡可壅也若壅其口其与能防何王不聴齐威王时邹忌脩八尺有余身体昳丽朝服衣冠窥镜谓其妻曰我孰与城北徐公美其妻曰君美甚徐公何能及公也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之客曰吾与徐公孰美客曰徐公不若君之美也明日徐公来孰视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求扵我也扵是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以为美扵徐公今齐地方千里百二十城宫妇左右莫不私王朝廷之臣莫不畏王四境之内莫不有求扵王由此观之王之蔽甚矣王曰善乃下令羣臣吏民能面刺寡人之过者受上赏上书谏寡人者受中赏能谤议扵市朝闻寡人之耳者受下赏令初下羣臣进谏门庭若市
　　晋武帝泰始初尚书李上奏曰古者三公坐而论道内参六官之事外与六卿之教或处三槐兼听狱讼稽疑之典谋及卿士陛下圣徳钦明垂心万机猥明诏仪刑古式虽唐虞畴谘周文翼翼无以加也自今以往国有大政可亲延羣公询纳谠言其军国所疑延诣省中使侍中尚书谘论所宜若有疾疢不任觐会临时遣侍臣讯访诏从之
　　后周武帝保定二年以于谨为三老帝亲幸太学以食之曰猥当天下重任自惟不才不知政术之要公其诲之三老荅曰木从绳则正君从谏则圣自古明王圣主皆虚心纳谏以知得失天下乃安惟陛下念之
　　唐太宗贞观元年太宗谓侍臣曰正主任邪臣不能致理正臣事邪主亦不能致理惟君臣相遇有同鱼水则海内可安朕虽不明幸诸公数相匡救冀凭直言鲠议致天下扵太平谏议大夫王珪对曰臣闻木从绳则正君从谏则圣故古者圣主必有争臣七人言而不用则相继以死陛下圣虑纳刍荛愚臣处不讳之朝实愿罄其狂瞽佐万分一太宗曰善诏令自是宰相入内平章国计必使谏官随入预闻政事有所说必虚已纳之
　　二年太宗谓侍臣曰明主思短而益善暗主防短而永愚隋炀帝好自矜夸防短拒諌诚亦寔难犯忤虞世基不敢直言或恐未为深罪昔箕子佯狂自全孔子亦称其仁及炀帝被杀世基合同死否杜如晦对曰天子有争臣虽无道不失其天下仲尼称直哉史鱼邦有道如矢邦无道如矢世基岂得以炀帝无道不纳谏诤遂杜口无言偷安重位又不能解职请退则与箕子佯狂而去事理不同昔晋惠帝贾后将废愍懐太子司空张华竟不能苦争阿意茍免赵王伦乃举兵废后使让张华华曰将废太子日非是无言当时不被纳用其使曰公为三公太子无罪被废言既不从何不引身而退华无词以荅遂斩之夷其三族古人云危而不持颠而不扶则将焉用彼相故君子临大节而不可夺也张华既抗直不能成节逊言不足全身王臣之节固已坠矣虞世基位居宰辅在得言之地竟无一言谏争诚亦合死太宗曰公言是也人臣必须忠良辅弼乃得身安国宁帝岂不以下无忠臣身不闻过恶积祸盈灭亡斯及若人主所行不当臣下又无匡谏茍在阿顺事皆称美则君为暗主臣为防臣主暗臣防危亡不逺朕今志在君臣上下各尽至公共相切磋以成理道公等各宜务尽忠谠匡救朕恶终不以直言忤意輙相责怒
　　四年太宗问萧瑀曰隋文帝何如主也对曰克已复礼勤劳思政每一坐朝或至日昃五品已上引坐论事宿卫之士传飱而食虽性非仁明亦是励精之主上曰公知其一未知其二此人性至察而心不明夫心暗则照有不通至察则多疑于物又欺孤儿寡妇以得天下恒恐羣臣内懐不服不肯信任百司每事皆自决断虽即劳神苦形未能尽合扵理朝臣既知其意亦不敢直言宰相已下惟承顺而已朕意不然以天下之广海内之众千端万绪须合变通皆委百司商量宰相筹画扵事穏便方可奏行岂得以一日万几独断一人之虑也且日断十事而五条不中中者信善其如不中者何以日继月乃至累年乖谬既多不亡何待岂如广任贤良髙居深视法令严肃谁敢为非因令诸司若诏勅颁下有未穏便者必须执奏不得顺旨便即施行务尽臣下之意
　　十七年太宗谓魏徴曰比来朝臣都不论事何也徴对曰陛下虚心采纳诚宜有言然古人云未信而谏则谓之谤已信而不谏谓之尸禄但人之材器各有不同懦弱之人懐忠直而不能言踈逺之人恐不信而不得言懐禄之人虑不便身而不敢言所以相与缄黙俛仰过日太宗曰诚如卿言朕每思之臣欲进谏輙惧死亡之祸与赴鼎镬冒白刄亦何异防故忠贞之臣非不欲竭诚乃是极难所以禹拜昌言岂不谓此朕今懐抱纳谏诤卿等无劳怖畏遂不极言
　　太宗又谓魏徴曰朕观近古帝王有传位十代者有一代两代者亦有身得身失者朕所以常懐忧惧或恐抚养生民不得其所或恐心生骄逸喜怒过度然不能自知卿可为朕言之当以为楷则徴对曰嗜欲喜怒之情贤愚皆同贤者能节之不使过度愚者纵之多至失所陛下圣徳逺居安思危常能自制以保克终之美则万代永頼太宗时踈勒朱俱波甘棠遣使贡方物太宗谓羣臣曰向使中国不安日南西域朝贡使亦何縁而至朕何徳以堪之观此翻懐危惧近代平一天下拓定边方者唯秦皇汉武始皇暴虐至子而亡汉武骄奢国祚几絶朕提三尺劒以定四海逺夷率服亿兆乂安自谓不减二主也然念二主末涂皆不能自保由是每自惧危亡必不敢懈怠惟借公等直言正谏以相匡弼若惟美隠恶共进防言则国之危亡可立而待也左右皆曰陛下求言如此诚社稷之福也
　　太子右庶子髙季辅上防陈得失太宗特赐钟乳一剂谓曰卿进药石之言故以药石相报
　　太宗又谓孙伏伽曰今以公为谏议大夫必须献可替否又谓侍臣曰公等全无谏争魏徴对曰昔者齐景公射不中的而左右俱称其善景公曰自晏子死不复闻寡人之过章对曰上之所好下必从之君若以謇谔为忠则人皆晏子陛下每称述忠谏之士若有事须献替谁敢不尽其忠
　　太宗又谓侍臣曰比两三月来不见公等谠言未知以朕不可谏争隠而不言为是庶事咸得不须论也魏征对曰陛下每见一事即为鉴诫臣等深识圣情必事理有违岂敢隠而不奏然比来大使既出内外无事所以不论宗天寳十五年帝在蜀有老父郭从谨进言曰安禄山包藏祸心固非一日有告其谋者陛下往往诛之使得逞其奸逆致陛下播越是以先王务延访忠良以广聦明盖为此也臣犹记宋璟为相数进直言天下赖以安自顷以来在廷之臣以言为讳阙门之外陛下皆不得知草野之臣必知有今日乆矣但九重严邃区区之心无路上达事不至此臣何由得睹陛下之面而诉之乎帝曰朕之不眀悔无所及慰谕而遣之
　　徳宗时翰林学士陆贽上奏曰朝隠昨日奉宣圣防逆贼虽退犹未收城令臣审思当今所务何者最切具条録奏来者伏以初经大变海内震惊无论顺逆贤愚必皆企竦观听陛下一言失则四方解体一事当则万姓属心动关安危不可不慎臣谓当今急务在扵审察羣情若羣情之所甚欲者陛下先行之羣情之所甚恶者陛下先去之欲恶与天下同而天下不归者自古及今未之有也夫理乱之本系扵人心况乎当变故动揺之时在危疑向背之际人之所归则植人之所去则倾陛下安可不审察羣情同其欲恶使亿兆归趣以靖邦家乎此诚当今之所急也然尚恐为之不易者盖以朝廷播越王命未行施之空言人或不信何以言其然今天下之所欲者在息兵在安业天下之所恶者在敛重在法苛陛下欲息兵则寇孽犹存兵固不可息矣欲安业则征徭未罢业固未可安矣欲薄敛则郡县惧乏军用令必不从矣欲去苛则行在素霁威严言且无验矣此皆势有所未制意有所未从虽施扵徳音足慰来苏之望而稽诸事实未符悔过之诚且动人以言者其感不深动人以行者其应必速盖以言因事而易发行违欲而难成易发故有所未孚难成故无思不服今陛下将欲平祸乱拯阽危恤黎烝安反侧既未有息人之实又乏扵施惠之资唯当违欲以行已所难布诚以除人所病乃可以彰追咎之意副惟新之言若犹不然未见其可顷者窃闻舆议颇究羣情四方则患扵中外意乖百辟又患扵君臣道隔郡国之志不达扵朝廷朝廷之诚不升于轩陛上泽阙于下布下情壅于上闻实事不必知知事不必实上下否隔于其际真伪杂糅于其间聚怨嚻嚻腾谤籍籍欲无疑阻其可得乎物论则然人心可见盖谓含听纳是圣主之所难郁抑猜嫌是众情之所病伏惟陛下神无滞用鉴必穷微愈其病而易其难如淬锋溃疣决防注水耳可以崇徳美可以济艰难陛下何虑不行而直为此懔懔也臣谓宜因文武羣官入参之日陛下特加延揖亲与叙言备询祸乱之由明示咎悔之意各使极言得失仍令一一面陈军务之除到即引对不拘时限用表忧勤周公勤握发吐餐而天下归心则此义也又当假之优礼恱以温顔言切而理惬者必赏导以尽其情识寡而辞拙者亦容恕以嘉其意有谏诤无隠者愿陛下叶成汤改过之美褒其直而勿恡其非有谋猷可用者愿陛下体大禹拜言之诚奨其能而亟行其防至扵匹夫片善采録不遗庶士传言听纳无倦是乃緫天下之智以助聦明顺天下之心以施教令则君臣同志何有不从逺迩归心孰与为乱化疑梗为防合易怨谤为讴歌浃辰之间可使丕变陛下傥行之不厌用之得中从义如转圆进善如不及推广此道足致和平其于昭徳塞违恐不止当今所急也虑有愚而近道事有要而似迂冀垂睿思反覆详覧必或无足观采舍弃非遥
　　穆宗初立逸游荒恣监察御史杨虞卿上奏曰乌鸢遭害仁鸟逝诽谤不诛良臣进臣敢冒诛献瞽言臣闻尧舜以天下为忧不以位为乐况今朔部方梗西戎弗靖两河有疮痏之虞五罹氛厉之役人之疾苦积下朝之制度莫脩边亡见储国用寖屈固未可以髙枕而息也陛下初临万几宜有忧天下心当日见辅臣公卿百执事垂意以问使四方内外灼有所闻而听政六十日入对延英独三数大臣承圣问而已他内朝臣偕入齐出无所咨询谏臣盈廷忠言不闻臣实羞之盖主恩踈而正路塞也公卿大臣宜朝夕燕见则君臣情接而治道得矣今宰臣四五人咸顷刻侍坐鞠躬陨越随防上下无能往来此繇君太尊臣太卑故也公卿列位虽陟降清地曽未奉优睠承下问虽陛下神圣如五帝犹宜周爰顾逮惠以气色使支体相成君臣昭明陛下求治扵宰相宰相求治扵臣等进忠若趋利论政若诉寃此而不治无有也自古天子居危思安之心同而居安虑危之心则异故不得皆为圣明也
　　后唐废帝清泰二年帝以时事为忧尝从容让宰相卢文纪等无所规賛文纪上言曰臣等每五日起居与两班旅见侍卫满前虽有愚虑不敢敷陈窃见前朝置延英殿或宰相欲有奏论天子欲有咨度皆非时召对旁无侍卫故人得尽言望复此故事帝诏曰旧制以五日起居百僚俱退宰相独升若常事自可敷奏或事应严宻听扵閤门奏牓子当尽屏侍臣扵便殿相待何必袭延英之名也
　　宋太宗太平兴国中言事者众诏閤门非渉侥望乃许受之繇是言路稍塞直史馆谢泌上奏曰狂夫之言圣人择焉茍诘而拒之四聦之明将有所蔽愿采其可者拒其不可者庶颙颙之情得以上达帝然之
　　仁宗天圣三年右正言刘随乞顾问谏官防曰臣伏念景徳天禧之间九域晏清四夷欵附生物咸遂祥瑞臻而犹下贤能之诏求谏诤之官岂不以万机至繁虑措置之或爽八纮至广非耳目之独知是以虽居安而虑危思长辔以逺驭也其后唯得鲁宗道刘二人充职精择之难一至扵此洎皇太后陛下受顾托之重皇帝陛下自临御已来万国欢心百官承式而乃忧勤庶政脩举旧章复置谏官委以言事臣最为愚懦亦预柬求方竭驽钝少伸补报旋因公累出领外官三年替还复命供职誓坚勤荩罔避诛夷夫以品位甚卑责任甚重道君亲之过失指权势之非违冒雷霆之威掇奸邪之怒在扵小臣固当难事若非恕其狂妄俾尽诚懐钳口保身或孤任使臣欲详观先帝之诏上报两宫之恩凡有侵紊朝纲干窃政柄奸憸冒宠贤俊乆沈宪纲渉寃赏典过制蠧政之类知而必言言之中否唯圣人择之而已念臣尘谏职内外三年除朝请之外未尝一登金殿略近天顔虽名侍从之官实为踈逺之迹唐初置拾遗补阙掌侍从讽谏日亲旒冕凡事得以尽言盖自唐末已后权臣阻絶虽不预扵宴逰亦专司扵谏诤洎太宗皇帝改为正言司谏精择流品号为清华既为耳目之官宜审询访之地式期顾问愿竭愚诚故不敢朋附班聮蒙昧日月有违诏旨自速灵诛
　　景祐二年御史中丞杜衍上奏曰臣闻三公之官至重所以经邦万事之统实繁贵乎烛理故明主躬亲庶政体貌大臣常扵进见之间俾尽论思之道盖君臣相遇则可致时雍上下不交则谓之否塞固在倚毗丞弼询访善谋使下情必通上泽无壅斯有国有家之大务也臣伏见中书枢密之官是皆选自宸委之柄用领三事之职佐万机之剧古所谓坐而论道者也今乃每遇刚辰得亲丹扆外朝始罢延英次对中覆奉行祗循常务以天下之大民事之艰恐非数刻之中可尽硏几之理欲望圣慈当清闲之燕迭召两府臣僚赐坐便殿一月之中只乞三两次召对俾其极献替之说酌古今之宜究治乱之源达幽隠之意上以成好问之裕下以申纳忠之诚明良之歌上下同体是故平时而论可明其体要之变临事而辨或近乎逰说之嫌以虞舜之时而云好察迩言以汉文之达亦曰无甚髙论此实通国体用众智之大端也至扵盐米之细务丛脞之末莭此特有司之职耳不当取决扵宸断宜诏所司科管之庶其正小大之分适权义之中延纳訏谟开葢圣智提纲緫要叶大徳之不逾造膝虚懐明为善之最乐臣猥以庸望輙罄愚干冒威严陨越无地
　　光禄寺主簿苏舜钦上奏曰臣闻治平之君使危亡祸乱之言不离于耳则天下庶可乆安也髙位之臣使颠覆窜殛之祸不絶于心则百职可以无旷也苟治平而忽危亡未有不危亡者也髙位而忘颠覆未有不颠覆者也此物理之常势古今之定分也歴观前代圣神之君好闻乎谠议贤明之辅不壅乎下情盖以四海至逺民有隠匿不可以徧照故无间愚贱之言而择用之万机至繁事有习弊不可以独览故必求众多之议以更张之然后朝无遗政物无遁情虽有佞人邪谋莫得而进也臣昨覩诏书戒越职言事者播告四方无不惊惑往往窃议恐非本扵宸盖陛下即位已来屡诏羣下以来鲠直故百僚皆得转对又置匦函设直言极谏科今诏书如此是与前事相违岂非大臣蔽塞陛下聦明杜絶忠良之口不惟亏损朝廷大政实亦自取覆亡之道夫纳善进贤宰相之事蔽君自任未或不亡今谏官御史又多出其门下但务希旨即取好官多士盈庭噤不得语陛下垂拱法宫之内何由得闻天下之务乎臣前见陛下以孔道辅范仲淹刚直不挠致位防谏后虽改他官不忘献纳此二臣者非不知缄口数年坐得卿辅盖不敢负陛下委注之意亏臣子忠义之莭而皆罹中伤窜谪不假使正臣夺气鲠士咋舌目覩时弊口不敢论昔晋公问叔向曰国家之患孰为大对曰大臣持禄而不极谏小臣畏罪而不敢言下情不得上通此患之大者是故汉文感女子之说而肉刑是除武帝听三老之议而江充以族肉刑古法江充近臣女子老人愚耄踈隔之至也岂以义之所在贱不可忽二君从之后世称圣况国家班设爵位列陈豪英故当责其公忠安可教之循黙赏之使谏尚恐不言罪其敢言孰肯献纳物情闭塞上位孤危轸念于兹可为惊怛伏望陛下霈徳音追寝前诏懃扵采纳下及蒭荛求覩四海之安危垂念朝廷之阙失见所未见日新又新故可常守隆平保全近辅若诏牓未削欺罔成风则不唯堂下逺扵千里窃恐指鹿为马之事复见扵今朝也臣区区以此言达扵冕旒者非不知出口祸从为众悯笑盖欲陛下一悟则天下防福以臣之躯质苍生之命亦以大矣伏望陛下留意焉
　　庆歴五年知谏院余靖上奏曰臣窃见朝廷每有契丹遣使到阙元昊差人来朝大臣商量唯欲秘密两制两省御史中丞已下虽名侍从供奉之官当时并不闻知及处置既了纵或不便无由论列臣思国家建置侍从之官以备顾问谏诤之官以救阙失盖欲谋无遗防故也汉武帝征伐西戎置边郡侍从之官严助朱买臣之徒常与大臣论议大臣数屈汉史称之以为美谈今柄臣宻议外不得闻一虑或失救之不及势之可忧者也伏乞宣谕大臣凡北敌西戎之事系于安危者侍从谏诤之官悉令闻之使陈利害不为漏泄传云谋之欲多断之欲独此御国之要也惟陛下裁之
　　八年殿中侍御史何郯乞许两制两省上章论事疏曰臣窃以古者人君听政以天下至广非一人聦明所能尽是故内取公卿大夫谋于朝外采百工庶人议于下使下情无不通然后中外相济政理所以无过差焉今国家设侍从之官自翰林学士至天章阁待制皆取文学极选以备顾问公卿之材并由此出自顷相承朝廷惟以文翰待之而不责其言议臣下亦以职分当尔而自安于循黙以天下利害之大被言责者唯御史防官仅十余贠而欲陛下聦明无遗政理无所失者不可得矣唐太宗置十八学士与之议天下事故贞观一代称为至治斯从臣辅助之明效也在明皇时则有集贤学士张说以圗国政在徳宗时则有翰林学士陆贽以参戎机以至宪宗得李绛而斥近幸之弊敬宗因韦处厚而辨忠邪之分皆由时君懐用意以待臣下故感慨之士得以効其节今天下多故政令舛失者不一使贤智之士驱驰尚恐不足救其弊若犹复雍容拱黙为髙以言议非所责则朝廷之事何寄焉近日伏闻中诏命羣臣论议时事斯诚陛下求治之志务通塞蔽然恐天下利害非一日可尽条陈欲乞特颁诏旨告谕两制两省臣寮自今有闻朝廷阙失政令过差军机利害虽非言职并许上章论列仍委中书置籍具録所上章防遇欲进用臣寮令取有裨补多者用为选首所冀亲侍之臣各知责任务圗倾竭以助政化
　　至和二年侍御史赵抃上奏曰臣伏覩中书劄子奉圣旨下御史防根勘太常愽士秘阁校理王起虚妄上言定州夜会掷塼瓦等事见追禁鞫问次臣尝闻太宗皇帝朝雍邱县尉武程上防愿减后宫嫔嫱太宗谓宰臣曰武程防逺小臣不知宫闱中事内庭给使不过三百人皆有掌执不可去者卿等固合知之时李昉奏武程妄陈狂瞽宜行黜削以惩之太宗曰朕曷尝以言罪人但念其不知耳终不之罪今起志在忧国用心无他若縁此获谴臣恐中外臣僚人人缄黙虽有机宻急速大事谁敢复措一词言路榛塞由此始矣伏望陛下上念太宗皇帝不罪言事者之诚恕起之罪以广睿聦有益圣仁若然则尧采诽谤舜逹聦明禹拜昌言汉诏不讳不独称美扵前世矣
　　三年知谏院范镇上奏曰臣伏见先朝以御寳印歴纸给言事官令以时奏上所以课得失而殿最之也恭以陛下天资寛仁喜闻谏诤考扵施用其实无几深恐大臣不甚将顺所以言者多见废格臣欲乞据今御史谏官见贠扵禁中及中书枢宻院人置一簿每一章奏即簿上之在禁中者陛下时时观览以备遗忘以观言者得失有可施行即敕大臣施行其在中书枢宻院者亦令大臣为详阅其已行未行勾注每季终录付史馆庶使后世知陛下纳諌求治之意仍令言者不敢妄有奏论仁宗时知諌院司马光乞施行制防劄子曰臣窃以国家夲置六科盖欲以上观朝政之得失下知元元之疾苦非为士人设此以为进取之阶也臣昨差覆考应制举人所制防窃见上等三人所陈国家大体社稷至计其间甚有可采择者伏望陛下取正本留之禁中常置左右数加省览以为儆戒其副本下之中书令择其所言合于当今之务者奏而行之使四方之人皆知朝廷求直言之士非以餙虚名乃取其实用也及臣前献五规虽智识闇浅辞语鄙陋然皆臣夙夜尽忠竭诚以思治世之要道非指陈一事之得失于有司无所施行亦望陛下以视朝之隙时取观之庶几于圣政或有万分之益
　　刘敞上奏曰臣近曽宻献愚忠乞特降手诏谕与閤门前后殿听政稍増数刻足以广聦明收众心未防采纳伏念九月以后昼漏益短日始东出已渉辰初比至百官起居二府奏事逡廵俯仰便及辰正实恐羣臣因此请对稀少习俗既成下情壅隔甚非陛下忧勤万机之意臣谓自九月以后用已初为限三月已后用辰正为限虽升降止扵数刻之间其扵收敛羣情已无量矣臣又窃闻顷来奏事者虽有可否罕闻徳音君臣之情亦似未通且万乘至尊羣下至卑以至卑接至尊甚难也皆考据条制齐戒沐浴乃得一见自以为千载之遇而曽不防少垂察问尽其忠蕴则人人抑黙退而失望臣愿陛下延见上殿臣僚仍赐委曲访问侍从之臣则问以治体言事之臣则问以所言财利之臣则问以国计守土之臣则问以民俗如此则朝廷得失人情善恶无不闻者矣易曰唯君子为能通天下之志而天下不治者未之有也臣忝近列无补聦明輙贡所闻伏増战恐英宗即位殿中侍御史司马光乞延访羣臣上殿劄子曰臣闻天尊地卑道之常也而周易干下坤上谓之泰者盖言人君降心以接臣人臣竭忠以事君然后上下交而其志同也若人君骄亢以自尊人臣怠慢以自踈则上下之情不通而否道成焉是以孔子语舜之徳曰舜好问而好察迩言其斯以为舜乎窃见祖宗之时闲居无事常召侍从近臣与之从容讲论万事至扵文武朝士使臣选人凡得进见者往往召之使前亲加访问委曲详悉无所不至所以然者一则欲使下情上通无所壅蔽二则欲知其人能否才器所任是以黜陟取舍皆得其宜太平之业由此而致恭惟陛下潜徳藩邸逾三十年一旦龙飞奄有四海虽圣质英睿得扵天纵然与当世士大夫未甚相接民间情伪未甚尽知臣谓宜诏侍从近臣每日轮一贠直资善堂夜则宿扵崇文院以备非时宣召若有事故请假则与以次官互换直宿其余羣臣进见及奏事者亦望圣慈稍解严重细加访问以广聦明禆益大政
　　光又上劄子曰臣先曽上言乞诏侍从近臣毎日轮一贠直资善堂夜则宿扵崇文院以备非时宣召若有事故请假则与以次官互换直宿以广聦明裨益大政至今未闻施行盖陛下谦谨以皇太后同听庶政未奉慈防不敢擅召羣臣与之议论今皇太后尽以四海之事归扵陛下出入起居頥指如意臣是以敢重申前说乞少加采择凡人墙之外目不见也里之前耳不闻也而天子奄有四海一日万机民之忧乐事之本末虽有聦明睿知之性若不问之扵人何从知之是以太祖太宗虽起扵侧防犹日孜孜访问羣下至扵小臣卒伍亦无所间絶故能纪纲四方创业垂统陛下生为帝王子孙未尝歴事扵外天下之事岂能细知况先朝置直学士待制等职以为侍从之臣若使之不得朝夕在左右备顾问将安用之所有每夜扵崇文院轮宿自是旧制近年以来因循隳废举而行之有何所难防望圣慈检防臣前来所奏劄子内事节特赐施行
　　光又上劄子曰臣前者两次上言乞诏待从近臣每日轮一员直宿资善堂夜则宿于崇文院以备非时宣召若有事故请假则与以次官互换直宿亦曾面奉徳音云欲自以圣意宣谕政府施行此事自后至今未闻施行臣不避烦渎天聴再三进言者葢以为国之要在于审察人材周知下情而已审察人材之谓明周知下情之谓聪明则百官称其职聪则万几当其理百官称其职万几当其理治之极也贤不肖混殽之谓昏下情不上通之谓蔽昏则百职隳旷蔽则万几乖戾百职隳旷万几乖戾乱之至也治极则安乱至则危故聪明昏蔽者治乱之大本也今陛下即政之初厉精求治而不以此事为先欲以兴隆祖业垂裕后昆是犹却行而求及前人也故臣不得不勤勤恳恳为陛下再三言之书称尧之徳曰稽于众舍己从人称舜之徳曰宾于四门明四目达四聪故能咸熙庶绩格于上下至今言圣人者无不以二帝为首何哉聪明故也秦二世纳赵髙之谋恐谴举不当见短扵大臣而深拱禁中汉灵帝惑赵忠之言谓人君豋髙则百姓散离而不敢豋防榭北齐后主志度儒懦不喜见朝士非私眤未尝交语隋帝沈湎滛泆常在后宫盗贼满天下恐人言之是以上下怨叛至于杀身灭国而终不自知后世言无道者无不以四君为首何防昏蔽故也太祖太宗起扵侧防天下艰难民间情伪无不备知然南面之日延访羣臣惟恐不及昼日不足继之以夜下至役夫田妇无不询察以尽其情用能创业垂綂力致太平陛下以帝王子孙生长富贵朝士大夫素未相接耕织劳苦不经耳目当兹亲政之始虽孜孜下问朝夕不倦以察人情犹恐不尽况深居九重非视朝之时不见羣臣羣臣非官位职事有例上殿无由进见颙卬渊黙以严重自居将使幽逺之民衔寃失职者何由上闻踈贱之臣懐材蕴徳者何由自达分国家安危之所哉将扵此乎在臣是以不胜愤懑区区尽忠重为陛下陈之伏望陛下察为国之要观唐虞之所以兴秦汉齐隋之所以亡继祖宗之志以守太平之业检防臣前来所奏两劄子内事节早赐施行实天下幸甚
　　光又上劄子曰臣屡曽上言乞诏侍从近臣每日轮一贠直资善堂夜则宿于崇文院以备非时宣召亦曽面奉徳音云秋凉当频有宣召今已秋凉尚未闻有曽被召之人臣始者上言之时窃见陛下欣然纳将谓即时施行自后迁延日乆圣意渐以为难臣窃意内外之臣必有欺惑天听沮难此事欲陛下常居禁中不与羣下相接以壅蔽聦明专固权宠者此岂忠臣之所为而陛下之福邪臣愿陛下深察此情断自圣志使之更直陛下每日听政余暇宫中无事之时特赐召对与之从容讲论古今治体民间情伪使各竭其胷臆所有而陛下更加采择是者取之非者舍之忠者进之邪者黜之如此则下情尽达圣徳日新矣若以资善堂体例稍生则学士待制于崇文院轮宿自有在彼祗宣召其有事故请假者须与以次官互换直宿此事极其难行而所益甚大惟陛下留意
　　光又上劄子曰臣窃见祖宗之时累曽令朝臣转对或遇灾异更广求直言真宗咸平景徳之间询访尤切其诏书云渉诋许者固可优容乏词藻者许其直致是时羣臣上书言事者日不下百余封每戒敕閤门令疾速进入诏枢宻直学士冯拯陈尧叟令详定以闻所以然者不惟考时政之得失亦以观羣臣之能否也是故太宗时得寇准真宗时得张知白皆因上书言事骤加擢用后为宰相俱著名迹景徳元年六月内出朝士边肃等二十四人姓名令扵崇政殿引对在外者驿召赴阙其后稍稍进用多为名臣此皆近事易法者也陛下践阼未乆羣臣能否恐未徧知欲乞依祖宗旧制毎遇内殿起居日常令朝臣两人转对其余在京及外处臣僚有欲上书言事者所在官司皆不得壅滞彼必欣然承命各竭所懐然后陛下亲加省覧必有所得若上书者稍多陛下不能一一徧观即乞择近臣识虑明达用心公正者二人先次看详但求理道切当不取文辞华美分为数防各以贴黄节出事宜置之扵前然后奏御陛下更以圣意择其善者特令引对面加询访若实有可采其所言之事即为施行仍扵禁中籍记姓名每遇有重难公事试委之干办俟果有功效乃加进用如此则天下之才尽在目前可以器使虽尧舜之世嘉言罔攸伏野无遗贤亦不是过也不然若但循故事止作虚名所上之书未必省览虽复省览亦无施设则无益扵事不如不为也
　　治平中知谏院吕诲乞诏中外咸上封事防曰臣恭惟圣徳践阼之初临朝听断搢绅懽抃中外同庆方天下延颈倾耳仰奉新政宜有讲求以厌羣望窃以章圣皇帝御正殿之二日诏羣臣直言抗防自古求治之君未有如是之切也有以知辟言路诚邦国之首务矣陛下承先帝仁明之治万机无阙臣尚虑四方幽逺明有未烛百执因循事或过举在继述之体所繋尤重臣欲乞陛下特降明诏俾中外臣僚咸上封事指陈朝政之阙失时务之利害采择善言恢张治道则下情无壅圣聦日广昌明盛业自此而始羣心庆赖不胜大幸殿中侍御史范纯仁乞诏臣寮上封章陈阙失防曰臣伏见近者水灾为害万众失宁愁痛未平继以滛雨隂沴不解人益无聊陛下轸虑至深尝降诏旨责躬求谏非不丁宁多士盈庭徒为窃议未闻各明上封章副陛下之意者其间或有奏防亦未闻采择施行羣下有未通之情朝廷无恤灾之实以致天意未顺人罹其殃若非陛下至徳动天推诚纳諌则恐未能上承天戒下格太和伏望圣慈特降诏谕令两制近侍及三司副使已上臣寮并须令逐贠各上封章指陈时政阙失其省府馆阁诸司主判朝臣及常参官等并令依次转对各依故事如此忠言可尽下情可通圣政之得失必闻羣臣之能否皆见惟祈天造俯纳愚诚
　　纯仁又上防曰臣近日曽上封奏乞降诏令两制及三司副使已上臣寮逐贠各上封事及诸司主判常参官等依次转对至今不防施行伏惟陛下临御之初天下延颈企足观望圣化正宜博览羣防通达下情使四方之利病必闻羣下之能否皆见然后可以布顺民之政恢太平之风固不当以听览为烦而以多言为厌也况自古昔有敷奏以言之法官师相规之诫瞽为诗工诵箴大夫规诲士传言皆所以深采羣言裨助时政之道也近世则有百僚转对之法本朝累圣悉曽行之非臣至愚独有是説伏望圣慈体明目达聦之道念羣情壅塞之弊将臣所奏付中书门下检防施行则天下幸甚起居舍人傅尧俞上奏曰臣伏以近侍防諌官皆天子耳目心腹所上章奏宜即达圣听乃与其他文字一例进入脱有留滞遗失内外不得相知自来别无闗防窃虑未为便穏欲乞指挥禁中置簿专令人管勾逐日具有无及职位姓名章奏道数画一抄上仍令通进司逐日亦依此画一坐闗送閤门閤门每日扵引公事前先次进呈俟陛下亲览讫然后付内照防遇前后殿不坐即令閤门具状直进如有留滞遗失可以根逐施行神宗初即位下诏曰朕以菲徳承至尊托于公卿兆民之上惟治忽在朕躬夙夜兢兢上思有以奉天命下念所以修政事之綂愧不敏明未烛厥理夫言路通上下之志欲治之主所同趣也其布告内外文武羣臣若知见思虑之所及至扵朝之阙政国之要务边防戎事之得失郡县民情之利害各令直言抗防以闻无有所隠言若适用亦以得人观其器能当从显擢风尔文武其各体朕意庶兹令之非徒下也扵是御史知杂事刘述上奏曰臣伏覩近降诏敕许内外文武羣臣直言朝之阙政国之要务边防戎事之得失郡县民情之利害此诚陛下悉心求治虚已待人图新庶政之当先也天下幸甚臣窃思之内外文武职官固多英俊之士其间论议或有可取然不若侍从防阁乃天下贤才之所聚也臣欲乞特降圣防取当今之急务问以所宜令两制两省及馆阁臣僚一一条对既以究其利病亦以见其器能内外诸处奏到文字就两制馆阁中择智识优长练习时务者三四人置局看详评议逐旋其事理扵所属中书宻院参覆商量然后进呈取防施行所冀庶政交脩下情尽达
　　熈宁元年龙圗阁直学士韩维上奏曰臣近尝面奏降黜陈习有亏陛下信令理须追革自尔未闻别有处分寻属迫近郊祠不及继有论列臣伏以人主深居九重之中所以鼓动羣众共成天下之务惟在号令而已则其出之岂可以不慎行之岂可以不信陛下即位之初命羣臣转对其诏文曰斥有位之阿私又曰郡县之官课空文而尸素仰详明诏之意是羣臣以尽言使其抱负隠伏悉以上闻然后公议审择以辅初政之美陈习所言臣虽不尽知然闻其大略诋人过失耳使其所言而是乃所以上副询求之意若其非也犹当函忍以劝来者今所言之事未察虚实而言事之人已加斥贬自违明诏之本意而失大信于初政未获其利乃更有害此臣愚所未谕也昔晋文覇駮之君商鞅刻核之臣耳尚知假伐原徙木以着其信然后政令可得而行人民可得而使也岂为人主而不务此乎议者或谓陈习素行非美今所言颇挟怨害得贬不为不幸此又流俗不知大体者之言无足采信借使习实有此乃自匹夫之恶耳匹夫之恶不惩于朝政未为甚损使天下之人疑陛下扵不信臣窃以为害无甚扵此者陛下若不以此为失亟加追改而乃欲博询细故以补聦明臣恐陛下思虑虽逺而所及者愈近施设虽多而所得者愈少也伏望圣慈特赐指挥追还误罚昭示大信
　　知諌院范纯仁乞诏近侍陈朝廷阙失防曰臣窃以古者三公之下即建九卿皆以左右王朝恊賛治道盖禄厚者其报宜重位髙者其责当深理之必然不容僭滥本朝自两府之下亦设侍从之官自待制谏议已上学士舍人皆是古来九卿之职朝廷待之恩礼既异士民瞻仰位貌亦崇是宜朝夕论思同国休戚今乃忘本徇末择易舍难只将主判司局便为巳之职事言宠名则亚扵四辅论补报则同扵庶僚人情既务因循朝廷不加考核况今灾异之后是陛下宵旰之时凡在近臣正宜尽瘁而其间甚有优防缄黙养望待迁无爱君忧国之言乏尽忠补过之义或有时政得失惟能退有后言处之不惭仅同胡越未必人人茍禄盖因习以成风不稼取禾莫斯为甚伏望陛下明降诏旨督责近侍凡是朝廷阙失并须论列奏陈所上封章并赴政府其尽心论奏而言多中理者稍加褒进其持禄不言或言而无取者量行黜责如此则朋效灵庶职脩举朝廷获多士之助近臣免尸素之讥
　　元丰八年纯仁知庆州乞诏内外官条陈利害状曰臣伏覩六月二十二日诏书应中外臣寮及民庶并许实封直言朝政阙失民间疾苦者有以见圣心求治之深也臣虽至愚不敢泯黙窃以陛下方啓重熈之运布日新之政天下之人翘首以望至治固未覩夫阙政之可陈也所谓民间疾苦则陛下临御之初聊整数事而百姓鼓舞欢呼者是也盖近在畿辇之下事理着明者陛下得熟闻而更之其在僻逺幽防者则陛下莫得而闻矣固宜明诏四方询求之广也然中外臣民犹未能深副圣意极有所陈者盖民庶之愚虽有疾苦不能自言唯举人胥吏有能言者又以利害不切于己而不言也臣寮则亦有不能言者矣或有所畏避而不言者矣有踈逺而慎静者矣有怠于忧国爱人者矣有昔尝言而今愧扵言者矣如此者皆不言也傥非陛下深诏执事及羣有司使各罄其所闻自陈扵上则惧圣诏将为空文而天下之情终不能尽也盖向来朝廷脩立法度付之有司以施扵天下固欲便民而益国也如慈父寄食哺儿意岂有不善防而哺者无爱儿之心不量饥饱多少之节曰唯知哺之而已不恤其他则儿不病而死者几希矣今吏之行法者不恤民之利害恶欲曰唯知行法而已不恤其他则宜其百姓疲弊而无告也然则郡邑之弊守令知之一路之弊职司知之茶盐利局民兵刑法差役之弊提其局及受其害者知之军政之弊三帅与将领者知之边防之弊守边者知之伏望陛下特下明诏内则敕六曹四司九寺三监三帅百司外则敕监司提举提边臣牧守以至令佐监当曹掾各使条陈本职及所经歴之利害无或隠蔽曰某事利人益国可以兴行某事烦宻劳费可以简省某事蠧害公私可以厘革限一月内闻奏亦可因其所陈略知其人之才识然后陛下参命近侍与大臣审择而行之流为霈泽被于万方如此则朋献兆庶绩咸熈尧舜三代之政可不劳而成矣唯陛下留神省察特赐施行则天下幸甚
　　哲宗初即位下诏求言曰盖闻为治之要纳谏为先朕思闻谠言虚已以听凡内外之臣有能以正论啓沃者岂特受之而已固曰不爱髙爵重禄以奨其忠设其言不当于理不切于事虽拂心逆耳亦将欣然容之无所拒也若乃隂有所懐犯非其分或扇揺机事之重或迎合已行之令上则观望朝廷之意以徼幸希进下则惑流俗之情以干取虚誉审出扵此而不惩艾必能乱俗害治然则黜罚之行是亦不得已也顾以即政之初恐羣臣未能徧晓凡列位之士宜悉此心务自竭尽朝政阙失当悉献所闻以辅不逮宜令御史防出榜朝堂时韩维留侍经筵乃上防乞改诏书六事曰臣近者伏覩録到朝堂所出牓文示大信招来羣言皆前代帝王之髙致而方今朝廷之急务天下幸甚臣尚有疑者若乃隂有所懐至不得已也七十五字非元谕圣旨之本意似増饰而为之者何则前云至扵拂心逆耳犹将欣然容而不拒复以赏爵劝之后所云则异扵此矣又以黜罚惧之且机事之重何害宻言已行之令容有未知朝廷之意茍善何恶其观望流俗之言必浅自可以勿听借使有犯此四禁者亦未至拂心逆耳犹在欣然容之之列岂可便行黜罚若此言出于陛下则是诏文前后自相违戾疑误观者若出扵臣下议论则是违异圣意巧为辞说以惧来者隂成其邪志也古之求言必曰毋有所讳又曰毋悼后患今则多设防禁又以黜罚惧之是人有所讳而悼后患也古之为民者宣之使言下至道路刍荛亦见收采今则出榜止扵朝堂降诏不及诸道既乖古义亦非旧体恐非所以推广圣徳普及扵遐逺辟言路不间扵幽侧也此事若不改正臣深恐自今圣徳渐成壅蔽臣在先帝朝尝奉圣旨以灾旱撰责躬求直言诏及下之日都人欢恱甘雨亦降不数日奸人希宰相意上惑圣听别作一诏盖掩前诏之美庇防新法之失人情疑惧遂不敢言前诏但成虚文而已今榜后之意颇亦之此事扵国体不小伏望陛下深察此而痛絶其端特作圣意批降指挥令刋去此七十五字只以榜前所云别撰诏文徧颁天下使万方之人豁然知圣人乐善好谏之心披云雾而覩青天白日岂不快防岂不大防门下侍郎司马光亦上防曰臣先乞下诏书广言路不以有官无官之人并许进实封状仍颁下诸路州军于要閙处出榜晓示鼓院检院州军长吏不得抑退臣昨奉圣旨令入见于今月二十三日到京防降中使以五月五日诏书赐臣看阅臣狂瞽妄言曲荷采纳岂独微臣之幸抑亦天下之幸此乃圣主之先务太平之本原也然臣伏读诏书其间有愚心未安者不敢不冒万死极竭以闻窃见诏书始末之言固尽善矣中间有云若乃隂有所懐犯非其分或扇揺机事之重或迎合已行之令上则观望朝廷之意以徼幸希进下则惑流俗之情以干取虚誉审出扵此茍不惩艾必能乱俗害治然则黜罚之行是亦不得已也臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六事防之臣以为人臣惟不上言上言则皆可以六事罪之矣其所言或扵羣臣有所褒贬则可以谓之隂有所懐本职之外防有所渉则可以谓之犯非其分陈国家安危大计则可以谓之扇揺机事之重或与朝旨暗合则可以谓之迎合已行之令言新法之不便当改则可以谓之观望朝廷之意言民间之愁苦可闵则可以谓之惑流俗之情然则天下之事无复可言者矣是诏书始扵求谏而终扵拒谏也臣恐天下之士益箝口结舌非国家之福也又止令御史防出榜朝堂自非趋朝之人莫之得见所询者狭伏望圣明扵诏书中删去中间一节如臣三月三十日所奏颁布天下使天下之人晓然知陛下务在求谏无拒谏之心各尽所懐不忧黜罚如此则中外之事逺近之情如指诸掌矣帝于是始改前诏曰朕绍承燕谋获奉宗庙初揽庶政鬰于大道夙夜祗畏不敢遑寕惧无以章先帝之休烈而安辑天下之民永惟古之王者即政之始必明目达聦以防壅蔽敷求谠言以辅不逮然后物情徧以上闻利泽得以下究诗不云乎访予落止此成王所以求助而羣臣所以进戒上下交儆以遂文武之功朕甚慕焉应中外臣寮及庶民并许实封直言朝政阙失民间疾苦在京于登闻鼔检院投进在外扵所属州军驿置以闻朕将观览以考求其中而施行之
　　光又乞降封事签帖劄子曰臣闻舜明四目达四聦王者视四海之内皆如户庭闾阎之间皆如指掌然后能治其天下恭惟太皇太后陛下深居九重皇帝陛下富扵春秋四海之广大闾阎之防隠未尝身亲而目覩也非采听臣民之言虽以天纵睿智之性何由知之陛下近诏天下臣民皆得上封事言朝政缺失民间疾苦仍降出令臣与诸执政官看详其第一次降出者三十三卷臣谨与诸执政选择其中除无取及冗长之辞外其可取者已用黄纸签出进入讫伏乞陛下取签出者更赐详览或留置左右以备规戒或降付有司商议施行如此则忠言日进聦明日广诚生民之厚幸社稷之盛福也向者执政请听臣寮上殿陛下谦退以为国家政事多未习知臣寮欲言事者自有章疏何必上殿今臣民章疏举集于前若非陛下勤加省览则朝政缺失民间疾苦何由上闻国家政事无时而习知也其间亦有一事而众人共言者臣亦重复签出盖欲陛下知天下所共患众情所同欲也夫为政在顺民民心之所欲者行之所恶者去之则何患号令不行民心不附国家不安名誉不荣哉惟在陛下断志而力行之耳
　　光知陈州又乞言路劄子曰臣昨在京师伏防太皇太后不以臣愚疎无取遣使访以得失岂惟微臣有千载一遇之幸中外闻之踊跃相庆以为言路将下情得以上通太平之期指日可待也当是时臣未暇备论天下之事先陈所急于三月三十日上言以近嵗风俗頽弊士大夫以偷合茍容为智以危言正论为狂致闾阎愁苦而上不得知明主忧勤而下无所诉公私两困盗贼已繁宜下诏书不以有官无官之人有知朝政阙失及民间疾苦者并许进实封状鼓院检院州军长吏不得抑退其义理精当者行其言而显其人狂愚鄙陋者报闻罢去亦不加罪又扵四月二十一日复上言皇帝陛下初即政扵用人赏罚尤不可不当夫谏诤之臣人主之耳目也不可一日无之说命曰若跌弗视地厥足用伤设有人闭目而塞耳跣足而疾趋前遇险阻能无伤乎贾山有言人主之威非特雷霆也势重非特万钧也道而求谏和顔色而受之用其言而显其身士犹恐惧而不敢自尽况震之以威压之以重乎顷者王安石秉政欲蔽先帝聦明专威福行私意由是深疾諌者过于仇雠严禁诽谤甚于贼盗是以天下之人以言为讳百姓愁苦无聊靡所控告致怨谤之语上及先帝臣常痛心泣血思救其失是故首乞下诏言路以通下情臣谓羣臣茍有肯进言者陛下必加褒擢以劝来者此乃古人市骏骨揖怒蛙之意也召诰曰王乃初服呜呼若生子罔不在厥初生自贻哲命今皇帝陛下新即位太皇太后初垂天下之人莫不属目倾耳臣自到西京以来朝夕伏听朝廷惟新之政以为必务明四目达四聦以天下积年愤鬰之志今言路之诏既不闻颁扵四方而太府少卿宋彭年言在京不可不并置三衙管军臣僚水部贠外郎王谔乞令依保马元立条限均定逐年合买之数又乞令太学増置春秋博士使诸生肄业朝廷以非其本职而言各罚铜三十斤臣忽闻之怅然失图愤悒无已臣非私扵二人直为朝廷惜治体耳夫阿意箝口容身窃禄此小臣之利也威福在巳人不敢言此大臣之利也然民怨扵下而不闻国家阽危而不知于陛下有何利哉彼宋彭年王谔臣素不识不知其人为贤为不肖但惜陛下临政之初而二臣首以言事获罪臣恐中外闻之忠臣解体直士挫气欲仕者敛冠藏之欲谏者咋舌相戒则上之聦明犹有所不照下之情犹有所不达太平之功尚未可期也宋彭年所言虽不识事体但当废而不行亦不宜加罪至如孔子作春秋为万世法王安石秉政輙黜之使不得与诸经并列于学官学者毋得习以为业王谔所言未至不当乃以越职为罪古者置谏鼓设谤木询于刍荛未闻有位于朝而以言事为越职者也若当职之人既不肯言不当职之人又不得言则以四海之广兆民之众其政治利病天子深居九重何由得闻之哉昨日进奏院递到告身差臣知陈州然则臣自今于一州之外言及他事亦为越职何敢言矣今二臣之罚既不可追伏望陛下如臣前奏下诏不以有官无官当职不当职之人皆得进言择其可取者微加旌赏使天下之人知朝廷乐闻善言不恶论事无可取者寝而勿问庶几愿纳忠之人犹肯源源而来也臣禀赋愚戆文学政事皆出人下惟不识忌讳不阿权贵遇事妄言无所顾避以此荷知于累朝见称于众人若亦不得言则无所复用于圣世矣上辜太皇太后陛下下问之意下负防臣平生纳忠之心内自痛悼死不暝目臣久忝便安今朝廷授以名藩义不敢辞见牒本州索逺接公人起赴任次到官之日但勉竭疲驽恪勤本职茍力所不逮伏须罪戾而已
　　光又上劄子曰臣闻周易天地交则为泰不交则为否君父天也臣民地也是故君降心以访问臣竭诚以献替则庶政修治邦家乂安君恶逆耳之言臣营便身之计则下情壅蔽众心离叛自生民以来未有不由斯道者也夫道犹岐路近差跬歩逺失千里今皇帝陛下新临大寳徳性高明太皇太后同断万几圣谟光大初号令不可不慎斯乃治乱之岐涂安危之所分也当以要切为先以琐细为后臣窃见近年以来风俗頽弊士大夫以偷合茍容为智以危言正论为狂是致下情蔽而不上通上恩壅而不下达闾阎愁苦痛心疾首而上不得知明主忧勤宵衣旰食而下无所诉公私两困盗贼已繁犹赖上帝垂休岁不大饥祖宗诒谋人无异志不然者天下之势可不为之寒心乎此皆罪在羣臣而愚民无知往往怨归先帝此臣所以日夜愤痛焦心泣血不顾死亡思有于朝廷者也臣愚以为今日所宜先者莫若明下诏书广言路不以有官无官之人应有知朝廷阙失及民间疾苦者并许进实封状尽情极言仍颁下诸路州军于所在要閙处出榜晓示在京则于鼓院检院投下委主判官画时进入在外则于州军投下委长吏即日附递奏闻皆不得取责副本彊有抑退其百姓无产业人虑有奸诈则责保知在奏取指挥放令逐便然后陛下于听政之暇略赐省览其义理精当者即施行其言而显擢其人其次取其所长舍其所短其狂愚鄙陋无可采取者报闻罢去亦不加罪如此则嘉言日进羣情无隠陛下虽深居九重四海之事如指诸掌举措施为惟陛下所欲斯乃治安之源太平之基也陛下若以臣言为可取伏乞决自圣意下学士院草诏书施行羣臣若有沮难者其人必有奸恶畏人指陈专欲壅蔽聦明此不可不察
　　侍御史刘挚乞増谏贠许察官言事疏曰臣防恩过听使备贠御史固将竭尽愚论知无不及而窃惟陛下即阼临政之始其所先者宜莫若广言路故臣今就职之日首献其説盖圣人以一心御万事而无遗虑以一视周四海而无遗照非能身亲而目得之也为能咨诹访逮致人之言开辟其途使无壅蔽上之公卿大夫百执事下之虽工瞽执技之贱蒭荛负薪之鄙皆得输意自竭杂然至前而听吾之所择惟惧乎言者之不能多也祖宗以来谏官御史张设贠品罕不备足凡在职者皆有言责臣今伏见谏官止有大夫一贠御史防自中丞而下虽十贠然止于中丞侍御史两殿中法得言事外监察御史六贠专于察治官司公事文书之稽违者而不与于言则是在朝廷以言为官而任其责者裁此五人而已天下之大臣工之众权强之渐朋比之萌民之休戚政之利病其于献纳伺察诚恐耳目之未广事或有不得尽闻于圣听者非所谓明四目达四聦众正屈羣防者也臣欲望圣慈于諌院増置谏官贠数本防六察御史并许言事其所领察按自不废如故所贵共尽忠力交辅圣政臣不胜惓惓
  </div>
  <div class="pagination">
   <a href="历代名臣奏议_page75.html">
    上一页
   </a>
   <span>
    ...
   </span>
   <a href="历代名臣奏议_page71.html">
    71
   </a>
   <a href="历代名臣奏议_page72.html">
    72
   </a>
   <a href="历代名臣奏议_page73.html">
    73
   </a>
   <a href="历代名臣奏议_page74.html">
    74
   </a>
   <a href="历代名臣奏议_page75.html">
    75
   </a>
   <span class="current-page">
    76
   </span>
   <a href="历代名臣奏议_page77.html">
    77
   </a>
   <a href="历代名臣奏议_page78.html">
    78
   </a>
   <a href="历代名臣奏议_page79.html">
    79
   </a>
   <a href="历代名臣奏议_page80.html">
    80
   </a>
   <a href="历代名臣奏议_page81.html">
    81
   </a>
   <span>
    ...
   </span>
   <a href="历代名臣奏议_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
