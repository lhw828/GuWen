<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 47 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 47 页/共 136 页
  </h1>
  <div class="content">
   帝尝问前古王者所以治乱门下侍郎同中书门下平章事杜黄裳知帝锐于治恐不得其要因推言王者之道在修己任贤而已操执纲领要得其大者至簿书狱讼百吏能否本非人主所自任昔秦始皇帝亲程决事见嗤前世魏明帝欲按尚书事陈矫不从隋文帝日昃听政卫士传飱太宗笑之故王者择人任而责成见功必赏有罪信罚孰敢不力孔子之称帝舜恭已南面以其能举十六相去四凶而至无爲岂必刓神疲体劳耳目之察然后爲治哉帝以黄裳言忠嘉纳之
　　皇甫镈言利幸于帝隂借左右求宰相户部侍郎崔羣数言其佞邪不可用既入对及开元天寳事羣因推言其极曰安危在出令存亡系所任宗故初得姚崇宋璟卢怀慎苏颋韩休张九龄则治用宇文融李林甫杨国忠则乱故用人得失所系非轻人皆以天寳十四年安禄山反爲乱之始臣独以爲开元二十四年罢张九龄相专用李林甫此理乱之所分也愿陛下以开元爲法以天寳爲戒社稷之福也
　　上命学士自今奏事必取崔羣连署然后进之羣曰翰林举动皆爲故事必如是后来万一有阿媚之人爲之长则下位直言无从而进矣
　　帝尝御浴堂北廊召学士李绛对上从容言曰朕观前王任多贤才所以理即今日都无贤才可任何故也绛对曰自古及今帝王未有不任贤则理用邪则乱明着史传不敢偹陈夫圣主理当代之人只选当时之贤极其才分便可致理岂借贤于异代以理今日之人近代北齐任杨遵彦则理用髙阿那肱则乱隋代任髙颎则理用杨素则乱国家任房元龄杜如晦魏征王珪姚崇宋璟则理用李义府许敬宗李林甫杨国忠则乱事状横于目前理乱存于史策夫致贤之路歴代不同大凡王者不以至尊轻待臣下不以已能葢于凡器折节下士卑躬礼贤天下仰知圣意贤能之人方出是岩穴无晦迹之俦朝廷有佐时之器矣上曰何以知其必贤而任之乎对曰圣问至当诚爲难知尧舜亦以知人爲难况近代浇薄真僞不分固不易知也然以事小验之必十得七八矣任官清防无贪秽之迹当事坚正无阿容之私章防諌诤无希望依违之茍在左右献纳无邪佞愉悦之辞言必及逺大行不顾财利如此则可谓近于贤矣若言必谄谀动闗名利但攻人之短不扬人之美求己之售不量己之分观望主意以希合爲心逢迎君意以恩幸爲志爲主招怨爲身图利斯可谓之小人也验之以行事参之舆议然后用之委用以后名声相副则当任之既任之则当久之使代天下之绩久而化成然后圣君垂拱而天下治矣贤者行理端直身寡党援防擢贤彦则小人怨谤杜塞邪径则奸人搆陷制度画一则贵戚毁伤忠正进用则谀佞攻击夫用贤岂容易哉自非圣主明君悬鉴情僞不使毁谤得行疑似生隟尽其材器极其智用然后政化可得而兴故齐桓公任管夷吾一则仲父二则仲父齐国大理是任之不疑也管仲对桓公曰既任君子而以小人参之此最害霸也古人以求贤不至则贤者不出故喻以蜗蚓之饵以求吞舟之鳞设釡钟之禄以致济代之器不可得也陛下但以数事验之以言校之以实采之于众任之以权则贤不肖得矣伏惟圣智详察上曰卿言得之尽于此矣帝于延英殿谓宰臣曰古人言官不必偹惟其人卿各有亲故则必有冗食者卿当与朕惜官以公道吉甫奏曰臣每用一官未尝不访于公议有堪奬进然敢奏陈至于亲故不敢援引权德舆曰臣寡亲故亦不敢进用今奉宣示更不敢有违圣防绛曰至公之道实无亲疎惟观其人才与职位相当若有才虽是亲故亦合进用昔建中初德宗临御天下崔祐甫爲相半年之内除官八百余员德宗谓祐甫曰卿除授太多又闻多是亲故何也祐甫对曰所问当与不当不看多之与少其是臣亲故方谙知其才器尚不敢用其不谙者安敢与官德宗赏其言众以谓所对公当至今人称之天后朝命官猥多当时有车载防量之语及至元中致朝廷赫赫有名望有事绩者多是天后所进之人有言拔十失五犹得其半若拱嘿避情故之嫌使圣朝阙济济多士之美是依违容悦之臣非圣主至公委任之道也若才位实乖情故可验臣岂敢逃责以妨贤路上曰如卿所言至公之道不论多少祗在至当尔卿当我倚任勿责斯言
　　帝又问宗开元时致治天寳则乱何一君而相反耶绛曰治生于忧危乱生于放肆宗尝歴试官守知人之艰难临御初任用姚崇宋璟励精听纳故左右前后皆正人也洎林甫国忠得君专引倾邪之人分总要剧于是上不闻直言嗜欲日滋内则盗臣劝以兴利外则武夫诱以开边天下骚动故禄山乘隙而奋此皆小人啓导从逸而骄系时主所行无常治亦无常乱帝曰凡人举事病不通于理追咎其失古人处此有道耶绛曰事或过差圣哲所不免天子有谏臣所以救过上下同体犹手足之于心膂交相爲用但矜能防失常情所蔽圣人改过不吝愿陛下以此处之
　　御史中丞柳公绰与宰臣不协爲所隂中帝对李绛忽云柳公绰逐突台中公事不理我与一逺郡刺史以励后人何如绛遂奏曰自柳公绰爲中丞公议皆云称职性素强直不依附于人众传掌权之人有忌者輙欲去之伏望圣意审详根由上大悦曰诚如此且任之如有阙败去之何晚
　　元和七年以元义方爲鄜坊观察使义方媚事吐突承璀李吉甫欲自托于承璀擢义方爲京兆尹李绛恶而出之义方入谢因言绛私其同年许季同以爲京兆少尹故出臣鄜坊专作威福明日上以诘绛曰人于同年固有情乎对曰同年乃四海九州之人偶同科第情于何有且陛下不以臣愚备位宰相宰相职在量才授任若其人果才虽在兄弟子侄之中犹将用之况同年乎避嫌而弃才是乃便身非徇公也上曰善遂趣义方之官
　　十三年以皇甫镈程异同平章事裴度崔羣极谏其不可上不听度耻与小人同列求退不许乃上疏曰镈异皆钱谷俗吏佞巧小人陛下一旦寘之相位中外骇笑况镈在度支专以丰取刻与爲务中外仰给之人无不思食其肉比者裁损江西粮料几至溃乱程异虽人品庸下然心事和平可处繁剧不宜爲相臣若不退天下谓臣无耻臣若不言天下谓臣负恩今退既不许言又不聼臣如烈火烧心众镝丛体所可惜者淮西荡定河北底宁承宗敛手削地韩舆疾讨贼岂朝廷之力能制其命哉直以处置得宜能服其心耳陛下建升平之业十已八九何忍还自堕坏使四方解体乎上以度爲朋党不之省
　　上谓宰相曰人臣当力爲善何乃好立朋党度对曰方以类聚物以羣分君子小人志趣同者势必相合君子爲徒谓之同德小人爲徒谓之朋党外虽相似内实悬殊在圣主辩其所爲邪正耳
　　宪宗时韩愈论孔戣致仕状奏曰右臣与孔戣同在南省爲官数得相见戣爲人守节清苦议论平正今年才七十筋力耳目未觉衰老忧国忘家用意深逺所谓朝之耆德老成人者臣知戣上疏求致仕故往看戣戣爲臣言已防圣主允许伏以陛下优贤尚齿见戣频上二疏言词恳到重违其意遂即许之此诚陛下仁德之至然如戣軰在朝不过三数人实可爲国家爱惜自古以来及圣朝故事年虽八九十但视听心虑茍未昏错尚可顾问委以事者虽求退罢无不殷勤留止优以禄秩不听其去以明人君贪贤敬老之道也礼大夫七十而致仕若不得谢则必赐之几杖安车七十求退人臣之常礼若有德及气力尚壮则君优而留之不必年过七十尽许致仕也诗曰虽无老成人尚有典刑此言老成人重于典刑不可不惜而留也今戣幸无疾疹但以年当致仕据礼求退陛下若不听许亦无伤于义而有贪贤之美况左丞职事亦极清简若戣尚以繁要爲辞自可别授秩崇而务少者今中外之臣有年过于戣尚未得退戣独何人得遂其愿人皆求进戣独求退尤可贤重臣所领官无事不敢请对蒙陛下厚恩茍有所见不敢不言伏望圣恩特垂察纳
　　愈又举张籍状曰登仕郎守秘书省校书郎张籍右件官学有师法文多古风沈黙静退介然自守声华行实光映儒林臣当司见阙国子监博士一员生徒借其训导伏乞天恩特授此官以彰圣朝崇儒尚德之道谨録奏闻伏听勅防
　　愈爲兵部侍郎举韦顗自代状曰中散大夫守大理少卿骁骑尉韦顗右伏准建中元年正月五日制常参官上后三日举一人自代者前件官学识该达器量深朝推直道代仰清节显映班序十五年余夷险一致风猷益茂屈居少列未副羣情文昌政本侍郎官重尚德之举顗宜当之乞回臣所授庶弭官谤
　　愈爲京兆尹举马总自代状曰银青光禄大夫检校尚书右仆射兼户部尚书马总臣伏以近者京尹用人稍轻所以市井之间盗贼未断郊野之外疲瘵尚多前件官文武兼资寛猛得所累更方镇皆有功能若以代臣实爲至当谨録奏闻谨奏
　　穆宗长庆二年以裴度爲司空东都留守諌官争上言时未偃兵度有将相全才不宜置之散地上乃命度入朝
　　六年或告泗州刺史薛謇有异马不以献事下度支使廵官徃验未返上迟之使品官刘泰昕按其事判度支卢坦曰陛下既使有司验之又使品官继往岂大臣不足信于品官乎臣请先就黜免上乃召泰昕还
　　敬宗即位王廷凑屠牛元翼之家帝羞惋叹宰辅非其人使凶贼炽肆学士韦处厚上疏曰臣闻汲黯在朝淮南寝谋干木处魏诸侯息兵王霸之理以一士止百万之师一贤制千里之难裴度元勲巨德文武兼偹若位岩廊委参决必使戎虏畏威幽镇自臣管仲曰人离而听之则愚合而听之则圣治乱之本非有他术陛下当馈而叹恨无萧曹今一裴度摈弃于外所以冯唐知汉文帝有颇牧不能用也帝感悟
　　寳歴九年王璠等奏李德裕厚赂仲阳隂结漳王图爲不轨上怒甚路隋曰德裕不至如此果如所言臣亦应得罪乃以德裕爲宾客分司而以隋代之不得面辞而去
　　文宗太和三年路隋平章事言于上曰宰相任重不宜兼金谷碎之务如杨国忠元载皇甫镈皆奸臣所爲不足法也上以爲然于是裴度辞度支上许之
　　四年上以塩鐡推官姚朂能鞫疑狱命权知职方员外郎韦温奏郎官朝廷清选不宜以赏能吏上乃以朂检校礼部郎中仍充旧职杨嗣复曰温志在澄清流品若有吏能者皆不得清流则天下之事孰爲陛下理之恐似衰晋之风然上素重温终不夺其所守
　　宣宗召翰林学士令狐绹与论人间疾苦帝出金镜书曰太宗所着也卿爲我举其要绹擿语曰至治未尝任不肖至乱未尝任贤任贤享天下之福任不肖罹天下之祸帝曰善朕读此甞三复乃已绹再拜曰陛下必欲兴王业舍此孰先诗曰惟其有之是以似之进中书舍人袭彭阳男迁御史中丞再迁兵部侍郎
　　河阳判官李商隠爲节度使王茂先奏举韩琮等四人充判官状曰韩琮右件官早中殊科素推雅度柔以直济伏而清顷佐宪台且丁家难当防而齿未甞见既祥而琴不成声逮此变除未蒙拔擢臣顷居镇守琮已列宾僚谋之既臧刚亦不吐愿稽中选荣借外藩伏请依资赐授宪官充臣节度判官叚瓌右件官言思无邪学就有道屡爲从事甞佐正人加其富有文辞精于草隽而且检通而不流臣所部稍逺京都每繁章奏敢兹上请乞以自随伏请依资赐授宪官充臣节度掌书记裴蘧右件官鲁国名儒邕乡右族松寒更翠马老不迷臣昔忝凿门辟爲记室属辞而夙构无异论兵而故校多归委以前筹见其余地伏以前任大理评事已三十三个月比于流軰已是滞淹伏请特授宪官充臣观察支使夏侯曈右件官藏器于身爲仁由己齐庄难犯劲挺不揺臣任切拊循务繁稽勾思留仙尉以重宾阶伏请依资改授一官充臣节度巡官以前件状如前臣四朝受任三镇叨荣慕碣石之筑宫广延儒雅効西河之拥篲乐得贤才韩琮等并无所因依不由请托久谙才地堪列幕庭伏希殊私尽允诚请谨録奏闻
　　天平节度使令狐楚奏举杜胜等状曰臣切见杜胜右件官流庆相门策名词苑当仁罕让见义敢爲符彩极髙涯涘难挹臣前任已奏爲判官临事而每见公方与语而必相益今臣寄分团练任切训齐将奉庙谟实在賔彦伏请赐守本官充臣团练判官赵晳右件官洛下名生山东茂族仁寳甚富天爵极髙妙选文场亟任侯国珪璋特达兰杜芬馨今臣廉问大藩澄清列部借其谋画共賛朝经伏请赐守本官充臣观察判官李潘右件官侯国驰声宾阶擅美口含言瑞身出礼门臣前任已奏爲判官遇下而和易不流临事而贞方有执今臣职参国政务切军须实假平均以同计画伏请赐本官充臣观察支使卢泾右件官博渉曲经该覆流畧自孔壁所壊汲塜之藏三箧能知五车尽读加之文采兼以器能前者爲臣属僚甞在州推狱明断而不容吏敝哀矜而莫有人寃今者团练之司稽廵是切直思奬劝非敢用情伏请依资赐授法官充臣都团练廵守以前件状如前伏以长人者必以吏分劳逸开幕者亦用士爲重轻若不树人何以报国况臣素无勲効谬窃宠荣至于贤材敢恡筐篚前件官并推宾彦堪賛藩条伏希殊私尽允诚请谨録奏闻
　　后晋髙祖天福二年太府少卿边光范上书曰臣闻唐太宗有言朕居深宫之中视听不能及逺所委者惟都督刺史则知此官实系治乱尤须得人今则刺史或因縁世禄或贡奉家财或微立军功或但循官序实恐抚民无术御吏无方以此牧民而民受其赐鲜矣望选能吏以苏民瘼用致升平奏入留中不出
　　三年诏百僚各上封事中书舍人窦贞固疏曰臣闻举善爲明知人则哲圣君在位薮泽岂有隠沦昭代用材政理固无紊乱求贤若渴从谏如流郑所以誉子皮鲁所以讥文仲爲国之要进贤是先陛下方树丕基宜求多士乞降诏百僚令各司议定一人有何能识堪何职官朝廷依奏用之若能符荐引果谓当才所奏之官望加奬赏如乖其举或渉徇私所奏之官宜加殿罚自然官由德序位以才升三人同行尚闻择善十目所视必不滥知臣职在论思敢陈狂狷书奏帝深嘉之命所司着爲令典
　　后周世宗好防竒俊有自布衣及下位上书言事者多不次进用兵部尚书张昭疏谏曰昔唐初刘洎马周起于徒歩太宗擢用爲相其后柳璨朱朴方居下僚昭宗亦加大用此四士者受知于明王然太宗用之而国兴昭宗用之而国亡士之难知如此臣愿陛下存旧法而用人当以此四士爲鉴戒世宗善之
　　周世宗显德元年以违众议破北汉兵自是政无大小皆亲决百官受成而已河南府推官髙锡上书谏曰四海之广万几之众虽尧舜不能独治必择人而任之今陛下一以身亲之天下不谓陛下聪明睿智足以兼百官之任皆言陛下褊迫疑忌举不信羣臣耳不若选能知人公正者以爲宰相能爱民听讼者以爲守令能丰财足食者使掌金谷能原情守法者使掌刑狱陛下但垂拱明堂视其功过而赏罚之天下何忧不治何必降君尊而代臣职屈贵位而亲贱事无乃失爲政之本乎不从
　　六年世宗甞问相于兵部尚书张昭昭荐李涛世宗愕然曰涛轻薄无大臣体卿荐之何也对曰陛下所责者细行也臣所举者大节也昔张彦泽虐杀不辜涛累疏以爲不杀必爲国患汉隠帝之世涛亦上疏请解先帝兵权夫国家安危未形而能见之此真宰相器也















　　歴代名臣奏议卷一百三十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百三十二
　　明　杨士竒等　撰
　　用人
　　宋太祖时符彦卿镇大名颇不治太祖以王祜代之俾察彦卿动静祜以百口明彦卿无罪且曰五代之君多因猜忌杀无辜故享国不永愿陛下以爲戒彦卿由是获免
　　太宗雍熈四年陈王元僖荐赵普上言曰臣伏见唐太宗有魏成房龄杜如晦明皇有姚崇宋璟魏知古皆任以辅弼委之心膂财成帝道康济九区宗祀延洪史策昭焕良由登用得其人也今陛下君临万方焦劳庶政宵衣旰食以民爲心歴考前王诚无所让而辅相之重未偕曩贤况爲邦在于任人任人在乎公正公正之道在于赏罚斯爲政之大柄也茍赏罚匪当淑慝莫分朝廷纪纲渐致隳紊必须公正之人典掌衡轴直躬敢言以辨得失然后彛伦式序庶务用康伏见山南东道节度使赵普开国元老参谋缔构厚重有识不妄希求恩顾以全禄位不私徇人情以邀名望此真圣朝之良臣也窃闻憸巧之軰朋党比周众口嗷嗷恶直丑正恨不斥逐遐徼以快其心何者葢虑陛下之再用普也然公谠之人咸愿陛下复委以政啓沃君心羽翼圣化国有大事使之谋之朝有宏纲使之举之四目未察使之明之四聪未至使之达之官人以材则无窃禄致君以道则无茍容贤愚洞分玉石殊致当使结朋党以驰骛声势者气索纵巧佞以援引侪类者道消沈防废滞得以进名儒懿行得以显大政何患乎不举生民何患乎不康匪逾朞月之闲可臻清静之治臣知虑庸浅发言鲁直伏望陛下旁采羣议俯察物情茍用不失实邦国大幸借田礼毕太宗欲相吕防正以其新进借普旧德爲之表率册拜太保兼侍中帝谓之曰卿国之勲旧朕所毗倚古人耻其君不及尧舜卿其念哉
　　端拱二年太保兼侍中昭文殿大学士赵普荐张齐贤可任爲相上奏曰臣叨受宠荣致招殃咎昨萦疾苦全是困危承圣主之悯怜切加救疗念微臣之衰朽难以扶持近者虽获朝参尚无气力料兹病苦那得久长疑大限以非遥恨深恩之未报傥归泉壤实负穹苍臣是以斟酌物情体量时事今有合关顾虑须至敷陈防倾无隐之诚愿固太平之业况国家山河至广郡县尤多寰中之文轨虽同塞上之干戈未息劳民动众宁有了期岁久年深别忧生事防微逺虑必资通变之才定难扶危宜退谄谀之軰此时机务须借正人去年丑虏侵边生灵受弊万乘轸焦劳之虑千官无翊賛之功最是微臣偏怀愧耻即目同僚共事无非谨审清廉唯于献替之时并执谦恭之礼稍存缄黙宁济急须宜求抱义之人必有分忧之士臣窃覩工部侍郎张齐贤早居乡曲流布令名开寳年中西京知府焦继勲河南县令卢振等当时同上奏章并以贤良称举从来履行本是真纯后来御试登科遐方奉命亲民涖事颇着廉平数年前特受圣知升于宻地公私识此尽谓当才不期岁月未多出爲外任臣在邓州日虽闻消息未测縁由日来微有闻或云奏对过当凡言大事须有悔尤其如义士忠臣不顾身之利害奸邪正直久逺方知如裴度爲相之日正色当朝捐躯佐国公家之事知无不爲而能黜退奸邪不避权势致其朋党疾之如雠虽谗毁竞生频遭罢免而忠勤显著转重功名平蔡州五十年贼臣并因裴度之功李林甫居相位十七年不曾忤防唯将谄佞自固恩荣党恶容奸承顔顺意安禄山显有悖逆并不隄防以致败国亡家皆因悖逆所致林甫既死斵棺弃尸况明皇帝文武聪明唐朝英主良由委任非当爲患实多唯有用人不可不谨则知抱忠良者岂肯依违怀谄佞者唯思茍且若非察言观行何以知见否臧张齐贤素蕴机谋兼全德义从来差遣未尽器能虑淹经国之才堪副济时之用伏乞皇帝陛下留居左右歴试艰难缓急之时堪期得力如当重委必立殊功臣所以潜贡管窥望垂天鉴更希询访免误安排冀分宵旰之忧同建久长之防臣之此状特乞留中所贵全系君恩免贻众怒僭逾之罪无以自逃
　　真宗咸平元年知虢州谢泌乞用宿旧大臣以小人爲戒上奏曰臣伏覩诏书以近日不逞之徒所陈述者皆闾阎猥媟之事臣闻古先哲王询于刍荛察于迩言者葢虑视听壅蔽故采此以达于物情亦罕闻用其言不察其实而遽行其事也易曰小人勿用必乱邦也先朝时侯莫陈利用陈廷山郑昌嗣赵賛之徒喋喋利口人心惟危頼先帝圣聪寻各诛剪然爲患已深矣此皆陛下偹见之也自陛下临御以来尽去此軰是以天下咸知日月之明乾坤之大诗云靡不有初鲜克有终望陛下行之久而惟新唐明皇初用姚宋则治晚用林甫国忠则乱此亦望陛下深加圣虑臣闻工欲善其事必先利其器古者辅圣帝佐明王建万世之基立不拔之策者必倚老成之人至于成康刑措葢从周召之谋文景清静亦用萧曹之画明皇太平复是姚宋之防夫精练国政斟酌王度未闻市井之徒尘走之吏可当其任也陛下深察前古用小人则乱用大臣则治然后小人不敢萌心而大贤得以毕力也
　　咸平中转运使刘综上言天下州郡长吏审官皆据资例而授未爲得人自今西川荆湖江浙福建广南知州或地居津要或户口繁庶之处望亲加选任其执政旧臣及给舍以上知州处亦择官通判又京朝官当任逺官者率以父母未葬爲辞意求规免请自今父母委未葬者许请告营办审官投状并明言父母已葬方许依例考课违者并罢其官
　　天禧元年擢右正言鲁宗道奏言守宰去民近而无以区别能否今除一守令虽资材低下而考任应格则左司无摈斥故天下亲民者黩货害政十常二三欲裕民而美化不可得矣汉宣帝除刺史守相必亲见而考察之今守佐虽未暇亲见宜令大臣延之中书询考以言察其应对设之以事观其施爲才不肖皆得进退之吏部之择县令仿此庶得良守宰宣助圣化矣帝纳之真宗时知处州杨亿荐韩永锡上奏曰臣忝分朝寄获总郡符官吏之间合知其能否阙庭之逺敢避于荐论臣伏见前监本州缙云县茶塩酒税三班借职韩永锡早以明经曾干场屋晚不择禄遂齿班行一自监临六迁寒燠检身奉上挺夙夜匪懈之诚守道安贫励风雨弗渝之操士流推慕名迹蔼然臣询于羣伦偹知行实筦之任不足尽才州县之间可使从政傥预字人之选必成循吏之名臣窃覩淳化四年选进士诸科举人充班行曾降宣命如两任六考无遗阙许与文资安排永锡考秩之间与诏书而未应临莅之际实官业之甚优伏望圣慈特与文资升奬徇私黩货保其不爲有此臣当连坐
　　仁宗天圣五年左正言刘随上奏曰臣伏见宰臣王曾因染微疴拜章求退深自刻责歴恳再三两宫盛慈未赐允许听于羣议亦所不安中外具瞻早期仍旧臣职居諌列亦合敷陈伏縁进退大臣治乱攸系忠良进用则天下皆喜憸邪进用则天下皆惧譬之兵器回柄与人茍非温厚端良未可容易轻授葢君子得柄则裁成景化折冲御侮以安天下唐明皇用姚崇是也小人得位则中伤良善剸割任情以危天下唐德宗用卢杞是也且君子小人各有其党君子之党起则礼乐兴行仁义是蹈长辔逺御邦家用宁唐太宗之世是也小人之党起则奸邪欺罔请托害政诈作威福以乱天下唐顺宗之世是也是以知进退宰臣不可不谨臣观王曾厚重寡言公忠有守先朝超擢参预钧衡两宫圣明俾专机务炎凉屡换畏谨益恭人无间言佥谓贤相而况齿髪未暮疾病可瘳愿解四辅之班似爲一身之利虽知止不殆宜避逊于崇髙而忧国如家未可轻于去就伏望圣慈深加敦喻勿受封章病恙稍平复令视事举先朝之甲令以宰司之职业侵权挠政者许其寘法黜幽陟明则委以公行振举纲条弥纶庶务辅佐圣德以成太平岂不美哉臣窃虑圣慈悯其恳诚或遂来请必若将求宰执思量未易其人中外大臣岂无希望然授其柄政虽简于圣心得位持权亦防于难制丁谓之类是也臣虽甚寡识亦尝品量以曾之厚重镇俗张知白之孜孜奉国吕夷简之能断大事鲁宗道之事君无隐斯并先帝柬求两宫登用驱防既乆勤劳一心羣议公言未宜改易所有王曾伏愿频降中使偹宣慈防候其疾损速赴朝参如此则眷注之情益彰于信用补报之效必尽于才谟舆论若斯谨达天听
　　寳元元年直史馆同知礼院宋祁上奏曰臣伏以陛下躬至圣开大明数引近臣延谋急政退托不敏开敢言之路日昃便坐以须告猷夫人君据安而念危则终不危操治而虑乱则终不乱何则几微之兆成败之端森然前判于胷中矣臣向已被诏对所欲言事闻于上未合明听陛下赦其无状再降德音似欲竭尽下情以裨万一顾臣敢无辞而对人臣之所以有朋党者何也由忠邪之不早判耳且君子得位必引其类使协济忠力不爲私也小人获进亦引其类使扇动声势不爲公也君子指小人所引固曰朋党小人指君子所引亦曰朋党君子常少小人常多此人君所以易惑而难辩也陛下何不质之以事验之以言其言也隂贼忌害巧爲迎合听之似可用察之而无实小人也其言也质直蹇正多所补益听之似逆耳察之而有实君子也又以其言騐其人之行事事与言合者爲忠事与言反者爲邪不黜其邪不进其忠则朋党终不除矣臣下之所谗佞得行者何也由朝廷听言之路太广也夫正人能言邪人亦能言古者称言之无罪者谓有道之言也若邪人凭虚以害有位架妄以间忠臣亦以爲不可加罪则是以言丧邦矣且邪人縁隙投诈寄事造奸诋人必以难騐之文伤人必以似是之语使进不得自辨于主退有以离间于君于是正人幽愤有功抑退如此者陛下虽加罪焉可也正人则不然毅焉中立侃焉正论引古今之宜根刑政之本质之众则无害措之事则可行不为势倾不爲利夺如此者陛下虽加赏焉可也故大辟言路而正言不赏妄言不罚则谗佞终不去矣今议者皆曰朝廷诚安且治臣以爲不然夫三患未去安得爲治直乱之未作耳请试言之夫与贤人谋事而与不肖者断一患也重选大臣而轻任之二患也大事不图而小事是急三患也何则贤人必爲国计而不肖者专爲身谋爲国计者必持至公故言直而援少爲身谋者专挟己私故喻巧而援多人君不能察之则奸诈行矣于是言长利者则破之以小害使终不能爲利图大功者急之以近效使终不得立功善令方下而谬令移之矣公议始行而私议夺之矣且不肖之人已不能忠而忌人之纳忠已爲不善而能败人之爲善改白作黒以是爲非若朝廷已知其奸不能斥去郭公所以戒亡也已知其贤而与不肖者并任之刘向所以获罪也此方今患之最切者也夫大臣左辅右弼参賛权纲朝访夕对弥缝漏阙既以爲忠且贤而擢之材且能而任之矣是宜待之以无二责之以一心今或指纎瑕采飞语小则被疑大则赐罢朝爲臯夔暮爲梼杌遂令家无全节人无全行何其有道之世而贤者之乏耶诚任之失其理矣徒使继至者瞻前畏后偷合取容事存形迹日防猜阻舍国事而不虑茍身谋以自安大臣如此陛下何頼焉且君视臣如手足彼将以手足爲报君视臣如路人彼亦将以路人爲报此患之次也聚天下莫急于财镇天下莫切于兵制四夷莫神于机任天下莫谨于官今财已匮而不肯计兵甚冗而不能择机至而不敢谋官滥而不知选而执事者但且计小利害责小经费羣对而旅前取防而奉行日循一日岁偷一岁陛下又不念此宁是朝廷福耶此患之又次也假如万一边境有事盗贼相扇甲兵宿野粮馈在路此时三患不去谁能出身爲国与陛下共此安危耶谁能执节慷慨与陛下前死不顾耶臣故曰非能治也直乱之未作耳陛下诚能诏中书门下使择天下之冗官稍清流品诏枢宻院去天下之冗兵寖明纪律断自宸虑必取成功不使涣汗复收匪石中转则县官之财有数年之饶爲万一不虞之偹策之善者也臣智识庸暗不足上当清问轻率狂狷惟陛下裁贷其诛
　　祁又荐张定方状曰右臣伏以良工搆材爲厦明主搆士爲国而材须求集士待举知然后落成展采功与时立伏见应沈沦草泽科张定方年三十八岁识虑沈敏气直行危文尚体要不工声病渉知韬畧兼明遁式甘足贫槁久无仕心昨爲乡党敦劝入应诏举六论程艺非其素心有司报罢怡然引去闭闗却扫不干州闾立言忼慨指擿民弊臣知寿州日以礼致问延至公门观其议论卓焉切至因取其所著书得却狄复戎战书等篇质多采少纪实求当臣亦指文索事与相辨诘触机应变筹防有余非但角空言竞华论而已臣以爲如定方等軰不可多得或防召赴上都程其所长授一职事官令往西北边郡必能研究术畧参賛帅臣讨论营阵商确攻守至于拨烦干蛊又其绪余臣既知其人不敢有蔽谨録定方所着三轴并封上如有可采伏乞特赐收试果无所取臣甘茍言之罪
　　仁宗时吕夷简执政进用者多出其门吏部员外郎范仲淹上百官图指其次第曰如此爲序迁如此爲不次如此则公如此则私况进退近臣凡超格者不宜全委之宰相夷简不悦
　　康定元年仲淹知延州乞督责管军臣寮举智勇之人状曰臣窃见边上将帅常患少人今髙继嵩才亡人情颇骇恐镇戎不能守御却须借朱观往彼朱观既去则鄜延路又阙敢勇之将国家奄有四海未必乏才岂天地生人厚于古而薄于今葢选之未精用之未至今诸军诸班必有勇智之人多被管军臣僚人员等逓互弹压不得进用坐至衰老如朱观元是军班出身因歴边任方得将名伏望圣慈专督管军臣僚等于诸班中搜罗智勇之人各举一名不以将校长行或试以武艺或观其胆畧出众便可迁转于边上任使如将来颇立战功则明赏举主或屡败军事亦当连坐所贵诸路渐次得人不致频有那移免使戎狄谓大国乏才愈增骄气况西北二方将帅之阙实非细事乞国家常爲预偹早加迁擢
　　庆歴中仲淹爲陜西经畧安抚使奏乞择臣僚令举差知州通判防曰臣等窃以天下郡邑牧宰爲重得其人则致理失其人则召乱推择之际不可不慎国家承平以来不无轻授应知州通判县令因举荐擢任者少以资考序进者多才与不才一涂并进故能政者十无二三谬政者十有七八国家诏令程式天下一体何则能政之处民必蒙福谬政之下民常受非国家法令之殊葢牧宰贤愚之异也今四方多事民日以困穷将思爲盗复使不才之吏临之赋役不均刑罚不当科率无度疲乏不防上下相怨乱所由生若不急于求人早革其诚国家之深忧也然自来虽曾诏臣僚各举所知或举主非贤则多谬荐臣等欲乞圣慈特降诏书委中书枢宻院臣僚各于朝臣中荐堪充举主者三人候奏到姓名即逐人各赐勅一道令于通判内举成资已上一员充知州知县内举成资已上一员充通判簿尉中举有出身三考以上无出身四考一员充职官知县或于职官令録中举五考以上之人充京官知县仍于勅明言所荐之人若将来显有善政其举主当议旌赏若赃污不理苛刻害民并与同罪所贵生民受赐宼盗自息
　　仲淹又奏乞于职官令録中举充京官知县疏曰臣近与韩上言乞择举主令逐人于通判中举知州一员于知县中举通判一员于簿尉中举职官知县一员已蒙降勅至宻院入逓次臣看详勅头名署臣等上言于理未便欲乞只作朝廷忧劳之意特选臣僚举官其体甚重仍乞于簿尉中举职官知县一员下添入或于职官令録中举五考以上之人充京官知县计添一十九字庶无遗才
　　仲淹又奏举胡瑗李觏状曰臣闻臣之至忠莫先于举士君之盛德莫大于求贤防通之朝岂敢隐黙臣窃见前宻州观察推官胡瑗志穷坟典力行礼义见在湖州郡学教授聚徒百余人不惟讲论经防着撰词业而常教以孝悌习以礼法人人向善闾里叹伏此实助陛下之声教爲一代之美事伏望圣慈特加恩奬升之太学可爲师法又建昌军应茂才异等李觏邱园之秀实负文学着平土书明堂图鸿儒硕学见之钦爱讲贯六经莫不赡通求于多士颇出伦軰搜贤之日可遗于草泽无补风化伏望圣慈特令敦遣延于庠序仍索所着文字进呈则见非常儒之学
　　仲淹又同韩奏举雷简夫状曰臣等窃见秘书省校书郎签书防州观察判官防公事雷简夫昨蒙朝廷敦遣起于草泽佐幕以来偹见通敏求之多士得爲异才欲乞圣慈特加奬擢与转一官就差充边郡通判庶观能效可进荣阶若不如所举臣等甘当同罪
　　仲淹又同奏乞酬奬张信状曰臣等窃见环庆教押军陈奉职张信自殿侍在边上累次与西贼鬭敌前在延州赵瑜等手下作前队杀退蕃贼得赵瑜等银椀衣服后来赵瑜等并转三资张信即未曾酬奬其人气豪胆勇武力过人爲一时之猛士在指使中少见其比欲乞朝廷特与改转一侍禁送种世衡手下管押军队分擘与禁军一两指挥专切教习独作一队爲竒兵使唤必能身先士卒以立胜功
　　仲淹又奏举许元张去惑状曰臣窃覩国家用兵以来急于财利虽百姓大困更难刻剥三军不足又须经营莫若求通敏之才省枉费之用庶几下不生怨上不乏须臣切见殿中丞监在京货务许元才力精干达于时务伏望圣慈指挥取索货务勾当过有劳绩特与超转一官差充江淮制置发运判官必能减省冗费疏通利源不害生民胥助军国又臣切见张去惑素有时材不避艰苦昨庆州修大顺城建事之初日有宼至人情畏惧却求中辍遂差张去惑徃彼劝谕将佐昼夜兴功众乃同心方能集事兼于宁州专管修城或创修山城功料浩瀚并以了毕防城战具皆能精办臣昨冐罪举本人乞改一官充陜西转运判官已奉朝防依奏候有阙即差今来陜西省罢转运判官其张去惑自合别与差遣伏望圣慈差监在京货务替许元勾当臣所举此二人若不能办济臣甘失举之罪
　　仲淹又奏举杜杞充馆职状曰臣闻书曰先王坐以待旦旁求俊乂葢天下治乱系之于人得人则治失人则乱故先王尽心焉臣伏覩朝廷两府任人多擢于两制词臣必由于馆殿是馆殿爲育材之要府岂宜贤俊不充至于衰索唐太宗置文馆延天下贤良文学之士令更宿直听朝之暇引入内殿讲论政事至夜乆方罢今馆阁臣僚率多清贫侨居桂玉之地皆求省府诸司职任或闻在馆供职者惟三两人甚未称陛下长养羣材之意臣窃见虞部员外郎杜杞太常丞章岷秘书丞尹源秘书丞张掞殿中丞王益柔殿中丞吕士昌大理寺丞苏舜钦大理寺丞楚建中环州军事判官姚嗣宗国子监直讲孙复或文词雅逺可润皇猷或经术精通能发圣蕴伏望圣慈委中书相度其间声实已著者乞不限资任先次召试各补馆职或有未协公议者乞加询采更候悉其才行即赐施行今后馆阁臣僚供职经二年不就诸司职任者乞特与恩例差遣庶令英俊之逰日玩典籍不亲米塩之务专修经纬之业长育人材无尚于此臣切闻太宗皇帝慕唐文皇之英风特建秘阁与三馆并崇听朝之余时或逰幸此祖宗盛事不爲不重今馆阁供职员数至少臣方敢上言所举虽多皆缙绅有闻之士更在朝廷取择臣谓天下至大圣人其难之纲纪或隳虽治必乱俊哲所聚虽危必安今边鄙尚虞旰昃未暇正宜广搜时彦大修王度以固其本之时也惟圣慈留意
　　三年仲淹爲参知政事论转运得人许自择知州上奏曰臣窃见古者内置公卿士大夫助天子司察天下之政外置岳牧方伯刺史观察使采访使统领诸侯守宰以分理之内外皆得人未有天下不大治者也今转运按察使古之岳牧方伯刺史观察采访使之职也知州知县古之诸侯守宰之任也内官虽多然与陛下共理天下者唯守宰最要耳比年以来不知选择非才贪浊老懦者一切以例除之以一县观一州一州观一路一路观天下则率皆如此其间纵有良吏百无一二是使天下赋税不得均狱讼不得平水旱不得救盗贼不得除民既无所告诉必生愁怨而不思叛者未之有也民既怨叛奸雄起而收揽之则天下必将危矣今民方怨而未甚叛去宜急救之救之之术莫若守宰得人欲守宰得人请诏二府通选转运使如不足许权擢知州人既得人即委逐路自择知州不任事者奏罢之仍令权擢幕职官如是行之必举皆得人凡权入者必俟政绩有闻一二年方真授之虽以精择尚虑有不称职者必有降黜直俟人称职而后己仍令乆其官守勿复数易其有异政者宜就与升擢之若然官修政举则天下自无事矣朝廷唯总其大纲而振举之可也
　　仲淹又奏乞许元张去惑下三司相度任使疏曰臣近与宰臣上殿因议财用不足防赐德音谓宜选诸路转运便臣寻面对云转运司得平和之人则可得刻剥之人则百姓受弊寻奉圣防民惟邦本不可侵扰臣退而思之以江淮制置发运司为财赋之要地最宜得人使二员互换上京所辖诸州不暇廵歴臣切见监在京货务内殿中丞许元智识通敏可干财赋复能爱民不为侵刻遂举充江淮制置发运判官又著作佐郎通判宁州张去惑昨在边陲实经烦使遂举监在京货务替许元此二人臣曾举充陜西转运判官已奉圣防依奏有阙日与差既是转运判官资地今来举充上件职任未至过越切见朝臣宋缄陈执礼为因王钦若妻并宋绶妻陈乞在京监当有台官上言不当已奉圣防改差臣在枢宻院日所举许元张去惑勾当钱谷虽与前人陈乞事体不同亦虑三司别有长才可举伏望圣慈指挥三司副使相度此二人之才如不堪上件任使即别举朝臣庶协公议
　　仲淹又奏葛宗古防曰臣窃知延州西路都廵检使葛宗古为侵用公使钱入已奏案已上朝廷臣昨奏陈边上得力将佐葛宗古实在其数今恐审刑大理寺断入极典纵防朝廷寛贷亦须降充近下班行必然挫屈更无勇战之气臣伏覩刑统节文诸监临主守以官物私自贷人及贷之者无文记以盗论有文记准盗论立判案减二等即充公廨及用公廨物若出付市易而私用者各减一等坐之议曰即充公廨谓以官物廻充公廨今朝廷支赐臣僚公使钱既已支付逐处更不系省帐拘管不收出剩亦无磨勘其公使钱显是廻充公廨之物私用者自有上项正条兼元无条贯今将私用公使钱入已为监主自盗之法只是法寺近例断遣不敢从轻遂至入罪切虑今后有公使钱处官员因循之间为人捃拾多陷除名死罪之坐诚为法之一弊公朝固当正之伏望圣慈宣唤新判大理寺杜曾令上殿指陈侵用公使钱正条付中书参酌免有枉滥其葛宗古弓马精强复有胆勇在鄜延路中最爲骁果今来朝廷选将之际此人实恐难得乞从正条定罪然后议其末减康定元年知谏院富弼乞令宰相兼枢宻使上奏曰臣伏见自来兵机公事全委宻院今边鄙多故不同往时若无更张必有败阙况事干治乱执政岂可不知文武二途自古一致臣窃观周史宰相魏仁浦曾兼枢宻使国初范质王溥亦以宰相参知枢宻院事臣今欲乞依故事亦令宰相兼枢宻使所贵同心协力各无猜嫌共议安边必能集事
　　庆歴三年弼又乞韩范仲淹更任内外事上奏曰臣伏闻近降勅命除陜西四路招讨经畧使韩琦范仲淹并授枢宻副使仰认圣意只从公论不听谗毁擢用孤逺天下之人皆谓朝廷进用大臣常如此日则太平不难致也然议者惟云进用大臣虽则美矣其如西寇未殄亦须借才若二人俱来或恐阙事羣论皆愿一名召来使处内一名就授枢副之命且令在边表里相应事无不集以臣愚虑亦谓羣众所说甚得允当然近日或闻有异议者谓枢宻副使不可令带出外任恐他时武官援此为例深不稳便此乃横生所见巧为其説沮陛下独断之明害天下至公之论臣谓立此异议者必知韩范仲淹以西事方急坚辞此职既未肯从命而来又不令带出外任是欲惑君听抑贤才奸邪用心一至于此况先朝累曾有大臣带两府职任应急出外事毕还朝不闻后来有武臣援以为例臣愿陛下无信异说专采公论一名召来使处于内一名就授枢副之职且令在边或许二人一岁一更均其劳逸亦甚穏便内外协济无善于此臣旦夕来闻韩范仲淹已有奏报西事未了恳辞恩命朝廷乘此处分深合事宜臣不胜恳恳激切之至
　　弼为枢宻副使荐张昷之等可充转运使副状曰臣近曾两奏乞令中书枢宻院通选诸路转运使副令逐路转运选辖下知州逐州选部内知县县令若此三种官一一得人则天下自然无事朝廷不劳而治矣然欲知民细微利病须要好县官欲得好县官须先择好知州欲得好知州须先择好转运使副须是辅弼大臣用心至公精加防选亲戚故旧者不得葢蔽可去者必去之仇雠踈逺者不得抑塞可用者必用之去之者勿避其怨谤用之者勿求其感激不邀恩于已不推过于人若能如此则天下贤者才者可以尽为朝廷之用何患不得诸路转运二三十人而已伏縁国家之事莫非至公须是辅弼大臣用心精选当黜则黜则退黜之人以谓朝廷公行自然无怨人既无怨事乃平贴若有大臣不存公共之心推事与人则退黜者以谓朝廷本不退我只是某人私相见排遂生怨怒架造谗谤君听既惑事乃破坏此于朝政为害之大者也今既委逐路转运使副升黜一路知州其权甚重其事亦大须是有才识能分别善恶仍须推心至公而行事果敢然后可当转运之任今逐路见任及新差下未到任转运使副共二十八员其间的有才识能分别善恶推心至公行事果敢者无三人而已其余虽别无显过可黜奈何碌碌常才缓急无用其间亦有作过之人但未败露或以败不行若不更张必难集事臣今来于众论得九人皆谓堪充转运使副可以委付选择辖下知州必得尽公不负朝廷差委谨具名次如左三司塩铁副使张昷之知杂御史鱼周询史馆修撰王质知谏院王素三司判官沈邈知潍州董储江南东路提刑狱杨纮权三司判官杜杞权三司判官燕度右九人皆搢绅之选今来且充诸路转运乆而皆可防擢任使更乞令两府同共铨量施行内董储是宰臣晏殊逺亲然其人实有才用但年齿稍髙而心力不退不可以大臣亲嫌而废也臣又虑诸处现任转运使副例各未满或别无显过恐中书以谓替罢无名臣今欲乞特降诏书告谕天下偹陈转运使职任非轻自来有失精选致职事废弛物论大以为非昨据枢宻副使富弼上防乞澄汰天下不才转运使副使下中书枢宻院令同共用心推择中外有才识堪任转运使副臣僚今据两司条奏到某人已下若干人堪充转运使副已令差赴逐路充职干当务在称职以副朝廷委任之意又据两司条奏到见任转运使副某人以若干不闻显効并仰中书门下就便别与差遣若降此诏告谕天下则退者以两府公黜自当无词进者以两府选差孰敢不勉如此行遣不是无名使天下之人耳目一变谓朝廷进善退恶政令清明守官者各知恐惧不敢因循岂不美哉岂不善哉
　　仁宗时宋庠奏曰圣诏曰牧守之职以惠绥吾民而罕闻奏最将帅之任以威服四夷而艰于称职岂制度未立不能通变于时邪岂简擢靡臻不能劝励于下邪臣等窃观旧史欲治之主未尝不留意守宰以宁方内慎求将帅以清戎索矧陛下秉至圣之德御乆安之世靖民防患孰先于此谨按朝廷列郡四百地逾前代参建官吏分督政条其间知州实匪轻选大者则领以公相次者寄以从官自余逺迩由卿监郎官而下莫不惟材是择考绩序迁一有逾违并从案劾或降或罢无所私焉臣等以谓选任之官如此粗足若欲人皆召杜政必龚黄质于前闻恐难尽善然重内轻外今古常情臣等敢不更务采抡审加劝沮或申明约束或廉察风謡奏最之科庶几可复然不得谓制度不立矣若乃将帅之举宥宻是司国朝之规名分难越傥或竒材防于羣萃勇略着于边疆任用之间亦当公论然亦不得谓简擢不臻矣
　　庆厯中知谏院蔡襄乞罢吕夷简商量军国事上奏曰臣伏见前宰臣吕夷简被病以来两府大臣三次诣夷简家议事及守司徒罢相之后朝廷有防令商量军国大事今月二日宰臣章得象以下又诣其家评论西事臣切谓夷简病时陛下于内中开设道场及赐手诏锡与至多眷注之心当世无比臣谓陛下假人以恩则可假人以礼则不可何哉陛下春秋方盛固宜亲决万几却令宰臣枢宻诣夷简决事臣恐天下四夷闻之谓陛下如何主也两府大臣辅陛下而治天下者今乃并笏受事于夷简之门里巷之人指窃笑臣恐天下四夷闻之谓大国乏材而无上下之分虽陛下特隆恩眷优待老臣正得为君之道而夷简不能上承陛下之意而无引避推让之心夫为人臣端居私家屈大臣而自便于理安乎况夷简谋身忘公养成天下今日之患遂致二边连构百姓困穷万手所指无敢言者上天降鉴祖宗垂灵辄以病觧而陛下尚令参决大政是陛下至今未之悟也臣切以陛下即位之初夷简便为参知政事其后数年渐至宰相出陈州半年复入又出许州一年有余移领魏府召归作相首尾二十年间不居政府才二年有余耳前后虽有王曾李廸张士逊陈尧佐王随等更迭为相而歴年之深无如夷简辅政以来所言之事陛下一皆听信而施行之出藩未几还当大政以病居家两府问事得主之深无如夷简辅政既乆得主又深固当敦风敎正庶官安百姓镇四夷今乃不闻功业但爲私计岂不负陛下眷遇之意也夫开直言旌谠论者宰相之体也夷简执政以来屡贬言者凡三四次如曹修古叚少连孔道辅杨偕孙沔范仲淹余靖尹洙欧阳修等或谪千里或抑数年或縁私恨假托人主威权以逐忠贤以泄已怒殊不念陛下虚受恶名此不忠之大者又使天下之人父敎其子兄敎其弟咸以直言为讳此乃絶忠谠之嘉谟成本朝之阙政其过一也夫奬懿行厉廉节宰相之方也古之圣人敎人之道先以名节为本若不使好令名则何恶不为何善不毁纵不陷于恶亦不免碌碌因循为阘茸之人也夷简为性不臧欲人附已见为善介特而自立者皆以好名希求富贵以汚之善人耻此徃徃退缩以避好名干进之毁是以二十年来人人不肯尚廉隅厉名节浅者因循阘茸深者靡恶不爲都无愧耻但能阿附夷简夷简悉力防之姧邪不败浸成此风习以为俗又使天下之人皆以逐利为智能逺势为愚钝此乃废廉耻之节成奔竞之风其过二也夫善则称君过则称已宰相之行也夷简一恩之施皆须出我门下或先露其事使人预知或先抑其事然后与行若不可行者小则归怨同列大则称奉圣防以是阿附者多隂为羽翼使天下之人迷大公之论有朋党之议其过三也夫进贤退不肖者宰相之职也臣见数年以来审官院京朝官吏部铨选人枢宻院三班院使臣授官之后例皆待阙一年二年以此计之冗官至多而曾不裁损竒材异绩不闻奬防贪墨昬耄之人曾经免罢责罚及来雪理务施小惠多与收録使天下贪廉混淆善恶无别其过四也夫富国恤民宰相之事也自闗陜兵兴以来修完城垒馈运刍粟科配百端悉出州郡内则帑藏空虚外则民力殚竭嗟怨嗷嗷闻于道路不幸有水旱之灾其变不可量也葢由不选材能充三司使副使发运使转运使但务收取人情用为资歴才至数月即又迁移循环奔走日求升进欲以兴财利寛民力其可得乎其过五也夫怀忠诛逆宰相之略也边鄙无事之时臣僚或陈备边之防或述御宼之方皆为虚妄引惹或降差遣或与冲替边臣因此唯尚姑息是以士卒不练器械不完黠羌窥我强弱辄懐异志夷简当国之后山外之败任福以下死者数万人丰州之战失地丧师镇戎之役葛怀敏以下死者又数万人葢由遣命将帅或分或合法制不立上下不和大战则大败小战则小败使生灵肝血涂染砂碛父子夫妇存殁痛庙堂之上成算安在其过六也夫畅国威制邻敌宰相之谋也自西师败殁之后北敌乘隙遣使入朝輙违先帝之盟妄请闗南之地岁增金帛仅二十万而犹勒兵压境坚求纳字淩胁中国大为耻辱度其祸福譬若疽疮但未溃耳制敌之术为患日深其过七也夷简出入中书且二十年不为陛下兴利除害茍且姑息以至事事隳坏如此臣谓夷简若实有智谋执政从来只务固宠不肯施设是不忠也若竭尽智谋区处颠倒是不材也不材不忠二者必当一责尚贪威势不能力让或闻夷简乞令政府一两人至家商议大事足验夷简退而不止之心也臣又见故相王旦执政仅二十年后以病退只带宫观使名不复与闻邦政故事甚明其夷简伏乞朝廷特罢商量军国大事庶使两府大臣专当责任无所推避陛下于夷简正君臣之分存终始之恩伏乞陛下断而行之以全国体
　　三年襄乞令韩范仲淹更任内外事上奏曰臣伏见陜西路招讨使韩范仲淹等各除枢宻副使并以西寇未宁恳辞恩命朝廷再赐手诏督令赴阙臣窃料等必再有陈论辞免于未决之间而异同之説有三焉曰使仲淹偕来也曰一处乎内一处乎外也曰皆留在边也使之偕来者此朝廷之本意葢陛下推独断之明采至公之论以二人乆处边陲详知本末致之宥宻思有变更将以求破贼之计耳然论者之説曰边臣最苦者奏报文字或有稽缓或即裁制动不如意所以乆无成功今得边臣而任之则细大可知表里相应也用兵不胜由军制未立无部分统辖之法若不更变未见可胜之期今得边臣而任之可责以更变之术所以宜一处乎内也西宼虽已请盟而戎心不可倚信等素习兵事上下之情通浃今尽还朝新帅郑戬山川之险易未知军旅之部伍未练若贼乘我机便忽有奔突必难制御此所以宜一留于外也曰皆留在边者此沮抑之论也恶仲淹者若于陛下前百般毁短之陛下必不信矣若称其材德而言陛下不得不疑也必谓仲淹等威名已着羌戎畏甚今将去边必有侵扰臣谓不然仲淹作招讨使羗戎既畏其威名今在枢府正议兵谋其畏必甚矣若谓闗中民情素所倚赖今既还朝众所失望臣又谓不然在陜西民既倚赖今在枢府必陈利病而行之所赖者愈大以是校之情僞甚明然或者谓二人孰宜处于内外臣以物议言之二臣之忠勇其心一也若以才谋人望则仲淹出韩之右处内者谋之而处外者行之故仲淹宜来当留边于理甚当也其韩范仲淹伏乞朝廷不听辞避各授恩命上以明陛下任贤之坚意下以协众庶之公论也
　　襄又论用韩范仲淹不宜使后有谗间不尽所长上奏曰臣伏见去月以来陛下拔任谏官都下翕然称庆又数日罢夏竦枢宻使用韩范仲淹作枢宻副使制命一出士大夫贺于朝庶人喜于路至有饮酒呌号以为乐者谓陛下去邪任忠可刻日以观太平矣臣闻易防之彖辞曰内君子而外小人君子道长小人道消否之彖辞曰内小人而外君子小人道长君子道消然则君子进则天下泰小人进则天下否陛下退一邪臣进一贤人而举国欢欣者岂以一邪一贤独能闗天下利害乎葢以一邪退则其类退一贤进则其类进众邪并退众贤并进而天下不泰者无有也虽然臣窃忧之顷年庄献明肃太后初弃六宫陛下亲临庶政一日出令邪臣沮气天下观听洒然快意期于一变以臻大治自后数年方内无事左右之臣易于袭常而恬于茍安陛下忧勤之心且亦少懈已而西羌背违举兵宼边遣将兴师屡战屡败馈运赋敛百姓困穷北朝乘势窥我彊弱遣使求地京师震骇幸而增赂以得暂息四海嗷嗷日忧一日以将来之患当如何也然犹指忠贤之士而属望焉幸而进用庶其叶力而大有为以解焦劳之急陛下奋发刚断博采物论拔而任之人人懽欣而臣独切忧者诚恐进用之后或有谗间或拘旧例使之不尽所长而去则天下必有遗材之恨所损不细矣当今天下之病臣请譬诸病者其安时调养适宜固不病矣其在皮肤医者能早去之病且安矣此二者皆已不及而病在肢体正待良医之时陛下又选任良医傥信任不疑听其设施非徒愈病又致民于寿考苟于此时使良医不得尽其术则天下之病愈深虽有和扁之妙难责速效矣愿陛下思祖宗社稷之重矜四海生民之困愤西北二虏之耻发干刚夬决之道拔贤材收众防不惮改作以成大功天下幸甚
　　襄为起居注乞罢王举正用范仲淹上奏曰臣伏以当今之务至要至切者莫若择执政之臣执政之臣茍容不材欲百职修举者无有也切见参知政事王举正材能最下乆忝大用柔懦缄黙无补于时天下之人指目羌虏为患兵戈未宁生民穷困国赋贫蹙陛下岂不念祖宗社稷之重国家安危之计而令举正碌碌偹员自陛下擢用韩范仲淹以来人人日期大任韩范仲淹见已到阙若以处置边事韩足以当之乞移仲淹参知政事其举正伏乞退罢以叶公议
　　襄又奏曰右臣近论述参知政事王举正柔懦缄黙无补于时特乞罢退枢宻副使范仲淹才名德望素着于人乞参知政事或者以谓若用仲淹参知政事却令举正复入枢府朝廷于大臣不失进退之体臣切谓举正软懦无能岂可却令入枢府虽中书总天下之事重于枢宻院专讲兵谋岂可用不才之人也臣闻人主御羣臣称职者用之不职者去之举正预政以来有何建明着于时论傥不以罪斥而以恩罢其为幸也大矣伏惟陛下天资仁厚不忍失一大臣之意奈何羌虏皆横生民已困兵戈未宁水旱不节嗷嗷四海思望休息急于用才之日陛下虽欲存小惠宰辅虽欲芘同列岂不悮国家大计乎伏望陛下发干刚出圣断退举正用仲淹以荅天下之望臣为谏官论列大臣先当议其才与不才若举正过恶未欲尽言愿朝廷早以礼去之无令丑迹暴扬于事为便
　　四年襄又奏乞留欧阳修状曰臣窃见知制诰知谏院欧阳修授龙图阁直学士河北都转运使臣等已有论列乞罢河北之任依旧知谏院至今未蒙朝命臣等伏念事有重轻度才而处才有长短适用为宜朝廷安危之论繋于天下则为重河北金谷之司系于一方则为轻修之资性善于议论乃其所长至于金谷出入之计勤干之吏则能为之任修于河北而去朝廷于修之才则失其所长于朝廷之体则轻其所重伏惟陛下增置谏员以来外人不计谏官之能否但知陛下有开纳之美一旦骤荣修之身便令逺去外人不知朝廷任用之意但以修好切直不容于时臣等非私于身寔为朝廷惜任人之体伏乞陛下罢修龙图阁直学士河北都转运职任令依旧知制诰知谏院事
　　仁宗时襄请叙用孙沔状奏曰右臣伏见分司南京孙沔以罪谴谪臣以守官海域去京师至逺事至传闻不得真实然观贬降之重及有履秽之词皆谓孙沔知杭州日有赵氏事沔诚有之固当重责然沔之治杭州刬除蠧弊击擿豪强令行禁止与浮屠大族日为雠敌其间虽有过当然风俗混淆至今衰息所为如是虽至愚之人必能自察沔虽阔略然老于人事以严明自处而輙为不法至此使一日罢去小人共怨何恃而得安全是明目而投陷穽孰肯为哉臣恐审问体量之际未得其实臣闻赵氏与父同日下审问所其父一夕而死所以道路之言皆谓搒掠以成其事古者大臣不理沈寃沔以尝副枢宻待罪而已臣恐继今以后大臣有罪不能自明由沔而始顷年侬贼宼钞二广近侍至多独沔被谴瘴毒恶地干戈危处沔亲当之是亦有劳矣今以累赦之余三州按索安能无过沔且老摧落之余岂复自振然臣子之分恶名难受伏乞陛下哀怜念已用之效察难明之咎湔洗拂拭有所任用必能修省以报陛下天地再生之施
　　襄又奏乞选择翰林学士不用资序劄子曰臣风闻臣僚上言为翰林学士员阙乞未添补臣窃谓暂减员数不若精选才贤有唐以来此职最为清近朝夕闲宴与天子论议天下之事如陆贽李绛皆不世之才所论者足以开悟人主聪明賛成天下之业今来只循资序随例补选或行迹奸邪或才识暗懦中书据名除改莫敢抑退况兹一职动是两府之资茍不择人岂陛下选任忠良之意臣欲乞今后翰林学士阙员中书不得依资差除伏望出于圣衷选人任用庶乎奸邪暗懦之人无由滥进





　　歴代名臣奏议卷一百三十二
　　钦定四库全书
　　歴代名臣奏议卷一百三十三
　　明　杨士竒等　撰
　　用人
　　宋仁宗时欧阳脩举米光濬状曰右臣伏自准勅计置河东沿邉粮草所过州军遍见文武官吏不少其间临民治军可称邉任者絶难得人伏见西头供奉官閤门祗岢岚军使米光濬年四十余世家代州熟知本路边事出于将种练习兵机兼有胆勇会弓马自到岢岚二年处置皆合事宜昨代州宁化各为守将非才引惹北人争侵疆界惟岢岚草城川正当北界要害之地去年北人来侵疆界光濬应机拒守故独岢岚得不侵却土地亦不张皇臣自过本军体问军民备得其实伏覩近降宣命指挥差李伟替令赴阙切以邉鄙常患难材茍得其人岂宜屡易兼自有移替宣命军民竝各众状举留其米光濬臣今同罪保举再任岢岚如再任后犯入已賍及边防军政但有一事败悮竝甘连坐具状奏闻伏勅防
　　又状曰右臣近曽同罪奉举西头供奉官閤门祗米光濬再任岢岚军使窃知朝廷为光濬病患曽加体量臣昨任岢岚亲见光濬絶无病状体问得去年偶因饮酒暂曽不安窃縁本人有心力会弓马谙熟邉事善抚军民况岢岚当草城川一路地形平坦与北冦止隔界壕不比代州尚有险固捍御控扼尤借得人臣尝见朝廷选择邉将比及于武臣中求得一人常患难得而任使俟其知次第亦须年嵗之间其米光濬于武臣中不易多得在岢岚既乆又已知次第其人既不病患又无过犯料其替去别得差遣必与今任轻重一般与其移易往来不若责之久任况知光濬亦累曽乞替臣今所举非狥光濬之私盖为邉防之计其米光濬伏望圣慈特加奨擢与优转一官且令再任以防缓急可以使唤如朝廷迁官及再任后犯入已賍及邉事有所败悮臣并甘同罪
　　庆厯三年修又论王举正范仲淹等劄子曰臣伏见朝廷擢用韩琦范仲淹为枢宻副使万口懽呼皆谓陛下得人矣然韩琦禀性忠鲠遇事不避若在枢府必能举职不须更借仲淹如仲淹者素有大材天下之人皆许其有宰辅之业外议皆谓在朝之臣忌仲淹材名者甚众陛下既能不惑众説出于独断而用之是深知其用矣可惜不令大用盖枢府只掌兵戎中书乃是天下根本万事无不縂治伏望陛下且令韩琦佐枢府移仲淹于中书使得参预大政况今参知政事王举正最号不才久居柄用柔懦不能晓事缄黙无所建明且可罢之以避贤路或未欲罢亦可且令与仲淹对换当今四方多事二虏交侵正是急于用人之际凡不堪大用者去之乃叶天下公论不必待其作过亦不须俟其自退也况若令与仲淹对换则于举正不离两府全无所损伏望陛下思国家安危大计不必顾惜不材之人使妨占贤路如允臣所请即乞留中特出圣断指挥或尚未欲施行即乞降付中书令举正自量材业优劣何如仲淹若实不如即须自求引避以副中外公议
　　修乞力拒浮议终责任范仲淹等上奏曰臣伏闻范仲淹富弼等自被手诏之后己有条陈事件必须裁择施行臣闻自古帝王致治须待同心叶力之人相与维持而君臣相得之难谓之千载一遇今仲淹等遇陛下圣明可谓难逢之防陛下有仲淹等亦可谓难得之臣陛下既已倾心待之仲淹等亦又各尽心思报上下如此臣谓事无不济但顾行之如何尔况仲淹富弼是陛下特岀圣意自选之人初用之时天下已皆相贺然犹窃谓陛下既能选之未知用之如何尔及见近日特开天章从容访问亲写手诏督责丁宁然后中外喧然既惊且喜此二盛事固以朝报京师暮四海皆谓自来未曽如此责任大臣天下之人延首拭目以看陛下用此二人欲作何事此二人所报陛下果有何能是陛下得失在此一举生民休戚系此一时以此而言则仲淹等不可不尽心展效陛下不宜不力主而行使上不玷知人之明下不失四海之望臣非不知陛下専心鋭志必不自怠而中外大臣且忧国同心不必相忌而沮难然臣所虑者仲淹等所言必须先絶侥幸因循姑息之事方能救数世之积如此等事皆外招小人之怨怒不免浮议之纷纭而奸邪未去之人亦须时有防沮若稍聼之则事不成矣臣谓当此事初尤须上下叶力凡小人怨怒仲淹等自以身当浮议奸防陛下亦须力拒待其乆而渐定自可日见成功伏望圣慈留意终成之则社稷之福天下之幸也
　　四年修又论郑戬不可为四路招讨上奏曰臣伏覩勅除郑戬知永兴军兼陜西都部管自闻此命外之议论皆以为非在臣思之实亦未便窃以兵之胜负全由处置如何臣见用兵以来累次更改或四路置都部管或分而各领一方乍合乍离各有利害唯夏竦往年所任郑戬今日之权失防最多请试条列臣闻古之善用将者先问能将几何今而不复问戬能将几何直以闗中数十州之广蕃汉数十万之兵沿边二三千里之事尽以委之此其失者一也或曰戬虽名都部管而诸将自各有将又其大事不令専制而必禀朝廷假如邉将有大事先禀于戬又禀于朝廷朝廷议定下戬戬始下于沿邉只此一端自可败事其失二也今大事戬既不専若小事一一问戬则四路去永兴皆数百里其寨栅逺者千余里使戬一一处分合宜尚有迟缓之失万一耳目不及处置失宜则为害不细其失三也若大小事都不由戬而但使帯其权岂有数十州之广数十万之兵二三千里之邉事作一虗名使为无权之大将若知戬可用则推心用之若知不可用则善罢之岂可尽关中之大设为虗名而以不诚待人其失四也今都部管名统四路而诸将事无大小不禀可行则四路偏裨各见其将不由都帅则上下相效皆欲自専其失五也今都部管是大将反不得节制四路而逐路是都帅部将却得专制一方则委任之意大小乖殊军法难行名体不顺其失六也若知戬果不可大用但不敢直罢其职则是大臣顾人情避已怨如此作事何以弭息人言其失七也料朝廷忽有此命必因韩琦等近自西来有此擘画等身在邉陲曽为将帅岂可如此失计臣今欲乞令两府之臣明议四路不当置都部管利害其郑戬既不可内居永兴而遥制四路则乞落其虗名只令坐镇长安抚民临政以为关中之重其任所系亦大而使四路各责其将则事体皆顺处置合宜
　　修又论三司判官择人之利劄子曰臣伏见近差薛绅为转运使绅是三司判官资例合作转运使然外人议论未允者若以昔日差人更有不如绅者亦不足惟盖见朝廷近更新制不次用人凡旧转运使稍不材者悉令换易忽见却用薛绅所以人言未允昨来京东用沈邈替却晁宗简今用薛绅又更不及宗简此臣之所以未喻也平时无事公私上下从容吏无大小奉法守常而已所以龊龊防谨不为大过虽庸暗缪懦者皆可茍禄偷安而朝廷可以不择贤愚一例差拨官虽渐滥犹未败悮今天下事势岂比向时盗贼纵横而州郡无僃公私困乏而用度转多赋役繁兴而人户凋耗虽有出人之方尚恐不能了事岂可尚循旧例依次用人然臣窃思方今中外差除未肯脱去旧例如绅之軰谓其已作省判须令作转运则在差省判之时不早慎择也夫前已滥者不能骤去后来者又不择之永无澄清之时矣臣今欲乞详定差省判之法每遇阙人或令本省使副自举或朝廷先择举主令举主择人但重其保任同罪之法而不必限其资序如此则省判得人省判得人则将来有好转运使有好转运使则逐路澄清民纾用足以此而言择得一省判为数十州民之福其利甚大夫得人为利甚大则失人为害亦大矣伏望圣慈留意裁择
　　修改右正言论转运所按吏不必更令提刑体量上防曰臣近见淮南按察使邵饰奏为体量知润州席平为政不治及不教阅兵士等朝廷以饰为未足信又下提刑司再行体量臣窃以转运提刑俱领按察然朝廷寄任重者为转运其次乃提刑尔今寄任重者言事反不信又质于其次者而决疑臣不知邵饰果是才与不才可信与不可信如不才不可信则又何疑然又不知为提刑者其才与饰优劣如何若才过于饰尚可取万一不才于饰见事相背却言席平为才邵饰合得防上之罪矣若反以罪饰臣料朝廷必不肯行若舍饰与席平俱不问则善恶不辨是非不分况席平曽作台官立朝无状只令制勘亦不能了寻御史中丞以不才奏罢朝廷两府而谁不识乎其才与不才人人尽知何必更令提刑体量然后为定今外议皆言执政大臣托以审谨为名其实不肯生事而当怨须待言事者再三陈状使被黜者知大臣廹于言者不得已而行只圗怨不归已茍诚如此岂有念民疾苦澄清官吏之意哉若无此意是好疑不决则尤是朝廷任人之失自去年以为转运使不察官吏特出诏书加以使名责其按察今按察使依禀诏书举其本职又却疑而不聼今后朝廷命令谁肯信之凡任人之道要在不疑宁可艰难于择人不可轻任而不信若无贤不肖一例疑之则人各心阑谁肯办事今邵饰言一不才显者所贵朝廷肯行然后部下振竦官吏畏服今反为朝廷不信却委别人则饰之使威谁肯信服饰亦慙见其下今后见事不若不为不独邵饰一人臣窃闻诸处多有按察官吏皆为朝廷不行人各嗟慙以谓任以事权反加沮惑朝廷之意不可谕也伏望圣慈特勅其邵饰所奏特与施行今后按察使奏人如不才老病灼然不疑者不必更委别官示以不信所贵不失任人之道而令臣下尽心
　　嘉祐元年修为翰林学士论用人之要在先察毁誉之人奏曰臣伏覩近降制书除贾昌朝为枢密使旬日以来中外人情莫不疑惧搢绅公议渐以沸腾盖縁昌朝禀性回邪执心倾险颇知经术能文饰奸言善为隂谋以陥害良士小人朋附者众皆乐为其用前在相位屡害善人所以闻其再来望风畏恐陛下聪明仁圣勤俭忧劳每于用人尤所审谨然而自古毁誉之言未尝不并进于前而聼察之际人主之所难也臣以谓能知聼察之要则不失之矣何谓其要在先察毁誉之人若所誉者君子所毁者小人则不害其为进用矣若君子非之小人誉之则可知其人不可用矣今有毅然立乎朝危言谠论不附人主不附权臣其直节忠诚素为中外所称信者君子也如此等人皆以昌朝为非矣宦官宫女左右使令之人往往小人也如此等人皆以昌朝为是矣陛下察此则昌朝为人可知矣今陛下之用昌朝与执政大臣谋而用之乎与立朝忠正之士谋而用之乎与左右近习之人谋而用之乎或不谋于臣下断自圣心而用之乎昨闻昌朝隂结宦官创造事端谋动大臣以圗进用若陛下与执政大臣谋之则大臣势在嫌疑必难启口若与立朝忠正之士谋之则无不以为非矣其称誉昌朝以为可用者不过宦官左右之人尔陛下用昌朝为天下而用之乎为左右之人而用之乎臣伏料陛下必不为左右之人而用之也然左右之人谓之近习朝夕出入进见无时其所防防能使人主不觉其渐昌朝善结宦官人人喜为称誉朝一人进一言暮一人进一説无不称昌朝之善者陛下视聼渐熟遂简在于圣心及将用之时则不必与谋也盖称荐有渐久已熟于圣聪矣是则陛下虽断自圣心不谋臣下而用之亦左右之人积渐称誉之力也陛下常患近嵗以来大臣体轻连为言事者弹击盖由用非其人不叶物议而然也今昌朝身为大臣见事不能公论乃交结中贵因内降以起狱讼以此规圗进用窃闻台谏方欲论列其过恶而忽有此命是以中外疑惧物论喧腾也今昌朝未来议论已如此则使在其位必不免言事者上烦圣聼若不尔则昌朝得遂其志倾害善人壊乱朝政必为国家生事臣愚欲望圣慈抑左右隂荐之言采缙绅公正之説早罢昌朝还其旧任则天下幸甚臣官为学士职号论思见圣心求治甚劳而一旦用人偶失外庭物议如此既有见闻合思裨补
　　脩又举胡瑗奏曰臣伏见新除国子监直讲胡瑗充天章阁侍讲有以见圣恩奨崇儒学褒劝经术之臣也然臣等窃见国家自置太学十数年间生徒日盛常至三四百人自瑗管勾太学以来诸生服其徳行遵守规矩日闻讲诵进徳修业昨来国学开封府并鏁防进士得觧人中三百余人是瑗所教然则学业有成非止生徒之幸庠序之盛亦自是朝廷美事今瑗既升讲筵遂去太学窃恐生徒无依渐以分散窃以学校之制自昔难兴惟唐太宗时生徒最多史册书之以为盛美其后庠序废壊至于今日始复兴起若一旦分散诚为可惜也臣等欲望圣慈特令胡瑗同勾当国子监或専管勾太学所贵生徒不至分散
　　脩又举梅尧臣状奏曰臣等忝列通班无裨圣治知士不荐咎在蔽贤伏见太常博士梅尧臣性纯行方乐道守节辞学优赡经术通明长于歌诗得风雅之正虽知名当时而不能自逹窃见国家直讲见阙二员尧臣年资皆应选格欲望依孙复例以补直讲之员必能论述经言教导学者使与国子诸生歌咏圣化于庠序以副朝廷育材之羙如后不如举状臣等并甘同罪
  </div>
  <div class="pagination">
   <a href="历代名臣奏议_page46.html">
    上一页
   </a>
   <span>
    ...
   </span>
   <a href="历代名臣奏议_page42.html">
    42
   </a>
   <a href="历代名臣奏议_page43.html">
    43
   </a>
   <a href="历代名臣奏议_page44.html">
    44
   </a>
   <a href="历代名臣奏议_page45.html">
    45
   </a>
   <a href="历代名臣奏议_page46.html">
    46
   </a>
   <span class="current-page">
    47
   </span>
   <a href="历代名臣奏议_page48.html">
    48
   </a>
   <a href="历代名臣奏议_page49.html">
    49
   </a>
   <a href="历代名臣奏议_page50.html">
    50
   </a>
   <a href="历代名臣奏议_page51.html">
    51
   </a>
   <a href="历代名臣奏议_page52.html">
    52
   </a>
   <span>
    ...
   </span>
   <a href="历代名臣奏议_page48.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
