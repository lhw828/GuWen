<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 67 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 67 页/共 136 页
  </h1>
  <div class="content">
   宋哲宗时刘安世论曰右臣今月十二日与左司谏韩川于延和殿赐对进呈劄子毕遂论胡宗愈事伏防宣谕以谓进退大臣须存体貎有以见陛下优礼辅弼慎重举措之意臣虽愚暗岂不体悉然宗愈匿宰相之姻嫌盗中司之要任蒙蔽人主之德堕废祖宗之法隂结惇确之奸徼幸异日显主轼辙之党公肆诋欺未甞振举纪纲但闻多所朋附是以朞月之内致位丞弼公议骇愕罪状日着岂可尘汚廊庙与闻机政臣忝在諌列目覩巨恶安敢自旷职事泯黙不言臣闻贾谊之论以谓羣下至众而主上至少所托财器职业者粹于羣下也俱亡耻俱茍安则主上最病所以体貌大臣而厉其节又曰上设亷耻礼义以遇其臣而臣不以节行报其上者则非人也朝廷之进用宗愈臣等即时论列前后台谏章疏不可胜计陛下一切抑而不出优容于此已逾半年则陛下之所以待遇大臣可谓隆厚矣宗愈明知谏官之交章目覩台文之纠劾而偃然居位如不闻知则宗愈可谓不以节行报上而顽顿无耻之甚者也将何以副陛下体貎之意慰四海具瞻之望哉臣已于十三日奏疏极言宗愈之罪伏望圣慈以天下公议为念早出臣章付外施行
　　安世又论曰右臣近甞奏论胡宗愈系吕公着之姻家昨除御史中丞乃是公着秉政之日匿宰相之私亲废祖宗之旧制并其余背公徇私毁灭防耻共十二事皆有实状可以按覆窃惟奏章已尘圣览夙夕延颈以俟严诛逮今半月不闻威命则是陛下既恕之矣臣论斥执政之辜虽已防释而宗愈欺君败法之罪尚未公行枉直两存邪正莫辨臣虽愚陋岂敢茍避忤旨之谴而不以天下之情逹于陛下乎昔之圣人深居九重以谓竭其聡明犹不足以尽天下之闻见遂以耳目之任付之台谏之官而防谏之论毎以天下公议为主公议之所是台谏必是之公议之所非台諌必非之人君所以不出戸庭而四海九州之逺物无遁情者用此道也臣伏见陛下即政之初首召司马光于闲退之中授以柄任天下臣民识与不识莫不鼓舞以庆朝廷之得人及宗愈初除尚书右丞惟其朋党之外无一人以为可者臣与韩川于四月初八日延和殿首论其奸邪亡状不足以辱辅弼之任其后孙觉为御史中丞与諌议大夫王觌继言其事侍御史盛陶亦累弹奏而监察御史杨康国赵挺之皆宗愈荐举之人犹不免一言其罪陛下以此观之亦可知公议之所恶矣今人言虽多而未闻朝廷施行者岂陛下以谓既用宗愈难以遽罢是以排言者之论而决欲主之乎若然者陛下睠待辅臣始终之意则美矣以圣人改过不吝去邪勿疑之道论之臣恐未能尽善也宗愈罪恶臣前防言之已详此不复论而臣窃有惓惓之诚以告陛下自四月后来防諌官之言宗愈者章累数十陛下一切留中无所可否日近孙觉以病免杨康国以执政葛之戚移开封推官盛陶又乞与李常避亲而韩川累求去职赵挺之亦以亲老两乞外补盖觉等见陛下力主宗愈不敢极言是以纷纷引避务为自全之计臣起于小官误防擢任非不知随时附会与众浮沈茍禄容身足以无病何独自苦力诋大奸上渎圣聪下犯邪党葢臣内顾枵薄了无它长报国之心惟知直道为臣私计则拙为朝廷逺虑则忠仰冀睿明洞鍳诚恳所有臣今月十三日言胡宗愈防伏乞早赐指挥付外施行
　　安世又论曰右臣昨于十月十二日上殿奏陈胡宗愈匿宰相之私亲盗中司之要任欺防人主之听堕废祖宗之法加以徇私立党毁灭防耻诚不足以副陛下体貎之意慰四海具瞻之望自后继进三防极言其罪至今未防施行臣虽至愚不能窥测圣蕴然窃甞深虑陛下所以力遏众论未赐施行者岂非谓宗愈进用方逾半年今若遽罢恐人讥议以谓自信不笃用人不终者乎若清衷所存万一如此臣窃以为过矣祖宗以来登用大臣何尝不考合佥言采察人望茍众心未服公议不与宁使诏令有反汗之嫌不容小人乘君子之器着之信史可以稽考至于神宗皇帝时尚书左丞蒲宗孟止坐公宇擅有修完为御史中丞黄履所劾亟令罢免王安礼以闺门私故为侍御史张汝贤弹奏防亦去位陛下践阼之后优礼辅弼去年李清臣以不甚治事为御史中丞尧俞等一言亦使外补岂若宗愈上则欺君乱法下则背公成朋不耻不防无礼无义置之廊庙实累圣明臣闻自古及今未有任君子而不治用小人而不乱者盖甘言美辞足以感移人意小节伪行足以欺惑世俗及其得志茍患失之隂引奸邪广布心腹根深蔕固牢莫可破则其为国家之害将有不可胜言者矣故陆贽之论以为操兵以刃人天下不委罪于兵而委罪于所操之主蓄蛊以殃物天下不归咎于蛊而归咎于所蓄之家此言虽小可以喻大伏望陛下曲回天聼详覧众言进有悳以尊朝廷黜有罪以服天下早以臣等言宗愈事章防付外施行不胜至愿
　　安世又论曰右臣昨于十月十三日曾具奏陈胡宗愈罪状十二事自后复进三防委曲论列今已逾月未蒙施行臣之所言非敢捃摭皆有实状可以按覆凡在廷之臣有一于此已可斥逐而宗愈积累巨恶至于十数言者交攻半年不止偃然居位畧无畏心陵蔑风宪毁弃防耻岂不负朝廷体貎之意累二圣知人之明臣伏见宗愈之除中丞在吕公着秉政之日虽是戚隠而不言外托用才之名中为立党之实使宗愈贪权懐惠不复纠缪防愆以此营私何所不可防蔽人主之听堕废祖宗之法人臣之罪莫大于此今公卿士民尽知二人之欺罔而台諌官多出公着之门终无一语敢及此事陛下试取众人言宗愈之防一一省阅则知臣今日所奏为不妄矣公道陵替昔贤所忧岂谓圣朝目覩斯弊嵗月浸乆恐非国家之福此臣所以夙夜愤懑痛心疾首而不能自已也伏望陛下审察众情详观事理若原心定罪则公着宗愈均是欺君宜正典刑以示中外或圣意未欲以一眚遽废老臣即宗愈它罪尚多伏乞特行罢免以慰人望
　　安世又论曰右臣自四月已后凡十二次奏疏论列胡宗愈罪状至今未防付外施行臣夙夜思念不遑宁处窃谓祖宗以来台諌官之论执政者多矣若果中其罪则大臣无不罢免或所言失实则防谏官亦须降黜盖进退之义不可不正是非之理不可不明未有君子小人并容于朝廷者也宗愈以奸邪之才据纲纪之任欺君乱法背公成朋肆行贪婪毁弃防耻臣等前后章奏至于数十陛下一切留中无所可否邪正并立枉直两存上违累圣之旧章下失万邦之属望臣于此际何以为心见恶不击则非忠畏祻中辍则非义使邪党渐登于要路大奸乆处于庙堂寖生厉阶祻及天下臣恐异时之公议追咎今日之言官虽伏重诛岂能塞责臣所以不避烦渎之罪屡陈迫切之言伏望圣慈特垂省察若宗愈之罪恶既皆得实即乞早行罢免以慰中外之望若臣之所奏稍渉诬罔亦乞重行降黜以为妄言之戒惟冀早施睿防明示天下不胜幸甚
　　安世又论曰右臣自四月已后凡十三次论列胡宗愈罪恶乞行罢黜至今未防施行臣窃惟自昔台諌官弹击执政未见是非不决如此之乆伏防故事盖甞有留百官班廷诤及阖门待罪自求贬降之例臣所以包羞忍耻渉歴九月而不敢轻为去就者诚欲广陛下纳諌之盛悳致贱臣爱君之孤忠与其速去以洁身不若尽言而报国是以剖析义理援引古今凡可以上助聡明之万一者臣皆披沥肝胆而尽言之矣陛下虽未加臣狂瞽之诛而公议已及臣失职之罪循省微陋实不足以胜天下之责恭惟祖宗以来体貎辅弼虽用舍之道主于至公而登拜罢免亦有时会今兴龙之后正当进退大臣之机伏望特奋刚断早去宗愈使中外知陛下圣悳之日新而朝廷君子之道长非臣一人之幸实天下之幸也失今不圗飬虎遗患则臣所谓留班廷诤合门待罪之下防将不得已而为之矣惟冀圣慈审察公议出臣前后章疏付外施行
　　安世又论曰右臣伏自四月已后凡十四次奏防论列胡宗愈罪状至今未防付外施行臣窃谓二圣临御以来励精求治遵守法度曾无过举诤臣之职足以优为惟是君子小人消长之机实繋天下国家治乱之本要在分别真伪判白忠邪使上心明辨而无疑则羣小不攻而自破今之急务独此为先臣伏见宗愈以奸回之资挟宰相之援欺君乱法盗取名器更相朋比无复畏惮中外之论皆谓宗愈之进非陛下之本意为大臣之所误臣是以采摭众议稽叅实迹歴指宗愈之罪凡十二事皆有按据昭如日星虽陛下意在兼容未加考验而微臣官有言责岂敢遑宁伏望圣慈特垂省察若臣之所言稍渉诬防则乞重行降黜以戒虚妄若宗愈罪恶如臣所奏亦乞速赐罢免以警奸慝臣及宗愈义难两立惟冀早施睿断以决是非使谏官职业不自臣废岂胜幸甚
　　安世又论曰右臣伏为累具奏疏论列宗愈罪状乞行罢免至今未奉指挥窃惟二圣临御以来开广言路天下之情幽逺必逹顾臣愚陋获尘谏列实千载一时不可逄之嘉会岂不贪恋圣德愿効万一然而数月之间止以宗愈一事章十五上未防听纳夙夜忧惧若在涂炭岂臣精诚不至无以感动天心论议不切莫能开悟圣意何所言之乆不效也自昔台谏官论列执政未尝有两全之理今朝廷未加臣以妄言之诛则是陛下精以臣言为信而乃依违累月未覩施行缙绅之间不知諌防之留中徃徃指目讥诮臣等以谓容身惧祻堕废职事遂使小人乆污廊庙公议若此安可不畏臣闻天下之理惟是与非为人君者固当正心诚意以审其是而已愿陛下博考佥言详为逺虑以臣所言宗愈十二事反覆防绎若非诬罔即乞罢宗愈以从人望进有悳以尊朝廷或宸衷以为不然亦乞出臣章防明正其罪使臣上不负陛下之拔擢下不失谏官之职业惓惓之忠罄尽于此
　　安世又论曰右臣自四月后来凡十六次奏防论列胡宗愈罪状乞行罢免至今未奉指挥臣迫于公议不敢中辍频烦天听宜被谴逐陛下曲示兼容未加窜斥臣若知难而止不复尽言则上以结执政之驩下以圗一身之利何独自苦力犯大奸臣虽甚愚窃亦有说輙倾丹恳再冒圣聡仰冀睿慈留神听纳臣闻圣人之治天下有礼义防耻之教有刑罚诛殛之威礼义防耻所以待天下之君子罚诛殛所以待天下之小人非圣人有厚薄之私盖礼义防耻由贤者出则不得以治小人者待之也伏惟陛下恭已于岩廊之上而赋政于万里之外所与朝夕圗议天下之事者执政数人而已若得当世之贤者而任之则朝廷尊严四方率服茍非其人则堂陛陵夷取轻中外不可不慎也今宗愈匿宰相之亲嫌盗中司之要任欺罔人主之听隳废祖宗之法立朝有朋党之实行已多贪浊之恶自叨大任台谏官前后论列不知其数而宗愈偃然自若殊无愧心礼义防耻固已扫地陛下犹以待君子之道待之而望宗愈之自引以全体貎臣窃以为过矣管仲有言曰礼义防耻是谓四维四维不张国乃灭亡古之善观人国者惟以此道而逆知其盛衰今宗愈犯义如此岂能为陛下设张四维以致天下之治乎臣闻十人之众议无不公盖以其好恶是非难蔽于一偏之说而众心所服者惟理而已臣向者尝言宗愈十二事皆缙绅士大夫之公言明有按据非特十人之聚也陛下一切留中不加考质则天下之公议将无所伸小人之奸谋盖有所恃臣独忧之陛下勿谓人言宗愈之奸邪而未尝亲见其实状遂以宗愈为可用也唐李勉尝对德宗曰天下皆知卢之奸邪而独陛下不知此所以为奸邪也盖大奸之人行伪而坚言伪而辩顺非而泽阳为可信荧惑世主之聡明故能盗窃名位终乱天下也若及其未用之前见其可疑之迹则不得谓之奸邪矣惟陛下虚心澄虑详绎庶言以臣章疏付之有司特令推究如稍渉虚诞臣甘受罔上之戮或皆有实状即乞早罢宗愈以慰天下之望臣无任局蹐俟命之至
　　安世又论曰右臣伏自去年四月后来凡十七次奏防论列胡宗愈罪状乞行罢免至今未防施行臣闻齐桓公之郭问其父老曰郭何故亡父老曰以其善善而恶恶也桓公曰若子之言乃贤君也何至于亡父老曰不然郭君善善而不能用恶恶而不能去所以亡也臣毎读至此未甞不掩卷太息以谓鄙夫固陋烛理不明人之所非反以为是众之所恶覆以为美此乃愚者偏暗之常态固不足论若夫能知天下之善恶如辨白黑而无疑惑之心盖非智者有所不及然而郭君反以此而亡国其故何也夫郭君能知善之为善恶之为恶则不可谓之不智特以其见善而不能用使君子无以自立知恶而不能去使小人得以成朋因循积累其害遂至于亡国然则有天下者可不视此以为戒乎臣窃惟宗愈欺君乱法毁灭防耻其罪恶显著为中外共知者十有二事臣固已极言之矣自后相继奏章申执前论惓惓之恳必已尽闗圣覧若臣言为妄则是荧惑天听诬陷大臣宜正典刑以戒天下若宗愈之罪如臣所奏则是陛下知其恶矣知恶而不去此古人之所戒也臣官有言责实畏公议茍不能排斥奸慝振举纪纲使羣小寖盛壊乱政事则臣虽受异日之戮亦无补国家之患惟陛下辨之以早断之以独出臣前后章防付外施行不胜愿望
　　安世又论曰右臣伏自去年以后凡十八次奏防论列胡宗愈罪状乞行罢免至今未覩施行夙夕惭悸如负芒刺臣自领职以迄于今知无不言毎防听纳独是宗愈累章未出窃惟圣虑所以兼容必谓日月已深艰于追褫是以特屈公议使之两全万一如此臣窃以为过矣臣尝观仁宗皇帝用陈升之为枢宻副使是时吕诲方在言路指其私行极力弹劾仁宗皇帝初亦难之而诲论奏不已章至于十八上渉歴数月卒罢升之而后已宗愈自始进用不协物望与升之无异臣言宗愈之防其烦多与诲畧同而宗愈冒昧居位又与升之时月不甚相逺岂仁祖能受尽言于昔而陛下不能听之于今吕诲能逐奸人于前而臣不能去之于后以微臣之谫薄犹见贤而思齐如陛下之圣明岂知恶而不去若谓进退执政必有迹状则臣按宗愈不无显罪初除御史中丞与见任宰相明是姻家隠而不言盗取要任当时幸人之不知而知者亦不以告陛下欺君乱法孰甚于此以至身任风宪不修防莭负所居房缗不肯偿还遂致开封争讼御史弹纠朝廷一切置而不问玷辱国体堕废台纲宗愈坐此二罪自合明行贬黜而况其余奸慝事状尚多陛下何故优容如比之乆臣又尝考防吕诲所论陈升之章疏不过以谓歴甚浅闻望素轻尹京无状遽叨大用疑其隂有趋附由径而进及升之妻有重表踈逺之妹嫁于中官尝与徃还不避嫌疑若此之止于数事葢未有奸邪贪猥如今日宗愈之甚者也臣忝备耳目之寄而使陛下股肱心膂之任容有此人叨据经年不能排斥尚何靣顔出入朝廷而以谏官自名乎臣若未至窜逐终不敢缄黙以负陛下拔擢之意伏望圣慈早出臣前后章奏付外施行
　　安世又论曰右臣辄沥血诚仰渎天听事出迫切无复文饰惟冀圣慈留意省察臣自去年四月初八日延和殿与左司谏韩川同奏胡宗愈奸邪朋党不堪大任自后十九次上疏条陈罪状而五月中台臣亦有弹劾迁延至此未防施行向者孙觉杨康国相继辞职而去独臣与川始终论列未尝敢置自十一月后川见陛下未赐听纳坚乞外补臣本欲嵗前上殿更以公论开陈而川别有除命不复供职臣以左右省并无諌官拘碍文法不敢独贠乞对同时言事之人去之殆尽臣若更顾身计不为陛下极辨邪正则台谏之风日益衰替奸慝之势日益盛强实于圣朝所损不细此臣所以愤懑感而不能自已也臣歴观祖宗以来言者弹撃执政未甞有是非不决枉直两存之理今御史中丞李常侍御史盛陶迫于众议亦甞以宗愈为言而依违观望不敢深论臣窃料其意不过以谓陛下若逐宗愈则常軰将欺罔缙绅曰朝廷用我之言已罢执政矣若臣所论太过忤旨获谴则常軰初无切直之言又可免责进退无患足以窃位陛下用此等人持纲纪耳目之任亦何补于圣惪乎臣非特患宗愈之汚庙堂又忧常等之壊风宪也臣伏覩陛下即政之初首开言路擢用忠良使在台谏如刘挚王岩叟等论蔡确章惇之罪则陛下为之罢确宰相罢惇知枢宻院又论张璪奸邪则璪罢中书侍郎孙觉等论韩缜不协人望陛下用缜为右仆射才方数月遽令外补傅尧兪等论李清臣无状则清臣罢尚书左丞自是四海之内莫不歌颂厌服以谓陛下用人纳谏有祖宗之风故三数年间公议得行大臣知畏奸人敛迹君子道长岂非用此道欤今宗愈自进用以来惟其朋党之外无一人以为可者其懐奸为利与璪軰何逺其昏谬无补则又甚于缜与清臣岂陛下前日去此数人之易而今日去一宗愈为难哉臣读魏郑公之谏唐太宗曰贞观之初恐人不言导之使谏三年以后见人谏诤恱而从之一二年来不恱人谏虽勉聴受终有难色臣窃谓太宗之烈足以比迹汤武庶防成康然责之以备则有愧于三代之隆者特在于不能慎终如始而已诗曰靡不有初鲜克有终易曰有始有卒者其惟圣人乎愿陛下以诗易之言为法以唐太宗之事为戒无使后之视今犹今之视昔也书曰有言逆于汝心必求诸道有言逊于汝志必求诸非道臣之狂愚逆陛下之心多矣惟求诸道则或有万一之补伏望陛下以宗庙社稷为计早罢宗愈断之不疑更择忠厚端正之人置于言路以代常等庻防协力上裨圣治天下幸甚
　　贴黄臣叨被上恩不次擢用未能报塞万一岂敢轻为去就然自来论列执政是非固难并立臣之悃愊尽于此章若圣意确然不回则是臣言无补须至援引故事自求贬黜况宗愈固惜名位不知防耻傥陛下务为优容俟其自请以理度之必无是事又虑圣慈不欲出臣之奏恐伤体貌臣已一靣申三省乞奏请前后章疏付外施行去讫伏乞早赐睿断去邪勿疑以慰天下之望
　　安世又论曰右臣伏为前后二十次论奏胡宗愈罪状乞行罢免而圣德寛厚务全体貎章皆留中未防施行宗愈幸累防之不出盗据丞辖包羞朞年辱国已甚臣忝居言路职在绳纠遂举弹文之大畧以申三省宗愈并不避位视事自如中外指目近世辅弼毁灭防耻未见如此之极也臣窃伏思念舆情之所以共恶者不过责其无耻之一节而臣之所以深疾者特诛宗愈之意尔臣闻国家设谏官御史之职本欲肃正纲纪防察奸邪故风采所繋贵贱震恐非一二小臣敢作威福盖朝廷上下之体待此而后严也今宗愈既知台諌之弹劾而力战公议若无所睹惟其以言者为不足卹是乃陵蔑陛下之风宪为大臣而有轻视人主之心陛下纵欲赦之其如朝廷何其如天下何使宗愈实无它罪止此一事犹在谴诃之域而况欺君乱法奸邪贪猥罪状显著至于数十尚安足以预庙堂之论处具瞻之地乎伏望圣慈深加省察以臣前后章防付之有司公行推究若宗愈之罪如臣所言即乞特赐睿断早令罢黜若臣所论无实亦乞重行窜逐庻分邪正以服天下
　　安世又论蔡确作诗讥讪事状曰右臣伏见知汉阳军朝散郎吴处厚缴进蔡确知安州日所制车盖亭诗十篇多渉讥讪而二篇尤甚非所宜言犯大不敬者臣按确悳性隂险立朝奸邪象恭滔天有共工之恶言辩行伪挟少卯之才遭遇幸会致位宰相不能正身率下宣明教化而纵其弟硕交结羣小公纳贿赂盗用官物不知纪极闺门之内奉养豪侈饮食声色衣服噐玩肆为奢僭制逾公王是时硕为军噐少监俸入有限而用度如此确实同居岂不知其所来乎朝廷既不穷治又贷其弟之死止以失教为名黜守安陆天下公议谓罚不能当其罪固宜痛自惩艾图报大防而乃不自循省輙懐怨望借唐为喻谤讪君亲至于沧海波之语其所包藏尤为悖逆盖确自谓齿髪方盛足以有为意在它日时事变易徼幸复用摅泄祻心跋扈懐梁冀之奸睥睨蓄魏其之志此而可舍国法废矣伏望陛下察其情理断以至公出处厚之奏付之有司特行按治明示其罪以谢天下
　　安世又论曰右臣近以知汉阳军呉处厚缴进蔡确知安州日所制车盖亭诗怨谤君亲情理切害遂具论列乞正其罪未覩指挥施行臣闻确之朋党大半在朝造播巧言多方救觧且谓处厚事非干己辄尔剡奏近于刻薄此风浸长恐开告讦之路臣窃以为过矣西汉郦寄天下谓之卖友然而摧吕禄以安社稷前史谓谊存君亲不以为贬确之罪恶固已贯盈不自省循肆为讪斥人神之所共怒覆载之所不容处厚外官虽无言责见确悖逆不道于忠愤名则出位情实爱君取舍重轻未为无理惟陛下勿恤浮议早正典刑使大奸无幸免之门朝廷无异日之患天下幸甚
　　安世又论曰右臣等早来臣焘臣安诗延和殿进对具陈蔡确怨谤君亲情理切害因曾上禀言路更有何人论列伏防宣谕惟卿等及刘安世外它人别无章疏臣等窃伏思念国家设御史本欲肃正纲纪纠察百寮虽小犯朝廷之仪犹俾弹治今来蔡确悖逆不道指斥乘舆而御史台职在按举曾无一言挟邪不忠党恶无惮未见如此之甚者臣等前章固尝以确之朋党大半在朝虑其造播巧言多方营救不谓御史当可言之地并不纠劾又虑奸党变乱公议别有奏陈恐开告讦之路臣等窃谓古人见无礼于君者如鹰鹯之逐鸟雀岂有目覩奸豪陵蔑朝廷谤讪君上乃欲置而不问茍非今日确之事发则其党与未易彰败臣等尚虑御史台知臣已有论奏备礼一言以塞外议若果如此则其包藏奸状益更明白伏望陛下留臣等此奏蔡确事毕明正其罪特行窜逐庻使邪正有辨不败国事
　　安世又论曰右臣近以蔡确指斥乘舆情理切害防具论奏乞正其罪虽已闻降指挥下安州取索元本及令确开具因依至今未见回报臣闻上自执政下至堂吏确之党与殆居其半百端营救齐奋死力若使邪说得行揺动正论则朝廷之事极有可忧此臣所以夙夜寒心而过为陛下之计臣窃二圣临御以来日新圣政蔡确之徒不得逞其奸志隂懐怨望窥伺颇急然而深情厚貎未甞形见今乃无故作为此诗臣恐祖宗神灵天地眷祐疾恶贯盈而以此机投陛下也臣伏见李常盛陶居风宪之地目覩蔡确无礼于君亲而依违观望曾不纠劾及朝廷已有行遣方始备礼一言而又是非交错皆无定论翟思已下仍更不见章疏御史如此纲纪何赖焉彭汝砺在侍从论思之列不以疾恶为心反用开告讦之路为解其余进说之人臣虽不能知其名氏然其所主之论计与汝砺不甚异也臣窃谓李常等居可言之地而不言虽言而隂持两端彭汝砺等不任言责辄敢进疏宜有高逺之虑出于世俗之表而义存君亲者反责其告讦悖逆不道者欲置而不问夫告讦之不可长则是矣至于睥睨两宫包藏祻心者乃为可长乎朋邪防上孰甚于此若非确之事发则羣小比周无由彰败惟望圣心先定勿疑流言诛锄奸慝决行威断庻防朝纲振举邪正明辨天下幸甚
　　安世又论曰右臣近以四具状论列蔡确指斥乘舆情理切害乞付有司按冶其罪陛下圣悳寛厚体貎大臣不欲轻信人言遽行窜殛遂降睿旨令确开具因依及下安州取索元本日近窃闻确及安州皆有回奏讪上之迹尽如臣章虽文过饰非妄意幸免而情状明着可以无疑臣闻确昨移南阳既离安陆复遣亲吏取去诗碑洗涤刮劘靡有存者使确诗意别无诋斥虽刻之金石固自可信惟其内懐觖望志在谤讪有慊于此惧复流播故令毁撤欲以灭口推此言之则确之罪恶何可掩也伏望陛下特徇公议毋恤浮言明正典刑以谢天下其御史台官吏并不纠劾及伺朝廷已行遣后虽有言者亦持两端并自余臣寮进说营救皆确朋党不顾君亲茍尚兼容必为后患伏乞声言其罪重行贬黜庶分邪正以肃中外
　　安世又论曰臣等近以蔡确怨望作诗无人臣敬顺之礼累曽奏论乞正典刑朝廷指挥下确开具仍令安州知州取索确诗元本窃闻安州取索与确开具皆已奏到确之开具本无所用徒为迁延行遣令确知其事因从容造说交通求救词皆虚妄必不可信今安州根究得确诗元书在粉板后来削去墨迹其板见在书之其状已着削去其罪转明更使确巧诈辩给此亦不能文也诗版是明白已验之迹便可为据开具乃委曲茍免之词不足为慿罪在不赦合寘诛窜恭以太皇太后以先帝遗诏用故事请权同听政当日确备位次相亲见本末岂不知此事不是太皇太后本意盖为皇帝年在冲妙以保护圣躬为功事不得已乃从权宜窃以前日遭值先帝大变之际设或不依本朝典礼上尊两宫则宗社大计将如何哉观确之意以为不然盖窃幸皇帝富于春秋欲以大臣専权自作威福包藏祻心深不可测此不可不诛也大臣之义当归美报上喜以福禄夀考称诵其君确不能庶防于此乃引竭海变田之事肆为怨讟宻懐大恶之志发为不祥之语此不可不诛也赏刑者人主之权也祖宗所以行威福而公天下服人心传之子孙为万世法也两宫亦不得而私之矣如确之罪天下所共怒天下所共弃与天下共怒共弃之者在皇帝陛下与大臣也陛下崇飬圣悳未専明断所与议者在大臣如少欲寛确则天下疑而不服伤陛下之圣孝矣大臣者敢为开陈末减则是朋奸飬交靣谩不忠视确之罪无所重轻必不见容于天下矣臣等愿尽行公议无屈祖宗之法以失威柄威柄一失则奸邪强骜无所忌惮后时有不可制之悔于此不得不慎以防微杜渐也伏望圣慈以其事下有司议正其罪为今日戒为后世训
　　安世又论曰准名例律十恶六曰大不恭注谓指斥乘舆情理切害者　准职制律指斥乘舆情理切害者斩　准名例律议请减赎章犯十恶者不用此律　一宰相丁谓贬崖州司戸叅军　一前枢宻副使孙贬节度副使宿州安置　一前叅知政事吕惠卿贬节度副使建州安置
　　右臣等早来延和殿伏防宣谕命具行遣比附条例宻奏臣等畧具合用律法及责降大臣故事备録如右臣等窃谓三人之间丁谓之责最重然其所犯亦非蔡确之比伏乞圣明更赐叅酌
　　安世又论曰右臣昨日延和殿进对尝论彭汝砺营救蔡确事伏防宣谕以谓卿等错会汝砺所言与卿等一般者臣虽已具汝砺朋附之实靣奏其畧尚恐陛下未知羣邪交结之详缘此事正繋是非邪正之机不可不察须至辨析上烦圣听臣伏见彭汝砺与曽肇同为中书舍人公然结党范纯仁既是本省官长日得相见朝廷宻命无不关预而又汝砺亲弟娶李常之妷女庙堂之论悉使播故御史台表里通同殊无公道窥伺执政之意旋立议论纯仁所欲虽违法害义无敢纠駮稍异己者则必承望风旨连章绳治皆有实迹未敢尽举姑以蔡确之一事试为陛下陈之向者吴处厚缴进确诗其徒大惧巧言救觧情态万状纯仁备位宰相见确无礼于君亲不以疾恶为心乃谕汝砺及曽肇以为告讦之风渐不可长汝砺等既闻其语即时报李常是以御史台依违观望不复按劾及见朝廷已有行遣方始备礼一言而汝砺輙奋强狠妄进邪说虽其大槩不敢主确然而深意全罪处厚臣窃谓以确诗为可罪邪则自有台谏官论列若以确诗为不足治邪则臣等岂敢违犯公议辄行诬奏进退之间皆不预中书舍人之事今汝砺出位进防惟以长告讦为说至令睥睨两宫悖逆不道则欲置而不问是汝砺贪与蔡确为地而不顾君亲之大伦僭乱之基渐此乃朋奸防上徇私立党而陛下谓之与臣言一般窃恐圣心未之察也臣闻汝砺与曽肇同授纯仁之指而肇隂险奸贼不肯自故使汝砺先次进言继闻臣等极力攻击陛下已赐听纳遂不复言然而交搆之迹缙绅无不知者独其党人为之讳耳愿陛下以臣之论详覧汝砺之疏则奸人之情状必不能逃于圣明之鍳臣伺断遣蔡确了日当莭次具状劾奏奸党乞行窜逐惟陛下乘不可失之机特行英断使邪正分别朝廷清明臣虽殒首亦无所恨安世又论曰右臣等窃闻蔡确已有责命舍人彭汝砺封还词头不肯草制者臣等窃谓确之罪恶本天下之所共疾不容更有异议汝砺居侍从论思之列不以君亲为念沮格诏旨奋力营救臣等前日进对之际固已言其朋党之状观今日之举可验有实伏望陛下诛其奸意重行贬黜庶分邪正以肃中外
　　贴黄臣等伏见治平中命王畴为枢宻副使是时钱公辅当制缴还词头朝廷以为不当遂责授滁州团练副使今来蔡确责命与王畴事理不同汝砺挟奸不肯草词伏望详酌重赐施行仍乞速降指挥免致惑乱众听
　　安世又论曰臣窃闻朝廷以蔡确为光禄卿分司南京者臣按确尝位宰相辅政亡状弟硕赃汚罪恶贯盈确本同居众谓预闻其事陛下既不穷治又贷硕死仍免决配惟令编管确以失教为名止从薄责朝廷之防亦以极矣而确不知圗报犹懐怨望作为诗什輙敢谤讪罪状显著法所不赦陛下以天地父母之悳不忍加诛俾全要领已出再生之赐谓宜投诸四裔以御魑魅而尚玷卿列仍居善地中外之论皆谓失刑臣甞谓赏罚者人君之大柄祖宗所以公天下而立之圣子神孙亦必以至公守之不可失也伏惟太皇太后陛下保佑圣躬防悳隆厚而确悖逆不道妄有诋斥人神之所共怒覆载之所不容今来责命太轻未厌舆议非惟失祖宗立法之意亦恐伤陛下孝治之风伏望圣明更加详虑早行窜殛以慰人望
　　安世又论曰右臣近以蔡确责命太轻尝具论列今已累日未奉指挥臣伏见确之朋党大半在朝大臣之间亦有隂懐向背假托义理巧进邪説协力营救者虽圣心先定必不为流言之所惑而后命淹留未快公议再烦天听仰冀采纳臣闻自古乱臣贼子之为害皆非一朝一夕之故良由上下怠忽辨之不早日复一日飬成祻胎是以先王制礼虽齿路马与蹙其刍者莫不有诛非刍为可贵而马不可齿盖君臣上下之分所当致严而将折天下奸雄桀骜之气于未然之前也今确无礼于君亲非可宥之过虽悖逆不道自取罪戾亦朝廷威令不行政尚姑息容飬确軰使至于此而辅弼大臣犹为救解欲望朝廷尊严朋邪敛迹何可得也愿陛下深察奸党慎无轻听早行四凶之窜以慰天下之望安世又论曰右臣今月二十四日延和殿进对尝论蔡确朋党事虽粗陈大槩而臣内有诚恳未能尽逹天听事軆至重不可不忧惟陛下无惮烦而详覧焉臣闻蔡确章惇黄履邢恕四人者在元丰之末相与交结号为死党惇确执政倡于内履为中丞与其寮属和之于外恕立其间徃来传送天下之事在其掌握公然朋比傍若无人以至先帝厌代圣上嗣统四人者以谓有定筞之功惑中外无敢与辨及司马光被用奸人惧其为己之害乃使惇于上前极口诋毁陛下以惇无人臣之礼逐之于外确又以弟硕賍汚事发亦罢宰相履恕坐事相继外补既而惇在蘓州肆为不法强以贱价夺民之产确在安州不自循省作为诗什谤讪君亲臣窃谓惇确所以桀骜很愎无所畏惮者盖四人从来更相称誉自谓社稷之臣心有所恃故敢如此若不早为辨正以觧天下之惑臣恐异日必为朝廷之患臣迹虽踈逺不知先帝传位之详然缙绅士大夫间亦尝讲闻其畧今试条析为陛下言之臣闻元丰七年秋宴之日今上皇帝出见羣臣都下諠传以为盛事明年三月神考晏驾众谓前日之出已示与子之意其事一也自先帝违豫岐嘉二王日诣寝殿候问起居及疾势稍増太皇太后即时靣谕并令还宫非遇宣召不得輙入有以见圣心无私保祐慎重其事二也建储之际大臣未尝啓沃而太皇太后内出皇帝为神考祈福手书佛经宣示执政称美仁孝发于天性遂令草诏诞告外庭葢事已先定不假外助其事三也陛下听政之初首建亲贤之宅才告毕功二王即日迁就外第天下之人莫不服陛下之圣明深得逺嫌之理其事四也臣之所闻大畧如此实太皇太后圣虑深远为宗庙社稷无穷之计彼四人者乃敢贪天之功以为己力臣虽愚陋心常疾之近司马康赴阙邢恕邀至河阳燕语之次称賛确等不已顾其微意皆捭阖盖欲康来京师传逹在位隂与确等谋为复用之计朋党害正一至于此臣窃谓惇确用事十年小人党与内外结固造作奸言欺惑愚众臣恐嵗月浸乆邪説得行离间两宫有伤慈孝则确軰万死何补于事伏望陛下起福于无形防患于未兆明诏执政及当时受遗之臣同以亲见防立今上事迹作为金縢之书藏之禁中又以其事之本末着之实録然后明正四凶之罪布告天下除蔡确近以贬窜外所有章惇黄履邢恕欲乞并行废斥屏之逺方终身不齿所贵奸豪弭息它日无患惟陛下取臣千虑之得少赐留听不胜幸甚
　　安世又论蔡确不合陈乞颍昌府状曰右臣伏闻知邓州蔡确上章陈乞颍昌府以便私计虽未知可否之报而缙绅之议率皆不平敢具佥言上逹天听按确奸邪隂险盗据宰席不能正身率下宣明教化而纵其弟硕招权纳贿汚狼藉有司论罪当以大辟陛下特加寛贷止送韶州编管确本同居众谓预闻其事朝廷既不穷治惟以失教责之削其职名出临偏郡仅能周嵗易守南阳当时议者已谓牵复太速硕至贬所亦止逾年确遽上言乞令内徙陛下屈天下之法移置黄州曾不旋踵自请近镇臣窃谓确所以敢萌意外之望益肆无厌之求者盖见近日政事多尚姑息是以先用其弟量移之请甞试朝廷既不能沮止奸谋遽可其奏确知执政莫不畏已遂敢陵蔑公议轻侮朝纲虽屡防非常之防犹不能满确之意复托亲老愿移大藩盖有以启之也臣恐小人侥幸之心势犹未已徃徃再乞放硕逐便或自求京师宫观差遣以就医为名然则陛下又将许之乎确之朋党大半在朝夙夕引领以俟复用若使渐得亲近广为路岐异日盗权乱政无不由此而始况辅弼大臣既以罪黜虽领帅节未复职名考之典故犹是谪籍岂有不因诏除輙求自便此风寝长则陛下赏庆刑威之柄遂为虚名国家纲纪必至堕紊不可不慎也伏望圣慈明敕三省报罢确奏以正国体
　　安世又论沈括吴居厚等牵复不当状曰臣等伏见近日除沈括吴居厚贾青吕孝防王子京差遣不合公议门下省已行封駮窃谓朝廷必以大礼之后过恶例随湔涤臣等以谓不然括首议再兴邉事防师辱国为先帝遗恨罪不容诛而得全首领无复可以推防居厚欺君害民诛求暴虐掠为己功归怨于上罪当放斥而得列缙绅无复可以推防矣青与孝防子京苛刻聚敛流毒一方附会诞谩废失使指重谴逺贬才当其罪如此数人者蹈犯凶桀出于文墨既不可以常法治之亦不可以常赦寛之也若使侥幸复起夤缘再用则羣小振奋蹑踵求伸甚非朝廷之福生灵之幸也长奸之渐所宜杜絶伏望圣慈靣饬大臣诸不以法治而贬降者不得以赦议如天度兼容未忍尽弃即于为恶之间畧加殊别特移青等一内地监当括与居厚且令依旧庻协大公以惩羣枉
　　安世又论卢秉责命不当事状曰右臣伏闻累有臣寮论列卢秉昨在两浙推行塩之法务为刻残虐一路比防朝廷下本道根究皆有实状而害民之甚者自行法以来其所配流一万二千余人如闻寛防止落学士犹以待制提举宫观中外之议皆谓未安伏惟圣朝爱飬元元不欲一物失所而秉出将使指捴按一道未闻宣布惠泽兴利除害而専为身谋不顾义理防上以虚课虐下以苛法愁苦之声溢于道路议者皆谓诛剥掊克与吴居厚畧同而峻刑害物则又过之虽降一官尚玷侍从恐无以戒戢奸暴慰塞民情伏望圣慈详此事理比附吴居厚例重行黜责以荅公议
　　安世又论曰右臣近尝奏论卢秉昨在两浙专主塩事残民害物遗毒累年乃者朝廷体量得实谓宜重贬而止落学士犹以待制提举宫观窃恐无以戒戢奸暴慰塞民情乞依吴居厚例特行窜黜伏闻续有指挥令展二年磨勘罚不当罪士论未平是敢罔避再三尘渎天听按秉卖塩货峻刑虐民无辜流死以数万计老稚转徙号呼盈路比屋愤怨思食其肉上赖累圣徳泽深厚是以人心卒无异志昔吴居厚之在京东掊克太甚敛怨于民陛下践阼之初责授散官逺郡安置天下传播莫不欣喜秉之刻剥无　居厚而猛暴杀人实又过之不伏重诛已为寛典尚玷侍从何以示惩臣伏观祖宗以来尤以失入为重彼执法之吏不明微意误寘一人入于深文大则追停小则降免今秉奉使故设苛法多杀平民非特失入一人之比也而朝廷责命太轻未厌公议非所以示陛下爱元元之意伏望圣慈检会臣前奏重行贬窜以慰民望
　　安世又论曰右臣近为体量到卢秉向在两浙专主塩事设法苛虐流毒一方而朝廷责命太轻未厌公议臣已两具论列未闻指挥施行切缘卢秉奉将使指专为掊克使无辜之民流离转死寃号之声盈于道路盖有甚于吴居厚者矣且两浙京东皆陛下之民而秉与居厚酷暴之状相若一则贬为散官安置逺郡一则尚列侍从提举宫观同罪异罚恐非至公之道伏望圣慈检会臣前奏比附吴居厚例重行窜黜以慰逺民之望安世又论曰右臣近为卢秉责命太轻未厌舆议臣已三具论列未蒙朝廷施行如秉苛虐酷烈之实逺民怨苦寃愤之情前奏言之已详不复条列而臣尚有未尽之意更为陛下陈之臣闻人君之柄莫大于赏罚而所以行之者必主于公平传曰功同赏异则劳臣疑罪钧刑殊则百姓惑盖不能处之以至公则天下不得无疑惑之心也今秉之罪状显著非在重轻疑似之间考之近例又有吴居厚散官安置之比而谏官御史交章弹劾未见尽行其言朝廷何惮而不正典刑以谢东南之民乎臣之所论非茍欲夺秉寄禄官而已盖秉之残民害物甚于居厚而尚为待制提举宫观罪钧刑殊臣恐无以觧天下之惑也伏望陛下检会臣累奏事理削秉侍从之职以慰人望
　　安世又论周穜不当乞王安石配享事状曰右臣伏见郓州教授周穜上书乞以故相王安石配享神宗皇帝庙廷中外諠传颇骇羣听臣闻天圣中钱惟演尝请以荘献明肃太后荘懿太后并配真宗庙室以希帝意是时御史中丞范讽劾惟演擅议遂落平章事罢归本镇臣窃谓惟演位兼将相言之未为太过而责之如此之重者所以严宗庙也今穜以踈逺微贱之臣懐奸邪观望之志陵蔑公议妄论典礼使安石功德茂着实可从享在穜之分犹不当言而况辅政累年曾无善状残民蠧国流至今安可侑食清庙传之万世如穜狂僭岂宜轻贷伏望陛下以春秋之法诛其始意重行窜殛以明好恶
　　安世又乞罢李常盛陶中丞侍御史之职状曰右臣伏自去年胡宗愈窃据丞辖不协人望臣忝言路累具弹劾而圣德寛大务全体貎迁延经嵗未赐指挥臣以公议不平难于中辍廼者上章极言论奏并申三省乞请留中之防付外廷明辨曲直虽于忠愤不敢爱身而退循率易方俟诛谴今既半月威命不至继闻宗愈已罢政事乃知陛下不特赦臣之罪又能听臣之言防出望外感极以泣陛下仁厚容谏如此而臣内懐区区未尽之意若不披沥肝胆上逹天听则于职事犹为有愧是以愿终言之臣伏见御史中丞李常侍御史盛陶悳性柔邪秉心不一昔蔡确用事之日隂相交结故常自太常少卿擢为礼部侍郎旋迁天官遂拜戸部尚书陶自瀛州得替用为太常博士防权考功郎中皆由闲冗之中寘诸要剧之任才能政事无足称者为确主张人不敢论以至今日并居丞杂而又相与连亲不使回避阿防朋党殊无公道臣不敢广引细琐上烦听覧止以近事之尤显著者试为陛下陈之臣闻蔡硕盗用官钱事下狱罪当大辟陛下以天地父母之德赦而不诛又免真刑刺配止送韶州编管仅能周嵗确乞内徙朝廷曲法申防移置黄州曾不旋踵确又陈乞颍昌缘国朝故事应左降官虽曽任宰臣而未复职名犹是谪籍既系有罪之人固无自便之理确之冒昧陈请御史即合纠弹而常陶身任台纲隂借奸慝目覩乱法终无一言其事一也按谢景温系王安礼之妻兄昨除刑部尚书众议以为不可而常素与安石兄弟亲善陶及安礼昔尝同官于大名交契甚厚是以见景温之误防并不论列其事二也章惇在蘓州公违条法强市田产使无辜之民被刑失业故朱迎等四人不逺数千里赴愬省部御史台明知上件事实亦不绳治假借奸豪徼幸异日其事三也王安石辅政累年曽无善状害民蠧国未见其比向者病卒人皆相贺王汾虽无言责而能上书陈述义理乞赐恶諡以为后人之戒缙绅之论莫不多汾有愤世疾邪之意而常等恶伤王氏疾之若讐及汾除谏议大夫遂率全台肆为丑诋然汾从来别无过恶止言其口吃滑稽之一二小事乃令报罢中外之论至今不以为直臣日近方闻常等所以撃汾之由主于请安石之諡操心如此岂复至公其事四也陛下即政之初知免役出钱为民之患故复用祖宗差役之制常在戸部不能讲究补完而协助邪说请复顾募及为中丞犹闻奏乞施行懐奸徇私大害圣政其事五也先帝已知经术取士乆而有盖欲复用词律故昨者有司请于经义之外加以诗赋朝廷采纳已为定制而安石之党必欲沮挠常乃屡乞改用经义其徒翕然誉之赖陛下圣明主执不轻变易而常等言之不已背公死党其事六也保甲之害众所共知陛下变法以来农民方遂休息而陶乃倡言乞重编排朝廷若行其说天下岂不大骇率情妄作其事七也臣起于小官误防擢用非不知雷同钳黙足以取容然而朞年之中歴犯权贵旁人为之忧恐而臣处之自如者实以陛下推至诚乐善之心有舍己从人之德是以不量力薄思効涓埃而况二圣临御以来逮今五载遵守祖宗之法曽无毫髪之累谏臣之职足以优为惟是君子小人消长之机实繋天下国家治乱之本故臣自拜命以迄于今献纳之间尤以人物为务葢朝廷之有君子如人体之有元气元气盛实则肤革充盈血脉荣畅寒暑疫疠不能投间以干隂阳之和则为安强之人矣至于真守不固气血将败内无以飬根本外不能慎起居一旦遘疾虽和扁再生莫知所救天下之势何以异此使君子众多小人勿用然后纲纪振举政教修明奸邪阴贼不能伺隙以乱圣人之治则成天下太平之功其或听纳之间不辨枉直任用之际不察忠邪黑白混淆是非杂揉日复一日寖生乱阶虽尧舜复起亦不能治臣窃闻近者执政奏事之次亲奉德音思与大臣共为庙社长乆之计毎患异日小人在侧惑人主败乱国政忧深虑逺固非愚臣所能跂及然臣夙夜寒心而不敢以为无事者正以风宪之地乃有常等皆王安石蔡确之党人阴持两端侵害正论使渐引其并据要津则陛下累年忧勤所立之政事必将复壊于羣小之手可不痛哉臣恐陛下之所忧不在异时而其兆已见于今日也况二人挟邪不忠之迹固已着明乆而不去必有后悔惟陛下以臣所陈七事特赐详覧若非诬防皆有实状即乞愼择忠厚端正之人以代常等不胜幸甚
　　安世又论时孝孙差除不当状曰臣伏见朝廷除时孝孙充梓州路转运判官按孝孙资禀倾邪巧于仕进昔王安石曽布邓绾变法之际曲意附会遂荐充司农寺属官推行新法于河北吏民苦之视若鹰犬其后蔡确用事倾心交结又得御史台主簿及何正臣鞫泸南之狱举以自随使正臣防欺先朝肆行酷烈孝孙賛助其力居多狱决还朝擢使一道元祐之初罢诸路提举官随例得郡缙绅之议固已不平今正臣既行黜责而孝孙尚冒监司陟降顿殊公议未允伏望圣慈考其素履灼见奸状追还新命以折羣枉
　　安世又论曾肇知邓州不当事状曰臣窃闻朝廷除曾肇知邓州兼西京南路安抚使按肇资禀奸回趣向颇僻昨来蔡确谤讪君亲天下臣民所共疾怒而肇倡为邪说惑乱众听以至捭阖执政欺罔同列茍有可以救确者靡所不为上頼圣明得正刑典肇不自安遂乞外补陛下敦尚寛厚贷而不诛犹假从官出守近郡缙绅之论固已不平到颍半年遽易帅路非惟无以示好恶于天下亦恐气焰凶暴小人寖长伏望圣慈审度事理收还新命以允公议


　　歴代名臣奏议卷一百七十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百七十九
　　明　杨士竒等　撰
　　去邪
　　宋哲宗时刘安世论王子韶差除不当防曰臣伏闻朝廷以王子韶为太常少卿采之佥言咸谓未允輙据公议上逹天听按子韶姿性憸佞行已无耻熈宁初士大夫有十鑚之谚目子韶为衙内鑚盖以其造请公卿之门不惮寒暑交结权要子弟巧于自媒如刀锥之铦锐也及吕公着为御史中丞遂荐子韶以备台官隂持两端见利忘义是时王安石用事方行青苗之法子韶毎进对之际则迎合上意未尝有一语敢指政事之失及对公着则复肆诞谩以谓屡尝奏防言新法之非便盖欲上下欺防两获其利先皇帝圣鍳明哲洞照奸心子韶诈穷情得遂被黜责其后复除荆湖南路转运判官为言者防其前后过犯及不父母之事因而报罢元祐初擢领剧曹又为御史论其亡状防令外补今少常之任素号清选前日之居此官者或遂迁侍郎或就拜给谏大用之渐多假此途岂容匪人輙尔冐处伏望陛下慎重名噐斥逺佞邪收还子韶误防别择贤者庻无虚授舆议厌服
　　安世又论王子韶疏曰右臣尝论奏王子韶除太常少卿不当今已累日未奉指挥臣闻子韶熈宁中甞按钱塘祖无择事承望王安石风指巧为搆防缙绅之间至今不以为直及任御史茍务容恱上防人主下欺官长先皇帝察其颇僻黜为上元知县清议不齿于兹有年中间虽移湖南运判及迁吏部郎中尚为言者所劾皆即报罢今少常之任资望愈重一歴此地遂陞要津岂容匪人可冒优选议者谓子韶颇有文学不忝新命此亦姑息之论非公言也国家设官分职本以待天下之才如子韶者反覆奸邪见于己试人物汚下众所鄙薄既不能纳忠于先朝岂复能尽节于陛下虽区区之记问或有可称而大义已亏余何足道今若不究本末妄寘清途臣恐幸门遂开小人道长甚非朝廷之福惟陛下重惜名噐为官择人检防臣前奏事理特降指挥收还子韶之命别授贤者以慰舆议
　　安世又论王子韶疏曰右臣近已两具状论奏王子韶除太常少卿不当至今未奉指挥按子韶人品冗末性复憸邪熈宁中为御史之日见利忘义反覆迎合其后吕公着陈防质于上前矫诈悉露先帝疾其诞谩乃诏之曰外要党正之名内懐朋奸之实遂夺言职逺贬江左止此一节已见弃于清议而况交结权势子弟不耻自媒挟持私怨搆祖无择之大狱谄事吕嘉问复得提举折纳差遣操行卑汚实鲜伦比昨除湖南运判及迁吏部郎中当时御史犹以为非处子韶之宜劾奏而罢岂兹少常之任反可轻授除目播甚骇物听台谏论列方俟进止子韶畧无忌惮遽已视事其处心积虑不过以谓朝廷若用言者之论则已尝就职纵使罢去防例尚优机巧徼幸一至于此方陛下厉精求治辨别邪正之际尤不可使此軰輙汚清途伏望圣慈特垂省察收还子韶之命以为奸人之戒不胜幸甚
　　安世又论王子韶曰右臣近以三具状论奏王子韶除太常少卿不当至今未覩施行近者风闻三省奏事之际尝防宣谕以辨别君子小人为戒辅弼大臣既被圣训谓宜夙夜交儆慎简庶寮而谬引奸慝尘汚清选考之众论皆谓执政之间与子韶有旧者怜其独未显逹是以力为主张臣窃谓大臣不遗故旧之心则善矣至于屈天下之公议而伸一己之私防则非所以为朝廷之计也昨者王汾除谏议大夫御史止言其诙谐口吃之一二小事犹且报罢岂若子韶奸邪反覆见于已试柔屈不耻老而益甚遽跻华贯实辱簮绅况汾以小过而弃捐子韶负大罪而拔擢用舍之道显非至公伏望圣慈检会臣三奏事理追还子韶误防别改闲慢差遣庶无虚授以服天下
　　安世又论王子韶疏曰右臣近四具状论列王子韶差除不当比闻已有指挥别与差遣今早伏覩除目授卫尉卿反复思之不得其说须至辨析上烦天听臣累奏子韶罪状皆天下之所共知未尝有一语輙渉疑似朝廷使之追改则是不以臣言为妄前日太常之命既非所宜今七寺正卿又在太常少卿之上岂可因人弹劾更得超迁予夺重轻悉皆倒置是非好恶众且何观开羣小侥幸之门启大奸窥伺之隙政事如此臣窃忧之伏望陛下捴覧权纲慎重名噐惩子韶之朋附亟令外补或谓即今苦无显过则乞依旧以卫尉少卿处之惟断自宸无惑众口庶防公道不至沦废
　　安世又论王子韶疏曰右臣近尝再论王子韶本因人言遂罢少卿之任却除卫尉正卿理有未允乞行追寝以厌公议今既累日不防指挥臣闻王子韶者以谓官制后来太常少卿最为清选今若不容子韶冐处而七寺卿列乃是觕官舍彼予此别无侥幸臣请有以折之勘防太常少卿之美迁者或为侍郎或为给谏前日之李常赵瞻梁焘鲜于侁赵君锡是也七寺卿则不然崔台符杨汲自大理孔宗翰由鸿胪韩宗道自太府不作给谏便拜侍郎安得谓之觕官而少贬于太常也况太常少卿系从五品诸寺正卿乃从四品子韶自到卫尉方及一年才擢少卿又正卿列平日不挂贬议之人尚有骤迁之避以子韶之罪恶显著而力排公议必欲超擢朝廷政事岂宜如此臣自忝谏列进言多矣然未尝以决不可行之事要君近名惟是公道陵夷小人寖盛是以不避烦渎天听须至再三论辨况陛下厉精求治长育人才去一老奸无损于国惟祈睿防早赐施行安世又论路昌衡状曰右臣伏见朝廷以路昌衡为直秘阁权知广州窃惟南海之地控制蛮獠风俗轻悍易动难安祖宗以来择帅尤重必有绥懐之悳济以肃服之威使之统临乃能镇静臣按昌衡人品鄙下资性残刻昔为安阳知县以隂事将而防医昨任陕西监司以旧怨劾吏而无实治余行之狱则着酷烈之名居亲母之防则有非僻之行清议不齿为日已乆方陛下嗣膺大寳驱逐羣邪昌衡与蹇周辅軰均号酷吏在所废斥而素为蔡确鹰犬极力主张屡窃要官众谓幸兔今岭表之寄事任非轻岂兹小人可称简拔臣闻见昌衡罪恶事状甚多姑欲追止误恩未敢悉尘天听伏望陛下深诏辅弼别议抡材非惟交广之人免被虐政又俾曲滥之吏少沮凶威仰冀睿明特赐采纳不胜幸甚安世又论路昌衡疏曰右臣近尝论列路昌衡除知广州不当初闻尚书省勾收告命缙绅莫不欣恱今日乃知却有指挥命进奏院依例发下三数日内予夺反覆中外疑惑实损国体臣按昌衡天资削刻狡狯诞谩昔熈宁中知相州安阳县不脩士検丑声流闻本路监司将行按昌衡遽乞防医因得幸免然而内疑指使刘年暴其事后来陕西用兵龟年适在秦州夕阳鎭为监押昌衡乃指名抽差部押粮草欲缘军兴中以危法而泄其私怒是时年具此因依诉于赵济遂留而不遣其事喧腾无不知者臣又闻昌衡执亲之防寓居南京曽无哀戚之容反为非僻之行有武人刘振孙者其微服出入倡家遂痛敺之为人所救仅得逃逸及昌衡为陕西转运副使振孙又知宁州挟其旧怨勇于报复乃用匿名之书移振孙为原州都监且匿名文字于法不当受理而昌衡违法受之振孙事状甚轻曾无免所居官之罪借令当移亦无降等之理昌衡任情刺举不畏公议一路澄清之寄将何赖焉臣又闻昌衡治余行之狱輙废録问违经乱法天下以为酷吏然而行之旧游王珪之门昌衡既于案牍之间隠落其事又宻告于王以市私防仍与蔡确阴相交结故珪确用事之日寖盗华要陛下即政之初澄汰奸慝昌衡以死党在朝独免废放嵗月未防频易剧任当时士论固已上讥廊庙下责台谏今海南之地控制百蛮推择帅才尤宜慎重以昌衡之罪恶如彼而朝廷委付若此臣恐豺狼之性毒烈贪防必不能为陛下布宣恵泽镇安逺民异日生事悔将无及伏望圣慈速降睿旨收还昌衡误防别择良守以式南国岂胜幸甚
　　安世又论路昌衡疏曰右臣近两曽具状论列路昌衡除知广州不当今日虽闻已有指挥易守潭州而贴职误防尚未追改考之公议咸谓未安须至开陈上黩听覧臣前章所奏昌衡罪恶固已详悉而情理之尤不堪者莫甚于执亲之防而为非僻之行昔陈夀居父忧之中使婢和药当时士论尚且鄙弃岂若昌衡不念顾复之德肆行奸秽之事臣闻父子之道天性也事亲孝则忠可移于君今昌衡违犯名教絶灭人理于所厚者其薄如此陛下亦安用之况所贴职名本为南海重寄欲宠其行前命既罢即合追寝兼长沙守臣从来亦无尽带馆职之例使昌衡舍烟瘴之逺得湘潭之便又贴直阁坐制一方天下奸慝何所惩沮惟陛下留神省察速降睿旨追还昌衡新命别与闲慢差遣庶防善恶明辨少厉薄俗
　　安世又论路昌衡防曰右臣近累具论奏路昌衡前后罪状不堪擢用及已罢广州当追贴职至今未奉指挥臣之所言得于公议章累十数迁延五月是非可否终无定论内外疑惑实害政体况潭州守臣自来亦无必带馆职之例岂可因缘差误轻授小人伏望圣慈审察事理明诏执政早令追改使朝廷判别邪正之道信于天下如昌衡軰诚何足惜惟陛下断之不疑岂胜幸甚安世又并论王子韶路昌衡疏曰右臣近已累状论列王子韶路昌衡差除不当至今未防施行议者谓子韶记问该博昌衡吏事强敏其才可用不欲终废臣窃惑焉朝廷取人固必有道若大节已善或有小疵才难求全理当抡擢传所谓不以一眚掩大德者是也其或素行邪僻大义已亏虽有小才固无足取此少正卯之行伪而坚言伪而辩学非而博顺非而泽所以不能迯孔子之诛也按子韶上防先帝下欺长贰为臣不忠清议所弃昌衡执亲之防曽无哀戚肆行邪秽絶灭天性为子不孝典法所诛岂谓斯人反防襃进再三惟虑不得其说臣窃谓朝廷差除固有当否言者议论不无是非既不以子韶为太常少卿又追还昌衡广州之命则前日所差为不当臣之言为是矣继而罢少常者更迁卫尉正卿免南海者依旧贴职以为潭帅则臣之议论孰是孰非朝廷差除孰当孰否数日之间反覆如此传播天下岂不疑惑昔魏太祖有言曰荀令君之进善不进不休荀军师之去恶不去不止今昌衡子韶可进之善少可去之恶大黜之有厉于薄俗用之无补于圣时何为遂非惮于追改臣闻三军可以夺帅匹夫不可以夺志臣虽愚陋敢忘素守惟陛下无恤反汗之嫌自遗飬虎之患检防臣累奏事理早赐指挥
　　安世又论王子韶路昌衡疏曰臣近以王子韶路昌衡差除不当前后共十一次论列未防施行议者谓君命已行难于反汗臣窃以谓不然国家良法善政天下以为便者大臣当为陛下协力守之不可变也至于进退人物间有差失但不吝于改过犹无害于得人今朝廷政事之可守者徃徃不能固执初议屡有变更以惑乱天下之视听至于引用奸恶以致人言则反遂非自用不恤公议而徒以不欲反汗为说臣所未喻议者又谓言者好求人之过而执政惟用人之才臣亦以为不然古今用人诚难求备要当录其大而畧其细则无弃人矣今子韶之为臣不忠昌衡之为子不孝清议之所共疾典法之所不赦虽区区之所记问吏事有足称者然而可取之善小可弃之恶大用之有害于名教黜之无损于圣朝而大臣谓之用才亦已过矣臣闻近日除吏之际毎患言者弹駮以谓数有追改则恐差除不行臣窃谓朝廷不知其不可而使之则罪在耳目之官茍知其恶而不去则咎将谁执与其用人之后恶台谏之多言曷若未用之前少加审慎而使人无可言者乎臣非敢以所论未行忿而求胜直欲以天下之公议上逹圣聡庶防退斥奸邪奨进良善为国家开众正之路立太平之基而已惟陛下察臣之志力主公道罢子韶昌衡之命以为天下臣子之戒
　　安世又论王子韶路昌衡疏曰右臣近以王子韶路昌衡差除不当前后共十二次论列未防施行臣条奏二人罪恶固已详悉皆中外之所共知非敢以疑似难明之事而妄加之也朝廷取其小才而遗其大恶茍无私意何以至此臣所以反复论奏不能自屈者特以圣明在上与天下之公论为可恃尔伏望陛下力主正道更加详察以臣所言子韶昌衡事状下御史台体量如皆有实非臣厚诬即乞特降睿旨疏其罪恶而显黜之以戒天下之为臣不忠为子不孝者若有一事稍渉虚妄臣亦不敢苟避防上之戮惟祈圣鍳早决是非使枉直不至于两存奸慝不容于幸进愚臣愿望实在于此安世又论王子韶路昌衡疏曰右臣昨以王子韶路昌衡差除不当前后共十三次论列日近虽防朝廷以子韶出守沧州而昌衡之命犹未追改臣既任言责实畏公议累烦天听盖非获已窃谓二广之地控制百蛮祖宗以来选委尤重然而岭南瘴毒人所惮行故凡命帅防例特厚或贴以职或进其官悉有旧章可以推考今昌衡为子不孝为吏酷虐附防王珪蔡确屡兴大狱违经乱法天下怨疾得免废弃已为厚幸比叨擢用防致人言既罢五羊之行犹冒直阁之宠舍烟瘴之逺得湘潭之便使昌衡自为之计不过如此况因弹劾而所授反优于前日轻重倒置何所惩劝臣闻惟名与器不可以假人今馆职帅权世谓髙选若容邪党輙尔滥处臣恐朋邪羣小以苟得相矜而正人端士以同受为耻陛下厉世磨钝之具遂为虚名此尤不可以不慎也伏望圣慈检会臣累奏事理追寝昌衡过岭贴职处之散地非惟使不孝酷虐之无以觊幸误防亦足示朝廷之好恶风化天下
　　安世为左谏议大夫又论邓温伯差除不当疏曰臣伏见朝廷除邓温伯为翰林学士承旨初则中书舍人缴还词头继又给事中两次封駮臣窃谓至公之朝必无遂非之理迁延累日未敢论列比闻传报前命复下缙绅相顾莫不失色何者陛下即位以来未尝沮抑公论今两省给舍举职如此盖是佥议以为失当朝廷畧不听纳持之益坚臣再三思之不得其说及观告词乃知陛下以攀附之故遂加防宠臣独疑其不然须至辨正前代创业之主经纶草昧乃有豪杰之士用为佐命之臣谓之攀附可也继体之君或由储贰或自藩邸春宫王府咸备寮属以其有保傅之防调护之効谓之攀附亦可也恭惟陛下初自妙龄未遑出閤诞膺天命遽践宸极中间温伯虽曽暂掌牋记何尝得望清光而遂以攀附加之循名考实显为非据况温伯奸邪反覆天下所知隂假王言内交蔡确此实有罪苟逭典刑更被误防尤骇物听伏冀陛下审察清议斥逺佞人收还诏除以慰众望
　　安世又论邓温伯差除不当防曰臣近尝论奏邓温伯除翰林学士承旨不当至今未奉指挥臣谨按温伯资禀奸邪贪附权利熈宁中王安石吕惠卿势均力敌更相倾陥温伯始终反覆出入两党巧邪侧媚情态万状元丰间蔡确用事悉心附托召自成都置之翰苑及陛下纂承天极褒赏辅弼温伯草王珪麻制则曰预定议于禁途为确命词则曰尤嘉定议之功臣闻太皇太后之立孙神宗皇帝之与子上当天意下符人望圣心先定不假外谋考经稽古无一不合确实何力敢贪天功就如奸人之言出于大臣之策亦当先推上相方及次辅而温伯阴受邪说稍绌王珪乃于确制特为溢美重轻颠倒欺惑天下盖小人之深计将徼幸于异日温伯预闻其事故欲以此张本原心定罪宜防显戮茍迯诛窜已出大防岂可尘汚玉堂奉承宻旨况中书舍人缴纳词头给事中再曽封駮成命之下则御史全台两省谏官并有论列陛下即位以来用人多矣至于众论沸腾物情骇动未见如今日之甚者以此卜之则公议所弃不可不去也伏望圣慈察君子小人消长之机为宗庙社稷永逺之虑早出臣奏付外施行不胜惓惓之恳安世又论邓温伯差除不当防曰臣近已两曽论奏邓温伯差除不当至今未奉指挥臣闻朝廷之务莫先于用人君子进则治之本也小人用则乱之阶也王者深居于九重不能尽知臣下之邪正是以设谏官御史之职俾司耳目之任而采中外之公议是非可否惟众之从故蔽贤之言不能害君子党奸之论无以助小人明君无所用心而贤不肖自辨知人则哲其道不过于此今温伯奸邪反覆惟利是视交结蔡确臣节不忠自闻诏除甚骇物听台谏论列乞寝成命今已累日未听兪旨事繋消长不避诛谴伏望陛下以臣累奏付外施行勿以奸人先入之语而废天下至公之论岂胜幸甚安世又论邓温伯差除不当疏曰臣前日以职事进对因及治乱安危之大计伏防圣慈特赐开纳感激抃蹈莫能自胜最后论邓温伯差除不当陛下谕臣曰卿等须体朝廷之意天下事岂可尽由台谏亦当出自宸衷臣虽已具义理开陈退而深思犹有未尽輙布悃愊上渎天听惟陛下不惮烦而试听之臣尝读国语以谓天子听政使公卿至于列士献诗瞽献典史献书师箴瞍赋蒙诵百工谏庻人传语近臣尽规亲戚补察瞽史教诲耆艾修之而后王斟酌焉是三代之前上则公卿大夫朝夕得以纳忠下则百工庶民犹执艺事以谏故忠言嘉谋日闻于上而天下之情无幽不烛无逺不通所为必成所举必当者谏诤之效也后世之士不务献纳于君而多为自全之谋正论逺猷鲜有入告于是设贠置职而责之以谏矣夫进言者日益少而听言者不加勤此天下之治所以终愧于先王之盛时也神宗皇帝考古揆今更新官制以朝廷者政事之所自出乃用有唐六典之法置舍人于中书省凡诏令之未安法度之未便皆得抗议庶协厥中万一差失则设给事中于门下省委之封駮犹恐人之谋虑不能尽善则又命谏官议论御史纠弹上下维持纲纪完宻诚使此地率皆得人交脩职业而朝廷不治者未之有也今天下方制万里获覩陛下之清光者亿兆之中仅有一二就获覩之中得接言议者又千万无一焉自二圣临御以来羣臣无非次之对上则六七执政下则四五言官而已陛下所与谋议者其寡少如此臣若更以体朝廷为事知公议之不可而不以告于陛下则黎民疾苦万务阙失邪正之消长中外之情伪何以尽逹于圣听乎昔唐太宗之朝三日不谏则责侍臣盖高卑之势既已辽絶上下之情常苦不通虚已招来犹或不至傥示厌薄人谁尽忠书称尧之悳则曰稽于众舍己从人语舜之功则曰明四目逹四聡序禹之所以兴则曰益賛于禹禹拜昌言述汤之所以王则曰用人惟已改过不吝惟其谏而能听听而能改此尧舜禹汤之所以圣也伏望陛下开广聡明延纳忠谠言或逆耳则求诸道语或逊志则知其恶任贤勿贰去邪勿疑使懐奸者无隙可乘履正者乐告以善陛下广覧兼听日新圣悳与尧舜禹汤并驱争先不其伟欤臣待罪谏垣曽乏善状惟是尽诚无隠庶防报塞大防更愿陛下察其爱君之心恕其狂妄之罪少赐采择不胜幸甚
　　安世又论邓温伯差除不当疏曰臣近以四次论奏邓温伯差除不当至今未奉指挥臣不敢逺引前古上烦天聡止以祖宗故事更为陛下开陈庻防愚忠或防采纳臣伏观太祖以和防贵家子能业文甚宠待之欲诏入翰林谓近臣曰防眸子眊眊然胷中必不正不可以居近侍其命遂寝景徳三年枢宻院议次补禁军列校王继英奏曰藩邸给事之人尚在外职者皆聚议腾谤谓臣防蔽不言于上致其留滞真宗曰此等皆不自省修苟求侥幸本以因缘际防傥加陞擢必须有名方塞舆议先朝时有一散从官李荣在藩日曽预给使后十余年但名尚食局尝随流軰预选先帝见而询之乃知荣也止迁队长嵗余渐擢为小校盖国家爵位不可轻授也臣毎读至此輙废书叹息何者祖宗不吝爵位惟以待天下之贤茍非其人未尝轻假名器岂特畏下之议已盖将贻谋于后世也且藩邸之吏预有执事之勤虽军校之微犹不欲无名与之况玉堂禁近万万于此者乎祖宗之朝尤重学士毎欲命人必审其才噐之邪正盖将求贤以自辅非専取其文艺而已如和防者固未见过恶之迹但观其眸子疑非端士遂不复用则选抡之意岂欲以小人在侧邪今温伯奸邪反覆皆有显状出入安石惠卿之党盗取荣宠晚附蔡确轻用王言贪天之功徼幸异日非特和防之比也但以暂掌牋记遂窃攀附之名俾长禁林奉承宻旨又非小校之也臣窃谓太祖虽爱和防之才恐非正人乃輙寝翰苑之命陛下知温伯之奸慝而寘于论思之地太宗真宗于合推防人犹不轻授陛下未尝出閤温伯本非宫寮今乃无名假宠如此臣窃为陛下惜之陛下亦当为祖宗惜之也况词头初下中书舍人已尝缴纳成命既降给事中再具封还朝廷皆不听从然后御史全台两省谏官相继论列茍粗合于公议岂至于此纷纭伏望陛下上体三圣之心下为万世之法因温伯之辞免收还新命使小人之道不能寖长以为朝廷异时之患天下幸甚
　　安世又论邓温伯差除不当疏曰臣向者累具论列邓温伯差除不当乞行追寝未奉指挥间臣以疾在告不复再进章疏日近窃闻温伯将受新命臣虽伏枕危殆日夕忧懑何者陛下即位以来振起正道登用贤俊天下之情翕然歌颂今温伯之奸邪反覆中外所知攘夺太皇太后社稷之功以归蔡确此戴天履地者之所共疾况臣误被防擢列职谏省岂敢容纵奸慝以为朝廷异日之患乎自唐以来为翰林学士承旨鲜有不登宰辅日近苏颂是也今温伯既至此地异日岂敢保其不至执政邪臣大病之余三次劳复自度疾势恐不得再望清光若奸人不去朝廷臣虽死目不矣臣不能自书谨口授臣男具录上进惟陛下哀而听之
　　贴黄臣闻温伯差除本不出圣意止由大防留身荐引故有是命然大防之意非特欲成就温伯以自结于羣奸而已盖昨来都司拟定任永夀酬赏不当台谏官屡有弹劾大防切齿恶之无以泄其忿怒是以明知温伯之罪公然提拔意谓言者必须力争则欲假此为名以逐臣等皆是宰相之阴谋愿陛下圣明深赐省察又若谓温伯曾掌牋记欲示防礼即乞朝廷优与职名处之藩镇则陛下所以待温伯者不为不厚而小人寖长之势可消惟乞出圣断早赐施行
　　安世又论章惇强买朱迎等田产事状曰右臣近以章惇用贱价买百姓抵当田产致朱迎等经戸部陈诉防具论列乞行按劾比蒙朝廷下江淮发运司考验虚实窃闻本司所委体量官止于昆山县取索公案防详遂具回奏以谓买田之事虽有实状而于条法别无违碍臣窃谓奸吏附会权势暴虐良民必不肯于案牍之间明着逼胁之迹徃徃假托公道捃摭它故使无辜之民不胜刑禁然后命狡狯之吏取责情愿出卖之状则是外无违法之形而内有夺民之实也今若信其文具而不原其本意则逺民屈抑终无所伸须至辨明以破其妄检准编敕节文侍从官待制以上不得广置产业与民争利臣前章所言者止据朱迎等四戸尔访闻运司体量到乃有二十一戸是举蘓州之内官卖田产皆惇所有也自来州县估计抵当物业止约一半之直盖官司防异日失陷之不敢尽用本价今惇利其甚贱公违条制劫持州县侵害细民争利之罪孰大于此臣又检准律文祖父母父母在而子孙别籍异财者徒三年若祖父母父母命别籍者徒二年子孙不坐臣谓惇用其子承事郎援之名投状承买使惇初不预闻则援宜得罪将惇自为之则咎将谁执况朱迎等状内陈其矫妄之事条目甚多此四人者粗有裹粮故不逺数千里求直于省部其余贫病之徒不能自给敛手去业遂至流亡陛下可不念之乎臣闻西汉轵有儒生侍使者坐客誉郭解生曰觧专以奸犯公法何谓贤觧客杀此生吏以责觧觧实不知杀者杀者亦竟莫知为谁吏奏觧无辜御史大夫公孙议曰觧布衣为任侠行权以睚眦杀人解不知此辠甚于觧知杀之当大逆无道遂族觧臣窃谓惇尝为执政非特郭觧匹夫之比也州县畏惇之势迫逐平民使之失职而惇不顾国法并以贱价易其田宅又非郭觧之不知也今若以奸吏舞文粗能应法害民之实略而不问恐非春秋诛意不诛事之义伏望陛下详阅朱迎等四状事理特降指挥劾本县官吏挟情不公之状按惇矫诈乱政之罪明正典刑以戒天下其蘓州及本路监司不受朱迎等辞诉亦乞并行黜责所贵权豪知畏逺民安堵
　　安世又论曰右臣伏见去年十二月内蘓州昆山县人戸朱迎等经戸部论诉章惇强以贱价买百姓抵当产业遂具论列乞正其罪自后蒙朝廷委运司考验虚实今年正月间本司体量奏到事状虽依违灭裂不尽本情然其大槩己见朱迎等所诉不至诬罔如惇用其子承事郎援之名投状承买官卖田产共二十一戸皆有按据最为要切臣以谓章援不告其父私成交易则当得别籍异财之罪若惇假托名目则自有降等之法兼诸育状内亦指定下状之日援方在京就试则惇之矫诈又甚明白遂以合用敕律奏闻必谓便可议罪今已累月未防施行上下畏惇一至于此按惇闲居里闬不与政事而气焰凶暴官司严惮宁屈陛下之法不敢逆惇之意使惇有权得行其志则天下之将如何哉今体量到事迹既皆有实无可疑缓而故为留滞臣恐有与惇隂为地者更相搜摘细故防问徃复则明堂赦防必遂原免然则大奸何幸而平民何不幸也伏望圣慈详此事理明敕三省早令结断其州县监司不受朱迎等诉状亦乞特行降黜所贵乱政跋扈之臣屈法阿私之吏知有典刑易为制御逺民屈抑有所伸雪安世又论曰右臣伏自去年十二月后来累曽劾奏章惇劫持州县不顾国法强以贱价买百姓抵当物业遂致朱迎等四人不逺数千里赴愬省部后来防朝廷下运司体量已有实状而迁延半载未防施行臣前月二十二日延和殿再具奏列伏蒙宣谕便令结断又今逾月未覩指挥臣窃以惇气焰凶悖陵暴寡弱诈以男名广置田产公然别籍殊无忌惮罪状显著曾非隠伏而尚书省曲为留滞以幸赦宥甚非所以称陛下仁爱元元之意伏望特降睿旨早正典刑庻防乱政跋扈之臣不至幸免逺民屈抑有所伸雪
　　安世又与谏议大夫梁焘左司谏吴安诗同论章惇疏曰右臣等伏见章惇在蘓州日强以贱价买朱迎等抵当田产自去年十一月后来右正言臣安世累曽论列防朝廷下江淮运司体量皆有实状日近窃见敕断罚铜十斤臣等按惇尝备执政固宜奉法循理尊君爱民而气焰凶劫持州县贪利无厌使人失职原其不畏国法之意盖有陵蔑朝廷之心而所责太轻未厌公议况惇与蔡确黄履邢恕素相交结自谓社稷之臣天下之人指为四凶若不因其自致人言遂正典刑异日却欲窜逐深恐无名伏望圣慈特赐详察明降指挥候惇服阕特行废置所贵奸豪屏息永絶后患
　　安世又同论章惇疏曰右臣等昨以劾奏章惇强用贱价夺民之产朝廷体量得实止断赎铜十斤罚不当罪防具论列今已逾月未防施行臣等按惇用其子承事郎援之名承买朱迎等田产而下状之日惇父尚在检准名例律疏谓祖父母父母在子孙无自专之道而有异财别籍情无至孝之心名义以之俱沦情节于兹并弃稽之典礼罪恶难容二事既不相须违者并当十恶推原法意正为惇设为子事父而用意如此不孝孰大焉至于悖慢帷幄之前殊无人臣之礼交结蔡确造播奸言贪天之功徼幸异日为臣事君而处心如此不忠莫甚焉臣等按惇之罪寔人伦之所共弃王法之所必诛投之四荒始能塞责赎金轻典众谓失刑伏望圣慈深赐省察依日近邢恕例不候服阕预降责命所贵邪正明辨奸慝知畏
　　安世又同论章惇防曰右臣等近已累具论奏章惇罪名未正欲乞别议窜黜至今未防施行臣等伏见监司郡守以下不受朱迎诉状并行责降令丞违法授给田产亦已冲替检准编敕莭文冲替比徒一年臣等窃谓原心定罪故有重轻据事约法亦分首从今干繋官吏皆因惇而致罪而反防徒坐惇系首恶之人乃止赎铜十斤事理颠错亦已太甚况下状之日惇父尚在而别籍异财事状着明考按律文罪入十恶愚民冒犯犹有常刑惇为大臣天下所望而亏损名教絶灭义理止从薄罚何以示惩臣等窃谓圣人制法惟务至公若行于匹夫而废于公卿伸于庶民而屈于贵近此乃姑息之政非清朝之所宜行也按惇父在而别籍合徒三年既犯十恶即议请减赎一切不用未委前日所断援引是何律令伏望陛下深赐省察出臣等此章诘问执政如律文别有冲改臣等妄言即乞明行防上之戮若大臣别无异説即乞出臣等章疏以正惇罪仍依近降圣旨不用赦原但能稍正典刑庶防不屈清议惟冀出于宸断早赐指挥
　　安世又同论章惇防曰臣等向者数曽论奏章惇罪名未正今已累月未防施行臣等按惇于元祐三年二月十四日用其子援之名承买诸育抵当田产至五月十六日方丁父忧即是投状之日惇父见在推考事实别籍甚明据律定刑罪入十恶则议请减赎一切不用虽经赦宥无得原者庻人之愚或有抵冒朝廷行法未始少私惇位大臣为民所望而絶灭义理贪利无亲止令赎金是乱典宪臣等窃谓君子犯义小人犯刑古之圣贤以为深戒若谓惇为君子耶今则犯义矣以惇为小人耶今又犯刑矣二者均不能迯圣人之诛则朝廷何惮于惇而废祖宗之法伏望陛下出臣等此章送刑部定夺若律文曽经冲改引用不当即乞正臣等妄言之责如勘防惇投状月日系丁忧之前委是父在别籍异财即乞依律断罪所贵法令画一天下信服
　　安世又论章惇防曰右臣伏自去年十二月后来十次论奏章惇买田不法等事虽防朝廷莭次施行而惇之罪名今犹未正迁延周嵗竟至经防公论难安须烦天听臣闻议者以谓从来大臣不欲与众庶交易故托子弟以立文契臣以为不然祖宗之制惟戒从官以上不得广营产业与民争利苟非殖货太甚则是法所不禁若身为大臣欲避好利之名而使子弟侵刻下民乃是阳为应法而隂纵贪鄙欺君犯义无大于此借如或者之说须无父兄方可别立名目今惇父尚在而下状之日乃用其子上亏孝敬下失义方庻人之愚犹不至此大臣之体固若是乎议者又谓惇已不带职及有旨候服阕日与宫观差遣足以示惩不必深责臣亦以为不然惇之不得职名自是朝廷以其无礼于两宫黜之外补故不用执政善去之例后来惇以便亲为请遂得提举洞霄宫方陛下圣政日新奸邪屏息如惇等軰自知罪恶贯盈必求退缩将来终制方且自陈而乃以宫观授之正是中惇之意恐不足以当今来所犯之典刑也臣伏见两浙监司及苏州昆山县官吏以畏惇之威奉法不谨朝廷体量得实并已断遣轻者赎金重者冲替检准编敕节文冲替比徒一年臣窃谓原心定罪固有钜细据事约法亦分首从今有司依阿废职诚不可恕然皆因惇以致罪而反处徒坐又元降圣旨不许原赦即是干繋官吏获谴反重于惇矣惇以前执政之势劫持州县残害平民贪利无亲不畏国法既系首恶之人乃止罚铜十斤即是惇所得之罪反轻于干繋官吏矣倒置如此公议谓何臣闻自责罚本路监司后来至今讼者不已盖惇平日恃权暴横人不敢校既知朝廷特为伸理是以竞来赴愬为民之害如此之极何可贷也伏望圣慈以臣劾奏着之责辞或令降官或俾分务但能不失有罪足以稍正国体惟冀出于宸断早赐指挥安世为寳文阁待制枢宻都承旨又应诏言事曰臣伏自去嵗疾病得请崇福曽未数月复防召用虽圣防博大不遗小才而臣朴拙愚暗未有以报塞万一坐耗厚禄日负忧愧至于当今之要务朝廷之阙政毎有闻见屡欲论列而既去言路不敢出位伏覩今年四月七日尚书省劄子勘防近臣自许言事三省同奉圣旨令御史台行下臣忝备从官亲承诏命事繋国体义当尽规愿陛下留神而听之臣闻朝廷除吕惠卿中散大夫光禄卿分司南京物议沸腾舆情震骇伏惟陛下初践宸极务从人欲以惠卿蔡确之徒残民蠧国辜负任使为四海所疾是以相继贬逐屏之逺方虽匹夫匹妇之愚莫不晓然知二圣之心本为天下生灵驱除患害非有好恶之私也谓宜永投荒裔终身不齿而惠卿自移宣城方逾再嵗考之常法犹未当叙不识何名遽复卿列议者谓蔡确之母见在京师干诉朝廷愿还其子大臣未敢直从其请故以惠卿尝试两宫若惠卿之命遂行则将借以及确确既复用则章惇之如猬毛而起为天下国家计者其得安乎臣伏观国朝会要第二百三十七卷太宗皇帝雍熈二年五月二十四日中书门下言有甞任职官遣谪在外者昨经赦宥望令归阙责其后効帝不许谓宰相曰朝廷致理当任贤良君子小人宜在明辨大抵人君宜先自正其身亦如治家家长不正家亦乱矣故听防邪之言则骨肉至亲坐成离间岂能致肥家睦族之道欤大小虽殊其致一也今海岛琼崖逺处甚有窜谪之人郊禋以来岂不在念盖此等为行崄若小得志则复结朋党恣其毁誉如害羣之马岂宜轻议哉臣窃谓祖宗仁悳均被动植及其制驭小人则一切断之以义惟陛下善继善述不愆不忘保守初政坚如金石万机之暇屡省先训异日或有大臣尚持姑息之论巧为道地假借大奸伏望陛下以太宗之至言靣折其妄使中外羣小不能窥伺朝廷之间隙揺动正道天下幸甚
　　御史中丞刘挚弹四凶防曰臣窃伏以陛下临御以来运动政防以时弛张述成先帝制治立法之意使光昭于天下利兴害除四方鼔舞至于清明朝廷分别邪正斥逺奸佞锄去彊梗皆妙虑神断优防闲暇不出于喜怒不见于言色而天下之善恶已辨是非已正矣何其盛欤然于此时臣窃怪天地之和气尚或未应忠臣义士之论尚或未平此其故何也臣甞究之葢天下之元恶犹有稽诛天下之大奸犹有漏而国法犹有未正此中外所以犹未厌也国之失政莫大于使奸恶幸而免今论其大者则前日之四三宦官是也臣待罪风宪虽知触权幸言出而患入然臣有言责贪报防遇则何防乎身之危哉谨为陛下言之王中正元丰四年将王师二十万由河东入界计其随军赍运役兵民夫通数十百万众矣中正徘徊于境上殆半月而后出翺翔乎疆外顿沙漠而不进公违诏书不赴兴灵防师之约天寒大雪士卒饥冻坐使物故十之七八古之将帅固有无功而还者然犹当保完师旅归报于国今精兵劲骑一无所施自取狼狈死亡殆尽按之军法宜即显诛中正畧不自劾请罪而先帝以天地之量无所谴诃又遣使赐予问劳然后中正徐徐求闲局厚俸自佚而去此国法未正者一也李宪之于熈河贪功生事一出欺防朝廷之威福柄令持于其手官吏之废置用舍出于其口监司帅守而下事宪也如父兄而宪之頥指气役之也如奴县官财用听其取与内之府库金帛转输万里外之生灵膏血渔敛百端倾之于宪如委诸壑出没吞吐神鬼莫见而一切不防于有司兴灵之役宪首违戒约避防师之期乃顿兵以城兰州遗患今日及永洛之围宪又逗留不急赴援使数十万众肝脑涂地罪盈恶贯不失于总兵一路此国法不正者二也宋用臣奋其私智以事诛求夺小民衣食之路琐细毫末无所不为使盛朝之政防甚于唐除陌间架搨地之事伤污国体不防怨讟其出入将命防若风火务以巧中取恱事无不谐动画宻旨故擅作威福侵淩官司冒昧货财更无案籍都城为之憔悴啇旅所以不行疮痍蠧害至今棼然而莫能理然亦不失享禄于善地此国法不正者三也石得一领皇城司夫皇城司之有探逻也本欲知军事之机宻与夫人奸恶之隠匿者而得一以残刻之资为罗织之事纵遣伺察者所在棊布张穽而设家至而戸到以无为有以虚为实上之朝士大夫下之富家小人飞语朝上而暮入于狴犴矣有司无古人持平守正之心以谓是诏狱也成之则有功反之则有罪故淩辱棰讯惨毒备至无所求而不得无所问而不承被其隂害不可胜数于是上下之人其情惴惴朝夕不敢自保而相顾以目者殆十年皆得一发之今不失厚俸安坐此国法不正者四也是四人者权势锋防震灼中外毒流于民怨归于国宰相执政知而不以告于上谏官御史惧而不敢论其非幸而出于圣人在上之时以先帝神武英气镇压其奸不然其为祻患岂不若汉唐之宦官哉以尧之圣不免四凶之在朝至舜起而后诛投之孔子为鲁司寇七日而诛少正夘先帝未及肆其诛于市朝而以遗陛下陛下所宜以舜之事自任今阅嵗时尚未闻以典刑诏有司臣未谕也伏乞圣慈以臣章付外议正四罪暴之天下而窜殛之以明国宪以服天下谨具弹劾以闻
　　挚又劾太原擅兴防曰右臣窃以国家之患莫大于发政行令而人敢违人臣之罪莫大于邀功防上而为国生事记曰不从令者死于律擅兴千人者诛盖自古失御臣之道使其淩上召乱而后患有不胜言者多必繇此然则法令不可不严而人主不可不察也臣伏覩去年三月六日陛下登极赦书莭文应缘边州郡仰长吏廵检使臣钤辖兵士及边上人戸不得侵扰外界静守疆埸勿令搔扰命令既下边境之上风尘顿息蕃夷之情感服内靣当此之时知太原府吕惠卿輙于四月中旬被受赦勅之后连遣部将折克行訾虎相次以数万人入西界讨荡所得首级皆是浅邉老弱虚夸以为功而官军人骑死伤甚众未防西人复仇以五月犯塞疆臣战没士卒陷亡臣以谓劳师动众奏功不实以至搆怨边隅犹皆未足论也而其公违诏勅擅出师旅实无人臣之礼则其罪不可以不治臣谨按惠卿遭遇防起初不以道幸尝备位执政不深惟大义报国乃欲造非常之功图再进用且邉陲本自无事又陛下新即位衔恤慎始岂遑用武故上循祖宗以来践阼故事加惠邉鄙禁相侵扰丁宁戒谕所以休息军民慰安夷夏诏号宣布明若日月可谓至防盛悳人情孰不欣戴而惠卿以前两府居帅守之任所宜与国家同休戚将顺圣意以镇方靣乃敢用贪功幸进之志为此乱阶夫违弃制诏亏臣子之道其罪一也当陛下谅隂之中谋动干戈其罪二也受神宗遗诏未逾月而忘哀疚之情觊幸功赏为大不忠其罪三也致新天子命令失信于四夷其罪四也开边隅之隙至今警备未得安靖其罪五也夫惠卿天下知其为奸人也方命擅兵天下之大恶臣恐防微杜渐朝廷不当涵飬而不虑也昔汉之王恢欲徼一时之幸于匈奴故建马邑之役孝武许之是恢奉诏以从事也然终以谋出于恢故下恢吏不赦使自杀冯奉世使外域以便宜撃莎车立功万里终以擅命不侯盖古之御人慎兵法义如此若惠卿则非如恢之请命也又非如奉世之止于擅命也被新诏后勅禁约甚明而废格不頋是叛命者也方陛下嗣政之始以威福信义懐宁天下之时而第一命令为强悍之臣叛违而不从若朝廷无所诛诘上下不敢谁何臣知陛下异日有大政号将不足以令天下而信四夷奸臣之逆命心轻国宪者将接迹而动矣臣位中执法职在纠治奸慝伏请以臣章付外议正惠卿罪状考古之义依律处分以伸大公之法为奸雄之戒谨具弹劾以闻
　　挚再劾蔡确防曰臣闻周书君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之悳此言人臣之义有善则称其君虽谋出于已亦必曰吾君之徳者上下相成忠厚之至也伏见宰臣蔡确辞位求退其所上表无引咎之意有论功之言自陛下临御以来美政盛事民所歌颂者确皆铺列条叙以为已功中外传之靡不怪笑夫收拔耆旧之臣置诸左右乃陛下至明独见以天下公望用之而确乃以为已之所引罢去有司渔利剥下苛细之法而绌逐汚吏乃陛下仁心惠德以蘓疲民而确又以为已之所请至于申戒边埸不使生事分遣使者求民疾苦修法令以完先朝之政包同异以行大公之道此中外皆知出于陛下圣谋睿虑实新政之甚善者而确乃一切认之掠为已事贪天之功欺示天下其意谓此数者陛下不能知之因已请而知之陛下不能行之因已请而行之其于轻慢君父欺罔臣庶违道干誉至于如此凡确之所引数事者确果曽有所建请乎盖不可知也确在言路为执政前后乆矣不言之于先朝而言之于今日此何意也果有建请固大臣职尔如君陈之归美于上可也而叙于求退之表又何意也夫不言之于先帝此不忠之罪也言之于今日此取容之计也叙之于表谓我有功则是阳为求去实欲陛下疑以为功而留之因欲求免于公议此持上罔下之谋也古之人有言于上退则削其藁不欲使人知善之出于己所以推逺权焰避掠美干名之讥不知此则何足以为大臣乎确无礼不恭朋邪懐贰无防耻之莭昧进退之义又自去冬大旱至今确为上相身任其责其罪恶之着无补朝廷今既逼于公论不得已而求去正当痛自咎责踧踖伛偻为恳切必退之词乃大臣去就之体今确夸功扬已露行行不平之气为臣如此不谓之大奸大邪则可乎伏望以确表并臣此章付之三省议确之恶重行窜逐以正典宪使天下为人臣者知事上之道
　　挚又论蔡确十罪防曰右臣近具状乞罢宰臣蔡确至今未蒙施行缘臣备员御史以触邪指佞为职今宰臣奸险有犯公议臣若失职谁敢言者伏见祖宗以来所用相臣考慎选择必取天下有德有望之人故内则庙社安外则夷夏畏下则众庶伏其功名事业照于天下至今称之未尝有法狱之吏聚敛之人诡谲之才阴贼之行天下所嫉而使在相位如确者也臣所以不避再三干冒天听确之当去其罪非一公违陛下勅命不赴神宗引内宿为大不恭其当去一也山陵使囘明有歴代及国朝故事而畧不引罢废礼贪位其当去者二也皇帝陛下之立乃天人之所助而太皇太后之德也确輙自称定筞贪天之功其当去者三也在中书二年不将差除与三省合奏及身迁门下隂使言者申请招权营私其当去者四也其弟犯法蹇周辅承勘两次皆灭裂平治其事故今日周辅父子有罪言路累有弹奏而确力主之不罢其任屈公法报私防其当去者五也执政臣寮已经覃防迁转无故又进一官妄引嘉祐治平不可用之故事欺谩圣听不顾防耻其当去者六也与章惇死党相结一柔一刚一合一离欲以销磨同列牵制善政中外皆知其术其当去者七也自去年十月至今并无雨雪骄阳肆虐天下大旱民情惶惶实由确奸邪所召况位居上相正任其责其当去者八也确在熈宁元丰间锻錬寃狱排逐善良引荐奸伪变更祖宗政令以诛求民财确在言路在司农在执政首尾身任其事见法令未便何尝闻有一言论列裨补惟是阿防护持以谋进用及至今日自见其非乃稍稍语于人曰在当时岂敢言也此确之意欲于今日固其名位故反将归曲先帝是可谓大不忠矣朝廷以髙爵重禄尊飬辅臣欲何用哉岂有可言而不言也假如言之而不听当以死继之假如畏惧而不敢言则当辞事而去乃臣子之常分也当时诡随及时移事改方为自全之计而卖过归咎是可谓大不忠矣事先帝不忠则安肯尽忠于陛下也哉此其罪恶尤大其当去者九也近者奉使山陵囘随行属官故事自皆推防而确乃特荐髙遵恵张璡韩宗文乞从优防上欲以恱圣意旁欲以饵同列赖陛下至圣至公照其狡计而议遂不行中外闻之莫不欣快陛下观此用心则确之邪正不难知也此一事尤喧物论而罪尤大者其当去者十也确之罪恶如此羣议沸腾臣愚区区之言畧已自竭而圣度包容一切不以为意在圣慈不失防于确则可也其如朝廷之轻重天下之安危生民之祻福人情之去就在确之罢不罢尔则所繋岂不大也今忠臣义士当盛明之时人人皆愿自効而确犹在位谁敢明目张胆尽心于朝廷哉正人不得立则陛下之善政不得行天下之敝法不得改今大旱累月燥风惨日自冬入春宿麦已槁疾疫将作内外之情惊惶不安皆由大奸在朝廷天示谴告伏望圣慈深察事势以天下为念早发圣断罢确职任使之外补以答天变以召和气以慰公议以新改元之政天下幸甚
　　挚又劾河北漕臣论河事反覆防曰臣窃以天下至广非朝廷眎听之所能及故分建监司以寄耳目凡一方利害休戚唯监司之言是听也使监司皆忠慎不欺则其言可信一有诞谩轻易邀功徇私之论则朝廷将受其罔而下将有受其祻者矣伏见河北转运司昨者妄建河议欲为迎阳故道之役以夺大吴新河之势乞许一靣经画谓如此则新河下流数十州县尽免水患叙述果敢其言蔼如也及闻朝廷遣使按视而本司遽复变而为孙村之説欲便施工今春了毕既而使者到部情见理得于是李南公范子竒翻然又尽以前所议为非其畧曰故道隄岸尽已坼去灵平埽岸深占河身上下扼束必为大患又曰迎阳下瞰京师孙村水势不顺两处回河事莭委实不便臣按南公等正月十八日状称今来躬亲相视乃是前此累作奏请之时都未尝亲至河上而遽以非常之利害不赀之劳费輙尔上闻欲以侥幸有成设使万一朝廷以监司之言为可信而过听其计岂不误大事欤夫臣子之分建防进説茍其志在陈献利便则后遂有当否固无足深咎者然如南公等身任职司其言为朝廷所信今日河事又在所部咫尺之近固宜考见底里然后为言而乃惯习欺防妄圗功利及见朝廷选遣近臣知其必究事实自以前议莽卤恐得罪咎故不待使者同行阅视之毕本司已自奏陈公然反覆轻侮君父转大议是非如反掌视一方安危如儿戏夫事上之道唯恭与诚故书马不足古人犹忧其谴死上书不实勅律明坐以大罪南公等前之言乃出于轻妄作非恭慎也后之奏乃欲以奸计求免非忠实也不有显绌何以申明典宪少戒欺谩反覆奸伪之人伏望指挥正南公等罪状特赐窜谪庻协羣议谨具弹劾以闻
　　挚又劾章惇防曰右臣窃以传曰有德进则朝廷尊又曰仁者宜在髙位不仁而在髙位是播其恶于众也伏见知枢宻院事章惇资性佻薄素无行检庙堂议政无大臣之体专以骄强轻肆作俳谑之语以侮同列夸示左右其语播于都下散及四逺传以为笑比来圣旨増损政令之未完善者惇则必出异意沮持其事方宋用臣骄横不法惇在政府而与之厚善纳其所遗酒醪虽更赦宥臣以谓大臣不防犯大义之责不当如小臣论赦令前后也谨按惇夤缘遭遇幸得备位近辅不深惟朝廷高爵厚禄稍自矜重以道义圗报而淩轹谐戏不可谓德闭善害政不可谓仁而交非其人又从而以货取之可谓无防隅矣可谓播其恶于众矣方且髙步人皆指而议之殆非所以尊朝廷厉羣下也伏请圣断罢惇政事以见公论
　　挚又劾黄隠防曰臣伏以国之教化出于学校学之废兴盖繇师长故圣人既建庠序必立之官茍非博通经术而有悳行者则不能使学士诚服而心悦之祖宗以来莫不慎其选任而仁宗庆歴中最号得人如胡瑗孙复石介实为之首育材之效后世有考焉神宗崇儒重道大建学制训经典以幸多士防施甚厚今在学学者众多与古争盛而师儒之位岂可以非其人伏见国子司业黄隠学不足以教人行不足以服众于学之政令唯考校课试迁补职掌最繋奨劝不可不公而隠违法徇私事皆有状以致大喧物论多于生员试卷之末立词説出牓以示众变弃义理疑惑学者阴附权要奨进浮薄故使学众不伏怨情詾詾至有腾为嘲谤之词者议者谓近时学官之肆为私枉无若隠之甚者按隠本无术业使在此官非其所长恐不足以表率士奉宣教法无以称陛下首善造士之意伏请罢隠职任除一外官以安学者
　　故相王安石经训经旨视诸家义説得先儒之意亦多故先帝以其书立之于学以啓廸多士而安石晚年溺于字説释典是以近制禁学者毋习此二者而已至其所颁经义盖与先儒之説并行而兼存未尝禁也隠猥见安石政事多已更改輙尔妄意迎合会欲尽废安石之学毎见生员试卷引用隠輙排斥其説此学者所以疑惑而怨之深也夫安石相业虽有间然至于经术学谊有天下公论在岂隠之所能知也朝廷既立其书又禁学者之习此何理哉伏望速赐罢隠以允清议以一风俗
　　右司谏王觌奏乞责降蔡确疏曰臣等伏见军噐少监蔡硕盗用官钱乞取货赂计赃共及万缗论法当坐极典硕前宰相确之亲弟也初硕奏以钱二十万缗计置军噐物料仍乞从本监举官分领其事乃是硕之措意本欲与其私党共为奸利事下工部勘当工部乞吏部选官确方执国政不用工部之议而徇硕之本谋欺防圣聡颁降朝旨特依本监所请举官硕乃得引用窦长裕刘仲昕付之官钱同为侵盗遂至赃汚狼籍夫宰相者正身齐家以表仪百官进善退恶以佐佑天子者也确不能防闲其弟使不犯法已是罪人而况废省部之申陈假朝廷之号令使硕得自引私党济其奸谋此而恕之孰不可忍确今以观文殿大学士守辅郡有玷名噐伏望圣慈特行贬黜以慰公议
　　贴黄臣等本欲候朝廷断蔡硕之后论确罪状今窃闻蔡硕案已具多日确不从工部之议而使硕得引用私党以成其奸见于奏牍事理已明则确之罪状不待断硕之后而可见也伏望圣慈详酌早赐施行
　　觌又风闻朝廷欲下诏书以安邪党乞行寝罢疏曰臣风闻外议谓朝廷以近者放黜一二大奸十数巨蠧恐人情之不安将降诏书以安之又将戒言事官凡臣寮旧恶不得复言臣固未详虚实诚出于此恐四方有识之士轻议朝廷也夫人君之圣得如虞舜则无以过矣然舜之御羣臣乃在于黜陟幽明而天下咸服当是时不闻人情不安而亦不闻有诏书以安其党也人臣之贤得如孔子则亦无以过矣然孔子之为鲁司冦摄行相事七日诛少正夘而鲁国治当是时不闻人情不安而亦不闻有命令以悦其朋党也葢人君之所以御下者黜陟二柄而已陟一善而天下之为善者劝黜一恶而天下之为恶者惧则是黜陟之效也岂以其为恶者惧而朝廷亦为之惧哉惟至于诛叛臣伐叛国而以其胁从者多污俗既众则必下惟新之诏施旷荡之防而一洗之茍不至于此则何疑而降诏乎伏自陛下临政以来开广言路黜幽陟明公议莫不以为宜人情莫不以为恱所逐一二大奸十数巨蠧其门人故吏皆与其人比肩事主者谁肯甘心以党与自名不过中心愧惧而不敢袭故态以为恶而已是乃朝廷黜陟之效见于此矣遽然下诏臣切骇之若臣寮之旧恶使言事者皆不得言尤非臣之所谕也且恶有显晦罪有轻重若陛下圣意必欲安邪党之心则凡人之暧昧之恶诖误之罪言事者及之则寝而不报可也如恶之昔晦者由众言而既明罪之甚大者因进用而已着置于君侧则欺君委以事权则败事彼言事者方且遵奉诏旨黙而不言则果朝廷之福乎居言责而稍知职分者尚可以安其职乎臣伏望陛下断自圣心如大臣之论果有以诏书为请使熟议焉可止也或诏书已成愿陛下留中而勿出乃天下之幸也干冒睿听臣无任战汗之至贴黄言事臣寮言人之不善小则结怨于终身大则为仇于累世岂所欲哉但以既居其职不敢上负朝廷以废职事如果有诏书杜言者之口则以不得言责为耻者渐当引去缄黙不言者充位而已则臣恐陛下之忧不在邪党之不安而在邪党之日炽也臣窃为朝廷惜之惟圣慈详酌
　　觌又论执政张璪防曰臣伏覩今月八日诏书荡涤隠疵濶畧细故以开诖误自新之路天下幸甚然臣窃观自古仁圣之君莫过于尧舜而尧之为治其大要乃在于哲而惠也舜之为治其先务乃在于难任人也惟其哲而惠故巧言令色不得骋其私惟其难任人故懐奸挟诈者不得遂其恶于是尧乃得以致黎民懐之而舜乃得以致蛮夷率服也伏惟皇帝陛下太皇太后陛下临政以来登进忠贤放黜奸恶可谓哲而惠矣可谓难任人矣惟能不倦以终之则黎民懐之岂减于尧而蛮夷率服何愧于舜哉今者下寛大之诏推旷荡之防凡有误先帝任使之人一切不问者圣意葢以谓罪显恶钜者皆已去矣彼隠疵细故犹治焉则非所以包荒含垢之义也故涣然施惠而一洗之以慰安羣众之心臣虽至愚尚复何疑而过计议论以蹈羣众怨怒之机乎臣但见诏与事违名与实异人情之所共骇故不敢嘿嘿为取容之计今复为陛下一论之诏曰罪显者已正恶钜者已斥陛下亦尝深察乎罪显者果已皆正耶恶钜者果已皆斥耶若犹未也则民之具瞻何可欺世之公论何可诬也彼碌碌一官不当权要罪显而未正恶钜而未斥者固不足算而庙堂之上执政之间陛下日与之谋谟可否天下之防政者犹有其人焉张璪是也故诏下以来智识之士莫不惋愤叹息以谓罪显恶钜之人方在君侧而谓之罪已正恶已斥则欺防蔽惑之患可从而知矣虽在畎畆犹当疾首蹙额而为朝廷忧况如臣者待罪言责为陛下耳目之官乃忍钳口结舌而安处乎彼张璪之奸邪欺防臣自今年二月以来累有封事具陈其状并窃闻言事臣寮论列者非一陛下不惟置而不察方且明诏中外以既无罪显恶钜之人而余皆一切不问矣璪得乘此以自负而胶固其邪党臣恐自今以徃邪党无射隼之忧而朝廷有飬虎之患也不唯如是而已且使天下有以窥蠧朝廷以谓左右大臣罪显恶钜如张璪而陛下犹不知之则四方万里之逺百官羣吏之众何以广覧兼听而坐照其奸邪臣窃以谓陛下不去璪无以觧天下之惑无以破羣邪之党无以隆朝廷之势也惟圣慈深察而详择焉天下幸甚冒渎睿听臣无任战汗之至
　　觌又论蔡确韩缜等居中罔上劄子曰臣向者尝有封事论吕惠卿在太原违赦出兵等事已防朝廷施行在惠卿罪恶固自不一然惟是违赦出兵于国家安危治乱所繋尤重臣于前防已尝乞兼治经歴官司之罪是时臣以所闻出兵本末未甚详悉故未敢继有论列今窃闻去年二月二十七日劄子三省枢宻院同奉圣旨令陕西河东经畧制置使司各选差近上冬官统制沿将副兵马若敌马近边屯聚审度敌势择利施行臣契勘去年二月二十七日正是神宗违豫多日人情忧恐之时不审三省枢宻院如何得同奉圣旨择利用兵三月十六日劄子检防去年二月指挥春耕是时令陕西河东逐路经畧司选择将官差兵马三五千人忽徃倐来觅便讨杀三省枢宻院同奉圣旨所有将兵使臣兵马并须斟酌敌众数目不须拘以三五千人相度多少将带前去痛行讨杀臣今契勘三月十六日正是神宗上仙二十七日圣情悲哀之时不审三省枢宻院如何同奉圣旨用兵讨杀伏缘其时三省枢宻院臣寮七人内蔡确韩缜章惇张璪四人皆惠卿之死党恵卿虽在外欲有所为则四人者合谋一意而莫之逆也其余备员固宠之人安能独正其事哉葢去年春间四人者专秉国政惠卿乘此时隂有所求无不如欲于二月二十七日既降择利用兵指挥又于三月十六日复降不拘三五千人指挥惠卿乃得出兵二万余众深入西界其意不过欲偶有微功则党人可以援引而庻防复至于大用而已非四人者居中用事敢为欺防同恶相济则其肆意妄为岂至于是哉故前项两次朝旨遍下河东陕西诸帅而惟惠卿敢于此时大出师旅者恃其与执政大臣隂相为谋而无所畏忌也若确缜惇等至今尚在庙堂与璪尽得骋其凶德则何所为而不可哉赖宗庙社稷之灵陛下奋英断罢确缜惇政事而置之外郡矣惟璪尚当重任陛下若不速去璪使得渐为奸党之地则臣恐确缜惇璪内外交搆之患不止如前日与惠卿废赦用兵之事而已惟圣慈详酌
　　贴黄去年二月二十七日三月十六日三省枢宻院取圣旨因依陛下必能记忆也大凡指防边帅用兵国之大事安危所系也奏陈之际岂容草草元丰七年神考当国家无事之时其时耕耰之兵尚限以三五千人今更不拘以数者盖惠卿欲之而已彼确缜惇璪委天下安危之计而徇其私党岂以国事为恤哉况计其出兵既多则其为大事又可知矣若其时三省枢宻院奏陈之际不为大事而仅同细务则璪等欺罔之情状可见也
　　觌又乞再诛窜吕惠卿疏曰臣等伏见近降朝旨以臣寮上言吕惠卿罪恶责授惠卿中散大夫守光禄卿分司南京窃以执鲸鲵于漏网稍正邦刑蓄虎豹于近郊终贻后患谨按惠卿在熈宁中恣行不义剏立法上以诖误朝廷下以贼害海内诈穷力诎黜居藩郡犹复妄希功赏轻用甲兵结怨西戎胎忧先帝罪状显白已不容诛至于私行险诐人所不为始与安石结刎颈之义终与王氏为寻戈之仇忠信蔑然诡变难测今虽自知罪大不容于世然犹诈称疾病潜伺间隙譬如蝮蛇猛兽虽蹔尔弭伏而凶性终在遇便即若不深为圈槛投畀无人之境臣等恐其防闲稍缓窃出害人不然臣等岂不知降四官落一职为分司官在于常人岂为轻典乎葢以尧之四凶鲁之少夘既非常人不当复用常法治也况复皇帝陛下即位之初明降赦书戒敕吏不得侵扰外界务要静守疆埸是时卿任河东帅被遇先帝防德最深自闻遗制畧无哀戚日夜集兵马为入界讨荡之计及其迁延未恐为敌所觉知遂令兵马司借赦书不得侵扰之文晓谕将佐以敌计仍于四月十五日具奏上件事由于二十一日出界夫登极赦书国之大信所以绥靖中国懐来四夷人臣奉行敢有轻议今惠卿公然违戾出师伐国而又借用其文设诈欺敌侮玩朝廷殊无忌惮推其心则出于无君论其罪则入于大不敬积其前后所犯皆在不赦朝廷纵欲贷而不诛只乞检臣等前奏投之四裔以御魑魅臣等与惠卿初无仇怨但以为国去凶义不可已惟陛下特赐裁断
　　觌又论责授武昌军节度副使潭州安置章惇隂邪惨酷窃防威柄乞行显戮防曰臣闻滔天圯族治世之所必诛乱政虐威圣人之所不赦岂容凶德乆汚明时近者特进章惇责授武昌军节度副使潭州安置臣伏读录黄臣寮上言及制命大槩谓惇为性残刻毎晨朝奏事凡陈开道之言无非杀伐之事公然不顾勅牒以己之平昔仇怨故托谤讪宗庙或称谋危上躬窜斥南荒投之死地编章防防详诉理受祻者一千余家拔擢门下小人布列内外以隂邪惨酷更相唱和造作危狱窃防威柄由惇凶残有司观望凡士民暧昧语言加以钉手足剥皮肤斩颈拔舌之刑至于道路以目不敢偶语并行有悮圣时有伤和气遂致连年水旱灾变百姓饥死者数十万计自古奸臣少惇比者臣窃谓惇之罪状固难具述但以録黄所列岂在驩鲧之下夫盗天刑而报私怨是欺天也凡陈开道之言无非杀伐之事是迷国也造作危狱窃防威柄是无君也公然不顾勅牒是不臣也凡士民暧昧之言加以钉手足剥皮肤斩颈拔舌之刑是豺狼也安有欺天迷国无君不臣豺狼之人而可特屈常刑待以轻典何以谢衔寃而死者何以慰天下之望昔尧以四凶遗舜所以成帝舜之大功先朝以凶惇遗陛下之英断陛下圣德寛大毎务含容虽欲恕其显戮亦当投之四裔以为万世之戒岂宜寘之善地乆欝群情伏望圣慈早赐详酌施行
　　觌又奏为乞出林希外任事防曰臣窃闻起居郎林希召试中书希虽薄有文艺素号憸巧当王珪用事之际希谄奉之无所不至与其不肖子弟日相亲昵及韩缜作相希复为其鹰犬今中书侍郎张璪倾邪着闻士人之稍重者莫不耻逰其门而希与之深相交结不畏讥议何可使代言禁掖入侍近班兼闻希已有乞免召试伏望圣慈指防除希一外任差遣所重朝廷名噐不滥邪正有别
　　觌又乞与刑部郎中王振逺小差遣候勅旨事防曰臣近有封事言刑部郎中大理少卿王振憸巧刻深最为杨汲崔台符所爱信汲台符锻錬之狱多振力也当与汲台符同黜安可复用防又闻言事臣寮弹振者颇多朝廷虽已罢振少卿而仍旧以振为刑部郎中臣窃谓郎官当选才望刑部须用明慎之人振何足以当此方其初入刑曹朝廷既不知其宿奸言者亦未防其隠慝振得侥幸少安无足深骇今众论交攻大恶已着尚安可汚辱文昌芜秽宪部伏望圣慈特降指防出振外任一逺小差遣以慰物论

　　歴代名臣奏议卷一百七十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百八十
　　明　杨士竒等　撰
　　去邪
　　宋哲宗时监察御史龚夬弹章惇疏曰切以宰相之任代天理物佐人主出令茍非其人害及天下臣伏见左仆射章惇性质凶邪敢为奸暴今则罪状显著天下共闻臣特掇其大者言之盖舜之罪驩兜也以其诬人罪故放之崇山号为凶人按惇昨在元祐间废黜不用及绍圣初擢任元辅不思竭忠以圗报称而乃隂懐私忿专报仇怨及其甚也诬人以悖逆之罪俾其朽骨衔寃于地下子孙禁锢于炎荒天下忠臣谊士愤闷而不敢言是以隂阳疵疠凶饥相仍皆有以致之也乃者先帝大渐而惇不思社稷大计辄进奸说意在倾揺此其为罪死有余责矣恭惟先皇帝委任辅弼推诚不疑度越前古而惇乃肆为奸暴以快私意则负先帝也多矣若其它奸贼万状人言纷纷于他人以为大恶其于惇之身则罪尚为细未易遽论伏望圣慈特赐详酌宻正刑典夬再论章惇疏曰臣伏覩朝防下御史台根勘道路官吏节次施行外臣谓管干道路等官吏信有罪矣然全由山陵使司措置无术以至于此臣切见章惇奉使裁处一行事务唯是妄作威怒致上下人情怨咨无肯究心出力以奉上者至巩汜之间因泥雨过常遂至垫陷臣又闻昨来灵驾离汜水顿其力士等止给蒸饼四枚而已自二十七日夜至二十九日天明虽使不至泥淖亦有饥乏不能举重兼惇既领使事亲见泥淖自当从灵驾逐旋措置而自申未间先到幄次既闻灵驾过期不至亦合前去照管直至一更已来方始往泥陷处又无规画止用枋木荐动大升轝显见前后高下不平灵驾自来早入幄殿百官朝晡入临官中亦当早晚上食是日悉皆废阙人情惶骇不可具道又元祐皇后扈从不敢少去灵轝之侧而惇乃请归幄次则是已不能竭力又欲防元祐宫于不义其罪可胜言哉臣谓道路应干官吏已送有司施行而惇为罪首伏望圣慈特赐详酌施行
　　夬又论章惇防曰臣伏闻今月初八日宣制章惇落尚书左仆射兼门下侍郎依前官知越州命下之日士论皆云少慰而未快按惇凶德暴着人神共怒今才奉使失职而去除罢政外不闻褫夺虽朝廷优礼辅弼以劝来者然罪止于此则人情不能无惑盖惇受先帝之厚眷委信不疑虽古君臣相与之盛未之有也义当虚心一意旁求俊杰以助圣治而乃隂懐宿愤专报恩讐力引奸凶并据要路睚眦之怨窜斥无余窃闻昔日丁谓执政号为恣睢然不过能陷寇准而已绍圣四年之春庙堂之论方一于是国之故老元辅侍从台省之臣凡天下所谓贤者不问存殁并从贬斥一日之间布满湖岭自宋有天下以来未之闻也当是时惇之凶威震于海内陛下之所亲见固不待臣言而后知盖其立造不根之语文致悖逆之罪是以人人危惧莫能自保天下忠臣义士为国家寒心者多矣使惇之所为出于诚心犹且不可其于贬降之人不废私礼但云获罪于天则是使人归怨先帝而快己之私意罪不容于诛矣今惇罢相近同无罪而去此公议之所以未平也伏望圣慈俯徇中外之情速正奸恶之罪非独臣之愿乃天下之所望于朝廷也
　　御史中丞傅尧兪弹安焘防曰臣近见谏官防臣论列知枢宻院事安焘孝声不闻等事焘抗章避位而陛下留之颇坚臣窃以为陛下未之思也众人所言臣不敢重烦天听臣有所见不敢不以闻惟陛下留神省察臣伏以安焘天资囘僻无大臣风操自陛下听政以来天下事可行即行可改即改惟以便民为务固一归于公议而焘方执政柄其可改者未尝奋然肯行有迫于公议不得已而行者行之未尝肯尽必留根枿为异日可以翻移之计如保甲及渠阳军之是也其多不可遍举专务谋身徼福未尝有首公利社稷之心此皆无逃圣鉴若陛下于清闲之宴追记而详察之其议论事为歴歴可见乆居机宻为害己深今又顾慕以窥冀宰相而方固留之臣实未谕陛下念焘乆侍左右听其罢去陛下终始之防已不赀矣若欲决留遂跻揆路臣虽无状敢以死争臣无任恳激之至
　　尧俞又论蔡确防曰臣窃闻知邓州蔡确近以怨诽上闻陛下不忍加诛降为光禄卿分司南京士大夫转相庆抃仰陛下全生育之防顾确之狂忿岂足以尘太清惟陛下盛德之光益辉映于古今矣然确之自絶于天陛下既屈典刑矣无足复道臣独念陛下克己敦仁尽至公以临下有生之莫不防被盛徳而歌颂盛美廼得此于确虽圣度如天莫可窥测诚恐有不能平者愿陛下听之如蚊蝱过耳不使有纎微之忤以干太和之气则天下幸甚初确诗之传议论之间是非殆相半盖足以见确党之盛矣惟此不可不察是固难逃神鉴愿陛下深思而留意焉邪正之辨定与不定视此一举臣不胜区区之至
　　贴黄风闻中书舍人彭汝砺縁蔡确事亦尝抗章论列及其降黜又不草制词外廷不知端倪未敢弹奏乞勘会若稍渉救解不能与众共疾奸恶当明加黜责茍无行遣则是赏罚不明无以镇服天下
　　尧俞又论蔡确疏曰臣窃闻蔡确分司南京尚带左中散大夫臣再三思之其官既崇又分司者叙复皆有常法陛下过屈典刑虽深仁盛德超絶古昔然于是事殊为未便缘确之用本无德望徒以数兴大狱遂跻相位才罢政柄怨诽己及君亲其憎疾善人固可知矣万一复进上必为解构之奸下必有排防之酷臣谓宜投窜荒僻使还路迂逺而不可必则善人安而小人革矣如此则向背之风自然寝息确之深狡众所共知若不如此其懐毒伺隙殆无术以止其来士大夫所以多观望而持两端者以此今天夺其魄自为狂悖之语以露其心不因此时去之将贻后悔愿陛下奋然必行断在无惑至其党与虽不可穷治当取其尤亲善者并逐之以惩邪慝自昔斥大臣者皆然固可考而知也臣无任恳欵之至
　　尧俞又奏曰自古端人正士谁不欲尽忠于人主人主亦岂不故闻尽忠之言常患执政大臣离间于中使明主之初心遂移忠臣之雅懐不尽以为痛恨尔
　　时多有元丰旧党分布中外多起邪説以揺撼在位吕大防刘挚患之欲稍引用以平夙怨谓之调停宣仁后疑不决侍御史苏辙靣斥其非复上疏曰臣近面论君子小人不可并处圣意似不以臣言为非者然天威咫尺言词廹遽有所不尽臣而不言谁当救其失者亲君子逺小人则主尊国安疎君子任小人则主忧国殆此理之必然未闻以小人在外忧其不恱而引之于内以自遗患也故臣谓小人虽不可任以腹心至于牧守四方奔走庻务无所偏废可也若遂引之于内是犹患盗贼之欲得财而导之于寝室知虎豹之欲食肉而开之以坰牧无是理也且君子小人势同冰炭同处必争一争之后小人必胜君子必败何者小人贪利忍耻撃之则难去君子洁身重义沮之则引退古语曰一薰一莸十年尚犹有臭盖谓此矣先帝聦明圣智疾頺靡之俗将以纲纪四方比隆三代而臣下不能将顺造作诸法上逆天意下失民心二圣因民所愿取而更之上下忻慰则前者用事之臣今朝廷虽不加斥逐其势亦不能复留矣尚赖二圣慈仁宥之于外盖已厚矣而议者惑于邪説欲招而纳之与之共事谓之调停此軰若返岂肯但已哉必将戕害正人渐复旧事以快私忿人臣被祻盖不足言臣所惜者祖宗朝廷也惟陛下断自圣心勿为流言所惑勿使小人一进后有噬脐之悔则天下幸甚疏入宣仁后命宰执读于帘前曰辙疑吾君臣兼用邪正其言极中理诸臣从而和之调停之説遂已时中官裴彦臣建慈云院戸部尚书蔡京深结之强毁人居室人诉于朝诏御史劾治常安民言事有情重而法轻者中官豪横与侍从官相交结同为欺罔此之奸状恐非法之所能尽愿重为降责以肃百官狱具章惇主之甚力止罚金安民因论京奸足以惑众辨足以饰非巧足以移夺人主之视听力足以颠倒天下之是否内结中官外连朝士一不附已则诬以党于元祐非先帝法必挤之而后已今在朝之臣京党过半陛下不可不早觉悟而逐去之他日羽翼成就悔无及矣是时京之奸始萌芽人多未测独安民首之
　　蔡确为裕陵复土使还朝以定策自居监察御史王岩叟言陛下之立以子继父百王不易之道且太皇太后先定于中而确敢贪天自伐章惇防贼狠戾罔上蔽明不忠之罪盖与确等近帘前争役法词气不逊无事上之礼今圣政不出房闼岂宜容此大奸犹在廊庙徽宗即位殿中侍御史陈师锡上防曰元丰之末中外汹汹矣宣仁圣后再安天下委国而治者司马光吕公着尔章惇诬其包藏祻心至于追贬天相陛下潜继统而惇犹据高位光等赠諡未还墓碑未复愿早摅宸畧以慰中外之望蔡京为翰林学士师锡又言京与弟卞同恶迷国误朝而京好大喜功锐于改作日夜交结内侍戚里以觊大用若果用之天下治乱自是而分祖宗基业自是而隳矣京援引死党至数百人邓洵武内行污恶搢绅不齿岂可滓秽史笔向宗回宗良亦隂为京助是皆国之深患为陛下忧为宗庙忧为贤人君子忧若出之于外社稷之福也帝曰此于东朝有碍卿为我处之对曰审尔臣当具白太后遂上封事言自昔母后临朝危乱天下载在史册可考而知至于手书还政未有如圣母退抑谦逊真可为万世法而蔡京隂通二向妄言宫禁预政以诬圣德不可不察也
　　殿中侍御史龚夬乞示好恶明忠邪疏曰臣闻好恶未明人迷所向忠邪未判众听必疑臣顷在外服侧闻朝廷圣政日新逺迩忻戴及被命诣阙又闻进退人材皆出睿断此固甚盛之举也然而奸党既破则彼将早夜为计以谋自安不可不察或遽于革靣以求自入或申执邪说以拒正论或妄称祻乱以动朝廷或托言祖宗以廹人主或巧事贵戚或隂结左右大抵奸人之情其计百出不可尽举其要则欲变乱是非浑殽曲直以疑误朝廷将幸其既败复用已去复留而已矣君子直道而行不为机变则必堕奸人之术内若然则天下之治殆未可知也故必在朝廷洞判忠邪断而行之若小不忍则害大政恭惟先皇帝聪明圣神临政愿治臣昔防赐对亲被圣训勿为阿附以期自守今臣不言则为上负厚恩下废所守朋奸防上自取犯义之罪惟陛下深察臣言以示好恶以明忠邪而陟降多士使逺近皆知进贤退奸之意将见天下鼓舞圣化太平之治不难致也
  </div>
  <div class="pagination">
   <a href="历代名臣奏议_page66.html">
    上一页
   </a>
   <span>
    ...
   </span>
   <a href="历代名臣奏议_page62.html">
    62
   </a>
   <a href="历代名臣奏议_page63.html">
    63
   </a>
   <a href="历代名臣奏议_page64.html">
    64
   </a>
   <a href="历代名臣奏议_page65.html">
    65
   </a>
   <a href="历代名臣奏议_page66.html">
    66
   </a>
   <span class="current-page">
    67
   </span>
   <a href="历代名臣奏议_page68.html">
    68
   </a>
   <a href="历代名臣奏议_page69.html">
    69
   </a>
   <a href="历代名臣奏议_page70.html">
    70
   </a>
   <a href="历代名臣奏议_page71.html">
    71
   </a>
   <a href="历代名臣奏议_page72.html">
    72
   </a>
   <span>
    ...
   </span>
   <a href="历代名臣奏议_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
