<!DOCTYPE html>
<html>
<head>
    <meta charset="UTF-8">
    <title>胡端敏奏议 - 第 2 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>胡端敏奏议 - 第 2 页/共 4 页</h1>
    <div class="content">　　陈情乞恩照例请给先世诰命疏【时陞吏部右侍郎】
　　臣原任都察院右佥都御史巡抚四川地方系干边镇诚恐新任巡抚未到缺官管理不无误事咨臣还照正徳八年二月初二日题准事理务待交替官至日方许离任等因臣以今职在彼仍管巡抚至本年十二月初三日方得新任巡抚都御史许庭光来到交代起至嘉靖元年正月二十七日行至河南地方闻臣父瑢在家病故一时哀痛疾甚不能赴京先已奔回原籍守制外本年三月十五日钦奉诏书内一欵两京文职官员未及三年者俱与应得诰勑钦此钦遵臣一介草茅叨防圣恩厯官三品例得推赠祖父母父母但臣先留四川暂管巡抚后因闻丧在途未曾到部一时未敢陈请念臣生本农家幻极辛苦赖臣祖父嵩祖母张氏破产延师教臣父读书未遂复以教臣臣母冯氏事父育臣教臣劬劳特甚臣祖年登八十彼时遇例当得冠帯以家贫不能为请逾年遂卒至今为恨臣初任推官累臣父母随任覆舟大江几至不救后虽任满得封臣秩然臣母不乆弃养臣父禄养虽久先因臣在江西平贼之谋偏主幸成为主兵同事者所忌乘臣预奏宸濠之衅搆防奏提臣巳赴京投狱而家族仍被追捕臣父彼年七十有五奔逃受苦百端臣伯母秦氏年八十有四冒雨奔山惊恐成疾而死臣长子继年方一十有七先忧臣在江西被防哀痛成疾而死时若死者有知臣母盖亦不能安处于九泉也今臣幸遇圣明过加录用恩出望外而乃不幸臣父不禄臣疾未瘳不能赴京致臣先世未得槩受恩典臣负不孝之罪哀痛诚切于心如防圣恩一视同仁特照在京现任官员事例赐臣祖父母父母应得诰命使臣父早得衔恩入土以告先死于地下慰其前累之忧逭臣不孝之罪臣一门三代感恩刻骨子孙世世莫能为报也其若臣身臣妻则受恩无补今则守防未满不敢滥叨恩典臣以私情冒干天听罪当万死无任战栗
　　病痼陈言毕献余忠疏
　　臣向以久病成痼陈请乞休荷防温防容臣调理痊可前来听用臣感恩刻骨亟圗调理奈缘衰朽之极病痼巳深医疗仄甚自分痊可无期此生无缘得觐天顔负恩终身莫之能报虽死不能瞑目每念古人既死犹以尸谏况臣未死何忍防言兹者辄因时事有闻敢沥余忠上备采纳臣昔于陛下践祚之初窃效宋臣司马光上言人君大德有三曰仁曰明曰武臣窃见陛下临御以来子惠黎元洞烛事体仁矣明矣而武则未彰是以臣工多玩政化未隆迩因大礼之议羣臣执议不合陛下优容再三而彼激烈愈甚圣心不得巳赫发斯怒薄示威罚朝野闻之肃然震栗圣武彰矣三德备矣然臣窃有忧之敢申前说未尽盖是三德之中以仁为主而明与武所以成之也故譬诸天地仁则其生成之德明则其日月之照皆不可一日而无也若武则雷霆时可一震而巳若震之数或震之过则天下何所容身而天威亦反亵矣故说者谓是三德仁或可过而明则不可过也明过则察明犹可过而武决不可过也武过则残臣愿陛下自今中外羣臣有罪下之司寇责问罪状明白轻重诛黜皆依律科断奸不能惑佞不能移所谓武也若乃廷辱之以棰楚则恐其间或有心实忠良而体素怯弱者一时不堪棰楚偶毙雷霆之下遂伤日月之明而大为天地生成之累矣臣知此事非出陛下本心实由羣臣偏见激烈之过然而转播天下书之史册鞭扑行于殿廷刑辱上于士夫非所以昭圣德之美也臣愿陛下自今谨之于后而已席书以达礼受知陛下亲擢礼部尚书真得古圣王知人善任之体事无容议书亦不当避嫌固辞矣然恐后有文臣武将才望非书之比而乃援书为例夤缘结托不由众推以得幸进者圣明于是仍许选部言官执奏而追夺之可也其余新进英达今虽议礼一言有合而以后难保其事事之皆是旧任老成今虽执礼一事过当而以后难逆其事事之皆非圣明于是惟以天地日月三无私之心照临于上其言是者从之非者置之其立心行事公者用之私者黜之无分彼此新旧而先有适莫于中天下之幸也皇上聪明仁孝亲定大礼追崇皇考为恭穆献皇帝而躬致庙享尊崇圣母为章圣皇太后而日侍问安陛下之事皇考圣母巳无子臣父之失皇考圣母受陛下之朝享亦无卑临尊之嫌礼义周至确然圣谟下绍以来人心允惬天意潜孚已致风调雨顺时和年丰如昔孔子所言明王孝治之应灾害不生而祸乱不作者其兆验矣然而议者欲正两考之失追改皇伯之称纷争不已中外共疑臣非敢谓其言之不然也然窃有见陛下入继大统虽由皇考遗体伦序当立然而定策之初朝议大恊实由昭圣康惠慈寿皇太后拥翊之功既而即位以来人心永戴实承孝宗敬皇帝圣治之防臣知圣心纯孝其于议者之言必有不欲尽行而皇伯之称必有不忍遽改者矣臣愿陛下明以此意止议者之再言而消其嫉怨亦以此意释羣臣之固惑而宥其愚忠要使两宫二庙均享陛下之孝而欢洽无间九州四海咸颂陛下之德而爱戴无疆亦使新旧诸臣和恊于下以佐理维新之治可也臣愚不能议礼惟闻善法古者师其意而不泥其事如昔舜受天下于尧庙虽宗尧而其父未尝不尊为天子也亦未尝不以天下养也虽尊其父为天子父而庙之宗尧防敢贰也此两考之义盖并行而不悖也尧崩百姓如防考妣四海遏密八音是舜之宗尧匪徒为继统之大义而亦顺天下臣民之心不忍忘也我孝宗皇帝之崩也天下臣民罔不号恸如防考妣不幸一传正德而为权奸所误天下凛凛然十有六年之间惟恐孝宗之业有坠其后弗传也一旦得陛下以其犹子而继大綂仁孝同符孝宗而聪明英武尤似古先哲王天下翕然归戴如见孝宗也故虽间遇天灾流行百姓寜饿死而不忍思乱时议纷更羣臣宁冒死而不忍防言其心可騐也今若如议者之言而遽改初称愚民不知礼义者将翕然懐悲遂谓孝宗无后非惟圣心不忍闻而天下皆不忍闻也窃闻礼时为大顺次之故昔圣王制礼必因时宜而其事之兴革必顺人心纵今议者所言礼也而于人情则未顺羣臣所执虽若为礼其实欲通天下之情也惜其不能以忠信善道感孚陛下而乃忿议者之创论不合沮陛下之用人无方至于激烈之过而聚哭于廷巳则非礼不能无罪矣昔盘庚迁殷本以利国而羣臣不恱胥动浮言盘庚再三诰谕以口舌代斧斤此殷以卒迁而商道复兴盘庚为商令主也今闻陛下宣谕羣臣不忍尽加之罪诚古圣王之用心也更若择其忠诚有识平正不偏者而一体信任以共圗保民之政而亟行之以祈天永命于万年陛下万世之孝也臣愚昩死不胜惓惓
　　重陵寝斥邪佞以安宗社疏
　　臣顷因时事有闻具本上奏今又闻中外传言有等闲废小臣逞其邪佞妄圗起用因见陛下孝思纯笃追慕皇考无巳乘机上言陵寝宜迁改葬京师臣愚闻之不胜忧惕盖此事利害闗系匪轻诚恐圣心至孝为所感动一朝改移羣臣戒前执议之过无敢再谏臣愚受国厚恩义圗死报不忍缄黙然彼执言必以助成圣孝为名臣岂敢偏见阻执也臣昔闻追崇庙祀之礼未定深虞圣孝之心未遂上下之志不通致灾殃民为宗社邦本之忧巳述鄙见为陈言治道急务以效愚忠事具本欲进间继闻明诏大礼已定而止今欲言此愚诚恐有未孚敢将前本附上伏愿圣明并赐采纳盖臣前奏深辩追崇之为礼者欲成陛下之大孝也今奏极言迁塟之宜慎者亦欲成陛下之大孝也成陛下之大孝所以效臣之愚忠也臣惟皇上一身宗庙社稷之主也四海兆民之命也而所頼以储祥防福于陛下之身者恭穆献皇帝之陵也俗言家之有墓犹木之有根根固则木常茂而枝叶生生不已根动则木之荣瘁未可知此士民之家所以重于迁墓也匪徒士民虽古帝王亦然昔者舜都蒲坂而崩于南廵遂塟九疑禹都安邑而亦崩于南廵遂塟防稽其相去国都各数千余里后世莫之敢迁故其子孙传至春秋时千数百载犹君国子民不絶此其騐也唐太宗祖墓在长安者为隋留守官所发动其后子孙连遭武氏安禄山之祸不可言此其所当戒也我太祖高皇帝初塟其皇考妣于今皇陵衣冠盖不备也及后富有天下追尊帝后我太祖统天大孝岂不欲备礼改塟京师以便祭扫然亦曰虑泄山川灵气使体不安姑积土厚封备山陵之制而巳见于皇陵碑大畧可考也此我仁祖之陵既防太祖兴创大业而以后未尝轻动所以固蓄山川灵气而又防我太祖享国日乆子孙万世为帝王也今献皇帝之陵比于皇陵已防皇上入继大统今亦不宜轻动使之固蓄山川灵气而防我皇上圣寿万年子孙万世为帝王可也昔人谓死者魂气升天体魄归地今献皇帝立庙京师子孙歳时祭享其神气之在天者陟降昭格盖无不在而陵寝之在安陆者永为万世体魄之藏岂宜轻动也况查安陆至京水陆路程各数千余里使迁梓宫陆行在途未免震动舟行则逺涉江淮河汉风波数千里势非旬月刻期可到此时圣母圣心悬念何如举朝臣子惊惕何如而可轻动也即今士民之家重其父母而欲为子孙长乆计者只求小小吉地亦尝经数年不得至于天造地设山川大聚完美可为帝王宅兆者举天下盖不多也故我太祖初定国都聚天下术士而议者数百太宗卜藏天寿山盖自始封燕国至于绍极征讨往来阅歴山川数十年而后得岂易能也有如奉迎梓宫至京一时难得吉地而经年未得安厝或主司恐以迟慢为罪而迁就附防以未全吉之地为吉而误国大事将如之何臣谓陛下孝思诚切或遵奉圣母太后懿德至情必欲迁塟亦须期以数年之间妙选近京山川大聚十分全美之地如天寿山比者而后妙选年月日时十分之吉启迁皇考梓宫安塟方可无虑也今若如彼邪佞之言轻率一二年为之万万不可也夫隂阳地理之说从古有之今士大夫之家重其祖考体魄之安为其子孙长久之计者防不精加选择而或谬为大言谓此小术不足信者是其爱国不如爱家爱君不如爱身故为欺防非忠实也昔宋儒朱熹穷理致极精防乃塟其考妣异处盖亦拘于隂阳地理而势有所难合其防论寿皇塟地至为详备盖其知至意诚所发一时浅学之士或未之及也易曰立天之道曰隂与阳立地之道曰柔与刚立人之道曰仁与义今姑以茔塟一事言之夫爱其祖考而慎于安厝者仁也处之合乎事理之宜者义也然而天有隂阳地有柔刚则隂阳地理能为祸福之说夫安得不信乎臣前防妄言今日急务以孝亲为大以保民为本而保民圗治之道又在择言官而纳谏诤回士风而变治体以尽复祖宗之旧向使皇考圣母不崇以至亲至尊之号而受陛下之朝享则为卑临尊于礼为不顺于心为不安此圣心之所以不得巳而必欲追崇者天理人心之正也天下万世之公也今则陵寝巳安不宜轻动称号巳定不宜再更明诏巳颁不宜数易圣孝已遂别无不得巳之情矣何乃中外臣工希宠妄言不已臣愿陛下明禁斥絶此軰不许再言而惟君臣恊恭专以任贤图治保民为事以求固宗社于万年此诚今日急务也臣愚赋性忠朴特受明主之知今既衰病成痼不能再起供职使非遇事尽言则终身负恩有所不忍故敢冒死尽言至是也皇天皇考灵神昭鍳臣言非忠甘受显戮万死无悔
　　陈言治道急务以效愚忠防
　　臣荷国厚恩义图死报在防三年每闻时事可忧辄増哀痛不食惟以礼制所拘不敢上言国事今既服阕即当趋赴阙庭面陈得失又以疾病不能中心自悼寝食靡寜臣又自伤病废之乆志虑之昏修身治家尚多自愧更言国事人其谓何况臣所欲言者实违众议中外一闻必皆切齿以为阿附求进是匪徒目前之有险祸而将来身后之受恶名百世而下非遇大圣大贤至公至明之见终有不能自白者矣臣是以欲言未敢辗转多时然又思臣痼疾天废人所共知可无求进之嫌而区区犬马之诚实有寜受恶名险祸而不忍负恩缄黙者故敢昩死为陛下言之窃惟今日圣治急务以孝亲为大以保民为本商书曰今王嗣厥德防不在初立爱惟亲立敬惟长始于家邦终于四海孔子曰夫孝德之本也又曰孝莫大于严父其论明王之以孝治天下则曰生则亲安之祭则享之是以天下和平灾害不生祸乱不作孟子曰孝子之至莫大乎尊亲尊亲之至莫大乎以天下养是皆言孝亲为大也书曰后非众防与守邦又曰民惟邦本本固邦寜又曰天佑下民作之君作之师惟其克相上帝宠绥四方我皇祖圣训有曰凡古帝王以天下为忧者惟创业之君中兴之主及守成贤君能之又曰忧常在心则民安国固盖所忧者惟望风雨以时田禾丰稔使民得遂其生如风雨不时则民不聊生盗贼窃发豪杰或乘隙而起国势危矣是皆言保民为本也臣闻陛下至孝之心根于天性即位以来累欲尊崇皇考圣母而惑于众议未能早定臣想陛下孝思纯笃每当入侍圣母之时痛思皇考在逺三年不得躬致庙享圣心哀慕廹切必有抑郁于中而上通于天者是以天为感动时出灾异以儆圣心而孝治之应漠然未彰者事由羣臣见礼不明而执议僣差圣心于是盖亦过于谦让而少贬明决矣是以即位之初大风肇变而至于今亢旱之极洪范咎徴曰僣恒晹若曰防恒风若是也臣谓此事在圣心独断之而已早定之而巳在礼有曰为人臣者杀其身有益于君则为之况于不杀其身以益其君乎就使追崇稍有不合乎礼陛下为亲羣臣为君宁受失礼之名而使陛下得全圣孝之大以成孝治之美不亦可乎况此事出乎天理人心之正合乎天下后世之公万无非礼可议者臣请得而明辩之夫谓追崇为非礼者不过谓陛下入继大统为孝宗皇帝后不得复顾私亲也臣闻近古帝王有生前无子而明立亲弟之子为太子以承继天下且预为其生父立后者汉成帝之于哀帝是也有生前无子而择立从兄之子为子以储继天下者宋仁宗之于英宗是也有生前无子而选育孤逺之子为太子以亲授之天下者宋高宗之于孝宗是也有殁后亲子夭疾其后策立亲兄之子为子以承继天下者汉安帝之嗣和帝是也有殁后无子其后迎立从兄弟之子为子以承继天下者汉灵帝之嗣桓帝是也是皆如民间无子立嗣者然不得顾所生父母固也陛下与之皆不同矣我孝宗皇帝有子武宗已授之天下十有六年今陛下之立乃因武宗晏驾无子又无亲弟羣臣遵奉祖训兄终弟及之义推考天叙以皇考兴献帝为宪宗皇帝之第二子孝宗皇帝之贵介弟不幸先日上宾陛下乃其嫡子也于是上请昭圣慈寿皇太后懿防称武宗遗诏以迎立陛下是犹今武臣世袭长房无子则次房继者然此自皇祖圣谟宏逺预立此制以息争端其意在武臣则重在立功之祖在朝廷则重在创业之祖非为嗣世子孙私立后计也故今士民之家无子皆得立嗣而独武臣之家不得私立者以圣制有定也然则陛下以堂弟继堂兄而有天下稽古中朝未有其事未有其事则追崇所生亦未有是礼而可以义起矣中庸曰非天子不议礼礼运曰礼虽先王未之有可以义起是也昔卫出公不父其父而祢其祖孔子欲正其名而曰名不正则言不顺今必曰继世即为父子陛下当称孝宗为皇考而不得考其生父若使当时兴献帝在世则当立兴献帝矣其亦当考孝庙而不得考其所生乎此其事理必不通矣论者或又谓皇考初封藩国未尝一日临天下不得称皇帝者则又有说焉传言武王追王大王王季文王不以卑临尊也今皇考圣母不尊以帝后之号而受陛下之朝则为卑临尊矣其心安乎且太王王季文王旧皆诸侯亦未尝一日临天下也我皇考以宪宗皇帝之爱子孝宗皇帝之介弟德昭闻于天下乆矣属者武宗频游九庙缺享天叙人心皆属皇考皇考上宾乃属陛下推厥天源陛下因为皇考之子而得承大统也顾不得比于太王王季文王追尊为皇帝者何欤况昔孝庙之于皇考友爱尤笃近者尊号之称又出昭圣慈寿皇太后之懿防陛下尊奉慈训既隆所生而益感所自由是日严孝庙之享益隆昭圣之奉臣知两宫二庙均享陛下之孝而懽洽无间矣何不可之有或又拘于兴国之称者则又不然夫今天下一统也父子一家也大明一綂之内又有兴国皇帝者何居此其事理又不通矣或又拘于兴国立庙者则又不然孔子曰吾不与祭如不祭今皇考止有陛下一子而逺立庙于数千里之外其降享之际不见亲子孙一人在列能无含泪而不食乎陛下高处九重万年将至何日能一躬致孝享乎且昔亲王无后者皆得祔享太庙也今皇考有陛下为天子顾不得别立庙于皇城之内者何欤此其事理又不通矣大抵先王因时制礼各各不同今只以追崇一事言之昔者舜受天下于尧禹受天下于舜一也礼言有虞氏宗尧是不追崇其父瞽瞍也夏后氏郊鲧是追崇其父伯鲧也天下后世固不以舜为是而禹为非亦不以禹为孝而舜为不孝也今之议礼者乃欲拘一定之说而不顾天下之大计何欤书曰蓄疑败谋故臣谓此事惟在圣明一下明诏早定之而巳固不必复牵于羣议也亦不必追咎夫羣臣也夫羣臣为此者心非不忠而欲沮陛下之孝也盖其始议之时方追慕孝宗之德而伤其无后故先有为后之说置于胸中而一时见偏议定乃遂真以追崇为非礼而惟恐或防陛下于过举其心实忠于陛下忠于孝庙也及后再议复议举朝人心盖以追崇为是者过半矣然而众相顾忌惩宋濮园之议槩以执前议者为忠直变初议者为逢迎乃遂翕然一口而莫之囘非其本心也一时保名固位之心重而不敢违众也或以能辞官职谓非固位者非也盖名与位相须从众则得名今虽暂退而舆论可以复起违众则失名今虽得用而众怒难犯后有险祸随之矣此忠臣体国者之所以为难也正德十六年冬臣在四川归途遇给事中张翀嘉靖元年春臣奔防抵家遇郎中夏良胜主事张大纶皆与之极论追崇之当礼欲其达诸当道以将顺陛下之美而君臣契合以共成天下之治不知其言达否也夫将顺与逢迎不同君所行是而人臣顺承其志以成就其美者将顺也君所行非而人臣迎合其志以求其心者逢迎也二者情事不同忠邪所由以分也孔子曰君子之事上也进思尽忠退思补过将顺其美匡救其恶故上下能相亲也今臣所忧者陛下圣孝之美羣臣失于将顺恐陛下缘此尽疑羣臣而不之信上下不能相亲以共成正大光明之业此实羣臣之罪也然而所壊者陛下之国事也所害及者陛下之子民也于羣臣何计焉昔宋神宗励精圗治一代英明之主也惟以议新法不合而旧臣相继罢去乃致时相误引匪人以壊国事先儒程颢谓新法之祸吾党激成之则亦当时旧臣偏执不能委曲致君之罪也然而宋业遂衰致为神宗盛德之累臣念及此不觉痛心故深愿陛下毅然早定尊崇之礼而释然遂赦羣臣之失使各安其位而责以开诚布公讲求救荒弭乱之策而急行之此诚今日急务也盖自羣臣执议不通而陛下孝思哀切之际内臣将有顺防而得用者矣外戚盖有希恩而市宠者矣言官间有忤防而得罪者矣自古忠臣爱君必忧其渐臣不敢避祸而不言也昔者汉唐宋之季其致祸败各有所由西汉以外戚之过宠东汉李唐以内臣之渐横而皆言路之不通宋以奸相用事而言官朋比为排异已以蔽主聪明而固其权三者不可不慎也其奸相言官则多文臣也故自古文臣亦有奸谩误国者矣内臣亦有忠勤体国者矣非谓内臣尽不可用也但文职在外而有奸恶则易知知则易去内臣在中而有奸恶则难知知亦难去故文职如裼外华体之服有防汚则人所共见见而日数易之无难也内臣如贴里近身之衣有垢弊则人所不见必湏服之者自觉虽觉而欲易之恐有切肤致害而顾忌多难难去之祸则有不可胜言者矣又其富侈成俗而一家人之用度过于文职大臣数倍有余则其取于人也必多而民易困穷此其所当戒也臣愿自今文臣内臣职任各遵祖宗旧额而各选老成忠正者为之各欲时察其忠邪而于内臣尤加慎检一有奸佞窃权者混于其中则急去之而改用忠良则可无前代宦官之祸矣国朝外戚遵奉祖宗旧制自来不曽典兵预政前代外戚之祸无可虑也然而分封渐盛则天下财赋有限而不能给民力易于困竭书曰四海困穷天禄永终不可不虑也况闻先朝外戚絶无封公者万世而下乃谓外戚封公自陛下始臣愚诚不愿有此议论以为圣德之累也中庸言尊位重禄所以劝亲亲陛下所行亦九经之道也然而亲爱之固欲其富贵富贵之必欲其乆长其若亲爱之过富贵之极而为国耗蠧为人指斥则非乆长之道也故臣愿如张鹤龄者圣明听其让而仍旧爵以成就其美亲爱乆长之防上也公爵止令终身而不世袭次也着为令典以后不许攀援为例又其次也自古人君之德莫大于从谏其失莫大于拒谏尤莫大于罪谏臣罪諌臣而不幸偶至于死则其失又有不可言者矣我皇上天性聪明圣德宏厚本心乐于从諌是以即位之初凡科道有言无不嘉纳然此时科道多系正德末年依阿受赐取容于江彬而缄黙固位致防他官忠諌得祸而莫之救正者也新政之初大臣失于奏黜此辈不知认罪而乃混诸忠直肆意多言言或涉私忠良被枉圣心明如日月盖巳烛其言之不实而心之非忠者有矣近二年来言者发于忠赤多切事理间有风闻偶误者盖亦不多也陛下因前言者之多妄乃并后之言者而厌听之是以嘉纳不如初政之多更或因是而得罪者有矣近闻一二言者过当其罪不能无也朝廷暂下之禁狱以惩其防然恐言官因是夺气而以后忠言日少则非朝廷之福也亦恐天下后世因而误传陛下有不纳谏之名也故臣愿陛下早开释之以责其后效而巳其先降黜者收复之而巳臣又闻近者南京兵部侍郎席书以达礼受知陛下亲擢礼部尚书不知事体者或相惊讶以为不由众推廷臣或有执奏书或避嫌固辞审如是则益烦圣虑矣臣与书未尝识靣然昔见其云贵灾异之疏漕船志书之作固巳知其才猷出众矣祖宗朝固尝亲命大臣今陛下因其才而授此职允恊公道何嫌之有廷臣执奏者或恐后有文臣武将才望非书之比而乃援书为例夤缘结托不由众推以得幸进者耳臣谓后日万一有此选部言官执之而已圣明纳之而已今如书则无嫌可避正宜闻命不俟驾而行以急报明主之知不宜牵误事也臣惟言官不可不择而其言不可不听臣愿自今科道官特勑吏部博选内外郎官中必欲其忠直公正明识治体者奏改为之三年之内考其敢言忠諌有益举刺得宜及廵按在外激扬兴革有益地方者留以久任超擢卿佐等官如祖宗朝故事其虽敢言而言或不切于事体或过于激烈易至触忤者则迁改内外相应职事以保全之后仍记其忠直覈其后效而量加超擢其或当言不言或挟私妄奏及廵按不职者明奏降黜务使言官皆得中正之人陛下于言之善者则择赐嘉纳而见诸施行其不善者亦曲示优容而置之不问要使朝廷多得忠諌之益而君父不受罪諌之名可也皇天圣祖既以中国疆土暨亿万生灵而付陛下矣然则保民也者实陛下今日之急务臣昔闻陛下龙飞在途惜民财力惜民田禾朝野播闻无不欣颂及登寳位以来爱民之心无日不存仁民之政无日不举凡遇灾伤税粮不惜蠲免凡告民饥帑银不吝赈济陛下保民如此可谓至矣然今江淮以南赤地数千里民饥至于父子夫妇相食所在饿殍疾疫死者不可胜纪若莫为之救者何欤或谓数年以前内臣镇守剥民膏血至尽以致如是固也然自陛下临御以来镇守剥削如前者少矣无乃臣等文职各以私巳营利为谋而无体国为民之心所致也臣观近岁以来士风大壊而政体大变文臣不敢自言陛下不得而知也臣愚昩死敢遂言之今天下亲民者郡县守令也总督郡县者藩臬二司也廵察二司守令者廵按御史也数者设官皆以为民也祖宗旧制惟廵按一年交代囘奏至今不改其余藩臬守令则皆乆任而责其成功治以前皆然也今则迁徙不常矣是故春为知府或佥事于南秋陞副使或叅议于北来春则又陞叅政或副使于东西矣甚者初陞右布政使惮逺不行在家稍候三二月即改左而之近矣到任未及三二月即望转而京堂矣由是一岁之间往来道路如织月日过半其能在任防何至于进士为知县者亦惟持守三年有荐即取事在承上而不在恤下也故今藩臬守令皆过客也其视地方凋弊若见驿舍之损漏谁为之修也视生民之饥困若见驿马之疲瘠谁为之恤也旧时责之以兴水利劝农者不屑为也责之以积谷备荒者不屑为也至凡覈户口均赋役除盗贼抑豪强等事皆不屑为也乃惟廵按批问状词或委勘事情则禀其意而亟为之虗实轻重惟视彼所欲闻而报上耳诬枉固不恤也往时廵按秉权太重行事太过先朝考定宪纲一书以为矜式其与三司知府等官相见各有定礼也其职任事务各有定欵也今则藩臬守令皆不得专行其职而事皆禀命于廵按矣甚而廵抚固位者亦不敢专行一事而承望风防于廵按矣相见之际知府以下长跪不起布政以下列坐随行甚者答应之际皆俯首至膝名曰拱手而实屈伏如拜跪矣至于审刑议事考覈官吏之际与夺轻重皆惟廵按出言而藩臬唯唯承命不得稍致商确矣一有刚正不阿可否其间或专行一事者岂惟廵按恶之众皆疾之或隂注以数字之考语或明摘其一事之过失而劾之退矣由是布政以下皆以作揖为名日候于御史之门而无暇各行其政甚者公文往来皆必亲逓而布政使方岳之重按察使外台之长乃躬任铺司兵之役而不耻矣彼为布政者则曰我姑卑巽数月则有京堂之陞矣既为都御史廵抚则又曰我姑谦逊数年则有部堂之擢矣不然则劾随之能得此乎由是内外大小官员皆以持循保位为贤而慷慨任事者为不谨忠正之人因是而黜者多矣孰肯体国忧民而为之兴利备患耶此今日致民饥困所由也今使大臣有如富弼之贤者陛下委金万镒使之驰往地方赈救欲发仓廪则仓廪素空也欲买粮食则米谷絶无也欲劝大户则大户自不给也欲知饥民实数则守令素不究知也欲委官则无实心行事者而或差占于廵按则不敢承命也一人耳目有限将如之何哉不过公文行下而造册报上曰赈过若干而巳其生其死诚不能知也此今日之饥荒实不能救而后日之饥荒所当急备也圣祖所忧盗贼窃发豪杰或乘隙而起者此正可忧之时也臣惟曰囘士风变治体而皆复祖宗之旧此今日救民之急务也然此事大臣不敢独任也惟圣明张主于上而已何者臣僚昔皆陞速今缓其陞则怨怨则谤御史先既权重今抑其权则怒怒则劾谤与劾大臣之所深畏也今日职位退亦可矣而殁后议及赠谥则又以有无弹劾为应否由是浮沉保名者恒得志体国任怨莫之敢矣臣故谓保民今日急务在圣明张主之而巳盖能保民则天眷益隆宗社可永皇祖考享祀于万世陛下万世之孝也然其本则又在陛下修德讲学以作宪天之圣也谨身节欲以固齐天之寿也此二者近臣必言圣心已知而臣不敢多议也惟持守之为难耳防子曰人之将死其言也善臣病势日亟常恐一朝痰厥寿命不乆圣恩终身莫之能报是以力疾尽言至此也陛下怜臣愚忠悯臣疾苦而早赐得休以终余年臣之幸也其以为狂妄而罪黜之亦幸也若必欲起臣上道则衰病不堪必死于道路矣臣惟一子贫弱不能逺收臣葬惟陛下哀怜
　　弱病不能趋诏恳乞休致防
　　臣久患痰火极弱行不能百步立不能片时兼以心神虚怯眼目昏花遇事慌张出言蹇澁常时气鬰不通身欲颠仆或时欝散不止气如暴亡是以不能供职效用自为副使及陞今职中间一谪再兴十辞永允顷丁家难今服阕因疾不能赴京陈情乞恩休致荷蒙恩防容臣调理臣感激思奋调理不痊自分此生无缘上答中夜哀思遇时多事乃沥余忠乃陈三防自知身如病马既蹶难兴言比鸣鸟旁闻皆嫉直欲报恩于垂死而他顾不遑岂图基用于将来而公议有犯乃今十二月初三日忽准吏部咨该本部备题奉圣防廖纪胡世寜姜清都行取来京用钦此咨臣钦遵施行臣闻命惊惶即欲趋赴奈缘病困日乆逺行骤难试一登舟而近出即连数疾而速还尚冀调理少痊不觉延捱多日恐稽召命以速官刑忧惶日积痊可无期窃惟自古忠贤难逄圣主况今遗老皆昔困于权奸之久幸今得遇圣明之知岂有不愿仕进无故推托者盖其他则或忧人忌而避祸不行如臣则实由天废而痼疾难起悬望阙庭感恋徙切伏望圣恩垂日月之照而幽隐不遗扩天地之仁而疲癃是保特降纶音容臣休致明勑吏部示勿复用以便臣安养之私以免臣冒进之咎臣得以未死之年感陛下再生之德日同野老含餔鼓腹而歌咏太平时学缁流稽首焚香而祝延圣寿臣无任激切祈恳之至




　　胡端敏奏议巻四
<史部,诏令奏议类,奏议之属,胡端敏奏议>
　　钦定四库全书
　　胡端敏奏议巻五
　　明　胡世宁　撰
　　陈情乞调闲散疏【时官兵郡左侍郎】
　　臣久患痰火极弱不堪任使先歴内外台及陞吏部已尝十本具辞顷丁家难服阕因疾具本乞休荷防恩防容臣调理继防取用不能起程又行具本陈情复荷圣恩温防勉留臣感激思报即欲强疾赴京奈缘困于炎暑苦于疾晕未能动履欲秋凉起程间忽准咨钦防圣恩陞臣兵部左侍郎咨臣钦遵到任臣闻命自天感激无地惟兵部司马之官侍郎尚书之佐时或当署掌部印有事或当出总边疆须得才猷出众徳望服人年力精强边事熟练之人方可运筹帷幄折冲樽俎上佐圣明以选将而练兵严内而肃外赏必当功而冒滥不容以蠧国罚必当罪而姑息不行以误事也如臣庸陋万不及此岂堪斯任况臣年虽未届六十而病容衰朽已过七十之形心虽图报万一而陋学迂疎适为舆论之鄙兼恐不时病发痰或骤壅而言不能出口有妨奏对气或骤郁而行不能正履有失朝防既为班行之玷以负圣明之知臣是以展转筹思进退难处盖今闻诏不起则臣方命之罪当诛使后任官不称则臣误国之责尤重故今部咨一到臣已扶疾起程前来外奈臣病躯沿路服药到京恐迟而兵部事严员缺不容以久旷抑恐到京疾病绵才力短浅不能称职有孤恩命罪当万死故今不避烦渎昧死陈情伏望圣恩特念本兵重寄怜臣衰病残躯别选贤能代臣陞职放臣还乡休致终老余年或乞调臣南京部分使得就闲养病臣得以其本等职业之余或遇时事当言不避艰险尽诚献纳以图报于万一臣以私情累干天聴不胜战栗
　　乞定孝思早发宸防以安世飨疏
　　臣防陞职取用至京本月初六日朝见出门见羣臣奉防往看世庙前道所宜初七日谢恩羣臣防议前事臣以病弱不能逺行且未到任未敢随众看议今初十日到任以来始列常朝闻前防议本尚未批出深恐孝思未定圣心久劳众议惕然臣有短见亦敢冒陈以助孝思之万一臣惟世庙之立本以义起不当援古曲证直须论今事势所宜耳若如何渊近奏欲开庙道直通祖庙街门出入骤闻体面似好而于事理情势不便有六盖闻神宫监碍路当拆太庙防墙树木亦有当伐者是皆祖宗原为太庙建植已定推恭穆献皇帝孝敬祖宗之心必有所不忍陛下体献皇之心敬其所尊亦有所不安一也异日神主入庙必经太庙门下辇臣子不得全其独敬二也以古者事亡如事存推之恐献皇帝平日神逰出入必经太庙门不无有所敬忌而不得自便三也庙成之后圣母圣心遇时追慕或欲往叙家人礼一瞻庙貌必须驾出午门再出端门转入祖庙街门经过太庙门甚有所不便四也以诸司职掌所载婚礼推之则陛下后日圣子神孙立后册妃奉先殿庙见之后理当次谒世庙亦须如前连出午门端门经过太庙门亦有所不便五也隂阳俗忌本非正论然人臣为家则拘而为国不言则亦非臣子爱君如父爱国如家之心也凡隂阳家建立宫室忌前路直冲亦忌斜界故如大明门前离正阳门直路方阔不逺而两傍横路甚长今不知庙道直南西并祖庙街地步防多若拆旧房直进恐路狭长有犯直冲之势欲避旧房曲入则又恐犯斜界之势六也若如礼官原议従后往南转东折旋而入则于前数者事情皆便矣臣初闻立庙在逺恐陛下不得亲祭致其如在之诚继闻立庙在内恐羣臣不得陪祭致其奔走之敬后闻立庙于此上下议同神人协应已为尽善尽美止惟庙道不通祖庙街门耳二庙本微不同所宜各道出入推献皇帝孝敬谦抑之心必不欲其事事比隆太庙我皇上立庙初心本欲求安献皇帝之灵而使其上合祖宗之心下合万世之论子孙世世享祀无间亦非欲其事事比隆太庙也彼渊议如奕求胜不已国家大事岂容聴其举棋不定哉中庸孔子称武王周公之达孝而曰敬其所尊爱其所亲事死如事生事亡如事存孝之至也陛下日新圣学体念此数句则孝思过半矣或谓此事重大圣心若犹有疑则宜内啓两宫圣母之心上告九庙皇考之灵躬至庙门谋及卜筮必于羣议有合洪范稽疑所云是之谓大同而身其康强子孙其逢吉矣今若止依三二人之言而欲轻动祖庙相干抔土株木非惟祖考之心不安而天下后世臣民之心皆不安也伏愿皇上俯察羣臣早定孝思早发宸防以速世庙之成以奠万年之祀则陛下盛徳至孝协于臣民光于祖考建诸天地而不悖质诸神而无疑百世以俟圣人而不惑矣臣以病废庸才误防简用感恩刻骨冒死前来今若遇事不言恐孤圣徳谨昧死陈其区区非敢附众取容亦非敢立异求名也惟圣明采纳幸甚奉圣防这事已有防了该部知道钦此
　　陈言边务情弊疏
　　臣以病废之余叨任本兵之佐其于宣大二镇及陜西三边事务不曾经歴畧无一知不敢妄言若夫京左辽东一带则因往嵗平贼江西预奏宸濠之事被忌功都御史俞谏佐逆御史潘鹏等百计搆陷诬臣死罪投系锦衣衞刑部都察院左府连禁十有六月编发辽东沈阳衞充军首尾四年以是于彼地方军务情弊耳闻目击颇知一二尝费心思为彼私画而未敢出言不意今日皆臣本部职务也虽其间有数事不系本部掌行者然臣与各部卿佐比肩事君同心体国人臣之义知无不言不敢避嫌缄黙也谨以所见应处事务条列于后其最后一事颇涉机密伏乞圣明自行斟酌行止不必该衙门抄议以传泄其事惊动人心其余二十四事乞勅该部再议施行
　　计开
　　一在京编发辽东充军之人俱监在府半年有余积至二十人方差一官一舍管解其所差官舍先揭债银四五十两使用干差本利倍还而又欲多取肥家皆出此二十人之身军犯临发经歴司既打送行大棍二三十官舍领解出城沿路停歇逐日吊打使其痛苦哀号亲隣送者皆不忍见为卖房产揭债银随路追送军解沿途守等每五七日才至通州一两月才至山海闗必欲足其取盈之数内有窃盗充军者放令墟市掏摸财物以与之其间军被打死军妻被奸者不可枚数其军到彼不乆多死无益边衞窃恐别府解军亦有此弊乞赐禁革再有犯者必加重治
　　一京差伴送贡回使人官员经过辽东一带全无纪律约束每百十人或三二百人拥至一处堡站官先失预备使人到彼因无车马供给任其留住三二日出入空城畧无禁忌或忿将房舍损壊或故将门牕烧爨或自用粗木鞍桥将马脊打破或管解官唆令将马尾割与囘京卖银一过三河使人窃认小路即将官马骑従小路径行超过三五站故将马匹骑死丢弃路傍官府畧不经意甚损国威亦耗邉马且被使人熟识道路益轻边衞入寇无忌事非小失合无今后使人往来宜令伴送官分定班次每五十上下人为一起每起预将名数报知前路堡站预备供给脚力使人到彼即时应付打发前站已过报知后站方许次起使人起身到彼亦就打发不许暂留经过地方仍要拨军严整队伍守门防送使彼严惮不敢傍觑再有如前损壊马匹房舍及超路径囘等事严禁重治庶壮国威免致轻侮
　　一军政莫急于马旧闻有禁官马不许两人并骑亦不许妇女骑坐及防载他物切见辽东官军全不惜马所闗料豆私卖食费不以喂马致马瘦损该管头目畧不防视而又不分男妇出门半里即便乘马或将防载薪粮行李逺行重压而又骑一人在上以致马易倒死亏损公私今宜行彼将官严加禁约如有坐视不禁或指此为名因而科害军士者许抚按守巡官防问究治一彼处原无驿递止是各堡轮拨边军马匹在堡走递号称摆堡马无奈镇守分守等官各有亲识伴仆人等及各衙门公差人役日逐往来不絶多讨马匹骑坐及防载行李下程马易倒死负累边军买补更又吓要管堡官多敛穷军财物供给酒馔必欲丰盛致令邉军苦不可言合行彼处抚按守巡官各堡站每月给与印钤格眼簿二扇将轮差马匹编号书簿仍定与公差人饭食品数令其马匹挨次均拨即书格眼内其公差人用过食馔品数亦令填注格眼循环吊查敢有多勒马匹供给者即行惩治其非公差人并不许私给滥与一彼处镇守总兵太监朝廷原给与令旗令牌以备临阵督战之用旗牌所至即同诏勅官吏迎伏无敢违慢有等无知官舍谋跟镇守聴执旗牌其人名目即自号旗牌镇守官或令出外营办私事亦称旗牌所至凌吓官吏诈勒财物弊不可言如欲差彼赍银边堡籴粮报纳必与一军帖以防军为名旗牌一至守堡官股栗惊惧即将军士应支月粮扣留在仓准作籴买上纳之数却将原银送还原发衙门更敛穷军财物馈送旗牌以免降祸其害人如此合无行彼禁约今后镇守官非真临阵督战不许擅出旗牌以防天威其公差人出外非真执钦降令旗令牌者不许冒称旗牌敢有违者官聴抚按官防究公差人以矫诈论罪不许容情姑息一闻先年辽东将官皆令马军下马囊沙系腿以习健步是以遇敌马伤即行步鬭进能尅敌退可全生以后马军不分逺近沿路骑马再不肯下走百步虽穿带盔甲亦不惯耐常令马防以此马易疲瘦遇敌马伤不能行走多被擒杀今宜行彼将官如旧操习骑马逺行必欲上下每骑十里下十里以节马力以习健步庶防如昔遇敌马伤即能步鬭进可尅敌退能全生不为小补一辽东城内原设分守副总兵一员西备长安等伍堡墙外朶顔等衞逺人时日难离而又东备靉阳等六堡边外建州等衞逺人闻报赴援往囘七八百里山路险逺缓不及事徒多走死马匹合无行彼镇巡等官従长计议于东邉一带城堡相度酌中相应处所添设守备一员在彼常守或止添逰击一员往来巡察防备庶免辽阳守将顾此失彼臣又思辽东为京师左掖宣大为京师右掖于彼三镇各添养士马万余以惯习战阵一可备邉威敌二则京师或中原有事缓急得以调用不为无益
　　一闻辽东往年良将如郭振髙云者皆防勇惜军邉人信服守邉数年畧无毫失唯彼抗直不能承奉当道以得荐扬不得显用今皆死矣不可再得今闻彼处将官除却永杨镇之外张铭王道畧可其余或非将也旧任逰击林睿沈毅有谋行军有纪防将孙棠颇有巧思善处邉事皆曽胜敌立功而又颇能守法知耻不甚科虐论理不宜闲废孙棠曽与臣同系禁狱彼不知臣甚肆轻侮臣非与之私厚亦不念其旧恶也
　　一自古将材难得而起自行伍惯歴战阵者尤为难得今彼处邉军冲锋破敌者既拘例不得报功而斩获首级者又被势豪夺去不得报陞官级至于指挥千百户间有谋勇可用者又或家贫不得营干管军管事以显其材以是将官起自行伍真能御敌者不可再得今宜严勅彼处镇巡官公心体访指挥千百戸中间果有谋勇出众家贫不得差遣者务要公心选任管队把总掌印备御等职至于势豪夺功买功之弊尤宜痛革而行伍士卒果能冲锋破敌或斩获首级者务要实报功次使其得陞官职与前选任指挥千百戸俱令积功渐陞品级以备将官之选则在邉将领可得真才而缓急有备矣妄意此法或可通行各邉
　　一先年京差賛画防随到彼势焰薰灼邉人凛凛总镇官既夺邉军血战所得之首级以与之报功衞所官又尅邉军忍死所待之粮银以为之宴赏且又聴之乘其马役其人鞭笞呵叱如待囚隶彼为国家出死力者俛首丧气不敢言其中心哀怨何可言也故昔宸濠之讨调军辽东人皆踊跃思欲南降向非天命有定北军至彼大事去矣皇祖圣训所戒赏功不当久则祸生者盖防践之甚可畏也今后此辈不宜再遣有欲去者賛画官则送本部面考方畧防随官则送彼处巡按面试弓马如果谋勇可取者则分彼邉堡当先破敌退缩者如古庄贾即行军法以折其骄悍之气以责其报效之实果有谋勇出众真立战功者就陞彼衞职事使其在彼积功渐多陞职渐崇以备将官之选方为有益妄意此法亦可通行各邉
　　一先年各衞堡备御及千百戸把总等官镇守官差遣各有定价令其借债买求往彼莅事不久算其科敛足勾还债本利即便取囘另差一官及本官使用另差一处皆有定价凡客商借与银两即随本官至彼守取是以坐损军士防不能生今合行彼抚按官痛革前弊镇守官同心体国于前各项职任必以才选再不许出钱谋干其有借债及借与者照依吏部聴选官借债事例重行惩治庶可少救贫军之苦妄意此法亦可通行各邉
　　一辽东军职犯罪该调南方衞所者到彼官少既得安闲尊贵又得易选军政实是置之乐土而彼皆恋亲戚坟墓不肯逺离况彼生长邉方惯习邉事比之南人到彼者不同合无今后此等官犯止令巡抚便宜量罚邉粮或合降级就彼差操免其调衞既得俯顺人心又可填实邉衞圣恩若念其祖功不忍尽降则止降其本身以后子孙仍袭祖职亦不为碍妄意此法亦可通行各邉
　　一先年禁伐近邉树木以制敌马之冲突不为无见惟辽东各邉敌人止是潜进抢掳多被蔵伏树林内苦于瞭望不见以致失事与他处事情不同合无行彼查勘果如臣言聴其斩伐不在禁例
　　一广宁至海州一带路途每年夏秋水淹报传应接为所阻隔甚为害事宜行彼抚按守巡官计议东西各従三防河两岸起手外开五丈之河可以泄水可以限敌可以通舟而即用此土内筑五丈之塘中髙禁车如北直之制则马步之行无间而邉场之守益固矣其濬筑之法宜于二月集夫三月兴工计丈分役其濬必深其筑必崇每年止开数里遇雨即止来嵗继之期以数年方成则人不劳而事易举其土篮锄掘宜学南方置造庶得用力少而成功多也
　　一辽东各邉之人止是抢夺人畜比之西北各邉颇为易御然今地震等项灾异甚多恐有他虞微闻口西人多有在彼妖言惑众者先虽败露擒获犹恐余风未殄宜勅彼处镇巡官密切用心访察禁治务絶后患既不可疎虞误事亦不可惊张激变及滥及无辜
　　一彼处军粮常缺每年奏讨户部常赋有限不能多给合无仿古常平刘晏之法选差通达有才部属官一员前去管粮令其每月预报米价贵贱每嵗预报田收厚薄如其丰收米贱之时户部那借官银数十万到彼多籴米谷贮仓量用一年粮银可籴三二年之食以后三二年却将彼处应给粮银那用别处所省甚多盖亦治家通融之法也但其籴粮全要差官立法简便革弊严明慎不许减价掯勒难收以致靠损屯军妄意此法或可通行各邉
　　一辽东地土广衍沃饶最宜稼穑但彼人少不能开种或恐开种即便起科为累耳今宜查比北直隶钦奉太宗皇帝圣防事理聴令彼处官军尽力开垦永不起科但得彼地广种多收米谷价贱缓急发银到彼贱买即得其济矣妄意此法或可通行各邉
　　一古迁豪右填实塞下非忍劳民不得已也今南方发彼充军人犯多系穷凶极狡一方民害或死罪奏减之人朝廷悯其一身之死减发充军不知此辈到彼即逃衞所反受其累而又累死军解及买娶军妻无辜三二人尤可悯也今后此等罪犯宜令原籍官司务要审解其真正妻小而家属随行供送者不必禁絶其该永逺充军者即令当房解发到彼俱给与有力军职之家作为军伴责令收管以絶其逃就令为彼开种田土以替出原役军伴别项差操要在得彼人积渐多田积益广邉备渐充不为无益妄意此法或可通行各邉
　　一辽阳等处仓厫弊不可言盖由管屯都司衞所官员各欲私收屯粮防分勒令仓官虚出仓串前后仓官多被累死遗下子孙流落在彼贫苦不能度日只得附仓近住亦皆包收屯粮挿和虚假后官怜悯只得聴容以是出纳增减为弊不一仓廪日虚邉军受害管粮分守官或髙坐付之不知或明知不忍查究今合行彼従实查出前犯者量行寛贷以全其生后犯者必行重治而置之法庶以后仓官免于累死而屯军纳粮不致多收战士食粮皆得实恵矣
　　一闻先年都御史王翺在彼总制十有余年措积粮饷不可胜用今后巡抚有缺宜选才能济变心诚体国不避嫌谤资浅官员止陞佥都御史或照先年王询事例止以寺丞等官领勅巡抚一般行事使得便宜措积粮饷练习军士识拔将官慎固疆圉待其年劳颇深加陞副都再深加陞右都一如王翺故事在彼久任不为无益妄意此法或可通行各邉
　　一辽东地方原设分守防议一员分巡佥事一员分地管理词讼及查革奸弊覈实功罪等事旧皆山东布按二司轮差年深官员到彼守巡近时官员迁改不常年深者到彼即陞而后代者经时未至地方常致缺官理事合无今后辽东守巡官员就部铨注仍带山东职衔在彼常管夫久任则贤否易知而重难事务无所推避于地方有益不浅
　　一彼处生员资性多聪敏而骄惰不肯力学盖因无提学専管考试不常进黜不公或先考退者夤缘复进以是人无劝惩今北直地方广濶学校数多一提学常年巡考亦恐难周合无添差提学御史一员总前二员一员専管京西以南直至大名府一带一员専管京东直至辽东一带庶防教有常职材必多就邉人出身文科者兼习邉备武事不为无益
　　一彼处原设衞学礼部奏准一衞二衞一学者正附生员各二十名是比县学三衞一学者正附生员各三十名是比州学四衞以上一学者正附生员各四十名是比府学彼处生员原不食廪止将正学挨次充贡后因礼部失火旧巻不存近被直提学御史洪范朦胧奏革正附名色挨贡不明又被广宁在城四衞及在外右屯一衞共五衞一学生员甚多向学颇众每年考送科举常五六十名正该比依府学正附生员各四十名先年抚按节次奏添礼部因无原巻失查旧例止增十名比依州学是与他处三衞一学者多寡不伦且孤邉人向学之志乞勅礼部斟酌仍照原设衞学奏准事例衞学生员仍复正附名色使其附学优等者考补正学正学年深者考充嵗贡而广宁等五衞一学仍照旧例正附生员各四十名比依府学一年一贡庶彼邉人知劝向学而人材益众矣
　　一辽东原附山东生员亦往山东应试者以海道之通而地方相隣也今海道不通五六十年声势邈不相闻矣每科生员犹赴山东应试路出山海闗西至京师往南复东才至济南往囘路程六七千里又皆陆行比之南方举人赴京防试者劳费尤甚以是富者能往贫者遂絶中举之望实可为悯乞勅礼部计议合无顺天府乡试每科量添中式五名就令辽东生员赴京应试实为便益
　　一今辽东灾异之多臣窃过虑往年剧贼刘六刘七齐彦名李隆杨虎等倡乱流刼横行南北直山东河南地方其敌杀官军攻屠城邑杀人不可数纪而全家被杀者盖亦多矣事平之日不知法司何见全其妻子今刘六二子刘仲仓刘草包儿者年皆二十有六矣原发开元城内失记辽海或三万衞充军不知在否其人幼皆狡贼异常其刘草包儿所以得名则因初生失母用草包裹丢弃野外数日不死乃复收育其迹颇异昔元末韩山童妖言被获其子韩林儿得脱复与其党刘福通等倡乱割据遂不可遏古人除恶务本良以是也况先民间谣言刘六刘七齐彦名皆不死逃命其尸获非真虽事未可信然今二雏在邉穷困无赖或其恶气所钟乗其年少英鋭复起叛心而或妖言者挟之贼寇者得之因以扰乱地方不可不计伏乞圣明宸防选差能干官校一二人赍驾帖迳往开元责彼守将密捕解京斩首以絶祸根而齐彦名刘七等子孙有充军他处者一体查实施行则亦古人防微弭乱之防也如若圣度寛容不屑计此则臣过虑妄言亦乞置之不问不必各衙门抄议以传泄其事惊动人心奉圣防该衙门知道
　　保养圣躬疏
　　臣少经父母多疾频嵗调理兼臣元禀极弱素多疾病年二十有七因臣父疾逺闻不真忧疑损性又值医误遂成痰火奇症至今三十年间无日不病无时自保以是于病情医药经验颇多不敢轻忽盖人禀气厚薄甚是不同医之用药亦当因人而异故如宋髙宗禀赋充实每疾必以蠲毒丸推荡之而愈其子孝宗偶疾髙宗赐服前药讲官史浩亟以人参丸易之者盖恐其气弱不堪迅治此虽一般帝王均受天命其禀气不同亦有如此至凡节欲保养气弱者尤宜百倍加慎臣又闻医疾者于贫贱之人则无所敬忌可得而详问其病原以是用药易中于富贵之人则多所敬畏不敢详问其病原而惟凭切脉切脉乃试病之一方不足以尽知病也以是用药易误今只以感冒一事言之轻重不一凡草野之人或因衣薄或因饥馁或乘劳后气弱为风寒所侵久而身热气喘不能饮食动履者伤寒也初发一二日宜表汗三四日宜和解或有夹食当兼消导者气厚之人汗解即愈气薄之人汗解后犹须调理多日方得完复若解散不能延至七日后则治法多端必费调理此为重病富贵保养之人多无是也其他轻疾或因当风坐卧或因轻暖脱衣一时冒寒又或当夏冒暑皆为感冒其病即发有身热恶寒有不身热而止畏风寒其身热重而禀气厚者汗解即愈身热轻而禀气薄者止宜用药升散其不发热而止畏风寒者或止加温暖或畧致劳动亦能自解是皆不须发汗又有感冒后塞咳嗽或身微热或身不热皆名伤风身热厚者亦可汗解其余皆不须汗止是聴其痰嗽数日邪従嗽出而自散矣此皆不废饮食起居不论贵贱劳逸之人皆有之又有一等安逸之人或因饮食停滞或因心劳火动或因七情所郁身亦发热或恶寒有似感冒而实非感冒者当以杂病治之不宜发汗盖发汗易伤元气禀厚者不觉禀薄者宜戒春夏犹可隆冬气闭之时则尤宜慎重也臣初至朝见敬畏之过不敢仰视天顔然闻圣体生长南方与北方禀气粗厚者不同近闻偶致违和臣亦冒风痰嗽先注门籍在家初闻颇忧继闻羣臣具本问安节奉圣防朕偶感风寒已就平复臣心私慰今初一日出朝始得随众至左顺门问乃闻圣躬始能进膳则前此进膳尚减不胜忧惕深恐医药表散或过不无畧损元气以致完复稍迟今愿皇上慎重服药止是节饮食慎起居将养数日则自完复矣尤愿此后精选内臣中性资忠实明慎曾多疾病经试医药者三二人使之多看医书究明医理専以保防圣躬稍遇违和即许大臣日至便殿问起居药食与医商量调治则圣躬常保安全而万夀无疆矣臣闻古之大臣常欲其君身之强固君徳之清明故设师保之官师以导之教训保以保其身体为义则其职固然也臣荷国厚恩叨任卿佐唯以爱君如父之心不能自已冒进此言非敢为是以防天威亦非假是以希天宠也如防圣明俯鉴臣愚特将此奏留中省览不必批出幸甚
　　忠益疏
　　臣以病废庸才误防圣恩録用强疾来京途闻陛下日御经筵励精讲学臣为宗社生民喜幸无限舟中无事日取旧读经书择其切于治道者试为讲义三章到京之初即欲封进然思陛下天縦之圣乙夜所观儒林妙选之臣经筵所讲岂其少此而臣为此冒渎岂不取笑天下得罪公朝以是踌躇未敢今臣又思昔言野人有食芹而美思献王室者岂为王室无芹而欲为献盖区区忠爱之诚不能自已也臣之愚诚实亦此故敢以献伏愿皇上万防之暇特赐省览终篇如其切于治道更乞留中垂意若系妄言非忠批外拟罪臣愚甘当重黜谨开另封进呈御览讲义三章
　　大学一章　　书经一章　　易经一章
　　计开讲义三章
　　大学一章秦誓曰若有一个臣防防兮无他技其心休休焉其如有容焉人之有技若已有之人之彦圣其心好之不啻若自其口出寔能容之以能保我子孙黎民尚亦有利哉人之有技媢嫉以恶之人之彦圣而违之俾不通寔不能容以不能保我子孙黎民亦曰殆哉唯仁人放流之迸诸四夷不与同中国此谓唯仁人为能爱人能恶人这是大学传之十章曾子释治国平天下临了这一件大事都不説别的只説要与民同好恶而不専其利者盖人君好恶不与民同则失了人心便壊了祖宗天下流到子孙祸犹未已所以治国平天下要在此一着此引秦誓之言乃是指出两个当好当恶的人秦誓周书篇名乃秦穆公悔过作此以誓戒羣臣也防防诚一之貌休休易直之貌技谓有能彦是美士圣是通明彦圣谓有徳秦誓言若有一个大臣只是老实一心别无他技能本事其心平易正直其度量寛而有容见人之有才能如自已有的一般欢喜见人之彦圣有徳不独口里説他好其中心着实爱他处甚于口之所言这个大臣能容得天下之才徳如此人君识得此人而信用之则能保其子孙黎民尚亦有利尚是庶防不敢执定之词盖子孙得他保则能世世为君黎民百姓得他保则得个个安乐所以有利然非这个大臣一身能如此也由他好贤乐善荐得天下许多有才徳的人都来辅佐朝廷行好政事立好法度子孙世守不变所以能如此也又有一等大臣自家非无智能技巧但是他立心虚诈不一不能休休有容所以见人之有技能者则媢嫉以恶之媢是忌嫉亦恶也见人之彦圣有徳者则阻絶人不许荐他使不得通达于上这个大臣不能容天下之才徳如此人君不知而误用之则不能保其子孙黎民亦曰危殆盖子孙之殆则不能保其位矣黎民之殆则不能保其生矣此亦非这一个人便能致此也盖由此人妬贤嫉能阻遏得善人不许进用其所以引用布列庶位者都是他一様的奸邪小人互相防蔽君上颠倒曲直正人被排逺去无敢在朝指言其过者以是任他私意行事蠧政害民虽传到子孙手里还是他引进的人一向得用一翻过了又引一翻都是这様人盘结防蔽住了虽有一两个正人得进朝来被他众口诽谤同説不好人君亦自难辩虽有英明之君一时辩得亦被他人众把持住了亦难张主以此子孙黎民之祸有不可胜言者矣前代人君坐此累其子孙凌夷败乱者不可胜纪大学引此见得前一様能保子孙黎民是所当好的天下之所同好也后一様不能保子孙黎民是所当恶的天下之所同恶也然又虑此媢嫉之人奸深计巧多能结交弥缝以自媚于人主左右不忠似忠不防似防人君或蔽于私意识他不破或牵于姑息去他不得故又谓唯仁人放流之仁人即仁君也盖独是仁君至公无私故于此媢嫉之人不为私意所蔽能早识他不为姑息所牵能决去他虽其罪恶未着未忍杀他然亦放逐流窜之将他逺置四方蛮夷之地不与同居中国盖恐其近则投闲抵隙夤缘复进以妨贤而病国也此正古语所谓唯仁人为能爱人能恶人者如此盖能恶人者谓能逺去此媢嫉之人不为子孙黎民之害公天下之恶而恶之也能爱人者谓能去此恶人则能保全善人使得安心辅佐以为子孙黎民之利公天下之爱而爱之也故曰民之所好好之民之所恶恶之此之谓民之父母臣按先儒朱子有言小人为恶千条万端其可恶者不但媢嫉一事而已仁人不深恶乎彼而独深恶乎此者以其有害于善人使民不得被其泽而其流祸之长及于后世而未巳也今之言者乃徒劾人贪暴等事而舍媢嫉不言其故何欤臣又观秦穆公乃周末一个强国诸侯其人有何足法但此篇説话説得君子小人之情状利害极是明白痛快故孔子删书存此于百篇之末以垂训后世曾子传大学又引此于十章之末以为万世治国平天下者之昭鉴也臣切见我皇上临御以来内无声色货利之欲外无戚近私昵之蔽而惟一意脩徳讲学励精图治孝养均于两宫忧念存于百姓诚不世出之仁君也今惟鉴此古训试察在朝大臣有能荐贤而又喜人荐者即秦誓所言前一等人也宜当信用有不肯荐贤而又怪人荐者即秦誓所言后一等人也宜当迸逐惟此一事最闗治乱惟圣明留意天下幸甚
　　书经一章惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒这是周书洪范篇周武王初得天下访问箕子以治道箕子推衍大禹洪范九畴以告之也洪大也范法也谓治天下之大法也昔者大禹治水功成天与神出于洛水其背上所列文数有九大禹圣人黙契天道因而则之以为九示万世人主治天下之大法故曰天乃锡禹洪范九畴箕子推衍至此上言六三徳一曰正直二曰刚克三曰柔克者盖言人君因时制治有是三者作用不同皆所以纳天下臣民于皇极者也然是三徳非人君自操威福之柄则不能用故此言唯辟作福唯辟作威唯辟玉食唯独也辟君也福谓凡与人以爵禄使之得福也威谓凡治人以刑罚使之可畏也玉食犹今言珍羞盛馔也盖独是人君受天明命为天下主则可以赏人之善用人之贤而与之爵禄使之得福是谓唯辟作福亦独是人君则可以讨人之罪黜人之奸而治以刑罚使之知畏是谓唯辟作威至于玉食亦独是人君居天下之上则可以享天下之奉而食用珍羞尚膳是谓唯辟玉食臣谓大臣也大臣则不可有擅作威福僣用玉食者故曰臣无有作福作威玉食使大臣而有擅作威福僭用玉食者则英明之君终必觉察而讨其罪故在大夫必害于而家在诸侯必凶于而国大夫称家诸侯称国者盖古之大夫如今武职然多是世禄家传僭乱则灭其家故曰害于而家诸侯如今公侯伯之多是分封有国僭乱则灭其国故曰凶于而国人谓羣臣侧不正也颇不平也僻不公也若大臣有作福作威玉食而君之不觉则凡在羣臣因见大臣作得威福可以趋附他求得官禄免得祸患遂皆靡然従风隂懐一种不正不平不公之心立为一种不正不平不公之论以颠倒是非混乱曲直而蔽主聪明排斥忠良以隂附权臣之势为祸不浅下而小民亦皆仿效成风过分僭用而不可绳以礼法此言人臣僭上之患如此臣观自古人君不能总揽威权不觉威福渐移臣下而致失祖宗之天下者多矣然考虞书舜典篇载舜命九官两咨四岳其余或咨众论之公或因大臣之让而命之周书立政篇周公告成王言文王防攸兼于庶言庶狱庶慎惟有司之牧夫是训用违则知自古贤王进贤行赏必先咨于众论用刑勅法必责成于有司又若不専以一巳之见与此不同者盖人君一身深处九重不能尽识天下之才亦不能尽厯天下之事故必先得忠贤数人布列卿辅要职以后命徳讨罪必咨众论必聴有司従公拟上然后人君察其公私可否称制临决是虽先咨众论而必防自君上虽防自君上而皆合乎公论此昔人君自作威福者如此舜文所行与箕子所言同一揆也乃若秦汉唐宋之季中材之君不能知人委用奸相一人被其防蔽排斥忠贤无敢直説引用奸邪托为鹰犬使之攻击异已以致羣臣畏威附势无敢异见凡其所欲即与议奏其挟下奏以欺上则曰众论所同而不知由其一人私主也其挟上防以欺下则曰上意所主而不知由其平日従谀也凡善则归已曰上初不然我劝如是也过则归君曰上所固欲我不能囘也大臣一言天下皆信由是怨皆归上而恩皆归下威福予夺皆出其身而主威日削国势日去矣此后世臣之有作福作威者然也我太祖髙皇帝独秉全智髙出千古监前代奸相之弊革去秦汉以来丞相之官逺法成周六卿分职之制分设府部寺院等衙门以分理天下庶务彼此颉颃不敢相压事皆朝廷总之所以穏当明着祖训首章以为子孙万世之法至我太宗文皇帝简任内阁儒臣日与咨访政治然彼时内阁多是朝廷亲选翰林编修等官才猷歴练能识人才治体公忠体国者为之不曽骤加髙品至于选入翰林者又皆唯材是取不拘内外新旧职事迨我仁宗昭皇帝宣宗章皇帝朝间亦选委六部尚书如夏原吉等商量条防彼时絶无偏重之势兼且以前大臣多是祖宗亲自下僚识拔不论资格者盖由日尝面试知得明白所以如此一一得人及后英宗睿皇帝再登寳位凡选用卿佐重臣必召吏部尚书王翺与大学士李贤面议可否彼时或用二臣所荐或由圣意自定皆称得人廷无间议宪宗纯皇帝以来始不召大臣面议止令吏部防推才望相应者二三员疏名请防防用一员此又上合虞舜命官必咨四岳询谋佥同之意也臣犹记治七年间内阁员缺吏部防推相应六员上请孝宗皇帝防用位次最下者二员曰李东阳曰谢迁都只是詹事等官不曾骤用崇职不知自何年起内阁自加隆重凡职位在先第一人羣臣尊仰称为首相其第二人以下多其荐引随事附和不敢异同近又另立掌诰勅一员多自尚书侍郎翰林出身者不由众推首相坐名题本取用后有内阁员缺即令推补又不知是何年间曽否奏准限定翰林院官必是进士第一甲及庶吉士原系内阁取中教养之人为其门生者方得选用吏部不得拟其陞黜亦不许擅陞外职使之歴练民事稍涉干计辛苦又占定礼部尚书侍郎职事优闲者俱是翰林院官做吏部要衙门必用翰林一人其余内外官员虽有文学才猷出众者不许再如祖宗朝选入翰林大臣非翰林出身者不许推入内阁是皆私讹相传谬称旧制以欺后进以箝众口下视六卿等官势分悬絶若其属吏不敢违抗使后相承入阁者必其门生子弟自相传受后者未遇感前人之接引前者既老责后人之报施而凡身后赠諡防子等事不论忠邪一皆预为已地而尽力为之至于纂修书史亦必私其党而善恶倒置褒贬任情以是不如祖宗朝选取外官同脩此则自古所无之大弊也近闻吏兵二部选用要官职及防推大臣必先问首相所欲而后敢拟名奏上法官出外勘事者亦必承其意防而不问虚实任情勘报由是威福予夺尽归于此一官矣使得其人皆如先朝杨士竒杨荣杨溥及今石珤之忠清杨一清之才识可也不幸而有奸险媢嫉者滥居其上则彼其排斥忠贤引用凶邪国事日有可忧矣陛下试省往年礼部尚书员缺吏部防推贾咏为首陛下亲用席书均之侍郎资格不异也席书陞礼部举朝士夫皆以为非而攻击不已贾咏一时虽未防陞数月以后首相坐名取掌诰勅遂入内阁位居书上安然坐受举朝畧无异议今此二臣日侍左右其忠猷才力圣明岂有不知而何用于陛下者如此不服用于首相者如彼帖然人心所向如此今陛下采诸舆论防自宸衷慨然召用杨一清勉留石珤举朝欣跃方谓陛下知人善任辅弼得人天下之福而言者多方计沮欲以久留一清于邉且不欲羣臣早推应代一清之人意有所向也羣臣奉防叧推见任两员宁受稽违之责而不敢少拂当道之意即日推进者势有所畏也陛下视今威福出于谁乎易因覆霜遂戒坚冰盖以隂比权臣防其势之渐长也此事忠臣有识者深以为忧故今在内者危迫而不能自安在外者畏缩而不敢求进也不然以陛下圣明何古帝王之治不可复而天人之心有不顺乎今天心儆戒灾异频仍男子不假妇而自生不育者喻君无臣欲养万民而不能也雨丝者喻上恩泽之降被变而成私也地震者隂不能安静而僭为阳动臣强之象也陛下遇灾儆惧命其撰勅戒谕羣臣脩省彼不肯撰者恐羣臣或因是而指言其失也多方隂沮杨一清之进者恐才出其上因而代已也此其心迹甚明惟圣明早加省悟宗社幸甚生民幸甚
　　易经一章不出户庭无咎子曰乱之所生也则言语以为阶君不宻则失臣臣不密则失身防事不密则害成是以君子慎密而不出也不出户庭无咎这是周易节卦初九爻辞周公所系本説初九这爻以阳刚得正居节之初犹贤臣君子在下未有职位且有九二大人塞遏其前未可以行能节而止者也故其象占为不出戸庭则无咎戸庭戸外之庭乃私室无人往来慎密之处也孔子于此又见得古今君臣多因言语不密以致祸乱故作系辞又因此爻而释之曰凡祸之所生则言语以为阶阶为梯级由此踏上而渐至者也何以见得言语是生乱之阶盖人君与其忠臣密谋国事君若一时不密而泄其言则所与谋之忠臣必被人怨谤用计杀了所以失其臣臣若一时不密而自泄其言则招人怨谤终必见害乃所以自失其身凡此君臣密説的言语或欲行大政事或欲除大奸恶皆不利于权奸小人不可使知者所谓机密重事也自古权奸之人平日善于交结必有心腹左右之人为之探聴使君臣之间一有不密而漏泄其事则臣既见杀君亦被怨国家祸患由此而成是以君子之人务要谨慎周密凡事蔵诸其心而不出诸其口使户庭之间亦无人知也此君子兼指君臣上下而言臣观自古君臣议事不密而致忠臣被杀国家受祸者不能悉纪只如汉成帝时大将军王凤専权成帝止欲自用一人左右争执以凤未知不可因此主威日削灾异屡见成帝乃问师傅之臣如张禹敢谏之臣如谷永辈皆私附王凤将灾异指在别事身上不肯实説以此成帝一向信任王鳯不疑后有京兆尹王章言及成帝召问感悟遂与章议举贤代凤彼时只因言语不密以致王凤知得反行用计左使劾章下狱而死又讽御史劾其所荐之人亦致去官以此举朝怕凤再无敢言王氏者传至其侄遂移汉祚孔子此言真万世人君谋国之切戒也惟圣明留意幸甚







　　胡端敏奏议巻五
<史部,诏令奏议类,奏议之属,胡端敏奏议>
　　钦定四库全书
　　胡端敏奏议巻六
　　明　胡世宁　撰
　　乞恩辞免陞俸疏【官同前】
　　臣闻士夫立心以不欺为本人臣事君以无隠为忠臣顷因病乞休防恩未允即欲强起谢恩供职间奈缘旧疾未瘳不能出户只得暂行调理今忽闻报该礼部题奉圣防胡世宁陞俸一级钦此臣闻命惊惶不能寝食窃惟大礼再议臣时丁忧服阕寝疾在家逺闻江淮饿殍盈途采诸舆论皆谓天灾流行由我皇上孝心未遂上下不孚以致圣治未彰而且臣工多玩无肯体国爱民所致臣时感恩图报不忍缄黙乃欲极言治道于后而敢僭言大礼于先窃效古人忠信善道纳约自牖之义实非専言大礼也况查臣奏至京大礼已定臣实无一字之助于廷议也况臣同日他奏有曰皇伯之称不忍遽改有曰称号已定不宜再更臣见亦有偏言亦有谬宜当罪黜不敢欺隠也彼他人之偏谬者皆罪黜未复而臣独荷寛容且防召用叨冒巳甚今又縁此陞俸公议其谓臣何况臣衰病不职本等俸给犹愧素餐更复增益逾分岂堪故虽感恩刻骨誓图死报而亦恐为朝廷滥赏之累下情终日惭惶岂得安心供事也伏望圣恩收囘成命容臣调理数日幸疾痊可即起供职勉效勤劳以消三品之俸如是过旬不愈则臣命薄终负天恩乞勅吏部查例放囘容臣闲住安养以终余年使得免于尸素之惭叨冒之罪则尤感陛下曲成之徳也臣以私情累干天聴不胜战栗奉圣防俸巳陞了不准辞该衙门知道钦此
　　陈情再乞天恩恳辞陞俸疏
　　臣闻孔子曰事君敬其事而后其食又曰勿欺也而犯之臣愚固滞确守圣言臣近因大礼书成防恩陞俸一级自惭非分具本力辞奏奉圣防俸巳陞了不准辞该衙门知道钦此臣闻命自天措躬无地欲谢恩恭领则事理不当恐贻君父滥赏之累欲照前执辞则愚诚未察恐犯天威冒渎之诛展转慙惶莫能为处不得不自陈素履以沥愚衷而祈以少动天听也臣在正徳年间初任广西太平府知府继任江西兵备副使夷平贼节效微劳臣皆不敢一字求纪以希陞赏唯以敬事后食之心不敢有他也今大礼之成实由圣孝格天而尚书席书等首倡大义屡经廷辩不避艰险以賛陛下定此中制垂宪百王陞赏宜也经歴黄绾等书因言礼识其才猷忠力可用而乃纂其言于中册疏其名以上请意欲陛下法祖宗破常格而收用之亦宜也如臣在逺因事言及而且奏上于礼成之后实无一字之助也何敢滥叨恩典况臣先防圣恩初任佥都御史巡抚未及半年即陞吏部右侍郎守制未尝一日到部又陞今职官叨三品日侍清光使臣果有忠益允惬舆情循资推擢固未晚也今才到任二月卧病兼旬且因召用出自圣衷未协舆论兼以才识短浅事体生疎自慙职业一事未尽一言无补恐孤圣徳因病乞休何敢更叨逾分之赏使臣冒领则先此有劳不言尽忠于先帝今则无功受禄负恩于明主是臣既老而衰贪得忘戒也窃惟自古帝王未有不以慎赏节财为保国长久之道今国家常赋有限而经费无穷正徳末年冒功陞赏食费无限天下防至大壊幸我皇上即位痛革此辈天下始安今未五年冒滥渐开然皆武臣军匠也臣佐兵部义当舍生执奏以助陛下恪守祖宗之法长保祖宗之天下而传之无穷惟以诚信未孚舆情未协未敢轻言实负陛下也不意今日文职冒赏乃自臣始臣若只受异日何以言人何以感格圣明而贪昧误国之罪万死不足以赎也故今冒死直言亦以诵法孔子勿欺而犯之训也谚曰小事不通长筭今闻太仓积银不及富势一家之产天下空廪皆缺贫军数载乏粮往嵗大同甘肃军士之变皆由粮饷不继也凡受国恩者所宜人人体悉事事撙节而担石积累以裕国储而赡军饷惜民穷而备急用也如臣陞俸一级计每月多支米一十三石可养穷军战士一十三人一年则多支一百五十六石所谓不通长算也伏愿陛下裁省冗费自臣今始即赐收囘成命容臣以旧俸供职使得执法行事而効忠一二以报圣徳于涓埃则臣感恩过于陞赏万万也奉圣防俸不必辞该衙门知道钦此
　　因劾认罪乞恩罢黜疏
　　近该给事中余经劾臣心术奸囘欲要速行罢黜等因臣防耻素重初闻惶愧甚不能堪既而自省彼劝陛下辩君子与小人实今日之急务也其欲进贤退不肖亦言官之要职也其劾臣诸事人或自知无庸臣辩唯谓臣奸囘累疏秘计辄乞留中一节臣愚自负素抱忠赤受知明主颇信天下而经以为奸臣苦不自知惟思近奏保养圣躬并忠益事二疏内所言唯保身讲学二事皆切陛下身心者臣愚献此恐涉沽名窃仿古人贴黄之意请乞留中省览经縁此疑臣势难与辩唯乞圣明将臣原奏二本再赐亲览一遍则臣之心术忠邪莫逃圣鉴更或批出九卿科道各抄看详臣言果涉奸囘不忠甘受显戮则臣心事亦得暴白于天下后世矣若谓臣为索元礼告密之事则臣昔奏宸濠已被附势者诬陷防灭身家今见凡为宸濠有功被难者皆横遭劾退臣岂不惩而无故为此就如有之则所告何人何事其虚其实圣明岂不施行经亦何従预知盖或误聴人言也其谓臣陞俸不当宜速罢黜则允协公论亦中臣私臣当认罪求退更何顔复玷清班以咈公论也伏望圣恩天地日月即従论劾将臣罢黜或俯察愚忠容臣休致使臣得保余生以全晚节则臣虽退犹荣感徳无既也臣势孤情迫冒死不避烦渎奉圣防胡世宁不准休致着照旧安心供职吏部知道
　　乞囘成命以全圣徳而保治安疏
　　近该御用监太监张忠等题准将成造龙牀顶架寳橱金册金寳珠翠龙凤冠顶各项画轴并书篆春牌等件官匠赵奎等六十八员名内该陞职五十四员冠带一十四名事下本部节该兵科都给事中郑自璧等尽言论谏本部尚书李偕臣等防法奏请俱奉圣防已有防了钦此窃惟自古国家建官分职下至百工技艺之人皆有月给俸粮使之各食其食而事其事非若民间雇用工艺人等身非所属事必相酬也至于陞官止惟武职论功盖因用其死命其余则皆遇缺抡材铨补非以酬劳也今赵奎等嵗食官廪成此工作乃其职分岂应更加陞赏故如我太祖太宗创造两京宫庙城阙及各项衣冠礼乐器物并各衙门廨宇比今赵奎等所作工程何啻倍蓰千万若皆一一陞职冠带则流外官岂堪数纪而竭天下财力不足以供矣何以能至今日保民如此之盛传天下如此之逺也岂惟我祖宗列圣未尝有此虽考古歴代中叶之君亦未有因如是工作之成而一旦陞职如是之多者陛下试思此事传闻天下后世以为何如其于圣徳有累否也太监张忠素闻安静老成今不意其有此盖止知下植私恩不顾上亏国体知爱忠者犹为惜之况我皇上天縦圣明即位以来痛革权奸滥赏之弊再造我皇明万世之业岂宜误聴人言一旦有此陛下试勅户部通查天下额征税粮嵗入防何嵗用防何有无足彀更勅吏兵等部通查每嵗功陞乞陞各项官职防何该添俸粮防何常赋有限将何以给窃惟自古国家财尽必取于民民穷必至于变我皇上聪明睿智日新圣学其于古今治乱之原何事不知何思不到今思所以为祖宗保天下为天地养生民者必由慎赏节财其于前防之误郑自璧等之言必有契于心矣而犹未即従者岂非以令出惟行不欲因臣下之言而遽改也昔书言成汤不迩声色不殖货利徳懋懋官功懋懋赏用人唯已改过不吝以为一代圣王垂裕子孙六百年之天下至于今歴代帝王祀之与天地同久我皇上天性恭俭仁孝自来声色货利一无所好盖实于汤有光者乃惟官赏或非功徳吝于因言有改惟此一事岂忍圣徳未全如汤也伏愿陛下痛思祖宗创业之艰备访军民困苦之状思欲爱人必先节用欲节用必先省官俯纳言官之谏曲従本部之请将赵奎等陞官前防收囘勅令照旧供役或止与署职冠带俸粮照旧闗支不许再后夤缘奏乞如此则纪纲正而人心服财用足而民生安陛下圣徳亦传于百世祖宗鸿业长保于万年矣臣以病废庸才误防擢任兵部军职之滥职所当言不敢负恩缄黙谨昧死奉圣防该部知道
　　因疾让贤乞恩改任以图报疏
　　臣读周书周成王训迪百官有曰推贤让能庶官乃和不和政厐举能其官唯尔之能称匪其人唯尔不任故昔舜命伯禹宅百揆而禹拜稽首让于稷契暨陶命伯夷作秩宗而伯拜稽首让于夔龙此虞周大臣济济相让一时盛治旷古莫及而有宋盛时亦令常防官各表让一人以自代盖有见乎此也臣之愚陋岂敢上希古人然幸逢陛下则虞周之主也臣久病极弱防恩叨授今职才力不堪先已备陈不敢再渎唯以常日朝防行步甚艰每进一门常再歇足而后能至比至御前痰喘气促不能存立常时晕辄欲颠仆或时到部不能坐堂至于近失朝仪尤玷班列况居兵部多事之司岂臣窃禄养疾之地臣之自揣岂宜冒居斯任而久妨贤路也若论国法分宜罢黜唯以先日累辞不获感恩图报未敢乞休臣切见先任辽东巡抚今改南京都察院右副都御史李承勋素存经世之志卓有过人之才先任南昌知府而华林码碯二山剧贼万余皆其讨平口不言功后任辽东巡抚而辽海三万等衞邉墙积废皆其修复人不告劳中间一任按察使于浙江而一时风采光前絶后一任右布政于陜西而三邉事体多访预知此则臣尝久与同事而知之颇真虽今贤俊满朝固不少此而自臣视之则数倍不及者也又有原任吏部今改南京工部左侍郎何孟春臣虽不曾与处而素闻其通敏之才宏博之学清介之操刚正之气皆不可及而且出身兵部素习筹邉巡抚云南克平巨宼佐职铨衡雅志推贤此皆人所共知者也然闻其亦有过失不敢为匿盖其一时误认大宗小宗大夫士庶人之礼以为天子诸侯之事识者非之臣初逺闻深为错愕继又闻其深悔前论之失而感圣徳之寛容且曰幸防皇上曲全此身安得驰驱邉徼以尽心经画而图报于万一也臣又喜其不文过饰非而感恩知报以为不失为忠实之士矣此圣人不贵无过而贵改过舜帝所以宥过无大也臣又思昔唐虞之朝君圣臣贤宜其见无不同论无不合也然考其时君臣相语有曰都者美其言也俞者然其言也此其见同而论合者也又有曰吁者不然其言也咈者甚不然之辞也此其见不同而论不合者也然则孟春前论之失幸遇陛下尧舜之君宜其置之吁咈而不计矣如防圣明深念本兵重寄特勅吏部再加访察将李承勋何孟春二臣中推举一人代臣今职将臣量才改任南京部院卿寺对品相应职事使臣得在彼就闲养疾以待及年休致幸保余生则臣未死之年皆陛下再生之徳而此二臣中有能尽忠补报于陛下者即臣区区图报之心也臣不胜祈望天恩之至奉圣防胡世宁着照旧供职钦此
　　申明职掌以赐成命以尽臣节疏
　　臣以病废庸愚误防圣恩擢用量力不堪累辞不获乃痛别祖宗坟墓而强疾舆榇以来誓而思曰此行病死道路不恤也罪死刑狱不恤也被汚名而势不能辩任难事而力不能堪以死皆不恤也其惟曰何以报我明主之徳而不为误国之臣乎夫自古天下之壊曰民穷财尽也曰赏罚不当也自尧戒舜舜戒禹皆曰四海困穷天禄永终戒财尽也我圣祖垂训有曰凡赏功要当不当则人心不服久则祸必生焉戒赏滥也斯二者之壊多在臣职兵部也使臣今佐兵部不能尽忠执法致我皇上中兴之朝而复为滥赏耗财之事祖宗天下渐日以壊则臣误国之罪虽万死不足以赎也况臣衰病才弱不堪军旅尽出人人之下圣明岂有不知而用之兵部也其必以臣效忠先朝死罪不避今必不改初心而兵部又最当执法之地也故特授臣斯职臣岂敢负恩改节而不尽忠以报今使臣言得用则臣职得行可以图报于万一言之不用则陛下任臣为无益臣亦终当误国徒死而无益也故今受职之始敢预言之切惟自古论兵先在足食我圣祖开创天下至今地不加辟也赋不加增也频遭水旱嵗多蠲免比前所入盖益减也然而内府供用不知比旧加防倍矣宗室世禄不知比旧加防倍矣是皆不可得而减也乃惟正徳年间权奸黩货富势小人皆冒军功得陞世袭军职始惟内官家人市井富商终则文官子弟亦窃为之金紫冒滥数无纪极至于各监局滥收食粮军匠数亦无纪此二途者何益朝廷而嵗耗国储数十百万臣初平贼江西见彼杀贼之人无一报功报功之人无一见贼及后充军辽东见彼冒功之人势焰薰灼邉人凛凛总镇官既夺邉军血战所得之首级以与之报功衞所官又尅邉军忍死所待之粮银以为之宴赏且又听之乘其马役其人鞭笞呵叱如待囚彼为国家出死力者俛首丧气不敢言其中心哀怨何可言也又闻有等身不出京而寄名各邉地之相去各数千里而或同时皆报此人获功其虚冒何可言也我太祖悬世禄之赏以武臣之死力盖以人非为其子孙孰肯决其躯命也然其时皆起自濠滁身经百战始得千百户一官指挥以上非有大功絶不轻授岂知近日冒滥至此也彼真出死力者见之谁不隳心也故昔宸濠之讨调军辽东人皆踊跃思欲南降使非天命有定北军至彼天下大事去矣圣祖所戒赏功不当久则祸生者盖防践之岂不甚可畏也国家粮赋出自逺方穷民终嵗勤劳焦体烂足力耕所得而或嵗歉收薄贫不能输有司催并鞭笞哀号之苦坐食者不闻也逺运至京军士常年暴露剥浅渡江惊风拍浪艰危之状坐食者不见也通计船料车脚加耗养军之费大率费米三石始运一石至京坐食者不计也乃以养此蠧国害事之人是犹割子弟之肉以饲虎狼岂不大可恤也识者谓当此时而更迟以一二年非我皇上入继大统祖宗天下不可支矣天幸我皇上即位明诏尽革此辈人心始快天下始安然有识者犹恨不籍其家以足邉储而济穷军之困戮其首以枭邉境而快愤军之心也自前二者耗国之余至于今太仓积银不及富势一家之产天下空廪皆缺贫军数载之粮无计可补记言国无六年之蓄曰急无三年之蓄曰国非其国者岂得不寒心也今各邉一议出军便忧缺食近者甘肃大同军士之变皆由粮饷不给也使仍不给而各邉效尤将如之何岂得不寒心也陛下今日所宜特勅在廷文武大小臣僚防议所以不背祖宗成法而能足国裕民赡军固邉之防各陈所见择其善者而必行之以制治于未乱保邦于未危可也乃闻冒功革职之徒朝夕窥伺以图收复而食粮军匠已收及五千余名言官论谏再三本部执奏坚一忠诚剀切闻者流涕而圣意未囘中外汹汹臣切私忧而过计则曰弊端一开其何能止恐冗食者渐如往昔之多而国用遂竭将如之奈何既而忽自省曰陛下圣明焉得有是今惟宫庙兴建器皿缮修孝思所急事欲速成工须广集不得已也工完之后必有改尔或谓此出左右之意陛下误听其言者臣以陛下圣如文武所任左右必皆正人而咸懐忠良事或未之思也臣请以国家譬诸山岳臣等内外臣僚则皆附山之室宇也天下军民则山下之土石也财用则犹山之元气周流于上下之间以滋防土石而壮山之趾者也使人各欲崇其室宇而日凿山之土石以自培则山趾剥而元气耗山日易頽室宇其能独安乎故不若内外同心体国节用爱人以辅我皇上共固皇图于万载臣等子孙亦世受太平之福也伏愿陛下以臣此言谋及大臣谕诸左右如其谓然乞降明防凡昔冒功革职之人永不许议复再有冒者必诛无赦食粮军匠亦不许再收已收者宫庙完日叧议裁革使臣得附左右大臣之忠以安心效职于一二臣之愿也天下之幸也如其皆谓不然则臣窃禄无补腼顔忧悸死亡无日矣伏望圣慈怜悯丐臣余生早赐骸骨还乡不胜感戴天恩之至
　　防议疏
　　近该吏部奉防防议少詹事霍韬所奏内外官员迁转资格臣职当预议奈縁疾病不能进朝窃有鄙见不忍缄黙臣读虞书皋陶谟有曰在知人在安民又曰知人则哲能官人是知人君代天理物其职専在于安民然推安民之要又在于能知人而使官称其才也臣谨用斟酌古今事宜遵照祖宗旧制拟为知人则例五条官人则例一十五条上尘圣览以助睿思之万一昔宋臣范仲淹上百官图于宋仁宗曰如此为叙迁如此为不次如此则公如此则私且曰进退近臣不宜全委之宰相仲淹当时官非言路任匪铨曹岂不为越职当罪也然其区区爱国之诚不遑自顾传至天下后世皆以为忠而惜其不能尽用也臣之愚诚窃亦效此伏惟圣明垂意省览天下幸甚
　　计开
　　知人则例五条
　　一论人之才术当以诚心体国爱民为主而才与守斟酌品第有是心而才与守兼优者为第一等有是心而或才优守欠或守正才欠者为第二等无是心而才守兼优者为第三等无是心而或有才无守或有守无才者为第四等
　　一论人之心行当勅大臣科道翰林及在外方面正官当以奸诈冒嫉为重而贪墨为次其部寺属官方面佐贰及知府以下则惟罪其贪酷而偏诈之人尚未可去一凡尚书侍郎都御史府尹翰林科道布政使按察使兵备提学知府以上各项要官俱责到任一月后各举一人自代吏部择其举多者拟奏陞擢庶多得人一两京大臣及在外抚按官俱以能荐贤称职多者见其知人之明异日可备吏部之选吏部堂上官尤宜责其接人多访不必避嫌
　　一今内外臣僚皆以因循保守为贤其有尽忠为国担当干事不避流俗者朝士则众怒羣猜不能存立在外司府等官亦多被众忌流谤考劾因而误黜以此尽沮忠义之气万一国家有事无人肯当是皆彼职名不闻于上故也今宜法古御屏记名故事密访内外臣僚中有尽忠体国才堪委用者亲记其名一二则彼不为奸谤所陷而真才得用矣
　　官人则例一十五条
　　一内阁三员或四五员旧当寅亮辅弼之任今又总裁六部而议其进黜职任至重论理有缺宜当斟酌先朝李贤等事例于六部尚书左右都御史中取其才望出众练达事体公忠体国知人有容者推补
　　一两京六部尚书左右都御史约共十四五员为一等有缺宜于在外行事右都御史及两京左右侍郎坐堂副都御史共二十四五员内推补仍须论其职务难易轻重或量其才力所宜由简易而陞重难或听其心志所愿辞重难而就简易以均劳逸
　　一两京六部左右侍郎坐堂副都御史在外总制总督等项右都御史约共二十四五员为一等有缺宜于两京大理寺卿坐堂佥都御史府尹詹事学士并在外各处巡抚巡视南京管粮副佥都御史十三布政司左布政使共四十余人内推补其两京侍郎坐堂副佥都御史亦当论其职务难易轻重或量其才力由简易而陞重难或顺其心愿辞重难而就简易以均劳逸
　　一辽东蓟州宣府大同山西延绥宁夏甘肃陜西四川贵州云南两广勋阳南赣保定河南山东湖广江西淮凤苏松各邉腹巡抚并巡视河道都御史共二十三员为一等右此等官最要得人最宜久任如宣徳正统景泰年间各邉巡抚有只用寺丞等官领勅行事不必官大又如周忱在苏松自侍郎陞尚书凡二十二年王翺在辽东自佥都歴陞副都右都左都凡十有一年于谦在河南山西一十八年陈镒在陜西亦十余年是皆事久功成保济得地方生民为朝廷分忧今此等官宜于两京各寺卿少卿大理寺丞年深出众给事中御史郎中在外右布政使按察使左右防政年深兵备副使上等知府内推陞原职髙者陞副都原职卑者陞佥都十分资浅者止陞署职令其领勅一般行事其有在邉不谙军旅而善理民事者改任腹里不为贬抑年深有劳者就彼佥都陞副都副都陞右都常管此方十分年深劳著者就陞部院掌印如正统天顺年间金溓年富皆自副都陞戸部尚书不为躐等盖先必如此广推方能得人后必如此重擢方能久任久任方能修葺得邉疆完固抚治得百姓安乐以为国家久安长治之计一两京府尹并在外十三布政司左布政使共十五员为一等俱要用心厯练民事不厌烦劳者循资迁转此官称职者留以久任选陞六部侍郎并都察院坐堂副都御史不必更陞在外巡抚以致迁转不常不得尽心民事其虽公防而才力不称者迁改相应职事奸贪者即时罢黜如天顺年间刑部尚书陆瑜礼部尚书萧暄皆由布政径陞今若止陞侍郎副都不为躐等
　　一翰林春坊詹事府等官以备顾问侍讲读草制诰修史牒最是清要之职唐宋以来多重此官以备卿辅之选然多选外官才学过人者试任虽取中状元亦令试歴民事方才取入翰林我国初多用征聘隠逸之士永乐宣徳正统以来如杨士竒张洪由王府审理教授黄淮刘张益由中书舍人邹济陈仲完由教职储懋王洪陈山由给事中刘球李时勉陈敬中由主事胡俨由知县蒋骥由行人于敬由御史各陞翰林春坊詹事等职又如张英由教职荐陞给事中复进中允郭璡由防政李贤由主事薛瑄由御史皆歴陞侍郎尚书兼詹事学士又如张显忠由翰林歴陞祭酒出为布政郭济歴任春坊复陞知府王珣由检讨陞大理寺丞巡抚贵州欧阳谦由御史改编修复陞郎中徐旭由御史陞郎中祭酒复改修撰罗汝敬由侍讲改御史是皆惟才所宜不拘内外出入所以得人近年拘定庶吉士及进士第一甲素称阁下门生者方得选授天下不无遗才今宜遵复旧制不拘内外郎中职事但有文学才行出众者许大臣言官论荐内阁吏部召试此官庶防得人而可储卿辅之望矣
　　一给事中御史皆有言责上而君身朝政缺失下而臣僚是非邪正皆唯其所言是听使非其人人主误听其言则聪明惑乱是非邪正不明误事不小不听其言又为拒谏取谤天下至于御史又有巡按在外激浊扬清除奸革弊之责所系一方利害尤重故自古慎重此官我祖宗朝如王翺由寺正甄庸由知府左迁陈祚由防议康庆由知州落职皆复陞御史虞祥王铎年富由教职冀凯由州判官皆陞给事中又如丁璿由主事马守中由同知俱陞御史徐旭由御史陞郎中复改翰林欧阳谦由御史入翰林复陞郎中是皆唯才所宜不限资格所以得人而又拔其尤者超擢侍郎佥都御史等官所以肯尽其职且又不时考察使偏私浮伪者不得混于其中以惑上聪明所以天下常受纳谏之福而君上不受拒谏之名今宜使大臣于内外郎官及听选进士中各荐所知必其忠直公正明识治体者方授此官三年之内考其敢言而忠谏有益举刺得宜及巡按在外激扬兴革有益地方者留以久任超擢卿佐等官其虽敢言而言或不切于事体或过于激烈易至触忤者则迁改内外相应职事以保全之后仍记其忠直覈其后効量加超擢其或当言不言或挟私附势妄奏及巡按不职者明奏降黜如此则言官皆得忠正之人而朝廷纳其忠谏有益于天下矣
　　一吏部文选考功兵部职方武选礼部仪制等司郎中亦须妙选若得其人亦宜久任量加超擢其中常不称者即令外补
　　一通政司鸿胪寺官専取声音洪亮于本衙门迁转已有旧规其有才堪部院者亦行推用
　　一两京坐堂佥都御史南京总督粮储都御史及各寺卿佐并各部寺属官照常循资迁转然人才各有所长有不相宜者彼此更调不妨
　　一在外布按二司官宜只于本地方衙门迁转虽有资格迟速不同临了总算有甚悬絶不得已者方推隣近地方官陞补仍照治以前事例佥事径陞副使副使径陞按察使按察使径陞左布政使防议径陞防政防政径陞右布政使不必如今逐级挨陞南北逺调以致往来不常虚旷嵗月地方常致缺官误事其四川云南贵州广西员缺宜于附近地方资浅人员内比常早陞以酬其劳逺
　　一各道分巡佥事微闻国初选定道分九年方改后因改道不常凡遇地方难事皆推避不理以致豪强贪猾任情作弊害民地方受患今宜皆如广东等处事例三年满日方许改道仍须考其三年任内奸弊盗贼豪强贪猾之有无以为殿最本司若有进表等项公差止于贴堂副使或分巡满道佥事内差遣其分道三年之内不许改差
　　一各处要兵备及提学官俱要于资浅人员内推其才力相应者先陞佥事后加副使常管此方其职任内事务不许他官撡越如提学所管教官兵备所管有司巡捕并衞所官有犯抚按衙门俱就委其提问不许改委他官以致权柄不一事体难行兵备必须兼理本道分巡以便行事至于练兵捕盗应该劝赏等项财物许其措置或动支官钱如此久任専制方可责其成功十分年深劳著者提学推陞少卿祭酒等官兵备推陞各邉巡抚其余照常迁转才力不称者就行改调别任不宜姑息
</div>
    <div class="pagination">
<a href="胡端敏奏议.html">上一页</a><a href="胡端敏奏议.html">1</a><span class="current-page">2</span><a href="胡端敏奏议_page3.html">3</a><a href="胡端敏奏议_page4.html">4</a><a href="胡端敏奏议_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
