<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 15 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 15 页/共 136 页
  </h1>
  <div class="content">
   歴代名臣奏议卷三十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷三十九
　　明　杨士竒等　撰
　　治道
　　宋神宗时枢宻使文彦博赴河阳陛辞面奏曰陛下忧勤庶政切于致治乃尧舜用心更愿陛下广开言路兼采博纳使下情上逹收揽权纲无使权臣卖弄爵人于朝须恊公议与众共之任官令久于其任所职成败明着而后赏罚用人当兼取群材同济时务若专任一才即朋党胶固者希时而并进孤忠自立者望风而敛退更望法天地简易之道守祖宗盈成之业使上下安静则不治而自治近侍新进纎佞之人多是妄有更张兴作以为进身之术陛下今不采纳臣愚忠异时必当自验臣惟望圣明早悟即天下之福
　　神宗与端明殿学士吕公着从容与论治道遂及释老公着问曰尧舜知此道乎帝曰尧舜岂不知公着曰尧舜虽知此而惟以知人安民为难所以为尧舜也帝又言唐太宗能以权智御臣下对曰太宗之徳以能屈己从谏尔帝善其言
　　郑侠上奏曰十一月初一日状盖为大臣诬罔至尊絶不近理彼皆有所凭恃而后敢为使人愤惋不能已是以入文字凡事皆画一如一大臣对陛下皆云河东北陜辅之流移者南方有鷰子田之説臣今勘防河东北陜辅之民自去冬今春流移至今不已何人是在南方有田者【云云】其一项言大臣对御多以天旱民流百物失所边鄙背叛用兵不已为天数者臣乞问其人为学周公耶学孔子耶学孟子耶周公作无逸歴陈人君之享国三四十年或五六年皆由人君严恭寅畏天命自度治民祗惧不敢康寜则有永不知稼穯之艰难不闻小人之劳生则逸则有短又曰惟不钦厥徳乃早坠厥命使周公相陛下而天旱民流百物失所四方兵革不息如此周公曰天数乎孔子告哀公曰存亡祸福皆己而已天灾地妖不能加也使孔子相陛下而天旱民流百物失所兵革不息如此孔子曰天数乎孟子曰杀人以刃与政有以异乎又曰始作俑者其无后乎如之何其使斯民饥而死也又曰王无罪嵗使孟子而相陛下而天旱民流百物失所兵革不息如此孟子曰天数乎然则群臣所为学者皆非周公孔子孟轲之为人而所以相陛下者皆非周公孔子孟轲之存心则陛下独力何以为天下臣所谓陛下独力者谓无臣也所谓陛下无臣者非无羣臣也无大臣也所谓大臣者非谓大佩髙盖秉执大政日食万钱以自肥腯者以道事君不可则止而已其髙爵重禄则日归于己清资美职则分授子弟中使相望于道路黄金并聚于私室而天旱民流百物失所四方背侮兵革不息则曰天数此为大臣则屠沽仆谁不克为如被甲登殿等事台谏如刍灵木偶之皆所画一右愿陛下登宣徳门召文武百官京城之民以臣状宣示如众説以臣之言是则望陛下稍稍惩戢左右近臣使无得公然肆诞以戕害百姓危阽社稷如众以臣言为非即乞斩臣于众人之前以塞京师流言汹汹之路
　　强几圣代转对劄子曰伏覩朝堂晓示近降中书劄子节文奉圣旨臣僚已授差遣并令依例朝辞许当日实封转对文字于阁门投进者臣身在冗列特心思有云补欲一进狂瞽之説而厥路无繇今乃承诏得自献其愚兹寔不可常之遇然不以二帝三王之道陈于前是不以尧舜文武望吾君也臣窃谓致治之本在用人用而不得其当如勿用徒明有所累而无益于治也故其先论用人且广睿徳逹众志宜莫如听言听不得其审而是非叅用则累于聪故其次论察言夫巧伪兴则诚实废天下之俗将相率而趋于诈故其次论所以矫士风之伪又耸士大夫之节者在遇之以厚傥进责其节备而退待其身薄则贼恩而无劝故其次论所以措老臣之宜今臣之所陈敢不以尧舜文武之道有望于陛下是故不自知輙冐不赦之诛着篇于左惟陛下垂听而加择焉
　　一论用人臣伏观陛下以聪明睿智之徳临有重器方鋭然垂意于大有为之际躬揽万化干刚震烈以权以断凡事有以宜于人者朝思而夕行之即不可持循而固守虽前世已行之熟未尝或惮改天下懽呼鼓舞拭目以观圣人之作而跂踵以待极治之成谓按资计日不足延卓异之士而责非常之效或左右一言以为材或伟辞髙论自合于上意则超然置于平进之上而不复限常叙在圣君求才之心为得矣奈何未闻有竒功显业所称朝廷之所以宠异而耸动众人之心使之歆羡者不唯不如是又人人有不自满之色而憣愤其躐已且兴劝之道未一得而犇竞之风已四起矣借如某士以心计进既越千百人而处之金糓要剧之地矣经费一有不给于内民力一有屈竭于外方是时也宜倚办斯人果筹画有以应猝而财用繇其所自出虽日迁之职人不以为过其以文学政事进者试之若是恶有不服者欤今则不然取其名不责其实始以此进而终不以此试又冒虚名而受实用者或其中无以异众人欲人人自安其分难矣且不得知于左右则不能自逹于朝廷计资级累日月则不能底富贵之以是走公卿之门唯恐足迹之或后望防耻之长而奔竞之熄抑难矣持甚髙之论者未必无甚卑之行骋喋喋之辩者未必有荦荦之见言之不可必信也如此噫虞舜之智非不及其臣又命之以九职者皆当时易见之人犹咨俞曲折以尽羣臣之可否者知独见不足以取人也矧一言以为材耶既奏以言矣而复试以功者知徒説未足以明其效也矧一论之偶合耶臣愚以谓取人以言则诡辞巧辩者出以希一时之合曽无益于实也进人与其失于也宁缓进真才失之缓其徳章而不可揜终为国家用若庸人误进也徒激不如己之愤而于谊无所劝然则若之何其可用人法虞舜斯可已
　　一论察言臣以圣人体不降几席之上而聪明隠于旒纩之内凡天下臣民事物之情洞然若家至而日见者繇广问以得之也问之者广则言之来无穷君子小人有时而杂吾听也用其言善则失之于跬歩况其逺者乎得失之几在用君子小人之言耳惟君子者其言初若厉已而终有以利于行故听之者难也不必效于近或有验于逺以为阔于用也小人则不然其言逢意而易入行于逺则措于近或通以为切于理也其有所爱必有所是其有所恶必有所非而是非未尝牵于爱恶之私者君子之言也以爱恶而移是非其情伪卒莫可见者小人之言也于戯问之非艰受言之为艰受而察之又其艰也昔虞舜所以独称大智而后世弗可及者由好问而察迩言也既好问矣下情其有不通乎又察言矣是非其有不白乎故其智塞乎天地之间而莫与较其大也恭惟陛下逹万化之变而不自以为神烛万事之隠而不自以为圣舎己稽众毕采群説由公卿以彻于百执事莫不人人争竭其虑言路开而治道行矣然而惟君子与小人其言关乎得失方听纳之际臣愿陛下用虞舜之察而辨之在早使大公至正之论行而不为巧辞邪説之所胜则其为智愈大矣
　　一论矫士风之伪臣伏闻圣王在上莫不欲明化厚俗所以教化醇而习俗媺者由先正天下之风其风正顾有蹈非其道乎臣窃观急贤愿治未有如今日之切而作伪成俗亦未有如近世之盛方陛下寤寐咨访思得惇实朴茂之士进以为风俗之倡有人焉曰仕者有某士处者有某士其为人也性恬而操约行淳而质茂固外物无所累其内公卿以言诸朝而朝廷用之不待顷天下之士知上之所取者以是则有隂为沽激求闻之计而阳为静退不竞之行其心唯恐爵位之不髙而其言唯恐山林之不深至于矫情饰貌以哗众动俗及名成而计得矣而意有所未满且惧进之不加也则又有蕲闲愿退之请以邀乎上其请数者其宠益固小诈则小得志大诈则大得志后来者务胜于前人愈假不可及之言行以济诸诈朝幸进而暮脱其所守浸滛诞漫天下日入于伪而不知止此风遂肆望俗化之厚其可得耶噫巧言令色不容于尧之朝今士伪其行岂圣世之所宜有夫欲矫之使正岂曰无术且众人曰某贤矣其行淳又不茍乎进必考其实果非矫妄以疑世又有可进之势而不进是贤也然后进则进不縁其伪又其欲退也听其所自退则真退者出而士之言行进退皆诚道天下之俗其有不归于正乎
　　一论措老臣之宜臣伏闻惟圣王能养臣下之节其进而使之也既以礼及其退也又示之以不忍轻去之心然后人知自重而不失去就之正惟其去就之不失所以防耻兴而风节完矣古者大夫七十而致仕是老者必自告于其君也若不得谢则必赐之以几杖是臣虽告老而君或不听其去也老而必以告者知耄将及矣就有万钟之享不可得而恋以安吾义也告之而不听其去者彼诚老矣而力若可勉犹当强而禄之以终吾仁也近世俗薄防耻不行于衣冠之间或腼然忘其齿髪之衰筋骸之惫贪进而不知止至有其身尝用于国家矣一日老与疾相防怗怗然求莅闲局以不得请为忧者有自蔽其状告上以不疾至放之田里犹惓惓然有乞哀不欲去之色者噫仕而至于老且疾可去矣然犹不去以自辱彼固不足惜也且少尽其力而老无以容其身其在仁政抑恐有所累尔今夫四海之广百官之富若此等軰岂不容有耶茍疾赐之告以冀其万一之安老置之散以养其不复久之嵗月免斥归之名则疾者无所愧获茍得之禄则老者无所恨然后全进退之体以示夫不可轻之去就顾老而疾者既爱之若是则少者勉力而无防于其后矣风节其有不完者哉昔在三代之治唯周家所以号忠厚者独养老之为备成周之养庶复行于今日臣不胜大愿
　　右谨具如前是四篇者觕竭臣愚区区之忠曽不足以仰辅盛徳之万一干冒宸严臣无任激切屏营之至哲宗即位初起居舍人邢恕上疏曰臣窃惟皇帝陛下纂绍大统太皇太后陛下躬亲庶政于兹累月政事之大者畧已损益施设矣然自古以来政事出房闼其患常在大臣擅权同列暌乖互相倾轧群下各有附丽造为朋党则不能同心协力王室卑弱而太皇太后圣情简严其于政事无有适莫唯是之从务合佥谐不信偏入之言不惑背憎之説听言必验之以事疑似必究其情实故左右不得以诬欺相倾轧如是则群下固无所附丽不得造为朋党矣前代母后临制常患外戚僭骄盈溢交通请谒以紊刑赏而太皇太后爰自内辅英宗检制外家内有礼法以致总览政事族人谨畏加慎前日则外戚固无骄盈之渐矣汉唐诸后茍专听断者北司要人未尝不鼎贵强盛而太皇太后端居凝然罕所降接虽至亲近持法谨严不私假借泊然无欲自宫省老于事者率以为莫能窥测无不惴惴小心则北司固无贵盛之嫌矣自先皇帝寝疾外廷大臣曽未及建一言而太皇太后独断出于圣心储贰之建旬浃已前固已先定及先皇帝奄弃群臣而皇帝即大位太后以嫡祖母保抱携持天性之亲根于自然间谍之语不起慈爱之声日闻至于防用人材脩举政事自前世以来号为明王圣主殆无以过制政下令不出房户帘帷之间而恵泽流于八区仁声动乎万里诚能益虚圣心务受尽言克勤以继之则巍巍乎赫赫乎书契以来未之有也然而太皇太后止于今日便谓天下无事可以髙枕而卧则固未也何则今边兵未解外域方将窥伺中国动揺疆埸以脩怨刷耻坐费厚赂而民力积困今幸年谷丰稔政事设张虽以先其急者而恩泽未浃恶吏尚繁命令之出或未能奉承而朝廷美意不得下究傥遇饥馑师旅天下未免犹有盗贼之忧此正圣心夙夜焦劳讲求治本之时大臣忘身徇国背私向公同心合力之日臣请姑条五事以献臣窃惟皇帝方育徳思道未即亲事太皇太后虽总览大纲而不悉留神于细故则不得不倚办责成于大臣所以布为朝廷耳目頼以互相检察者不得不备设台谏大臣诚能存心尽公处事必当则台谏虽设而可以无言阳城为谏议大夫六年未尝论事及徳宗罢陆贽欲相裴延龄然后以死固争若阳城则所谓逹大体也至于台谏时论细故末节以摧折大臣为大臣者诚能体国则亦不宜以此嫌忌台谏朝廷亦不当以细故末节而于大臣轻为厚薄进退如此则国威伸于上主恩行于下大臣得体而台谏举职矣唐徳宗初即位代宗将藏山陵禁屠杀而郭子仪家奴杀羊裴谞以职事劾奏或曰小事不足以伤大臣谞曰尚父方贵盛天子新即位必谓党附者众故劾其细过以明不持权也吾上以尊王室下以安大臣不亦可乎若裴谞者可谓有逺虑矣今诚备设台谏而大臣存心至公所失不过细故末节则不言者固为逹大体而言者未害其有逺虑也然则増广台谏之为有益明矣如是则朝廷耳目布于下而太皇太后可以雍容頥养保心固体万夀于上仁宗末年大抵渊黙罕复亲事委政大臣大臣不敢懐奸挟私者用此道也而况太皇太后振提其纲领乎虽然设之不得其人犹不设也臣愚以谓莫若深诏大臣人各举其所知而后合议于上前太皇太后考其素履有某事可称有某节可尚然后举而用之则所失者亦鲜矣一也古者天子一嵗或五嵗一出巡狩察吏善恶究知民间疾苦后世人主深居九重之中不能冒风雨犯霜雪为寒暑之所偃薄疲筋力于道路自秦以来始置御史监察郡县而汉改为刺史乗传行部嵗终得奏事京师唐之所谓采访使今之所谓转运使副判官提刑狱常平仓官之皆是也此即代天子巡狩者其任不轻也明矣国朝故事率先歴知州差遣然后擢为监司或自通判先擢权知州然后擢为监司自通判擢用者间亦有之而几希矣唯自台谏官出为监司乃有资序未深者然昔者官未陞朝则不得举台官朝官往往曽歴知县比为台官又为监司而资序则率通判以上当是时监司髙者歴知州下者率歴知县其更事老成可倚办者多矣诗曰虽无老成人尚有典刑魏太祖曰吾非圣人也更事多矣然则老成人固重于典刑而更事多者至窃比于圣人则老成人更事之为益明也古之任人所以四十强而仕五十命为大夫者盖此意也顷者方急人才以便事功初置提举官率用京官为之有朝脱铨选暮为监司者此乃一时用人之意非持久经逺之法也故先帝末年选用尚书省官非知府不得为郎官非通判不得为员外郎则先帝固知资序之不可废而老成更事之人有益也特以施设先后有不暇给故于监司未遑厘正耳今诚深计天下之利害郎中员外郎典领职事止于一曹而监司按察乃一道逺者绵地千里州县百数官吏数百千而户口生齿以万亿计则其利害轻重不相准明矣然而资序之限特设于郎中而未及于监司者岂先帝开其端而资其终者有待于今日乎臣愚以为提举以上非通判资序自今不宜除授即自台谏除者不在此限庶得更事老成之人布为监司而天下之民浸被圣泽此今日之急务也且又可以息驰骋之而使官吏稍安职业于以收成材矫薄俗所谓一举而包两利二也周书曰惟天立后王君公承以大夫师长不惟逸豫惟以乱民古语曰天之生民非为君也天之立君以为民也周之太王为狄所侵以爱惜民命去邠迁岐宁弃其国不忍鬭其民诗人以为太王肇基王迹以得其民也此孟子所谓得乎丘民为天子者也夏书曰民为邦本本固邦宁然则民之急也如是三代而下西汉之文帝东汉之章帝号为仁徳之主窃读二帝本纪恤民恻怛见于诏令嵗嵗有之汉宣起于闾阎知民疾苦时之要务毎叹息曰与我共治天下者其惟良二千石乎汉郡太守得自辟除进退县令长太守得人则县令长无不良故汉所选用者惟二千石耳隋唐以来州县守宰率皆命于朝廷则郡县最为亲民之任治天下者以民为急而守令最为亲民不可不选不可不激厉唐之开元号为盛际所以致之者有姚崇宋璟以为相也臣尝读元稹连昌宫辞称姚宋之所致治之大畧不过于爕理隂阳偃戢兵革遴拣守令皆出宰相而已比嵗守令善状罕有闻焉询诸往来或举一路郡县百数而良守令难以屈指一二计则生民受者为不少矣方朝廷用人如不及之时抡选才能比比出于踈贱而独于守令以治绩超擢者无几也得无偶未之及耶今诚欲简防守令以劝循良使恵及吾民则先谨择监司监司非其人则朝廷虽有甄别守令之意而监司防蔽朝廷不得其事实则所谓良者不良所谓能者不能矣臣愚以谓今日天下监司未足倚信则莫若先敕执政大臣聚议博采防求守令治状尤异者数人举天下之广宜不难得大抵宜以爱民恻怛为先奉公营职为后盖后世之法茶塩酒防征筦之利多岐杂出不若尧舜三代之法一出于爱民故唐阳城有抚字心劳催科政拙之语而徳宗尝令对策宰相欲第其髙下未知所出薛珏曰今取县令不专文辞宜以意在爱民者为先也宰相从之既而所取莫不得人则守令宜以爱民恻怛为本亦可见矣以此求之诚得其人则其资任髙下优加进擢见于训辞务从褒异且以厉天下所取不过数人而为守令者莫不慕效则四海之内亿兆之众人人被润泽蒙厚徳矣然后深诏御史台举劾监司尤无状者稍加澄汰监司之选既清而付之以考察则守令之良能者必出矣三也孔子曰百姓足君孰与不足或问扬子曰桑羊防利而国用足如何曰譬之为人父而防其子纵利如子何未有子富而父贫者也礼记大学亦曰未有府库财非其财者也故曰富有天下则天生地长举天下之物莫非人君所有在民在君诚无以异前日陜西五路进兵百姓负粮入界和雇一夫率费百千初时民力尚全莫不相率竭其力以应命及后再三调发民力弗堪王师迄不能再举然则民力弗堪国家固不能以举事则富民者乃所以富国也汉武帝末年深悔既往之征伐下哀痛之诏罢轮台之戍乃封丞相为富民侯此武帝所以为雄材大略者盖能知悔又知所救也唐自中叶已后既经安史之乱王室防弱藩镇盛强皆自擅其财赋故有常贡之外别进羡余以希恩宠人主急于用度因而假借盖以方镇既擅财赋朝廷难于调发故耳今四方万里内外一体诏令一出迅如雷霆屈伸自如势若身之使臂臂之使指县官之于百姓即有所取何求不获不必令转运使于平居无事日为仓猝征敛之计时以民财滥图恩赏也昔仁祖时苏顺元为淮南转运使尝进羡余有诏免劾所进钱止令留住本路以备灾伤臣愚以谓今日诚欲生民苏息逺近防福宜下诏书明敕诸路转运司不得献进羡余即嵗计有余可但令留充本路次年支费抑非徒此而已也发敛之际又有抑配之支移折变之苛官出则以陈粟腐麦代见钱支俵如充青苖和买之以率计之号为千钱者民间所得不过数百此所谓抑配之也赋入则法当近送者反令逺输如南州所纳则支移北州道理皆逺负辇滋费则并以脚乗课令出钱法当出粟乃折令出麦麦固加贵于粟既已出麦则又折令纳钱钱固难得于麦矣于是有斗当三四十金而所纳至于百钱者转运使止以唾欬指挥坐获倍利此所谓支移折变之苛也凡此皆法所当禁而转运使比多公违诏条无所忌惮愿敕所在安抚使都钤辖提刑司觉察闻奏及许州县守令吏民自陈如此则掊克之吏庶知畏职矣且青苖钱取息终嵗不过二分而向者议论纷纭累年不定今转运使公违诏条肆行抑配支移折变旬朔之间取民倍利岂不甚哉或曰转运司财赋所仰给今束之太急将无以举职是大不然使转运使果才嵗计所须止于诏条之中自可应办有余矧复嵗计之外朝廷不求羡溢加以善政所感年谷必应租赋所入不縁水旱蠲减何患不足岂有公违诏条力胁州县出则以片言估物而就髙价入则以尺纸麄色而取贵直以此论功无异戯弄此正不才者之所为又法所当禁何谓束之太急哉四也贾谊有言人主之尊如堂羣臣如陛众庶如地陛九级上防逺地则堂髙髙者难攀卑者易陵故人主之势非能独尊也自一命之吏累而至公卿次第益尊而人主加焉然后为至尊耳国朝故事拜宰相枢宻使官必除侍郎同知枢宻院已上必除谏议大夫三司使必除给事中若侍郎权御史中丞必除谏议大夫以直龙图阁权领边帅官小犹除正言自天章阁待制已上则固准此四方大郡带都钤辖或大都督府为守者非带馆职则诸曹郎官吏民耸然知所尊奉以其异于他官也权同知枢宻院已上皆政事之臣权御史中丞乃纪纲之任而三司使实主邦计故髙者则必处以侍郎其次则两省官为之谏议大夫是也直龙图阁为边帅事任要重天章阁待制已上乃侍从官故必以小两省为之正言是也假使不论职名而官直为正言则固已可贵矣当是之时官职清浊髙下锱铢方寸皆有分别不得淆乱逾越故朝廷尊荣人知向慕先皇帝独患名实不正故改为官制以寄禄官寓品秩名实既正而推行之日浅其于甄别流品迁叙次第固未有暇向者官制虽行而有旨命两省官脩补其法则此固在所讲也今以堂堂有宋盛明之朝自尚书已上率多试官岂不陋哉然为尚书者原其所自来则皆尝歴学士职其品秩与尚书不甚相逺为侍郎者率多由天章阁待制除用与侍郎名品亦略相当然一为职事官则必除去职名故有承议郎试尚书者见者不知其职尝为学士也第见承议郎与昔国子博士等耳乃为尚书岂不可轻哉名藩大郡或临制一道或镇一都防而既无三馆贴职又无诸曹郎中员外舍直龙图阁待制已上则皆朝奉朝散郎若大夫为之其下与通判签判知县监当官名无异也内外体势浸以卑损上下陵迟吏士军民率有慢轻之意陛防太削非所以尊朝廷也加以官制之行于兹已逾三年率以满任今谏议大夫中书舍人给事中侍郎迁比待制尔若迁尚书则为大峻即自谏议舍人给事迁侍郎则与自大卿太常少卿除侍郎者为一等反不为之迁矣是迁叙未得也今欲除用人物或资与官相对而其才不必称或才与事适当而据资不相准譬犹户部侍郎阙为天章阁待制固可入其才不必称为龙图阁直学士才或称任则资不可屈是除受未便也矧自直龙图阁而上所存职名皆禁奥殿阁图书之任今以寄禄官在外则有加焉而在京师则不可本末倒置体势未顺且朝廷职名本待贤俊今虽其人宜在朝廷而一除职名则必出补外如赵彦若可以留备台谏而縁除龙图阁待制故出知亳州孙甫年少任职可当省部繁剧而縁直龙图阁故出知陕府授受之际已见其拘牵矣臣愚以谓今日官制之论不过秦汉汉之加官若诸吏左右曹散骑给事中之即今之职名也官制祖述止于唐六典而三馆贴职集贤院学士六典具载本职施于朝廷今自龙图阁已上职名诚许令职事官兼带则不害其为正名也而又有三利焉以待制学士职为尚书侍制则试官可去中外有所瞻仰吏民知所尊奉陛防之势益峻而可以尊王室隆主威迁授之际职虽学士可以下为侍郎待制可以兼领卿监直龙图阁可以冠省寺之职为官择人无所留碍殿阁图书之任得兼内外本末不至颠倒体势顺序所谓三利也故事职名自校勘至龙图麄而论之犹有四等其上又有集贤殿史馆修撰集贤院视职事之髙下官品之大小而加焉亦有始加即为修撰直龙图阁者必有差遣内则三司副使同提举在京百司之乃得为之外则帅臣三路转运使江淮发运使久次为监司典大州若都钤辖大都府之乃得为之其他皆以嵗久次第累迁而后至职虽为直龙图阁修撰又必差遣事任要重然后得迁待制谏议大夫其法至详宻故朝廷用之有所劝激而士大夫由之以进不得侥幸今既尽削去三馆贴职而独存直龙图阁凡须宠以职名者无有髙下一切为之故有府界提而带直龙图阁者今日与之既失其太优而后日一迁则其上为天章阁待制将又失于太峻于此时不复早计前虑则他日用之必困者也今果职名为可去则当一切除之然而直龙图阁之尚存者果不可去也职名果不可去而待制以下独存直龙图阁何哉今既独存直龙图阁又必以宠帅臣资望之浅者欲以耸人观听也然而耸人观听者不独至于帅臣而后然其余典大州当方面据都防若江淮发运使三路转运使之皆当系人观听者也今寄禄官既以通为一等又无清曹郎官台谏之属则所以稍辩异者唯有职名耳而一以直龙图阁待之其可乎臣愚以谓昔日馆职为优幸者唯为校理一年即为通判资序三年理知州为太过尔今诚于此裁损率以二年成资为一任而尽复校勘已上至修撰等贴职此固于正名于官制可以并行救其所不及使髙下等级粲然有序朝廷用之而有所激劝士大夫由之而不得侥幸流品分别吏民尊信五也今诚行此五者皆国家之大体时之要务以太皇太后之圣智宜无所封即叅之大臣访之羣议恐无以易五者毕行私徇灭而徳意彰民心固而主势隆然后揆之以道将之以徳以虚心为本以无我为用唯大公是存唯至正是守无有偏党唯是之从所谓道也体道而不失不为好恶所夺不为喜怒所迁有得于身所谓徳也道徳立于上而公卿观法于下上下相济然后长忠义以尊吾君长防耻以消羣枉用人必以信行为主而后论才能考绩必以功实为先而后责文具谨择能吏练习公家台谏故事者裁省簿书行移务在先急阔略苛辟使人力足以胜事仿唐律令格式事有经常者着为定式不须上问官曹小事有所建请次第得专裁决不必一一奏覆小惩大戒付之省寺俾得警胥吏之违慢以防滞留如此则小大毕举太皇太后可以优防泮奂责成于上保防将就皇帝圣质至于成徳则所为宗社之庆苍生之福岂有极哉臣自惟太皇太后亲政以来首防防擢度越比伦则臣之所以图报効亦不宜自同于众人冒渎宸严臣无任祈天俟命惶惧屏营之至
　　监察御史王岩叟论治道贵清静俭约奏曰臣观歴代君臣讲治道者多矣然莫如贵清静而敦俭约盖天下本无事因扰之而事多事多则民劳民劳则怨民怨则国家有缓急虽赏之而不为用此所以莫如贵清静也天下之人所以养生送死者本自足由夺之而后困困而后为盗贼若不厚其本而徒严其末虽杀之而不禁此所以莫如俭约也臣窃伤比嵗以来好进之人纷纷建议天下劳于多事百姓困于不足故臣愿陛下以清静俭约养天下使百姓安且乐百姓安乐则自然隂阳和而风雨时海内将不胜其富矣人以为难臣以为易何则陛下自己有此心惟在守之而勿失尔不劳陛下费精神用智力臣故曰易如防采纳乞以臣言诏辅臣使体圣意幸甚
　　侍读提举中太一宫吕公着到阙上奏修徳为治之要十事曰臣近准诏书令臣发来赴阙已于今月二十日朝见讫窃闻近日臣寮未有上殿班次臣虽忝先朝执政之臣亦未获一亲法座少奉徳音然自忖累世防被厚恩惓惓报国之诚不能自已輙具奏对陈其一二冒渎圣聪臣无任惶惧之至臣伏覩皇帝陛下绍履尊极方逾数月临朝穆穆有君人之度太皇太后陛下勤劳庶政保佑圣躬徳泽流行已及天下臣逺从外服召至左右窃思人君即位之初宜讲求修徳为治之要以正其始然后日就月将学以缉熈于光明新而又新以至大治是用罄竭愚诚考论圣道槩举十事仰賛聪明一曰畏天二曰爱民三曰修身四曰讲学五曰任贤六曰纳谏七曰薄敛八曰省刑九曰去奢十曰无逸皆随事解释粗成条贯不为繁辞以便观览伏望陛下留神幸察如言有可采即乞置之御座朝夕顾省庶于盛徳少助万一谨具如右
　　一畏天书曰皇天无亲惟徳是辅又曰惟上帝不常作善降之百祥作不善降之百殃盖天虽髙逺日监在下人君动息天必应之若修己以徳待人以诚谦逊静慤慈孝忠厚则天必降福享国永年灾害不生祸乱不作若慢神虐民不畏天命则或迟或速殃咎必至自古禹汤文武以畏天而兴桀纣幽厉以慢神而亡如影随形罔有差忒然自两汉以来言天道者多为曲説以附防世事间有天地变异日月灾眚时君方恐惧修省欲侧身修道而左右之臣乃据经传或指外事为致灾之由或陈虚文为消变之术使主意怠于应天此不忠之甚者也诗曰我其夙夜畏天之威于时保之然则有天下者固当饬己正事不敢戏豫使一言一行皆合天心然后社稷人民可得而保也天人之际焉可忽哉
　　一爱民书曰抚我则后虐我则讐人君既即尊位则为民之父母万方百姓皆为己子父固不可以不忧子若布徳施恩从民所欲则民忻戴忻戴不已则天降之福若取民之财不忧其困用民之力不恤其劳好战不休烦刑以逞则民必怨叛怨叛不已则国从而危故曰民为邦本本固邦宁然自古人君临朝听政皆以赤子为忧一旦用兵则不复以生灵为念此盖献策之臣设奸言以导上意以开边拓境为大功以暂劳永逸为至计此世主所甘心而不悟也夫用兵不息少壮从军旅老弱疲转饷伏尸流血而胜负得失犹未可知也民劳则中国先敝夫何足以为功兵兴则朝廷多事亦不得而安逸也故凡献用兵之策者欲生事以希宠媚上而营私耳岂国家之利哉
　　一修身天下之本在国国之本在家家之本在身夫欲家齐国治而天下化莫若修身修身之道以正心诚意为本其心正则小大臣庶罔敢不正其意诚则天地神明皆可感动不诚则民不信不正则令不行况人君一言一动史臣皆书若身有失徳不惟民受其害载之史策将为万代讥笑故当夙兴夜寐以自修为念以义制事以礼制心虽小善不可不行虽小恶不可不去然人君进徳修业实繋乎左右前后夫习与正人居不能无正犹生长于齐不能不齐言也习与不正人居不能无不正犹生长于楚不能不楚言也故曰仆臣正厥后克正仆臣防厥后自圣
　　一讲学王者继祖宗之业君亿兆之上礼乐征伐之所自出四方万里之所视效智足以穷天下之理则谗邪不能惑徳足以服天下之心则政令无不行自非隆儒亲学何以臻兹然天子之学与凡庶不同夫分文析字考治章句此世之儒者以希禄利取科级耳非人主所当学也人主之所当学者观古圣人之所用心论歴代帝王所以兴亡治乱之迹求立政立事之要讲爱民利物之术自然日就月将徳及天下书曰王人求多闻时惟建事又曰念终始典于学厥徳修罔觉故傅説之告髙宗者修徳立事而已至汉之错以为人主不可不学术数错之意欲人主用机权巧谲以参制羣下而景帝用之数年之间汉罹七国之祸而错受东市之诛盖其所主者不出于诚信而已由是观之择术不可不谨也
　　一任贤昔成王初莅政召康公作卷阿之诗以戒之言求贤用吉士盖为治之要在乎任贤使能能者不必贤故可使贤者必有徳故可尊小贤可任以长民大贤可与之谋国若夫言必顾国家之利而行足以服众人之心夷险一节而终始可任者非大贤则不能也人君虽有好贤之心而贤犹或难进者盖君子志在于道小人志在于利志在于道则不为茍合志在于利则唯求茍得夫忠言正论多咈于上意而佞辞邪説专媚于君心故君子常难进而小人常易入不可不察也自古虽无道之君莫不欲治而恶乱然而治君少而乱国多者其所谓忠者不忠而所谓贤者不贤也书曰有言逆于汝心必求诸道有言逊于汝志必求诸非道人主诚存此心以观臣下之情则贤不肖可得而知矣
　　一纳谏昔书称成汤之徳曰从谏弗咈改过不吝汤圣君也不曰无过而曰改过者言能舍己而从谏则不害其为圣也及纣为天子彊足以拒谏智足以饰非纣非无才智也然身灭国亡而天下之恶皆归之者言愎谏自用则才智适足为害也前代帝王无不以纳谏而兴拒谏而亡者在史册一一可考盖贵为天子富有四海贵则骄心易生富则侈心易动一日万机则不能无失固当开道而求谏和顔色而受之其言可用则用其言而显其身言不可用则恕其罪以来谏者夫忠直好谏之臣初若逆耳可恶然其意在于爱君忧国谄佞阿谀之士始若顺意可喜然其情在于媚上而徼宠人君诚察此则事无过举身享美名故曰木从绳则正后从谏则圣
　　一薄敛古人有言曰百姓足君孰与不足百姓不足君孰与足人君恭俭节用取于民有制则民力宽裕衣食滋殖自然乐输租赋以给公上若暴征峻敛侵夺民利物力己屈而驱以刑辟势必流转沟壑散为盗贼为人之上者将何利于此故善言治道者尤恶聚敛之臣曰与其有聚敛之臣宁有盗臣前代帝王或耽于声色或盘于逰畋或好治宫室或快心攻战于是小人乗间而肆其邪谋为之敛财以佐其横费世主不悟以为有利于国而不知其终为害也赏其纳忠于君而不知其大不忠也嘉其以身当怨而不知其怨归于上也昔鹿台之财钜桥之粟商纣聚之以丧国周武散之以得民由是观之人主所当务者仁义而已何必曰利
　　一省刑夫临下以简御众以寛百王不易之道也昔汉髙祖去秦苛暴约法三章以顺民心遂定王业孝文循之以清静而几致刑措然则为治之要果在于省刑而不在于繁刑也况人主之刑狱其势不能亲临则必委之于臣下故峻推鞫则权在于狱吏广觇伺则权在于小人肆刑戮则权在于彊臣通请谒则权在于近习自古奸臣将欲诛锄善人自专威柄必数起大狱以揺人心何则其情难知鍜链出入一系于狱吏及夫奏成狱具则虽有寃抑人主亦何从而察哉然则欲奸雄不得肆其威善良有以安其性莫若省刑而已自三代以还有天下者数十姓惟宋受命逮今一百二十有六年中原无事不见兵革稽其徳政所以特异前世者直以诛戮之刑内不施于骨肉外不及于士大夫至于下民之罪一决于廷尉之平而上自天子下至于有司不复措虑轻重于其间故能以好生之徳感召和气而致无穷之福祖宗所以消恶运遏乱原者呜呼逺哉虽甚盛徳蔑以加矣
　　一去奢昔夏禹克勤于邦克俭于家而为三王祖汉文帝即位宫室苑囿车骑服御无所増益而天下断狱四百几致刑措然则节俭者固帝王之髙致也况以天子之尊富有天下凡有四方万物所以奉养于上者盖亦备矣然而飨国之日寖久耳目所御习以为常入无法家拂士出无敌国外患则不期于侈而侈心自生佞防之臣又从而导之于是穷奢极侈无不为己是以先王制法作竒技滛巧以荡上心者杀无赦夫竭天下百姓所以相生相养之具而以供人主无穷之欲致人主于防徳损夀之地而以邀己一时之荣虽诛戮而不赦固未足以当其罪也昔纣为象箸而箕子谏夫以天子而用象箸未为过侈也然箕子以为象箸不已必金为之金又不已必玉为之故箕子之言所以防防而杜渐也至汉公孙相武帝以为人主病不广大人臣病不节俭当是时帝方外伐四夷内治宫室为千门万户由是天下之户口减半盗贼蠭起而犹病其不广大何其不忠之甚哉故人主诚能不以箕子之言为太过而察见公孙之太佞则夏禹汉文之徳不难及己
　　一无逸昔周公作无逸之篇以戒成王其略曰昔商王中宗治民祗惧飨国七十有五年其在髙宗不敢荒宁飨国五十有九年厥后立王生则逸不闻小人之劳惟耽乐之从自时厥后亦罔克夀或十年或七八年或五六年或四三年呜呼非爱君忧国之深其言何以至此又曰继自今嗣王无滛于观于逸于逰于田无若商王受之迷乱酗于酒徳哉小人怨汝詈汝则皇自敬徳乱罚无罪杀无辜怨有同是丛于厥身盖人君初务纵欲小人必怨而大臣必谏至于滛刑乱罚以杜言者之口然后流连忘反不闻其过而终至于灭亡故曰无逸之书后王之元也唐明皇初即位宋璟为相手写无逸图设于帝座明皇勤于政事遂致开元之治其后宋璟死所献图亦而彻去明皇遂怠于政亲见天寳之乱由是观之靡不有初鲜克有终人君诚能谨终如始不敢逸豫则徳有尧舜之名体有乔松之夀岂不美哉
　　右臣闻孟子曰我非尧舜之道不敢以陈于王前今朝廷始初清明臣虽术学浅陋惟是前代圣帝明王所以致治之迹可以为法与夫暴君暗主所以兆乱之道可以为戒者乃敢告于左右古人有言曰舜何人也予何人也夙夜以思去其不如舜者就其如舜者是亦舜而已矣陛下加意无忽则社稷幸甚天下幸甚
　　知陈州司马光进修心治国之要劄子曰臣伏闻本固则末茂源浊则流浑昔仁宗皇帝擢臣知谏院臣初上殿即言人君之徳三曰仁曰明曰武致治之道三曰任官曰信赏曰必罚英宗皇帝时臣曽进歴年图其后序言人君之道一其徳有三其志亦犹所以事仁宗也大行皇帝新即位擢臣为御史中丞臣初上殿言人君修心治国之要其志亦犹所以事英宗也今上天降灾大行皇帝奄弃天下皇帝陛下新承大统太皇太后同听万几不知臣愚猥防访落臣且愧且惧无以塞责谨复以人君修心治国之要为献其志亦犹所以事大行皇帝也所以然者臣歴观古今之行事竭尽平生之思虑质诸圣贤之格言治乱安危存亡之道举在于是不可移易是以区区首为累朝言之不知臣者以臣为进迂阔陈熟之语知臣者以臣为识天下之本源也夫治乱安危存亡之本源皆在人君之心仁明武所出于内者也用人赏功罚罪所施于外者也出于内者虽有厚有薄有多有寡禀之自天然好学则知所宜从力行则光美日新矣施于外者施之当则保其治保其安保其存不当则至于乱至于危至于亡行之由己者也所以能当在于至明所以能明在于至公是以明君善用人者博访逺举防其殊尤徳行髙人谓之贤智勇出众谓之能贤不必能能不必贤各随所长授以位任有功则赏有罪则罚其人茍贤能虽雠必用其人茍庸愚虽亲必弃赏必有所劝罚必有所惩赏不以喜罚不以怒赏不厚于所爱罸不重于所憎必与一国之人同其好恶是以古者爵人于朝与士共之刑人于市与众弃之如此安有不当者乎臣故曰所以能当在于至明所以能明在于至公也昔齐桓公置射钩而使管仲相汉髙祖知人善任使茍为不才虽见喜亦弃之茍才矣虽负贩酒徒亡将戍卒亦用之此所以能奋布衣取天下也馆陶公主为子求郎明帝不许而赐钱千万郎贱官也犹惜之况其贵者乎故永平之治至今称之宋髙祖事萧太后甚孝太后欲以子道怜为扬州刺史髙祖以其贪愚不许故功业之髙冠于南朝唐太宗杀建成元吉而用其官属魏郑公王珪等与房杜无异卒得其效宣宗事郑太后甚谨问舅郑光以政事不能对罢其方镇故时人称美谓之小太宗此用人之公明者也韩昭侯惜袴不以赐左右之无功者汉髙祖深怨雍齿而不忘其功魏太祖勲劳宜赏不吝千金无功望施分毫不与唐宣宗重惜服章故当时得绯紫者以为荣此赏功之公明者也僮牛杀孟丙仲壬立叔孙昭子昭子数其罪而杀之孔子善其不党丁公脱汉髙祖于阨髙祖以为不忠而斩之武帝妹隆虑公主且死属其子昭平君昭平君杀人武帝流涕而诛之唐明皇弄臣黄防掀捕盗官坠马明皇杖杀之宣宗谓乐工汝惜罗程艺我惜髙祖太宗法此罚罪之公明者也臣略举此数者以为明验其余在陛下博览载籍以考之知臣所言不为谬妄臣以一夫之愚不能周知天下之务近曽上奏乞下诏书开言路伏望圣慈早赐施行今并治平四年五月三日上殿劄子具録进呈乞陛下留神幸察
　　元祐元年光又上奏曰臣等闻王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则专逹凡宰相上则启沃人主论道经邦中则选用百官赏功罚罪下则阜安百姓兴利除害乃其职也至于簿领之差失期会之稽违狱讼之曲直胥吏之迁补皆郎吏之任非宰相所宜亲也故人有言察目者不能见百歩见百歩者亦不能见目睫言详于近者必略于逺谨于细者必遗于大也今尚书省事无大小皆决于仆射自朝至暮省览文书受接辞状未尝暂息精力疲于米盐细故其于经国之大体安民之逺猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专逹臣等商量欲乞今后凡有诏令降付尚书省者仆射左右丞签讫分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本厅郎官次第签讫委本厅郎官讨寻公案防问事节相度理道检详条贯下笔判云今欲如何施行次第通呈侍郎尚书若郎官所判已得允当则侍郎签过尚书判决应奏上者具奏上应行下者直行下即未见允当者委侍郎尚书改判事之可否皆决于本曹长官更不经由仆射左右丞即改更条法或奏乞特防或事体稍大或理有可疑非六曹所能専决者聴诣仆射左右丞咨白或具状申都省委仆射左右丞商议或上殿取防或头签劄子奏闻或乞入熟状或批判指挥其诸色人辞状并只经本曹长官陈过尚书侍郎郎官次第签押判决一如朝廷降下臣民所上文字次第施行若六曹不为收接及久不结絶或判断不当即令经登闻鼓院进状降下尚书省委仆射左右丞判付本省不干碍官员看详定夺若本曹显有不当即行纠劾所贵上下相承各有职分行遣简径事务易集
　　御史中丞刘挚上疏曰上之所好下必有甚朝廷意在緫覈下必有刻薄之行朝廷务行寛大下必有茍简之事习俗懐利迎意趋和所为迎似而非上之意本然也今因革之政本殊而观望之俗故在昨差役初行监司已有迎合争先不校利害一槩定差一路为之骚动者朝廷察其如此固已黜之矣以是观之大约此向来黜责数人者皆以非法掊克市进害民然非欲使之漫不省事昧者不逹矫枉过正顾可不为之禁哉请立监司考绩之制拜尚书右丞
　　挚又上言曰臣盖闻传曰朝廷正则百官理又曰众贤和于朝则万物和于野今夫上之人诚能同徳一心徇公忧国则必有和善之政而下无朋比之士茍人有异意转相非疑则必有僻违之政而下有向背之俗于是民被其害矣臣伏见昨者皇帝陛下太皇太后陛下听治之初恵绥天下去民之所同患更法之所不安至于振淹滞绌贪刻发政施命无有虚日故近自畿甸至于海隅莫不鼓舞承风倾耳以听太平而近者一两月以来政事号令之见于施行者旷然希濶中外颙颙无所闻见深求其故皆以谓执政大臣情志不同议论不一之所致也有隂拱以坐观者有阳合而内暌者有强横以肆掣者有忍耻以懐咎者滞事积前相顾而不发故仁泽屯于上而不下庶事壅于朝而不行以至文书稽留人情隔塞圣人之化虽曰久于其道而后成然固有缓急之势今事至轻小明有比例或止于一法令之増损一官吏之废置犹不肯倡端而主论则方今邉鄙之大利害赋役之大是非天下百姓之困苦如在倒垂而望解者当谁任其责何时而议也幸遭圣明哀愍元元为庙朝大计而谋国之人方身是卹方私是图坐翫嵗月亦可谓不仁矣况今皇帝陛下以盛年居谅闇太皇太后陛下以垂帘而称制于此时也而辅弼不咸相抵相激非独政事壅积而已诚恐疑贰渐深分曹固党使倾险之士煽于其间上下乖戾何事不生此又臣之所为深忧也伏望圣慈深察事变防防杜渐特诏辅臣当务同寅协恭相示以信去其贰志以济国家之事应今来政事之稽滞未决者趣令条上取旨则望圣明发自睿断别白施行以幸天下
　　监察御史上官均论寛猛二道上奏曰臣闻治天下有二道寛与猛而已寛过则缓而伤义事有废弛之猛过则急而伤恩官吏有避法茍免之患术虽不同其蠧政害民一也自熈寜以来朝廷以法度整齐四方诸路监司不能深明朝廷之意往往务为惨核刻深之政郡县望风畏栗大抵以趣办为事文具而无实不暇长计逺虑以便民为意而四方之民有憔悴愁叹之音此伤猛过急之也自陛下临御数下徳音务从寛大四方欣然仰戴徳泽然比闻诸道监司又不能明陛下之美意妄意朝廷风旨一切以茍简纵弛为事疲愞污庸之吏视而不劾纷纠紊缪之政知而不察外求寛厚之名以要誉于一时此矫枉过寛士大夫守义不笃之患也方陛下讲修百度以差役之法行于四方尤在郡县夙夜悉心以推行朝廷爱民之政若怠墯不举委成于胥吏太守玩而不察监司视而不纠养成偷墯茍简之风天下之民必有受其者矣臣愿诏四方以不加纠劾如朝廷遣使防访颇有其实或风闻于上当显责以厉逺近庶防按察之吏不敢寛纵郡县之官不敢偷墯人人警惧修职宣布陛下之徳泽以恵黎庶
　　户部尚书李常上奏七事一崇防耻曰臣闻子贡问何如斯可谓之士矣孔子曰行已有耻孟子曰人不可以无耻无耻之耻无耻矣而管子亦曰礼义防耻是谓四维古之圣贤所以崇尚防耻如此其切而后世或置而不察良可骇也昔董仲舒当汉武之时叹防耻贸乱贤不肖混淆盖防耻不崇于世则名分不足以塞觊觎赏罚不足以正公罪公议不行人才日壊欲相与隆政治何可得也臣伏见熈宁已还急于事功易于拣防超越伦等罕循资格谋利者计息以均赏谳狱者巧诋以拜官矫诬倾夺肆不顾忌今虽窒其所以致之之源而流风余焰尚有存者既不修己而以干进为事不务率职而以请托为先每诏下荐士则自媒者盈卿士之门属托者交车马于道违公议者莫愧乖物理者不惩以得为心宁复愧畏此风寖长为甚大臣愚欲望圣慈深诏有司训以治体简求忠实防退之士进之官师以厚薄俗其不惩艾仍委御史台弹劾则人知修方而贤不肖别矣贤不肖别于朝则愚夫陋俗亦知化矣二存乡举曰臣闻周之取士也其书曰使民兴贤出使长之使民兴能入使治之未闻以文章选贤也后世法敝众纷起下之人不复以诚事其上而上之人何复诚信而听之哉此乡举所以终废而试艺之法不可革也今天下三嵗一考士初试于乡州再试于京师而官之曽莫原其修之于家行之于乡党朋友为何如也士知不考其素而唯文章之工宁复有自重自修之志哉设有自重自修之士资质粹美问学深博其忠足以事君其才足以治民而不幸不工于文章则终身不得齿士版立朝廷矣岂不可为之长太息也今有径寸之璧弃置而不贡之朝莫不为之恨自重自修之士不贵于珠玉哉此臣所以为朝廷惜也臣愚欲乞诏天下州郡当贡士之嵗许于觧额内弗试而贡一人择乡党孝悌忠信通博之士俾其间闾里之善士以告守令守令伺察而告之监司监司覈实果否而上之礼部萃而察之考其所学等差而上之朝廷朝廷随其等差叅诸贡士而官之仍命有司立为条约无则阙之有其人而不贡则治之举非其人则坐之如此在天下之士各知修方以行己则以文章选士之有时而衰矣三别守宰曰臣伏以四海九州之大生齿之伙朝廷不得家治而人教之也为之众建州县张设官吏约以诏条使人循理而趋善安土而乐生虽然朝夕与民相亲而致感者莫如县令郡守次之监司又次之今吏部之格虽曰以举官为县令然则未必其真可以为县令者也县令虽以举官而为知县所举者亦未必真善治民者也以未必真善治民者积三四任而为知州其才亦未必真能为州者也如此而欲望州县皆治何可得也盖其才不可以为县令者常为掾丞可也不可以为知州者常为佐贰可也臣愚欲乞别异守宰与掾丞佐贰为二途使才不为守宰者终身为掾丞佐贰才可以长民化下者虽久为守宰可也虽然于守宰以择监司或进为朝廷之官如此则才否分而人品别矣今诚能于州掾县佐选其人可为县令者授之中下之县县治矣授之上县上县又治矣授之以难治之县难治之县至一再皆治也擢之为知州初则授之以中下之州中下之州既治矣使剧州剧州又治矣而其人不可为监司为省府卿士以备选擢者未之有也若才不可以为县也虽积嵗益久而寡过也不害其进官而为幕职州佐也夫才不可长民而为幕职州佐以终其身盖亦幸矣夫何恨哉四废贪曰臣闻为国家者择士而官之非以幸其身为民而图治也制禄而颁之非以厚其家代耕而养防也今税民之粟帛损邦之货泉随其爵位而禄之矣贪污之士以赇抵罪者嵗不可胜数非独为士者上负邦家亦朝廷法制有以召致之然也今吏部四选附籍者几三万员而在选者常以数千员贤愚弗别防污杂处客食旅馆或逾年而得一阙更两嵗而及其期官冗员多莫如今日臣愚窃以谓仕于朝而食人禄矣公私过各或不得免而肆然犯法以获罪其迹显著尚足矜耶而使之因縁赦宥积累期限而叙复之何也欲望诏有司凡以正赃抵罪者一切废置示弗复用其或才能卓异不幸絓误也命卿士以名上之付有司以议之或有可取也降等而官之终弗变也卿士同其罪则官澄而冗革矣五谨疑狱曰臣闻易曰君子以明慎用刑而不留狱书曰与其杀不辜宁失不经夫天下之大四海之广狱讼至繁官吏至众盖狱讼繁则不得无可疑可愍之情官吏众则不必皆明习法律之士前日愆雨之初臣不避诛戮尝陈所以致旱之因矣我朝累圣临御钦慎庶狱上遵先王之戒方州之请多原情而防贷矣夫以先王之圣智犹曰宁失不经今方州所请将事深文而务杀之耶又因以罪其官吏官吏畏罪则取可疑可愍者迁情就法而杀之矣安事上请而取咎悔也哉况夫官吏之愚难以遍晓而务在免过希合臣愚伏望朝廷以前日所降诏旨特加修明广示海宇俾可疑可愍之狱皆如平日以其实情上请付有司议之或失于妄情也亦如昔日特放其罪如此则疑情愍狱皆得以上闻而好生之徳周四海矣六择儒帅曰臣闻用师之所先财用积器械利城垒坚士卒练将帅择五者具胜敌之能事毕矣先帝忧勤积嵗以储兵备今粗防常平等积钱余五万贯谷帛匹斛亦复称是财用不谓不积矣熈宁以来萃羽毛齿革之材讲犀利之要巧者奏工殆余十年械器不谓不利矣増城筑堡择当要处守御之方无不详尽城壁不谓不坚矣行阵坐作引弓蹶弩撃刺之法靡不讲究士卒不谓不练矣虎貔之勇有功必赏赐官授节超逾伦等将帅不谓不择矣虽然吴子曰凡人论将常观于勇勇之为将万分之一盖言以勇择将未尽其要勇敢之将迎敌以取胜可也若其制列城专一道抚百万之众驭虣武之佐失所能任孙子曰将者智信仁勇严也以是言之非通儒学士知国体者不足与知此臣不敢逺陈古事在仁祖时盖非范仲淹韩琦厐籍之徒不用也然今者所当择者臣窃冀朝廷加虑而深思也七修役法曰臣闻古者用民之力嵗不过三日而使之以时人不告病后世则不然极人力而疲之莫之愍也昔者疲民之力莫甚于差役差役之甚至有破民家产卖及妻孥以濵死者熈宁元丰之间以差役为病民也使一切输钱于县官官为赋闲民而役之方是时朝廷改法则意在息民议法之臣以寛剰为事平民输之嵗觉不逮复思差科之为幸也今者既诏有司讲明差法前日所谓破家产之悉已镌除而是非犹兴议论未一皆以谓上户特幸中户役并上户特幸则求所以抑兼并而均民力中户役并则其为病有过于输钱臣愚以谓法无新陈便民者良法也论无彼已可久者确论也欲望朝廷命有司考二法之至要而裁取之参公论之可行而修定之使人便而久行百世无敝岂不善哉此不役法于四方而付其书于户部以臣之愚见其必可久也欲乞再承诏旨许自邦畿以及诸路先召畿令因版籍即新书而裁损之次召近畿数路监司如畿县之法自近以逮逺因可以革非不逾嵗而天下之役书全矣夫为法之大及物之众休戚所系治忽随之为国家者可不慎哉臣所以不敢冒鈇之诛而不能终嘿也







　　歴代名臣奏议卷三十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷四十
　　明　杨士竒等　撰
　　治道
　　宋哲宗元祐初蔡州教授秦观举贤良方正进策曰臣闻春则仓鹒鸣夏则蝼蝈鸣秋则寒蝉鸣冬则雉鸣此数物者微眇矣然其未至则寂寞而无闻既至则日夜鸣而不已何则隂阳之所鼓动四时之所感发气变于外而情迫于中虽欲不鸣不可得也淮海小臣不闻庙堂之议帷幄之谋独耳剽目采颇知当世利病之所以然者尝欲输肝胆效情素上书于北阙之下则又念身非谏官职非御史出位犯分重烦有司之诛忍逡巡而不敢发幸陛下发徳音下明诏使大臣任举贤良方正能直言极谏之士将修祖宗故事而亲策于庭呜呼此亦愚臣效鸣之秋也輙忘踈贱条其意之所欲言者为三十篇以献惟陛下裁择焉其目曰以意寓言以言寓文示变化之所始终使天下晓然知之作国论瑟不鸣二十五弦各以其声应毂不运三十辐各以其力旋黙则治语静则制动作主术急不极则缓不生缓不极则急不成一偾一起如环无端作治势二篇以地为险山川是资以兵为险不厌通达作安都自信者不避嫌自许者不求合倚而容之绩乃可底作任臣二篇众贤聚于本朝奸人之所不利巧为诋诬以幻羣聴作朋党二篇鸟有凤鱼有鲲超絶之材冝见阔略作人材杨墨塞路孟氏所攘申商崛兴莫或汝遏作律法二篇得与失为隣利与害同门非至精莫之能分作议论二篇爵禄者所以砺世磨钝科条品目其可不悉作官制二篇善治水者以四海为壑善治财者以天地为资国之大计于是乎在作财用二篇料敌之虚实若别牛马应变之仓卒如数一二非有道之士不能作将帅以寡覆众来如风雨去如絶作竒兵美言可以市三寸之舌胜百万之师作辩士机防之来间不容发匪匪镜其能勿失作谋主心不治则神扰气不养则精防治心养气四术自得作兵法愚民弄兵依阻山谷销亡不时或为大衅作盗贼三篇党项微种盗我灵武逾八十年天诛不迄作边防三篇东西为纬南北为经织者执综而文成其详在彼其略在此作序篇
　　国论
　　臣闻古之人君以其祖考之志而升黜人材弛张法度者多矣太上忘言其次有言其下不及言何则昔舜举十六相去四凶肇十有二州皆尧志也而精诚所动神化所移不待告之以言而天下晓然固己心知其本末此所谓太上忘言者也盘庚之迁亳武王之伐商所以从先王之业承文考之志也而浮言横议二三不一至以其迁伐之意托于词令丁宁而告于庭委曲而誓诸野然后民始悦然而服从此所谓其次有言也秦孝公用商君之説变法令易风俗所以修缪公之业成献公之志也然未尝以其变法之意告民疑而不服则痛法以绳之此所谓其下不及言者也夫秦之不及言固无足道而舜之忘言又未可以遽及然则后世人君有以祖考之命而升黜人材弛张法度者安得不法盘庚武王之有言哉陛下即位以来图任元老眷礼名儒屏弃奸臣投窜刻吏所以照临海内甚盛罢青苖之使废市易之司削保甲之条刊免役之令至于摘山煑海冶铸之事他日吏縁以为奸者临遣信臣更定其法所以加恵元元甚厚臣窃闻之凡此大功数十淹轻重虽出于圣母之裁成其大槩则皆先帝之末命也然大道之行小人所不利或作为诋欺之言悖乱羣聴以为先帝之道陛下当终身奉以周旋而数年之间遽聴一二大臣更张几尽异乎所谓父作之子述之者矣自非明智不惑之士往往闻其説而疑之呜呼此殆陛下不法盘庚武王有言之过也夫子之事父其生也养志为大养口体次之其殁也继志为大述事次之知述事而不知继志犹养口体而不养志也非所以为达孝秦皇汉武皆以盖世之气辟阖宇宙之材并呑诸侯攘却胡粤若以功业言之则始皇之英伟杰特又非武帝之可比也然而万世之下号始皇为暴主称武帝为贤君秦祚遽倾汉基益大者何哉二世不变始皇之事孝昭能改武帝之法故也向使先帝晩年于人材法度初无升黜之心弛张之意陛下犹当继其志不述其事又况亲承于末命乎臣愿陛下具以意作为明诏丁宁反覆如古训诰誓命之文布告天下咸使闻之则小人虽有诋欺之言不能以疑众矣然后被之于诗章传示无穷以明徳意使后世皆知成先帝之功者陛下也岂不休哉
　　主术
　　臣闻人主之术无他其要在乎能任政事之臣与议论之臣而已政事之臣者宰相执政和隂阳万物宰制百辟镇抚四夷与天子经纶于帷幄之中者也议论之臣者谏官御史学术知古始器识通世务奋不顾身与天子辨曲直争是非者也今天下之事有执政之臣以行之有议论之臣以言之则人主可以弁冕端委而无所事不然则虽精神竭筋力以夜继日犹无益也臣请以用人一事明之士大夫以名列于仕版者盖以万计有智者有愚者有贤者有不肖者若智与贤则功利之所从兴也愚与不肖则罪害之所从起也夫人主以一身之思虑一耳目之聦明而当天下功罪利害之机非有政事之臣则百官之进退柰何而不乱也然人之难知乆矣实愚而似智实智而似愚者有之实贤而似不肖实不肖而似贤者有之申以亲踈之异重以好恶之偏夫以天下之智愚贤不肖而付之于二三大臣之手非有议论之臣则进退当否柰何而知之也虽然政事之臣者人主之股肱议论之臣者人主之耳目任政事之臣而忽谏官略御史犹股肱便利而耳目盲聩也任议论之臣而轻宰相薄执政犹耳目聦明而股肱折也要之二者不可偏胜使之适平而已汉成帝用王鳯为大将军政事大小皆自鳯出天子曽不一举手京兆尹王章言之为鳯所陷罪至大逆故阳朔之后天下以言为讳唐明皇用李林甫为相十有九年专政用事补阙杜璡上书斥为下邽令由是谏诤路絶此则任政事之臣太胜也汉武帝擢严助朱买臣吾丘夀王司马相如东方朔之徒于左右朝廷有政事輙令助等与大臣辨论大臣数诎唐徳宗晚年宰相唯奉行诏书所与图事者李齐运裴延龄韦渠牟而已此则任议论之臣太胜也臣闻仁祖时天下之事一切委之执政羣臣无得预者除授或不当虽贵戚近属防从中出輙为固执不行一旦谏官列其罪御史数其失虽元老名儒上所眷礼者亦称病而赐罢政事之臣得以举其职议论之臣得以行其言两者之势适平是以治功之隆过越汉唐与成康相先后盖繇此也陛下即位以来图任老成属以事屡下明诏使中外大臣举諌官荐御史保任骨鲠以备献纳之科可谓得人主之要术矣愿鉴汉唐之专取法于仁祖常使两者之势适平足以相制而不足以相胜则陛下可以弁冕端委而无事矣
　　治势上
　　臣闻御天下之术必审天下之势不审其势而已信臆决行其所谓道守其所谓法则虽有刚严果断之材或失而为刻深慈恵恻隠之意或壊而为姑息何则设之不当也夫圣主之于天下岂甞有意用术哉天下有强势吾则有寛术天下有弱势吾则有猛术非强非弱天下无势非寛非猛吾亦无术盖无势者天下之常而无术者圣人之至术也虽然御强势者必以寛而强之实生于寛御弱势者必以猛而弱之实生于猛何则昔汉之文景承髙祖开创之后接吕氏蹀血之余除非谤去肉刑减笞法定棰令可谓寛矣而诸侯逆命夷狄侵边孝武不胜其愤力攘匈奴诛两粤大臣相继而入狱二千石连颈而伏诛巫蛊之祸至于夫妇父子之间而不相保由是言之岂非强之实生于寛耶昔唐肃宗器本刻深以刑名自喜安史之乱来归者戮于独栁之下待罪者毙于缧絏之中可谓猛矣而庆绪洊兴思明复起代宗深鉴其事舍胁从之罪缓汚染之诛至于封豕长蛇无所惩艾忠臣义士切齿不平王室陵夷之渐盖基于此由是言之岂非弱之实生于猛耶是故救强之必于崇寛之时救弱之必于尚猛之日夫强弱之相乗寛猛之相代犹东之有西昼之有夜理之所必至事之所固然也顾昧者不知耳昔陵阳严诩将去颍川谓掾史曰我以柔弱召必选刚猛代到将有僵仆者矣及何并至郡首治钟威赵季李欵之狱果如诩言以诩并观之则天下之势可以前百年而预定古者刑罚世轻世重不为定论文王之时关市讥而不征周公成王之时则关市有征矣至凶年然后弛之推此而言则先王之法度大抵皆审天下之势而为之者也传曰政寛则民慢慢则纠之以猛猛则民残残则施之以寛寛以济猛猛以济寛政是以和夫传所谓和者则臣之所谓圣人之至术者欤
　　治势下
　　臣闻祖宗之时天下新脱割据战伐之祸天厌乆乱俱欲无为而又扫除烦苛之患足以深结海县之心削平僭伪之威足以逆折奸侠之气当是时天下之势如元气在乎混沦之中固莫得而名已逮嘉祐之后习安玩治为日既久大臣以厚重相髙小臣以茍简自便肉食者鄙未能逺谋谁能无偷朝不及夕故先皇即位之始大讲法度作而新之覈名实以兴百辟攘夷狄以布威灵有司奉行于中使者刺举于外此真得所谓以猛政救缓势之术也元丰之后执事者矫枉过直矜钩距以为法术任恵文以取媮快上下迫胁民不堪命故陛下即位之始黜鍜錬之吏逐聚敛之臣登老成于防地擢忠鲠于谪籍平寃狱振乏馁与天下休息此真得所谓以寛政解急势之术也而比日已来执事者又将矫枉而过直矣何告讦欺诋之言率然敢陈而王体未严也向背异同之见各自为守而国论未决也蛮夷猾夏寇贼奸宄隠忍羁縻冀其自罢而天诛未迄也推此言之天下之缓急虽曰未见而固巳胚浑于冥冥之中矣夫致先帝之用猛术者嘉祐之缓势也致陛下之用寛术者元丰之急势也今又矫枉过直则势必复缓缓甚则术又将出于猛矣猛术一用天下固已震动若再用焉则安危之计未可知也何则天下之势犹一人之身缓而救之以猛犹关鬲不通而涌泄之也其急而解之以寛犹虚中暴下而补养之也补养至平则可以已矣平而不已则又将至于关鬲不通再涌泄正气必伤重被猛术国本必伐故曰安危之计未可知也臣陛下遏逋慢之原杜觧弛之渐明诏内外一乎中和使天下之缓势不得而成缓势不成则后世虽有猛术不可得而用之
　　安都
　　臣闻世之议者皆以谓天下之形势莫如雍其次莫如周至于梁则天下之冲而已非形势之地也故汉唐定都皆在周雍至五季以来实始都梁本朝纵未能逺规长安盍亦近卜于洛阳乎而安土重迁眷眷于开封之境非所以为万世计也臣以为不然何则汉唐之都必于周雍本朝之都必于梁而后可也夫长安之地左殽函右陇蜀襟凭终南太华之山萦带泾渭洪河之水地方数千里皆膏腴沃野卒有急百万之众可具形势便利下兵于诸侯如建瓴水四塞之国也故其地利守自古号为天府开封地平四出诸道辐辏南与楚境西与韩境北与赵境东与齐境无名山大川之限而汴蔡诸水参贯巾车错毂蹄踵交道舳舻衘尾千里不絶四通五达之郊也故其地利战自古号为战塲洛阳左瀍右涧表里山河扼殽渑之隘阻成臯之险直伊阙之固广袤六百里四面受敌以守则不如雍以战则不如梁然雍得之可以为重自古号为天下之咽喉凡天下之形势无过此三者也彼蜀之成都呉之建业皆覇据一方之具而楚之彭城特盗贼之窟耳易曰天险不可升也地险山川丘陵也王公设险以守其国所谓险者岂必山川丘陵之谓哉在天而不可升在人而不可夺则皆为险矣夫雍为天府梁为战场周为天下之咽喉而臣以谓汉唐之都必于周雍本朝之都必于梁而后可者汉唐以地为险本朝以兵为险故也汉髙祖曰吾以羽檄召天下兵莫有至者武帝曰吾初即位不欲出虎符发兵郡国盖汉踵秦事郡国背道材官有变则以符檄发之京师惟有南北两军有期门羽林孤儿以备扈从唐分天下为十道置兵六百三十四府其在关中者惟二百六十有一府府兵废始置神防为禁军亦不过数万人以此见汉唐之兵皆在外也故非都四塞之国则不足以制海内之命此所谓以地为险者也本朝惩五季之举天下之兵宿于京师名挂于籍者号百余万而衣食之给一毫已上皆仰县官又非若府兵之制一寓之于农也非都四通五达之郊则不足以养天下之兵此所谓以兵为险者也夫以兵为险者不可以都周雍犹以地为险者不可以都梁也而昧者乃以梁不如周周不如雍呜呼亦不达于时变矣夫大农之家连田阡陌积粟万斛兼陂池之利并林麓之饶则其居必卜于郊野大贾之室敛散金钱以逐什一之利出纳百货以收倍称之息则其居必卜于市区何则所操之术殊则所托之地异也今梁据天下之冲嵗漕东南六百万斛以给军食犹恐不赡矧欲袭汉唐之迹而都周雍之墟何异操大贾之术而欲托大农之地也由是言之彼周雍之地者汉唐之险耳本朝何赖焉
　　任臣上
　　臣闻明君之御臣也不致疑忠臣之事君也不避嫌嫌疑之事皆出于奸臣庸君度量狭隘心意颇僻不能以至诚相期而已古之人有自举其身者有举其子者有举其弟者有举其侄者有举其内外之亲旧者而其君不以为疑其臣不以为嫌者何哉以其所举者当而已矣汉宣帝欲击先零问谁可将者赵充国曰无如老臣者矣宣帝用之遂破先零此所谓自举其身者也晋君问孰可为国尉祈奚曰午也可君曰非子之子耶对曰君问可否不问子也君子谓祈奚能举善矣此所谓有举其子者也李石当国荐弟福可任治人繇监察御史为戸部侍郎此所谓有举其弟者也晋求文武良将谢安以其侄幼度应举郗超闻而叹曰安违众举亲明也幼度不负举才也果破符坚于淝水之上此所谓有举其侄者也崔贻孙为相未逾年除吏八百莫不谐允徳宗曰人言卿拟官多亲旧何耶对曰陛下令臣进拟庶官夫进拟者必悉其材行如不与闻何由得其实此所谓有举其内外之亲旧者也此数子者皆内有以自信外有以信于人仰无所愧俯无所怍其视身也与人等其视子弟亲旧也与不相谁何者等故能立功于当年垂名于后世千载之下想见其风向使念李之小嫌忘事君之大节匿名迹逺权势心知其然而不敢发则与粪壤同朽耳尚何功名之立哉陛下即位以来委政于六七大臣其人自以旷世遭遇莫不悉心竭力知无不为言无不尽可谓千载一时之嘉防也而臣有所不然者未能去用亲之嫌而已竒材异行实为时辈所见推者一渉大臣之亲则相顾缪悠莫敢援之以进幸而不顾进之则谏官御史之章相随而至矣臣以为此风一成非圣朝之事也何则大臣之亲嫌而不用则侍臣之亲亦当嫌而不用引而下之至于台省寺监之官推而广之至于漕刑郡县之吏其亲者皆嫌而不用矣夫竒材异行不常有于天下幸而有焉又以亲嫌而弃之则是非得草莱岩穴之士终不用也昔西汉之韦氏平氏东汉之袁氏杨氏唐之韦杜苏李陆萧诸氏皆兄弟为三公父子为宰相盛者至与国相始终其间建功立业号为名臣者盖不可胜数柰何专用草莱岩穴之士哉诏中外之臣惟贤是进惟不肖是退而勿以用亲为嫌谏官御史惟进退之当否是察而勿以亲嫌为劾则天下之竒材异行庶乎皆得而用也
　　任臣下
　　臣闻人主之于谏诤之臣非独听其言之难也取其大节而略其小过是为难矣夫骨鲠自信以身许国不为利害之所挠屈者谓大节也材智之不周思虑之不宻学术之不至闻听之不审所谓小过也必有大节而无小过者然后得为諌诤之臣则穷年没世不可得其人矣如或不然则与其无一时之小过孰若有终身之大节哉昔汲黯通经术则不如平津侯恢武功则不如大将军明习法令则不如张汤文章儒雅则不如司马相如谨厚自全则不如石庆术略横出则不如主父偃然淮南王谋反惟惮曰黯好直谏守节死义说平津侯等如发防耳由是言之谏诤之臣其功在于正网纪正风宪通上下之情使乱臣贼子顾惮而不敢发如此而已一举之不当理一发之不中节曽何足以深咎耶陛下即位以来首下明诏使中外大臣保任谏官御史盖充赋者百有余人其见用者十数人耳选择既精人颇自重皆毅然有伏节死谊之心兴利除害甚于嗜欲攘撃奸恶如报私讐首尾数年之间遂成冠古之治虽神功圣化敏妙自然亦此曹献替可否之力也然比者甞以所言不效谏官御史接迹引去或迁他官或补外郡台省为之一空臣愚踈逺不知朝廷之事切怪陛下何取之之难而去之之易也且人非蓍不无过误顾其设心措意何如耳昔汉郦食其有挠楚之非唐魏郑公有纵薛延陀之过本朝赵中令有遣赵保忠之失此三人者皆天下之豪杰一时之名臣者也犹有非缪过失如此又况不及于三人者乎臣陛下鉴师古始追御来今重谏官之进退慎御史之升黜取其大节而略其小过使天下之士得以尽忠毕力于前则神功圣化又将有新于此矣或谓臣曰古者谏诤之臣职于广聦明除壅蔽成徳业而已后世狂夫小子狡猾不道之人或假其名以资盗其器以售奸如谷永者王凤之客也而讥斥帷幄刘栖楚者李逢吉之党也而额叩龙墀阳为剀拂之迹隂成附丽之谋以此言之小过其可略乎略其小过则成其大恶矣臣应之曰不然夫药石所以愈病因而致病者有矣然自古及今未有废药石者何哉以其所愈者众所害者寡也谏诤之臣虽器有逺近才有脩短大抵搢绅之选也安可尽诬以谷永刘栖楚之徒欤就使有一二人焉则去其一二人者可也何至空台省而逐之耶陆贽曰天不以地有恶木而废发生天子不以时有小人而废听纳又曰谏者多表我之能好谏者直示我之能贤谏者之狂诬明我之能恕谏者之漏泄彰我之能从有一于斯皆为盛徳呜呼人主用谏诤之臣贽之论尽矣
　　朋党上
　　臣闻朋党者君子小人所不免也人主御羣臣之术不务嫉朋党务辨邪正而已邪正不辨而朋党是嫉则君子小人必至于两废或至于两存君子小人两废两存则小人卒得志而君子终受祸矣何则君子信道笃自知明不肯偷为一切之计小人投隙抵无所不至也臣请以易道与夫尧舜汉唐之事明之易以阳为君子隂为小人一阳之生则为复复者反本也三阳用事则为泰泰者亨通之时也而五阳之极则为夬夬者刚决柔也以此见君子之道必得其然后能胜小人也一隂之生则为姤姤者柔遇刚也三隂用事则为否否者闭塞之时也而五隂之极则为剥剥者穷上反下也以此见小人之道亦必得其然后能胜君子也隂阳相与消长而为舒为生杀君子小人相与胜负而为盛衰为治乱然皆以其也臣故曰朋党者君子小人所不免也尧之时有八元八凯十六族者君子之党也又有浑沌穷竒梼杌饕餮四凶族者小人之党也舜之佐尧有大功二十者举十六相去四凶而已不闻以其朋党而两废之亦不闻以其朋党而两存之矣臣故曰人主御羣臣之术不务嫉朋党务辨邪正而已东汉钩党之狱海内涂炭二十余年盖始于周福房植谓之甘陵南北部至于李膺陈蕃王畅张俭之徒遂有三君八顾八俊八及八厨之号人主不复察其邪正惟知震怒而已故曹节侯覧牢脩朱并得以始终表里成其奸谋至于刑章讨捕锢及五族死徙废禁者六七百人卒不知脩并者乃节览之党也唐室之季朋党相轧四十余年搢绅之祸不觧盖始于李宗闵李徳裕二人而已嫌怨既结各有植立根本牢甚互相倾挤牛僧孺李逢吉之属则宗闵之党也李绅韦处厚之属则徳裕之党也而逢吉之党又有八关十六子之名人主不复察其邪正惟曰去河北贼易去此朋党难而其徒亦曰左右佩劒彼此相笑盖言未知孰是也其后李训郑注用事欲以权市天下凡不附己者皆指以为二人之党而逐去之至于人人骇栗连月雺晦卒不知训注者实逢吉之党也臣故曰邪正不辨而朋党是嫉则君子小人必至于两废或至于两存君子与小人两废两存则小人卒得志君子终受祸矣
　　朋党下
　　臣闻陛下即位以来虚懐仄席博采公论悉引天下名士与之经纶至有去散地而执钧衡起谪籍而叅侍从者虽古版筑饭牛之遇不过如此而已君子得时则其自至数年之间众贤弹冠相继而起聚于本朝夫众贤聚于本朝小人之所深不利也是以日夜恟恟作为无当不根惑诬防之计而朋党之议起焉臣闻比日以来此风尤甚渐不可长自执政从官台阁省侍之臣凡被进用者輙为小人一切指以为党又至于三君八顾八俊八及八厨之名八关十六子之号巧为标榜公肆诋欺一人名之于前万人实之于后传曰下轻其上爵贱人图柄臣则国家揺动而人不静也然则其可以不察欤臣闻庆歴中仁祖锐于求治始用韩琦富弼范仲淹以为执政从官又擢尹洙欧阳脩余靖蔡襄之徒列于台阁小人不胜其愤遂以朋党之议陷之琦弼仲淹等果皆罢去是时天下义士扼腕切齿发上冲冠而小人至于举酒相属以为一网尽矣赖天子明圣察见其事琦弼仲淹等旋被召擢复防器使遂得成其功名今所谓元老大儒社稷之臣想望风采而不可见者皆当时所谓党人者也向使仁祖但恶朋党之名不求邪正之实赫然震怒斥而不反则彼数人者皆为党人而死耳尚使后世想望风采而不可见耶今日之势盖亦无异于此臣陛下观易道消长之理稽帝虞废举之事鉴汉唐审听之失法仁祖察见之明杜媒孽之端窒中伤之隙求贤益急用贤益坚而信贤益笃使奸邪情得而无所售其谋谗佞气索而无所啓其口则今之所谓党人者后世必为元老大儒社稷之臣矣
　　人材
　　臣闻天下之材有成材者有竒材者有散材者有不材者器识闳而风节励问学博而行治纯通当世之务明道徳之归此成材者也经术艺文吏方将略有一卓然过人数等而不能饰小行矜小防以自托于闾里此竒材者也随羣而入逐队而趋既无善最之可纪又无显过之可绳摄空承乏取充位而已此散材者也寡闻见暗机防乖物理昧人情执百有司之事无一施而可此不材者也古之人主于成材则付以大任而备责之于竒材则随所长而器使之于散材则明赏罚而磨励之于不材则弃之而已四者各有所处然而竒材者尤人主所宜深惜者也盖天下之成材不世出而散材者又不足以任能事不材者适足以败事而已是则任天下之能事者常在乎竒材有竒材而不深惜焉则将与不材同弃而曽散材之不如矣夫匠氏之于木也楩楠豫章易直而十围者必以为明堂之栋路寝之楹七围八围者虽多节必以为髙明之丽拱把而上者虽小挠必以为狙猿之杙稍脩则以为榱桷甚短则以为侏儒至于液樠轴解亟沉而易蠧者然后以之爨也今有楩楠豫章于此七围八围拱把而上特以多节小挠之故遂并弃之岂不惜哉人主用天下之材亦何以异于此今国家之人材可谓富矣养之以学校而取之以贡举名在仕版者无虑数万然一旦有事则常若乏人何哉以臣观之未能深惜天下之竒材故也盖不深惜天下之竒材则用之或违其长取之将责其备虽有嵚歴落頴脱絶伦之士执事者始以名闻未及试之而媒孽其短者固已圜视而起矣夫竒材多自重又不材者之所甚嫉也以自重之势而被甚嫉之毁其求免也岂不难哉一旦有事而常若乏人其势之使然无足怪也昔孟公绰为赵魏老则优不可以为滕薛大夫裨谌能谋于野则获于邑则否黄覇为丞相功名损于治郡时人固有所长亦有所短也臯陶喑而为大理天下无虚刑师旷瞽而为太宰晋国无乱政贤如萧何而有市田请地之污直如汲黯而有褊心忿骂之鄙文如长卿而有临卭涤器之陋将如韩信而有跨下蒲伏之辱吏如张敞而有便面拊马之事此数子者责其备则彼将老于耒耜之旁死于泰山龛岩之下耳人主岂得而用之陛下即位以来屡下明诏举谏官御史台阁学校之臣刺史救民之吏与夫可备十科之选者所得人材盖不可胜数臣陛下取其名实尤异者用之而勿疑人情不能无小过非有显恶大义所当免者宜一切置而不问以责异时之功则彼将输写肝胆捐委躯命求报朝廷而不可得一旦有天下四夷之事何足患哉
　　律法上
　　臣观唐虞以后有天下者安荣危辱之所从长久亟絶之所自无不出于其所任之术而所任之术大抵不过诗书法律二端而已盖纯用诗书者三代也纯用法律者秦也诗书法律杂举而并用迭相本末递为名实者汉唐也何以知其然耶夏商周之兴也治教政令既本于道徳之意而舟车器械亦出于义理之文其迹载于典谟训诰誓命之篇而其防寓于国风雅颂之什当是时也圣贤之学着而百家之说熄帝王之制举而覇者之事废议事以制不为刑辟故曰纯用诗书者三代也魏文侯之师李悝论次诸国之法着为法其徒商鞅用以相秦始作收司连坐告匿之法而辅以诋欺文致细微之事晚节末路至于焚书坑儒偶语者弃市以是古非今者族吏见知不举与同罪故曰纯用法律者秦也汉自髙祖纳陆贾之言命为新语用叔孙通之说而使定礼仪可谓知所取矣而以三章之约不足御奸于是萧何攟摭秦法作律九章而张汤赵禹之徒又为见知故纵监临部主之法唐自太宗诎封伦秦汉之论用魏公帝王之谋可谓知所取舍矣而朝廷郡县百官有司所以朝夕从事者一出于律令格式之文故曰诗书法律杂举而并用迭相本末递为名实者汉唐也惟其纯用诗书故三代享国安荣而歴年长乆惟其纯用法律故秦危辱而亟絶惟其诗书法律杂举而并用迭相本末递为名实故汉唐之有天下虽号长乆而安荣之日少危辱之日多仅免亟絶而已盖诗书者所以崇徳其事皆孝悌忠信人之所欲者也而安荣长乆人之所欲者也而法律所以制奸其事皆鞭笞斩艾人之所恶欲以报所恶之讐者也以所恶之术报所恶之讐亦其理之然哉贾生曰今或言礼谊之不如法令教化之不如刑罚人主胡不引商周秦事以观之也呜呼若贾生者可谓知治体矣
　　律法下
　　臣闻古今异势不可同日而语以今天下而欲纯用诗书尽去法律则是腐儒不通之论也要使诗书不为法律所胜而已祖宗之时二端虽号并行而士大夫颇自爱重以经术为职文艺相推间有喜刑名精案牍者则众指以为俗吏而耻与之言近世则不然士大夫急于功利不师古始相与习者莫非柱后惠文之事父教其子兄诏其弟以为速化之术无以过此间有引古义决嫌疑则掩口而笑曰此老生之常谈耳何所用于今哉呜呼此风一成非天下之福也盖昔者以诗书为本法律为末而近世以法律为实诗书为名臣以天下之大君子所宜奋不顾身而救之者无甚于此何则废诗书而从法律则是举天下而入于申韩之术也扬子曰申韩之术不仁之至矣夫不仁者三代之所以失天下也君子救之其可以缓耶臣甞思之其所以然者无他始于试法而已朝廷试士以法者欲其习为吏也而假之太优擢之太峻至有黄绶中选数嵗之间持斧仗节领一道之权任二千石之重而制策进士留滞于州县之官有十年而不得调者呜呼欲士大夫之不废诗书而从法律也岂可得乎且法吏之与儒臣所闻异趣所见异涂犹方圎曲直之不相入也昔匈奴浑邪王降汉长安贾人与市者当坐死五百余人而汲黯固争以为不可若使法吏言之则必以为防出财物矣宻人有告部亭长受其米肉遗者而卓茂折之以礼以为汝能髙飞逺走不在人间乎若使法吏言之则以为受所监临矣朱博曰如太守汉吏奉三尺律令以从事耳亡柰生所言圣人道何也且持此道归尧舜君出为陈说之今天下所以未受其祸者以异时制策进士所得之臣有如汲黯卓茂者在也十数年之后耆老大臣相继得谢而试法所得之吏有如朱博者当轴而处中焉则君子虽欲奋不顾身以救之亦无及己臣以为纵未能尽罢其事宜稍变革以抑其风使吏非有出身毋得试法其余出仕换官之可一切试以经术艺文要令天下皆知法律之不如诗书也则申韩之祸熄矣
　　论议上
　　臣窃闻役法之议不决久矣有司阅四方之牍螽起之说牵制优防相视而不断者二年于兹虽稍复笔削着为一切之令取济期月卒未有确然定论可以厌服人情传万世不者也其所以然者无他焉士大夫据偏守独各有系吝不能以至公为心故耳何则夫所谓役法者其科条品目虽曲折不同大扺不过差免二法而已差役之法虽曰迭任府史胥徒之士率数年而一更然而捕盗者奔命不遑主藏者备偿无算囷仓竭于飞挽资产破于厨传执事者患其也于是变而为免役之法虽曰嵗使中外之民悉输僦直以免其身然而平估至于室庐检括及于车马裒多以为寛剰厚积以为封桩则其又有甚于差役者矣盖差役之法不则免役之法不作免役之法不则今日之议不兴然而士大夫进用于嘉祐之前者则以差为是而免为非进用于熈寕之后者则以免为得而差为失私意既摇于中公议遂移于外呜呼岂特二年而无定论哉虽十年而无定论不足怪也昔唐室赋役之法有租庸调者最为近古自开元之后版图既隳丁口田亩皆失其寔法以大弊故杨炎变之以为两税之法已而盗起兵兴征求无节法又大弊故陆贽以七事者力诋其非然而终唐之世不复改也夫唐之诸臣岂不知两税为非古租庸调为近古哉盖以晚节末路俱为弊法以此易彼寔无益也今差役免役之法盖于此然则何为而可耶臣闻楚人有第二区者其甲则长子之所筑也其乙则少子之所筑也规摹不同而嵗乆皆弊其父谋所止二子各请止其所筑之庐至数日不决有隣人告之曰昔少君以甲第壊甚于是营乙以舍族人今乙第又壊而长君复欲徙之于甲是以壊易壊非计之得也何不合二第可用之材别营一区而弃其腐挠者乎父以为然其论遂定今陛下以役法之议付于嘉祐熙寕之臣何异楚人之谋于二子也盍亦质诸邻人之论哉陛下若以臣言为然诏有司无牵于故新之论毋必于差免之名悉取二法之可用于今者别为一书谓之元祐役法则嘉祐熙宁之臣皆黙然而心服矣若夫酌民情之利病因五方之所宜条去取之科列轻重之目此则有司之事臣所不能知之亦犹楚人之第其材可弃某材可留皆当付之匠氏不可问诸隣人也传曰虽有丝麻无弃菅蒯虽有姜姬无弃蕉萃唯陛下择焉
　　论议下
　　臣闻世之议贡举者大率有三焉务华藻者以穷经为迂阔尚义理者以缀文为轻浮好为髙世之论者则又以经术文辞皆言而已矣未甞以为徳行徳行者道也是三者各有所见而不能相通臣请原其本末而备论之则贡举之议决矣古者诸侯卿大夫交接隣国以微言相感动当周旋进退之时必称诗以喻其志盖以别贤不肖而观盛衰焉其后聘问不行于列国学诗之士逸于布衣于是贤人失志之赋兴屈原离骚之词作矣此文词之习所由起也及其衰也雕篆相夸组绘相侈茍以哗世取宠而不适于用故孝武好神仙相如作大人赋以风其上乃飘飘然有淩云之志此文辞之弊也昔孔子患易道之不明乃作彖象系辞文言说序杂卦十篇以发天人之奥而左氏亦以春秋之法弟子传失其真于是论本事作传以记善恶之实此经术之学所由起也及其衰也幼童而守一艺白首而后能言故汉儒之陋有曰秦近君能记说尧典二字至十余万言但说若稽古犹三万言也此经术之弊也古者民有恭敏任恤者则闾胥书之孝悌睦婣有学者则族师书之有徳行道艺者则党正书之而又考之于州长兴之于乡老大夫而论之于司徒乐正司马所谓秀选进造之士者是也然后官而爵禄之此徳行之选所由起也及其衰也乡举里选之法亡郡国孝防之科设而山林遗逸之聘兴于是矫言伪行之人弊车羸马窜伏岩穴以幸上之爵禄故东汉之士有庐墓而生子唐室之季或号嵩少为仕途防径此徳行之弊也是三者莫不有弊而晚节末路文辞特甚焉盖学屈宋而不至者为贾马班杨学贾马班杨而不至者为邺中七子学邺中七子而不至者为谢灵运沈休文休文之撰四声谱也自谓灵均以来此秘未覩武帝雅不好焉而隋唐因之遂以设科取士谓之声律于是敦朴根柢之学或以不合而罢去靡曼剽夺之伎或以中程而见收自非豪杰不待文王而兴者往往溺于其间此杨绾李徳裕之徒所为切齿者也熙宁中朝廷深鉴其失始诏有司削去诗赋而易以经义使学者得以尽心于六艺之文其意信美矣然士或茍于所习不能博物洽闻以称朝廷之意至于歴世治乱兴衰之迹例以为祭终之刍狗雨后之土龙而莫之省焉此何异斥桑间濮上之曲而奏以举动劝力之歌虽华质不同其非正音一也传曰梁丽可以冲城而不可以窒穴言殊器也骅骝骐骥一日而驰千里捕鼠则不如狸狌言殊技也防鸮夜撮蚤察毫末书出瞠目而不见丘山言殊性也今欲去经术而复诗赋近乎弃本而趋末并为一科则防于取人而求备为今计者莫若以文词经术徳行各自为科以笼天下之士则性各尽其方技各尽其能器各致其用而英俊豪杰庶乎其无遗矣
　　官制上
　　臣闻王者用人之要术惟资望而已嵗用有等功劳有差天下莫得躐而进者谓之资行能术业卓然髙妙为世所推者谓之望用人以资而已则盛徳尊行魁竒儁伟之人或拘格而邅囘如张释之十年不得调扬子云位不过侍郎之是也用人以望而已则狂谬之流矫亢之士或以虚名而进拔如晋用王衍唐用房琯之是也古之善用人者不然以资待天下有常之士以望待天下非常之材使二者各有所得足以相推而不足以相碍故自一命以至九命自受职以至作牧非有功不迁非有缺不补而天下不以为淹或举于耕或举于版筑或举于屠钓加之士民之上委以将相之权而天下不以为骤何者资之所当然望之所宜尔也国家以爵禄格为有定之制而以职事官为不次之选于先王用资望之术可谓得其意矣然臣愚犹以为未者太必于用资太不必于用望也何则夫郡守者民之师师天子所与共理者也衣冠而坐堂皇之上则賔客造谒于前掾属趋走于下政教赏罚军旅之事一皆听其可否所为是则千里防其赐所为非则数十万室受其害可谓天下之重任矣今将相大臣自朝廷而出者不过为郡守而仕甞再为通判者茍无大恶显过有保任人亦必至于郡守是将相大臣与保任甞再为通判者相去无防耳夫贤者能使所居官重不肖者反之今二千石所以不至尊重难居者非特法令使然亦其人材之所致也岂非所谓太必于用资乎馆阁者图书之府长育英材之地也从官于此乎次补执政于此乎递升故士非学术艺文屹然为一时之望者莫得而居之可谓天下之妙选矣今中材凡吏一为大臣之所论荐则皆得居其位甞有金谷之职兵刑之劳则皆得假其名呜呼比嵗已来校书正字之职龙图集贤之号何其纷纷也传曰惟名与器不可以假人此不防于以名器而假诸人乎臣所谓太不必于用望者此也昔汉制郡守入为三公学者以东观为老氏藏室道家蓬莱山言其清秘常人所不能到也下明诏应中州已上非更台省寺监漕刑之任者不得为郡守慎惜馆阁之除以待文学之士则用人之术庶乎其尽矣
　　官制下
　　臣闻国家次五代一切之制百官称号最为杂揉名存而器不设文具而实不应所谓台省寺监者朝廷之官也而其泛及于州县筦库之吏其滥至于浮屠黄冠之师乖违之条爽缪之目至不可胜数先皇帝恻然悯之始诏有司作寄禄格以易天下之官而归之于台省还之于寺监然后循名可知其器而缘实亦得其文可谓帝王之盛典矣然有所未尽者臣窃昧死而妄议焉向之则自正议大夫以上迁进太略自中散大夫以下清浊不分也夫迁进太略则大臣侥幸而其弊也至于无以复加而法制乱清浊不分则小臣偷墯而其弊也至于莫为之宠而资望乖旧制侍郎至仆射凡十二迁其兼侍从之职者八迁九迁其任执政之官犹六迁也盖侍郎以上皆天子之臣非多其等级则势必至易极易极则国家庆赏将窒而不得行此制官之深意也今寄禄格则不然自正议大夫不问人之如何四迁而至特进故大臣为特进者遇朝廷有大庆赏则不得已而以司空之官予之夫司空者职事官也寄禄无以复加而予焉岂非所谓乱法制之甚欤旧制少卿之官率一秩而有四名太常光禄卫尉司农是也郎官贠外率一秩而有八名如礼工祠屯主膳虞水之是也京朝之官率一秩而有三名如太常秘书殿中诸丞是也盖入仕之门有制策进士明经诸科任子杂色之异歴官之途有台省寺监漕刑郡县之殊非铢铢而较之色色而别之则牛骥同皂贤不肖混殽而天下皆将泛泛然伦取一切不复淬励激昻以功名为己任此亦制官之深意也今寄禄格则不然自中散大夫以下至承务郎秩为一名而已故甞任台省之职或任漕刑之司者人心有所不厌而莫为之宠则往往假以龙图集贤之号夫龙图集贤之号所以待天下文学之士也而以诸吏莫为之宠而假焉岂非乖资望之甚欤盖爵禄者天下之砥石圣人所以砺世磨钝者也夫不为爵劝不为禄勉古之人有行之者防谷是也齐死生同贫富等贵贱古之人有行之者庄周是也今朝廷之臣皆得庄周防谷而为之则爵禄之器虽不复设可矣如其不然则迁进太略清浊不分之弊安得而不革哉错曰爵者上之所命出于口而无穷韩愈曰圣君所行即是故事自古岂有定制也诏有司以寄格再加论定稍仿旧制自正议大夫以上更増四秩之号自中散大夫以下秩之号为三等之名如此则迁进颇详而法制不乱清浊稍异而资望不乖是亦先皇之志也惟陛下留神省察
　　财用上
　　臣闻先王之理财也若持衡然天下之财不使之偏归于公室亦不使偏入于私家惟其适平而已故邦国有以供祭祀奉养禄廪赐予之费而民有以给朝晡伏腊冠婚丧祭之资其取民之制谓之什一什一者天下之中正也多乎什一小桀大桀寡乎什一大貉小貉鲁哀公曰二吾犹不足桀之道也白圭以二十而取一貉之道也推此言之则先王理财之意惟其适平而已自什一之法壊天下之财始失其平其偏归于公室也则有鬻盐冶铸以管山海之饶酒酤以渔井邑之利筭舟车告缗钱以摧抑商贾造皮币省酎金以侵牟封君甚者至令吏坐列肆贩物以求利焉其偏入于私家也则有以农田而甲一州贩脂而倾都邑卖浆而逾侈洒削而鼎食货脯而连骑马医而撃钟甚者至累万金而不佐公家之急是以民常困于聚敛之吏而吏常嫉夫兼并之民所谓事势之流相激使然曷足怪哉本朝至和嘉祐之间承平百余年矣天子以慈俭为宝贡赋经常之外殆无一豪取诸民田畴邸第莫为限量衣食器皿靡有约束俯仰如意豪气浸生货贿充盈侈心自动于是大农富贾或从僮骑带刀劒以武断于乡曲毕弋渔猎声伎之奉拟于侯王而一邑之财十五六入于私家矣熙宁元丰之间大臣用事始作法度与时变通青苖免役市易之利相次而作有司日夜手画口说区处于中使者旁午冠盖相望奉行于外而言利之臣析秋毫矣江淮则増煑海之息闽蜀则倍摘山之赢青徐则竭冶铸之利其他希风防效计数无名之取额外之求盖不可胜数而天下之财大半归于公室矣陛下即位之始深知其弊凡法度之不便于民者一切罢去吏甞以掊克进者相继而黜数困赦令而弛逋负大出廪廥以振乏絶于是公私之财滋向于平然而有大弊者士大夫矫枉过直邈然以风裁自持不复肯言财利之事易曰天地之大徳曰生圣人之大宝曰位何以守位曰仁何以聚人曰财理财正辞禁民为非曰义而洪范八政一曰食二曰货以此见理财先食货者帝王之要务所以安中国服四夷者也特不可使之偏入于公私耳今国家北有抗衡之敌西有假息之羌中有大河之费数万之吏取给于水衡之钱百万之兵仰食于太仓之粟公私窘急可为寒心此正人臣扬防敛散以究虚盈以济用度之秋也而耻言财用之事是晋人而已矣晋人王衍者口不言钱而指以为阿堵物臣笑之以为此乃奸人故为矫亢盗虚名于暗世也何则使顔闵言钱不害为君子盗跖呼阿堵物岂免为小人哉晋人尚清谈而废实务大抵皆此矣昔管仲道轻重之权范蠡计然否之策萧何漕闗中之粟财利之臣也东郭咸阳之鬻盐孔仅之冶铸桑羊之均输亦财利之臣也士大夫言财利有如东郭咸阳孔仅桑羊所为也则不可有如管仲范蠡萧何之所为也亦恶乎而不可哉
　　财用下
　　臣甞以为君子理财之术莫若尽地力节浮费二者而已何则理财之要在乎原其所自有而为之道要其所从无而制之法风霆雨露之发生山林川泽之滋养财之所从出也不原其所自有不要其所从无切切焉从事于阖辟敛散之中则是贱丈夫争锥刀之末耳岂君子所谓理财者耶是故原其所自有而为之道则莫若尽地力要其所从无而制之法则莫若节浮费君子理财之术盖无以易于此臣请为陛下遂言之夫理天下之财譬如治水増缮隄防决之于隣国非治水之善也横赋强市取之于百姓非治财之善也善治水者以四海为壑善理财者以天地为资今天下之田称沃衍者莫如呉越闽蜀其一亩所出视他州辄数倍彼闽蜀呉越者古扬州梁州之地也按禹贡扬州之田第九梁州之田第七是二州之田在九州之中等最为下而乃今以沃衍称者何哉呉越闽蜀地狭人众培粪灌溉之功至矣夫以第七第九之田培粪灌溉之功至犹能倍他州之所出又况其上之数等乎以此言之今天下之田地力未尽者亦多矣李悝曰治田勤则畮益三升不勤亦如之地方万里増减辄为粟百八十万石然赵过为代田一畮嵗收常过缦田一斛以上善又倍之秦汉开郑白渠溉田四万四千余顷至唐大歴初两渠所溉才六千三百顷耳以代田郑白渠之事言之则治田之勤不勤何止畮有三升之损益也今二千石虽兼劝农之事而例为虚名莫有任其责者为今之计莫若诏天下州置劝农一司以守将为长听于倅介之中自择一人为副先籍境内定垦田与夫陂塘沟渠之数而周知其利害嵗时出行诸郊召见耆老问以疾苦及所欲而不得者为罢行之而罚其防惰不听命者嵗终部使者第其殿最以闻功效尤异者宠用之如此则天下之田皆与闽蜀等而地力尽矣古者吉凶之服则一比共之祭器则一闾共之丧器则一族共之吉凶礼乐之器则一乡共之凢嫁子娶妻纯帛无过五两凶荒则又杀礼而多婚夫一乡者五百家而五两者五匹耳其用财可谓约也今则不然嫁子娶妻丧塟之费其约者钱数万其丰者至数百万中人之家一有吉凶之事则卖田畴鬻邸第举倍称之息犹弗能给然则今时吉凶之费絶长补短殆二十倍于古也财用安得而不竭乎周之太宰王之大臣也其职曰以九式均节财用汉之许邵魏之毛玠唐之杨绾人臣耳而能使一时士大夫心化其风损车马毁池观减驺驭散音乐以此见法制者虽盛世不可去而风化者虽衰世亦可行也今令虽有仪制之文毛举数事不能委曲为今计者莫若自宗室外戚以至品官民庶之家宫室舆马饮食衣服皆仿典礼而为之度数稍寛其制使可乆行其冠婚丧祭之事则视嵗上下而隆杀之使谏官御史得以弹奏于中而漕刑守令得以举劾于外敢不承者虽贵且亲必罚无赦然后陛下崇节俭尚敦朴以为之率弃难得之货却无用之器罢不急之务以为之先如此则天下淫侈之俗旷然一变而浮费节矣贾生曰今背本而趋末食者甚众是天下之大残也淫侈之俗日以长是天下之大贼也残贼公行莫之或止大命将倾呜呼如贾生者可谓知理财之术矣
　　将帅
　　臣闻将帅之难其人久矣势有强弱任有久近敌有坚脆地有逺迩时有治乱而胜败之机不系焉惟其将而已矣昔智氏以韩魏三国之兵伐赵马服君之子以四十万之众抗秦可谓强矣而溃于晋阳坑于长平防颇率老弱之卒守邯郸田单鸠创病之余保即墨可谓弱矣而栗腹以摧骑劫以走是不在乎势之强弱也穰苴之用于齐拔于闾伍之中也一日斩荘贾晋师罢去燕师渡水而解韩信之撃赵非素拊循士大夫也背水一战而擒赵王歇斩成安君是不在乎任之久近也以周瑜之望曹公不啻虎狼而呉兵捷于赤壁以徳之视陆逊甚于雏鷇而蜀师衂于白帝是不在乎敌之坚脆也东西异壤也而邓艾以缒兵取成都南北异习也而王镇恶以舟师平闗中是不在乎地之逺迩也夫以东晋之衰而谢得志于淝水开元之盛而哥舒翰失利于潼闗是不在乎时之治乱也故善将者势无强弱任无久近敌无坚脆地无逺迩时无治乱不用则已用之无不胜焉故曰惟其将而已矣虽然有一军之将有一国之将有天下之将走及奔马射中飞鸟攻坚城破强敌所向无前此有勇之士一军之将也出竒制胜无穷如天地不竭如江河攻辄破撃辄服此有智之士一国之将也福于己而祸于人则功有所不立利于今而害于后则事有所不为功成事毕自视缺然无矜大之色此有道之士天下之将也古者阃外之事将军制之军中不闻天子之诏其委任责成如此非有道之士其可以轻付之哉国家将帅可谓盛矣説礼乐而敦诗书者肩摩而毂撃纵横剽悍称智囊而号肉飞者至不可胜计然驿骑有赤白囊至则庙堂之上为之纷然进止赏罚皆从中决者何也岂以为将帅者皆智勇之人非有道之士不可独任故耶夫庙堂议边事则王体不严将帅之权轻则武功不立呜呼可谓两失之也臣以为西北二边冝各置统帅一人用大臣材兼文武可任天下之将者为之凡有军事惟以大义上闻进退赏罚尽付其手得以便宜从事如此则虽有边警可不烦庙堂之论而豪杰之材得以成其功矣
　　竒兵
　　臣闻万物莫不有竒马有骥犬有卢畜之竒也鹰隼将撃必匿其形虎拟而后动动而有获禽兽之竒也天雄乌喙堇葛之毒竒于药繁弱忘归竒于弓矢鸊鹈莫邪竒于刀劒云为山竒涛为海竒隂阳之气怒为风交为电乱为雾薄而为雷激而为霆融散而为雨露凝结而为霜雪天地之竒也惟兵亦然严沟垒盛辎重传檄而出计里而行克期而战此兵之正也提百万之士力扛鼎而射命中者缒山航海依丛薄而昼伏乗风雨而夜起怳焉如鬼之无迹忽焉如水之无定此兵之竒也兵之道莫难于用竒莫巧于用竒莫妙于用竒何以言之凡用竒之法必以正兵为主而出者谓之孤军孤军胜败未可知也霍去病所将常选有大军继其后是以深入而未尝困絶李陵提步卒五千转鬭单于于漠北而无他将援之其擒宜矣故曰莫难于用竒夫材有勇怯伎有精冗勇者克敌则怯者奋冗为敌破则精者却自然之势也善将者择其精勇以为竒悉其冗怯以为正竒兵虽少而以鋭为正之势正兵虽杂而以众为竒之势长短相补强弱相资则寡者亦为众冗怯者亦为精勇也故曰莫巧于用竒昔岑彭泝都江而上以拔武阳绕出延岑军后而公孙述惊邓艾取隂平道下油江破绵竹径薄成都而刘禅降孙处自江左浮大海直揜畨禺而卢循破李愬越文成戍殱张柴栅夜袭蔡州而吴元济擒此数子者皆智谋足以料敌勇敢足以决胜故能乗变投隙而就其功名使敌虽有强将劲卒不得尽试其能而固己败也故曰莫妙于用竒孙膑曰解杂乱纠纷者不控卷救鬭者不搏撠批亢虗形禁势格则自为解耳则非夫通隂阳之几达万物之变以得用竒之奥者何足以及此今夫屠者之解牛也经肯綮则以刀遇大軱则以斧至庖丁则不然批隙导窽防其刃于空虚而謋然已解矣奕者之鬭碁也谛分审布失其守者逐而攻之至奕秋则不然倒行而逆施用意于所争之外而沛然己胜矣夫屠奕鄙事也有竒技则无与抗者况于兵乎兵法曰兵以正合以竒胜然而天下之士狃于常而骇于变知所以合者多而悟所以胜者少也
　　辩士
　　臣闻兵之大槩我为主彼为客是守之而已彼为主我为客是攻之而已客主不分彼我相埒涂觏而卒遇是战之而已此兵之常法也且事固有常法所不能办者守则形不便攻则势不利战则气不克当是时也虽有智勇无所用之独可驰一介之使凭轼撙衔喻以祸福而得志此军中所以不可无辩士也然则所谓辩士者必以其具三徳明五机而利口者不与焉盖上知道徳性命之原下达礼义形器之变旁通幽明时物之所宜者识也窘之而益出费之而益新揜之以卒而不乱压之以重而不慑者才也经传子史天星地志医方卜筮百家之书无所不涉而能谨守其宗者学也夫是之谓三徳俯而贺仰而吊闻者遑懅心折骨惊手足俱废其名曰恐机道以令名賛以美利闻者恱怿阳气浸淫上满大宅其名曰喜机讦过差而不贷触忌讳而无疑闻者忿然发上冲冠目眦尽裂其名曰怒机旁刺其所悼念逆钓其所感伤闻者然涕下霑臆不复自胜其名曰悲机发端而指隙其说泛而不根其意圎而无主闻者茫然如获异物不知其名欲舍之而行则恐其寳也欲取之而去则恐其怪也徙倚周章狐疑而不决其名曰思机此五者天之所以命于人有触之则彍然而发莫能御己夫是之谓五机盖三徳不具不足以立己五机不明不足以移人故曰所谓辩士者必具三徳明五机而利口者不与焉昔苏秦张仪犀首陈轸代厉之属甞以辩名于世矣然三徳不足而五机有余故事求遂而不问礼之得失功求成而不卹义之存亡偷合茍容取济于一时而已此其所以为利口之雄而君子不道也然后世之人见其如此遂以辩为纵横之术讳问而耻言之则所谓因咽而废食也孔子曰赐能辩而不能讷孟子曰予岂好辩哉余不得已也由此观之孔孟之间未尝废辩特贵夫时然后发不得已而后用尔古者列国之大夫聘于涂者肩摩而毂击兵之交则使在其间若非辩士为之则安能专对而不辱于君命耶或曰战国之时无定势无常形横则秦帝从则楚王故辩士足以乗间而执其机自汉以来形势异矣尚安所事辩乎曰是不然人之生也有手足则知搏击有心智则知思虑有口舌则知语言天下之乱常生于此三者然反而用之亦可已乱盖搏击为力思虑为谋语言为辩天下未甞一日不用力与谋也何独于辩而疑之昔郦食其使齐田横以七十城下汉陆贾使南越尉佗去黄屋而称臣贾林致李抱真命而王武俊倒戈韩愈入镇州而牛元翼出矣此后世用辩士之明效也天下不用兵则已矣如用兵辩士不可无也
　　谋主
　　臣闻兵家之所以取胜者非特将良而士卒劲也必有精深敏悟之士料敌合变出竒无穷者为之谋主焉古之人将有天下之事未甞不先于谋故考订卿士之议叅酌庶人之言所以谋之于明也拂端策灼之而辨兆揲之而分卦所以谋之于幽也易曰天地设位圣人成能人谋鬼谋百姓与能夫谋者圣人所不能免也况于兵乎兵之道犹一人之身将者心也谋主者思虑也圗籍者臓腑也法制者脉络也号令者声音也旌旗鼔铎者耳目也车骑步兵者四肢也心之统臓腑防脉络出声音用耳目役四肢也精以思虑则外不攘于人事内不寇于隂阳思焉而不精虑焉而不熟则饥饱劳佚之过漫然而不知寒暑温凊之变冥然而不察冒犯水火婴触金石无所不至矣故心虽明臓腑虽安脉络虽通声音虽和耳目虽聦明四肢虽便利不可以无思虑将虽良圗籍虽具法制虽谨号令虽严旌旗鼓铎虽修车骑歩兵虽练不可以无谋主盖将军之于谋主也有之者胜无之者败己弃之而资敌者败敌取之而助己者胜尝用矣而或弃者亦败弃矣而或用者亦胜何以知其然耶昔楚汉之强弱者不待较而知也而项氏乗百战之威身死东城刘氏以颠沛奔北之余五载而成帝业何哉汉有良平之属为之谋楚有一范増而不能用也故扬雄曰汉屈羣策羣策屈羣力楚憞羣防而自屈其力屈人者胜自屈者负此所谓有之者胜无之者败也昔陈余舍李左车之计死泜水上韩信释缚而师事之遂收燕齐袁本初弃许攸之筞攸奔曹公公跣而迎之遂破冀州夫攸左车者岂欲负彼而忠此哉用舍之势然也此所谓己弃之而资敌者败敌取之而助己者胜也昔张綉以精卒追魏师贾诩以为不可已而果败既又请收散卒而攻之已而果胜夫诩之为綉谋一也从违不同则胜败异变可不察哉此所谓甞用矣而弃之者亦败尝弃矣而用之者亦胜也是以良将之待谋主也致之以礼而不敢慢交之以诚而不敢欺结之以恩而不敢厌遗其过差而略其缺失所与图画者虽父子兄弟有不得而知焉古之人所以谈笑而折冲偃息而销衅者繇此道也后世则不然将受命之日士大夫莫敢仰视而所谓幕府从事者往往皆阘茸取具之人一旦敌于陴隍之下变发乎肘腋之间召而问之五色已无主矣是岂有补于万分之一哉臣病夫世之论兵者止知重将帅之选急士卒之练讲器械阵营之所宜究山川形势之便而推风角鸟占之说至于谋主则未始一言及焉不知夫谋主者一军胜败之枢机也
　　兵法
　　臣闻御兵者将而将所以御之者法法不得将与无兵同将不知法与无将同盖断木为棊刓革为鞠亦皆有法况于帅无罪之人被坚执锐从事于万死一生之地哉兵之有法犹人之有精神魂魄也精神失守魂丧而魄夺则虽有七尺之躯死无日矣何则所以使形者亡也故知兵有法正行无间不知而将是谓妄行古之论兵者多矣大率不过有四一曰权谋二曰形势三曰隂阳四曰技巧然此四术者以道用之则为四胜不以道用之则为四败事同而功异不可不察也何以知其然耶昔孙膑伏万弩于马陵之下魏军至而伏发庞防死焉王恢伏车骑材官三十万于马邑之旁匈奴觉之而去恢以自杀此则用权谋之异也马服君救阏与既遣秦间卷甲而趋之二日一夜遂破秦军曹公追刘先主一日一夜行三百里败于乌林此则用形势之异也西伯将猎卜之曰获霸王之辅果得太公望而克商汉武卜诸将贰师最吉因以为将卒降匈奴此则用隂阳之异也申公巫臣教呉以车战呉是以始通上国房琯用车以抗禄山贼投刍而火之王师奔溃此则用技巧之异也岂非以道用之则为四胜不以道用之则为四败乎虽然所谓道者何也治心养气而已矣盖心不摇于死生之变气不夺于宠辱利害之交则四者之胜败自然洞见如形影入于水镜之中是兵法之大要也夫镞金羽鹗以为矢傅胶合漆以为弓天下所同也而羿为善射服在箱骖在旁制以衔辔之利而加以鞭策之威天下之所同也而王良为善御是何也其所以用之者道也今世之学兵法者肩相摩袂相属虽其精粗不同然率向之所谓四术而已至于治心养气之道则以为书生之语而不与焉呜呼是守弓矢与马而欲为羿王良也
　　盗贼上
　　臣闻治平之世内无大臣擅权之患外无诸侯不服之忧其所事乎兵者邉隅盗贼而已夷狄之害士大夫讲之详论之熟矣至于盗贼之变则未甞有言之者夫岂智之不及哉其意以为不足恤也天下之祸甞生于不足恤昔秦既称帝以为六国已亡海内无足复虑为秦患者独匈奴耳于是使防恬北筑长城却匈奴七百余里然而陈胜呉广之乱乃起于行伍阡陌之间由此言之盗贼未甞无也夫平盗贼与攘邉隅之术异何则邉兵之兵甲马如云矢石如雨牛羊槖駞转输不絶其人便习而整其器犀利而精故方其犯边也利速战以折其气盗贼则不然险阻是凭抄夺是资亡命是聚胜则乌合非有法制相縻败则兽遯非有恩信相结然揭竿持挺郡县之卒或不能制者人人有必死之心而已故方其羣起也速战以折其气勿迫以携其心盖非速战以折其气则缓而势纵非勿迫以携其心则急而变生今夫虎之为物啸则风生怒则百兽震恐其气暴悍可杀而不可辱故捕虎之术必先设机穽旁置网罟撞以利防射以强弓鸣金鼓而乗之不旋踵而无虎矣至蛇与鼠则不然虽其毒足以害人而非有风生之勇其贪足以蠧物而非有震恐百兽之威然不可骤而取者以其急则入于窟穴而已故捕蛇鼠之术必环其窟穴而伺之薰以艾注以水彼将无所得食而出焉则尺捶可以制其命邉隅者虎也盗贼者蛇鼠也虎不可以艾薰而水注蛇鼠不可以弓射而防撞故曰平盗贼与攘邉隅之术异也虽然盗贼者平之非难絶之为难平而不絶其弊有二不可不知也盖招降与穷治是已夫患莫大于招降莫深于穷治何则凡盗贼之起必有枭桀而难制者追讨之官素无竒略不知计之所出则往往招其渠帅而降之彼奸恶之民见其负罪者未必死也则曰与其俛首下气以甘饥寒之辱孰若剽攘攻劫而不失爵禄之荣由此言之是乃诱民以为乱也故曰患莫大于招降凡盗贼之首既已伏其辜矣而刀笔之吏不能长虑却顾简节而踈目则往往穷支党而治之迫胁之民见被污者必不免也则将曰与其婴锢金木束手而受毙孰若遯逸山海脱身而求生由此言之是驱民以为乱也故曰祸莫深于穷治且王者所以感服天下者恵与威也仁及有罪则伤恵戮及不辜则损威威恵两失而欲天下心畏而力服尧舜所不能也夏书曰殱厥渠魁胁从防治旧染污俗咸与惟新盖渠魁尽杀而不赦则足以夺奸雄之气胁从污染不治而许其自新则足以安反侧之心夫如是天下之人孰肯舍生之涂而投必死之地哉呜呼先王已乱之道可谓至矣
　　盗贼中
　　臣闻自古盗之所以兴皆出于仍嵗水旱赋敛横出徭役数发故愚民为盗弄兵于山海险阻之间以为假息之计自陛下即位以来轻徭役薄赋敛善气既应年谷胥熟是宜外户不闭道不拾遗而郡县之间枹鼔或警逰徼旁午未见休已者何也以臣思之盖任法之弊也夫任法不任吏为弊至多而于盗贼尤甚何则今盗贼之法可谓宻矣强盗得财满匹及伤人者辄弃市杀一家三人以上若支解人者论如律案问欲举者得减重论杀并徒伴及告获他盗者降除其罪为之囊橐通行饮食者从末减若文致于法而人心不厌者辄谳考之若此之与夫捕获亡逸赏罚之格凡数十条然皆画一之制也夫民之所以为盗贼者其情不一或闾里恶少自负其气椎埋鼔铸不复齿于平人或骄兵堕卒穷苦无聊亡命啸聚或执左道转相诳惑以为徒党或困于饥寒迫于逋负剽夺衣食以延一日之命或故吏善家子失计随流轻举妄动若此之特盗贼之大情耳其间夤縁曲折可矜可疾者盖不可胜数夫以画一之法御不可胜数之情而吏莫敢为轻重则宜杀而生宜生而杀者有之矣吏果于生杀而不察其宜则或威恵不行盗贼所以充斥也臣甞观古之能吏盗贼之课尤异者其术不过数端而已盖有使吏民杂举少年恶子鲜衣凶服之人悉籍记之一旦收捕纳于虎穴中者尹赏之治长安也有明设购赏令相斩获捕吏追胥有功而上名尚书调补县令者张敞之治胶东也有耳目具知主名区处穷里空舍坐语未讫捕吏已至者赵广汉之治京兆也有择县之豪杰用以为吏一旦窃发则移书诡责取办其人者朱博之治渤海也有置正五长闾里阡陌有非常吏辄闻知奸不得舍者韩延寿之治颍川也有遣发迎之兵罢捕逐之吏单车独行务以徳化抚之而安之者龚遂之治琅琊也此数子者可谓善治盗贼矣然以今日之法绳之则彼将惶恐救过之不暇尚何功名之有哉何则非贼杀不辜则固纵反者也夫以龚遂韩延寿张敞朱博赵广汉尹赏为吏于今之时犹不能最盗贼之课又可责于常人乎为今计者莫若寛法而任吏稍重郡守之权责以大纲而略其小过凡重法之地皆慎择其人听于法外处置盗贼有司覆按不得劾以出入其所赐缉捕缗钱使得益以酿酒赏格之外得酒数百石亦足以布设耳目而畜养爪牙如此则守臣威权稍重而盗贼可以清矣王嘉曰国家有急取办于二千石尊重难危乃能使天下呜呼二千石能使天下则虽有黄巾赤眉无足畏也
　　盗贼下
  </div>
  <div class="pagination">
   <a href="历代名臣奏议_page14.html">
    上一页
   </a>
   <span>
    ...
   </span>
   <a href="历代名臣奏议_page10.html">
    10
   </a>
   <a href="历代名臣奏议_page11.html">
    11
   </a>
   <a href="历代名臣奏议_page12.html">
    12
   </a>
   <a href="历代名臣奏议_page13.html">
    13
   </a>
   <a href="历代名臣奏议_page14.html">
    14
   </a>
   <span class="current-page">
    15
   </span>
   <a href="历代名臣奏议_page16.html">
    16
   </a>
   <a href="历代名臣奏议_page17.html">
    17
   </a>
   <a href="历代名臣奏议_page18.html">
    18
   </a>
   <a href="历代名臣奏议_page19.html">
    19
   </a>
   <a href="历代名臣奏议_page20.html">
    20
   </a>
   <span>
    ...
   </span>
   <a href="历代名臣奏议_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
