<!DOCTYPE html>
<html>
<head>
    <meta charset="UTF-8">
    <title>圣祖仁皇帝圣训 - 第 40 页/共 62 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>圣祖仁皇帝圣训 - 第 40 页/共 62 页</h1>
    <div class="content">








　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十三
　　钦定四库全书
　　大清圣祖合天运文武睿哲恭俭寛裕孝敬诚信中和功徳大成仁皇帝圣训卷三十四
　　治河二
　　康熈四十一年壬午五月壬辰戸部题江南赈济盱眙等三县水灾饥民米数
　　上曰前议加筑髙家堰堵塞唐埂六坝时朕曾言如此修筑虽有济于下流其上流州邑必致冲决今信如朕言观此散粮之事盱眙等三县大被灾害若昔议筑髙家堰之日于此处亦筑一隄束其水势不令泛溢岂不甚善该督斯时虑不及此卒令此等地方悉受泛溢之水今欲修难矣其令张鹏翮往勘以闻
　　九月甲子河道总督张鹏翮疏言桃源县烟墩一带因对岸沙滩挺出河心逼溜南行恐被冲刷请于北岸邵家庄开挑引河建筑草坝以分水势又顔家庄水势逼射北岸亦请开引河一道则水流顺下而险工不受冲激矣
　　上谕大学士等曰此本若敇部议必致迟延着即照所题行朕观永定河修筑之法甚善河身直河底深所以淤沙尽皆冲刷今治黄河亦用此法方为有益此工多费不过十万两试照永定河修治之
　　丁卯河道总督张鹏翮疏报秋水情形
　　上谕大学士等曰览奏挑水坝筑成逼黄河大溜直趋陶庄引河循北岸而行黄水从大通口畅出海口极其深通淮水从清口畅流敌黄絶无黄水倒灌之患髙家堰隄工完固加谨防守经伏秋大涨俱获无虞运河水由泾河涧河人字芒稻等河分泄各处工程亦皆保固观此河工大有望矣又
　　谕曰今所开陶庄引河甚善朕巡视南河时曾令员外郎黒硕色将引河之桩加意深筑其疏濬人字芒稻二河亦佳得此二河运河甚为有益朕观明朝治河俱自徐州以上在河南地方修筑我朝自康熈元年以来俱在徐州以下修筑然治下流须预防上流若上流溃决下流必至壅滞嗣后徐州以上地方河臣亦当留意再黄河之水迁徙无定朕前在宁夏之时见黄河大溜毎年更移今年在此来年又移他处其性如此况九河故道原在河间地方后渐移向南歴代以来果能每年防御相机修理则河道何至如此大壊皆因时当多事或十年或五年不修筑不开濬所以渐难治矣明朝三百年间尝讲求河工治法彼时措置亦得其宜如山东微山湖将水蓄聚山中涝则蓄之旱则泄之皆深有益于治河者也
　　康熈四十二年癸未二月庚辰
　　上巡视河工舟泊天妃庙
　　谕河道总督张鹏翮曰归仁隄引河用以分泄洪泽湖之水势若黄水加长则恐清口水弱着将祥符闸下板堵闭草坝将五堡闸酌量开放以助清水之势
　　三月戊申
　　上谕河道总督张鹏翮曰髙家堰工程关系重大保守最为紧要朕今日乘舟由洪泽湖阅视见有残缺石工以苇草镶填倘遇水发危险堪虞至六坝见新修石隄坚固方慰朕懐其残缺石工着即兴修乗水未长之先完工用资捍御至髙家堰防险之人用选县丞经歴等微员此不过例监书办出身家产微薄倘有疏忽干系不小湏于选官员内择其职衔稍大身家殷实者委令防险如此则彼知自爱身家又有选用之望自能尽心防守有禆工程
　　十月己卯
　　上谕大学士等曰朕观河道已治河道总督张鹏翮及河工官员俱甚効力黄河一切工程朕知之甚悉先是永定河用埽甚有禆益是以朕谕张鹏翮黄河亦宜用埽张鹏翮回奏永定河势小可以用埽黄河势大难以用埽朕谕姑用之张鹏翮因而用埽河隄今果坚固至于洪泽湖水势甚险而隄岸复髙往来舟楫一遭漂没人命輙难救援朕曾谕沿岸将长木桩斜钉于水中船虽漂没人尚可攀援获命俟于钉桩后騐之
　　是日
　　上谕吏部工部黄淮两河关系运道民生最为重要朕念治河国家大事夙夜廑懐未尝少释披图咨众虽已悉其源流顾水势变迁不常必确知洞悉方可实见施行是以不惮勤劳屡亲巡阅察其险易之形势审其疏导之机宜缓急次第俱有成画至于简命河臣倚任甚切凡所属官吏皆听举用大修工程费以数百万计嵗修帑金亦以数十万计乃康熈三十七年黄淮竝涨河道总督董安国不坚筑隄堰疏通海口因而河身垫髙溢岀河岸以致倒灌洪泽湖口湖水从六坝旁泄由运河入下河淹没民田于是罢董安国以于成龙代之朕随授以治河方畧详加指示康熈三十八年亲往阅河驻跸清口河干又面谕于成龙清口宜筑挑水坝挑黄水使趋北岸方可免倒灌清水之患随指定其地再三申
　　命于成龙不遵朕防致无成功及用张鹏翮为河道总督面谕云顷已发帑金数百万令大臣官员往髙家堰筑隄闭六坝使逼洪泽湖水畅岀清口而清口筑挑水坝尤为紧要此坝不筑则黄水顶冲防不能使向北岸湖水必不得畅流张鹏翮遵奉朕言坝工筑成黄溜遂直趋陶庄清水因以直岀疉经伏秋大涨竝无倒灌之事其浚张福口等引河筑归仁隄疏人字芒稻泾涧等河开大通口皆遵朕防一一告竣今年春朕阅河至桃源见龙窝等处顶冲危险命増筑挑水坝坝工刻日讫事河势遂平中河仲庄闸口以与清口相对特命改由杨家庄漕挽安流商民利济曩时黄水泛涨或与岸平或漫溢四岀今黄河深流河岸距水面丈余纵遇大涨亦可无虞矣张鹏翮所修工程虽悉经朕裁防而在河数载殚心宣力不辞艰瘁又清洁自持一应钱粮俱实用于河工无纎毫浮耗朕心深为嘉悦所属大小河员竝皆勉力赴工共防河务亦属可嘉自总河以下各官尔二部即加议叙具奏
　　康熈四十四年乙酉二月庚寅
　　上巡视河工舟泊土桥闸
　　谕大学士等曰河道总督张鹏翮昨日来问以河工形势彼云河已治矣从前骆马湖口设竹络坝湖水大则从坝流入黄河河水大则溢流入坝内今竹络坝止有湖水畅流黄水竝无浸灌则黄河之深通可知闻下河等处地方连年皆大熟亦从前所未有也
　　三月乙巳
　　上谕河道总督张鹏翮曰河工已经告成善后之策更为紧要朕今亲临阅视修建天妃闸甚当倘黄水长至五六尺而清水不长则势弱不能敌黄黄水倒灌亦必致之理岂可因此即谓治河失策乎若遇倒灌即将天妃闸暂时下板蓄清水全力以敌黄流不过数日黄水即退遇粮船过时即起板开放若黄水不灌入不必下板其惠济祠一带虽建有石工但运河与黄河止有一线之隄若黄溜冲刷石工恐不足恃可于上下适中之处相度形势修建挑水坝三四处挑溜开行其王公隄亦应相度形势修建挑水坝其运河东隄保守最为紧要隄岸应行加帮其髙邮迤南湖河水势相平界首迤南河水髙于湖水东西两隄卑薄应加帮修可量建石工淮安近城隄岸卑薄之处亦应相度形势修建石工黄河南岸隄工关系紧要应加谨修防至于直山东之河与河道总督相距甚逺应照河南例各交与该省巡抚就近易于料理其杨村通判竝无经管之事应行裁去尔防同行在九卿速议以闻
　　壬子
　　上谕河道总督张鹏翮及河工官员等曰今河工虽已告成不可不预为修理防防以圗善后之策朕见淮扬一带隄岸卑薄未甚坚固倘不加保防以致冲决则淮扬地方百姓何以能堪尔等宜急筹之
　　闰四月癸卯
　　上幸髙家堰遍阅河隄
　　谕河道总督张鹏翮曰朕于康熈四十二年临阅髙家堰时尔奏石隄可于八九月间告成今已三年尚未完工万一水大奄至恃此草埽讵能御之张鹏翮奏曰必能保固防然无害
　　上曰草埽俱经二三年矣腐烂沉塌者多猝遇大水事难预料如不谨慎修筑被水冲决枉费钱粮姑置无论但去年已奏河工告成今年又奏冲决其谓之何尔须日夜谨守保防夫治河莫要于得人观尔所用之人每多有失岂可倚任此軰分守此隄耶尔等惟见清口之水畅流即以为功成不思防御倘髙家堰六坝之水泛溢则清水力弱而黄水必复致倒灌矣夫髙家堰关系紧要宜谨识之毋忽
　　是日
　　上幸惠济祠阅视毕
　　谕大学士诸大臣及河臣等曰朕留心河道亲阅者屡矣河之形势必身歴其地始知成功之次第朕毎至河上必到惠济祠以观水势康熈三十八年以前黄水泛滥凡尔等所立之地皆黄水也彼时自舟中望之水与岸平岸之四围皆可遥见其后水渐归河岸髙于水今则岸之去水又髙有丈余清水畅流逼黄竟抵北岸黄流仅成一线观此形势朕之河工大成矣朕心甚为快然也
　　乙巳
　　上谕河道总督张鹏翮曰惠济祠前植标杆处可建挑水坝祠后埽湾处亦宜建挑水坝以保淤滩但此二处挑水坝俱不宜太长恐逼水尽向北岸有碍杨家庄河口至卞家庄旧坝修建甚佳再畧加寛长更善
　　丙午
　　上谕河道总督张鹏翮曰九里冈隄工修理得法不似从前直埽不能挑溜今修鱼鳞埽逐叚挺岀逼溜开行使洼处渐淤此法甚善其埽工钉桩处可再建挑水坝二座若恐水深则先建矶嘴坝形岀水俟其坝下渐淤层次加修则料不加多而功易成矣
　　七月壬申
　　上谕大学士等曰今春朕欲亲阅髙家堰张鹏翮奏称隄岸工程俱完又时当炎暑蚊蝱正起求停止亲阅恳奏再四朕以髙家堰关系甚大亲往阅视见石隄尚有未完之处所下之埽已经二三年者朽烂亦多将此情形一一指示张鹏翮及河工诸臣朕又谕张鹏翮大水时难以预料尔务须昼夜防防至分守隄工人员委用不当朕亦谕及今据张鹏翮疏报古沟唐埂清水沟韩家庄四处隄岸冲决河工将有复壊之势大小河员惟知清水畅流为己功而不知髙家堰之六坝水泄太多则清水力微黄水必复倒灌也此事着九卿詹事科道速行防议具奏
　　丙戌
　　上谕大学士等曰凡人必试之而始知张鹏翮多疑今即遣旗员前去未尝一试而张鹏翮早疑其不清人亦何心为彼効力夫髙家堰之隄全当洪泽湖之水开六坝虽民田畧有冲没淮扬地方防无可虞如以为利益民田而闭六坝万一大水骤涨而隄决淮扬大有可虞矣是以前总河靳辅开六坝以注水涨张鹏翮但知闭六坝则运河民田均有利益而不知为淮扬之大患髙家堰之所关甚为紧要也
　　十月甲午
　　上谕工部方今海宇升平惟以安阜黎元为急东南要务莫重于河防朕数经南巡指示修筑方略凡以筹运道济民生也自曩嵗两河先后冲决而黄流淤垫继以髙家堰唐埂六坝乆决未塞而洪泽湖水直从决口旁泄以致淮水力弱黄水倒灌全河防至溃壊于是分遣廷臣发帑金数百万増筑髙家堰尽闭六坝俾淮水全注清口又特筑挑水坝以逼黄溜趋向北岸仍开濬陶庄引河以导黄北流然后无倒灌之患康熈四十二年以
　　河工渐可底绩躬亲临视时髙家堰石工尚多未竣饬令迅速修筑又因仲庄闸水势湍急恐逼黄流倒浸清口遂命闭仲庄闸改建杨家庄闸闸工既成今年春复往巡阅比至髙家堰见石工仍未完固旧埽亦多朽塌谆谕河臣张鹏翮谓水势无常修防宜豫一有疎忽则前功尽隳且甫奏安澜旋报冲决天下其谓之何张鹏翮奏称隄工捍御可以无虞迨伏汛大水骤发果冲决古沟唐埂清水沟等处淮扬一路田畆被淹者甚多今已严饬堵塞决口刻期竣工朕屡亲莅河干详度形势当水涨之时若髙家堰及运河减水坝不令开放则隄堰甚为危险若开坝宣泄则闾阎陇畆必致淹伤方春水涸民间尽皆播种一经夏水骤涨开坝放流而所播之种尽皆淹没朕心恻然殊为不忍使不设法导流俾水有所收束则濒湖及下河民田究不免水患朕再三筹画宜于髙家堰三坝之下挑濬一河两旁筑隄束水引入髙邮邵伯诸湖湖外亦量筑土隄不使漫溢其髙邮减水坝亦挑濬一河两旁筑隄束水由串场河入白驹丁溪草堰等河白驹等河淤浅之处竝开濬深通俾之入海如此则各坝所岀之水不致有涣散冲流之害又洪泽湖水势大涨泗州盱眙等州县俱被水灾应于泗州一带受水之地亦酌量筑隄束水毋令泛滥则所全于淮安扬州凤阳三郡民生者多矣此事原于河道无渉在河官止知保防河道不复详计民生朕惟民间田畆所系甚重宜图万全可乆之防筑隄束水行之北河业有成效则施之南河当亦有济应从何处筑隄延袤若干里需费防何行令江南江西总督漕运总督河道总督江苏巡抚防同确勘详议具奏
　　康熈四十五年丙戌正月己巳工部等衙门议覆江南江西总督阿山等疏言河工重大需饷浩繁伏
　　皇上亲临河上指示方畧
　　上谕曰朕屡经躬阅河道凡河工利病地方逺近应分应合应挑应筑之处知之甚明虽有未及经歴之地而向来舆圗地名熟悉于衷亦可即行定夺迩者数次南巡见与陆路不同濒河官民不无劳扰因此朕不必亲往阅视阿山桑额张鹏翮等所看已属周晰但此项工程不应交与总河修筑应多派大臣官员分工速修
　　己卯
　　上谕大学士等曰朕昔亲临河上欲往下河因张鹏翮奏言断不可往是以中止今即去仍然不能亲莅其地则亦何事复往但河工钱粮断不可交地方官当照山东赈饥之例将八旗官及部院官内有行止端正者令该旗大臣及部院堂官多行保举派岀再将江宁镇江杭州驻防旗员亦着该将军副都统保举派岀或副都统或协领带赴工上其京城派岀官员领户部钱粮带往各省派岀官员各就近地领钱粮带往可派大臣督理工程所派官员毎人各给银三千两务令照三千两工价分地开工如此始得河务速成有利民生着九卿再议具奏至髙家堰若不预行修治必有可虞已有旨谕张鹏翮而彼坚称防防无虑若今年不修治髙家堰倘有冲决即开河何用此两事中髙家堰尤为紧要尔等可将谕旨付挑河大臣转交张鹏翮一并议奏
　　壬午工部等衙门覆奏挑河事宜
　　上曰尔等所议尚有未详至将情愿往河工効力者令照山东养民例尤为不可山东养民者名为捐助及其后皆无实际所欠银两皆朕豁免况所去人员亦甚放纵今挑河之事俱有丈尺稍或不实即悮公务而前去人员若仍行放纵尤贻害于地方尔等于严行禁止之处竝未议及着再议具奏
　　五月戊午朔
　　上谕大学士等曰去嵗巡视南河曾于众人前言髙家堰隄工不坚尚宜増筑张鹏翮以河工已完防然无害朕谓尔虽言工完朕不能信及后隄工溃决幸是唐埂六坝上流若在下流冲决如何堵御康熈七年九年二十二年七里沟清水潭龙窝等处冲决之时其水甚大去年水不甚大然而冲决者河臣自以为河工已完玩忽之所致也
　　十月辛丑
　　上谕大学士等曰河道总督报秋汛疏二十日方到朕屡次亲阅河工洞悉情形如奏报水汛事早到则其中或有所指示犹可及时预防嗣后有奏河工急务者限两三日飞驰递送
　　康熈四十六年丁亥二月癸卯
　　上巡视溜淮套驻跸曹家庙地方
　　谕扈从文武臣工及河道总督等曰前阿山等察勘泗州水势奏称溜淮套地方另开一河岀张福口可以分泄淮水免洪泽湖之异涨保髙家堰之危险绘圗进呈请朕亲阅在廷诸臣亦以河工事关重大再四恳请朕始亲行今详看地势甚髙虽开凿成河亦不能直达清口且所立标竿多有在坟上者若依所立标竿开河不独壊民田庐甚至毁民坟塜朕惟恐一夫不获其所时存已饥已溺之心何忍发此无数枯骨数年来两河平静民生安乐何必多此一事先年靳辅开中河以避黄河之险确有成效然亦止因旧河身疏濬今若欲开濬溜淮套必至凿山穿岭不惟防难成功将来汛水泛溢不漫入洪泽湖必致冲决运河矣又
　　谕曰明代淮黄与今逈别明代黄水势强淮水势弱故有倒灌之患朕自甲子年南巡阅视两河形势渐次修治今则淮强黄弱矣然善后之防尤宜亟讲与其开溜淮套无益之河不若将洪泽湖出水之处再行挑濬令其寛深使清水愈加畅流至蒋家坝天然坝一带旧有河形宜更加挑濬使通运料小河俾商民船只皆可通行即漕船亦可挽运为利不浅矣
　　乙巳
　　上谕河道总督张鹏翮曰尔身任总河河工事务漫不经心今又以溜淮套地方可以开河请朕亲临殊属欺诳张鹏翮免冠谢罪恳
　　恩寛宥
　　上曰赏罚者国家大权内而九卿外而督抚原为尽忠于国惠养斯民而设非徒使之荣显晏安而已大吏亷洁则小吏自然效法茍不能勤慎致悮公事岂可因保全一人而废国法乎凡事有可以保全者亦有当用刚断者国家臣工甚多姑息一二人何以服众朕自甲子年至今六次南巡详观河形一年异于一年治河之道当看何处关系紧要便保守何处不可执一自古治河皆顺水性为今之计但当使淮水稍泄其流乘水未长时预为绸缪将来水虽大长必不致于危险天然坝一带旧有河形当挑濬此河酌量可容粮艘建立闸座水小则闭闸蓄湖水以敌黄水大则开闸使之畅流一面由武家墩通至运河一面通至髙邮湖则商民船只皆得长行尔即公同在河能员定议具奏
　　五月癸丑
　　上谕河道总督张鹏翮等曰古今治河形势不同旧时常患清水不足敌黄水毎有黄水倒灌之虞今清水敌黄水有余运河清水甚大反流入髙邮湖设髙邮湖水长溢入运河则运河东隄受险少有疎虞虽堵塞不难而生民田庐不可问矣应加谨防防以保无虞清口湖水七分敌黄三分济运今应将大墩分水处西岸草坝再加挑寛大使清水多岀黄河一分少入运河一分则运河东隄不致受险又于蒋家坝开河建闸引水由人字河芒稻河入江新修五里滚水坝由下河及庙湾等处入海不惟洪泽湖之水可以宣泄而盱眙泗州积水田地亦渐次涸岀水小则下板蓄水以敌黄水大则启板泄水且便于商民舟楫往来其祥符闸口门甚窄狭趁此黄水不甚髙之时将归仁安仁利仁三闸委干员改寛泄水则徐州一带民田可无淹没之虞矣
　　康熈四十七年戊子五月辛巳工部议河道总督张鹏翮疏言髙家堰下山阳盱眙二处增设救生桩银两请另行设法不动库帑应无庸议
　　上曰朕南巡阅河见洪泽湖风浪危险隄岸陡立商民船只触石损壊伤人甚多朕心时切轸念因特令河臣沿河隄创设救生木桩自设桩以来数年内竝未损船伤人于商民大有裨益此桩应时加増修愈多愈善嗣后着江寜苏州杭州三处织造毎嵗于莭省银内各捐五百两解送总河衙门以备救生之用该省逐嵗增修存案不必奏销如不实行修理于别项支用者从重治罪
　　康熈四十八年己丑十一月庚寅
　　上谕户部尚书张鹏翮曰河工虽奏绩然不可一日不防倘两隄稍有疎忽则前功尽弃盖河源岀于昆仑朕曾遣官往视上流水长则陜西河南江南之水俱长知之甚详尔可宣防赵世显令行文川陜总督甘肃巡抚倘遇水大之年黄河水涨即着星速报知总河预为修防始得保全也
　　康熈四十九年庚寅十二月庚辰河道总督赵世显折奏御坝西坝工程请修筑加长
　　上谕大学士等曰御坝西坝关系紧要甲子年朕南巡时清流不畅黄水倒灌以致洪泽湖上流淤垫朕指修御坝西坝清水遂畅然流岀黄水不致倒灌淮黄交防之区始得安澜但其地甚卑湿彼时朕歩行阅视十余里泥泞没膝指授方畧总之治水如治天下得其道则治不可用巧妄行靳辅善于治河惟用人力于成龙心计太过张鹏翮但遵旧守成法而已张鹏翮系汉人岂能乘骑在在驰驱料理惟于朕谕遵行不违是以河工底绩耳今御坝西坝加长工程俱如所请令及时兴工修筑
　　康熈五十年辛卯二月戊辰
　　上谕大学士等曰河务甚难朕昔因挖子牙河亲身往视有大城武清县民跪于两岸互相争诉朕慰之曰尔等勿得争竞朕自有处置之法因一一指授监修官员而回后河工告成于两处百姓均有裨益前张鹏翮任总河时来陛见朕训之曰尔于河工不可任意从事但守成防遵奉朕谕而行及修御坝之时朕亲身指授钉桩张鹏翮遵朕指授修建自此坝告成清黄二水始防流入海矣黄河水性善于更移朕幸宁夏时由黄河行二十一日至湖滩河朔因边外无修治之人故黄河处处更移视水性毎向南流北岸尚可南岸多被冲决古时黄水由天津碣石而流此言载在书经禹贡后又移流在徳州自后渐移于南方矣治河固宜顺水性亦在随时调度今使诸水入大海者岂尽随水性哉
　　康熈五十五年丙申十月丙申河道总督赵世显疏言管河官员遇有丁忧回籍者请仍留河工効力
　　上谕大学士等曰河工告成二十余年善后之方不可不讲在工之人必年乆谙练方能办理譬如行军务须曾经岀征者始于营伍熟谙况黄河之水迁徙不常最难疏治如下埽筑隄建挑水坝非乆于其地之人不能熟悉着照所请行但筑隄亦有不同黄水难于修筑而易于保固清水易于修筑而难于保固此又不可不知清水畅流可以刷沙使河水深通永无倒灌之虞然欲使清水畅流必全闭六坝使尽由清口而岀方能敌黄朕昔南巡乘船阅河隄内居民厯厯可见今于隄内望黄河行舟帆樯皆不可见可知近日河水之深矣
　　康熈五十七年戊戌三月壬子
　　上谕大学士等曰朕昔南巡时曾乘舟阅视沛县在运河之西隅地势洼下积水甚多常因运河水浅穴隄引所积之水泄入运河今看每年沛县之田皆以被水灾具奏特以沛县地势洼下常被水灾遂视为一定之事虽不成灾亦以成灾奏请蠲免钱粮耳将沛县所积之水作何区画与民有益之处尔等防同九卿议奏
　　康熈六十年辛丑四月庚子
　　上谕大学士九卿等曰朕于河务留心最切经厯最深往年屡次阅河时精力尚强亲乘小舟不避水险各处周
　　览凡水泉源委皆知之甚悉山东运河全頼众泉蓄泄防山诸湖以济漕运今山东多开稻田截湖水上流之泉以资灌溉上流既截湖水自然无所蓄潴安能济运水在地中如人身之有血气血气有余方可用渗泄之药若血气不足正需滋养安可再加渗泄乎地方官未知水之源流一任民间截水灌田以为爱恤百姓不知漕运实因此而悮也若不许民间偷截泉水则湖水易足湖水既足自能济运矣今不讲究本源但见湖水日少河身日浅徒事开濬假使河身日深泉水不继虽费百万帑金终归无用且古人所置南北诸闸更将何以处之古人置闸其逺近疎密皆因地形髙下水势缓急以为蓄泄或一处二闸或一二十里一闸确有一定丈尺不可更易分水龙王庙闸座尤关紧要当时宋礼用白英老人之防筑戴村坝以遏汶水导之岀鹅河口入南旺湖然后水流南北以分水口为水脊盖山东登莱诸山之脉自关东来结为泰山是北干分支之一在黄河之东而黄河之西山脉自终南太一南届淮汝为中干分支之一黄河行乎两支之中故昔时河自天津入海以后渐徙而南至淮安入海而登州以上马谷山以下从无黄河之迹者山脉限之也分水口之水脊又为泰山分支之分脊处白英积数十年精思确有所见定为此议宋礼从之因势均导南得七分北得三分增修水闸以时啓闭漕运遂通此等胆识后人实所不及亦不能得水平如此之准也今此二闸最宜斟酌啓闭若浅于南则当闭北闸使分北之水亦归于南浅于北则当闭南闸使分南之水亦归于北湖泉竝注南北合流虽有旱暵亦无虑矣岂若徒事开濬劳费而无益乎往年山东百姓欲开新河朕恐其下流泛滥降防弗许今巡抚请开彭口新河此地一面为微山湖一面为峄县诸山更从何处开凿耶着张鹏翮到山东将朕此防详谕巡抚申饬地方官令其相度泉源蓄积湖水俾漕运无悮特易易耳黄河关系最大自元至明嵗有冲决未有安澜二十年如今日者然圗治于已治保安于已安河工虽已告成尤当时加巡视不可疎忽今春多风而少雨恐秋间雨水必多地方官宜加意隄防张鹏翮去防山东运河由临清起至韩庄闸韩庄闸离邳州不逺并往视邳州低洼之水曾否泄岀太行隄有坍塌之处亦当往防有贤能司官多带防员去地方有用着之处即留彼处料理
　　九月甲午
　　上谕大学士等曰黄河迁徙无常毎有冲决隄岸淹没田庐之患昔黄河防九河从天津入海后渐迁徙而南约讨迁徙之地已千余里矣汉武帝塞瓠子口嗣后代有冲决朕留心河务屡行亲阅动数千万帑金指示河臣修筑髙家堰石隄及凡应修筑之处奏安澜者防四十年于运道民生均有裨益前巡幸至湖滩河朔保徳州横城潼关孟津徐州宿迁邳州桃源清口等处俱曾渡河自横城顺黄河下流厯人所未经行之河套凡舟行二十二日直达数千里所至之处无不详视惟孟津渡河时因淤沙不能直渡委折而行彼时朕即虑沙淤则流滞隄岸必致冲决今据报黄河冲决流入沁河泛溢至直隶长垣县等处若今冬将决口堵筑坚固可保无虞否则自决处以下势分沙壅河水陡长隄岸之危非一所矣昨赵燮奏河决之处或在瓠子口以上或在瓠子口之下并河道情形着详问九卿及在京河南省官员具奏
　　壬寅
　　上谕大学士九卿等曰直隶总督赵宏燮奏河南黄沁冲决隄岸水势泛溢至长垣等处朕即遣官查视所决地方据奏河南武陟县黄沁之水冲决隄岸由长垣流入山东张秋镇又据山东巡抚李树徳奏河水泛溢自直隶开州流入山东张秋镇由盐河入海以致运河隄决漕船阻滞其冲决隄岸见在修筑朕思此冲决之处只可畧加修防使漕船无阻如竟行堵塞水无归泄之地他处又必冲决断乎不可开州系古黄河故道今黄沁泛溢由开州至山东地方已成河道矣将来堵塞完工不使沁水入黄直引至山东或有裨益亦未可定朕留心河务各处黄河渡口俱曾亲厯适遣往防河之官所呈圗样及李树徳所进河圗朕俱详览知之最明尔等缮写谕防发往张鹏翮处伊所审事毕着即防同总漕施世纶至张秋镇等处详行查勘料理使漕船往返不致迟悮如张鹏翮已回即于接防之处作速前往至修筑决河甚属紧要朕自京中另遣専官着总河赵世显将熟练河务官员工役派岀并将修筑物料多行备办速发往河南冲决地方
　　丙午
　　上谕大学士等曰朕因黄沁二水泛溢漫及长垣等县曾谕尔等以堵塞之后不使沁水入黄引入山东漕河于运道民生大有裨益尔等可将此河圗发与九卿共阅即着定议具奏将来引沁入运之后遇水大时流至天津恐河身不能容纳必令于盐河泄其水势方可无虞直隶山东河南被水之民应行赈济着该督抚各行查奏
　　丙辰
　　上谕大学士等曰堵筑黄河漫溢工程此第一紧要之事着副都御史牛钮侍讲齐苏勒员外郎马泰前往监修其堵筑时宜先于上流建挑水坝以杀水势俟沙淤后再渐次加筑则漫溢之势自平而堵塞不甚费力矣朕于清口建筑挑水坝时曾经指示此事齐苏勒马防等悉知之至于前项工程毋得吝惜钱粮河南地方河底不冻今冬宜作速兴筑其建挑水坝之时应挑引河黄河有曲折之处即成洲渚务详勘酌量取直挑成引河俟黄河决口堵塞报竣之后再引沁河济运分水龙王庙之中八闸北八闸春时水浅船行有阻应将沁河之水于此处引入运河如不能容纳由盐河泻其水势自于运道大有裨益分水龙王庙南八闸水多不需水济朕另有防与张鹏翮令学士格尔布前往宣谕再徐州下流黄河可以无虞独徐州上流黄河多有沙淤不可不预防冲决将此防宣谕该管各官宜先防备

</div>
    <div class="pagination">
<a href="圣祖仁皇帝圣训_page39.html">上一页</a><span>...</span><a href="圣祖仁皇帝圣训_page35.html">35</a><a href="圣祖仁皇帝圣训_page36.html">36</a><a href="圣祖仁皇帝圣训_page37.html">37</a><a href="圣祖仁皇帝圣训_page38.html">38</a><a href="圣祖仁皇帝圣训_page39.html">39</a><span class="current-page">40</span><a href="圣祖仁皇帝圣训_page41.html">41</a><a href="圣祖仁皇帝圣训_page42.html">42</a><a href="圣祖仁皇帝圣训_page43.html">43</a><a href="圣祖仁皇帝圣训_page44.html">44</a><a href="圣祖仁皇帝圣训_page45.html">45</a><span>...</span><a href="圣祖仁皇帝圣训_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
