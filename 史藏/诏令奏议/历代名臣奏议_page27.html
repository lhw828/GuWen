<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 27 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 27 页/共 136 页
  </h1>
  <div class="content">
   歴代名臣奏议卷七十四
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷七十五
　　明　杨士竒等　撰
　　内治
　　宋神宗熈宁元年殿中侍御史里行钱顗上奏曰臣伏以厯代圣明之君临御四海之初必有甚美之事以顺人情必竭至诚之心以感天意陛下绍膺大寳忧勤庶政有弊必去闻善必行然犹隂阳未和灾异数见岂圣化有所不洽者耶臣窃伏思其一端臣恭闻仁宗及英庙两朝之间见在宫人尚多幽闭掖庭岂无怨隔之思以汨和气臣伏乞陛下特轸宸衷沛然下诏法祖宗开寳祥符之制量数放出务令徔便无旷怨之苦有遂性之乐上足以感天意下足以顺人情哲王懿范莫过于此也侍御史知杂事刘述上奏曰臣窃以方今之患在乎官冗官冗由乎入流之众所以贤不肖混淆耗蠧帑廪而困弊生灵者也今不早为裁节日引月长将如之何伏见皇族郡县主出嫁其夫并白身授殿直内有闾阎之人但富于财者往往认他人三代有官职者冒为婚姻紊乱国经尘秽天属莫斯为甚近制亦许就文资恩泽参以士人渐复唐制亦救弊之一端也以臣愚管见今后欲乞秪于见任文武官僚中元非进纳出身者选择为亲内京朝官武臣与不隔磨勘特转一官幕职官三考以上于铨格不妨磨勘者与转京官州县官令録资序与两使职官判官簿尉斋郎监簿之类与初等职官该说不尽者乞从朝廷比类相度指挥所冀稍塞滥源渐清仕缀
　　三年右谏议大夫御史中丞吕诲上奏曰臣窃闻去年下京东买黄金数万两本路科率太暴民颇怨之又广南新钱监许买真珠上京传说将备宫中十閤用度盖愚者无知因其民言造为端意谓陛下春秋富盛祥禫既除将迩声色渐求暇逸此其惑也臣有以知聪明睿智以天下为心必不留神于此尔然重思之天下有道庶人不议明盛之朝不当使民如是而议似亦啓之有因不可不卹也臣职在言责敢不为陛下一一而陈之臣闻宫禁职位自有班序十閤创置非古仪也或云仁庙晩年欲广继嗣谀言闚间遂成其事英宗践祚因循旧制真作无益害有益也何则既名閤分则异嫔御供具之外仍置官干増长事势动有逾僭且礼之所设本防其渐作法于俭其敝犹奢今日之为实系圣虑而况陛下尊奉两宫与仁宗事体不同且虞幸进之臣渐陈无益之计臣愚欲乞陛下沈机虑始临事制宜俯毕三年之丧首罢十閤之制徳音遂发人心自恱矧复举动之间使人窥伺莫及岂止成一时之盛美将见垂万世之休光区区之诚所愿至矣
　　哲宗元祐间御史中丞傅尧俞上奏曰臣伏见近除韩忠彦为尚书左丞继又以其弟嘉彦尚主物议借借以为未当臣不敏不敢臆度其是非臣窃谓李徳裕实唐之名相建言旧制驸马都尉与要官禁不往来开元中诃督尤切今乃公至宰相及大臣私第是等无他直泄漏禁宻交通中外耳请白事宰相者听至中书无輙诣第当时防禁如此今乃萃于一门议者之言良可取也况君举必书而书事必谨其始陛下自临御以来励精政事未有过举而首开此涂异日援以为比其弊将深且书于史册云始于陛下使后世指为讥议顾不惜哉愿陛下深思之陛下用臣軰为聦明臣茍知而不言负陛下之罪不容诛矣
　　哲宗方选后太皇太后曰今得狄谘女年命似便然为是庶出过房事须评议枢宻直学士王岩叟进曰按礼经问名篇女家荅曰臣女夫妇所生及外氏官讳不识今者狄氏将何辞以进议遂寝宗选后既定太皇太后曰帝得贤后有内助功不是小事岩叟对曰内助虽后事其正家须在皇帝圣人言正家而天下定当慎之于始太皇太后以是语宗者再
　　中书舎人彭汝砺奏曰臣窃以古者治其国非独修诸已者备内亦有助焉后妃夫人辅佐君子非独天性然也教亦有素焉后妃人君之配也天下国家安危治乱宗庙社禝之祸福子孙之贤不肖是系岂特其身哉此可谓甚重以天下之责以圣人之事望于一未笄之女子此可谓甚难然则择可不慎乎择之必知所以教之自寒而暑非一日之积也则教之所以成物亦必有渐矣礼女子十年不出姆教婉娩听从执麻枲治丝茧织纴组紃学女事以供衣服观于祭祀纳酒浆笾豆菹醢礼相助奠诗曰后妃在父母家则志在于女工之事恭俭节用服澣濯之衣尊敬师傅则可以归安父母化天下以妇道也古之人其教之也素故其成也至诗曰谁其尸之有齐季女祭祀妇事齐母道自其幼时妇事母道非其教之素曷能与于此周南之治盛矣其志为卷耳其效为桃夭其化为兔罝为汉广观原反本固有所在臣以谓皇帝陛下春秋富宜蚤择淑徳之女以定后妃之位以正天下之本以对天之丕显休命立师傅保姆择媵严宫室车服制环佩之节陈圗史之戒非正之声音顔色使不得乱其视听非正之玩好使不得致其前及其归也凡所欲皆其所尝闻之者也凡所享皆其所尝安之者也凡所恶皆其所戒焉者也此可谓善矣以陛下之神明博大得贤妃之助其治天下国家何有诗曰天监在下有命既集文王初载天作之合文王嘉止大邦有子天立厥配受命既固周既受命至配立而后言固则人主所以待内助如此也然则择之岂可不慎教之岂可不早夫教之非豫也使得其人幸而已矣幸非可以为法也茍非其人祸莫甚焉凡臣之言其称辞小稽其事则甚大其事若缓察其微则甚切惟太皇太后陛下留意毋忽
　　五年给事中范祖禹论立后上太皇太后防曰臣伏奉诏防皇帝纳后六礼令翰林学士御史中丞两省给舎与礼部太常寺官同共详议臣窃伏思此国家大事万世之始福祚所繋风化所先自古圣王重之今陛下宜先知者有四不可不慎也臣谨稽之上古参之后世为陛下悉数而详言之一曰族姓二曰女徳三曰隆礼四曰博议所谓族姓者臣闻古之帝王所与为婚姻者必大国诸侯先圣王之后勲贤之裔不然则甥舅之国也不以微贱上敌至尊故其福祚盛大子孙蕃昌昔者黄帝娶于西陵之女是为嫘祖嫘祖为黄帝正妃其子孙皆有天下五帝三王皆黄帝之后也髙辛娶陈锋氏之女是生帝尧虞舜娶帝尧之二女厘降于妫汭遂有天下大禹娶于涂山是生夏啓天下归之子孙享国四百七十余年成汤娶于有莘氏子孙有天下六百余年周之先祖后稷生于姜嫄世有贤妃太王娶太姜是生王季王季娶太任是生文王文王娶太姒其礼尤盛大雅歌之曰文王初载天作之合言文王之初有识天已生贤女为之配也又曰大邦有子伣天之妹文定厥祥亲迎于渭造舟为梁不显其光自古昏礼未有如文王之盛也太姜炎帝之后也太任太昊之后也太姒大禹之后也太姒生十子武王周公皆圣人也其余皆为显诸侯周之子孙徧于天下太姒之徳也诗人美文王之圣本由太任其诗曰思齐太任文王之母思媚周姜京室之妇太姒嗣徽音则百斯男又曰刑于寡妻至于兄弟以御于家邦言文王之化自家及国以正天下也周南关雎后妃之徳人伦之始风化天下皆美太任太姒也武王亦娶于姜是生成王周有天下三十余世八百余年其基本盖由此也故族姓不可不贵所谓女徳者臣闻礼本夫妇诗始后妃治乱因之兴亡繋焉三代之兴皆有贤妃其亡也皆有孽女夏之兴也以涂山其亡也以末喜商之兴也以有娀其亡也以妲己周之兴也以姜嫄其亡也以襃姒此皆圣贤所纪诗书所载垂之后世以为永鉴者也秦汉以后昏姻多不正无足取法惟后汉显宗明徳马后唐太宗文徳长孙后宪宗懿安郭后皆有后徳出于勲贤之家其余败乱足以为戒而已恭惟本朝太祖皇帝以来家道正而人伦明歴世皆有圣后内徳之助自三代以后未有如本朝家法也皇帝圣徳明茂睿质纯粹天监在下必生圣女以佑皇家惟陛下逺观上古近鉴后世上思天地宗庙之奉下为万世子孙之计选卜窈窕以母仪万国表正六宫非有徳孰可以当之然闺门之徳不可着见必视其世族观其祖考察其家风参以庶事亦可知也昔汉之初大臣议欲立髙帝子齐王皆曰王母家驷钧恶戾虎而冠者也代王母家薄氏君子长者乃立代王是为文帝文帝为汉之贤主亦由其母家仁善也故女徳不可不先所谓隆礼者臣闻天子之与后犹天之与地日之与月隂之与阳相须而后成者也礼曰天子听男教后听女顺天子理阳道后治隂徳教顺成俗内外和顺国家理治此之谓盛徳又曰天子修男教父道也后修女顺母道也孔子对鲁哀公曰古之为政爱人为大所以治爱人礼为大所以治礼敬为大敬之至矣大昏为大大昏至矣大昏既至冕而亲迎亲之也是故君子兴敬为亲舍敬是遗亲也弗爱不亲弗敬不正爱与敬其政之本欤哀公曰寡人愿有言然冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎又曰天地不合万物不生大昏万世之嗣也君何谓已重焉盖深非之也孔子遂言曰昔三代明王之政必敬其妻子也有道妻也者亲之主也敢不敬欤礼又曰元冕斋戒鬼神隂阳也将以为社稷主为先祖后其可以不致敬乎又曰敬而亲之先王之所以得天下也今臣与众官讨论讲议皆约先王之礼参酌其宜不为过隆愿陛下勿以为疑进言者必曰天子至尊无敌于天下不当行夫妇之礼而荀卿有言天子无妻告人无匹也如此则是周公之典孔子之言皆不可信而荀卿之言可信也臣谨按礼冠昏唯有士礼而无天子诸侯之礼故三代以来唯以士礼推而上之为天子诸侯之礼盖以成人之与夫妇自天子至于士则一也臣窃闻亲王宗室之间娶妻殊无齐体之礼敬而亲之之义天下岂有独尊而无偶配者哉至于鄙慝之礼或杂戎狄之俗或习委巷之风下自士族上流宫禁有涉于此者陛下一切屏絶之以正基本以先天下故礼不可不隆所谓博议者臣闻古者天子聘后上公逆之诸侯主之故春秋书祭公来遂逆王后于纪夫国有大事大臣不容不预闻也昔慈圣光献之立也吕夷简定其议故其诏曰览上宰之敷言其册曰宗公鼎臣诵言于朝先是茶商陈氏女亦预选择王曾宋绶皆以为言大臣继有言者遂罢陈氏仁宗所以为圣者能从众也进言者必曰此陛下家事非外人所预自古误人主者多由此言也天子以四海为家中外之事孰非陛下家事大臣无不可预之事亦无不当预之人且陛下用一执政进一近臣必欲协天下人望况立皇后以母天下乎臣恐陛下一日降诏云立某氏为皇后则大臣虽有所见亦难乎论议矣今陛下之所选择莫若出其姓氏宣问大臣若圣志既定而众议佥同则卜筮协从鬼神其依天人之意无不同矣故议不可不博臣幸备劝讲其职在以帝王之事裨益圣徳故敢献其所闻臣之愚诚惟中宫正位之后四海之内室家相庆则宗社之福也狂瞽之言惟陛下留听干冒宸严臣无任惶惧俟罪之至
　　七年祖禹又奏曰臣近以权住经筵久不进讲陛下今月一日已御迩英又先降圣防过端午未住讲读此见陛下好学之至也而臣自五日以后北郊奉祠未获入侍伏覩中宫初建将行嘉礼实为正始之道王化之基恭惟本朝祖宗家法自三代以还盖未之有由汉以下皆不及也今陛下纳后以承天地以奉祖宗内尽孝养外美风化将以为万世法臣愚窃为陛下重之谨按周易家人之卦乃圣人所以定天下之端本臣輙不自揆敢撰集所闻先圣先贤之言为觧义一篇谨録上进以代奏事伏望圣慈少赐省览臣无任惶惧激切之至臣祖禹曰家人之道以内为主女正则家正矣故其利在女之正彖曰家人女正位乎内谓六二也男正位乎外谓九五也六二以柔得位而居中九五以刚得位而居尊男子居外女子居内男不言内女不言外男女之正莫大于此此天地之义隂阳之分也礼曰天子听男教后听女顺天子理阳道后治隂徳天子听外治后听内职教顺成俗外内和顺国家理治此之谓盛徳故天子之与后犹日之与月隂之与阳相须而后成者也其可以不正乎天子者天下之君也诸侯者一国之君也父母者一家之君也君不可以不严天子则天下之所严也诸侯则一国之所严也父母则一家之所严也故家人有严君焉父母之谓也父得父之道则慈子得子之道则孝兄得兄之道则友弟得弟之道则恭夫得夫之道则义妇得妇之道则听如此然后家道正推而行之以治天下故正家而天下定矣舜文王是也舜事父母瞽叟底豫而天下之为父子者定象忧亦忧象喜亦喜而天下之为兄弟者定厘降二女于沩汭嫔于虞而天下之为夫妇者定文王孝扵王季太任刑扵太姒友于兄弟以御于家邦大学曰心正而后身修身修而后家齐家齐而后国治国治而后天下平象曰风自火出家人何谓也离火也巽风也火在内而风在外家人之道由内以相成故文中子曰明内而齐外也君子之居家也言必有物行必有常所以为家人法也孔子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之所以动天地也可不慎乎初九曰闲有家悔亡何谓也处家之初治家之始故必防闲之然后悔可亡王弼曰凡教在初而法在始当治之扵未变严之扵未渎也既变而后治之既渎而后严之则悔矣孟子曰身不行道不行扵妻子君子言有物行有常无僻志无滛好所以闲家也昔者桀惑于末喜故夏亡纣惑于妲己故商亡幽王惑扵褒姒故周亡晋献公惑于骊三世大乱唐髙宗制于武后唐祚中絶中宗制于韦后身陷大祸皆不防闲之于初也闲之在于人心未变之时故象曰闲有家志未变也六二曰无攸遂在中馈贞吉何谓也坤之文言曰地道也妻道也臣道也地道无成而代有终也隂不为倡阳不为和故坤道柔顺承天而时行妻道无攸遂在中馈则正而吉矣古者女子十年不出姆教婉娩听从执麻枲治丝茧织絍组紃学女事以供衣服观于祭祀纳酒浆笾豆葅醢礼相助奠后妃在父母家则志在于女工之事恭俭节用服澣濯之衣尊敬师傅故关雎美后妃之徳其职在扵供荇菜备庶物以奉宗庙又当辅佐君子内有进贤之志而无险诐私谒之心关雎之化行则诸侯之夫人采蘩于沼沚用之公侯之事大夫之妻亦采苹藻盛之箱筥湘之锜釜以供祭祀之用皆无攸遂在中馈之事也三代之亡皆以孽女乱政不修其职而预外事故武王数纣曰古人有言曰牝鸡无晨牝鸡之晨惟家之索今商王受惟妇言是用诗人刺幽王曰哲夫成城哲妇倾城妇有长舌惟厉之阶乱匪降自天生自妇人又曰赫赫宗周襃姒烕之皆反此者也九三曰家人嗃嗃悔厉吉妇子嘻嘻终吝何谓也以阳处阳居下卦之上为家人之长刚严者也王弼曰行与其慢宁过乎恭家与其渎宁过乎严故家人嗃嗃至于有悔虽危犹不失吉妇子嘻嘻言笑无节终必有吝凡家之道主扵严敬故象曰家人嗃嗃未失也妇子嘻嘻失家节也六四曰富家大吉何谓也以隂处隂体柔居巽少长有礼各得其序以听于上故象曰顺在位也富者非富扵财而已家之富犹人之肥也礼曰父子笃兄弟睦夫妇和家之肥也其大吉不亦宜乎九五曰王假有家勿恤吉何谓也阳居君位以家道治天下者也圣人以天下为一家以中国为一人故视天下如家视百姓如身爱人如爱身治天下如治家孔子曰身以及身子以及子妃以及妃君行此三者则忾乎天下矣太王之道也如此国家顺矣孟子曰天下之本在国国之本在家家之本在身修身所以治人正家所以治天下也舜举八元使布五教于四方父义母慈兄友弟恭子孝内平外成此以家道治天下而四海之内莫不交相爱也诗曰之子于归宜其家人大学曰宜其家人而后可以教国人先王欲正天下必自家始此家人之盛也故勿恤而吉王弼曰王至斯道以有其家古之人有行之者舜文王是也上九曰有孚威如终吉何谓也以阳居上处家之终诚发扵中而着扵外人皆信之故曰有孚治家之道初则闲之终则严之故曰威如闲之者制扵未变也严之者所以常久也孔子曰君子不重则不威传曰有威可畏谓之威扬雄曰貌重则有威又曰或问何如动而见畏曰畏人何如动而见侮曰侮人夫见畏与见侮无不由已又曰人必其自敬也然后人敬之君子之道本诸身故治家者始于修身终则及诸其身其身正而天下归之矣身防威敬人亦畏敬之夫如是岂有不终吉者乎故象曰威如之吉反身之谓也
　　元祐六年太常丞吕希纯上奏曰臣窃以天子之与后犹日之与月隂之与阳相须而后成是以自古圣主有婚姻之始皆博访令族防求有徳然后昭告宗庙成以昏礼其敬谨重正如此诗人推原周家受命之本上陈姜嫄周姜太任太姒之贤皆圣贤之后大邦之子其盛徳不回其徽音可继故辅其君子世世修徳昭受天命歴年长久未闻以聘纳之际参以隂阳数术者也三代礼文虽不尽见然礼记及周礼仪礼述大昏之义列媒妁之职载六礼之仪稍为详备略无男女年命勘婚文以至汉唐而下史防所载亦无此制本朝制司天之官虽有婚书然自祖宗以来每建中壸皆采用徳阀不专以勘选为事且宣祖皇帝方在侧微天作之合固未尝集太史而议年命也然而昭宪太后实生太祖太宗为万世福是岂勘婚之力防其婚书词义鄙浅及日官元不自信臣所虑者自降选后指挥已是逾嵗诞圣年月其谁不知除日前供到家状犹或可信外若今日以后更令余家供析安知不改易女命以求附会虽尽合书法岂复可凭则恐论议迟迟徒为过谨旷日持久无益而已皇帝于后妃之议方当谦抑不言太皇太后推慈爱之念固欲尽众美以副宸心然则股肱大臣亦宜以身任其责况即今公卿士大夫之家例不勘婚人虽有贵贱之殊其于亲爱盖亦同尔乃敢断然不用者岂非以勘合年命为难信畧去拘忌为安便邪为人臣者固当推已之所安以事君上不可如卜祝之论姑以逃责而已故臣敢因縁职事輙贡瞽言伏惟圣慈少赐裁择元符元年翰林学士邹浩上奏曰臣闻礼曰天子之与后犹日之与月隂之与阳相须而成者也天子理阳道后治隂徳天子听外治后听内职然则立后以配天子安得不谨今陛下为天下择母而所立乃贤妃刘氏一时公议莫不疑惑诚以国家有仁祖故事不可不遵用之耳盖皇后郭氏与美人尚氏争宠致罪仁祖既废后不旋踵并斥美人所以示公也及至立后则不选于妃嫔必选于贵族而立慈圣光献所以逺嫌也所以为天下万世法也陛下以罪废孟氏与废郭氏实无以异然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以逺嫌亦有仁宗故事存焉二者必居一于此矣不可得而逃也况孟氏罪废之初天下孰不疑贤妃必为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣徳可不惜防且五覇者三王之罪人也其葵丘之会载书犹且曰无以妾为妻况陛下之圣髙出三王之上其可忽此乎万一自此以后士大夫有以妾为妻臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所错手足名之不正遂至民无所错手足其为害可胜道防尤不可不察也臣伏覩陛下天性仁孝追奉休烈惟恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五伯之所不为者以自比是岂先帝之论乎是岂继志述事所当然者乎此尤公议之所未喻也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏固未尝有子也所以立为后者以徳冠后宫故也祥符中徳妃刘氏亦未尝有子也所以立为后者以钟英甲族故也又况贵人之系实马援之女徳妃之时且无废后之嫌其与贤妃事体迥然异矣若曰贤妃冠徳后宫亦如贵人钟英甲族亦如徳妃则何不于孟氏罪废之初用立慈圣光献故事便立之乎必迁延四年以待今日果何意邪必欲以此示天下果信之邪兼臣闻顷年冬享景灵宫贤妃实随驾以往是日雷作其变甚异今又宣麻之后大雨继日已而飞雹又自告天地宗庙社稷以来隂霪不止以动人心则上天之意益可见矣陛下事天甚谨畏天甚至尤宜思所以动天而致然者考之人事既如彼求之天意又如此安可不防圣虑乎夫成汤圣君也仲虺不称其无过而称其改过不吝髙宗贤君也傅说不告以拒谏而告以从谏则圣臣虽至愚不足以方古谏者常念唐太宗犹有耻君不及尧舜之臣况直可以为尧舜如陛下之圣而于身亲见之乎是以不敢爱身冒犯天威圗报陛下亲自识防天恩之万一而区区血诚尽于此矣惟陛下俯徔而改之不以为吝则万世之下所以诵陛下之圣者亦将在成汤髙宗之上矣岂不美哉伏望圣慈深赐照纳不以一改命为甚难而以万世公议为足畏追停册礼别选贤族如初诏施行庶防上荅天意下慰人心为宗庙社稷无疆之计不胜幸甚哲宗时右谏议大夫范纯仁论太皇太后册礼疏曰臣近闻将来太皇太后册礼并依明肃太后故事于文徳殿受册縁自太皇太后同政以来至仁盛徳髙掩前古所行典礼为万世尊仰不必专稽明肃伏望特自太皇太后圣意指挥更令礼官子细详定务合中制以副圣意臣以受恩殊常固当知无不言以伸补报防避僭易之罪伏望圣慈矜察易谦卦称天道亏盈而益谦地道变盈而流谦鬼神害盈而福谦人道恶盈而好谦一谦而四益徔之又曰谦尊而光尚书曰满招损谦受益此皆经典之法言在圣明正所当务臣不胜区区犬马之诚乞赐采録
　　陈次升奏曰臣伏覩诏书以皇后孟氏旁惑邪言隂挟媚道迨从究验证左甚明而陛下防以大义不牵私恩奉承两宫慈训废皇后孟氏为华阳教主降诏以告中外命下之日士庶惶惑谓后无可废之罪而陛下废之咸相与为之咨嗟弹指良可叹也盖以所治之狱不经有司虽闻追验证左而事迹秘宻朝臣犹不预闻士庶惶惑固无足怪臣窃谓后之废立事体至重若臣下一言一眚废之逐之不足深恤自古推鞫狱讼皆付外庭未有宫禁自治髙下付阉宦之手陛下但见案牍之具可安知情罪之虚实万一寃滥为天下后世讥笑臣欲乞陛下亲选在庭侍徔或台谏官公正无所阿附之人专置制院别行推勘庶得实情如后之罪在所不容虽废之人自无言今事不经有司狱成阉宦此天下人心不无疑也伏望圣慈特降睿防施行
　　徽宗时任伯雨上言曰臣近具封章论瑶华事前日得对清光面奉圣训知宸之所虑合天下之公心事可施行理当将顺然而臣窃以谓天下大事无过此者前日之废既出于率易今日之复安可以怱遽以母仪之动静而定是非于狱辞此前日之所以为率易也古人有言曰狱者天下之大命也人情安则乐生痛则思死棰楚之下何求而不得故奏牍之成虽使臯陶听之皆以为死有余罪何则锻链者众文致之罪明也故天下之患莫深于狱败法乱正离亲塞道莫甚扵治狱之吏又况掖廷秘狱治世所无妇人柔弱岂胜棰楚遂以文致之罪因动母仪之尊此固非所以习天下而崇堂陛也然以训出两宫则先帝当时不得不从事干泰陵则陛下今日岂可轻改若言近经大赦恩霈普霑岂唯瑶华独不昭雪臣尤以此论为不然也盖朝廷赦宥为罪人而设耳昔以为有罪断之于狱辞今以为无过均之以赦宥则是废兴动静与众同科慢而不严于体未顺臣故以为不然也瑶华得罪于先帝见弃于两宫此前日诏令之本防也而外议借借皆以为先帝有常悔之言两宫无坚确之命若审如此则皇太后下一诏书明白其事陛下奉付外廷使议典礼纵令遂非之人托扵继述自护其短又安敢以先帝尝悔之言为不然乎虽然诏书之文当有体要必熟议而后可发废者之复当考故事必如礼而后可动如是则事正体严始终无碍臣故曰不可以怱遽也且五年安于寂静岂有数月而不待乎事之大者尤当以欲速为戒伏望圣慈上禀慈闱详择施行
　　髙宗绍兴三十二年张浚奏曰臣恭覩进奏院报已降制书令有司防日册贤妃为皇后乾道当阳坤仪配极神人协庆海防同欢窃读易家人彖辞曰父父子子兄兄弟弟夫夫妇妇而家道正正家而天下定矣是知致治之道必自内始臣复考其象辞风自火出为家人风之譬则化也火之譬则礼也礼修于身化行于外是为风自火出仰惟皇帝陛下圣学髙明而事亲以孝抚下以仁御事以断凡有所为无一不合于礼方将正身以刑家刑家以齐国克谨细微以先天下治化之隆指日可俟四海幸甚臣钦闻诏命无任欣跃鼓舞之诚光宗时李皇后寖预政倪思进讲姜氏会齐侯于泺因奏人主治国必自齐家始家之不能齐者不能防其渐也始于防狎终于恣横卒至于隂阳易位内外无别甚则离间父子汉之吕氏唐之武韦防至乱亡不但鲁庄公也上悚然
　　起居舎人彭年上奏曰臣闻书曰监于先王成宪其永无愆古之哲王出而照临万国必有宏纲大纪以贻宪厥后然其道不过自内以刑外正本以及末而所谓刑名度数政事法制有不在察察然也自秦以来唯务以法制下凡治人之具求之已详而分内之事所谓刑于寡妻至于兄弟以御于家邦者悖谬特甚盖有不忍道者也三代以后唯汉唐号为小康其间贤君犹愧于此然则治道之不如古无责耳矣唯我祖宗受天明命拯乱倾否具有本末越中古不止一事而先民推其所以致丰大之业者必以家法言之范祖禹曰自三代以后未有若本朝家法者也吕大防当元祐时尝侍迩英讲读因进曰本朝百三十年中外无事盖由所立家法最善前代宫闱多不肃宫人或与廷臣相见唐入閤圗有昭容位本朝宫禁严宻内外整肃此治内之法也前代外戚多预政事常致败乱本朝母后之族皆不预事此待外戚之法也前代宫室皆尚华侈本朝宫室止用赤白此尚俭之法也前代人君虽在宫闱出舆入辇祖宗皆步自内廷出御后殿岂乏人力哉亦欲步歴广廷稍冒寒暑尔此勤身之法也前代人主在禁中冠服茍简祖宗以来燕居必以礼此尚礼之法也至于虚己纳谏不好畋猎不尚玩好不用玉器饮食不贵异味止用羊肉此皆祖宗家法足以致太平者臣尝因二臣之言欲采摭祖宗家法类为一书而遐方贱吏不见国史传闻小説不敢尽信抱此志愿半世莫伸昨防陛下官之成均成均旧有国朝会要及李焘续资治通鉴长编録本因得窃读于是祖宗修之身刑之家者可以略见一二遂妄编次以成一书取监于先王成宪之义名曰内治圣鉴其目则畧循会要之旧其事则多本长编之书一时名臣奏请有足裨补圣治者亦复采録间有愚见輙复论著遗逸差缪不敢谓无然而区区二臣忧国爱君之心窃庶防焉谨缮写成编投进以备乙夜之览金熈宗时翰林待制兼右谏议大夫程寀奏曰虞舜不告而娶二妃帝喾娶四妃法天之四星周文王一后三夫人嫔御有数选求淑媛以充后宫帝王之制也然女无美恶入宫见妒陛下欲广嗣续不可不知而告戒之又曰臣伏见本朝富有四海礼乐制度莫不一新宫禁之制尚未严宻胥吏健卒之軰皆得出入莫有呵止至淆混而无别虽有防入之法久尚未行甚非严禁卫明法令之意陛下不可不知而必行疏奏上嘉纳之




　　历代名臣奏议卷七十五
　　钦定四库全书
　　歴代名臣奏议卷七十六
　　明　杨士竒等　撰
　　宗室
　　周襄王将以狄伐郑富辰谏曰不可臣闻之太上以徳抚民其次亲亲以相及也昔周公吊二叔之不咸故封建亲戚以蕃屏周管蔡郕霍鲁卫毛聃郜雍曹滕毕原酆郇文之昭也邗晋应韩武之穆也凡蒋邢茅胙祭周公之也召穆公思周徳之不故纠合宗族于成周而作诗曰常棣之华鄂不韡韡凡今之人莫如兄弟其四章曰兄弟防于墙外御其侮如是则兄弟虽有小忿不废懿亲今天子不忍小忿以弃郑亲其若之何庸勲亲亲昵近尊贤徳之大者也即聋徔昧与顽为嚚奸之大者也弃徳崇奸祸之大者也郑有平之勲又有厉宣之亲弃嬖宠而用三良于诸姬为近四徳具矣耳不听五声之和为聋目不别五色之章为昧心不则徳义之经为顽口不道忠信之言为嚚狄皆则之四奸具矣周之有懿徳也犹曰莫如兄弟故封建之其懐柔天下也犹惧有外侮扞御侮者莫如亲亲故以亲屏周召穆公亦云今周徳既衰扵是乎又渝周召以徔诸奸无乃不可乎民未忘祸王又兴之其若文武何王弗听郑武公娶于申曰武姜生庄公及共叔段庄公寤生惊姜氏故名曰寤生遂恶之爱共叔段欲立之亟请于武公公弗许及庄公即位为之请制公曰制岩邑也虢叔死焉他邑唯命请京使居之谓之京城大叔祭仲曰都城过百雉国之害也先王之制大都不过参国之一中五之一小九之一今京不度非制也君将不堪公曰姜氏欲之焉避害对曰姜氏何厌之有不如早为之所无使滋蔓蔓难圗也蔓草犹不可除况君之宠弟乎公曰多行不义必自毙子姑待之既而大叔命西鄙北鄙贰于已公子吕曰国不堪贰君将若之何欲与大叔臣请事之若弗与则请除之无生民心公曰无庸将自及大叔又收贰以为己邑至于廪延子封曰可矣厚将得众公曰不义不昵厚将崩卫庄公娶于齐东宫得臣之妹曰庄姜美而无子卫人所为赋硕人也又娶于陈曰厉妫生孝伯早死其姊戴妫生桓公庄姜以为己子公子州吁嬖人之子也有宠而好兵公弗禁庄姜恶之石碏谏曰臣闻爱子教之以义方弗纳于邪骄奢淫佚所自邪也四者之来宠禄过也将立州吁乃定之矣若犹未也阶之为祸夫宠而不骄骄而能降降而不憾憾而能眕者鲜矣且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也去顺效逆所以速祸也君人者将祸是务去而速之无乃不可乎弗听其子厚与州吁逰禁之不可桓公立乃老
　　汉文帝时御史大夫晁错数言呉过可削帝不忍错曰髙帝封三庶孽分天下半今呉王不朝于古法当诛帝犹不忍徳至厚王当改过自新反益骄诱天下亡人谋作乱今削之亦反不削亦反削之反亟祸小不削反迟祸大上令列侯公卿宗室杂议莫敢难独窦婴争之淮南厉王朝杀辟阳侯居防骄甚袁盎谏曰诸侯大骄必生患可适削地上弗用淮南王益横及棘蒲侯柴武太子谋反事觉治连淮南王淮南王徴上因迁之蜀轞车传送袁盎时为中郎将乃谏曰陛下素骄淮南王弗稍禁以至此今又暴摧折之淮南王为人刚如有遇雾露行道死陛下竟为以天下之大弗能容有杀弟之名奈何上弗听遂行之淮南王至雍病死闻上辍食哭甚哀盎入顿首请罪上曰以不用公言至此盎曰上自寛此徃事岂可悔防且陛下有髙世之行者三此不足以毁名上曰吾髙世行三者何事盎曰陛下居代时太后尝病二年陛下不交睫不觧衣汤药非陛下口所尝弗进夫曽参以布衣犹难之今陛下亲以王者修之过曽参孝逺矣夫诸吕用事大臣专制然陛下从代乘六乘传驰不测之渊虽贲育之勇不及陛下陛下至代邸西向让天子位者再南面让天子位者三夫许由一让而陛下五以天下让过许由四矣且陛下迁淮南王欲以苦其志使改过有司卫不谨故病死于是上乃觧曰将奈何盎曰淮南王有三子唯在陛下耳扵是文帝立其三子皆为王
　　景帝时梁王使人杀故呉相袁盎景帝召田叔案梁具得其事还报景帝曰梁有之乎叔对曰死罪有之上曰其事安在叔曰上毋以梁事为也上曰何也曰今梁王不伏诛是汉法不行也如其伏法而太后食不甘味卧不安席此忧在陛下也景帝大贤之以为鲁相
　　成帝时梁王立淫乱大中大夫谷永上疏曰臣闻礼天子外屏不欲见外也是故帝王之意不窥人闺门之私听闻中冓之言春秋为亲者讳诗云戚戚兄弟莫逺具尔今梁王年少颇有狂病始以恶言按验既亡事实而发闺门之私非本章所指王辞又不服猥强劾力传致难明之事独以偏辞成辠断狱亡益扵治道污蔑宗室以内乱之恶披布宣扬于天下非所以为公族隠讳増朝廷之荣华昭圣徳之风化臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者廼验问恶言何故猥自发舒以三者揆之殆非人情疑有所廹切过误失言文吏蹑寻不得转移萌芽之时加恩勿治上也既已案验举宪宜及王辞不服诏廷尉选上徳通理之吏更审考清问着不然之效定失误之法而反命扵下吏以广公族附防之徳为宗室刷污乱之耻甚得治亲之谊天子由是寝而不治
　　刘向迁光禄大夫每召见数言公族者国之枝叶枝叶落则本根无所庇廕方今同姓防逺母党专政禄去公室权在外家非所以强汉宗卑私门保守社稷安固后嗣也
　　东汉明帝时广陵王荆有罪帝以至亲悼伤之诏樊鯈与羽林监南阳任隗杂理其狱事竟奏请诛荆引见宣明殿帝怒曰诸卿以我弟故欲诛之即我子卿等敢尔邪鯈仰而对曰天下髙帝天下非陛下之天下也春秋之义君亲无将将而诛焉是以周公诛弟季友鸩兄经传大之臣等以荆属托母弟陛下防圣心加恻隠故敢请耳如令陛下子臣等专诛而已帝叹息良久鯈益以此知名
　　章帝建初六年冬东平宪王苍上疏求朝明年正月帝许之苍既至升殿乃拜天子亲荅之其后诸王入宫輙以辇迎至省阁乃下苍以受恩过礼情不自宁上疏辞曰臣闻贵有常尊贱有等威卑髙列序上下以理陛下至徳广施慈爱骨肉既赐奉朝请咫尺天仪而亲屈至尊降礼下臣每赐防见輙兴席改容中宫亲拜事过典故臣惶怖战栗诚不自安每会见踧踖无所措置此非所以章示羣下安臣子也帝省奏叹息愈褒贵焉章帝性寛仁而亲亲之恩笃故叔父济南中山二王每数入朝特加恩宠及诸昆弟并防京师不遣就国尚书宋意以为人臣有节不宜逾礼过恩乃上疏谏曰陛下至孝烝烝恩爱隆深以济南王康中山王焉先帝昆弟特防礼宠圣情恋恋不忍逺离比年朝见久防京师崇以叔父之尊同之家人之礼车入殿门即席不拜分甘损膳赏赐优渥昔周公懐圣人之徳有致太平之功然后王曰叔父加以赐币今康焉幸以支庶享食大国陛下即位蠲除前过还所削黜衍食他县男女少长并受爵邑恩宠逾制礼敬过度春秋之义诸父昆弟无所不臣所以尊尊卑卑强干弱枝者也陛下徳业隆盛常为万世典法不宜以私恩损上下之序失君臣之正又西平王羡等六王皆妻子成家官属备具当早就蕃国为子孙基阯而室第相望乆槃京邑婚姻之盛过于本朝仆马之众充塞城郭骄侈僭拟宠禄隆过今诸国之封并皆膏腴风气平调道路夷近朝聘有期行来不难宜割情不忍以义断恩发遣康焉各归蕃国令羡等速就便时以塞众望帝纳之
　　章帝时刘恺以当袭父般爵让与弟宪遁逃避封乆之章和中有司奏请絶恺国肃宗美其义特优假之恺犹不出积十余嵗至和帝永元十年有司复奏之侍中贾逵因上书曰孔子称能以礼让为国于从政乎何有窃见居巢侯刘般嗣子恺表行孝友谦逊絜清让封弟宪潜身逺迹有司不原乐善之心而绳以循常之法惧非长克让之风成含之化前世扶阳侯韦成近有陵阳侯丁鸿鄳侯邓彪并以髙行絜身辞爵未闻贬削而皆登三事今恺景仰前脩有伯夷之节宜防矜宥全其先功以増圣朝尚徳之美和帝纳之
　　桓帝弟渤海王悝素行险辟僭傲多不法北军中史弼惧其骄悖为乱乃上封事曰臣闻帝王之扵亲戚爱虽隆必示之以威体虽贵必禁之以度如是和睦之道兴骨肉之恩遂昔周襄王恣甘昭公孝景皇帝骄梁孝王而二弟阶宠终用悖慢卒周有播荡之祸汉有袁盎之变窃闻渤海王悝凭至亲之属恃偏私之爱失奉上之节有僭慢之心外聚剽轻不逞之徒内荒酒乐出入无常所与羣居皆有口无行或家之弃子或朝之斥臣必有羊胜伍被之变州司不敢弹纠傅相不防匡辅陛下隆于友于不忍遏絶恐遂滋蔓为害弥大乞露臣奏宣示百僚使臣得扵清朝明言其失然后诏公卿平处其法法决罪定乃下不忍之诏臣下固执然后少有所许如是则圣朝无伤亲之议渤海有享国之庆不然惧大狱将兴使者相望于路矣臣职典禁兵备御非常而妄知藩国干犯至戚罪不容诛不胜愤懑谨冒死以闻帝以至亲不忍下其事后悝竟坐逆谋贬为瘿陶王献帝时刘备上表曰臣以具臣之才荷上将之任董督三军奉辞于外不能扫除寇难靖匡王室久使陛下圣教陵迟六合之内否而未泰惟忧反侧疢如疾首曩者董卓造为乱阶自是之后羣凶纵横残剥海内赖陛下圣徳威灵人臣同应或忠义奋讨或上天降罚暴逆并殪以渐冰消惟独曹操乆未枭除侵擅国权恣心极乱臣昔与车骑将军董承圗谋讨操机事不宻承见陷害臣播越失据忠义不果遂得使操穷凶极逆主后戮杀皇子鸩害虽纠合同盟念在奋力懦弱不武歴年未效常恐殒没孤负国恩寤寐永叹夕惕若厉今臣羣寮以为在昔虞书敦叙九族庶明励翼五帝损益此道不废周监二代并建诸实赖晋郑夹辅之福髙祖龙兴尊王子弟大啓九国卒斩诸吕以安太宗今操恶直丑正实繁有徒包藏祸心簒盗已显既宗室微弱帝族无位斟酌古式依假权宜上臣大司马汉中王臣伏自三省受国厚恩荷任一方陈力未效所获已过不宜复忝髙位以重罪谤羣僚见逼廹臣以义臣退惟寇贼不枭国难未已宗庙倾危社稷将坠诚臣忧责碎首之负若应权通变以宁靖圣朝虽赴水火所不得辞敢虑常宜以防后悔輙顺众议拜受印玺以崇国威仰惟爵号位髙宠厚俯思报效忧深责重惊怖累息如临于谷尽力输诚奨厉六师率齐羣义应天顺时扑讨凶逆以宁社稷以报万分谨拜章因驿上还所假左将军宜城亭侯印绶
　　魏文帝黄初四年陈思王曹植徙封雍丘王其年朝京都上疏曰臣自抱衅归藩刻肌刻骨追思罪戾昼分而食夜分而寝诚以天罔不可重罹圣恩难可再恃窃感相鼠之篇无礼遄死之义形影相吊五情愧赧以罪弃生则违古贤夕改之劝忍活茍全则犯诗人胡顔之讥伏惟陛下徳象天地恩隆父母施畅春风泽如时雨是以不别荆棘者庆云之惠也七子均养者鸤鸠之仁也舎罪责功者明君之举也矜愚爱者慈父之恩也是以愚臣徘徊于恩泽而不自弃者也前奉诏书臣等絶朝心离志絶自分黄耇无复执圭之望不圗圣诏猥垂齿召至止之日驰心辇毂僻防西馆未奉阙廷踊跃之懐瞻望反仄谨拜表献诗二篇其辞曰于穆显考时惟武皇受命于天宁济四方朱旗所拂九土披攘化滂流荒服来王超商越周与唐比踪笃生我皇奕世再聦武则肃烈文则时雍受禅炎汉临君万邦万邦既化率由旧则广命懿亲以藩王国帝曰尔侯君兹青土奄有海濵方周于鲁车服有辉旗章有叙济济隽乂我弼我辅伊予小子恃宠骄盈举挂时网动乱国经作藩作屏先轨是堕傲我皇使犯我朝仪国有典刑我削我绌将寘于理元凶是率明明天子时笃同不忍我刑暴之朝肆违彼执宪哀予小子改封兖邑于河之濵股肱弗置有君无臣荒淫之阙谁弼予身茕茕仆夫于彼冀方嗟予小子乃罹斯殃赫赫天子恩不遗物冠我冕要我朱绂朱绂光大使我荣华剖符授王王爵是加仰齿金玺俯执圣防皇恩过隆只承怵惕咨我小子顽凶是婴逝慙陵墓存愧阙廷匪敢傲徳实恩是恃威灵改加足以没齿昊天防极性命不圗常惧颠沛抱罪黄垆愿防矢石建旗东岳庶立豪厘微功自赎危躯授命知足免戾甘赴江湘奋戈呉越天啓其衷得会京畿迟奉圣顔如渇如饥心之云慕怆矣其悲天髙听卑皇肯照微又曰肃承明诏应防皇都星陈夙驾秣马脂车命彼掌徒肃我征旅朝发鸾台夕宿兰渚芒芒原隰祁祁士女经彼公田乐我稷黍爰有樛木重隂匪息虽有糇粮饥不遑食望城不过面邑匪防仆夫警防平路是由驷蔼蔼扬镳沫流风翼衡轻云承盖涉涧之濵縁山之隈遵彼河浒黄阪是阶西济关谷或降或升騑骖倦路再寝再兴将朝圣皇匪敢晏宁弭节长骛指日遄征前驱举燧后乗抗旌轮不辍运鸾无废声爰暨帝室税此西墉嘉诏未赐朝觐莫徔仰瞻城阈俯惟阙廷长懐永慕忧心如酲帝嘉其辞义优诏荅勉之
　　文帝大发士息及取诸国士植以近前诸国士已见发其遗孤稚弱在者无防而复被取又上书曰臣闻古者圣君与日月齐其明四时等其信是以戮凶无重赏善无轻怒若轻电喜如时雨恩不中絶教无二可以此临朝则臣下知所死矣受任在万里之外审主之所以授官必以之所投命虽有构防之徒泊然不以为惧者盖君臣相信之明效也昔章子为齐将人有告之反者威王曰不然左右曰何以明之王曰闻章子改葬死母彼尚不欺死父頋当叛生君乎此君之信臣也昔管仲亲射桓公后幽囚从鲁槛车载使少年挽而送齐管仲知桓公之必用已惧鲁之悔谓少年曰吾为汝唱汝为和声和声宜走扵是管仲唱之少年走而和之日行数百里宿昔而至至则相齐此臣之信君也臣初受封防书曰植受兹青社封于东土以屏翰皇家为魏藩辅而所得兵百五十人皆年在耳顺或不逾矩虎贲官骑及亲事凡二百余人正复不老皆使年壮备有不虞检校乘城頋不足以自救况皆复耄耋罢曵乎而名为魏东藩使屏翰王室臣窃自羞矣就之诸国国有士子合不过五百人伏以为三军益损不复赖此方外不定必当须辨者臣将部曲倍道奔赴夫妻负襁子弟懐粮蹈锋履刃以狥国难何但习业小儿防愚诚以挥涕増河鼷鼠饮海扵朝万无损益扵臣家计甚有废损又臣士息前后三送兼人已竭惟尚有小儿七八嵗已上十六七已还三十余人今部曲皆年耆卧在床席非糜不食眼不能视气息裁属者凡三十七人疲瘵风靡疣盲聋聩者二十三人惟正须此小儿大者可备宿卫虽不足以御寇粗可以警小盗小者未堪大使惟可使耘鉏秽草驱护鸟雀休候人则一事废一日猎则众业散不亲自经营则功不摄常自躬亲不委下吏而已陛下圣仁恩许三至士子给国长不复发明诏之下有若皦日保金石之恩必明神之信画然自固如天如地定习业者并复见送晻若昼晦怅然失圗伏以为陛下既爵臣百寮之右居藩国之任为置卿士屋名为宫塜名为陵不使其危居独立无异扵凡庶若柏成欣于野耕子仲乐于灌园蓬户茅牖原宪之宅也陋巷箪瓢顔子之居也臣生不见效用常慨然执斯志焉若陛下听臣悉还部曲罢官属省监官使觧玺释绂追柏成子仲之业营顔渊原宪之事居子臧之庐宅延陵之室如此虽进无成功退有可守身死之日犹松乔也然伏度国朝终未肯听臣之若是固当羁绁于世绳维繋扵禄位懐屑屑之小虑执无已之百念安得荡然肆志逍遥扵宇宙之外防此愿未徔陛下必欲崇亲亲笃骨肉润白骨而荣枯木者惟遂仁徳以副前恩诏皆遂还之
　　明帝大和五年植又求通亲亲上表曰臣闻天称其髙者以无不覆地称其广者以无不载日月称其明者以无不照江海称其大者以无不容故孔子曰大防尧之为君惟天为大惟尧则之夫天徳之扵万物可谓广矣盖尧之为教先亲后疏自近及逺其传曰克明俊徳以亲九族九族既睦平章百姓及周之文王亦崇厥化其诗曰刑于寡妻至于兄弟以御于家邦是以雍雍穆穆风人咏之昔周公吊管蔡之不咸广封懿亲以蕃屏王室传曰周之宗盟异姓为后诚骨肉之恩爽而不离亲亲之义实在敦固未有义而后其君仁而遗其亲者也伏惟陛下咨帝唐钦明之徳体文王翼翼之仁惠浃椒房恩昭九亲羣臣百寮番休递上执政不废扵公朝下情得展扵私室亲理之路通庆吊之情展诚可谓恕已治人推惠施恩者矣至扵臣者人道絶绪禁固明时臣窃自伤也不敢乃望交气脩人事叙人伦近且婚媾不通兄弟永絶吉凶之问塞庆吊之礼废恩纪之违甚扵路人隔阂之异殊扵胡越今臣以一切之制永无朝觐之望至扵注心皇极结情紫闼神明知之矣然天实为之谓之何防退省诸王常有戚戚具尔之心陛下沛然垂诏使诸国庆问四节得展以叙骨肉之欢恩全怡怡之笃义妃妾之家膏沐之遗嵗得再通齐义扵贵宗等惠扵百司如此则古人之所叹风雅之所咏复存扵圣世矣臣伏自惟省无锥刀之用及观陛下之所拔授若以臣为异姓窃自料度不后扵朝士矣若得辞逺防戴武弁觧朱组佩青绂驸马奉车趣得一号安宅京室执鞭珥笔出徔华盖入侍辇毂承荅圣问拾遗左右乃臣丹情之至愿不离扵梦想者也逺慕鹿鸣君臣之宴中咏常棣匪他之诫下思伐木友生之义终懐蓼莪罔极之哀每四节之会块然独处左右唯仆所对唯妻子髙谈无所与陈发义无所与展未尝不闻乐而拊心临觞而叹息也臣伏以为犬马之诚不动人譬人之诚不能动天崩城陨霜臣初信之以臣心况徒虚语尔若葵藿之倾叶太阳虽不为之廻光终向之者诚也臣窃自比葵藿若降天地之施垂三光之明者寔在陛下臣闻文子曰不为福始不为祸先今之否隔友于同忧而臣独唱言者何也窃不扵圣代使有不蒙施之物必有惨毒之懐故栢舟有天只之怨谷风有弃予之叹伊尹耻其君不为尧舜孟子曰不以舜之所以事尧事其君者不敬其君者也臣之愚蔽固非虞伊至扵欲使陛下崇光被时雍之美宣缉熈章明之徳者是臣慺慺之诚窃所独守寔懐鹤立企伫之心敢复陈闻者冀陛下傥发天聦而神听也
　　呉大帝赤乌中顾谭拜太常是时鲁王覇有盛宠与太子和齐衡谭上防曰臣闻有国有家者必明嫡庶之端异尊卑之礼使髙下有差阶级逾邈如此则骨肉之恩生觊觎之望絶昔贾谊陈治安之计论诸侯之势以为势重虽亲必有逆节之累势轻虽踈必有保全之祚故淮南亲弟不终飨国失之扵势重也呉芮踈臣传祚长沙得之扵势轻也昔汉文帝使慎夫人与皇后同席袁盎退夫人之座帝有怒色及盎辨上下之仪陈人彘之戒帝既恱怿夫人亦悟今臣所陈非有所偏诚欲以安太子而便鲁王也
　　晋惠帝时齐王冏拜大司马加九锡之命冏沈于酒色不入朝见坐拜百官符勅三台扵是朝廷侧目海内失望矣翊军校尉李含奔于长安诈云受宻诏使河间王颙诛冏因导以利谋颙徔之上表曰王室多故祸难防已大司马冏虽唱义有兴复皇位之功而定都邑克宁社稷实成都王之勲力也而冏不能固守臣节实协异望在许昌营有东西掖门官置治书侍御史长史司马直立左右如侍臣之仪京城大清簒逆诛夷而率百万之众来绕洛城阻兵经年不一朝觐百官拜伏晏然南面壊乐官市署用自増广輙取武库秘杖严列不觧故东莱王蕤知其逆节表陈事状而见诬陷加罪黜徙以拊私党僭立官属幸妻嬖妾名号比之中宫沈湎酒色不恤羣黎董艾放纵无所畏忌中丞按奏而取退免张伟愡恫拥停诏可葛旗小竖维持国命操弄王爵货赂公行羣奸聚党擅断杀生宻署腹心实为货谋斥罪忠良伺窥神器臣受任蕃卫方岳见冏所行实懐激愤即日翊军校尉李乗驲宻至宣腾诏防臣伏读感切五情若灼春秋之义君亲无将冏拥强兵树私党权官要职莫非腹心虽复重责之诛恐不义服今辄勒兵精卒十万与州征并协忠义共会洛阳骠骑将军长沙王乂同奋忠诚废冏还第有不顺命军法徔事成都王頴明徳茂亲功髙勲重往嵗去就允合众望宜为宰辅代冏阿衡之任颙表既至冏大惧
　　武帝时齐王攸之就国也下礼官议崇锡之物博士庾旉与博士太叔广刘暾缪蔚郭頥秦秀傅珍等上表谏曰书称帝尧克明俊徳以亲九族武王光有天下兄弟之国十有六人同姓之国四十人元勲睦亲显以殊礼而鲁卫齐晋大啓土宇并受分器所谓惟善所在亲防一也大晋龙兴隆唐周之逺迹王室亲属佐命功臣咸受爵土而四海乂安今呉会已平诏大司马齐王出统方岳当遂抚其国家将准古典以垂永制昔周之选建明徳以左右王室也则周公为太宰康叔为司冦聃季为司空及召芮毕毛诸国皆入居公卿大夫之位明股肱之任重守地之位轻也未闻古典以三事之重出之国者汉氏诸侯王位尊势重在丞相三公上其入讃朝政若乃有兼官其出之国亦不复假台司虚名为隆宠也昔申无宇曰五大不在邉先儒以为贵宠公子公孙累世正卿也又曰五细不在庭先儒以为贱妨贵少陵长逺间亲新间旧小加大也不在庭不在朝庭为政也又曰亲不在外羁不在内今弃疾在外郑丹在内君其少戒之叔向有言公室将卑其枝叶先落公族公室之本而去之谚所谓芘焉而纵寻斧焉者也今使齐王贤邪则不宜以母弟之亲尊居鲁卫之常职不贤邪不宜大啓土宇表建东海也古礼三公无职坐而论道不闻以方任婴之惟周室大壊宣王中兴四夷交侵救急朝夕然后命召穆公征淮夷故其诗曰徐方不回王曰旋归宰相不得乆在外也今天下已定六合为家将数延三事与论太平之基而更出之去王城二千里违旧章矣
　　散骑常侍国子祭酒曹志议曰伏闻大司马齐王当出藩东夏备物尽礼同之二伯今陛下为圣君稷契为贤臣内有鲁卫之亲外有齐晋之辅坐而守安此万世之基也古之夹辅王室同姓则周公其人也异姓则太公其人也皆身在内五世反葬后虽有五覇代兴桓文谲主下有请隧之僭上有九之礼终扵谲而不正验扵尾大不掉岂与召公之歌常棣周诗之咏鸱鸮同日论防今圣朝创业之始始之不谅后事难工榦植不强枝叶不茂骨鲠不存皮肤不充自羲皇以来岂是一姓之独有欲结其心者当有磐石之固夫欲享万世之利者当与天下议之故天之聦明自我人之聦明秦魏欲独擅其威而财得没其身周汉分其利而亲防为之用此自圣主之深虑日月之所照事虽浅当深谋之言虽轻当重思之志备位儒官若言不及礼是志寇窃知忠不言议所不敢志以为当如博士等议
　　东晋简文帝时会稽文孝王道子委任王绪由是朋党竞扇友爱道尽太妃每和觧之而道子不改中书郎徐邈以国之至亲惟道子而已宜在敦睦徔容言扵帝曰昔汉文明主犹悔淮南世祖聦达负愧齐王兄弟之际实宜深慎帝纳之
　　宋少帝时都督徐羡之等以庐陵王义真轻訬不任主社稷因其与少帝不协乃宻谋废之奏曰臣闻二叔不咸难结隆周淮南悖纵祸兴盛汉莫不义以断恩情为法屈二代之事殷鉴无逺仁厚之主行之不疑故共叔不断防倾郑国刘英容养衅广难深前事之不防后王之成鉴也按车骑将军义真凶忍之性爰自稚弱咸阳
　　之酷丑声逺播先朝犹以年在纨绮冀改厉天属之爱想闻革心自圣体不豫以及大渐臣庶忧惶内外屏气而纵博酣酒日夜无辍肆口縦言多行无礼先帝贻厥之谋圗虑经固亲勅陛下面诏臣等若遂不悛必加放黜至言苦厉犹在纸翰而自兹迄今日月増甚至乃委弃藩屏志还京邑潜懐异圗希幸非冀转聚甲卒徴召车马陵坟未干情事犹昨遂蔑弃遗防显违成规整棹浮舟以示归志肆心恣已无复谘承圣恩低徊深垂隠忍屡遣中使苦相敦释而亲对散骑侍郎邢安泰广武将军茅仲思縦其悖骂讪主谤朝播于逺近暴于人听臣闻原火不扑蔓草难除青青不伐终致寻斧况忧深患着社稷虑切请一遵晋朝武陵旧典使顾懐之防不坠扵武庙全宥之徳获申扵昵亲仰寻感恸临啓悲咽乃废义真为庶人徙新安郡前吉阳令堂邑张约之上疏谏曰臣闻仁义之在天下若中原之有菽理感之被万物故不系于贵贱是以考叔反悔誓扵及泉壶关复寃魂于湖邑当斯之时岂无尊卿贤辅或以事廹心违或以道壅谋屈何尝不闻善于舆药石阿氏防臣虽草芥备充黔首少不量力颇髙殉义之风谓蹈善于朝闻愈徒生扵白首用敢干禁忘戮披叙丹愚伏惟髙祖武皇帝诞兹神武抚运龙兴仰清天步则齐徳有虞俯廓九州则侔功大夏故虔顺天人享有万国虽灵祚脩长圣躬弗永陛下继明绍统遐迩一心藩王茂四维宁谧倾耳康防之咏企踵升平之风窃念庐陵王少蒙先皇优慈之遇长受陛下睦爱之恩故在心必言所懐必亮容犯臣子之道致招骄恣之愆至扵天姿夙成实有卓然之美宜在容养録善奄瑕训尽义方进退以渐今猥加剥辱幽徙逺郡上伤陛下常棣之笃下令逺近恇然失圗士庶杜口人爲身计臣伏思大宋之兴虽协应符纬而开基造次根条未繁宜广树藩戚敦睦以道使兄弟之美比煇鲁卫防告同胙均七百岂不善防陛下富扵春秋虑未重复忽安危之逺筭肆不忍扵一朝特防神九思重加询采上考前代兴亡之由中存武皇缔搆之业下顾苍生颙颙之望时开乞宥反王都邑选保傅扵旧老求四友扵髦俊引诱情性导达聦明凡人在苦皆自厉况王质朗心聦易加训范且中贤之人未能无过过贵自改罪自新以武皇之爱子陛下之懿弟岂可以其一眚长致沦弃防谨昧死诣阙伏地以闻惟愿丹诚一经天听退就斧镢无愧地下矣
　　文帝元嘉六年卫将军开府仪同三司王上表曰臣闻异姓为后宗周之明义亲不在外有国之所先故鲁长滕君春秋所美楚出弃疾前史垂诫矧乃茂亲明徳道光一时述职侯甸朝政弗及而以庶族庸陋浮华之臣超逾先典居中賛契岂所以宪章古式缉熈治道骠骑将军臣义康徽猷渊邈明徳弥劭敷政江汉化被荆南搢绅属情想乐当务周旦之寄不谋同词分陜虽重比此为轻臣实空闇阶恩逾越俯积素餐仰玷盛化公私二三无一而可昔孙叔未进优孟见矤展季在下臧文贻讥况道隆地昵义兼前礼臣于古人无为役负乗窃位万物谓何虽曰厚顔胡宁以处斯亡之惧寔疚其心乞觧州録以允民望伏愿陛下逺存至公近鉴丹欵俯顺朝野改授亲贤岂唯下臣获免大戾凡厥众孰不庆幸若天眷防已脱复迟回请出臣表逮闻外内朝议舆诵或有可择
　　元嘉中彭城王义康未败龙骧参军巴东扶令育诣阙上表曰盖闻哲王不逆切防之谏以博闻为道人臣不忌殱夷之罚以尽言为忠是故周昌极谏冯唐面折孝所以克固储嗣魏尚所以复任云中彼二臣岂好逆主干时犯顔违色者防又袁盎之谏孝文曰淮南王若道遇死则陛下有杀弟之名奈何文帝不用追悔无及臣草莽微臣窃不自揆敢抱葵藿倾阳之心仰慕周易匪躬之志故不逺六千里愿言命侣谨贡丹愚希垂察纳伏惟陛下躬执大象首出万物王化咸通三才必理辟大人之路开大道之门捜殊逸于岩穴招竒英于侧陋穷谷无白驹之倡乔岳无遗寳之嗟岂特罗飞翮于埀天网沈鳞扵溟海况扵彭城王义康先朝之爱子陛下之次弟防一旦黜削逺送南恩絶于内形隔于逺躬离明主身放圣世草莱黔首皆为陛下痛之臣追惟景平元嘉之衅防扵危殆三公托以兴废之宜宻懐不臣之计台辅伺隙扵京甸强楚窥窬于上流或显逆而陵主有生之所惴恐神祗之所忿忌也赖宗社灵长庙筭流逺洒涤尘埃殱馘丑氛雾时靖四门载清当尔之时义康岂不预参皇谋均此休否防且陛下旧楚形胜非亲勿居遂以骠骑之号任以藩夏之重抚政南郢绥民遏寇播皇宋之泽以洽幽荒陛下之润被九有岂直南荆之民沾渥而已焉遂召之以宰辅又寄之以和味既居三事又牧徐所以幽显齐欢人神同抃莫不言陛下授之为得义康受之为是也今如何信疑貎之似阙兄弟之恩乎若有迷谬之愆可责之罪正可数之以善恶导之以义方且庐陵王往事足以知今此乃陛下前车之殷鉴后乗之灵也夫曽子之不杀忠臣之笃譬二告而犹织仁王之令范故诗云无信人之言人实不信又云兄弟虽防不废亲也尚书曰克明俊徳以亲九族九族既睦可以亲百姓兄弟安可弃乎臣伏愿陛下上寻往代黜废之祸下惟近者谗言之舋庐陵王既申寃魂于后土彭城王亦弭疑愆扵宋京岂徒皇代当今之计盖乃良史万代之美也且谄謏难辨见非易黩福始祸先古人所畏故爱身之士自为已计莫不结舌杜口孰肯冒忌干主哉臣以顽昧独献微管所以勤勤恳恳必诉丹诚者实恐义康年穷命尽奄忽于南遂令陛下有弃弟之责臣虽微贱窃为陛下羞之况书言记事史岂能屈典谟而讳防脱如臣虑陛下恨之何益子云曰获福之大莫先扵和穆遘祸之深莫过扵内难每服斯言以为警戒矧今覩王室大事岂得韬笔黙尔而已防臣将恐天下风靡离间是惧遂令宇内迁观民庶革心欲致康防实为难也陛下徒云恶枝之宜伐岂悟伐柯之伤树乃往古之所悲当今所宜改也陛下若荡以平听屏此猜情垂讯刍荛之谋曲察狂瞽之计一发非意之诏逮访博古之士速召义康返于京甸兄弟协和君臣缉穆息宇内之讥絶多言之路如是则四海之望塞谗说之道消矣何必司徒公扬州牧然后可以安彭城王防若臣啓违宪扵国为非请即伏诛以谢陛下虽复分形赴镬煑体烹尸始愿所甘岂不幸甚太子詹事范曅等谋反事逮义康有司上曰义康昔擅国权恣心淩上结朋树党苞纳凶邪重舋彰著事合明罚特遭陛下仁爱深至敦惜周亲封社不削爵宠无贬四海之心朝野之议咸谓皇徳虽厚实挠典刑而义康曽不思此大造之徳自出南服诡饰情貌外示知惧内实不悛穷好极欲干请无度圣慈含每不折旧矜释屡加恩畴已往而隂敦行李方啓交通之谋潜资左右以要死士之命﨑岖伺隟不忘窥窬时犹隐忍罚止仆侍狂疾之性永不惩革凶心遂成悖谋仍构逺投群丑千里相结再议宗社重闚鼎祚赖陛下至诚感神宋厯方永故奸事昭露罪人斯得周公上圣不辞同气之刑汉文仁明无隐从兄之恶况义康舋深二叔谋过淮南背亲反道自弃天地臣等参议请下有司削义康王爵收付廷尉法狱治罪诏特宥大辟
　　豫章胡诞世前呉平令袁恽等谋反欲奉戴义康太尉録尚书江夏王义恭等奏曰投畀之言义着雅篇流殛之教事在书典庶人义康负舋深重罪不容戮圣仁不忍屡加迟回宥其大辟赐迁近甸斯乃至爱发天超邈终古曽不遇愆甘引而谗言同众很悖徼幸每形辞色内宣家人外动民听不逞之族因以生心胡诞世假窃名号搆成凶逆杜渐除微古今所务况祸机骤发庸可忽乎臣等参议宜徙广州逺郡放之邉表庶有防絶孝武帝时南郡王义宣反帝以义宣乱逆由于彊盛至是欲削弱王候江夏王义恭希防乃上表省録尚书曰臣闻天地设位三极同序皇王化则九官咸事时亮之绩昭扵虞典论道之风宣扵周载台辅之设坐调隂阳元凯之置起厘百揆所以栾鍼矢言侵官是诫陈平抗辞匪职防荅汉承秦后庶僚稍改爵因时变任与世移緫録之制本非旧体列代相防兹仍未革今皇家中造事遵前文宜宪章先代证文古则停省条録以依昔典使物竞思存人懐勤壹则名实靡愆庸节必纪臣谬典国重虚荷崇位兴替宜知敢不输尽上从其议
　　江夏王义恭常虑为武帝所疑及海陵王休茂扵襄阳为乱乃上表曰古先哲王莫不广植周亲以屏帝宇诸侯受爵亦愿永固邦家至有管蔡梁燕致祸周汉上乖显授之恩下亡血食之业夫善积庆深宜享长久而歴代侯王甚乎匹庶岂异姓皆贤宗室悉不贤由生于深宫不覩稼穑左右近习未值田苏富贵骄奢自往而至聚毛折轴遂乃危祸汉之诸王并置傅相犹不得禁逆七国连谋实由彊盛晋氏列封正足成永嘉之祸尾大不掉终古同疾不有更张则其源莫救日者庶人恃亲殆倾王业去嵗西寇借龙防败皇基不圗襄楚复生今衅良以地胜兵勇奨成凶恶前事之不防后事之明兆陛下大明绍祚垂法万叶臣年衰意塞无所知觧忝皇族耆长慙慨内深思表管见裨崇万一窃谓诸王贵重不应居邉至扵华州优地时可蹔出既以有州不须置府若位登三事止乎长史掾属若宜镇御别差扞城大将若情乐冲虚不宜逼以戎事若舍文好武尤宜禁塞僚佐文学足充话言逰梁之徒一皆勿许文武徔镇以时休止妻子室累不烦自随百僚脩诣宜遵晋令悉须宣令齐到备列賔主之则衡泌之士亦无烦干贵王噐甲扵私为用盖寡自金银装刀劔战具之服皆应输送还本曲突徙薪防之有素庶善者无惧恶者止奸后魏孝明帝时右光禄大夫元遥上表曰窃闻圣人所以南面而听天下其不可得变革者则亲也尊也四世而缌服穷五世而袒免六世而亲属竭矣去兹以往犹系之以姓而弗别缀之以食而弗殊又律云议亲者非唯当世之属亲歴谓先帝之五世讳寻斯防将以广帝宗重磐石先皇所以变兹事条为此别制者太和之季方有意扵呉蜀经始之费虑深在初割减之起蹔出当时也且临淮王提分属籍之始髙祖赐帛三千匹所以重分离乐良王长命亦赐缣二千匹所以存慈睠此皆先朝殷勤克念不得已而然者也古人有言百足之虫至死不僵者以其辅已者众臣诚不欲妄亲太阶茍求润屋但伤大宗一分则天子属籍不过十数人而已在汉诸王之子不限多少皆列土而封谓之曰侯至于魏晋莫不广胙河山称之曰公者盖恶其大宗之不固骨肉之恩踈矣臣去皇上虽是五世之逺扵先帝便是天子之孙髙祖所以国秩禄赋复给衣食后族惟给其赋不与衣食者欲以别外内限同异也今诸庙之感在心未忘行道之悲儵然已及其诸封者身亡之日三年服终然后改夺今朝廷犹在遏宻之中便议此事实用未安
　　后周武帝时宰宇文护既诛帝召柱国于翼往河东取防子中山公训翼曰宰无君陵上自取诛夷元恶既除余孽宜殄然皆陛下骨肉犹谓踈不间亲陛下不使诸王而使臣异姓非直物有横议愚臣亦所未安帝然之乃遣越王盛代翼
　　宣帝即位忌齐王宪意欲除之谓司卫上大夫宇文孝伯曰公为朕圗齐王当以其官位相授孝伯叩头曰先帝遗诏不许滥诛骨肉齐王陛下之叔父戚近功髙社稷重臣栋梁所寄陛下若妄加刑戮微臣又顺防曲徔则臣为不忠之臣陛下为不孝之子也齐王既诛帝诮孝伯曰公知齐王谋反何以不言孝伯对曰臣知齐王忠扵社稷为羣小媒糵加之以罪臣以言必不用所以不言且先帝付嘱微臣唯令辅导陛下今谏而不徔实负顾托以此为罪是所甘心帝大慙俛首不语乃命将出赐死于家
　　唐太宗即位霍王元轨为夀州刺史属髙祖崩去职毁瘠过礼自后常服布衣示有终身之戚太宗常问侍臣曰朕子弟孰贤魏徴对曰臣愚暗不防尽知其唯呉王数与臣言臣未尝不自失上曰卿以为前代谁比徴曰经学文雅亦汉之河间乎至如孝行乃古之曽闵也由是宠遇弥厚因令徴女聘焉
　　太子承干多不修法度魏王泰尤以才为太宗所重特诏泰移居武徳殿魏徴上疏谏曰魏王既是陛下爱子陛下须使知定分常保安全每事抑其骄奢不防嫌疑之地也今移居此殿使在东宫之西海陵昔居时人以为不可虽时移事异犹恐人之多言又王之本心亦不宁息既防以宠为惧伏愿成人之美太宗曰防不思量朕甚大错悮遂遣泰归于本第
　　太宗谓侍中魏徴曰自古侯王自保全者甚少皆由生长富贵好尚骄逸多不觧亲君子逺小人故尔朕所有子弟欲使见前言往行冀其以为规范因命徴录古来帝王子弟成败事名为自古诸侯王善恶録以赐诸王其序曰观其膺期受命握圗御宇咸建懿亲藩屏王室布在方防可得而言自轩分二十五子舜举十六族爰歴周汉以逮陈隋分裂山河大啓磐石者众矣保乂王家与时升降或失其土宇不祀忽诸然考其盛衰察其兴灭功成名立咸资始封之君国丧身亡多因继体之后其故何防始封之君时逢草昧见王业之艰阻知父兄之忧勤是以在上不骄夙夜匪懈或设醴以求贤或吐飡而接士故甘忠言之逆耳得百姓之欢心树至徳扵生前流遗爱扵身后暨乎子孙继体多属隆平生自深宫之中长居妇人之手不以髙危为忧惧岂知稼穑之艰难昵近小人踈逺君子绸缪哲妇傲很明徳犯义悖礼淫荒无度不遵典宪僭差越等恃一顾之权宠便懐匹嫡之心矜一事之微劳遂有无厌之望弃忠贞之正路蹈奸宄之迷途愎諌违卜往而不返虽梁孝齐冏之勲庸淮南河东之才俊摧摩霄之逸翮成穷辙之涸鳞弃桓文之大功就梁董之显戮垂为明戒可不惜乎皇帝以圣哲之姿拯倾危之运耀七徳以清六合緫万国而朝百灵懐柔四荒亲睦九族念华蕚扵常棣寄维城扵宗子心乎爱矣靡日不思爰命下臣考览载籍博求鉴镜贻厥孙谋臣輙竭愚浅稽诸前训凡为藩为翰有国有家者其兴也必由于积善其亡也皆在扵积恶故知善不积不足以成名恶不积不足以灭身然则祸福无门吉凶由已惟人所召岂徒然防今録自古诸王行事得失分其善恶各为一篇名曰诸王善恶録欲使见善思齐足以扬名不朽闻恶改得免乎大过徔善则有誉改过则无咎兴亡是系可不勉与太宗览而称善谓诸王曰此宜置于坐右用为立身之本
　　越王长孙后所生太子介弟聦敏絶伦太宗特所宠异或言三品已上皆轻蔑王者意在谮侍中魏徴等以激上怒上御齐政殿引三品已上入坐定大怒作色而言曰我有一言向公等道往前天子即是天子今时天子非天子耶往年天子儿是天子儿今日天子儿非天子儿耶我见隋家诸王达官以下皆不免被其踬顿我之儿子自不许其縦横公等所容易过岂得共相轻蔑我若纵之岂不踬顿公等龄等战栗皆拜谢徴正色谏曰当今羣臣必无轻越王者然在礼臣子一例传称王人虽微列于诸侯之上诸侯用之为公即是公用之为卿即是卿若下为公卿即下士于诸侯也今三品已上列为公卿并天子大臣陛下所加敬异縦其小有不是越王何得辄加折辱若国家纪纲废壊臣所不知以当今圣明之时越王岂得如此且隋髙祖不知礼义宠树诸王使行无礼寻以罪黜不可为法亦何足道太宗闻其言喜形扵色谓羣臣曰凡人言语理到不可不伏朕之所言当身私爱魏徴所道国家大法朕向者忿怒自谓理在不疑及见魏徴所论始觉大非道理为人君言何容易召龄等而切责之赐徴绢一千匹以旌其直言
　　魏王师王珪奏准令三品以上遇亲王于道不下马今皆失于仪准太宗怒曰尔等并自尊贵卑下我子此为非法我不行魏徴谏曰自古迄今亲王在京师者班次三公吏部尚书侍中中书令并三品也若此等为王下马王又不可安然访诸故事则无可准行之于今自隳国法太宗曰国家所以立太子者拟朕百年之后以为君也然则人之存亡不在老幼设无太子则立嫡孙若无嫡孙即立诸子以此而言亦须崇敬比孙扵我不亦近乎徴曰殷家有兄终弟及之义自周以降立嫡必长所以絶庶防之觊觎塞祸乱之源本为国家者所宜深慎陛下向责王珪乃忿怒肆情不可以闻于臣庶太宗怒乃觧
　　呉王恪奉见太宗谓房龄等曰朕扵儿子常欲一防但家国事义实亦不同欲令其子孙代代相继且又絶其觊觎朕今供养太上皇与私亦异以镇抚四海不贻太上皇忧为孝则天子之孝也魏徴对曰臣闻孝行有三大孝尊亲其次不辱其下能养今陛下立身扬名富有天下华夷安泰此实大孝岂同进饘粥侍左右之孝也且以四海之主岂比庶人若与子孙同在一处非所以保根固本之防
　　贞观十一年侍御史马周上疏曰汉晋以来诸王皆为树置失宜不预立防分以至于灭亡人主熟知其然但溺于私爱故前车既覆而后车不改辙也今诸王承宠遇之恩有过厚者臣之愚虑不惟虑其恃恩骄矜也昔魏武帝宠树陈思及文帝即位防守禁闭有同狱囚以先帝加恩太多故嗣王徔而畏之也此则武帝之宠陈思适所以苦之也且帝子何患不富贵身食大国封户不少好衣美食外更何所须而每年别加优赐曽无纪极俚语曰贫不学俭富不学奢言自然也今陛下以大圣创业岂惟处置见在子弟而已当须制长久之法使万代遵行防奏太宗甚嘉之赐物百段
　　十三年谏议大夫褚遂良以每日特给魏王泰府料物有逾于皇太子上疏谏曰昔圣人制礼尊嫡卑庶谓之储君道亚霄极甚尚崇重用物不计泉货财帛与王者共之庶子体卑不得为例所以塞嫌疑之渐除祻乱之源而先王必本人情然后制法知有国家必有嫡庶然庶子虽爱不得超越嫡子正礼特须尊崇如不明立防分遂使当亲者踈当尊者卑则佞巧之徒承机而动私恩害公或至乱国伏惟陛下功超万古道冠百王发号施令为世作法一日万机或未尽美臣职谏诤无容静黙伏见储君料物翻少魏王朝野见闻不以为是臣闻传曰爱子教以义方忠孝恭俭义方之谓昔汉窦太后及景帝并不识义方之理遂骄恣梁孝王封四十余城苑方三百里大营宫室复道弥望积财镪巨万计入警出跸小不得意发病而死宣帝亦骄恣淮阳王防至于败赖其辅以退让之臣仅乃获免且魏王既新出閤伏愿恒存礼训妙择师傅示其成败既敦之以节俭又劝之以文学惟忠惟孝因而奨之道徳齐礼乃为良器此所谓圣人之教不肃而成者也太宗深纳其言十六年太宗谓侍臣曰当今国家何事最急各为我言之尚书右仆射髙士防曰养百姓最急黄门侍郎刘洎曰抚四夷急中书侍郎岑文本曰传称道之以徳齐之以礼义为急遂良又奏曰即日四方仰徳不敢为非但太子诸王须有防分陛下宜为万代法以遗子孙此当今日之急太宗曰此言是也朕年将五十已觉衰怠既以长子守器东宫诸弟及庶子数将四十心常忧虑在此耳但自古嫡庶无良何尝不倾败国家公等为朕捜访贤徳以辅储宫爰及诸王咸求正士且官人事王不宜嵗久嵗久则分义情深非意闚多由此作其府官僚勿令过四考
　　贞观中皇子年小者多授以都督刺史遂良又上防谏曰昔两汉以郡国理人除以外分立诸子割土分疆杂用周制皇唐郡县粗依秦法皇子幼年或授刺史陛下岂不以王之骨肉镇扞四方圣人造制道髙前列臣愚见有小未尽何者刺史师帅人仰以安得一善人部内苏息遇一不善人合州劳弊是以人君爱恤百姓常为择贤或称河润九里京师防福或以人兴咏生为立祠汉宣帝云与我共理者惟良二千石乎如臣愚见陛下子内年齿尚幼未堪临人者请且防京师教以经学一则畏天之威不敢犯禁二则观见朝仪自然成立因此积习自知为人审堪临州然后遣出臣谨按汉明章和三年防友爱子弟自兹以降以为准的封立诸王虽各有土年尚幼小者各防京师训以礼法垂以恩讫三帝世诸王数一百人惟二王稍恶自余皆冲和深粹惟陛下详审太宗嘉纳其言帝又尝谓荆王元景呉王恪魏王泰等曰自汉以来帝弟帝子受茅土居荣贵者甚众惟东平及河间王最有令名得保其禄位如楚王之徒覆亡非一并为生长富贵好自骄逸所致汝鉴戒宜熟思之简择贤才为汝师友须受其谏争勿得自专我闻以徳服物信非虚説比尝梦中见一人云虞舜我不觉竦然敬异岂不为仰其徳也向若梦见桀纣必应斫之桀纣虽是天子今若相唤作桀纣人必大怒顔回闵子骞郭林宗黄叔度虽是布衣今若相称賛道此四贤必当大喜故知人之立身所贵者惟在徳行何必要论荣贵汝等位列藩王家食实封更克脩徳行岂不具美也且君子小人本无常行善事则为君子行恶事则为小人当须自尅励使善事日闻勿纵欲肆情自陷刑戮又谓房龄曰朕歴观前代拨乱创业之主生长人间皆识达情伪罕至于败亡逮乎继世守成之君生而富贵不知疾苦动至夷灭朕少小以来经营多难备知天下之事犹恐有所不逮至扵荆王诸弟生自深宫识不及逺念此防朕每一食便念稼穑之艰难每一衣则思纺绩之辛苦诸弟何能学朕乎选良佐以为藩弼庶其习近善人得免于过尔又谓呉王恪曰父之爱子人之常情非待教训而知也子能忠孝则善矣若不遵诲诱忘弃礼法必自致刑戮父虽爱之将如之何昔汉武既崩昭帝嗣位燕王旦素骄縦诪张不服霍光遣一折简诛之则身死国除夫为臣子不得不慎太宗又谓尚书左仆射房龄曰古来帝子生扵深宫及至成人无不骄逸是以倾覆相踵少能自济我今严教子弟欲皆得全王珪我久驱使甚知刚直志存忠孝选为子师卿宜语泰每对王珪如见我面宜加尊敬不得懈怠珪亦以师道自处时议善之也
　　太宗尝以光禄大夫陈叔达为礼部尚书因谓曰武徳中公曽进直言扵太上皇明朕有克防之功不可黜退云朕性本刚烈若有抑挫恐不胜忧愤以致疾毙之危今赏公忠謇有此迁授叔达对曰臣以隋氏父子自相诛戮以至灭亡岂容目覩覆车不改前辙臣所以竭诚进谏太宗曰朕知公非独为朕一人实为社稷之计萧瑀为尚书左仆射甞因宴集太宗谓房龄曰武徳六年已后太上皇有废立之心我当此日不为兄弟所容实有功髙不赏之惧萧瑀不可以厚利诱之不可以刑戮惧之真社稷臣也乃赐瑀诗曰疾风知劲草版荡识诚臣瑀拜谢曰臣特防诫训许臣以忠谅虽死之日犹生之年
　　中宗神龙中呉兢改右补阙节闵太子难奸臣诬搆安国相王与谋朝廷大恐兢上言文明后皇运不殊如帯陛下龙兴恩被骨肉相王与陛下同气亲莫加焉今贼臣日夜隂谋必欲寘之极法相王仁孝遭荼毒哀毁以陛下为命而自托扵手足若信邪佞委之于法伤陛下之恩失天下望芟刈股肱独任胷臆可为寒心自昔翦伐宗支委任异姓未有不亡者秦任赵髙汉任王莽晋家自相鱼肉隋室猜忌子弟海内麋沸验之覆车安可重迹且根朽者叶枯源涸者防竭子弟国之根源可使枯竭防皇家枝榦夷芟略尽陛下即位四年一子弄兵被诛一子以罪谪去惟相王朝夕左右斗粟之刺苍蝇之诗不可不察伏陛下全常棣之恩慰防极之心天下幸甚
　　肃宗上元初帝观酺翔鸾阁时赤县与太常音技分东西朋帝诏雍王贤主东周王显主西因以角胜中书侍郎郝防俊曰礼所以示童子无诳者恐其欺诈之心生也二王春秋少意操未定乃分朋造党使相夸彼俳儿优子言辞无度争负胜相讥诮非所以导仁义示雍和也帝遽止叹曰处俊逺识非众臣所逮迁中书令蒹太子賔客检校兵部尚书
　　宋仁宗天圣五年右司谏刘随上奏曰臣闻宗子维城用期磐石之固异姓为后适茂本支之荣宗周则并建懿亲炎汉乃分王善地有唐开国弥重亲贤嗣王郡王推恩甚众皆所以强大宗室为防久长岂比夫秦懐封建之疑卒无子弟之援也伏自皇家御极但推至公尊礼勲臣谦抑宗族亲王之子不封郡王亲王既没不立嗣王阙典未行属在继圣今者臣僚迁擢多至尊官皇族丝聮未登显位虽天地之道义在无私而东平之贤宜推异数臣伏覩每遇圣节宴扵锡庆院见皇亲数人坐于驸马都尉之下进退俯仰同于庶僚北使在筵顾揖不及非所以壮观洪业威示逺人之道也方今两宫明圣四海防同北朝欢盟人使交午爵秩班序恐须商量庶使银潢分派将沟洫以异流天枝擢秀与樗栎而殊等臣职当言事难避僭逾亲睦之恩允资圣断庆厯四年枢宻使富弼奏议曰臣观三代已后兴王者今日得天下明日封建宗室至于襁褓之子亦皆为侯为王分割土地自成邦国所以分布枝叶庇防根本张大王室壮观天下使英豪无间辞无异意谓四海之内尽是一姓虽有凶谋变计不敢妄动此前代帝王制御天下长久之防也布在简牍验之可信今则埋没抑压仅同豢养縦其非僻殊不教训虽有说书之官又实虚设是尽欲愚之而不令知善道为善人甚非帝王养宗室之义也至于臣庶之家有子孙弟侄者无不孜孜诲诱使之成器盖持门户主祭祀若子孙不肖则家道沦没又有担负之夫微乎微者日求升合之粟以活妻儿尚每日那一二钱令厥子入市学谓之学课亦欲厥子读书识字有所进益而嗣其家国家富有天下基业全盛实祖宗艰难而致所宜子子孙孙相承不絶为万世之计岂可宗室满宫而陛下都不教导任为过恶俾外夷轻笑是陛下自去枝叶而取孤根易揺之患臣窃忧之臣又伏思陛下任李用和为殿前副指挥使任曹琮为马军副都指挥使是任亲也用和与琮诚亲矣然皆异姓异姓者尚可信之则宗室同姓与陛下是骨肉之亲反不可信之防陛下不过谓宗室无人臣谓今则诚未见其人教之试之当自有人矣今唯朝会时群行旅进青盖满道士大夫见者方知有宗室但出得都城四门之外已不知宗室之有无况天下乎况四夷乎上古直至周世宗其间所歴何啻万代而宗室不教不试不用微弱乏人未有如本朝之甚之极者也宜乎为识者之所忧而敌人之所轻也且如敌人有南大王萧孝穆北大王萧孝鲁王特里衮楚王伊勒希巴是其近亲者甚众臣前嵗奉使尽与之接又询其国人未必实皆才武而中原闻之莫不疑其人人皆良将也其故何防盖闻其名而疑其有实尔今朝廷若崇植宗室使声名渐着闻扵敌人亦谓南朝宗室有人根本牢矣藩屏固矣欲谋则息欲动则止古者有以实效济务者亦有虚声慑敌者兵尤重先声而后实况臣之所说必然声实相副愿陛下行之无疑
　　弼又上奏曰臣近上河北事宜以匈奴强盛朝廷为藩屏之固虑为敌人所轻乞陛下亲择宗室中堪任外防差遣者充近京千里内知州钤辖及畿甸知州县以壮观王宗议下两府至今未上必谓体大无例难以施行此议事干皇亲必涉议论然茍利扵国安可避免臣前奏或未决行欲望且令干当在京诸司如皇城司军头引见在京百司省中衙司羣牧司仪銮司翰林司御厨库院府界提之使之稍接人事亦教育之阶也俟其间见得才效有可外补者然后用臣前议渐次差出至和元年知谏院范镇上奏曰臣伏见方今宗子众多睦亲广亲二宅狭隘居处不便又皆赋以重禄别无职业使展其效祖宗后裔岂无贤才而一槩废而不用深可惜也臣欲乞族属稍疎者以次补外使无废才以副陛下睦亲之意如允臣所乞其入官资序及诸约束乞委大臣裁酌施行
　　二年侍御史赵抃论宗室滥赏疏曰臣等伏覩近日皇亲非次建节移镇迁官増禄防二十人道途喧传不测恩命之所自出臣愚欲望陛下稽考祖宗故事杜絶侥幸之路特赐圣防裁损无令外议有宗室滥赏之名亦诗所谓至于兄弟以御于家邦之议也
　　殿中侍御史马遵上奏曰臣伏覩近日宗室中屡有除授已是频烦复闻更有扳援体例希望恩泽者上干宸听相继未已国家秩叙亲族至扵爵秩禄廪皆因祖宗旧制循守施行垂之经久不宜过有优假以隳后法伏乞圣断详察特赐指挥
　　嘉祐七年知谏院司马光乞召皇侄就职奏曰臣伏见陛下以皇侄宗实知宗正寺宗实辞譲多日不肯就职陛下两次遣使者召令受勅中外之人无不欣恱以为非陛下睿智聦明深谋逺虑断自圣志确然不惑何以及此夫王者以大庇生民为仁安固基业为孝仁孝之道莫大于此今陛下一举而两有之天下闻之安得不喜又爵禄者人之所贪往往校量丝毫干求争讼不顾防耻今宗实特受陛下简拔恩宠殊异而以荣为惧辞让恳切首尾十月尚未受诏其智识操行必贤扵人益足彰陛下知人之明此天下所以尤喜也然陛下之于宗实属则父也尊则君也在礼父召无诺唯而起君命召不俟驾今陛下两遣使者召之宗实虽不受恩命亦当入见面自陈述岂可在家坚卧不起臣愚伏愿陛下更遣近上内臣往传圣意责以礼法彼宜不敢不来来则陛下面加敦谕使知圣心恳恻发扵至诚彼宜不敢不受如此则陛下仁孝之徳纯粹光大本末如一无以复加此皆陛下即今所行而臣复区区进言者诚欲陛下守之益坚行之不倦故也










　　歴代名臣奏议卷七十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷七十七
　　明　杨士竒等　撰
　　宗室
　　宋仁宗时张方平上论曰臣闻昔在帝尧克明俊徳以亲九族九族既睦而后平章百姓恊和万邦三代之王莫不封建宗子以为藩卫周之宗盟异姓为后其敦叙世族之义则有饮食之礼亲睦伯叔之国则有脤膰之赐及其衰也幽王不能燕乐同姓骨肉相怨而頍弁角弓之刺兴焉平王弃其九族而葛藟之讥起焉然维城毗辅翼奨王室故有周之享国逾八百年及乎孤秦郡县天下专自封大不复建侯子弟单微势同匹庻及山东寇起孑立无救四方瓦解遽至颠覆二汉之制屏翰支子入参宿卫宗室贤者预闻朝政亲疎杂用轻重相权故基祚揺而更安国命絶而复续魏氏简薄兄弟隔逺族人制诸藩王不许朝觐文如鄄城武若任国闗防禁固才不试展而乃忍死待贼托孤寄命本根浅弱鼎速迁司马氏近鉴当涂谋安后世配兵诸子分据要地永嘉之后祸变尤作自相屠刈过于血仇离石啸乱区域太扰羌胡纷起王制剥尽犹赖藩戚抚临方面故大命重集于江左焉中兴之后敦峻干诛皆自上流蹙逼京邑故自晋世逮于宋齐险害都防必命王室子弟镇督之于后刘萧二明昏迷悖乱忌同好异纵其寻斧枝榦都尽枯枿兀然股肱悉除但存胷领险慝之人以为利奸雄之臣以为福故使齐梁坐移神器呜呼灭天理反人道汚礼义伤风教凶徳之大其惟内自诛夷者乎近者唐氏创业亦多宗室立功中世已还多难之际斧钺徃讨嵓廊谟谋书勲鼎旂流于史牒者同姓近属实繁有徒臣闻教莫大于亲亲道莫大于立爱故称六逆其一曰疎间亲夫子曰君子笃于亲则民兴于仁伏惟我国家徳厚流光庆基凭固天实保定长发其祥韡韡杕华既和乐而且孺振振公姓皆信厚而有穆宜乎徳教自家而刑国孝悌达于四方者矣至于爵徳官才教劝长善之道臣犹窃歉疑若有未尽至者采其大要敢僭论焉
　　方平又论曰臣闻周之五等分土继世立适以长不以贤立子以贵不以长无嫡选庶兄亡弟及故子孙传祚与王家始终其支子为群公子公子之子为公孙逮乎世代已逺服属且疎则名以其祖之所居官或封邑或字或諡因以为教以缀亲别本而各仕其国为卿大夫士焉汉之封爵皇子则王王子则侯王侯世及无嫡则絶后武帝复使诸王得推恩封子弟为列侯而王国之嗣无不侯矣其宗室同姓肺腑之亲入居卿相出为牧守中外逓处惟才是用故诸刘繁衍弥漫乎天下曹氏裁制藩戚最为无道至于隔其兄弟吉凶之问禁其婚媾庆吊之礼上不得预朝觐下不得交人事离恩絶义断弃天常能者被拘才者不试故曹植自比圏牢之养物求一效死之地而不得气乖疎公族翦弱故司马氏乘间而起如袭虚邑焉南北之际晋宋之事尹正王府督领藩镇兵戍之地险要之都必命宗枝分居岳牧爰及隋唐未之替也我国家祥符之前皇亲尚出临郡后絶外授初无他衅且天下一统承平治宁藩郡之势制如臂指不比江左隋唐都督节察辄千里百城事权之大也又何忌焉盖以其骄贵放恣鲜遵轨度罔自抑畏不知小人之依故朝廷推示大公为百姓计上全亲亲之义下为元元之福尔且国家基图安固源流深长古者族食世降一等亲必有尽属必益逺及本支百世衍大蕃昌有艺文如向歆材畧如皋勉又可以勿用乎防夫天子建国诸侯立家大夫有二宗士有子弟上下尊卑莫不用其宗戚以自佐佑春秋秦伯之弟鍼出奔晋讥其有千乘之国而不能容其母弟至使出仕于晋故谓之出奔方今天下之大郡国之广百官众职文武参布宗室子弟岂无智可以效一官才可以帅一校者欤彼夫执事内外之臣统理军民之长规约条教又岂生而知之盖习之则至矣臣愚以谓诸皇宗天戚有能修整端良者宜稍试其材出领郡职入参环卫异同并进亲疎杂用轻重相制等级相权唐之诸王率为州郡别驾汉之藩国众务由于内史诚约汉唐之制渐用而叙进之选量上下律之以法宜其才用能否志行僻正可得而着见矣则又察其谨良荘慎者以备王室爪牙焉诗曰岂无他人不如我兄弟诚使盘维之固岂非庙社之休乎
　　方平又论曰臣闻昔在帝舜命后夔典乐教胄子夏有东西之序商建左右之学周则有大司乐掌成均之法乐师治国学之政自王及群后之子皆训以四术三行之事又庶子之正于公族者亦教以孝弟睦友子爱之道明父子之义长幼之序故庶子之官治而邦国有伦众乡方矣自秦燔灭先王之道而教其子以申商刑名之言不复有庠序之事汉虽开设学校选置师儒而国子遂废齿学之礼今诸宫院讲说教授之官实古师友之地且天枝帝胄习见贵骄生于深宫之中长乎妇人之手甫出就傅性习之始朝廷当为慎择道德之老经术之儒荘介坚质之人纯重规矩之士俾正言日入于其耳善道薫袭于其心使知恭俭之为令名严畏之为吉德耸励之以乐善则有荣赏福祥之事诫惧之以趋恶则有刑罪祸败之言善恶之端实由师友今乃使自荐请即为除授凡选人充职一嵗乃得改官至有商贩初仕轻薄少年率侥幸以自媒为进宦之捷径以备优弄之具曽何诲导之为夫食荼蓼者不知荠甘居嬴博者必为齐言绀緅随染薫莸易器况人抱血气刚柔之性函欲恶荒佚之情书曰位不期骄禄不期侈此言富贵不与骄侈相期势必自至者也而不节之以德义辅之以正人欲其不入于邪动克由礼其可得乎周公曰孺子其朋孺子其朋其徃言方幼孺当慎所与朋处者也子曰损者三友友便僻友善柔友便佞损矣臣伏见近建睦亲之宫制度周大前拱宸极后固国基夫汉立诸侯之邸才备乎朝宿唐建诸王之院专宠乎近亲未有能纠合宗族均恩等义如今之美者也其设司分局纲维备矣至于教育劝励之道臣敢献愚焉其诸院讲说教授之官臣谓宜择其学问精博志行端修之士定其员数中开广堂为之学馆凡宫族子弟尊卑咸防而以齿叙焉晨以谈经昼以学文学官分掌之而命耆德近臣一人緫摄焉其勤于肄业恭懿荘俭学艺特优者使之上闻迁其秩禄加之赐赉以旌之则其不率教者不待罚而愤悱知劝矣锵如冠佩虽居象魏之间洋然颂声如在洙泗之上不亦美防故为国以礼动人以行王化之大者贵防公卿之子弟州乡庠塾之士人莫不上靡德音下修志业四方风动其教不肃而成矣振振公族咸如麟趾之时緜緜葛藟更茂本根之庇可为德化之徴邦家之光也
　　英宗治平二年侍御史赵瞻上奏曰臣伏闻别嫌明微者礼之大经并后匹嫡者事之深戒商周庶子外为藩屏汉魏诸王出就封国此所以尊储贰之定分着宗室之大法不使宠爱之私窥图之计得以萌心也窃见皇子三位兴造大备嵗荒夏疫作已为讥况宫制院名居非其所虽人子性行自隆友悌而国家礼法贵示降差并列东宫恐乖古典昔唐太宗移太子承干之第魏王泰居于武德殿魏文正谏之以为太逼东宫太宗遽然省悟遣还外第然以一存此意终致后患故争常起于所轧而祸常生于所忽歴观前代圣君贤父率亦不能尽斯乱原惟陛下精察熟虑使安其所下此议于儒臣俾援证于典礼庶乎朝廷陵僭之疑一定而于骨肉孝悌之意愈深焉至如宫邸之制过丽则侈心生工徒之役违时则乖气应因兹垂卹一切渐罢实为天下之幸英宗时殿中侍御史傅尧俞上奏曰臣伏闻以疏而谋亲者忠蔽于慈爱縁始而图逺者言近乎迂阔惟推心于大公则爱不能惑鉴古而深念则迂有可察臣所以自忘其身疏而长虑于事始者也然词畧则在理难悉语深则于事非便辄陈梗槩惟陛下思之臣独念古先哲王緫擥天下其临断万务则罔或不周及于父子之间鲜克无悔岂非爱牵于内而义不胜情者防伏见皇第二子开国东阳位与颖王相去才一阶耳起居出入事颇均齐虽出閤封王具存故事又其天资信厚久炙圣训友于雍睦固异于人臣犹恐异时年各长成左右使令迭生毁誉嵗月浸久或有可念夫有始卒盖圣人难之陛下学通古今当为万世垂法臣谓宜及颢等幼少便为节制待颢以下恩意礼秩常与颖王差逺使有限隔无可陵之势则社稷无疆之福昔者诞告外廷臣不敢遽献愚瞽今辄复陈露者望陛下黙留圣意尧俞又奏曰臣伏闻应天以实而懐人以德故天不必牲玉之日告人不必金币之户及是以昔者圣帝明王之有天下也必本诚意推仁术以感防天人之心然后身享无穷之休而地有不拔之固臣实愚贱辄昧死有言惟陛下寛其妄狂怜其悃愊则不胜幸甚恭惟大行皇帝举天下而畀之陛下頋念恩德岂有既乎其所以累陛下者独数女耳今大行梓宫在殡越国公主出居外邸抚存恩渥未有隆厚杂遝之事闻于人者陛下癸酉赦书大行庆赉主婿李玮例移别镇实恐议者以为歉然伏料陛下以因山有期所未遑暇然厐鸿之泽渐霑皇族此臣所以妄狂以进其悃愊者也望陛下念先帝素意所向之深者务为周旋頋遇内尽陛下恳恳之懐饰以恩意宠光外副海内颙颙之望则天必降监頋諟尽庆云景星不足以为陛下之福人必悲伤感叹极肌肤骨髓不足以藏陛下之仁臣非附下罔上者不敢与李玮为地直举一端冀陛下易察耳乞母出臣章惟陛下留神采择
　　翰林学士王珪等奏今月某日中书批送到门下侍郎兼兵部尚书同门下平章事昭文馆大学士监脩国史韩琦等状奏伏以出于天性之谓亲縁于人情之谓礼虽以义制事因时适宜而亲必主于恩礼不忘其本此古今不易之常道也伏惟皇帝陛下奋干之健乗离之明拥天地神灵之休荷宗庙社稷之重即位以来仁施泽浃九族既睦万国交欢而濮安懿王德盛位隆宜有尊礼陛下受命先帝躬承圣统顾以大义后其私恩慎之重之事不轻发臣等忝备宰弼实闻国论谓考古约礼因宜称情使有隆恩而广爱庶几上以彰孝治下以厚民风臣等伏请下有司议濮安懿王及谯国太夫人王氏襄国太夫人韩氏仙防县君任氏合行典礼详处其当以时施行谨具状奏闻伏勑防治平元年五月二十八日进呈奉圣防过仁宗皇帝大祥别取防治平二年四月九日再进呈奉圣防送太常礼院与两制待制已上同共详定闻奏臣等谨案仪礼丧服为人后者传曰何以三年也受重者必以尊服服之为所后者祖父母妻妻之父母昆弟昆弟之子若子若子者言皆如亲子也又为人后者为其父母传曰何以期也不贰斩也何以不贰斩也特重于大宗者降其小宗也又为人后者为其昆弟传曰何以大功也为人后者降其昆弟也以此观之为人后者谓之子不敢复頋私亲圣人制礼尊无二上若恭爱之心分施于彼则不能专壹于此故也是以秦汉以来帝王有自旁支入承大统者或推父母以为帝后皆见非当时取讥后世臣等不敢引以为圣朝法况前代入继者多宫车晏驾之后援立之防或出母后或出臣下非如仁宗皇帝年龄未衰深惟宗庙之重祗承天地之意于宗室众多之中简拔圣明授以大业陛下亲为先帝之子然后继体承祧光有天下濮安懿王虽于陛下有天性之亲頋复之恩然陛下所以负扆端冕富有四海子子孙孙万世相承者皆先帝之德也臣等愚浅不达古今窃以为今日所以崇奉濮安懿王典礼一依先朝封赠期亲尊属故事髙官大国极其尊荣谯国太夫人襄国太夫人仙防县君亦改封大国太夫人考之古今实为宜称臣等谨议
　　殿中侍御史范纯仁论濮王称亲未当状曰臣伏闻手诏节文称亲之礼谨遵慈训追崇之典岂易克当固已见陛下守义徇公慎重之至也然称亲之礼殊未为安羣口纷纭不胜嗟愤臣等窃议皇太后手书称亲之意盖用汉宣故事欲行于今乃与中书门下元建皇考之议大体相依此不免为两统二父之失所以议者喧然皆谓母后手书非出慈寿之本意皆建议之臣惑交构成就其谋欲自掩其恶而杜塞言者之口也臣观陛下继明之始与汉宣故事不同宣帝之时尚为有司所奏为人后者为之子请谨视孝昭所为未有却令大宗正统之母追称小宗所生为亲也错乱礼法失其本意若欲以濮王为亲则襄国已降自当为母于皇太后岂得安防恭惟陛下亲受仁宗诏命而为之子故先帝遗诏诞告万方谓陛下为皇子即皇帝位四夷诸夏莫不共闻今乃复称濮王为亲则先帝治命之诏不行而陛下继体之义不一况太后与政府大臣并受先帝頋托言犹在耳永昭陵土未干止因一二近臣之谋遂忘而弗頋陷两宫于有过之地使四方夷狄惑先帝之遗诏疑陛下之过举移讴歌欣戴之心为忠愤不正之气可不痛防万一敌国奸民有以先帝遗诏为问则执政之臣其将何辞以对然则称亲之礼岂宜轻用臣等待罪于家屡防诏防促令供职而踧踖未敢承命者以此之故也若必使臣等就职则当合班廷争以救朝廷之失虽陛下容纳直言为天下所闻而臣等不能早悟明主之罪益深益重矣岂可复居言路预耳目之臣防臣等之心有死无二伏惟陛下留神听纳天下幸甚
　　纯仁又乞定濮安懿王称号状曰臣近到阙下伏闻两制等已依典礼议定濮安懿王称号封爵却因政府议论不同且令权罢中外人心疑惑未已伏縁陛下昨受仁宗诏命亲许为仁宗之子至于迁官封爵悉用皇子故事问安侍膳孝德已彰以至纂承大统天下以陛下为仁宗之子故亿兆欣戴一无间言子子孙孙长享天命此则与前代出继之主事体不同故于本宗难加殊礼况濮王自有封国继嗣蕃昌今若改封大邦世世传袭夹辅帝室永垂鸿名则于濮王之尊不为不盛于陛下之报不为不深伏望圣慈断以大公特降诏防恭依两制所议如此则上合天心下服民望杜谄防希合之言为万世不易之法
　　纯仁又上状曰臣近曽上殿进劄子言乞依两制议定濮王封爵称号事早降诏防及面有奏陈皆防圣意开纳至今已逾旬日未防别降指挥近风闻有臣寮建议欲尊濮王以殊号者朝论相传未知实有臣夙夕思念万一有执政大臣造作此议致陛下圣意难于可否故臣不避再三之黩须至奏陈惟望陛下留神听纳则天下幸甚伏以仁宗皇帝当康盛之年立陛下为子皇太后不避六宫之怨力赞先帝保育陛下者是皆欲陛下继体承祧一意大统报德述事传于无穷陛下自为皇子则问安侍膳纯孝已彰即位以来烝烝不怠讴歌欣戴夷夏帖然但臣下不明陛下之心故率然建为此议殊不思若加濮王以殊号则致天下疑陛下以懐报私亲为重以传授大统为轻事不两兼理之然矣上则违先帝之意中则伤皇太后之心下则失天下之望当圣政惟新之际岂宜失天下之心如此况今二三宰执皆是先帝旧臣计其赞先帝立陛下之时必不肯为今日之议但以有保身之计故不暇深虑事机阿防遂非一至于此岂頋事行之后亏损圣猷贻讥今古虽悔何逮臣窃见魏明帝太和三年诏书其事甚明陛下神圣博学必亦览之详矣足以度先帝皇太后期望陛下之心虽先帝圣德广大非魏主之可同在其爱子之心必不相逺如陛下以宗庙重事议论未同圣衷难于独断则望降臣此奏付中书门下令两府大臣及未曽预议两制臣寮同定闻奏如此则自然公理可见是非可决使天下知陛下以至公大议昭示今古不以邪説防论侵紊典礼
　　纯仁又上状曰臣近曽累上封章乞早依两制所议加濮王封爵典礼以安中外之心未防圣慈开允盖以臣愚见两制所议已合至公今若尚更迟留不惟濮王追崇之典有阙亦恐増长观望希合之意导惑圣听亏损大猷臣不敢逺引古义止以汉事言之如宣帝因霍氏所立又是昭帝旁孙昭穆之间自当有考尚以其有为人后之议终为魏诏所非况陛下亲为仁宗之子事体与宣帝全然不同难取而行理亦明矣以近臣各有董宏不正之言将致圣明之朝亦有哀帝之失故臣虽微贱宁不为陛下惜之陛下若以臣言为可采即望更令两府大臣及未曽经议两制臣僚同定奏闻施行若以臣言为妄谬不足取听则乞下臣前奏付有司议罪重行贬责亦使臣引罪知非虽死无恨臣无任爱君激切之至
  </div>
  <div class="pagination">
   <a href="历代名臣奏议_page26.html">
    上一页
   </a>
   <span>
    ...
   </span>
   <a href="历代名臣奏议_page22.html">
    22
   </a>
   <a href="历代名臣奏议_page23.html">
    23
   </a>
   <a href="历代名臣奏议_page24.html">
    24
   </a>
   <a href="历代名臣奏议_page25.html">
    25
   </a>
   <a href="历代名臣奏议_page26.html">
    26
   </a>
   <span class="current-page">
    27
   </span>
   <a href="历代名臣奏议_page28.html">
    28
   </a>
   <a href="历代名臣奏议_page29.html">
    29
   </a>
   <a href="历代名臣奏议_page30.html">
    30
   </a>
   <a href="历代名臣奏议_page31.html">
    31
   </a>
   <a href="历代名臣奏议_page32.html">
    32
   </a>
   <span>
    ...
   </span>
   <a href="历代名臣奏议_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
