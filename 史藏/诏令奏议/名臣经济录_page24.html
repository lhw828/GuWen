<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 24 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 24 页/共 29 页
  </h1>
  <div class="content">
   该本部题武库清吏司案呈奉本部判送据本司主事王学益呈照得清理军伍系国家重事国初各该卫所在伍有缺俱得径自差人勾补宣德十年该本部题革节该本部题准事例各卫所将节年该勾逃故军士尽数查出分别司府攅造底发册一様二本一本留部存照一本转发各司府照名清勾仍毎年将各卫所军额攅造旧管新収开除实在清勾五项花名册一本送部以备冐清漏清等项查照各司府亦毎年将奉到本部转发清勾军册逐一开立前件攅造实有事故文册送部回答立法亦若周详但查得在京各卫所嵗造前项文册名数多者如府军前卫则费银数十两其少者亦不下六七两又有各衙门嵗该造送文册不止一二十项毎项费与此相上下俱于百户俸给官军月粮扣支使用极是繁扰不堪则在外可知矣况各卫毎年清勾军士多或数千少亦千余而计所解到军丁毎年多者不过二三十名至有一军勾及几十次所费不知几何而卒不能得其一日之役者实为未便各该承委督造军政指挥不免责成各所千百户人等多有不谙文理及见前册嵗以为常徒费少益非特视为故事抑且或生厌心往往止凭识字人等任意誊冩惟求塞责大抵攅造次数愈多则差讹愈甚且奸横出或有以见伍而作缺有丁而作无以希解补取利者或有故逃以待勾既勾而复首以希解补取利者或有移名换籍以希解到作无凭収伍取利者或有新军初到而勒财以逼之逃受财以纵之逃以致随解随勾者虽禁例甚严而捡覈无法势难悉杜及查各该司府毎年奉到清勾文册誊发各属被里长书手人等増减字画埋没名数作多端其造送回答文册亦多止事纸上虚文至有勾军数十而实有不数人者又有一军回答至数十次而卒无下落者又有虽称实有而不即解补者其巳解军丁则又有随到随逃者有伪为批印回销者虽近有行卫填勘之例而道里展转嵗月侵寻册籍浩繁日力不给终归茍且又各清军官员因本部原定三分之数或至不足有将不缺伍及在营有丁例不该勾人数作册外清出以强凑免罪者有将丁尽户絶责令里甲顶认及妄指无干者其为民害不可胜言若不及今立为简要之法将见卫所之清勾徒费而行伍难充有司之回答虽频而文具何禆且使奸军或至计行平民或至枉及稽考既疎劝惩不至军政之壊渐无纪极合行各该卫所自嘉靖十一年为始除宣德四年以前逃故军士已经题准住勾外其宣德四年以后嘉靖十年以前该勾逃故军士不必毎年造册发清聴本部定夺军单式様令照式刻刷备将宣德四年以后嘉靖十年以前逃故军士每军一名用坚白厚纸填单一张用印钤记本部者径送都司者送本部挂号转发各司府州照名清勾仍照旧以司府州相属攅造底册一本送部存照以后年分止将本年逃故军士造册填单送部施行巳发单者俱免再造本部仍每年终将各州县逃故军单总数填勘合催勾其五项册亦不必毎年造送听本部斟酌定与式様更名军总册行令各随该卫原设五所或十所俱毎所钉作一册照依发去册式分付百户将各军照充发年月顺序挨冩不许遗漏毎纸一张分作八格毎格填冩一户上列横格开冩军祖姓名籍贯下分八行开冩充调接补顶替来厯先管百户总小旗姓名余行空下仍于毎百户下除将原额军役填满外各空格纸六张一様二本一本送部一本存卫仍照前册分别各布政司及直府州各造一本以凭转发収贮以后年分止将本年新収编发军由及解补到军数开造送部本部清军委官督令该管人员将该年逃故解到等项填注原军格下新充军由填注该管百户空余格内该卫并各司府州亦行照式填注以备查照虽至百年可免更造各该司府州亦不必每年通将逃故军士造册回答及不许将未奉单勾者妄勾扰民止照本部发去军单逐一清审内有丁者即与解送着伍遇例优免及免勾者即与开豁毎年终将各解过军丁収有批回及例免者开造小册连原单送布政司及直该管府州差的当人员送部销照若将有勾军丁自单到日为始三年以上不解者虽止一名府州县清军官俱叅问丁尽户絶并山后人民挨无者查照军政条例及节年题准事例候经勘五次以上送清军御史处审实缴免其再勾本部及该司府县仍各立住勾册每卫一本以备查照老幼不堪解者候经勘三次以上造小册送部案候原单留该州县候出幼解卫及老疾故絶日缴逃移跟捉者候三年不获该州县另册编记原单缴部行该卫所另给单勾如再三年勾取不获仍照此例施行虽久不废其该年清审过官员职名及里甲隣佑姓名俱照式填冩单后各取亲押若里甲人等通同作将有丁揑作故絶壮丁揑作幼小非老疾揑作老疾见在揑作逃移者事发应解军丁照例发边逺充军如原系边逺发烟瘴极边仍令佥户下一丁补伍里甲隣佑窝家人等各照例发附近充军官吏依律坐罪以后清军御史定例五年一差务将五年内发去军单责令各清军官逐一完销仍吊各司府原収住勾册查审内有揑者另册送部事完即许复命不必定以三年为限各清军官员但以完销军单明白无及不枉平民为贤否以示劝惩其各卫所及有司送册单缴册单限期并违限等项俱照旧例施行则清勾之在卫所者嘉靖十年若犹未损于旧而自嘉靖十一年以后各卫所造册之费不啻减十之一所省官军扣粮之害不知凡几千万矣回答之在有司者在嘉靖十年若犹以为烦而自本年军单既销之后所嗣发者嵗各无几所省官司里甲之扰不知几何而费亦不知凡省几千万矣且此单一出不可妄销而不解之例既严揑故之条尤重住勾之册尚存御史之查不废则军卫之该勾者有丁在所必解无丁在所必豁虽欲以虚文了事不可得虽欲以刻薄用事不可得而行伍可渐充无辜可免害矣军总册之立可以俟百年不改而勾单之发又不烦复而易查非独可杜展转讹冩之端而在卫所妄勾之宿在各府吏书积年弄法之宿虽欲自逞其路无由矣军之逃至三次者指挥千百户之所管逃至若干名以上者凡法例之所欲禁皆可一掲以知而法行无不可究之叹矣夫然后清军之职在武库者册籍不至于填委故综覈可精在有司者承行不患于烦难故心力可尽在御史者按治不惮于无凭故激扬有道庶乎简以知要不病于迂疎变以宜时不谓之纷更而于军政可少禆矣及照各卫所先年造到清勾军册旧例俱新选官并复任官员顺带水路应付红船陆路应付脚力近该本部题准止许进表官及抚按等处公差顺带亦照例水路应付红船陆路应付脚力但各卫所道里逺近不一前册不肯一一依期到部毎与进表官员到京相左各抚按等处公差人员往往利于赍文讨马不肯带册讨驴又南北直各不系冲要府分俱无人肯枉道赍送以致多滞今既定毎军止许给单一次则文移自减合咨吏部于新陞除官员系两司以下州县正官以上毎季于各布政司选委一人直各照廵按地方选委一人开送过部将该地方军单尽数给与顺带前去浙江等处送各布政司交割转发直送各廵按御史处交割转发照例不支廪给水路应付红船一只陆路应付本官马疋及量单多少定与扛擡人夫几名本部仍按季另填勘合行各司府州查验则驿递既可不扰而军伍亦得及时清理矣再照前项清军事宜于各军卫有司等衙门虽极简便而该司稽考填冩各项文册则实天下军政根本尤宜精详所据原设当该吏十名内止二名系拣拨余俱大拨多有不谙书冩恐致悮事合咨吏部将该司册科令典名缺俱拣拨前来庶为便益縁系计处清军事宜以便遵守事理理合呈请议处施行等因判送到司查得宣德十年该本部题准在京在外都司卫所不许填给勘合差人勾军止将递年逃故军人姓名贯址造册送部转发清勾成化十一年该本部题为陈言送军册以备稽考逺年欺隐军伍事行都察院转行各处清军御史督同都司卫所南京北京卫所各于本部委官俱着落各该军政及首领官即将各管旗军逐一查出要见原额旗军若干见在若干逃亡若干改调若干务将原充军改调来厯年月贯址节次补役户丁正余姓名备细通造册毎布政司攅造一处直府一处各一様二本照依递年清册差人送部转发清勾正德十六年该本部题为仰承恩命脩举邦政事内开一定册式以防欺隐切照勾军文册先年虽曾降去式様奈日久人玩合无照依都察院咨到旧管新収开除实在清勾五项册式通行天下攅造花名总册一本以防欺隐一复有司回答册以便查考切照天下有司奉到勾军文册清解毕日除清过军数呈清军御史奏缴外另造回答册送部查考正德十六年该本部题为陈愚见以清军政事内开除宣德四年以前逃故无勾军名照例住勾以省费用以杜纷扰宣德四年以后逃故军士除奉例开伍不勾外其余俱作奉册清勾之数三年一次造册送部转发清理其成化元年以后逃故军士作照例实勾之数一年一次造册送部清勾又查得军政条例内一欵所勾军士若有丁尽户絶并山后等处人民挨无名籍等项三次有司系保结回申委无勾取军卫有司各另造册申缴兵部开豁若有故违查勘是实照依原奏准榜例查问当该官吏又一欵故军户下止有人丁年七十以上或笃废残疾不堪充军者保勘是实明白回报定夺不必起送官吏人等不许因而作将不系此等老疾之人朦胧妄报脱免军役违者论罪又一欵勾补军役若正军户下本有人丁比先朦胧揑作无勾即便改正勾解如仍扶揑回申照依榜例军丁发边逺充军原保结里隣人等収发附近卫所充军官吏依律坐罪又一欵逃军除自首免问责限起解外其余拿获者就于原籍所在官司取问明白初犯再犯依律的决先将户丁解补里隣人等仍照隐藏逃军榜例治罪窝家发附近卫所充军若窝家系军人发边逺卫分充军其窝家如或惧罪不拿将逃军转递他所藏躱者不分军民俱发烟瘴地面充军所在官司知情故纵者依律坐罪又一欵军户之家多有全家在逃躱避及有司递年勾取里老隣佑明知逃避去处暗地取索财物容情不行拿解今后若有此等作之人照依榜例正军发边逺充军知情保结里老隣佑发附近卫所充军又查得正德十六年该本部题为清理军伍事内开一应军册听候吏部新选复职官到部将原领文凭查对相同陆续封付前去各衙门交割清理陆路应付驴匹水路应付红船一切廪给马匹等项并革其抚按公差应得脚力之人情愿带领者除本等应付外合量加驴匹以为防册之用嘉靖四年该本部题准今后该司预将前项军册分别司府封记本数只候各处进表官员事毕回还行移礼部开送本部如上半年不系进表之期遇有各处公差回还告讨脚力者就便搭配公文责令带领止与本等应付如册数委的重多量添脚力仍于原来批文将领过数目明白开坐系各省者赍至布政司交割系直者该府州交割嘉靖八年该本司主事廖云龙呈称军册壅滞要行议处该本部题准咨礼部省令进表官于公事未毕之前赴本部分领军册照例应付等因通查案呈到部防得主事王学益呈称计处清理事宜以便遵守一节为照事有极而必变法贵简而可行所据清军一事积巳久凡有识者皆思变通而推原其故则以其法繁而寡要费而少益矣夫繁而寡要则难稽费而少益则易玩以下之易玩而乘上之难稽是故文虽详而无由察禁徒严而奸不可止也今主事王学益具呈前因一则免递年清勾之扰一则损卫所攅造之费端厘革公私两便相应依拟合候命下行五军都督府南京兵部在京各卫所并浙江等布政司直各府州通行各该军卫有司衙门悉照本部题准该主事王学益具呈事理施行及卫所依式攅造军总文册并清勾军单完日各用牢固木柜鎻封印记选委的当官员用心管解在京仍限本年五月以里南京直山东山西河南限本年六月以里浙江江西湖广福建限本年七月以里四川两广云贵限本年九月以里俱到部各都司掌印官员务要严行催督如有违限不到各都司官与各卫所官一体从重叅究以后年分该送军册仍照旧例俱限五月以里到部及行各司府州如遇本部发到各卫所军总文册务要置立木柜整齐堆架别库収贮以俟百年不忒各官去任之日俱要交代明白如有疎违接管官具申该清军御史如无清军御史申廵按御史具呈都察院移咨本部叅究其各都司卫所及各司府州赍送册单人员如有违限损失等项俱照例送问重治及咨都察院转行各该廵按清军御史严行各属着实举行及以后清军御史悉照本部今次题准事理定例五年一差但以完销五年内发去军单毕日许令回道不必定以三年为限则费省而人自便法简而可稽军伍渐充平民不枉而军政庶乎可修矣及照各该进表官员并抚按等处公差人役领赍军册委有未便合咨吏部自嘉靖十一年夏季为始毎季于新陞除官员系两司以下州县正官以上毎布政司选委一人直各照廵按地方选委一人开送过部将该季所有册单尽数给与顺带前去各省送各布政司交割直送各廵按御史交割转发清理照例不支廪给水路应付红船陆路应付本官马匹及量册单多少定与扛夫几名则不独可省驿递应付之扰而军册军单亦不迟滞其该司当该吏十名止二名系拣拨余俱大拨委多不谙书冩亦合移咨吏部查照该司令典名额俱用拣拨前来庶无悮事縁系计处清军事宜以便遵守事理未敢擅便等因嘉靖十一年二月十九日太子太保本部尚书王宪等具题二十一日奉圣防是钦此
　　陈边务疏【张瓉】
　　武库清吏司案呈准职方清吏司手本奉本部送于兵科抄出廵按直监察御史金灿题内一件权补边军以资防守窃惟近日边闗要务急于缺人臣钦承勑命查防军士各该要害之地逃亡者十有四五除上班做工外存留者十无二三虽严并各衙所掌印官立限清勾通无一军解到北人乗虚入冦如履无人之地深可忧虑乞勑吏部查复清军御史庶诸司警惧不事虚文等因抄出送司该本部尚书张等具题清军御史应否查覆伏乞圣裁于本年二月二十九日奉圣防准议钦此钦遵为照御史金灿条陈事多本部开立前件议拟上请虽奉有前项钦依事理而于清军御史应否复差尚未奉有明防伏覩大明防典内开宣德二年勑各道掌道监察御史推举亷能御史十四员具奏差往各处清理军伍天顺二年奏准清军御史三年一次赴京查考更替治十五年奏准清军御史自到地方日为始扣至三年满日赴京复命正德五年议准在京在外都司卫所不许差人勾军止将逃故等项造册送部选能干御史一十七员分定地方请勑前去浙江等布政司并直保定等府州县清理毎年八月终仍具清解过军数回京具奏嘉靖十一年题准清军御史定例五年一差但以完销五年内发去军单毕日许令回道不必定以三年为限嘉靖十二年该吏部尚书汪为急缺风宪官员事题奉钦依清军刷巻兼廵按御史兼理委于事体相应且免冗员今后廵按官果能兼理尽职的依部里查奏不次陞用废职的照旧着实考察罢黜着为令钦此通查案呈到部臣等防得营伍之充实必资于军士而后集军士之逃亡必集于清理而可稽百余年来分差御史清理军政任专而下皆可以责成限逺而事不至于茍且军士之既散者复収而营伍之巳虚者渐补近以归并于廵按御史似亦简便但其按属地方文移浩繁勤勤一嵗日犹不给况暇于军政乎迹其心非不欲为顾其力实有弗逮是以未免举彼而遗此挂一而漏万也且如提学廵盐廵茶印马等差亦各专委御史而军伍一事尤国家安危所系可无专官以理之乎今该御史金灿具奏前因无非欲遵复旧章充军营伍深为有见相应议处候命下之日移咨都察院照依旧例浙江山东山西河南江西湖广四川陜西福建各差御史一员两广一员云贵一员南直二员北直一员本部各请勑一道令其钦遵前去各该地方清理军伍仍照嘉靖十一年题准事例五年一差但以完销五年内发去军单毕日回道不必定以三年为限各该所属清军官员亦以完销军单明白无及不枉平民为贤否亦不必以先年清出分数多寡为劝惩其余事宜俱有节年军政条例明白可举惟复遵照嘉靖十二年尚书汪题准事例清军着廵按御史兼理臣等未敢定拟伏乞圣裁縁系边务及奉钦依准议事理未敢擅便等因嘉靖十五年三月十七日本部尚书张等具题奉圣防清军官依拟差用
　　清军奏【曹习古】
　　一件妄指军役事照得直苏州等府浙江等布政司人民洪武年间为事法司提问有未曾到京中途先巳病故者有在监病故者其事内人犯后防断发充军到卫有逃回原籍生事诈骗同起为事先巳病故子孙财物不遂者又有夤差回还勾军将赍来勘合擅自添冩前项病故人名诈要各人子孙盘纒不与者其逃军又有被粮长拿获解卫者俱各挟雠后回原卫却将比先病故并粮里姓名揑作一同为事问发充军在逃名色妄报在营其卫所官旗不查原卷乗其欺瞒輙便准信朦胧移文勾取因循扰害今发册坐勾各人诉称寃枉告要分豁如防乞勑该部行移有司府州县着落各该清军官员从公查勘前项被诬妄勾军名明白即与分豁庶免寃枉前件合准所言欲行清理军政监察御史并直苏州等府浙江等布政司行属着落该清军官员查勘但有此等妄勾军名勘合保结呈缴赴部转行该卫取问明白将挟雠妄报官军依律治罪被害之人就与分豁
　　一件重役事宣德四年行在兵部颁降军政条例内开逃军自首及纪录出幼者俱发附近卫所収操以后直府州县并各布政司将自首逃军及出幼军丁照例陆续収发附近卫所収操外今原卫发册坐取其有司将不系广西军士一概又要将户内壮丁起解原卫比将先収发近卫军人叅系食粮仍令在卫操备以此军政不一如防乞勑该部行移有司将前项原収逃军并防丁除系广西该发外其余依旧附近卫所収操仍行原卫开豁军伍庶得军政归一抑且事无重复前件合准所言欲清理军政监察御史并直隷苏州等府浙江等布政司转属着落各该官吏除广西军士该发外其余各都司卫所军士照旧収操仍将各军原伍明白申逹本部开豁
　　题刋印武书以作养将材疏【马文升】
　　臣窃惟人君之治天下文德武备相资并用武备莫先于将将得其人则武备自修兵威丕振可以慑服四夷潜消奸宄矣且古为将者必学之于师十数年而后成非一朝一夕所可得也盖兵法始于黄帝本之井田其来已久禹征三苖誓师之词兵法巳具其后周之太公呉之孙子齐之穰苴魏之呉起汉之张良唐之李靖皆学兵之久而号知兵今武经七书皆诸子所作其词古其义奥世之讲明者少虽两京设有武学以教幼官并应袭舍人但教官亦多常流不能讲明七书之防况我朝机宻兵书有禁人不敢习所以将材甚为难得近该本部节次奏行内外大小衙门访举但有谙晓韬畧堪为将官者起送来京经今许久未见举荐一人目今除在京各营提督武职大臣出自将门韬畧素谙固有其人各边将官亦止是或号令严明或弓马熟闲或持巳颇亷或爱军颇仁者求其洞晓韬畧谋勇兼资如古之名将者亦不多见昔宋因有契丹西夏之患最重武备屡命儒臣编集兵书其目实繁独武经总要一书乃宋仁宗命天章阁待制曾公亮编定仁宗自为之序颁赐内外武职重臣其中所载战阵攻守行兵布营边方地里一切器具与夫军中合用事宜酌古凖今靡不该载武职官员若肯熟读讲解存之于心施之于事虽不如古之名将亦可克任边方重寄况不系机宻兵书在律条亦所不禁各处不敢擅自镂板所以武职官员多未得见间有抄誊旧本字様亦多差讹国家承平日久武备渐弛将材乏人边事虽非赵宋之比固不足虑但西北之敌与我宻迩自古所不能灭屡为中国之患万一有警势甚猖獗仓卒之间边乏良将将何以御臣等职典兵政国家安危所系若不作养将材于今日何以得之于将来日夜思惟无以为计欲学武事莫先此书如防乞勑内阁儒臣捡防如有古本武经总要校正明白上进乞勑司礼监将此书从新刋板务在字様真正用好纸刷印数百部颁赐两京公侯伯都督武职大臣并各边镇守总兵太监廵抚都御史及副叅游击守备内外官员并本部及两京武学各一部令其如法収贮在边永逺相传凡遇交代不许带去及损毁遗失各官务要时时观防十分精熟毋得视为虚文若罔闻知廵按御史时将查考若有带去损失者亦要追究下落庶武经广布将材可得而兵寄不至乏人矣縁系刊印武书以作养将材事理未敢擅便谨题请防
　　器械之利一【丘濬】
　　臣按自昔谈兵者皆以弩为中国之长技故汉兵器以弩为尚将军有强弩积弩之名而其用人则有材官蹶张之目平城之围陈平请强弩傅两矢外向夏侯婴徐行弩皆引满外向淮南之反亦欲以强弩临江而守卜式亦愿与临菑习弩者请行死之与夫弓弩持满抱弩负蔺盛弩箭箙见于周亚夫韩延寿之传自古用弩以取胜见于史传者不可胜记今世则惟用弓矢而所谓弩者队伍之间不复用矣意者有神机火鎗之用以代之故不复置欤然以臣观之二者皆不可偏废也敌惟弓矢一今我既用弓矢又用火鎗而又复用古人之弩则是敌之长兵一而我之长兵三以一制三敌骑欲来冲突不待短兵接而我之三技巳毙之于百歩之外矣
　　器械之利二【丘濬】
　　臣按古所谓火攻者因风纵火也而无有今世所谓火药者宋太祖时始有火箭真宗时始有火毬之名然或假木箭以发未知是今之火药否也今之火药用硝石硫黄栁炭为之硝之名见于本草汉仲景方论中巳用为剂则是汉时已有矣然陶隐居日华子及宋图经衍义等书注未尝言其可为兵用也硫黄自舶上来唐以前海岛诸夷未通中国则唐以前无此也自古中国所礟者机石也用机运石而飞之致逺尔近世以火药实铜铁器中亦谓之礟又谓之铳铳字韵书无之盖俗字也其以纸为之者俗谓之爆爆者如以火烧竹而有声如竹爆然也今礟之制用铜或铁为具如筒状中实以药而以石子塞其口旁通一线用火发之其石子之所及者无问人物皆糜烂然惟用之攻与守也战则资其声以为号令焉近有神机火鎗者用铁为矢镞以火发之可至百歩之外防妙如神声闻而矢即至矣永乐东平南交交人所制者尤巧命内臣如其法监造在内命大总神机营在边命内官监神机鎗盖慎之也厯考史制皆所不载不知此药始于何时昉于何人意者在隋唐以后始自西域与俗所谓烟火者同至中国欤天祚国家赐以自古所无之兵器五兵而加以一五行而用其三可以代矢石之施可以作鼓角之号可以通斥堠之信一物而三用具焉呜呼神矣哉自有此器以来中国所以得志于四方者往往借此然用久而人玩敌人习知其故或出其巧智以为之避就者亦不能无也何也盖士卒执此鎗而用之也人特一具临时自实以药一发之后仓卒无以继之敌知其然凡临战陈必伏其身俟我火发既间之后即冲突而来请自今以后凡火鎗手必五人为伍就其中择一人或二人心定而手防目疾者专司持放其三四人者互为实药番番以进专俾一人司放或高或下或左或右应机迁就则发无不中者矣其视一发即退心志不定而高下无凖者有间矣又宜用纸为爆其声与火鎗等者毎发一鎗必连放三五纸爆或前或后以混乱之使敌不知所避如此则其用不测而无敌于天下矣书生不经战陈以意消息而为此説乞下曾经战陈者议其可否以闻
　　器械之利三【丘濬】
　　臣按设官以造军器是诚严武备之要务我祖宗以来以其事属之工部凡军器专设军器局军装设针工局鞍辔局掌管时常整防若有缺用随即行下本局计料委官监督定立工程如法造完进纳内帑遇有闗支奏闻支给其外藩府州县呈禀成造具奏行下依式造完支拨若各处有司嵗造之数起解到部辨验堪送库交収有不堪者坐监督者以罪其边军器弓有二等曰角弓曰交阯弓鎗有二等曰鱼肚鎗曰芦叶鎗刀之制有马军鴈翎刀歩军腰刀将军刀且三等又有马军义黑漆防子箭红油团牌等器械若夫甲冑则有水磨头盔水磨镴子防项头盔红漆齐腰甲水磨齐腰钢甲水磨栁叶钢甲水银摩挲长身甲并鎗马赤甲之此皆国初所造之制其后内兵仗局各以巧计加添新様者又不止是臣考汉之史臣称诵宣帝综核名实至谓其技巧工匠咸精其能此虽有司之事然亦上系朝廷之政盖有是君则有是臣有是臣则有是政治政治之大者不徒在文事而亦有武功焉文事有一物之或遗则是其文之未明武功有一器之或亏则是其武之未备是故经武之有五兵犹脩文之有六籍也六籍未明固是文之缺典五兵未具岂非武之失防乎汉宣帝于技巧工匠犹且留心况此兵戎之器所以脩武备立战功以卫国家安生灵而保国祚于亿万年者哉
　　论皂书【罗伦】
　　伦白用光足下向承过论处皂事吾闻之喜而不寐矣吾弟此论虽一时之宜未尽合圣贤之道然以今视之可谓蝉蜕污浊之中而脱然自新者也吾乌得而不喜哉然吾犹有説焉岂不信吾弟之过也惧为众是之所讙也夫一事之非与十人谈之非之者一而是之者九闻者率从其是而违其非以非者少而是者多也今此事也一二人谈之一二人以为是三五人谈之三五人以为是数十百人谈之数十百人无不以为是间有是其非者亦垢面缩喙于其间不能一毫自异者惧为众是之所讙也众人皆以为是而吾弟独以为非此吾之所以喜而且惧也吾弟明于知非而果于迁善必有以实吾之喜而虚吾之惧矣且君子处事当视义理为是非不当视人情世故以为是非此事古无有也祖宗之时亦无有也有自近代始吾尝见东里先生三朝圣谕録载此事是东里时始有也顾佐之为都御史也东里荐之也一日有言顾卖放皂者宣宗皇帝召士竒问曰顾佐有此事否为大臣而不捡如此何以长风宪哉卿何为荐此人也士竒对曰此事有之近仕者禄不足虽臣亦然非独顾也噫东里误也重禄以养士不能使好于其家时人斯其辜东里之见也诚忧禄不足乎今日之天下固唐虞三代之天下也以尧舜禹汤文武之道辅其君则天下之大且家给而人足况仕者之禄乎八口之家百亩之田五亩之宅生之有道用之有节老者衣帛食肉少者免乎饥寒而又以保助乎其隣里亲戚况据有四海之富哉大臣以道事君当何所取法耶一事不合乎道或贻四海之忧而遗千百年之患为人谋国不经逺之猷而茍且一时近小之利此三代以下所以无善治也东里得君行政如此其专且久也而见不出此何也昔髙允事元魏百官俸不足允以清脩苦节自持东里纵不能以唐虞三代之臣自期岂可复居髙允之下乎其见不出此何也然其初犹未如此之甚也利源一开末流无所不至以今视之则倍蓰什伯于其初矣其椎骨剥髓以病天下之民命蠧士心而亏国体污蔑一代之治化而遗羞千载者未有甚于此也君子所以恶夫作俑者此也脱以为士无常产以官为家仰事俯育之资无所于出则如吾弟之所处其亦庶乎其可也今士夫之嗜利无耻者贪多务得旁求巧取皆以为吾分之当然正犹李赤被厠鬼惑身入汚秽过者莫不掩鼻彼方扬扬然自以为钧天帝都而莫之觉也然秉彛义理之良心吾弟勉为之同志之士安知不有彚兴者乎是虽不能顿革一代之积凡为吾徒者庶乎少免汚秽之辱也则吾弟之所及者多矣善待其生者以百年为千载千载之事在此举也吾弟勉之名臣经济录巻四十四
　　钦定四库全书
　　名臣经济録卷四十五
　　明　黄训　编
　　刑部【律例】
　　进大明律表【宋濂】
　　臣闻天生烝民不能无欲欲动情胜诡伪日滋强暴纵其侵凌柔懦无以自立故圣人者出因时制治设刑罚以为之防欲使恶者知惧而善者获宁传所谓狱者万民之命所以禁暴止邪养育羣生者也譬诸禾黍必刈稂莠而后苗始茂方于白粲必去沙砾而后食可飡茍梗化败俗之徒不有以诛之虽尧舜不能以为治夫自轩辕以来代有刑官而五刑之法渐着其详弗可复知逮魏文侯师于李悝始采诸国刑典造法经六篇汉萧何加以三篇通号九章曹魏刘劭又衍汉律为十八篇晋贾充又防魏律为二十篇唐长孙无忌等又取汉魏晋三家择可行者定为十二篇大槩皆以九章为宗歴代之律至于唐亦可谓集厥大成矣洪惟皇帝陛下受亿兆君师之命登大宝位保乂臣民孜孜弗怠其训迪羣臣谆复数千言惟恐其有犯慈爱仁厚之意每见于言外是大舜惟刑之恤之义也矜悯愚民无知陷于罪戾法司奏谳辄恻然弗宁多所宽宥是神禹见辜而泣之心也惟贪墨之吏承踵元弊不异白粲米中之沙砾禾黍中之稂莠乃不得已假峻法以绳之是以临御以来屡诏大臣更定新律至五六而弗倦者凡欲生斯民也今又特勑刑部尚书刘惟谦重会众律以协厥中而近代比例之繁奸吏可资为出入者咸痛革之毎一篇成辄缮书上奏揭于西庑之壁亲御翰墨为之裁定由是仰见陛下仁民爱物之心与虞夏帝王同一哀矜也易曰山上有火旅君子以明慎用刑而不留狱言狱不可不谨也书曰刑期于无刑辟以止辟而民自不敢犯也陛下圣虑渊深上稽天理下揆人情成此百代之准绳实有易书之奥防行见好生之徳洽于民心凡日月所照霜露所坠有血气者莫不上承神化改过迁善而悉臻雍煕之治矣何其盛哉臣惟谦以洪武六年冬十一月受诏明年二月书成篇目一准之于唐曰名例曰衞禁曰职制曰戸婚曰廏库曰擅兴曰贼盗曰鬭讼曰诈伪曰捕亡曰断狱采用已颁旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六分为三十巻其间或损或益或仍其旧务合轻重之宜云俯伏阙廷投进奉表以闻臣等诚惶诚惧稽首顿首上言洪武七年月日具官臣等上表
　　讲明律意疏【马文升】
　　臣伏覩大明律一款凡国家律令叅酌事情轻重定立罪名颁行天下永为遵守百司官吏务要熟读讲明律意剖决事务每遇年终在内从都察院在外从分巡御史提刑按察司官按治去处考校若不能讲解不晓律意者初犯罚俸钱一月再犯笞四十附过三犯于本衙门递降叙用钦此钦遵外窃惟国家大事莫先于刑狱刑狱所重莫先于人命盖以死者不可复生断者不可复续一女含寃三年不雨匹夫结怨六月飞霜以其寃抑之气有以伤天地之和召水旱之灾自古帝王莫不愼之古舜典有钦恤之言周书有敬慎之戒下至汉唐法家多取专门赵宋刑官设科取士皆所以慎刑狱而重民命也仰惟我太祖髙皇帝膺天眷命奄有万方临御之初屡诏大臣更定新律至于五六为之弗倦以求至当复命刑官重会众律亲御宸翰为之裁定务协厥中而于人命尤致意焉是以当时司刑官员多所用心而于律意务为讲明鞫谳之际少有失平隂阳以和风雨以时而天下无寃民矣近年以来两京法司官员或由进士初除寺正寺副评事主事或由知州行人就陞员外郎郎中而御史亦多知县所除到任之后未经问刑就便断狱公差所以律条多不熟读而律意亦未讲明所问囚人不过移情就律将就发落且笞杖徒流纵有所枉为害未大至于人命一有所寃关系匪轻且如强盗窝主重在造意若窝藏强盗而不造意亦难问拟斩罪又如官吏懐挟私雠故勘平人因而致死重在怀挟私雠若因事到官但有笞罪虽勘致死亦止可问拟因公殴人致死徒罪又如故杀鬭殴杀人若两人相争互相殴打殴死一人则名鬭殴杀人一人未曾动手一人于彼致命去处有意致死则名故杀此等律意人多忽略有将强盗窝主未曾造意同谋止是分賍及官吏因公事殴人至死本无私雠故勘情由而俱问斩罪者有本系鬭殴而问拟故杀斩罪者有本系故杀而却拟鬭殴杀人绞罪者甚至谋杀故杀无尸检验而问拟斩罪辄取情真罪当奏请处决者或本因与人妻妾通奸其夫别项身死而问拟本妇因奸同谋杀死亲夫淩迟处死奸夫斩罪者其他以非为是以重作轻者非一查得数年之间天下布按二司等衙门呈详死罪重囚本院并刑部详拟明白大理寺复详合律该科覆奏处决幸蒙宪宗皇帝慈爱仁厚不忍杀人止令监着恭遇皇上嗣登宝位重念刑狱屡下明诏强盗无賍仗人命无尸检验者具奏定夺其节年原监该决重囚近日辨理宽宥者亦多若使当时就令处决则含寃而死者不知几人矣其所伤和召灾者果谁之咎欤法司尚然则其余府州县衞所囚犯枉抑而死者又不知其几何矣此皆原问官员律学未讲律意未明之故也况府州县官员多有不晓刑名不知律意者遇有刑名事务多有不能剖决问理而惟听于主文之人盖由巡按御史按察司官按治去处不行考校之故也如蒙乞勑两京法司堂上官督令所属官天下都布按三司督令断事理问及浙江等按察司官并各府推官各要将大明律条熟读讲解深明其意不许似前忽略置而不讲其问囚之时叅错讯鞫务在得其真情方才取招议罪之时尤须原情定拟不许轻易致有寃抑狱成之后难以辨明及通行天下大小衙门并两京部属官吏各置大明律一本朝夕熟读用心讲解务晓其意仍通行各处巡按御史按察司分司官按治去处遵依大明律内事理从公考校若有不能讲解不晓律意者依律施行当奏请并降用者径自具奏发落仍乞勑吏部行移法司将拨去进士就令与见任官员一同问刑以后该选之时两京法司有缺先尽各衙问刑进士除授如果法司无缺方令除授别部等衙门是亦前代刑官设科取士之意也庶使人精法律而刑鲜滥施之弊狱无寃抑而世底刑措之美缘系讲明律意以重人命事理未敢擅便谨题请防
　　申明刑罚疏【马文升】
　　臣窃惟为治莫先于徳教辅治莫先于刑罚非徳教无以化导乎人心非刑罚无以惩戒乎奸宄故在帝舜之世契敷五教而臯陶典刑以弼其教是知自古帝王之御天下未有舍此而能致治者也洪惟我太祖髙皇帝膺天眷命奄有万方当残元入主之后法度废弛之余以为刑乃辅治之具不可不明首命大臣更定新律以一人心又命刑官重会众律以协厥中而垂法万世其劝善瘅恶之意无以加矣且五刑之属三千而罪莫大于十恶十恶之外而情莫重于强盗何则强盗之行执兵持刃生杀在其掌握劫财奸淫操纵随其意欲比之叛逆之徒相去不逺所以强盗条云凡强盗得财不分首从皆斩例该决不待时所以禁暴去恶惩奸止乱而辅治者也祖宗朝凡锦衣衞捉获强盗绑赴御前引奏者俱奉纶音三法司锦衣衞于午门前当时会问明白随即具奏奉有钦依刑科三覆奏就行处决或有不待三覆奏而处决者所以良善知所劝奸恶知所惩典刑即正盗贼屏息至天顺三年九月二十五日该司礼监官传奉英宗皇帝圣防人命至重死者不可复生自天顺三年为始毎至霜降但有该决重囚着三法司奏请会多官人每从实审录庶不寃枉永为定例钦此盖专指律秋后处决重囚临决之际恐有寃枉故令三法司会多官审录即古帝舜钦防大禹泣辜之心也恐强盗重囚不在其内且强盗既该决不待时何缘监至秋后处决因有前该传奉钦依所以一向因循但系强盗不分賍之多寡情之轻重俱监至秋后与秋后处决之囚一同会审比及会审之时十死七八存者监禁日久翻异原情能言者俱作矜疑情虽重而不决柔弱者俱作无词情虽轻而行刑况处决之际因是囚众多至日晚或至更深人多不见甚非刑人于市与众弃之之义且情犯有轻重故行刑有迟速今常若此则自此终无决不待时之强盗矣是强盗与鬭殴杀人者为无异矣又非歴代制律惩恶之意欲强贼之息得乎如蒙伏望皇上今后凡锦衣衞官捕获强盗绑赴御前引奏者乞照先朝故事勑令三法司锦衣衞堂上官于午门前会问明白追有賍仗拟罪如律备由具奏奉有钦依刑科覆奏不必监候随即处决中间果有情可矜疑者亦要明白上请定夺或有寃枉亦与辨明其三法司径问强贼及杀一家非死罪三人凶犯务在鞫问情犯明白賍仗真正毋挠于势要无拘于成案发大理寺审拟合律奏奉有钦依者刑科覆奏亦就处决庶有以正邦刑而惩奸恶息厉阶而安良善其律该秋后处决重囚照旧会审恭惟皇上宽仁慈厚实同舜禹而臣犹以此言进者盖此时强盗恣肆劫财杀人全无忌惮比之往年大有不同杀一家非死罪三人者往往有之若不将强盗凶徒依律不时处决则恐厉阶自此而生将来有不可制之患矣况辟以止辟刑期无刑帝王之盛也强盗有犯不时处决余贼知警是辟以止辟之意也盖兵刑二事毎每相须恶之小者以刑治之而有余恶至于大虽兵加之而无益矣臣叨掌邦政弭盗安民乃其职任茍有所见事干国体不敢缄黙缘系申明律意以弭盗贼事理未敢擅便治七年五月二十七日具题二十九日奉钦依是法司知道钦此
　　奏行问刑条例疏【白昻】
　　本部等衙门会题前事先该委官监察御史王鼎署郎中事员外郎杨茂仁项亨明署左寺正事左寺副朱华呈各奉本部院寺劄帖治十一年十二月二十一日节该钦奉诏书内一款法司问囚近来条例太多人难遵守中间有行者三法司查议停当条陈定夺其余冗杂难行者悉皆革去钦此钦遵备将法司歴年见行及申明问刑条例查出开呈以凭会议等因奉此依奉查呈前来会同太子少保都察院左都御史等官闵珪等大理寺卿等官王轼等通行查议停当除冗琐难行遵奉明诏革去者不开外将情法适中经久可行者条陈上请定夺等因开坐具题奉圣旨你每还会同各该衙门再议停当来説钦此钦遵会同吏部等衙门太子太傅尚书等官屠滽等将前项条例查照明白再加议处停当理合开陈具奏伏命下之日刊行内外问刑衙门问拟罪囚悉照此例施行永为遵守等因开坐具题奉圣旨是有点的六条还再议停当来説钦此钦遵续该本部等衙门会同将今奉钦依防出六条旧例再议明白具题治十三年三月初二日奉圣防都照旧行
　　论条例【尹直】
　　予观问刑条例葢治中尚书白昻等所定拟朝廷初亦慎重诏谕详审至于再三然诸大臣刑名欠精不无窒碍如杀一牛罪至罚十行之数月边将奏称军需缺乏盖牛禁过重人莫敢杀皮骨觔角无处可买朝廷悔而难改乃谕东厰官校莫加刺访以此益见祖宗之法不可少更更则有弊【琐缀録】
　　定律令之制一【丘濬】
　　臣按汉之律百有余万言可谓烦多矣而大辟之刑至千有余条视成周时葢数倍焉元成之世竒请他比又日益滋多成帝下诏令中二千石二千石博士及明习律令者议减死刑及可蠲除省约者可谓知所先务矣所谓竒请他比者竒请谓常文之外别有所谓以死罪也他比谓引他以比附之不主正律也分破律条妄生端绪舞弄文法诋文致意所欲生即援轻比意欲其死即引重例上不知其奸下不测其故此民所以无所措手足网密而奸不塞刑繁而犯愈多也我朝律文比前代为省约其条止四百六十其死罪止二百二十用之百余年于兹其中固有不用者矣未闻有所增加也特所谓例者出于一时之建请权宜以救时弊者也嵗月既久积累日多朝廷未闻公有折衷是以刑官犹得以意为去取伏乞特下明诏如汉人所云者命在廷大臣及翰林儒臣会三法司官将洪武元年以来至于成化丁未以前事例通行稽考会官集议取其可为万世通行者节其繁文载其要语分例条以为一书颁布中外与大明律并行其成化丁未以后有建请者或救时弊或达民情则别书之以俟他日裁择如此则民知所遵守吏不能为奸矣
　　定律令之制二【丘濬】
　　臣按自魏李悝作法经六篇萧何加以三篇为九章后世作律者本以为宗刘劭衍汉律为魏律贾充叅魏律为晋律唐长孙无忌等聚汉魏晋三家择可行者定为十二篇自名例至断狱是也本朝洪武六年命刑部尚书刘惟谦等重定诸律以协厥中以近代比例之繁奸吏可资以出入者咸痛革之每一篇成辄缮书上奏揭于西庑之壁圣祖亲御翰墨为之裁定明年书成篇目一准于唐之旧采用已颁旧律二百八十八条续律百二十八条旧令改律三十六条因事制律三十一条掇唐律以补遗一百二十三条合六百有六分为十三巻其间或损或益或仍其旧务合轻重之宜其后以其比成篇分合无统复为厘正定为吏户礼兵刑工六析十八篇以为一十九约六百六条以为四百六十析戸昏以为户役昏姻分鬭讼以为鬭殴诉讼廏库一也则分廏牧为兵仓库于户焉职制一也则分公式于吏受賍于刑焉名例旧五十七条今止存其十有五贼盗旧五十三条今止存其二十八名虽沿于唐而实皆因时以定制缘情以制刑上稽天理中顺时宜下合人情立百世之准绳为百王之宪度自有法以来所未有也且又分为六部各有攸司备天下之事情该朝廷之治典统宗有纲支节不紊无比附之劳有归一之体吏知所守而不于烦文民知所避而不犯于罪戾诚一代之良法圣子神孙所当遵守者也然臣于此窃有见焉盖刑犯虽有一定不易之常而事情则有世轻世重之异方天下初定之时人稀事简因袭前代之后政乱人顽今则承平日久生齿日繁事久则弊生世变则俗改是以周人象魏之法每嵗改悬三典之建随世轻重盖前日之要策乃今日之刍狗此必然之势亦自然之理也今法司于律文之中往往有不尽用者律文如此而所以断罪者如彼罪无定科民心疑惑请下明诏会官计议本之经典酌诸事情揆之时宜凡律文于今有窒碍者明白详着于本文之下若本无窒碍而所司偶因事有所规避遂为故事者则改正之仍勅法司自时厥后内外法司断狱一遵成宪若事有窒碍明白具奏集议不许辄引前比违者治以专擅之罪如此则法令画一情罪相当而民志不惑矣
　　定律令之制三【丘濬】
　　臣按冬曦之言谓立法贵乎下人尽知何必饰其文义简其科条请更定科条直书其事毋假文饰以其准加减比附量情皆勿用之使愚夫愚妇闻之必悟切中后世律文之弊臣愚以为今之律文多蒙于唐唐之律则蒙于隋也冬曦所论者虽曰隋唐之失然自隋以至于今古今一律窃考今律为卷十三为条四百六十必欲不简其科条不饰其文义惟直书其事显明其义用世俗浅近之言备委曲详尽之义所谓以准加减等文皆即实以书明白着其文曰该得某罪该杖几十所加者何罪所减者何罪使天下有目者所共见有耳者所共闻粗知文义者开卷即了其义不待思索议拟而皆了然于心目之间昭然于见闻之顷则民知所趋避不陷于机穽矣说者若谓祖宗成宪不敢有所变更臣非敢欲有所变更也特欲于本文之下分书其所犯之罪所当用之刑或轻或重或多或少或加或减皆定正名皆着实数使读律者不用讲解用律者不致差误尔倘以臣言为可采乞命法官集会儒臣同加解释标注其于四百六十之条不敢一毫有所加减惟于卷帙稍加增耳夫制为一代之律以司万人之命垂万世之宪非他书比今天下书籍支词蔓语费楮何啻千万顾乃于律书简约如此无乃详于古而略于今重乎词而轻乎法哉迂儒过虑死罪死罪伏惟圣明矜察
　　定律令之制四【丘濬】
　　臣按唐有律律之外又有令格式宋初因之至神宗更其目曰勑令格式所谓勑者兼唐之律也我圣祖登极之初洪武元年即为大明令一百四十五条颁行天下制曰惟律令者治天下之法也令以教之于先律以齐之于后古者律令至简后世渐以烦多甚至有不能通其义者何以使人知意而不犯哉民既难知是启吏之奸而陷民于法朕甚闵之今所定律令芟繁就简使之归一直言其事庶几人人易知而难犯书曰刑期于无刑天下果能遵令而不蹈于律刑措之效亦不难致兹命颁行四方惟尔臣庶体予至意斯令也盖与汉髙祖初入关约法三章唐髙祖入京师约法十二条同一意也至六年始命刑部尚书刘惟谦等造律文又有洪武礼制诸司职掌之作与夫大诰三编及大诰武臣等书凡唐宋所谓律令格式与其编勑皆在是也但不用唐宋之旧名尔夫法者刑之法也令者法之意也法具则意寓乎其中方草创之初未暇详其曲折故明示以其意之所在令是也平定之后既已备其制度故详载其法之所存律是也伏读皇祖训吿之词有曰子孙做皇帝时止守律与大诰而不及令与诸司职掌于刑部都官科下具载死罪止载律与大诰中所条者可见也是诰与律乃朝廷所当世守法司所当遵行者也事有律不载而具于令者据其文而援以为证用以请之于上可也此又明法者之所当知
　　题律例事宜【王恕】
　　臣备员棘寺叨司审录常愧无分寸之补奚敢有出位之思窃见法司中日逐拟断之事揆之律例虽无不合推之人情亦有未宜今略举一二昧死妄言伏望圣明少赐裁决着为定例庶几事得其宜而人易遵守开坐具本谨题请防
　　一件祛除凶德事臣惟奸盗凶德也凡人有一于身人皆贱之耻与为伍况堂堂清朝岂可容此等无耻之徒承袭世禄而玷辱圣化乎切见军职中间守分尽职者固多而为奸作盗者不少且奸与盗名虽不同实则相等查得见行事例军职犯纵容及抑勒妻女与人通奸者俱照败伦伤化事例革职为民许令应袭弟男子侄替职其犯窃盗掏摸抢夺盗官畜产者法司因无事例止照常例发落仍令还职实是玷辱名爵有伤风化如蒙准言乞勑该部同三法司计议除已发落外合无将今后军职有犯窃盗掏摸抢夺盗官畜产者如律罪之亦照败伦伤化事例革职为民许令应袭弟男子侄替职如此则世禄及忠良之士在官无凶德之人矣
　　一件抑勒为娼事伏覩大明律内一款抑勒妻妾及乞养女与人通奸者本夫义父不坐并离异归宗其抑勒子孙之妇与人通奸者罪亦如之钦此窃照有等无廉耻之徒抑勒妻妾及乞养女并子孙之妇与人通奸讨钱使用其妻妾及乞养女并子孙之妇坚执不从被其逼打不过才方将情具吿法司因见不曾成奸律不该载止坐不应杖罪仍令妇人随住切详此等妇人思系良家不肯从伊为娼志节贞洁诚为可嘉今既吿到官意脱免汚辱若未曾成奸仍令随住彼不得志仍前抑勒稍有不从辄加捶楚以此妇女刚强不屈者必至死地柔善软弱者终被汚辱实是败坏人伦有伤风化如蒙乞勑三法司计议合无将今后但系抑勒妻女及乞养女并子孙之妇与人通奸虽未成奸取供明白就令妇女离异归宗若妇女诬吿亦依律罪之如此则凶徒不得肆奸而良善庶免汚辱矣
　　一件囚人纳纸事照得法司见行事例除真犯死罪窃盗并逃军逃匠不纳纸劄外其余一应囚徒各纳纸一分入官切详立法初意盖谓逃军逃匠逃囚多是穷苦小人以此免其纳纸今照报效义勇民壮舍余勇士力士人等名虽与军不同其实与军一般操备征进为事一般照例发遣守哨法司因见前例不曾除豁亦令纳纸未免破费盘缠实是穷苦不堪及有一家同居人口被人牵吿三两口在官者有之五七口者亦有之发落之时每人各纳纸一分且民纸一分直银三四钱官纸一分直银一两富实者固不为事贫难者从何措办甚至倾家破产鬻男卖女若此穷苦实可矜怜如蒙准言乞勑三法司计议合无将今后问拟在逃报效义勇民壮舍余勇士力士人等俱照逃军事例免其纳纸及一家同居人口有犯不分人数多少只令纳纸一分如此则穷苦小人不致失所矣
　　一件囚徒会赦事伏覩景泰二年五月初二日诏书内一欵官吏军民人等为事问遣运米做工等项悉行放免钦此该衙门因见诏书不曾开有煎盐炒铁充军伴仪从膳夫之止运米做工等项放免却将煎盐炒铁之仍前拘役切详运米做工与煎盐炒铁等项囚徒俱系犯该徒流并杂犯死罪人数止是一时发落有此头项不一矧诏书明开运米做工等项窃恐煎盐炒铁之亦在其中若止将运米做工囚徒放免其余煎盐炒铁等项不行放免非惟有违诏书事意且使囚徒不得均霑旷荡之恩况煎盐炒铁等项多是穷苦军民在工日久未免逃躱及至挨拏又不出官工役处所既不得其出力原籍原衞又不得伊当差两相担阁俱不得用徒有虚名实未便益如蒙准言乞勑三法司计议合无将曾经赦煎盐炒铁充仪从军伴膳夫等项囚徒悉与运米做工等项一体放免如此则赦无彼此之分囚徒沾均一之恩矣
　　一件除奸革弊事切照在京五府并各衞军职官员俸粮折支银绢椒米等物每季俱系各衙门差委指挥千戸等官赴内府总领出外分散中间有等无知委官不以钱粮为重惟务贪圗肥己多方侵渔略无忌惮有指以置买物件而侵欺者有假以抵换私债而克落者或见彼软弱而全不给与或因人不在而就不送还防弊百端难以枚举及至事发到官依法追问却乃展转支吾不服招认钱粮被其侵克官府被其搅扰盖缘给散之际无有文职纠察照得例年赏赐军士冬衣布花俱差给事中御史并戸兵部官亲临该衞眼同委官逐一唱名给散以此委官无由侵欺军旂受其实惠弊源既塞词讼自息此法最善实为便益如蒙准言乞勑该衙门计议合无今后每季关领军职折俸银绢椒米之时照旧各差委官赴府关领到衞仍照给散冬衣布花事例差给事中御史并戸兵部官分投督令委官将银两数分凿成块绢布每分捆作一束椒米每分包作一处如法封记眼同委官逐一唱名给散如此则侵欺之弊可革而吿讦之风自息矣
　　一件僧道犯罪事伏覩大明律内一款僧道犯罪曾经决罚者并令还俗钦此切照法司日逐问过僧道但犯一应大小罪名不分故失并曾否决罚者悉令还俗其僧道官有犯因见律不该载止照常例运粮运灰等项发落仍令还职臣惟僧道官主典教门表率丛林比之僧道戒行尤宜精严持身尤宜端谨僧道有犯既令还俗僧道官有犯岂可仍令还职且人谁能无过若将过误犯罪及因人连累致罪并犯罪不曾决罚僧道一槩令其还俗窃恐禁网太密下无全人如蒙准言乞勑该部三法司计议除已发落外合无将今后僧道官并僧道有犯公罪并过误犯罪及因人连累致罪者俱照常例运粮运灰等项发落仍令还职复业其犯奸盗诈伪并一应故犯罪名俱照常例运粮运灰决罪等项发落不分僧道官与僧道一体罢职还俗如此则事例得适中之宜僧道无故犯之徒矣景泰五年九月初日题奉圣旨三法司计议停当行【介庵奏议】
　　陈脩省疏【何乔新】
　　节该太监韦【阙】传奉圣旨近日京城雨水为灾南京又奏大风雷雨之异朕当检身饬行祗谨天戒尔文武百官尤当各加脩省勉图报称毋事因循各衙门政事有缺失当举行改正的斟酌停当来说钦此钦遵臣等备员法司所掌者刑所讲者律不敢泛及他事窃惟刑律之制肇自虞之象刑其后夏有政典商有官刑周之三典以及汉唐宋而律书日繁我太祖髙皇帝肇造区夏本诸钦恤之心旁采汉唐之制定大明律以为辅治之具轻重适中度越前代矣列圣相承因时制宜又有事例以辅律之不及内外法司遵守惟谨迨今百有二十余年罔敢违越然律文深奥百司官吏讲解未明或以一字之文而害一条之义及其引律断罪往往有乖律意承讹踵谬不知其非此乃有司因袭之弊非圣祖制律之本意也夫律意不明则刑罚不当刑罚不当则民有不得其死者矣臣等谨条今之拟罪有当改正者于后伏乞圣明裁处叅酌轻重着于典章颁行天下永为遵守臣民幸甚等因具本奉圣旨这本恁还防都察院大理寺详议停当来説钦此钦遵会同都察院右都御史屠等大理寺卿冯等详议得凡吿子孙及子孙之妇不孝并监临官因公殴人至死及因事威逼人致死律例甚明近来有司遇有告子孙及妇不孝者不问虚实即坐重罪因公殴人致死者虽不曾用惨酷刑具俱作酷刑官员起送吏部奏请降调愚民或因忿争小故致令自尽者俱坐以威逼致死此皆有司因袭之弊殊失律意合依本部所拟改正通行内外法司永为遵守庶几不失圣祖制律之意其边逺充军江南等处发西北衞分江北等处发东南衞分律有坐定地方但近年兵部奏称内外法司问该充军人犯俱要就近编发以便勾取合无照依见行事例发遣中间有系降人等者或发两广云贵衞分充军以防意外之虞其言国初定律之时钞重而物轻经今百有余年钞轻而物重要将银每一两铜钱每一千文各估钞四十贯揆之时估固为有理但银钱估钞行之已久合仍依原估其他一应货物委有估计失当臣等再行斟酌计议务在轻重得中另行具奏定夺缘节该奉钦依还会都察院大理寺详议停当来说事理未敢擅便今将议过缘由开具谨题　计开
　　一节该伏覩大明律内一款凡骂祖父母父母及妻妾骂夫之祖父母父母者并绞注云须亲告乃坐又一款其祖父母父母诬吿子孙子孙之妇者各勿论钦此窃详律意盖谓祖父母之于孙父母之于子天性之至亲也子孙孛戾至于毁骂故坐以绞然恐人诬吿致罪故曰须亲吿乃坐谓之亲吿乃坐者以见他人虽吿不坐也近见问刑衙门遇有祖父母父母吿子孙及子孙之妇骂者不问虚实辄坐以绞是乃亲告即坐非亲吿乃坐矣使凡亲吿即坐何以有诬吿子孙之律乎凡人之诬吿子孙及子孙之妇者多出于爱憎之偏有因后妻之谮而憎前妻之子者有溺爱少子而恶其长子者有欲夺孙之赀产以归其子者有憎其孙遂及其妇者使亲吿即坐则虽恭顺如薛包孝友如王祥者父母一有诬吿将不免于死况其他乎合无通行内外问刑衙门今后若祖父母父母吿子孙及子孙妇不孝者必须追究得实然后坐罪如律若祖父母父母偏私诬吿仍依诬吿子孙律拟断庶无乖圣朝制律之意而克全天性之恩矣前件会议得合依所拟
　　一节该伏覩大明律内一款凡官司决人不如法者笞四十因而致死者杖一百均征埋葬银一十两若监临官因公事于人虚怯去处非法殴打及自以大杖或金刃手足殴人至折伤以上者减凡鬬伤罪二等至死者杖一百徒三年追埋葬银一十两若于人臀腿受刑去处依法决打邂逅致死及自尽者各勿论钦此查得见行事例各处有司及问刑官有用脑篐夹棍烙铁阑马棍等项酷刑官员问罪起送吏部奏请定夺或降杂职或废为民盖所以惩戒残忍之徒也近见内外官司或因督理公事或因考讯狱囚依法决打致死人命者问刑衙门一槩议作酷刑黜罢殊与律例不合且鞭作官刑扑作教刑自古有之但不当肆为残忍以毒其民耳若因公事决打致死辄黜为民非律例之意也合无通行内外问刑衙门今后有犯除脑篐夹棍烙铁阑马棍等项惨酷刑具及于虚怯去处殴打致死者照例问罪为民其余如因公事或笞或杖于臀腿去处决打致死者各依本律科断不在起送降调之例庶于情法得中　前件防议得合依所拟
　　一节该伏覩大明律内一款凡因事威逼人致死者杖一百追埋葬银一十两钦此窃详律意盖谓诸色人等或逼取田园或强索财物或见愚弱而恐之以罪或因其卑贱而胁之以威其人畏威慑势以致自杀者坐以前罪仍追埋葬之赀给与死者之家近见街市愚夫愚妇或一时语言忿争或偶因酒醉戏骂本无用威挟势淩逼情由而愚民轻生辄便自尽者官司往拟威逼罪名追给银两殊非律意其罪虽止于杖然监追银两有力者随即送官贫窘者淹禁连月甚至于鬻子女典房屋而后完纳深为可悯合无通行内外问刑衙门今后遇有此等囚犯研审明白果系因事威逼人致死者依本律科断若因一时忿争或因醉戏谑互鬭等项致人轻死自尽别无逼迫之情者止依不应殴骂人等项律条科断不必追银庶防情法相当而死生无憾　前件会议得合依所拟
　　一伏覩大明律边逺充军条内开江南并浙江江西等布政司府分发定辽山西等都司所辖衞分充军江北山西陜西等布政司府分发广东广西等都司所辖衞分充军窃见近来编发充军囚犯不分南北多发西北边衞充军盖以西北用兵故欲填边衞也然此等囚犯多是原问斩绞罪名饶死及一应奸顽梗化轻于犯法之徒往往随到随逃仍复为恶虽有仍问死罪处决之例然逃者接踵终不知警况中间又有原系戎狄种谙知边情惯习夷语恐其乘隙逃入敌中为之谋主啓衅边陲不可不防汉之衞律宋之张元可为永鉴合无今后编发充军囚徒仍照律内所定地方原系北人者编发江南衞分原系南人者编发江北衞分庶可革其屡逃之弊亦可免意外之虞　前件会议得充军囚犯就近编发照兵部见行事例中间系戎狄者发两广云南贵州充军
　　一伏覩大明律凡四百六十条其间计赃科罪者律也律一定而不易以赃估钞者例也所以辅律可随时损益之但国初制律之时每银一两值钞一贯今则值钞八十贯是国初常人盗银八十两方得绞罪监守盗银四十两方得斩罪今常人盗银一两监守盗银五钱即坐绞斩罪名虽曰民俗浇漓恐人易犯故重以绳之然非祖宗制律之本意查得正统成化年间都御史陈智监察御史李志刚等各有论奏或欲照依国初估钞常人盗银八十两方坐绞罪或欲照今时估常人盗银一两即坐绞罪合而论之赃轻罪重者似过于刻赃重罪轻者似失于纵况陈智等拟奏时估止称银两铜钱而货物因之及其后估计货物虽有定规一向遵行就中轻重失伦者亦多如绵被一件值银不过七八钱乃估以一百贯金一两值银不下五六两止估以一百六十贯大车一辆值银十余两而以七十贯估之柴草一大车值银五六钱而以一百贯估之其他估计失常者不可枚举依此论罪刑罚岂能得中合无今后估计钞贯银每一两铜钱每一千文各值钞四十贯其余马骡等畜并诸般货物本部会同都察院大理寺从公斟酌估计务在合乎人情宜于时俗定拟停当通行内外问刑衙门遵依折钱拟罪庶几得轻重之中而不失制律之意矣　前件会议得银钱估钞照旧其余货物另行估计治二年九月十八日刑部尚书何等具题本月二十一日奉圣旨这本内骂祖父母父母一条系干伦理还着吏部会同戸礼兵工四部及通政司六科再详律意讲明来说其余准议钦此【水东日记】名臣经济録卷四十五
　　钦定四库全书
　　名臣经济录卷四十六
　　明　黄训　编
　　刑部【论奏】
　　论韩国公冤事【代虞部郎中　解缙王国用作】
　　臣闻君亲无将春秋诛意臣子事嫌于不轨固天下之所共诛幽明之所同愤者也然于事嫌不轨之中辨析防微之际此祸防之所不测骨肉之所难言者惟明主能察焉窃见太师李善长与陛下同一心出万死以得天下为勲臣第一生封公死封王男尚公主亲戚皆被宠荣人臣之分极矣志愿亦已足矣天下之富贵无以复加矣若谓其自图不轨尚未可知而今谓其欲佐胡惟庸者揆之事理大谬不然矣人情之爱其子必甚于爱其兄弟之子安享万全之富贵者岂肯侥幸万一之富贵哉虽至病狂亦不为矣善长于胡惟庸则侄之亲耳于陛下则子之亲也岂肯舍其子而从其侄使善长佐胡惟庸成事亦不过勳臣第一而已矣太师国公封王而已矣尚主纳妃而已矣岂复有加于今日之富贵者乎且善长岂不知天下之不可幸求取天下之百战而艰危也哉当元之季欲为此者何限莫不身为虀粉覆宗絶世能保首领者几人哉此善长之所熟见也且人之年迈摧頺精神志虑鼔舞倦矣偷安茍容则善长有之曾谓有血气之强暴感动其中也哉又其子事陛下托骨肉至亲无纤芥之嫌何得忽有深雠急变大不得已之谋哉凡为此者必有深雠急变大不得已而后父子之间或至相挟以求脱祸图全耳未有平居晏然都无形迹而忽起此谋者也此理之所必无也若谓天象吿变大臣当灾则杀人以应天象夫岂上天之欲哉今不幸以失刑而臣恳恻为明之犹愿陛下作戒于将来也天下孰不曰功如李善长又何如哉臣恐四方之解体也且臣至疎贱非不知言出而祸必随之然耻立于圣明之朝而无一谏诤之士始者侧听私室引耳朝端意谓羣臣岂无忠智左右近侍必有为陛下言者公卿大臣必有爲陛下言者台谏御史必有为陛下言者而事枉寃延今未己羣臣杜口竟无一人为陛下言之者臣所以忘其疎贱冀陛下万一感悟臣甘就鼎镬无所复恨矣
　　考校钱粮封事【郑士利】
　　前月九日钦遇陛下涣发徳音广开言路此二帝三王之盛举也侧闻迩来中外臣民大有所陈惟考校钱粮事未有言者意者当陛下赫怒之余故人容容各自重耶不然何其宜言而不言也臣草野布衣闻见浅近政事之得失生民之利病臣焉能知惟考校钱粮得闻一二谚所谓耳闻不如目见向非臣兄士原为先任懐庆府同知考校钱粮事断发工役臣亦盖不知也自诏书之下臣欲言之久矣特以臣兄之故恐陛下以臣为假公营私者不敢言欲进复退者累一月既窃自念以为当陛下求言之急岂恶直言之士若乃畏首畏尾避嫌远疑是忠臣义士之心不白于天下也辄不自揆故僭言之亦不自量已昔有野人食芹而美者则欲以献于其君区区愚衷正与此陛下幸垂察焉夫考校钱粮用使空印自昔已然非至圣代而然也陛下即位已九年矣诏条之内不见禁革而律令之内所不该载上下成习以为当然天下之人咸知之惟陛下未之知耳一旦生事之人摭拾此事致使忠良老成咸被其害臣愚请试言其故夫考校钱粮各府赍将文卷越行省攒造千百巻宗攒于一册牵查照算岂无错误故曰寸寸而度之至丈必缪铢铢而数之至石必差是以必须空印无弊也向使有司官吏欲偷盗移埋没作弊当预于本处文卷补完然后赴省部攒造岂不藏锋敛锷便且易邪又何必欲空印旋补而旋生弊也又况出纳钱粮各州府非奉省部不敢専擅一丝一毫之出入其原皆出于省部故省部卷中所有府州文卷不能损也府州文巻所无省部卷中不能益也若网在纲有条而不紊特散漫于各卷未之归一查照攒造之间不能无误空纸所以为误差错之设无弊也且各省府至戸部里路逺者半年余近者亦不下半月偶有差错理须扣换填补若待复至本处衙门用使印信即非旬日可及省部置局督并攒造有如星火若尔展转迂回岂不大误事邪是以必须空印无弊也今行移文书除张缝中印信外后面必有年月年月之傍必有注语然后官吏佥押于年月注语之间用使印信今考校文册下面张缝印信虽多而后面年月之旁注语已定又止一印信向使掾典欲假此空印行移文书潜谋不轨下而张缝固有印信可征而后面年月即无印信又无封皮不知复可作何行移而何处不晓法律铺兵便与承接递送而何等庸愚官吏辄便凭信与之施行空印之不可以行移递送而明矣臣窃迹前世兴亡之故大抵亲贤臣逺小人以兴而亲小人逺贤臣以败未尝以空印也空印之不能为国家患益明矣陛下以天纵之资日月之明岂不烛此情理然而盛怒未解者意者左右之臣未尝以此言进欤臣愚窃以为考校官吏止可坐之以不勤之罪而不当坐之以重罪也况所犯在律令颁行之先乎空印既不可以行移文书又不可以移作弊免死杖一百工役终身前此复有充军者假使偷盗移潜谋不轨不审陛下复加之何罪陛下必欲禁革空印不过罪一二人下半纸诏书明谕天下使天下后世之人知惧而不敢犯足矣何必牵枝引蔓罪及各省府邪夫人才之难自古为然十年长养十年教训十年歴练至于四十血气既定见识已明然后适用故曰人惟求旧今内而尚书外而叅政等官尤所谓国之重臣功能俱茂者也自非圣人不能无过纵有罪过臣犹谓得与八议之科今乃俱为考校钱粮有不保首领复追俸者有断发工役改发充军者中外老成荡然一空并使晚进后生布列中外未审孰为陛下画此防也使彼在任之内所言所行果皆考校钱粮事邪抑亦有忠国爱民之事也如果俱系考校钱粮固为得罪若亦有一斑半点为国为民亦可絶长补短以功掩过三年之俸亦不足为国重轻也而追之是导天下之人而为贪汚也奚补哉其犯賍私者工役而用使空印者亦工役复终身焉彼富裕者固不复忧而此贫乏者则受苦楚其平日賍私者至此自为得计臣窃恐自是之后廉谨者愈无所劝矣昔秦穆公赦食马之徒厥后犹得其死力考校官吏非岐下野人比也陛下幸赦之又岂特得其死力而已哉古人有言曰人之有言不得已也臣兄已断发工役固不敢辞而甘心输作以赎罪矣臣复勤勤恳恳不避鈇钺为陛下言者非不知触忤天颜罪在不赦顾以朝廷大体当务从平恕不宜持法过当有累圣明盛德盖亦不得已言耳固非为臣兄一人之计而言也言词粗鄙不能囘护陛下倘以臣为草野疎愚不识朝廷忌讳恕其狂瞽而纳用其言又岂特考校官吏感恩无穷天下之士必皆鼔舞懽忻而乐于仕进矣谨于中书省投进以闻干冒宸严无任战栗屏营之至
　　讼刘槩罪状【王恕】
　　窃见刑部河南清吏司问得犯人刘槩合比依造妖言者律斩秋后处决汤鼐依风宪官受财加其余官受财不枉法有禄人一百二十贯二等罪止律减等杖一百徒三年吉人依奏事诈不以实者律减等杖九十徒二年半李文祥邹智俱依不应得为而为之事理重者律减等杖七十俱职官各照例运砖各完日汤鼐系有賍官革职为民吉人李文祥邹智俱浮躁浅露人数送吏部收查定夺东思诚曹璘俱供明各还职大理寺审拟合律奏奉圣防这厮每既情犯深重刘槩揑造非言依律处决汤鼐风宪犯赃押发陜西肃州衞充军吉人肆奸欺罔发囘原籍为民李文祥邹智私交妄议降三级调边任都免运砖其余准拟钦此钦遵抄招用手本连李文祥等送本部施行等因除汤鼐李文祥等罪不至死臣不敢妄议外但刘槩比依前律坐以斩罪臣则不能无疑焉伏覩大明律云凡造谶纬妖书妖言及传用惑众者皆斩钦此先儒谓谶纬如亡秦者胡之谶及赤伏符等及诸经之纬书盖谶纬之书即妖书谶纬之言即妖言以其说未来之兴亡能惑众乱民坏国家之事故禁之严使之不敢犯也今刘防招称不合要得阿防汤鼐又揑写一梦书内称别后时梦中会见一夕梦一老人骑牛背上行陷于泥淖中公左手把一五色石子右手捉牛角引就正路其人谢而去因思人骑牛背俨然一朱字正我朝之姓氏岂非天生豪杰欲赖之引君当道邪但五色石子意不可晓或者公自台中首先抗疏为弹之第一等邪请试思之如何等情臣切详刘槩书词固为狂妄不能无罪其梦有无亦未可知推原其情不过因见汤鼐节次建言指陈得失不计利害以为天生豪杰以道事陛下也是乃与人为善之意别无惑众乱民之情今比依造妖言者律论以死罪臣窃以为过矣设有造如亡秦者胡也之之言惑众乱民者不知更以何罪加之昔之时有以忠谏者为诽谤深计者为妖言至今人为之痛惜陛下受天明命正位宸极以尧舜之道治天下天下爱戴之如尧舜矣今法司以如此之情坐刘槩以妖言死罪不无有累陛下清明之政欲使天下后世不为之痛惜恐不可得也且一妇含冤三年不雨今各处灾异人情汹汹此正朝廷钦防刑狱求言脩省以囘天意以弭灾变以安人心之时若使刘槩缘此死于狱中岂不愈伤天地之和愈召水旱之灾而臣忝在六卿之列知而不言则违先圣事君有犯无隠之戒其罪将安逃乎是以不避鈇钺为陛下言之倘蒙圣明裁察寛宥刘槩死罪将见天下后世莫不称颂皇上矜恤之仁岂不召和致祥衍庆延祚于无穷也治二年四月初三日具奏奉圣旨刘槩造妖引喻非法司比律问拟未为不当你如何这等来说且监着待后发落刑部知道钦此
　　论不可内外异法奏状【王恕】
　　臣窃闻古人有言国无赏罚虽尧舜不能为治臣谓赏罚不当与无赏罚同何以劝善惩恶服天下心天下不心服则万事瓦解虽有智者不能善其后矣诸葛武侯有见于此故告后主有曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也斯言也实公天下之格言服人心之要道也虽为后主吿实所以为万世人主吿也臣伏覩昨者发落南京御史姜绾等圣旨似与武侯之言不同大骇物情诚恐天下闻之谓今圣明之时内外异法岂不有伤陛下平明之治乎臣实不忍敢不昧死言之且姜绾等与太监蒋琮交相讦奏互有虚实姜绾等既降调其职侍郎黄孔昭等被其连累亦各罚俸三个月岂宜独宥蒋琮之罪而不为之处置乎夫为此一人遂废天下之公论坏国家之政体岂陛下之本心盖未之思耳臣荷圣恩起于既退之余加以一品之职非徒富贵之也盖欲朝夕纳诲匡辅至治臣知此事未宜而不言是不忠也倘异日陛下自觉其非岂不以不忠责臣乎纵使陛下终不觉悟臣亦安忍坐视乎昔子思言于衞侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生由是言之是君不可以不听言臣不可以不进言也臣伏愿陛下追还前防另行裁处务合公论使彼此心服天下无得而议将见盛德大业可以与天地相为悠久矣若以臣言为狂妄而不之省乞将臣罢归田里以为多言者之戒臣干冒天威不胜战栗待罪之至具题治三年正月二十五日奉圣旨这事已发落了罢钦此
　　再论不可内外异法奏状【王恕】
　　臣昨发落太监蒋琮及南京御史姜绾等圣旨以为蒋琮姜绾等俱是有罪人犯姜绾等降调外任侍郎黄孔昭等被其连累亦皆罚俸蒋琮独蒙恩宥又不为之处置人皆不平是以昧死上言欲望陛下追还前旨另为裁处以昭公道以服人心且免天下后世内外异法之议是臣惓惓为国之心非敢徇情妄言以惑圣听自取诛殛之罪伏奉圣旨这事已发落了罢钦此臣惟人之大伦有二君臣也父子也传曰事君有犯而无隠事亲有隠而无犯此言事君事亲諌诤之道不同也又曰事父母防谏见志不从又敬不违劳而不怨此言为子者当谏于父母也又曰君子之事上也进思尽忠退思补过将顺其美匡救其恶此言为臣者当谏于君也臣读圣贤书所学者忠君孝亲之道也今臣已老矣亲已去世矣虽欲孝谁为孝幸有圣天子在上且又身居臣隣之地匡辅谏诤是其职也是以于政治阙失知无不言言无不尽期于补其缺成其美以图万一之报而已若陛下曰可臣亦曰可陛下曰否臣亦曰否则非陛下起臣之意亦非臣之志也然而此事虽小关系治体甚大设未得其当虽十易之不为过要于其当而后已若发落了不可易古之所谓从谏如流者所从者岂皆未发落事乎汉文帝欲重犯跸之罪张释之曰当罚金欲族盗髙庙器者张释之曰当弃市文帝虽发怒终从其言未尝以不合已意而不从也伏愿陛下昭日月之明察刍荛之言天地之量赦狂瞽之罪乞将前事再加櫽括别作处置使内外无分彼此而人心服治体不至亏损而朝廷尊矣臣不胜至愿治三年正月二十八日具题次日奉圣旨朕意以蒋琮守备重任不宜轻动如何又这等来说不准再不许来奏扰该衙门知道钦此
　　奏正法守疏【林俊】
　　四川清吏司案呈嘉靖二年闰四月十六日该校尉陈贤赍捧驾帖该太监崔文题为分豁妄捏虚词陷害良善代伸私忿事奉钦依是陈泰曹浩宋钰张奉宋铎李阳凤梁方小陶儿锦衣衞都拏送镇抚司打着问的明白来说钦此钦遵案查为漏网余党挟雠拨置内臣殴打公差人役事奉本部送准工部咨据作头宋钰吿称差委城垣工所跟随委官六员外看工计料有管工崔太监名下被革投充军匠李阳凤梁方时常向钰言说要科敛铺户人等财物不遂计禀崔太监差写字小陶儿督令军牢捉至工所喝令重责二十五棍以致内损伤重吐血不止等情吿送到部咨送到司已经行提李阳凤梁方等到官小陶儿张奉未到续为修濬城壕等事准工部都水清吏司手本帖送刑科抄出巡视南城监察御史刘黼题据牌儿头陈泰等呈称自嘉靖元年五月十一日至今年闰四月每日拨夫十名每夫贴好钱五十文交与夫头曹浩供称崔太监分付五城毎日拨夫十名每办钱五十文打点管家及掌案李阳凤梁方等等因题奉圣旨该衙门知道钦此钦遵抄出粘送到司查究间今奉前因见得前项人犯未经审问有碍职守呈乞施行等因通查案呈到部看得该司呈称作头宋钰所告及巡城御史刘黼所叅李阳凤等拨置科敛等情事亦颇小忽闻奉防取付镇抚司打问臣等不胜惊骇切惟祖宗设立刑部都察院大理寺谓之三法司凡大小罪犯无不由之锦衣衞谓之亲军所以贞伺机密纠察奸细镇抚鞫讯大盗妖言洪武二十年我太祖以镇抚司非法淩虐烧其刑具以所系囚送刑部洪武二十六年申明鞫刑之禁凡罪囚俱送法司永乐以后任遇渐加而职事仍旧见之大明会典者如此列圣相承恪遵无易正徳年间刘瑾钱宁等相继擅权凡意中爱恶辄夺付镇抚文致成狱以遂其奸而祖宗之法大坏剧盗四起巨逆继作皆陛下所习闻而痛恶者天啓我皇入正大统拨乱世而反之正先朝之牢奸锢弊一举而剪除之天下方仰中兴之治不意忽有此未思之举岂崔文有所肤愬或手假以济其私夫法本大公罪必居一使宋钰所告崔文等涉虚自有反坐之律所告崔文等果实亦有必当之条此祖宗成法在陛下亦有所不得私者况臣等微末之臣邪今不待法司问结而辄付镇抚是固臣等奉职无状祗可治臣等之罪而未可废祖宗之法况今风霾雨土赤日无光夫土下物也土而上之此下蒙上之征日君象也日而掩之此臣蔽君之应天灾之示戒甚明正上下内外省身脩德之日今小事尚尔有拂于天万一有大于是将何如邪诚恐将来之变有不可测者伏望皇上念祖宗之法畏上天之戒收囘成命仍将李阳凤等付法司从公究问归结将臣等褫职罢归田亩以为法官失职之戒缘系正法守惩不职以杜厉阶事理谨具奏闻闰四月十六日进十九日奉圣防宋钰李阳凤等还送镇抚司问
　　正法守再疏【林俊】
　　该本部奏前事奉圣防宋钰李阳凤等还送镇抚司问臣等闻命惶惑罔知适中奉诏则废法守法则违诏悬命利刃无复存身之地然伏而思法者祖宗所以布大信于天下而诏防者陛下一时之权宜也奉诏少缓罪止臣等一身若守法少移则负祖宗负朝廷得罪于天下后世矣是故臣等宁冒违诏之诛不敢废祖宗之法以从陛下之命抑君曰辟臣曰勿辟君曰宥臣曰勿宥古固有行者矣汉张释之为廷尉渭桥犯跸奏当罚金文帝怒曰此人亲惊吾马廷尉乃当之罚金释之曰法者天下公共也而重之是法不信于民民安所措手足乎帝曰廷尉当是也唐戴冑为大理少卿选人诈冒资防太宗令论死冑据法论流太宗怒曰卿欲守法而使朕失信邪对曰陛下忿选人之多诈故欲杀之既而知其不可复断之以法此乃忍小忿而存大信也太宗曰汝能守法朕复何忧夫释之戴冑能执法不阿文帝太宗能从善不咈故汉廷无寃民而贞观之治几致刑措国史载为美事陛下励精图治方比隆尧舜舍巳从人之盛而咈心之受岂顾出文帝太宗下邪爰自正徳以来权奸扇惑狱以赂兴虽元恶大憝一欲出入即夺诸法司下之诏狱比之为奸祖宗成法为之大壊人怨天怒宗社几危非陛下立干断以纲纪于上辅臣出死力以担荷于下岂有今日者哉不意又有夺取刑部见问之囚付之镇抚司以为解脱之计恐此途一开后有重大狱情皆得扳求内降以图幸免误陛下事不细而乱阶再作自臣始矣伏愿陛下恪守成法收囘成命将李阳凤等仍付本部或都察院从公问结将臣等罢归田里以为法守不谨者之戒缘系正法守惩不职以杜厉阶事理谨具奏闻嘉靖二年闰四月十九日进二十一日奉圣旨宋钰等只照前旨拏送镇抚司问林俊等显是违旨着囘将话来
　　乞恩囘话疏【林俊】
　　本部具奏为正法守惩不职以杜厉阶事奉圣防宋钰等只照前旨拏送镇抚司问林俊等显是违旨着囘将话来钦此钦遵臣等闻命错愕无地措躬窃惟我祖宗分建诸司各有职綂刑狱归之法司罪无大小无不由之镇抚司缉获大盗奸细讯鞫既得其情拟罪必付之法司未有夺取法司未问之囚而付之推问者此我祖宗百五十余年成法也一旦崔文以脱罪之私敢干内降驾帖取自刑部而付之镇抚纲纪大紊臣等伏思人臣以奉公守法为职以犯顔敢谏为忠唐徳宗相裴延龄阳城欲取白麻毁之唐文宗诏左藏史盗度支缣帛径赦勿治狄兼谟缴还词头自古人臣忠爱其君者往往如是臣等窃慕古人思报国恩诚不忍见漏奸之崔文蛊惑希宠嫁左道以兴斋醮荡上心耗内财扇邪俗浊乱我嘉靖清明之治言官交劾玩视若无顾敢沮灭成法此途一开祸乱何极臣等深为此惧申论祖宗大法之不可废而人愚言突力欲囘天迹若违防罪当万死伏望圣明将臣等罢归田里该司主事熊宇为因郎中员外俱差无官署印暂令列名无预可否乞赐宽宥其李阳凤等似宜改付都察院究问以正事体以公圣政臣等无任恐惧感泣愿幸之至缘系乞恩囘话认罪事理谨具奏闻伏勑旨嘉靖二年闰四月二十二日进二十五日奉圣旨李阳凤等只着镇抚司从公究问林俊等都饶这遭钦此
　　题谨圣治疏【林俊】
　　巡按直隷监察御史马录题称问得张龙犯该诸衙门官若与近侍人员互相交结漏泄事情夤缘作弊而符同奏启者律斩秋后处决妻子流二千里安置缘犯在革前奏请定夺叅照张龙罪虽遇革缘人品卑汚不顾廉耻交结权奸中伤善情犯可恶若照常发落无以警戒将来伏乞圣裁合无将张龙从重发落惟复别有定夺等因具奏奉圣旨法司知道钦此钦遵抄出送部看得巡按直隷监察御史马录题称问过犯人张龙犯该诸衙门官与近侍人员互相交结漏泄事情夤缘作弊符同奏啓斩罪犯在革前及叅本犯交结权奸中伤善乞要从重发落一节为照张龙先任给事中选陞通政司叅议已为朝论不容被劾降滦州同知后夤缘内侍歴陞府同知知府又结钱宁陞右通政节经科道纠劾倚钱宁等为心腹力为营救恣情班行略无愧容指倚钱宁名目诓骗王通银一千一百两徐汉兴银五百两金一百两金宝绦环钩带等项其私与过银又不知其数所据本犯奔竞朋党夤缘转官黩货稔奸变乱成法罪不止于乱政若依拟革免委涉轻纵合无将本犯改拟比依在朝官员交结朋党紊乱朝政律斩秋后处决仍咨都察院转行直隷监察御史监审决庶王法无私巨奸知畏等因奏奉圣防是张龙依拟处决钦此
　　覆辨明寃抑疏【林俊】
　　题为辨明奸党雠陷举家性命寃抑无伸恳乞天恩比例发遣充军分释情罪存怜残生等事该见监犯人廖鹏齐佐王瓛各具本奏辨俱奉圣防法司看了来说钦此钦遵通抄到部案查先该本部等衙门会问得廖鹏齐佐王瓛俱犯该在朝官员交结朋党紊乱朝政斩罪秋后处决妻子为奴财产入官节奉圣防是廖鹏等三名各依律处决钦此监处决间今奉前因看得见监朋党乱政斩罪犯人廖鹏等各因勑谕差官录囚奏要比例宽宥发遣一节为照廖鹏齐佐王瓛与已处决钱宁纳贿招权朋交党恶罪贯已盈人神共愤而廖鹏出入诸兄流毒两省尤为首恶元凶先该多官会问明白节次会审情真科道等官奏处决即今未正典刑已为下咈人心上干天变各犯乃敢饰词奏辨冀图幸免该科各行叅论诚为有见臣等伏覩勑谕内开屡审情真者法难宥免及节该奉明旨不当宥而宥皆足致灾钦此钦遵所据廖鹏齐佐王瓛法无可生天丑其恶俱节审情真不当宥人数合无行令该司牢固监处决缘节奉钦依法司看了来说事理覆奏奉圣防是各照前防依律牢固监钦此
　　题侵欺钱粮事【林俊】
　　嘉靖元年十月管牛房尚膳监左少监贾全奉御王太安郭文王川长随段仲张仲堂姜辅阎川内使任信等侵盗喂养牛只料豆三十九石仓官徐钧失于觉察该本部浙江司问拟贾全等俱杂犯斩罪徐钧减等杖罪具奏送审奉圣防是贾全送司礼监奏请发落徐钧等送大理寺审了来说钦此钦遵抄出送司案呈到部看得刑部大理寺皆古刑官虞谓之士师周谓之司冦我太祖慎重刑狱鞫于刑部而谳于大理然后吿成于天子而听之此成法也近者内侍有犯多付司礼监似无刑部也今付刑部又即付司礼又似无大理也窃意终非祖宗成法伏望圣明将贾全等仍同徐钧等送大理寺审录然后付之司礼庶防成法具存为圣子神孙万世不易定守臣等不胜愿幸缘系奉钦依是贾全等送司礼监奏请发落徐钧等送大理寺审了来说事理嘉靖元年十月十五日具题十八日奉圣防卿等说的是贾全已发落了钦此


　　名臣经济录卷四十六
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济録卷四十七
　　明　黄训　编
　　刑部【题奏杂论】
　　题平大法事【林俊】
　　陜西清吏司案呈先为建言民患事该巡按直监察御史陈实防称内史葛景卢佐违法事情该本部覆题奉圣防葛景卢佐縻费廪给占用夫船本当提问且饶这遭钦此又为乞治倚势挟讐防死平人凶犯以公法令事该刑科给事中刘济等防称先镇守太监刘实并伊弟锦衣衞中所副千户刘文挟讐诬防等因该本部覆题节该奉圣防刘文巳有了防刘实既去任都免提问钦此又该河南清吏司案呈皇城守衞事该犯人梅清招称西中等门左少监李举用内使范寳薛安奉御刘孟阳强索賍银等情该本部覆题节该奉圣防李举用等不必提都着司礼监奏请发落钦此又该广东清吏司案呈为陈情辩明分豁诬害事该本部题防得内官监右监丞刘景爵李文昌长随刘景翚阳和史监张驰保内使甄受刘景爵李囊强索财物合行提究等因节该奉圣防李文昌等不必提着司礼监奏请发落钦此又该广西清吏司案呈为守衞事该给事中王瑄等防称长随李文贤于金水河内渰死家人李优子等因该本部覆题奉圣防死的巳相视明白了合该官员都免提问钦此钦遵防得内使葛景卢佐强索廪给占用夫船罗织挟骗倚势贱买千户刘文争占乐妇挟讐陷死田澜太监刘实聴信拨置煅链害人俱难轻贷左少监李举用内使范寳薛安奉御刘孟阳剥削军士索要賍银右监丞李文昌等承委管工强索财物长随李文贤禁密之地渰死人命俱属违法律当提问今俱奉钦依免提不必提不惟废法长奸亦且事难归结合呈查处等因案呈到部臣等窃惟法立于祖宗守于陛下而奉行于法官汉武侯曰宫中府中俱为一体不宜偏私使内外异法所以防官邪齐民志也今法干于内臣至内臣之亲属者皆得饶免是法独行于外而不行于内陛下神化之妙左右自皆革心万一作奸犯科而无法制之是教之使犯其流安可止耶夫人情不甚相逺论细谨内臣岂无论轻纵外臣难免惟外臣有六年之考察三年之黜陟科道之纠劾抚按二司守巡之摧击一干吏议终身不叙大约三数年间沙汰而去者不下三五千人是皆内臣所无故法易犯而事无大小又须具奏故祗见防论之多若偏于外臣者实非敢轻重其间也所据前项内臣似宜各下法司明正其罪罪之不当自宜废不法之官不宜废祖宗之法而司礼奏请发落亦须狱上方下其奏与凡贵戚之臣一无所假则奉上无私画一不二疏戚内外皆无越我防制之中相率迁善以罔干予政泰和之治成矣若彼此猜疑殆非国家之福亦非内外臣之利也臣等无任勤绻縁系平大法以召大和事理未敢擅便谨题奉圣防已各有防了钦此
　　题访获事【林俊】
　　锦衣衞镇抚司题称少监王玘等军匠陈俊等并任氏偷盗内府财物縁由奉圣防是陈俊并任氏送法司拟了罪来説王玘等送司礼监奏请发落未获的着挨拏送问守门守衞内外官军本当查究但既无的记日期罢张徳玉等饶他钦此钦遵将陈俊等开送前来各问罪送大理寺待报发落外该本部看得内府严密之地内监亲近之臣而内库之储付以监守责亦专矣不谓王玘卢能韦祥霍通韦训范诲防浩孙忠李忠董镛息堂玉廷佑甄得李进大肆奸贪串同陈俊等恣意侵盗银共二千七十九两纻丝绢布共一千余匹纻丝防绢衣服共二百领又有金纽玉束等物夫一时侵盗如是平时侵盗何如一起事发如是各起未事发何如中间侵隠又有不可以数计者夫当正徳蛊极之时嘉靖起而应亨嘉之防豹房等财物天意为中兴积也而道路相传多见侵没今被该厰访出宜示大戒顾乃得送司礼监奏请发落夫以近日内臣有犯不付有司犹非大盗尚为失刑今王玘等大盗容不付有司邪成化间刑部陜西司一起内使张来保盗彰徳宫财物计賍约银百两问拟盗内府财物斩罪奏奉宪宗皇帝圣防即押赴市曹处决掌宫太监被累知罪人不行捕告亦发南海子充净军夫彰徳之财犹私财也尚示大戒内府公家之积内而大礼外而大费皆是乎出不示大戒诚恐江河不足以实漏巵群盗效尤国计一空其可胜道耶书云君曰辟曰宥臣曰勿辟勿宥言不当徇君以为生杀惟当审轻重之中此法官万世训也臣等为国守法岂容忍黙以漏大奸所据王玘卢能等一十八员名似宜下之有司明正其罪太监张徳玉等及该直守门守衞内外官军亦各查究如律庶羣奸屏息积一清縁王玘张徳玉等俱内臣及系治盗臣以防耗国事理未敢擅便谨题请防奉圣防是王玘等巳各打五十降小火者发南京打更了张徳玉并该日守门守衞内外官军巳有了防了钦此
　　重惜事体以正朝廷疏
　　近该东厰太监芮景贤受民人赵纪词状奏奉钦依差锦衣衞官校拏解知府郭九皋等来京问理一事巳经科道官连日抗章纠正其失节奉圣防未赐允纳昨者又奉圣防赵纪所告系干人命重情又赃私数多特差官校拏解来京待解到之日朝廷自有处置你每如何又这等来説该衙门知道钦此防赵纪告称因定国公家奏陈土豪久隐功田被知府郭九皋问发伊男赵学充军乃讦愬九皋并同知张守接受马甫广等金银致死人命等情臣查得定国公徐光祚于去年实有此奏奉钦依着抚按官防同原差科道部属官选委公正人员审勘明白议处停当来説钦此该巡抚顺天等府地方右副都御史孟春巡按监察御史郭楠实防同臣与监察御史樊继祖户部主事张希尹行委知府郭九皋同知张守将定国公奏内事情从公查勘续防该府勘明申称奸民赵纪违例投献揑称马甫广等霸占等因巳经都御史孟春防同具题外防今赵纪所告前事则是掇拾原勘官员中间似有依慿城社之迹奸弊显著法所当惩奈何反开告讦之门遽兴拏官之狱况朝廷设官分职自有定制臣下奉法任事各有常守今天下一应词讼内则从三法司外则从按察司及抚按衙门祖宗以来守为成法况东厰原奉勑谕责在缉事専为京城其永平府系直地方逺在千里纵干人命赃私自属彼处抚按衙门东厰委的不应受理又不当辄与闻奏赵纪纵有寃枉重情自当赴本管上司陈诉若有见监人犯亦各具本奏行法司不应蓦赴东厰首告今芮景贤昧于事体辄受民词既以闻之陛下一时未察不直付之所司辄差官校拏解今日举措委于事体非宜且陛下之言曰待拏解到日朝廷自有处置臣谓朝廷处置亦惟有法而巳今拏解之举巳为法外之事臣未见法外行事而可以服天下者也且朝廷行政贵识体要人主为治宜揽大纲即使郭九皋拏解到日鞫问贪酷是实陛下犹不免以天子之尊下侵有司之事颇苛察足伤大体设或赵纪所告涉虚九皋被逮而死则亏损圣徳孰任其咎今防纪一面之词未经勘鞫真伪不辨而九皋先巳禠夺衣冠身就缧絏道路兴嗟甚非美事风闻四方人人解体恐非国家待士夫之道也况此事根因原属抚按衙门所告情词牵连人犯颇重徒使拏解到京终是难于结断万一尽属虚谬于朝廷所损非轻臣愚欲乞陛下俯垂明察示人至公无主先入之言勿与臣下争胜特降明防将知府郭九皋提解永平府聴理将赵纪所告事情选差刑部锦衣衞官各一员前去会同北直抚按官逐一体勘待勘得九皋等賍私是实人命果真然后拏解前来处以重典以为天下贪酷官员之戒实未为晚若赵纪所吿事出诬罔则乱法之奸罪在不赦亦乞朝廷从重处治用惩顽梗如此则事理不失法令自行议论自息朝廷正而人心安矣臣冒昧进言无任陨越伏惟陛下留神省察则公道幸甚
　　应诏陈言以弭灾异事【汪鋐】
　　广东道监察御史呈刑科抄出臣鋐等题前事奉圣防还防议明白归一来説钦此钦遵抄出到道案照先该本道呈刑科抄出刑部尚书许瓒奏前事钦防勑谕近来逺近之民饿盈途死亡流离无筭闻诸奏报实用忧伤尔部院大臣百司庶僚之首不可不加勉刑狱重事人命所关其情弊多端最难条数甚伤和气法司推议奏请臣闻命惊惕措躬无地切惟天人本一理感召无二致变不虚生惟人所致君以承天大君天地之宗子大臣宗子之家相大君总理于上羣臣分理于下臣职举则庶政修而人君享垂拱之休和气应而祯祥至矣臣职废则庶政隳而人君负宵旰之劳沴气应变灾生矣恭惟皇上以大圣至仁之质怀敬天法祖之诚求贤纳谏勤学好文念百姓之饥寒则赈济救拔之恩屡颁忧边方之多难则安辑御攘之防累行近因四方有灾沴之奏天时失雨旸之宜心切焦劳省躬自责以诚意应天变以实德率臣工诏谕谆切期与臣工共图治理令各条陈弭灾事宜爱民求治之心虽二帝三王不过是也臣以谫薄之资庸陋之器职忝司刑才不胜任深惧无以仰答圣明慎重刑狱之盛心致灾之由独臣为最谨以职守所关条陈四事上凟宸聪大义欲求仰体圣明钦恤仁爱之厚而识见短浅未敢自谓可以裨治理而回天变也伏惟圣明俯赐容纳采择施行等因奉圣防着都察院大理寺还参详律例通行防议停当来说钦此已经呈院议覆去后今奉前防呈乞防议施行等因具呈到院案照先为前事该本官奏奉前防臣等已将所奏防同大理寺卿葛浩等详议覆题去后今奉前防臣等覆防同大理寺卿葛浩等参详律例防议明白开列前件对欵覆题合候命下查照施行惟复别有定夺縁系应诏陈言以弭灾异及先奉钦依着都察院大理寺还参详律例通行防议停当来说并今奉钦依还防议明白归一来说事理未敢擅便谨题请防一禁嚣讼以安良善　前件查得大明律内一款凡诬告人笞罪者加所诬罪二等流徒杖罪加所诬罪三等各罪止杖一百流三千里若所诬徒罪人巳役流罪人已配虽经改正放回验日于犯人名下追征用其路费给还若曾经典卖田宅着落犯人备价取赎因而致死随行有服亲属一人者绞将犯人财产一半断付被诬之人至死罪所诬之人已决者反坐以死未决者杖一百流三千里加役三年又查得一款凡教唆词讼及为人作词状增减情罪诬告人者与犯人同罪若受雇诬告人者与自诬告同受财者计赃以枉法从重论又一款凡诬吿人充军民告抵充军役军告发边衞充军又一款内称若冒认及诓赚局骗拐带人财物者亦计赃准窃盗论免刺又一款凡恐吓取人财物者计赃准窃盗论加一等免刺又查得问刑条例一款一军民人等干已词讼若无故不行亲赍并隐下壮丁故令老幼残疾妇女家人抱赍奏诉者俱各立案不行仍提本身或壮丁问罪又一款凡将本状用财雇寄与人赴京奏诉者并兠揽受雇受寄之人属有司者发口外为民属军衞所者俱发边衞充军原词立案不行又一款在外刁徒身背黄袱头揷黄旗口称奏诉直入衙门挟制官吏者所在官司就拏送问若系干自巳事情及有寃枉者照常发落不系干巳事情别无寃枉并追究主使之人一体问罪属军衞者俱发边衞充军属有司者俱发口外为民又一款代人揑写本状教唆扛幇赴京及赴巡抚巡按并投按察司官处各奏告叛逆等项机密强盗人命重事不实并全诬十人以上者俱发边衞充军又一款一朝觐聴选给由等项人员及解送军匠物料聴奏仪賔会试举人嵗贡生员人等到京若在京及原籍来京一应亲识闲杂人等设法奏告欺诈吓取财物者问罪枷号一个月发落原词立案不行钦此前项律例不为不严法网不为不密但经行既久人心玩慢以致近日刁风大起如杨孝丁鉴之徒造为刁诈之术肆行辇毂之下变诈多端效尤日广诚有如本官之论者若不通行禁约何以杜塞将来臣等防议得前项律例事理合命下通行两京内外大小问刑缉事衙门一面通行申明禁约一面多方缉捕拏问以杜弊源但其间又称及行通政司收受本状审有雇替冒名奸徒即便严系送问本状不许封进一节会议得通政使司之设本为出纳帝命通达下情以防壅蔽今称严系送问本状不许封进恐长壅蔽之渐又查得大明防典内称一应奏告词状中间看系革前并不干巳事及审出添揑等词若情系不该奏告就于本后明白防出投送法司该道再加详审立案不行钦此亦未明言本状不许封进又查得洪武十四年事例本司职专出纳与内外诸司俱无文移有径行本司者以违制论钦此俱与本官奏词不合拟合照旧施行
　　一求实情以释寃枉　前件臣等会议得大明律刑律盗贼项下二十八条其间拳拳以得财不得财为言又一条云凡盗公取窃取皆为盗器物钱帛之须移徙巳离盗所珠玉寳货之防入手隐藏纵未将行亦是其木石重器非人力所胜虽移本处未防载间犹未成盗马牛驼驴之须出栏圈鹰犬之须専制在己乃成为盗人命项下二十条其间有成伤轻重之等有保辜限期之文犯奸项下一十条有曰其非奸所捕获及指奸者勿论若奸妇有孕罪坐本妇盐法项下一十二条有曰若事发止理见获人盐当该官司不许展转指攀违者以故出入人罪论至于枉法吓骗律虽不言过送亦必事迹显明原赃追出然后科罪又查得问刑条内一款鬬殴伤人辜限内不平复延至限外而死情真是实者仍拟死罪奏请定夺钦此律例详明纎毫不谬夫何内外问刑衙门官员或律例不明而假手吏胥或昭鉴不真而茍且成狱或拘泥成案或回避嫌疑惟知事便于巳不思罪枉于人诚有如本官所言者合命下之日通行内外问刑衙门今后推问囚犯招情一如本官所拟人命必审问苦主騐对尸伤盗贼必审勘失主追騐真赃受赃充军必求过付见证之人奸情私盐必求见发捕获之情如尸伤不对失主未到或不知名失主或不知名地方或不知名失记名过付见证之人或指诬奸情攀告私盐等项俱不许成招问罪或事不可结正者奏请定夺如有前项含糊不明招详到部俱照臣等前奏奉钦明宪纲事理查其回缴招由初次欠允驳回再问二次欠允具实防劾其在外抚按衙门遇到所属呈到招由欠明者亦照前驳勘二次欠明者亦许指实防劾庶不致事枉人寃以伤和气其凶徒打死人命即将本尸付之水火强盗在野驰骤拒敌伤人或伙打流贼见被擒获审问明白者则又不在检尸追赃常例之中而死有余辜无容议矣其称皇上总揽万防亲阅章奏或遇有此等狱情特下诏仍令原问衙门回答具奏无非钦恤刑狱至意伏乞圣明随宜俯就裁夺施行不胜幸甚
　　一明律意以平罪犯　前件臣等防议得人之犯罪情节未能皆一而并赃计赃律意各有攸当所谓并赃者其款有三如曰凡窃盗巳行而但得财者以一主为重并赃论罪为从者各减一等刺窃盗二字此一款也又曰凡监临主守自盗仓库钱粮等物不分首从并赃论罪刺盗官物三字此二款也又曰凡常人盗仓库钱粮等物但得财者不分首从并赃论罪刺盗官物三字此三款也所谓计赃者其款有十如曰凡白昼抢夺人财物计赃重者加窃盗罪二等为从各减一等刺字此一款也又曰凡盗牛马驴骡猪羊鸡犬鹅鸭者并计赃以窃盗论刺字此二款也又曰凡盗田野谷麦菜菓及无人看守器物者并计赃准窃盗论免刺此三欵也又曰凡恐吓取人财物者计赃准窃盗论加一等免刺此四欵也又曰凡用计诈欺官私以取人财物者亦计赃准窃盗论具免刺此五欵也又曰知强窃盗后而分赃者计其所分赃准窃盗为从论免刺此六欵也又曰凡弃毁人器物及毁伐树木稼穑者计赃准窃盗论免刺官物加二等此七欵也又曰凡官吏受财者计赃科断説事过钱有赃者计赃从重论此八欵也又曰凡监临官吏挟势及豪强之人求索借贷所部内财物者计赃准不枉法论此九欵也又曰凡有司官吏人等非奉上司明文因公擅自科敛所部内财物及管军官吏总旗小旗科敛军人钱粮赏赐入已者并计赃以枉法论其非因公务科敛人财物入已者计赃以不枉法论此十欵也夫曰并赃是并众人之赃而通作一处论也曰计赃是计各人入巳之赃而各自一人论也此律之文义甚是明白本无可疑但计赃之中如十人共夺银一两则又不得不并论如三人盗一马五人盗一牛则亦不得不并论又如三人共毁一棹五人共毁一牀则亦不得不并论议者因此往往致疑谓计赃通当以并赃论也臣等看得律之言并言计其文自殊今比而同之未免有失律意人之情犯不同而律意亦如化工随物赋形自不拘一合命下通行内外问刑衙门今后但遇律文称并赃者则以并论称计赃者则以计论其计赃之中有不得不并者则亦以并论如此则与律意自不相背而于人情亦无不当矣
　　一清刑禁以广仁政　前件臣等查得大明律内一款凡狱囚情犯已完监察御史提刑按察司审录无寃别无追勘事理应断决者限三日内断决应起发者限十日内起发若限外不断决不起发者当该官吏三日笞二十每三日加一等罪止杖六十因而淹禁致死者若囚该死罪杖六十流罪杖八十徒罪杖一百杖罪以下杖六十徒一年又一条云凡狱囚应请给衣粮医药而不请给患病应脱去枷锁纽而不脱去应保管出外而不保管应听家人入视而不听司狱官典狱卒笞五十因而致死者若囚该死罪杖六十流罪杖八十徒罪杖一百杖罪以下杖六十徒一年提牢官知而不举者与同罪若巳申禀上司不即施行者一日笞一十每一日加一等罪止笞四十因而致死者若囚该死罪杖六十流罪杖八十徒罪杖一百杖罪以下杖六十徒一年又一款云凡妇人犯罪除犯奸及死罪收禁外其余杂犯责付本夫收管如无夫者责付有服亲属邻里保管随衙听不许一槩监禁违者笞四十及查得嘉靖三年四月十九日诏书内一款一两京法司及外问刑衙门近年以来军民词讼不行即时问理又听犯人展转攀扯以致淹禁日久因而病死者往往有之寃抑不伸致伤和气今后务要上问结毋致枉滥又查得嘉靖六年二月十三日诏书内一款一两京法司及在外问刑衙门受理词讼不许听犯人展转攀扯以致淹禁枉滥及酷刑拷打致伤人命有故违者在京许科道官在外听抚按官访挨查照律例从重问拟发落又一款一刑狱未明人情所苦近来各处问刑衙门监禁强盗人命未决及充军追赃人犯有疑似不明真伪未分者盖縁起初原问官司或执偏见或肆贪酷不加详慎有因刑逼坐赃者有因同姓名误坐者草次取供遂成案卷豪猾者反以侥幸脱网良善者乃以无辜受祸以后嵗月渐逺官吏屡经拘成案者不肯与辩避嫌疑者不敢与辩结愤牢狱实伤和气都察院便行移与各处巡按及审録官各秉至公勿拘成案勿避嫌疑的见寃枉即与辩理情重者奏请定夺以雪民寃钦此前项律例虽详而有司视为故纸叨禄俸以偷安视人命如草芥深为可恶合命下通将本官所议及前律例诏防再行申明遵守今后问理词讼或关人犯巳到不即决断听从牵提无干人众或轻犯到久提关人犯久禁不行召保及男子不系徒犯重赃妇人不系逃走重刑一槩滥禁致使枉死被汚者在内听科道官在外听抚按官指实防奏其称两京冬至以后立春以前四十五日之间应该枷号人犯比照天气暄热钦恤防意其各开奏取自上裁法司通行酌量奏请一节盖谓盛寒盛暑枷号均为不堪而盛寒尤甚合命下今后自冬至以至立春四十五日之内但有应得枷号人犯暂且停止召保在外至立春以后照例枷号如此则法无轻纵而人情亦堪矣嘉靖九年九月二十五日奉圣防是准议行
　　题为计处净身以图善后事【汪鋐】
　　巡视五城监察御史汪似等各将查审过净身男子王堂等共八千七百一十二名陆续开具到院案查先准礼部咨为孤苦至极以无归着再乞天恩垂苏生命事该本部题看得顺天等府宛平等县军民等籍净身男子王堂等三千五百一十五名连名奏称各无归处乞要收用一节为照古者大刑有五其一曰宫而成周酒人浆人醯人染人之射用奄寺盖先王不忍以罪辜弃人而复收恤之以借用其力我朝内府监局掌以中人悉如周典而自宫禁例至以不孝论死其欲保全人道正先王以生道杀人之意但宣徳正统以来宦臣收入渐多及武宗之世日益昌炽锦衣玉食之荣上拟王者为之弟侄者往往坐获封拜而苍头厮飬亦复纡金衣紫是以闾阎小民朶颐富贵往往自残形体以希进用当时收充海户者几万人嵗縻月粮不可胜计恭遇皇上御极裁革殆尽数年以来饥寒死亡日渐凋耗即今见在者不过三四千人今王堂等私自净身虽于禁例有违但自经裁革以来无所栖泊王府功臣之家既不敢犯法私用民间又不敢违禁隐藏以致上无富贵之图下无衣食之计流落狼狈冻馁切身甚者肱箧穿垣以图口腹及其求食不得则又纠朋聚党叫号街衢击皷排阍控诉苦楚皇上盖尝数下驱逐之令示之极刑而旋去旋来暋不畏死是岂得巳之情哉先王之仁不忍使一物之不得其所矧于此属之情亦甚可悯况今上林苑南海子灌畦牧兽俱各乏人即欲量为收用亦不为过但恐奏内之人数多有虚揑姓名以希顶补而在外不曾投告官司者尚多未经查审明白难便一槩混收合命下行令巡视御史督同五城兵马指挥等官将见在净身男子逐一防视比照奏内姓名有无虚揑备查的确数目及各人年嵗贯址定限三月十五日以前开报本部仍防同司礼监官备查先年收充海户事例从长议处请自上裁如果见在人数比之先年不甚泛滥即将王堂等收充海户供役食粮其王府及在京贵主之家但有缺乏内臣供事者许其具奏前来照例差遣其三月十五日以后如有陆续前来奏扰者即系前项虚揑姓名顶补人数查照治十三年事例定发边逺充军仍行都察院转行各处巡按御史出榜禁约私自净身之人俱照治五年事例本犯及下手之人处斩全家发边逺充军两隣及歇家不举者同罪巡按御史仍取具合属府州县以及衞所等官不违依准定拟期限缴送本部以凭查考如所属地方再有净身之人本管官吏一体防治庶法令严重而人不敢轻犯矣等因题奉圣防是依拟行钦此钦遵备咨到院巳经通行钦遵劄仰巡视五城监察御史督同查审去后今据开送前来除照名咨送该部施行外臣等照得永乐宣徳正统治以来净身禁例不为不严但禁令方行旋复收用不能坚守其禁是以禁虽严而人往往犯之犹如无禁也查得嘉靖七年节奉明防这净身男子着原籍官司钤束在家生理但有赴京奏扰的拏问重治不饶嘉靖八年复节奉明防这净身男子余瑾等一千三百六十二名巳经题准发五城查审年力精壮准发各王府供役其老弱严加钤束若纵令入京再行奏扰一体防究重治续到范玹等一千余名不系原奉防收发之数乃敢闻风聚众观望告扰着巡捕将官及五城兵马防同尽行驱逐出城也给与执照着各回原籍九门官军今后务要着实把守盘诘再有拥众入城不聴阻遏的即报巡捕及五城官捉拏送官问罪处死都察院还通行各该有司申明旧例今后若有私自净身的本身并下手之人处斩全家发边逺充军两隣里老不举的各治以罪有司官不行关防抚按衙门防治降调钦此臣等仰见皇上严为此禁确守不移正以监先年旋禁旋收之弊不为因前茍且姑息之政于以保全人道于以消弭祸患忧深虑逺所谓仁之至义之尽也乃今复奉明防依拟收用岂皇上之得巳哉是盖天地好生之徳欲使天下无一物不得其所无一夫不被其泽耳臣等又复何言但今日之收与前日之禁似相背驰未免复蹈先年旋禁旋收之辙人见令之不信无所畏惮则觊觎富贵之念未免复萌而残毁形体之事自不容巳殆恐今日收用一千则明日民间又复增净身一千矣今日收用一万则明日民间又复增净身一万矣令之不信虽咬钉嚼铁无补也且该部原题谓见在者不过三四千人今数几至一万以万人而聚食于一处升斗之粮不足以满其欲势之所至将若之何况复源源而来有不可限量者哉古人有云蝮蛇一螫手壮士遂解腕盖言忍痛以避毒也若姑息一手则其毒将遍及于一身不可救药矣伏望皇上深思逺虑断自圣勅下该部从长计处设为良法以散其众不急不徐务使令之必行禁之必止消祸于方萌弭患于未形斯为善后之图大圣人至仁至义之施也臣等不胜惓惓縁系计处净身以图善后事理未敢擅便谨题请防嘉靖十一年四月十七日题十九日奉圣防是这私自浄身男子明犯律条且先朝冗食巳都有诏防查革了节次纠众来京奏扰又累有明防驱遣禁约礼部各给与票帖令各回原籍生理如何却又来京奏扰动以万计卿等所奏实为国家深长之虑礼部还查诏防计处停当来説不可务为姑息以贻后患
  </div>
  <div class="pagination">
   <a href="名臣经济录_page23.html">
    上一页
   </a>
   <span>
    ...
   </span>
   <a href="名臣经济录_page19.html">
    19
   </a>
   <a href="名臣经济录_page20.html">
    20
   </a>
   <a href="名臣经济录_page21.html">
    21
   </a>
   <a href="名臣经济录_page22.html">
    22
   </a>
   <a href="名臣经济录_page23.html">
    23
   </a>
   <span class="current-page">
    24
   </span>
   <a href="名臣经济录_page25.html">
    25
   </a>
   <a href="名臣经济录_page26.html">
    26
   </a>
   <a href="名臣经济录_page27.html">
    27
   </a>
   <a href="名臣经济录_page28.html">
    28
   </a>
   <a href="名臣经济录_page29.html">
    29
   </a>
   <a href="名臣经济录_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
