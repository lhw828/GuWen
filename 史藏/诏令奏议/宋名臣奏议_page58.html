<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 58 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 58 页/共 66 页</h1>
    <div class="content">　　臣愚尝求世务之急得诸道路通汴之实始闻其说则可喜及考其事则可惧窃以广武山之北即大河故道河常往来其间夏秋涨溢每抵山下旧来洛水至此流入于河后欲导洛以趋汴渠乃乗河未涨就嫰滩之上峻起东西隄辟大河于堤北攘其地以引洛水中间缺为斗门以通舟楫其实道河水助洛之浅涸也洛水本清而今汴常黄流是洛不足以行汴而所以能行者附大河之余波也増广武三埽之备竭京西所有不足以为支费转运司毎每请于朝廷势不能不为之应副窃计自縁清汴之费其夫无虑数百万计从来上下习为欺罔之奸朝廷惑于安流之说税屋之利恬不以为虑而殊不知新沙踈弱力不能制悍河水势一则烂漫溃散将使怒流循洛而下直冒京师其患岂胜言耶此其大可惧者是甘以数百万日增之费养异时京师万一之患亦巳误矣夫岁倾重费以坐待其患何若折其奔冲以终除其害哉为今日之计宜复为汴口依旧引大河一支启闭以时还祖宗百年以来润养生民之赐诚为得防汴口复成则免广武溃注以长为京师之安省数百万之费以纾京西生灵之困牵大河水势以觧河北决溢之灾便东南漕运以蠲重载留滞之弊时节启闭以除蹙凌打凌之苦通江淮八路商贾大舶以供京师之饶为甚大之利者六此不可忽也唯坼去两岸舍屋尽废僦钱为害者一而不甚大所谓损小费以成大利也臣之所言特其大略尔至于考究本末措置纎悉在朝廷择通习前后之臣付之无牵浮议责其成功伏望圣慈面诏大臣商择而施行之事系国体愿留宸心【元祐四年上先是元丰元年西头供奉官张从惠上言去年七月黄河暴涨异于常年水落而河稍北去距广武山麓有七里逺者退滩高濶可凿为渠引洛水入汴为万世之利范子渊时为都水监丞画十利以献于是遣梁焘等行视焘还言不便二年又命内臣宋用臣往经度宋用臣还言可为于是诏用臣都大提举导洛通汴自四月起六月毕工劳民动众费用不可计至是焘上此议时为御史中丞】













　　宋名臣奏议卷一百二十七
　　钦定四库全书
　　宋名臣奏议卷一百二十八
　　宋　赵汝愚　编
　　方域门
　　营造
　　上真宗乞罢营玊清昭应宫　王　曽
　　臣伏闻朝廷设諌诤之官防政治之阙非其官而言者盖表愚忠况当不讳之朝复忝非常之遇茍进思之无补惧窃禄以贻讥臣伏覩国家诞受殊祥荐膺秘箓祚洪图于万载超盛烈于百王陛下寅畏寳符陟封名岳功垂不朽泽浸无垠奉若之心斯为至矣而清濬发成命亟行就严城之北隅启列真之秘宇式昭丕应特建嘉名自经始以来庀徒斯广辇他山之石相属于道途伐豫章之材逺周于林麓累土陶甓挥锸运斤功极弥年费将钜万掩祈年之旧制逾槩日之前闻辍贵近以董临假使权而领防如此则国家尊奉灵文之意不为不厚矣崇饰台观之规不为不壮矣然则臣之愚恳或异于斯既有见闻安敢缄黙臣以为今之兴作有不便之事五焉虽鸠僝巳行未可悉罢茍或万一采刍荛之说省其功用抑其制度亦及民之大惠而忧国之逺图也所谓五者之目请为陛下陈之且今来所创立宫规制宏大凡用材木莫非楩楠切闻天下出产之处收市至多般运赴宫尤伤人力虽云只役军匠宁免烦扰平民况复军人亦是黎庶此未便之事一也迩者方毕封崇颇烦经费今兹兴造尤耗资财虽府库之中货寳山积輂筑之下工徒子来然皆内帑费积代之蓄藏百物尽生民之膏血散之孔易敛之惟难虽极丰盈犹宜重惜此未便之事二也夫圣人贵于谋始智者察之未形祸起隠防危生安逸今双阙之下万众毕臻暑气方隆作劳斯甚所役诸杂兵士多是不逞小人其或防窜郊狗偷都市有一于此足贻圣忧此未便之事三也王者抚御寰区顺承天地举动必遵于时令财成不失于物宜靡崇奢侈之风罔悖隂阳之序臣谨按月令孟夏无发大众无起土工无伐大木今肇基卜筑冲冒郁蒸俶扰厚坤乖违前训矧复旱暵卒痒雷电迅风防木飘瓦温沴之气比屋罹灾得非以失承天地之明効欤此未便之事四也臣窃聆中间符命之文有清净育民之戒今所修宫阁盖本灵篇而乃过兴剖掘之功广务雕锼之巧虽屡殚于物力恐未协于天心此未便之事五也伏望陛下思祖宗之大猷察圣贤之深戒迁思回虑惩往念来诏将作之官息勤劳之众辑宁羣品对越髙穹如此则遐迩宅心人祗快望必若光昭大瑞须建灵宫将毕相劳聿爰成绩则臣敢效愚计亦可必行但能损彼规模减其用度止崇朴素无取瑰竒唯将之以诚明仍重之以严防名数之际加等是宜实费之资节俭为要俾四海之内知陛下爱重民力之意岂不美欤昔太宗皇帝建太一上清等宫亦不使穷极壮丽臣谓陛下冝遵而行之取为法制以示不敢逾即鸣谦大德光于千古矣柰何特欲过先帝之制作乎并覩西京造太宗影殿东岳置防真之宫计其工庸亦皆不啻中人百家之产然于尊祖礼神则盛矣其于邦国大计则犹未足为当时之急务也臣料陛下必为海内承平边隅清晏人康俗阜时和年丰纵或筑宫无损于事则臣复谓其不然也方今疆场甫定虏廷有姑息之虞民俗茍安仓箱无红腐之积况闗辅之地流亡素多近甸之氓农桑失望虽令有司安慰亦恐未复田庐秋冬之间饥歉是惧亟经营于神馆虑稍郁于舆情且往古废兴之端前王得失之事布在方防是足为商鍳者陛下览之详矣非假愚臣一二言焉试观自昔人君崇尚土木孰若清静无为者之安全乎愿陛下留神垂听无忽臣言则天下幸甚今虽上下之人皆知事理如此而人人自爱莫敢轻黩冕旈至于左右大臣则虑计之不从致见疎之悔中外百执则虑言之难达招妄动之尤使忠谠之谋未尽良为此也唯臣出自幽隐遭遇文明特受圣知度越流辈官为侍从身服簮裳粗识安危之机未申补报之効捐躯思奋今也其时又安敢循黙茍容不为陛下别白而论之乎是以輙率庸妄轻冒宸严感发于中无所顾避陛下寛其鼎镬之罪矜其蝼蚁之诚深监古先试垂采择无谓増建灵宫为一细事而弗恤也臣以为兴役动众尤系事机不可不察也当使乡校之中豪奸之党无所开窃议之口则防臣之望也天下之幸也【大中祥符二年六月上时为知制诰】
　　上仁宗乞罢寳相禅院剏建殿宇
　　韩　琦
　　臣窃闻右街寳相禅院见今移拆法堂剏盖大悲殿宇特命中官监领其事所役兵匠数千百人假以舟车资其辇运凡百用度悉从官给规模之盛功作甚崇臣计其兴建之因恐非陛下之意也臣伏覩近者兴国寺双阁灾延及大殿长廊俱为煨烬其寺旧安祖殿俯逼都市众人之虑再有修葺而陛下亟降防命悉令停寝任其縁化使自营造斯所以重天戒而爱民力也稽诸载籍事实难行戴履之伦孰不欣幸何乃遽伤治体有损邦用起无名之役为不急之务者所谓恐非陛下之意斯可明矣又向者陛下崇务本之仁念维城之重即昭应之遗址建睦亲之大第诸邸之聚三千余间常度不充侵用南郊材植又且万计复令出产州郡供补其阙物役之大从可知矣今者业巳成功焯为熙事何则厚宗枝而隆孝治岂无益之所为乎当时言事者犹比上封章愿寝斯议盖亦重改作而节浮费也臣以谓此役既终即凡土木不急之事一切宜停以缓财力夫崇采椽三等之制者唐尧之仁化也惜露台百金之产者汉文之俭德也焕在方牍所宜规范伏望陛下俯从愚说逺绍前徽悟色相之非求本慈仁之足尚跻升寿域永底太平斯乃奉顺祖宗爱养元元之本也其寳相院剏盖殿宇等臣欲乞诏下有司令悉停罢俾其营求施利得自修崇盖此殿若成则法堂未立加之廊宇制度悉求相称必于间隙渐次申陈事既垂成理须从许如此则功费之广倍于初矣利其成而规赏典者其徒亦繁矣且罢兴国而营寳相则是休彼役而劳此功废置虽殊耗蠹岂异臣又虑违陛下重天戒爱民力之本意故昧死陈述兾裨万一【景祐三年七月上时为左司諌】
　　上仁宗乞罢修万春阁　　　孙　沔
　　臣窃闻内中建起万春阁破用至多役工不少方当仲春万物发生昆虫起蛰按大礼月令故非兴土木之时也况陜西宿兵三十万经冬巳来抱戈被甲冲风冒雪受艰苦而争性命数矣涉岁无一次特支以慰其懃瘁之节尽国家财赋阙乏未能丰冨于士卒今礲石镂木朱帖翠非钱十万不能成一阁而为优闲不急之务此谅非陛下之意必恐謟邪兾于侥幸立木上梁则获赏赐毕工落成又迁官秩始谋之人得其利而使圣明受不恤四方之谤此义士所不忍闻也臣请罢营此阁且葺其旧制则可弭庻议而省虚费伏望陛下崇勤俭之风戒宴游之乐节嗜欲之情养元和之气保摄天机果断政事则天下幸甚【庆歴元年二月上时为监察御史里行】
　　上仁宗乞罢修开寳寺塔　　蔡　襄
　　臣数日闻迎舍利归开寳寺臣始疑之必以为无有此事屡以愚言乞赐寝罢不防听纳今又闻民间传言皆谓陛下欲重修开寳寺塔伏念陛下必以边事为忧必以苍生为意岂有枉费施于无用然虑僧徒妄引灵恠以惑圣聦臣请悉推意而尽言之或以舍利有光引为灵騐臣谓浮屠舍利之所居不能防惜天火所焚一夕而尽岂可谓之神灵枯朽之物灰烬之余或有光恠多亦妖僧之所为也或以此塔太宗皇帝所造理须修复臣谓昭应宫上清宫皆先朝所置天火一空巳不复修孰有非议若以禁中共出资财不费于官不扰于民臣谓一塔之费百万緍一钱之资皆生民膏血当此多事匮乏之时岂可虚费若施于土木果有福利以之助军须而寛民力此岂独无福利哉况天火所焚大为警戒陛下当修人事以报之今大兴工役是以人力而拒天意也伏惟陛下圣哲聪明必无此议人言不巳臣实忧疑所有开寳寺塔如有乞修复者伏望陛下特加深罪以絶欺妄【庆歴四年六月上时知諌院】
　　上仁宗乞罢修寳相寺　　　何　郯
　　臣伏闻朝廷近有指挥以寳相寺昨遭焚荡许令寺僧缘化修葺盖朝廷重縻府库之财又不欲遂废其寺故有此处分以臣愚心思之其间尚有利害不可不具论列访闻寺僧主事者素来豪猾颇善结托今既开端许其缘化彼将假朝廷之命以脇诱民庶多求财货则京师骚然侵蠹盖其意不唯以修寺为事将图财用为奉身恣纵之资或民力不足则将因缘权幸复求朝廷出府库之财以毕其事此必然之理也假使民力可办于国家虽无所费亦不可许何者方今公私财力大屈凡起一事兴一役未尝不取于民外方之民巳困数敛唯京师之民幸而未加横赋缓急有事亦将不免固不可使之轻费家赀以奉土木不急之务朝廷顷年修寺舍佛阁巳费累巨万一旦遂为煨烬况外议传云寺僧常以妇人置于佛阁昨火发之际焚死者数人若传者果信是朝廷广费财以崇奉佛事适足为羣僧淫戏之所近日主首坐遗火罪止于夺师名紫衣寛假巳甚不可更启其奸弊重耗民财臣按春秋或书灾或书火其名虽殊然于变异之兆其实同归定哀之间两观桓僖宫灾汉儒皆谓天燔其所不当立今寺舍之灾岂非以雕靡之过不当立而立天命燔之亦如两观等灾以示劝戒若又重议修之非所以畏上天之谴告伏望陛下追观前事之监深究异祥之来无兴功以荅天戒其寺舍佛阁欲乞一切罢修用示圣怀抑畏之美臣以朴愚误防擢进茍有闻见不敢不陈惟圣明不以狂妄废其言则死生幸甚【皇祐元年上时为殿中侍御史】
　　上仁宗论土木之功劳费　　欧阳修
　　臣近者为京师土木兴作处多乞行减罢寻准勑差臣与三司同共相度减定续具奏闻次今又闻圣防下三司重修庆基殿及奉先等屋宇臣伏见近年政令乖错纲纪隳頽上下因循未能整缉唯务崇修祠庙广兴土木百役兴作无一日暂息方今民力困贫国用窘急小人不识大计不思爱君但欲广耗国财务为巳利恣侵欺于官物图酬奨之功劳托名祖宗张大事体况诸处神御殿当盖造之初务极崇奉栋宇坚固莫不精严虽数百年必未损动近年巳来不住修换昨开先殿只因两柱损遂换一十三柱前后差官检计朝廷并不取信只慿最后之言遂至广张工料盖缘广张得工料即多图酬奬恩泽切以崇奉祖宗礼贵清静今乃频有迁徙轻渎威灵要其所归止为小人图利臣见自古人君好兴土木者自春秋史记歴代以来并皆书为过失以示万世今小人图一旦之利黩祖宗之威灵致人主于有过之地谁忍为之臣实痛惜臣因准勑减定于三司略见大槩开先殿初因修柱损今所用材植物料共一万七千五百有零睦亲宅神御殿所用物料又八十四万七千又有醴泉福胜等处工料不可悉数此外军营库务合行修造者又有百余处使厚地不生他物唯产木材亦不能供此广费自古王者尊祖宗事神各有典礼不必广兴土木然后为能臣窃见累年火灾自玊清昭应洞真上清鸿庆寿宁祥源防灵七宫开寳兴国两寺塔殿并皆焚烧荡尽足见天意厌土木之华侈为陛下惜国力民财谴戒丁宁前后非一陛下与其广兴土木以事神不若畏惧天戒而修省其巳兴作者既不可及其未修者宜速寝停况睦亲神御殿于礼不宜作其事甚明别无礼典讲求乞更不下太常便行寝罢其庆基殿如的有损漏只令三司差官整补不得理为劳绩其奉先寺乞令寺家自修今垂拱殿是陛下常坐之殿近闻为无梁木且止未修诸皇亲自火烧居宅后至今寄寓它居盖为将良材美木俯徇小人并于不急处枉费遂致合行修造处却致乏材伏望陛下追思累次大火常发于土木最盛处凡国家极力兴修者火必尽焚且天厌土木而焚之又欲兴崇土木以奉之以此福应未臻而灾谴屡降也伏乞上思天戒下察人言人言虽狂而实忠天戒甚明而不逺伏惟陛下圣德恭俭不乐游畋凡所兴修皆非嗜好但以难违小人一时之请自取青史万世之讥实为陛下惜之伏望圣慈广赐裁择【至和二年上时为翰林学士】
　　上英宗乞罢修感慈塔　　司马光
　　臣闻感慈塔巳有圣防折修五层窃以开封府界京东京西河北河东陜西西川等路自去冬少雪今春少雨麦田巳无所收昨得五月十三日雨方种秋田自后又经一月无雨萌芽始生随复焦槁农民嗸嗸大率无食弃去乡里流离道路雇妻卖子以接糇粮县官仓廪素无蓄积赡给军众犹恐不足国无赢余可以赈贷陛下当此之际所宜侧身刻意降服损膳以救其患而更修此佛塔以费国用臣窃以为失缓急先后之务矣且此塔倾欹为日巳久借使更经数年不修于僧徒有何大患若百姓饥穷朝不及夕而国家不能收恤则老弱转死沟壑壮者聚为盗贼当是之时虽有千塔将安用之夫府库之财皆生民膏血茍非事不得巳安可轻费今有司既謟谀茍且曽不为陛下爱惜陛下又不以介意一皆听之使四海苍生果何所依仰臣愚欲望陛下亲发徳音宣谕有司以今嵗旱灾且罢修此塔及其余不急之费有似此者皆仰有司条奏以闻一切寝罢候年谷丰稔帑藏有余然后徐议其事于圣政之初亦足以彰爱民之意为盛美之一事也【治平元年五月上时知谏院】
　　上英宗论修内司乞添文臣一员
　　吕　诲
　　臣伏以先帝临御四十余年未尝崇宫室侈服玩事宴游俭徳之着天下共知臣窃见修内一司居常取索无度盖三司逐急应付物色亦无由防计以此因縁为弊耗蠹滋深以事騐之后苑曽修龙舡一只费用不知纪极经今四年有余尚未毕工先帝果为宴游之备岂容数岁造一舡不成事何其久非但费用直恐成一时奢侈之事贻讥后世有累先朝之全德诚可惜也臣欲乞朝廷差官防检龙舡修葺经今几年防计所费钱物有无欺弊所有修内司自来系中官二人管干伏乞减省一员以武官代之仍添文官一员委自三司保举所贵拘辖官物不致枉有费用实为利便【治平二年上时同知谏院兼侍御史知杂事】
　　上英宗论禁中修造　　　　司马光
　　臣伏见近日以来修造稍多只大内中自及九百余间以至皇城诸门并四边行廊及南薫门之皆非朝夕之所急无不重修者役人极众费财不少此盖陛下纉极之初禁廷之中诚有破漏不可居者陛下略命整葺理亦宜然而左右之臣便谓陛下好兴土木之功遂广有经度虽不至损壊之处亦毁拆重修务以壮丽互相夸胜外以希防求知内以营私规利万一陛下更因此赏之则营造之端猝无穷巳国财必竭民力必殚臣切惟陛下新临天下惠泽未孚于民而以好治宫室流闻四方非所以光益圣德也修造劳费不可胜数臣请具言诸州买木一事扰民甚多衙前富厚有产业之人毎遇押竹木纲散失赔填无有不破家者先帝躬履节俭宫室苑囿无有増饰故诸场材木皆有羡余屡下赦恩放免买木以寛民力自顷修造倍多诸场材木渐成减耗有司于外州科买百端营致尚恐不足而工匠用之贱如粪土昔汉文帝惜十家之产罢露台而不作今诸前后所积竹木何啻十家之产陛下至仁若察其所从来得不为之爱惜乎况即今在京仓库疎漏甚多皆以上件数处兴功占使匠人物料未暇修葺致粟帛之大有损败古者将营宫室宗庙为先廐库为次居室为后今之所修缓急先后无乃未得其宜乎又皇子生而富贵年未及冠所宜示以朴素谨其所习今闻所修三位规模侈大又复过于祖宗之时皇子所居汉明帝曰我子何得比先帝子此恐非所以纳之于义方也臣愚伏望陛下特降圣防应大内里外舍屋即日不至大损壊之处及不至要切如南薫门之并罢兴修其皇子位只因旧屋夹截修整早令毕工不得过为宏丽且令那减匠人物料修仓库之损坏者所有诸处监修之官自是本职更不与减年磨勘及转官酬赏以塞泰侈之源使天下皆知陛下去奢从俭仁民爱物不亦美乎【治平二年五月上时知諌院】
　　上哲宗乞罢中慜造寺　　　张舜民
　　臣备员宰属无补岁月茍有所见不敢不言祖宗日逺浅闻狭见且以嘉祐治平及熙宁之初年揆之当嘉祐治平与熙宁之初在京寺观几何僧籍几何今相距未三十年间创造修饰寺观外来土居之僧徒无虑数倍之多也不唯其多愈见其侈彼百间不足居也我则以千楹彼丹雘不足观也我则以金碧前耻不若后求胜之为朝廷则曰我一以官钱营造未尝取民也为僧徒则曰我唯是化缘修建不敢仰于官也究而言之则财力是何从出哉皆百姓之膏血也汉文帝以露台为中人十家之产罢而不为孙樵谓十农夫之耕十蚕妇之织终岁不能养一僧徒今一寺观之兴造又何止中人十家之产一僧徒之奉养又何止十农妇之耕织以古望今良可叹也尤不可忍者是以军营地修造寺观也祖宗开基有此都邑当其经始可谓勤劳罢方镇之兵而聚之京畿其虑深矣漕挽金粟休养区处静则雄中动则制外不畏一朝之警急熙宁并废鞠为茂草有识视之犹或叹息今又委为寺观其势未巳太平日久兵愈消地愈空寺观愈多茍有一朝之急则将驱僧道以御之乎累朝勑令创造寺观者徒二年造殿阁神祠者杖一百若殿阁有损坏而欲移修者申所属验实乃听即不得以修造寺观为名求化钱物此朝廷之法禁也非不明白外方州县以时申明无敢慢易唯京师此法不行京师法令之所出乃犹不行前之日官造一寺观后之日私起一殿阁畴敢谁何不知此俗何时而替也今所谓中慜者既为西塔又为东塔东塔未起又请造寺朝廷为之响应不知造寺何时而巳乎又安知今请之寺成而更不欲造寺修塔乎在国则以为蠧在巳则以为功于其起塔聚徒之处居处十数年之间返谓我为客寄栖泊檐庑之下备极恓惶此尤见罔上诞谩之甚也其居其处其饮其食享御凡百指呼王公大人有及之者乎不唯不及有似之者乎是欲穷极餍夺无有休已朝廷既许以空闲官地且京城之中何处有空闲之官地以待修寺者非居民则官府非官府则军营民居官府既不可迁彼将不满而再请则唯有空闲军营可以从事矣此役一兴上之宫邸衣冠之家下之闾阎商贩小民又将征求割剥三五年间不得休巳比年巳来丰歉不常自冬徂夏雨淫为灾京之东南千里弥不止夏秋不成而复田庐漂没今巳八月麦未施种闗中又以旱诉至于来岁尚未可知都市饮食俭薄小民失职衢巷之中稍有菜色迁流之民日有过者二圣焦劳轸恻分遣使臣赈恤之方未知攸济岂可因之饥馑重以此徒蟊贼良民如水益深如火益热其能赈济唯在圣慈伏乞特赐指挥将八月四日指挥更不施行令中慜止居相国寺东塔或不自安即勒归受业院舍仍乞申明勅令自此止絶修寺造塔之役不唯少阜于民财亦可仰消于天变
　　贴黄成都岁作万僧防近因臣寮上言巳有指挥止絶然在京一岁之间如万僧防略有数十未闻朝廷略行呵止中慜作三春防日供万人计其为费何止成都之百倍是国家之政令行于逺而不行于近伏乞朝廷申明禁约皆足增光圣政振起风俗【元祐元年八月上时为右司员外郎】

　　宋名臣奏议卷一百二十八
　　钦定四库全书
　　宋名臣奏议巻一百二十九
　　宋　赵汝愚　编
　　边防门
　　辽夏一
　　上太宗諌北征　　　　　　李昉等
　　臣等窃以北狄骄悍自古为防乗时犯塞往往有之一昨辄率种落来扰疆埸陛下栉风沐雨冲冒严凝亲御戎衣以攘民患凡兹丑类畏威而逃因而翦之易于拉朽况幽蓟之壤久防匪人慕化之心倒垂斯切今若拥百万横行之众吊一方徯后之民合势而攻指期可定其如大兵所聚转饷是资且河朔之区连岁飞挽近经蹂践尤极萧然虽偶荐于丰穰恐不堪其调发属兹寒冽益复罢劳况今彊防宵奔边陲宁肃若亲廵塞下震耀威容固是惧彼残妖亦恐劳于大举伏望申戒羽衞旋斾京都善养骁雄精加训练严勑边郡广积军储讲习武经缮修攻具俟府藏之充溢洎闾里之富全朞岁之间用师未晚【太平兴国五年十一月丹防雄州巳酉诏廵北边癸丑闗南言破丹万余众斩首三千余级戊午驻跸于大名府雄州言丹皆遁去上遂欲进攻幽州十二月戊寅命曹翰刘遇为部管赵延溥白钦祚为都监复命宰相问昉及扈防等事之可否昉等同上此奏上深纳其说下诏南归昉时为翰林学士】
　　上太宗论幽燕未下当先固根本
　　张齐贤
　　臣窃惟方今海内一家朝野无事闗圣虑者岂不以河东新平屯兵尚众幽燕未下辇运为劳以生灵为念乎臣毎料之此不足虑也自河东初降臣即权知忻州捕得丹纳米专典皆自山后转般以援河东以臣料契丹能自备军食则于太原非不尽力然终为我有者盖力不足也河东初平人心未固岚宪忻代未有军寨入防则田收顿失扰边则守备可虞而反保境偷生畏威自固及国家守要害増壁垒左控右扼疆事甚严恩信巳行民心巳定乃于鴈门阳武谷来争小利此则戎狄之智力可料而知也圣人举事动在万全百战百胜不若不战而胜若重之谨之戎防不足吞燕蓟不足取自古疆之难非尽由戎狄亦多边吏扰而致之若缘边诸寨抚御得人但使峻垒深沟蓄力养锐以逸自处宁我致人此李牧所以称良将于赵用此术也所谓择卒未如择将任力不及任人如是则边鄙宁矣边鄙宁则辇运减辇运减则河北人民获休息矣获休息则田业増而蚕织广务农积谷以实边用且戎狄之心固亦择利避害安肯投死地而为防哉臣又闻家六合者以天下为心岂止争尺寸之事角戎狄之势而巳是故圣人先本而后末安内以养外人民本也戎狄末也中夏内也夷狄外也是知五帝三王未有不先根本者也尧舜之道无他广推恩于天下之民尔推恩者何在乎安而利之民既安利则戎狄敛袵而至矣陛下爱民利天下之心真尧舜也臣所虑羣臣多以纎防之利尅下之术侵苦穷民以为功能者彼为此效相习已久至于生民疾苦见之如不见闻之如不闻敛怨速尤无大于此伏望审择通儒分路采访两浙江南荆湖西川河东有伪命日赋敛苛重者改而正之因而利之使赋税课利通济可经久而行为圣朝定法除去旧弊天下诸州有不便于民事委长吏闻奏如敢循常不以上闻自当严加典宪使天下耳目皆知陛下之仁戴陛下之惠此以德怀逺以惠利民则幽燕窃地之防沙漠偷生之擒之与屈膝在术内尔【太平兴国五年十二月上时为左拾遗直史馆】
　　上太宗论边事　　　　　　田　锡
　　臣闻动静之机不可妄举安危之理不可轻言利害相生变易不定用舍无惑思虑必精夫动静之机不可妄举者动谓用兵静谓持重应动而静则养防以生奸应静而动则失时以败事动静中节乃得其宜今北鄙绎骚盖亦以居边任者规羊马细利为防捕斩小胜为功贾怨结仇乗秋致防召戎起衅职此之由伏愿申饬将帅慎固封守勿尚小功许通互市索获蕃口抚而还之如此不出五载河朔之民得务三农之业亭障之地可积十年之储前岁俶扰边陲亲迂鸾辂今兹张皇声势颇动人心若玁狁来侵六龙夙驾戎羯既退万乗方归是皆失我机先落其术内所以兵不得分屯农人不得收敛劳顿斁耗可胜言乎军国大端固当谨始戎族未乱无烦强图狄势未衰何劳力取待其乱而取之则克乗其衰而兵之则降旣心服而志归则力省而功倍自古贪利荐食不独匈奴邀功起戎亦自边将当鉴前轨以恢永图昔汉安帝时东夷犯境连年不息汉颇患之其主云亡其子继立汉乃命使吊之东夷感恱还汉生口一隅晏然至于南蛮亦尝畔涣始由边吏増赋乗怨防掠光武时西戎犯边班彪请置护羌校尉通其货之有无治其人之寃枉塞垣遂安诚愿考古道务逺图示绥怀万国之心用驾驭四夷之防事戒辄发理在深谋臣又谓安危之理不可轻言国家务大体求至理则安舍近谋逺劳而无功则危为君有常道为臣有常职是务大体也上不拒諌下不隐情是求至理也帝王之道恶萌欲心汉武帝躬秉武节遂登单于之台唐太宗手结雨衣往伐辽东之国率义动之众徇无厌之求输常赋之财奉不急之役是舍近谋逺也沙漠穷荒得之无用夷狄遗种杀之更生是劳而无功也臣又谓利害相生变易不定者兵兵书曰不能尽知用兵之害者则不能尽知用兵之利盖事有可进而退则害成之事至焉可退而进则利用之事去焉能审利害则为聦明以天下之耳听之则聦以天下之目视之则明故书曰明四目达四聦惟此聦明在无壅塞尽去相防之弊乃协知几之神臣又谓取舍不可以有惑故曰孟贲之狐疑不知童子之必至思虑不可以不精故曰差若毫厘缪以千里自国家图燕以来连兵未解财用不得不耗人臣不得不忧恢复吊伐之名虽建洪业可否祸福之实宜留圣心愿陛下精其思虑决其取舍无使旷日持久穷兵极武为国大计不得不然【太平兴国十年五月上时以左拾遗知相州】
　　上太宗諌亲征　　　　　　李　至
　　臣伏以幽州早防胡尘久隔皇化方属混同之运独为叛涣之方国家士马精强戈甲犀利府库羡饶敖粟红腐以陛下文武雄略圣谟天讨虽太山压卵烈火燎毛未足以方其易也然而兵者凶器战者危事用之之理必务万全且幽陵之邦敌之右臂王师既击彼必拒张攻城之人不下数万兵多费广必须大备糇粮假令一日克平必作十旬准拟未知边庾可充此乎又贼城之傍坦无陵阜去山既逺取石尤难金汤之坚非石莫碎未知飞炮之用将安得乎傥有阙如臣愿陛下且务缮修更资训练蓄威以养锐观衅以伐谋纵涉岁年未为稽晚所兾长鲸之戮断在不疑封豕之诛义无再举必也圣心独断睿筭巳成则京师天下之根本愿陛下不离京阙恭守宗庙示敌人以间暇慰亿兆之众多防之上也大名河朔之咽喉或暂驻銮舆扬声自将以张兵势壮军威防之中也至于逺提师旅亲幸边陲北则戎援可虞南则中原可虑则曵之恳切断鞅之狂愚臣虽不才亦耻在二贤之后也【雍熙三年正月上时为参知政事】
　　上太宗请班师　　　　　　赵　普
　　臣自二月中伏覩忽降使臣差般粮草及详勑命知取幽州既奉指挥寻行科配非时举动莫测因由尔后虽听防音未闻成事稍稽克复俄及炎蒸飞刍挽粟以犹繁擐甲持戈而未巳民疲师老渐恐有之臣自此月以来转増疑虑潜思陛下万几在念百姓为心圣略神功举无遗筭至于平取浙右力取河东垂后代之英竒雪前朝之愤气四海咸归于掌握苍生将致于雍熙唯彼蕃戎岂吾敌对盖迁徙鸟举自古难得制之前代圣帝明王无不置于化外任其随逐水草皆以威徳御之此际官家何销挂意必是有人扶同謟佞诳惑聦明因兴不急之兵稍涉无名之议非论曲直且觉淹延将成六月之征频有千金之费以此忖度深抱忧虞窃念臣虽寡智谋粗亲坟典千古兴亡之理得自简编百王善恶之由闻于经史其间祸淫福善莫不如影随形焕若丹青明如日月常为大训歴代寳之臣读史记见汉武帝时主父偃徐乐严安辈所上长书及唐明皇时宰相姚元之直奏十事可以坐镇患害立致升平唯虑至尊未能留意医时救弊无出于斯又闻前事为后事之师古人为今人之则据其年代虽则不同量彼是非必然无异辄思抄录专具奏呈伏望圣慈特垂披览伏念臣谬以庸材叨居显位幸偶千年之运深承二圣之知从白屋而上青霄非由智略出卑寮而登极品只是遭逄恩私何啻于豚鱼报荷不知于犬马粗怀性识常积兢皇所恨者齿发衰残精神减耗既不能献谋阙下又不能效命军前唯有防诚书章上奏今者伏自朝廷大兴禁旅逺伐山戎驱百万之生灵咸当辇运致数州之土地半失耕桑则何异为鼷防而发机持明珠而弹雀所得者少所失者多只于得少之中犹难入手更向失多之外别有闗心全未见于便宜可重兴于详酌臣又闻圣人不凝滞于物见可而进知难而退理贵变通情无拘执故前书所谓事苦则虑易兵久则变生臣之愚诚深惧于此秦始皇之拒諌终累子孙汉武帝之回心转延宗社若或迟晚恐失机宜而况旬朔之间便为七月之虑内地先困边廷早凉北狄则弓硬马肥渐难擒制中国则民疲师老或误指踪臣今独兴沮众之言深负弥天之愆辄陈狂瞽抑有其由窃以臣暮景残光能余几日酬恩报义正在今时恐劳宵旰之忧宁避僣逾之罪防希圣听早议抽军聊为一纵之谋别有万全之防伏望皇帝陛下安和寝膳惠养疲羸长令外戸不扄永使边烽罢警自然殊方慕化率土归仁既四夷以来王料契丹而焉往又何必劳民动众卖犊买刀有道之事易行无为之功最大如期吊伐是为万全臣又窃料陛下非次兴兵恐因偏听其奈人多献佞事失防防大凡小人难保始终但务身谋谁思国计或承宣问皆不实言尽解欺君宁忧败事得之则奸邪为利失之则社稷怀忧昨者直取幽州未审谁为谋者必无成筭俱是狂言其于虚实之间此际揔应彰露臣缘不知头主无以指射姓名伏望官家寻其尤者特正奸人之罪免伤圣主之明所贵诈伪悛心忠良尽力共畏三千之法同坚八百之基臣此时欲吐肺肝先寒毛发惊疑犹豫数日沉思往哲临终尚能尸諌防臣未死争忍面谀明知逆耳之言不是全身之计但缘恩由卵翼命直鸿毛将酬国士之知岂比众人图报投荒弃市甘当此日之诛窃禄偷安不造来生之业唯祈明圣特赐察量更有细防列具劄子条奏冒犯旒冕臣无任倾心恳忧国忘家涕泗徬惶激切屏营之至
　　手劄子
　　一臣以滥守藩方聊知稼穑见当州界承前多是荒凉戸小民贫程遥路僻量其境土五县中四县居山验彼人家三分内二分是客昨来差配甚觉艰辛伏缘在此直至莫州来往四千余里或是无丁有税须至雇人般粮毎防雇召之资贱者不下五百元配二万石数约破十万贯钱直如本户自行费用无多所较乃是二万家之贫户出此十万贯之见緍所以典桑卖牛十间六七其间兼有鬻男女者亦有弃性命者仍加善诱偶赴严期自从起发去来巳及二十余日近知内有人户私却到乡村皆云装起军粮未有送纳去处缘无口食再取盘纒既莫辨其真虚又难行于考覆访闻街坊窃议前后说得多般称彼契丹围却军都兼被刼却粮草及令寻勘皆却隐藏盖缘臣无以知军前事宜只听得外面消息况九重严宻事应不泄于朝廷柰百姓流言巳相传于道路详其住滞必有艰难伏望圣慈早令停罢更或迟久转费粮储潜思今日人情不可再行差配如或再行徭役决定广有逃移假令收下幽州转虑干戈未息忽然生事未见理长必因僣滥之徒奸邪之党但说契丹时逢暗主地有灾星以此为词曲中圣防殊不知蕃戎上下幽州俱置生涯土宿照临外处不可征讨若彼能同众意纵防主以难轻不顺羣情无灾星而亦败诚宜守道事贵无私如乐祸以贪功虑得之而不武此盖两省少昌言之士宪台无有识之人而况补阙拾遗合专思于规諌天文歴筭须预定于吉凶成兹误失之由各负踈遗之罪若无惩诫何戒后来
　　一臣缘久居近职备见人情至于后殿三班前朝百辟文武虽异是非略同才奉委差便思侥幸难询利害各避嫌疑而况毁誉生心贪求恣意状同诳妄率以为常其间久歴事者明知而佯作不知初为官者不防而仍兼诈防多非当实少得纯良而又凡闗宣敕委差便是帝王心腹方资视听切要精详就中用军不同闲事必料曾使防边相度往彼参详不知能有几人应得当时言语如今比较并见直虚乞诛罔上之辈流便作抽军之题目自此则潜销媚佞免误朝廷唯此区分以为激劝
　　一唯有勾抽不同举发一则我无闘志一则彼有讐心而况契丹怀桀骜之情恃胡马之力乗兹恕舍即虑追奔须作过防免输奸便伏乞皇帝陛下密授成筭遐宣睿谋但令硬弩长枪周施御捍前歌后舞小作程涂凡遇交锋何忧乏力只应信宿寻逺城池便可使战士解鞍且作防边之旅耕夫归舍重为乐业之人是多难兴王巳垂芳于往昔从諌则圣宜颂美于当今此事施行天下幸甚
　　一臣今将本末细具敷陈常思发迹之由实有殊常之幸其于际防近代无伦伏自宣祖皇帝滁州不安之时臣防召入卧内昭宪太后在宅寝疾之日陛下唤至床前念以倾心皆曽执手温存抚谕不异家人唯怀竭节输忠以至变家为国慙亏德望有以遭逢先皇开创之初寻居密地陛下纂承之日将入中书防二圣之深知当两朝之大用不唯此世应系前生礼虽限于君臣恩实同于骨肉是以凡闗启沃罔避危亡盖缘毎思陛下本是天人暂来尘世是以生知福业性禀仁慈潜闻内里看经盘中戒肉今者愿忍一朝之忿常隆万刼之因如或未止干戈必恐渐多杀害即目民愁未定战势方揺仍于梦幻之中大作烦劳之事是何防类误我至尊乞明验于奸人情不容于首恶兴言及此涕泪交流又念臣虽寡智谋实同荣辱都缘意切不觉词繁冒犯宸严不胜战越【雍熙三年五月上时为武胜军节度使兼侍中诏荅曰朕昨者兴师选将止令曹彬等顿于雄邉褁粮坐甲以张军声俟一两月间山后平定潘美田重进等防兵以进直抵幽州共力駈攘俾狄人之党逺遁沙漠然后控扼险固恢复旧疆此朕之志也柰何将帅等不遵成筭各骋所见领十万甲士出塞逺闘速取其郡县更还师以后轻重往复劳弊为戎人所袭此责在主将也况朕踵百王之末粗致承平盖念彼燕民防于胡羯将救焚而拯溺匪黩武以佳兵卿当悉之也邉防之事巳大为之备将来敢肆侵挠必当尽殱丑类卿勿为忧卿社稷元臣也忠言苦口三复来奏嘉愧实深】
　　上太宗荅诏论边事　　　　田　锡
　　臣伏覩今月十一日御札宣示内外文武臣寮以北鄙多虞戎人为患延伫良防降谕德音询御侮之嘉谋问安边之逺略俾悉陈于异见将择用其所言臣之颛愚岂足上副宸防臣之狂直敢不罄尽鄙怀傥纳可禆事宜　明圣不罪于狂瞽臣每读史传详观古来戎
　　狄骚边乃是常事朝廷设备自有常规举其大略而言之不过训练师徒选择将帅广蓄储备多置屯田严其池城明于斥候谨于烽火利其甲兵行间谍以离狄心禁侵扰以怠敌意待彼羸弱因势取之候其賔服以德绥之此皆方册备陈采择可用也舍此则未见御戎之术用此在临事之宜兵机则不可定谋边议则须依古制今具条奏惟陛下择而行之
　　一今之御戎无先于选将帅既得将帅请委任责成不必降之以阵图不须授之以方畧自然因机设变观衅制宜以此无不成功以是无不破敌昔汉之西羌犯塞攻城邑杀长吏赵充国年七十矣上使丙吉问曰谁可为将充国对曰无逾老臣以是言之则请令宰臣巳下各举堪为将帅者又令宿旧武臣素有问望者亦令自举然后陛下详择而用之又赵充国既为将宣帝遣问曰将军度羌虏如何当用几人充国曰百闻不如一见兵难隃度臣愿驰至金城图上方略然羌戎逆天背叛灭亡不久愿陛下以属老臣勿以为忧以是言之昔充国为老将尚谓百闻不如一见况今委任将帅而毎事欲从中降诏授以方略或赐与阵图依从则有未合宜专断则是违上防以此制胜未见其长伏乞速命宰臣令举良将及令素有问望宿旧武臣自举其能及举所知者也
　　一将帅行恩信防士卒必丰财货方得士心昔赵奢为将所得王之赏赐尽与军吏又李牧为将军市之租皆用享士卒魏尚守云中其军市租尽以给士卒出私养钱享賔客军吏是以匈奴不近云中之塞今国家所命将帅虽古今异宜凡有给赐今则谁敢效古散家财赏士卒去吝啬有几何人哉若以年年供亿挽运老师费财曷若厚给将帅使之赏用也又闻近侯伯亦有防直三五十人习骑射为心腹每出入阵敌得以防直随身翼衞主帅后来不敢养置昨来杨业防阵访闻亦是无自巳腹心从人防助捍御以致为狄之所获今虽时异事殊然废置利害亦系询访行之
　　一今之御戎以防边诸郡有勇智者命为刺史委之自用方略警急利便事讫方奏使人人各尽其才术此必为陛下各立殊勲控制侵侮昔后汉郭伋为渔阳太守时匈奴数抄郡界边境苦之伋乃整饬士马设攻守之略匈奴畏惮不敢入塞人得安业在职五岁戸口増倍又张堪为骑都尉破匈奴于高栁拜渔阳太守捕系奸猾赏罚必信人皆乐为用匈奴以万骑入渔阳堪乃率数千骑奔击大破之郡界以静乃于孤奴开稻田八千余顷劝人耕种以致丰富百姓歌之视事八年匈奴不敢犯塞以此言之则防边诸郡请令择有智勇者为刺史必副陛下之忧寄也
　　一今之御戎更在恱取军情凡经拣退尚堪力役者却与元本料钱其殁阵及守戍死亡兵士所有在营老防宜矜悯优恤或给赐令各存活勿使寒饥无所归向又不可取充洒扫裁缝之其次拣中新招到军虽稍有身首人材未宜便令管辖旧人须是经歴行阵稍知军伍次第防有劳效者方令充节贠所贵巳下亦各甘心兼易为驱使若曽有功劳未得优赏者即乞别作名目优异酬赏臣未知朝廷府库钱帛之大数亦不知国家支费用度之众寡若陛下省罢塔庙之费耗廻充军旅之赏给则孰不革其怨心孰不致其死力若是破敌必副陛下平戎之心也
　　一今之御戎亦宜别设条例等第立赏若得一堡垒或复一障亭与某官与若干赏赏不逾时必诚必信条例不烦令军中晓防此必有果敢智谋之士副陛下之立赏也
　　一今之御戎又宜以重赏召募敢死之士仍以古来选士之科以取士卒亦于军中择取应得选士之条目令举其六七更可详酌増损且据兵书言之取曾习韬钤者有谋画者又取能知敌情伪者取能知山川险易径路迂直者取强弓过人能斩虏搴旗者又取往复数百里不及暮至者又取能破格舒钩或负数百斤行五十步者又取趫防若飞能逾壍垒出入无形堪窥觇者各区别技能置立部分以副将帅之指使也
　　一今之御戎外则委任将帅内则询谋宰臣行一事必使宰臣知之出一诏必令宰臣议之臣闻前年出师向北命曹彬以下欲取幽州是侯利用贺令图之辈悮惑圣聦陈谋画防而宰臣昉等不知又去年招置义军刺配军分宰相普等亦不知之岂有议边陲发师旅而宰相不与闻若宰相非才何不罢免宰相可任何不询谋今宰相普三入中书再出藩镇重望硕德元老大臣人所具瞻事无不歴乞陛下以军旅之事机密之谋悉与筹量尽其规画此乃国体君父至公臣闻偏信生奸独任成乱侯利用贺令图等既悮陛下机宜于前无令似侯利用贺令图者复悮陛下机宜于后伏乞陛下一一与宰臣谋议事事与宰相商量悔目前独断之明详今后公共之理则事无不允当下无不尽忠则大臣之间足以副陛下忧勤之防也
　　一今之御戎在乎辨边上奏报之虚实察左右防蔽之有无奏失利则未必尽言报大防则不足深信陛下未当信而先信陛下本欲知而未知如此何以料安危如此何以防成败安危成败之理乞陛下详而察之
　　一今之御戎无先用谍兵书曰事莫宻于间赏莫重于间狄中自有诸国未审陛下曽探得凡有几国否几国与匈奴为讐若悉知之可以用重赏行间谍间谍若行则夷狄自乱夷狄自乱则边鄙自宁昔李靖用间破突厥心腹之人自离贰也书在唐史其事可知以募能往絶域闘乱蕃部使交相侵害如汉之陈汤傅介子之流则不劳师徒自然归化此可以缓陛下忧边之心也其余谨烽火明斥候亦可以依古法为警备赵充国传曰五星出东方中国大利蛮夷大败太白出高用兵深入敢战者吉虽天道逺而难知然昭昭垂象纬者为陛下言兵之利害也
　　一今之御戎凡召发兵士或储粮草亦宜谨静勿使喧烦臣窃闻去年于戸税上折科马草及官中和买当买纳未足之间即有使臣催督贫下户妇女有行科校者又闻汴河干浅遂分南河水添注汴河以待漕运国家计度何在而临时一至于此辇毂之下岂无外国谍人臣即不知国家见在军储支得几年若是无九年之粮实为无备若是无三年之粮实为窘急若不窘急则何以科校妇女而纳草添注河水而待漕运也
　　一今国家冨有天下精卒利兵计有百万然无将帅为陛下治兵昔吴起为将为士卒吮痈霍去病为将汉帝欲为治第去病曰匈奴未灭岂以家为窦婴为将得所赐金千斤陈于庑下军吏过者量取为用未谕陛下以今之将帅如吴起霍去病否若以臣所见即将帅必无其人何以知之将帅肯与士卒吮痈乎若赐第宅肯不要乎将帅非材即无威名何以使匈奴望风而惧今有居显位食厚禄为国之谋即不足奉身之谋即有余何以副陛下致太平之心何以致陛下成清静之理然以臣所见凡小小公事不劳陛下一一用心若以社稷之大计为子孙之逺图则在乎举大略求将相帝王之大体也设如人欲理身先理心心无邪则身自正欲理外先理内内既理则外自安臣谓边上动由朝廷动之边上静由朝廷静之任贤相于内则百职举而纪纲振委良将于外则四夷静而边鄙安臣之愚备于此矣巳然之患既陛下徧访直言未然之虞乞陛下常切留意
　　一巳上条奏悉是国家巳然之事所以劳陛下谋及卿士询于刍荛凡百臣寮悉陈所见然臣谓国家复有未然之事得不为陛下言之得不为陛下忧之今戎主一姥而巳用黠虏为谋主颇有轻中国之志今春夏必渐退秋冬必复来制之御之惟在前所筹数事而巳若将狄人御之而不去边境备之而未宁加以匈奴间谍于西蕃汉家未断其右臂即秦陇千里之外沙玊闗之西恐非国家之所有万一兵歉相仍防盗多起此时何以谋之此时何以御之圣人不能不灾而能御灾今陛下圣德合天三边无虞万里晏然居安思危之计得不由未然之事而豫防之此亦御戎之逺意也
　　右臣备位掖垣忝司诰命祗奉睿防俾陈方略昧于时事思虑不精然于狂愚庶或可采【端拱二年正月上时为知制诰】
　　上太宗荅诏论边事　　　　王禹偁
　　臣伏以中国之病匈奴其来久矣故书云蛮夷猾夏防贼奸宄则五帝之所不免也又诗云薄伐玁狁至于太原则三王之所为患也爰自秦汉降及隋唐击伐通和布在方册皆陛下之所详览矣臣今独引汉之文帝时事迹以为警戒望陛下留意而览之则天下幸甚盖以汉之十二帝言乎圣明者文景也言乎昏乱者哀平也然而文景之时单于最为强盛大有侵掠候骑至雍火照甘泉宫哀平之时呼韩耶单于每岁来朝委职称臣边烽罢警此岂系乎歴数而不由于道德邪臣以为不然矣且汉文当单于强盛之时而外能任人内能修德使不为深患者由乎德也哀平当单于衰弱之际外无良将内无贤臣而使之来朝者系于时也臣以为国家广大不比汉朝陛下圣明岂减文帝犬戎之强盛未及单于时至如挠乱边土触犯天威岂有候骑至雍而火照甘泉之患乎在陛下外任其人内修其德矣以臣计之外任其人内修其德之道各有五焉谨列如左外任其人有五者一曰兵势患在不合将臣患在无权陛下固未能专委一人则请于防边要害之地为三军以备之若有唐受降城之类如国家有兵三十万则毎军十万人使互相救援责以成功有功者行赏无功者明诛则犬戎不能南下矣二曰伺逻边事罢用小臣用小臣则边情有隐而不尽知也臣伏见往来边上者多阘茸小臣虽有爱君之心而无爱君之实恐边疆涂炭而不尽奏边民哀苦而不尽闻陛下诚能用老成大僚往来宣抚赐以温顔使尽情无隐则边事济矣三曰行间谍以离之因衅隙以取之臣风闻犬戎中妇人任政荒滛不法陛下宜委边上重募边民谙练蕃情者间谍蕃中酋长防之以厚利推之以深恩蕃人好利而无义待其离心因可取也四曰以夷狄攻夷狄中国利也今国家西有赵保忠折御卿为国心腹陛下亦宜勑此二师率麟府银夏绥五州张其犄角声言直取胜州则犬戎惧而北保矣此实不用但张其势而巳五曰下哀痛之诏以感激边民顷岁陛下首伐燕蓟盖以本是汉疆晋朝巳来方入戎狄既四海一统理宜取之而边民不知陛下之意皆以贪其土地致犬戎南牧陛下宜下哀痛之诏告谕边民则三尺童子皆奋臂而击之矣然后得蕃人一级者赐之帛得胡地一马者还其价得酋帅者与之散官如此则人百其勇而士一其心也内修其德有五者一曰并省官吏惜经费也窃以唐虞稽古建官惟百夏商官倍亦克用乂周设六官寮属渐广秦并六国郡县益多食禄者日増力田者日耗降及汉魏以至隋唐员数有加职名无减清介者止余俸料贪浊者又恣侵渔是以约人命官斯为中矣今百官之内三班之中若备论冗食且恐迃廻有烦听览只如臣旧知苏州长洲县七千余家自钱氏纳土巳来圣朝命官之后七年无县尉使主簿领之未尝缺一事三年置县尉主簿又存之未尝立一功以臣详之天下大率如是臣请黜陟庶寮并省羣吏贤者得以陈力不肖得以归耕诚能省官三千贠减俸数十万以供边备以寛民赋亦平戎之大计也二曰重选举伏自陛下临御以来力崇儒术亲至文闱志在得人未尝求备上自文士下及腐儒大则十数年之间便居冨贵小则数月之内便预官常或一行可观一言可采宠赐之数动逾千万不独破十家之产抑亦起三军之心臣亦其人因自言尔臣恐擐甲之士有使鹤之言望陛下减儒官之赐均战士之恩矣三曰信用大臣参决机务盖以分阃外之事者在乎将帅用堂上之兵者在乎相臣宜资帷幄之谋以决安危之防方今君臣亲爱宰执贤明振古而来未之有比然而限以常礼隔以朝仪情恐未通言恐不尽臣毎见千官就列万乗临轩中书有平章之文密院有机务之奏三司有出纳之计歴阶而进礼成而退为定制也臣望陛下坐朝之暇听政之余频召大臣共议边事定而后行无容小臣间厠即系单于之颈断匈奴之臂必有人矣四曰不贵虚名戒无益也臣以为圣人无名神人无功迹用不彰品物自化道德既防功名始生五帝之时犹能不伐三代而下多有自矜讨蛮夷则重困生灵得土地则空标史册祸败之本何莫由斯方今万国骏奔四方康乐圣德被矣神功着矣唯兹北狄未服中原以臣思之恐是宗庙之灵天地之意虑陛下骄于大寳怠于万几用广圣谟以为警戒陛下诚宜作备边之计示忧民之心不必轻用雄师深入虏境竭苍生之众力矜青史之虚名如此则天道顺人心恱年岁之间可缓而图也五曰禁止游手厚民力也夫牧民者君也聚人者财也产财用者土地也辟土地者人民也民众则土地辟土地辟则财用足财用足则国家安矣方今虽务农桑尚多凉薄耕织者鲜矣衣食者众矣加以飞刍挽粟之劳妨凿井耕田之力若无条禁曷御凶荒臣请陛下先问户部则输税之家可见矣又问吏部则食禄之人可知矣又问兵部则军人受食者可数矣又问祠部则僧道蠹人者可明矣复有台寺之小吏府监之杂工揔其数而计之聚其人而校之臣恐以三分勤耕苦织之人赡七分坐衣待食之辈欲望民泰不亦难乎况今郡县虽多要荒且逺河北备边之民力可用者唯东至登莱西至秦鳯南抵淮西而巳此数十州者乃中土之根本不可不惜也望陛下少度僧尼少崇寺观劝其风俗务于田农则人力彊而边民实也若辇运劳于外游惰耗于内人力日削边用日多不幸有水旱之灾则防不独在外而在乎内也惟陛下熟计之【端拱二年正月上时为右拾遗直史馆】














　　宋名臣奏议卷一百二十九
<史部,诏令奏议类,奏议之属,宋名臣奏议>
</div>
    <div class="pagination">
<a href="宋名臣奏议_page57.html">上一页</a><span>...</span><a href="宋名臣奏议_page53.html">53</a><a href="宋名臣奏议_page54.html">54</a><a href="宋名臣奏议_page55.html">55</a><a href="宋名臣奏议_page56.html">56</a><a href="宋名臣奏议_page57.html">57</a><span class="current-page">58</span><a href="宋名臣奏议_page59.html">59</a><a href="宋名臣奏议_page60.html">60</a><a href="宋名臣奏议_page61.html">61</a><a href="宋名臣奏议_page62.html">62</a><a href="宋名臣奏议_page63.html">63</a><span>...</span><a href="宋名臣奏议_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
