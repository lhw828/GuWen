<!DOCTYPE html>
<html>
<head>
    <meta charset="UTF-8">
    <title>明穆宗宝训 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明穆宗宝训 - 第 1 页/共 19 页</h1>
    <div class="content">　大明穆宗庄皇帝宝训序
　　朕以冲昧未烛于理践祚之初即日考古帝王遗文故事讲而行之庶几高山在前仰止不远顾以旁搜于异代不若家庭授受之为真而实录所纪多附以臣下之奏牍又不若遹求
　　圣谟明徵定保之为要此我
　　皇考穆宗庄皇帝宝训所为辑也钦惟
　　皇考躬神圣之资抚熙洽之运虽
　　在御甫及六年而
　　亲郊耕耤幸学讲武古帝王经世大法略已施行至于百姓虽已安业而蠲贷之诏屡下四夷虽已詟服而戒备之令尤严海内臣民固莫不忻戴而咏歌之矣惟是垂衣端拱雅尚恭默故精神性术之蕴不可悉得而窥然其言依古训动合图箴聪明涵于内照条理辨于物宜则如日月行天望而见者盖可因用而识体焉朕尝视膳宫中观大官所奏御日无加簋四方灾变来闻辄旰食靡宁威孚正于厥家法纪行乎至近左右凛凛谨守官籥无敢违越尺寸此其崇护国脉培养元气之道尤为切至外廷所不闻宜其敷之训辞播为声教彰明较著如斯也夫唐虞道在于典谟文武功存于雅颂彼其继世皆神明齐圣之主犹恐惧德之不类绎思褒序□为蓍龟矧予小子其敢师心自用以忝
　　先烈爰命儒臣檃括实录所载关切理道之要者得若干条厘为八卷藏之金匮使与典谟雅颂并传而因叙其景行之意云
　　万历二年七月十三日
　　大明穆宗庄皇帝宝训序终
大明穆宗庄皇帝宝训卷之一  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　圣孝
　　○隆庆元年正月戊午
　　上敕谕礼部曰朕惟自古明君谊主莫不称述其亲之功德荐之羙谥垂诸无穷盖所以广仁而崇孝也我
　　皇考大行皇帝英姿天挺
　　圣学日新临御四十五年裁决庶政威权无一日不在于朝廷子惠群生意念无一时不存于海宇恩流如雨露令发如雷霆外清夷虏之氛内奠邦家之祚斯则成功巍然不可尚矣至于肇明典礼植万古之纲常屡布训词阐千圣之秘赜制作大备声教四敷其文章焕然又莫或并焉朕方与天下臣民均切怙戴
　　昊天不吊
　　龙御上宾眷惟＜耳少＞冲嗣奉丕绪既仰承于佑启敢或后于显扬谨按彝规升荐
　　鸿号爰稽颂德之公论用昭传羙之至情尔礼部其集文武群臣定拟
　　尊谥择日恭上册宝钦哉
　　○己未敕谕礼部曰朕仰荷
　　皇天眷命遵奉
　　皇考遗诏嗣守丕基君临万国溯惟庆源所自我
　　生母荣淑康妃恩实大焉朕曩居外邸奉餋之礼既莫罄于生前光扬之典又未崇于身后追思罔极痛切于衷夫孝在笃于所生爱必由于亲始今朕方以孝治天下而
　　母恩未报大礼未举其何以表因心之谊立成教之本哉昔我
　　皇伯祖考孝宗皇帝上
　　生母淑妃尊谥曰
　　孝穆慈惠恭恪庄僖崇天承圣皇后祔葬
　　茂陵建
　　奉慈殿于大内岁时祀享万世称孝焉兹当如故事仰稽
　　懿德恭荐
　　鸿称举迁祔之上仪营祀享之专宇尔礼部其会官详议来闻
　　○己卯
　　万寿圣节
　　上以
　　大行皇帝梓宫在殡哀痛倍切谕免百官朝贺
　　○壬午敕谕礼部曰
　　皇妣孝洁皇后
　　皇妣孝烈皇后昔
　　皇考虽已定有谥号而
　　尊称尚未备兹将届祔葬祔享之期尔礼部会官议拟并具合行礼仪来闻
　　○五月庚辰敕谕太师兼太子太师成国公朱希忠等曰兹者恭脩
　　皇考世宗肃皇帝实录已敕礼部采取事迹命尔希忠为监脩官大学士阶春芳朴以勤居正为总裁官礼部尚书兼翰林院学士高仪等为副总裁官左春坊左谕德兼翰林院侍读姜金和等为纂脩官于隆庆元年六月初一日开馆朕惟我
　　皇考临御天下四十有五年功德巍巍如天之大固未易以名言然其政令赏罚之施制作文章之盛言为典谟动成轨范其事布之天下其文具在有司可得而称述也兹命尔等稽古义例纂辑成编以启后人贻法万世其一时吏职之称否臣下之媺恶亦得附见以垂鉴戒尔等宜悉心综理夙夜勤事毋忽以致遗毋夸以失实毋偏以废公毋怠以玩岁殚乃心力用亟成一代之令典以觐扬我
　　皇考之耿光称朕意焉钦哉
　　○隆庆四年九月辛卯掌吏部事大学士高拱等言近者审录重囚阅方士王金陶世恩陶放申世文刘文彬高守中等狱词不觉隐恸流涕曰
　　先帝受诬一何至此哉古之人君有殒于非命不得正而终者其名至为不羙盖实有其事而不容掩故有以流传而取讥于后也以我
　　先帝是果不得正终实有其事否乎
　　先帝聪明睿智事无大小悉洞烛其微至于保爱
　　圣体尤极详慎即用太医院官一剂亦必有御札与辅臣□确安肯不问可否轻服方士之药又安有既服受伤不以为言又复服之之理此自
　　陛下所明知也
　　先帝临御四十五年享年六十寿考令终盖自古所罕有者末年抱病经岁从容
　　上宾曾无暴遽此亦天下所共知也今乃曰金等妄进药物遂损
　　圣体比金等子杀父律谓
　　先帝是金等所害
　　皇天后土在上然耶否耶议事者乃假
　　先帝为词诬以不得正终其将谓
　　先帝为何如且
　　陛下以父子之间而明于
　　陛下前诬
　　先帝以不得正终其将谓
　　陛下为何如今罪招中明开
　　先帝为人所害是何事体每岁审录大廷之上明说
　　先帝为人所害是何语言凡在臣民皆不忍闻久怀痛愤九重高远此等情状何由得知臣如不言其谁为
　　陛下言者若不极明其事恐天下后世信以为真卒使
　　先帝抱不白之冤于天上留不羙之名于人间则天地古今之变无有大于此者而
　　陛下亦何以为情也伏望敕下法司会同多官从公再讯务见的确然后涣发纶音明其事于天下宣付史馆明其事于后世使皆知
　　先帝以正而终更无他说则不惟可以仰慰
　　先帝在天之灵而
　　陛下为
　　亲昭雪亦可以明父子之恩臣等为
　　君昭雪亦可以尽君臣之义万代瞻仰在此举也至于金等恶孽滔天自有当诛之罪只宜以本等罪名诛之万死何足惜哉
　　上曰兹事情重大法司其会同多官讯实以闻于是刑部会府部大臣及锦衣卫科道官于承天门外鞫之尽反金等狱词言金等进药无事寔前所坐悉妄第他罪恶尚多不当轻纵请更下法司改传正律
　　上曰我
　　皇考神圣睿智荷
　　天笃祐寿考正终享国享年乃自古帝王所罕及者何尝轻用方药却乃委罪于人兹事既会鞫明白其宣付史馆纪录垂示万世金等既有别罪依拟更论具奏
　　圣学
　　○隆庆元年三月乙酉敕谕礼部曰朕惟讲学乃帝王进德图治之首务兹
　　山陵事毕经筵日讲宜即举行尔礼部择日具仪并合行事宜来闻
　　○四月癸巳命太师兼太子太师成国公朱希忠少师兼太子太师吏部尚书建极殿大学士徐阶知经筵事少保兼太子太保吏部尚书武英殿大学士李春芳郭朴少保兼太子太保礼部尚书武英殿大学士高拱礼部尚书兼文渊阁大学士陈以勤吏部左侍郎兼东阁大学士张居正同知经筵事赐之敕曰朕惟帝王脩齐治平之道具在经史然必讲明之无疑庶几推行之有效肆我
　　祖宗
　　列圣法古帝王讲明正学经筵盛典世世举行朕以眇躬君临万国仰承丕绪恒思克荷之艰祗率旧章冀获多闻之益今将以四月二十二日御经筵命尔希忠尔喈知经筵事尔春芳尔朴尔拱尔以勤尔居直同知经筵事詹事府掌府事吏部左侍郎兼翰林院学士赵贞吉吏部右侍郎兼翰林院学士林树声礼部左侍郎兼翰林院学士掌院事潘晟礼部右侍郎兼翰林院学士殷士儋国子监祭酒林火□廉右春坊右谕德兼翰林院侍读吕调阳翰林院侍读吕昊王希烈脩撰诸大绶丁士羙编脩孙铤张四维林士章陈栋充经筵官阶春芳朴拱以勤居正并晟士儋大绶四维日侍讲读夫君以脩德为要宜勤讲学明理之功臣以辅德为忠务尽责难陈善之实卿等其尚端志竭诚稽于古训启沃朕心凡经史所载理欲消长之端政治得失之故人才忠邪之辨统业兴替之由明白开陈毋有所隐务俾学缉熙于光明治允跻于隆盛上以副
　　皇天
　　祖宗眷托之重下以敷海宇黎庶熙皞之休而卿等引君当道辅成上德人臣之职斯无忝矣钦哉
　　谨天戒
　　○隆庆元年六月丙申
　　上谕辅臣曰连日霖雨不止有伤民间禾稼朕甚忧之其令户部查覆被灾地方以闻内外仍痛加脩省是日礼部议上脩省祈祷及停刑禁屠事宜
　　上曰内外百司其各务省愆脩职以副朕畏
　　天恤民至意祈祷自明日始各衙门官青衣角带及停刑禁屠俱五日诸司奉行不以实者该科劾奏
　　○丙午御史刘翾言北直隶武清县等处山东汶上县等处水灾异常漕河堤岸桥闸与民间庐舍田禾没者过半请下抚按臣查勘蠲赈脩理事宜即条上之以俟裁处
　　上曰暑雨为灾内外官其勉脩实政共图消弭因下其章于户工二部
　　○七月丁卯
　　上谕礼部曰秋霖不止重为民灾朕祗畏
　　天戒轸念时艰深用忧惕内外各官着各痛加脩省自十五日始青衣角带辨事仍禁屠五日顺天府祈祷晴日止
　　○十二月丙申礼部言今岁四方奏报灾异特多请
　　上敬
　　天法祖勤学亲贤深以佚欲为戒
　　上曰
　　上天示异理宜脩省事关朕躬者自当加慎尔大小臣工其各秉忠君体国之心脩举职业消弭以尽交脩之义
</div>
    <div class="pagination">
<span class="current-page">1</span><a href="明穆宗宝训_page2.html">2</a><a href="明穆宗宝训_page3.html">3</a><a href="明穆宗宝训_page4.html">4</a><a href="明穆宗宝训_page5.html">5</a><a href="明穆宗宝训_page6.html">6</a><span>...</span><a href="明穆宗宝训_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
