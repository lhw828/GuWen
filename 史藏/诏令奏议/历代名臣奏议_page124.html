<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 124 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 124 页/共 136 页
  </h1>
  <div class="content">
   &lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷三百十八
　　明　杨士竒等　撰
　　弭盗
　　宋英宗治平元年知谏院司马光论除盗劄子曰臣窃闻降勅下京东京西灾伤州军如人戸委是家贫偷盗斛斗因而盗财者与减等断放未知虗的若果如此深为不便臣闻周礼荒政十有二散利薄征缓刑弛力舎禁去防率皆推寛大之恩以利扵民独扵盗贼愈更严急所以然者盖以饥馑之嵗盗贼必多残害良民不可不除也顷年尝见州县官吏有不知治体务为小仁者遇凶年有劫盗斛斗者小加寛縦则盗贼公行更相劫夺乡村大扰不免广有收捕重加刑辟死或流然后稍定今若朝廷明降勅文预言偷盗斛斗因而盗财者与减等断放是劝民为盗也百姓乏食官中当轻徭薄赋开仓赈贷以救其死不当使之自相劫夺也今嵗府界京东京西水灾极多严刑峻法以除贼盗犹恐春冬之交饥民啸聚不可禁御又况降勅以劝之臣恐国家始扵宽仁而终扵酷暴意在活人而杀人更多也凡令之出不可不慎毫厘之失为害实多若才知其失随即更张犹胜扵有害及民迷而不复者也伏望陛下速令收还此勅严责京东京西转运司及州县应灾伤之处多方擘画斛斗救济饥民若有一人敢劫夺人斛斗者立加擒捕依法施行如此则众知所畏不敢轻犯所以保全愚民减省刑狱之道也
　　二年侍御史赵瞻论京东盗贼疏曰臣伏见羣盗杀害辅郡之官吏系囚叛起京畿之狱此皆前古祻乱之萌朝廷腹心之虑为最急务而政府唯不过发闗移为督责之状州郡亦不过备防儌为期防之迹而已文书一报恬爲无事但用习常茍求接问未有为国家穷渊薮积奸之源塞万一不测之计也谨按两汉故事胶东盗贼起宣帝即用张敞为胶东相渤海左右郡盗贼起丞相御史即举龚遂为太守颍川盗贼起光武即以寇恂为太守南山羣盗起大将军王鳯即荐王尊行京兆尹事据两汉时盗贼奏至天子与大将军丞相御史擢举守臣复尚蠲去繁文假以一切而后激劝吏民镇安风俗莫不即着成效也平时国家列官校任即一路有安抚总管钤辖兵马一郡有知州丞尉提举巡检一县有令尉此皆盗贼之司也今一旦不逞之人数十相聚遂至贼杀官吏顾诸备位谁有受斯责者环视俟变无一援救其间甚者则必有罪其死战之忠以爲贪功辱命然则是无有公家竭力之人矣且昔用一郡守则盗贼屏息今聫县数十员而不能禁者何哉盖昔之责以实效而今之官司取空文也今盗一发符牒四走则曰吾有文书下一路矣帅府则曰吾有文书下郡矣按具则吾无责也郡则曰吾有文书下巡逻令尉矣闗白即吾无责也令尉则曰吾有文书下坊里保伍矣期防则吾无责也此其由来得非自朝廷之守空文邪使因循巽愞之吏传执曹桉而与趣公疾恶之人挈度计校是终无以成实效也今知曹州王知贤不能禁盗贼致成徒党知濮州戚舜元年力衰老素无才术唯此二州为贼所聚臣今欲乞先扵曹濮专责知州通判且令条陈方略更明赏罚许其规画悉就讨捕督以近限约以重劾如其逗遛无所建明即下有司责以无状别委辅臣举用才吏京东应诸旁郡悉可依此更张且须成绩乃议酬擢处置之宜俾先图上朝廷更为裁择官吏自无茍简足以肃清内郡震帖逺方臣愚不胜恳激之至神宗熈宁七年太常博士直史馆权知宻州军州事苏轼论河北京东盗贼奏曰臣伏见河北京东比年以来蝗旱相仍盗贼渐多今又不雨自秋徂冬方数千里麦不入土窃料明年春夏之际寇攘为患甚扵今日是以辄陈狂瞽庶补万一谨按山东自上世以来为腹心根本之地其与中原离合常系社稷安危昔秦并天下首取三晋则其余强敌相继灭亡汉髙祖杀陈余走田横则项氏不支光武亦自渔阳上谷发突骑席卷以并天下魏武帝破杀袁氏父子收冀州然后四方莫敢敌宋武帝以英雄絶人之资用武厯年而不能并中原者以不得河北也隋文帝以庸夫穿窬之智窃位数年而一海内者以得河北也故杜牧之论以为山东之地王者得之以为王覇者得之以为覇猾贼得之以乱天下自唐天寳以后奸臣僭峙扵山东更十一世竭天下之力终不能取以至扵亡近世贺徳伦挈魏博降后唐而梁亡周髙祖自邺都入京师而汉亡由此观之天下存亡之权在河北无疑也陛下即位以来北方之民流移相属天灾谴告亦甚扵四方五六年间未有以塞大异者至扵京东虽无事亦当常使其民安逸富强缓急足以灌输河北缾竭则罍耻唇亡则齿寒而近年以来公私匮乏民不堪命今流离饥馑议者不过欲散卖常平之粟劝诱蓄积之家盗贼縦横议者不过欲增开告赏之门申严缉捕之法皆未见其益也常平之粟累经振发所存无防矣而饥寒之民所在皆是人得升合官费丘山蓄积之家例皆困乏贫者未防其利富者先被其灾昔季康子患盗问扵孔子孔子对曰茍子之不欲虽赏之不窃乃知上不尽利则民有以为生茍有以为生亦何苦而为盗其间凶残之党乐祻不悛则须敕法以峻刑诛一以警百今中民以下举皆阙食冒法而为盗则死畏法而不盗则饥饥寒之与弃市均是死亡而賖死之与忍饥祻有迟速相率为盗正理之常虽日杀百人势必不止茍其陛下至明至圣至仁至慈较得丧之孰多权祻福之孰重特扵财利少有所捐衣食之门一开骨髓之恩皆徧然后信赏必罚以威克恩不以侥幸废刑不以灾伤挠法如此而人心不革盗贼不衰者未之有也
　　元丰元年十月轼为尚书祠部员外郎直史馆权知徐州军州事上书曰臣以庸材备员府出守两郡皆东方要地私窃以为守法令治文书赴期防不足以报塞万一辄伏思念东方之要务陛下之所宜知者得其一二草具以闻而陛下择焉臣前任宻州建言自古河北与中原离合常系社稷存亡而京东之地所以灌输河北缾竭则罍耻唇亡则齿寒而其民喜为盗贼为患最甚因为陛下画所以待盗贼之筞及移守徐州览观山川之形势察其风俗之所上而考之扵载籍然后又知徐州为南北之襟要而京东诸郡安危所寄也昔项羽入闗既烧咸阳而东归则都彭城夫以羽之雄畧舍咸阳而取彭城则彭城之险固形便足以得志扵诸侯者可知矣臣观其地三靣被山独其西平川数百里西走梁宋使楚人开闗而延敌材官驺发突骑云縦真若屋上建瓴水也地宜宿麦一熟而饱数嵗其城三靣阻水楼堞之下以汴泗为池独其南可通车马而戏马台在焉其髙十仞广袤百歩若用武之世屯千人其上聚櫑木炮石凡战守之具以与城相表里而积三年粮扵城中虽用十万人不易取也其民皆长大胆力絶人喜为剽掠小不适意则有飞扬跋扈之心非止为盗而已汉髙祖沛人也项羽宿迁人也刘裕彭城人也朱全忠砀山人也皆在今徐州数百里间耳其人以此自负凶桀之气积以成俗魏太祖以三十万人攻彭城不能下而王智兴以卒伍庸材恣睢扵徐朝廷亦不能讨岂非以其地形便利人卒勇悍故耶州之东北七十余里即利国监自古为铁官商贾所聚其民富乐凡三十六冶冶戸皆大家藏镪巨万常为盗贼所窥而兵衞寡弱有同儿戏臣中夜以思即为寒心使剧贼致死者十余人白昼入市则守者皆弃而走耳地既产精铁而民皆善鍜散冶戸之财以啸召无赖则乌合之众数千人之仗可以一夕具也顺流南下辰发巳至而徐有不守之忧矣使不幸而贼有过人之才如吕布刘备之徒得徐而逞其志则京东之安危未可知也近者河北转运司奏乞禁止利国监铁不许入河北朝廷从之昔楚人亡弓不能忘楚孔子犹小之况天下一家东北二冶皆为国兴利而夺彼与此不己隘乎自铁不北行冶戸皆有失业之忧诣臣而诉者数矣臣欲因此以征冶戸为利国监之捍屏今三十六冶冶各百余人采鑛伐炭多饥寒亡命强力鸷忍之民也臣欲使冶戸每冶各择有材力而忠谨者保任十人籍其名扵官授以却刃刀槊教之击刺每月两衙集扵知监之庭而阅试之藏其刃扵官以待大盗不得役使犯者以违制论冶戸为盗所拟乆矣民皆知之使冶出十人以自衞民所乐也而官又为除近日之禁使铁得北行则冶戸皆恱而听命奸猾破胆而不敢谋矣徐城虽险固而楼橹敝恶又城大而兵少缓急不可守今战兵千人耳臣欲乞移南京新招骑射两指挥扵徐此故徐人也尝屯扵徐营垒材石既具矣而迁扵南京异时转运使分东西路畏餽饷之劳而移之西耳今两路为一其去来无所损益而足以为徐之重城下数里颇产精石无穷而奉化厢军见阙数百人臣愿募石工以足之听不差出使此数百人者常采石以甃城数年之后举为金汤之固要使利国监不可窥则徐无事徐无事则京东无虞矣沂州山谷重阻为逋逃渊薮盗贼常入徐州界中陛下若采臣言不以臣为不肖愿复三年守徐且得兼领沂州兵甲巡检公事必有以自効京东恶盗多出逃军逃军为盗民则朢风畏之何也技精而法重也技精则难敌法重则致死其势然也自陛下置将官修军政士皆精锐而不免扵逃者臣尝考其所由盖自近嵗以来部送罪人配军者皆不使役人而使禁军军士当部送者当牒即行往反常不下十日道路之费非取息钱不能办百姓畏法不敢贷贷亦不可复得惟所部将校乃敢出息钱与之归而刻其粮赐以上下相持军政不修博奕饮酒无所不至穷苦无聊则逃去为盗臣自至徐即取不系省钱百余千别储之当部送者量逺近裁取以三月刻纳不取其息将吏有贷息钱者痛以法治之然后严军政禁酒博比朞年士皆饱暖练熟技艺等第为诸郡之陛下遣敕使按阅所具见也臣愿下其法诸郡推此行之则军政修而逃者衰亦去盗之一端也臣闻之汉相王嘉曰孝文帝时二千石长吏安官乐职上下相朢莫有茍且之意其后稍稍变易公卿以下转相促急司部刺史发扬隂私吏居官数月而退二千石益轻贱吏民慢易之知其易危小失意则有离畔之心前山阳亡徒苏令従横吏士临难莫肻伏莭死义者以守相威权素夺故也国家有急取办扵二千石尊重难危乃能使下以王嘉之言而考之扵今郡守之威权可谓素夺矣上有监司伺其过失下有吏民持其长短未及按问而差替之命已下矣欲督捕盗贼法外求一钱以使人且不可得盗贼凶人情重而法轻者守臣辄配流之则使所在法司覆按其状劾以失入惴惴如此何以得吏士死力而破奸人之党乎由此观之盗贼所以滋多者以陛下守臣权太轻故也臣愿陛下稍重其权责以大纲濶畧其小过凡京东多盗之郡自青郓以降如徐沂齐曹之类皆慎择守臣听法外防置强盗颇赐缗钱使得以布设耳目蓄飬爪牙然缗钱多赐则难常少又不足扵用臣以为每郡可嵗别给一二百千使以酿酒凡使人葺捕盗贼得以酒予之敢以为他用者坐论赏格之外嵗得酒数百亦足以使人矣此又治盗之一术也然此皆其小者其大者非臣之所当言欲黙而不发则又私自念遭值陛下英圣特逹如此若有所不尽非忠臣之义故昧死复言之昔者以诗赋取士今陛下以经术用人名虽不同然皆以文词进耳考其所得多呉楚闽蜀之人至扵京东西河北河东陜西五路盖自古豪杰之场其人沈鸷勇悍可任以事然欲使治声律读经义以与呉楚闽蜀之士争得失扵毫厘之间则彼有不仕而已故其得人常少夫惟忠孝礼义之士虽不得志不失为君子若徳不足而才有余者困扵无门则无所不至矣故臣愿陛下特为五路之士别开仕进之门汉法郡县秀民推择为吏考行察亷以次迁补至二千石入为公卿古者不专以文词取人故得士为多黄覇起扵卒史薛宣奋扵书佐朱邑选扵啬夫丙吉出扵狱史其余名臣循吏由此而进者不可胜数唐自中叶以后方镇皆选列校以掌牙兵是时四方豪杰不能以科举自达者皆争为之往往积功以取旄钺虽老奸巨盗出其中而名卿贤将如髙仙芝封常清李光弼来瑱李抱玉段秀实之流所得亦已多矣王者之用人如江河江河所趋百川走焉蛟龙生之及其去而之他则鱼鼈无所还其体而鲵鳅为之制今世胥史牙校皆奴仆庸人者无他以陛下不用也今欲用胥史牙校而胥史行文书治刑狱钱谷其势不可废鞭挞鞭挞一行则豪杰不出于其间故凡士之刑者不可用用者不可刑故臣愿陛下采唐之旧五路监司郡守共选土人以补牙职皆取人材心力有足过人而不能从事扵科举者禄之以今之庸钱而课之镇税场务督捕盗贼之类自公罪杖以下听赎依将校法使长吏得荐其才者第其功阀书其嵗月使得出仕比任子而不以流外限其所至朝廷察其尤异者擢用数人则豪杰英之士渐出扵此涂而奸猾之党可得而笼取也其条目委曲臣未敢尽言惟陛下防神省察昔晋武平呉之后诏天下罢军役州郡悉去武备惟山涛论其不可帝见之曰天下名言也而不能用及永宁之后盗贼蠭起郡国皆以无备不能制其言乃验今臣扵无事之时屡以盗贼为言其私忧过计亦已甚矣陛下縦能容之必为议者所笑使天下无事而臣获笑可也不然事至而图之则已晩矣干犯天威罪在不赦
　　轼代李琮论京东盗贼状曰臣伏见自来河北京东常苦盗贼而京东尤甚不独穿窬祛箧椎埋发塜之奸至有飞扬防扈割据僭拟之志近者李逄徒党青徐妖贼皆在京东凶愚之民殆已成俗自昔大盗之发必有衅端今朝廷清明四方无虞而此等常有不轨之意者殆土地风气习俗使然不可不察也汉髙祖沛人项羽宿迁人刘裕彭城人黄巢宛胊人朱全忠砀山人其余厯代豪杰出扵京东者不可胜数故凶愚之人常以此借口而其材力心胆实亦过人加以近年更改贡举条制扫除腐烂专取学术其秀民善士既以改业而其朴鲁强悍难化之流抱其无用之书各懐不逞之意朝廷虽敕有司别立字以收三路举人而此等自以世传朴学无由复践屋老死田里不入彀中私出怨言幸灾伺隙臣每虑及此即为寒心扬雄有言御得其道则天下狙诈咸作使御失其道则天下狙诈咸作敌而班固亦论剧孟郭解之流皆有絶异之姿而惜其不入扵道德茍放縦扵末流是知人之善恶本无常性若御得其道则向之奸猾尽是忠良故许子将谓曹操曰子治朝之能臣乱世之奸雄使韩彭不遇汉髙亦与盗贼何异臣窃尝为朝廷计以谓穷其党而去之不如因其材而用之何者其党不可胜去而其材自有可用昔汉武甞遣绣衣直指督捕盗贼所至以军兴从事斩二千石以下可谓急矣而盗贼不为少衰者其党固不可尽也若朝廷因其材而用之则盗贼自消而豪杰之士可得而使请以唐事明之自天寳以后河北诸镇相继僭乱虽宪宗英武亦不能平观其主帅皆卒伍庸才而能扵六七十年间与朝廷相抗者徒以好乱乐祻之人背公死党之士相与出力而辅之也至穆宗之初刘总入朝而河北始平总知河北之乱权在此軰扵是尽籍军中宿将名豪如朱克融之流荐之扵朝冀厚与爵位使北方之人羡慕向进革其乱心而宰相崔植杜元頴皆庸人无逺虑以为河北既平天下无事克融軰乆防京师终不録用饥寒无告怨忿思乱防张靖赴镇遂遣还幽州而克融等作乱复失河朔今陛下鉴唐室既往之咎当收京东河北豪杰之心臣伏见近日沂州百姓程棐告获妖贼郭进等窃闻棐之弟岳乃是李逄之党配在桂州豪侠武健又过扵棐京东州郡如棐岳者不可胜数此等弃而不用即作贼收而用之即捉贼其理甚明臣愿陛下精选青郓两帅京东东西职司及除兖单潍宻淄齐曹濮知州论以此意使隂求部内豪猾之士或有武力多权谋通知术数而晓兵或家富扵财而好施如此之类皆召而劝奨使以告捕自効籍其姓名以闻扵朝所获盗贼量轻重酬赏若获真盗大奸随即录用若只是寻常劫贼即累其人数酬以一官使此辈歆艳其利以为进身之资但能拔擢数人则一路自然竞劝贡举之外别设此科则向之遗材皆为我用縦有奸雄啸聚亦自无徒但每州搜罗得一二十人即耳目徧地盗贼无容足之防矣厯观自古竒伟之士如周防戴渊之流皆出扵羣盗改恶修善不害为贤而况以捉贼出身有何不可若朝廷随才试用异日捍边隅立功名未必不由此涂出也非陛下神圣英武不能决行此策臣虽非职事而受恩至深有所见闻不敢瘖黙谨录奏闻伏候勅防
　　彭汝砺奏曰臣窃闻京东河北东西羣盗不禁朝廷数月经置知所以系圣念深矣臣伏惟河北土地坚固风俗尚气好胜宁死扵盗贼以死扵饥饿为耻其喜乱盖天性也陛下仁俭朝廷清明非有可窥之间隙而豪凶不道乌合蚁附白昼杀人扵市以食攻劫县镇掠夺妻孥此亦圣虑之所宜加察防防不已将不可隄防矣臣备数言责不胜日夜之忧谨具画一事件少冀裨补臣伏思盗贼之势可以智胜不可以力制也以国家粟米之多兵革之坚利而不能以一日殄絶狗偷鼠窃之盗亦不能无之也比虽闻巡检县尉许不依常例举差巡检县尉已指踪制胜盖犹不与焉臣读史观汉京兆盗贼惊扰王尊不出闗而治渤海多劫掠龚遂下车而化然则使逐防有人则不能縦之至此矣臣欲乞早赐选差仁明智略之吏出领诸郡稍寛绳法使随宜防之防早殄絶以销未形之患
　　臣窃闻河朔比数不登民至卖妻鬻子以食迁徙者相踵死者相枕籍有司不知还定安集而头防箕敛然则民至相聚为盗者非独民之罪也吏亦有罪焉自北而来累为臣言去年秋不雨冬亦少雪麦根多不入土春夏之初民食恐不足朝廷不早加恤贫弱者以贼为依而党与寖多矣臣欲乞专使体量稍寛诸般色役以安贫弱夫使善民懐惠而无解散之心奸人畏威而有不敢为之志贼之势易见衰止矣
　　刘挚上言曰天下虽有极治之政而不能使民不为盗虽然能禁其为盗而已三代两汉以来比追胥严捕察其法张弛时虽有不同要皆谨于搜逐奸恶以安善良者也国家扵盗贼其防禁固已明具而近时捕法一二有可言者旧制盗发地分应职在伺察捕索之人皆给百日以为三限每限不获抵罪有差盖使身任其责心有所畏然后肻协心出力略张耳目求贼以自免故官司颇得其用今新勅虽不获贼有罪然乃将两限科校听各罚钱曰以充捕赏其次仍许收赎而乡村耆长壮丁近且废罢代以保甲保甲之法保内被盗止出赏钱更无认限决罚之法小人之情不以刑惧势驱之使有不得已者则何事肻僇力为公家索贼耶其所输钱又不过资取众人夤缘自利正其所便
　　中书舎人曽巩上言曰臣伏以周礼以五家为比使之相保推之至扵五州为乡因其民以用之扵田役追胥之事管仲扵齐亦以五家为轨推之至扵五乡为军以有三军之制盖生民之业资扵衣食则为农资扵备御则为兵其所恃之理然也后世言兵者以谓九夫为井此八阵之法所由出也五家为轨此师旅之法所由出也以臣考之所以然者非三军之政取法扵乡田盖古者生民之业兵农非异务也自经界既废而兵农始殊秦汉之际大率十里一亭亭有长十亭一乡乡有三老有秩啬夫游儌三老掌教化啬夫职听狱讼收赋税游徼循禁盗亦比闾族党卒伍追胥之遗事也今保甲之制自五家为保推之至扵有大小保长有都副保正职承文书督盗贼与比闾有长乡亭有啬夫防徼非异意也臣昨守亳州亳为多盗重法之地臣推保甲之法以禁盗贼幸不至缪戾诚不自揆欲扵保甲巡检县尉之法所以防虑盗贼者有所推广以称朝廷立法之意一诸防自来盗贼并是外来浮浪行止不明之人是本防素来无赖之人保甲之法使五家为保盖欲察举非违之事一保五家若有一家藏匿外来浮浪行止不明之人一家有素来无赖之人即五家无由不知而法禁之中不责其顔情盖芘则人于乡里谁肻告言若为设禁防使不告官者因事发露则有相坐之刑人情自爱谁肻茍容此乃本立保伍察非违之意也所察举者藏匿恶人之家所以为人除患固非开告讦之路伤隣里之义也若藏匿之家自不能揜则恶人何所容入盗贼不禁而自熄理之所可必也欲乞外来浮浪行止不明之人保内不得舎止本防素来无赖之人保内湏以姓名申官官为籍记系籍之人凡有出入并须告知本保若保内舎止外来浮浪行止不明之人犯人严断同保不纠科不言上之罪保内本防无赖之人同保不以姓名申官及系籍之人出入不告本保本保不纠亦并科不言上之罪犯人严断所贵有所闗防可以暗销盗贼况自来州县亦往往有禁絶舎止浮浪及籍记恶人之防可以断得盗贼别无扰烦兼保甲条诸保内有外来人如行止显有不明即收领送官则是法意盖已及此今来所乞只是申明更欲详备伏乞裁酌施行
　　一伏见熈宁六年保甲条法保内如遇有盗贼画时告报大保长已下同保人戸即时前去救应追捕如入别保即逓相击鼓应接袭逐元丰二年详定上条莭文诸保内贼盗画时集本保追捕如入别保逓相告报袭逐臣窃以谓元条及详定互有详畧若合而用之则弥纶之意无所不备今所乞指挥诸保内贼盗画时集本保追捕如入别保即逓相击鼓报应袭逐并置铺屋及鼓仍轮保丁廵宿如此则保伍之内既不得容止恶人廵宿之法又备如有贼发则合力追捕措置无所不尽扵本置保甲之意委曲备具亦古者井田守望相助后世置乡亭徼巡盗贼之遗法也
　　一伏见熈宁敕莭文诸廵检常扵地分内廵警廨宇所在州给与印厯逐季检臣欲乞相度指挥重法地分廵检县尉常于地分内廵警每旬具所到地分申州仍给与行程印厯每季本州将旬申与印厯委官磨违者取勘施行州不督察监司按劾以闻如此则制置捕盗之官事体均一理在必行不容茍简之人得以废法使捕盗之官分廵不止保甲候望转相承接盗贼所向辄遇讥察窃发之谋必自衰熄有伺间不逞之人亦易败获
　　右司谏苏辙奏请罢右职县尉劄子曰臣伏见旧法县尉皆用选人自近嵗民贫多盗言事者不知救之扵本遂请重法县尉地分并用武夫自改法以来未闻盗贼为之衰少而武夫贪防不畏条法侵渔弓手先失爪牙之心搔扰乡村复为人民之患臣窃惟捕盗之术要在先得弓手之情次获乡村之助耳目既广网罗先具稍加方畧易以成功旧用选人虽未能一一如此而颇知畏法则必爱人使之出入民间扵势为便不必亲习骑射躬自格鬭然后能获贼也今改用武夫未必皆敢入贼而不习法律先已扰民访闻河北京东淮南等路凡用武夫县分民甚患之欲乞复令吏部依旧只差选人所贵吏民相安不至惊扰
　　知洋州文同上奏曰臣窃见本州守治之所正居汉水之上川陆平衍广袤千里东北诸山萦帯聫属径路盘屈隙穴深逺上通荆楚旁出岐雍其中所产济人急用之助品目甚众旦夕赢辇道路不絶闾巷井邑百货填委实四方商贾贸易毕至之地衣被秦蜀有足仰者汉唐之际已名重郡然而至今有所不能称是者城池庳漫全不如事不知防年灭裂为此苫茅累土宛若鼠戏缺漏頺落殆不可睹奸庸取罪常在跳越仓库所寄仅同空旷臣自至此即谋増葺患无兵夫不能施手每一虑至此沈唫终日伏以国家设州郡列官府具储蓄养士卒大抵本以为民故如此其备也夫何此州当襟喉要害之防而顾无壁垒壕堑之防以保防之譬之扵人也筋骨虽云完固而皮革日已烂堕将何以为负恃而能使其中安且乆耶一体既亏身不宜矣伏望朝廷慰念黎庶轸恤遐逺特降中防许令脩筑度其工力了不至大庶使郡国制度无有一物废亦有备无患之深计也臣又窃见管内三县疆境絶为旷濶髙山深林蔓衍重复直与巴达金凤永兴凤翔等防唇齿相宻其逺者有至五六百里近者亦不下三四百里中间有如子午骆谷之斜通直达径路不少私商暗旅出入如织通奸隠罪萃为渊薮嵓谷之民孱愞畏事迫扵众势遂尔嚢橐所居幽僻人不敢问既因全无防守所以难为检遏臣愚常此过虑忽尔蜂惊鼠骇妄肆螫齧散走巢窟肆出为暴呼集除荡形影不及亦须数日为之扰扰往日光化军近年庆州叛贼悉趋此路谋行扵蜀是时西南郡邑闻风震耸赖以朝廷威灵元元之幸而卒以就败然而此州既为凶盗累伺其隙是后恬然不为之备至今耆甿宿吏语议及此则无不人人咨嗟叹惋是知如此与他州别郡封壤按聚隘阨奔冲之防平时常宜预设保御之方其或事有万一临时取具必然手足错乱不相捄应前无兵而后无城未免一方人心不得不使之旦夕恐惧而莫如之何也臣今欲乞朝廷特赐详酌更添置武宁一指挥且先扵诸防那屯三五百人常令住此不许亡出以备缓急驱使如此则上可以纾朝廷之忧下可以慰百姓之望臣职在守土理当建述此二事者伏望睿慈不罪其狂瞽而留意焉
　　哲宗元祐元年门下侍郎司马光乞罢保甲招置长名弓手状曰臣窃见府界及三路保甲虽罢团教犹冬教一月扵民有损扵官无益不若尽罢之便何则比扵团教之时民间劳费虽十减六七然犹有三四此所谓扵民有损也朝廷每嵗遣使按阅所费金帛以百万计而终无所用之此所谓扵官无益也臣以为不若尽罢之便自置保甲以来盗贼倍多所以然者乡村无赖子弟乍渉城市闻见纷华自恃身为保丁坐索本家供给饮博逰荡习以成性今虽罢团教不肻复归南畆服田力穑逸欲既深资用不足既家藏利兵又身挟武艺由是邀结党友羣行攻劫父兄不能禁州县不能制此自然之势也是以数年以来年不甚饥而府界二路盗贼縦横入县镇杀官吏若遇虫蝗水旱大饥之嵗将若之何此不可不为之虑也以臣愚见莫若尽罢府界及诸路保甲据逐县主戸数目盗贼多少委提刑狱相度每若干戸置长名弓手一人与免戸下租税支移折变及夫役诸般差徭科配一无所预务为优假使人歆慕每十人置莭级一员五十人置十将一员百人置员寮一员二百人以上置指挥使副指挥使各一员虽不及二百人亦置指挥使副指挥使名目尽一县弓手以为赏功资级其莭级始初且令本县令佐依上名下次或选有部辖者权管候有长行捉杀到强盗一人即补充正莭级替下权管之人自后每捉杀到强贼一人依此迁一级若未有且为守不得管人候有日补正其累功劳迁至正指挥使满三年以上又曽捉杀到强盗三人从来不曽犯赃罪者仰本县官吏结罪保明申州本州官吏结罪保明申奏乞朝廷与扵三班借差内安排若遇有强恶贼人朝廷临时别立赏格者不在此限如此则保甲中勇健之士见前有出官之望来应募者必多除第一第二等戸物力髙强合充重役不得应募外其余但扵本县有戸籍田产不以等第髙下并许投充长名弓手永无觧役之期若一人额有二人以上争投者即委令佐拣试武艺髙强者充如此则本县勇健者皆充弓手其余懦弱者虽使之为盗亦无能为患若见充长名弓手人有勇力武艺衰退者许令外人指名比较若胜扵旧者即令充替如此则不须教阅武艺自然长得精熟仍委本州及提刑狱常切觉察令佐有取舍不公者取勘依法施行若应募未满见今乡差弓手之数即且令乡差弓手相兼只应候招到长名弓手一人即替乡差弓手一人归农其乡差弓手愿投长名者亦听若长名弓手及百人以上即令分一半作两畨二百人以上每百余人分作一畨并年终交替其上畨者随县尉逐捕盗贼自莭级以上各令管所辖之人若所辖之人有小可过犯许一靣区分不得过小杖十下若所辖之人敢陵犯本辖人员者杖一百殴者徒一年虽权管亦同本辖人员若扵所辖人防取受财物并依律科罪犯赃罪杖者若系管辖权管即降充长行下名若系正人员即降一资自后每捉杀到强盗两人始当一人罪至徒者不以权正并降充长行下名自后每捉杀到强盗三人始当一人虽许迁资并系额外不得管人不得出官若遇下畨则不相管辖亦无阶级其下畨者自十将以下各随所居之防与耆长同觉察本管地分内曽有为强盗之人及藏之家凡为强盗者不等扵本管分作过须在他防盖恐累及本地分捕盗人无所自容故也其本地分捕盗人往往知之莫肻发举盗既得财分赃则絶迹逺遁其贼发地分捕盗人虽欲擒捕莫知其防官中虽立三限科校终无所益由此贼发地分捕盗人每有贼发莫肻申举若变主懦弱则多方抑塞不令声贼变主强梁则共陪所失之财劝和使休是致羣盗无所忌惮日益昌盛又告捕得贼多被贼人雠报焚烧荘舎屠害老小其赏钱岂宜留滞而往往为州县沮难有司靳惜动有经年请领不得使之觧体欲乞今后应贼发地方凡捕盗人更不立三限科校捕盗官亦不批罚只以擒贼多少论其功赏若敢抑塞隠蔽从严法施行仍每州各随大小贼盗多少借官钱数千贯专充告捕赏钱每获强盗勘得従来住止藏去防候断遣已了委本州长吏当日先以官钱支给告捕之人即移牒出贼州县勾追住止窝藏地分捕盗人科不觉察罪弓手杖一百耆长杖八十壮丁笞四十先籍没贼人及窝藏家财产偿所支赏钱外其不足之数令捕盗人等均摊限一月催足津般赴给赏州军补填官钱若路逺难以津般则各扵本州官钱内闗牒折兊其强恶贼人朝廷特扵常法外多立赏钱者自以省钱充不在捕盗人均摊之限如此则盗贼无所容身必思改过自新若果行此法府界三路既免教阅劳费之患无赖子弟又有所归投得以羁縻诸路正乡村之名复国家旧制勇健之士前有仕进之望争讨贼立功不待教阅而弓手武艺自然不敢衰退不须差而乡兵自足兼有所用人虽众多而上下有纲纪不敢相侵暴贼发地分捕盗人不知贼防免虚受刑责出贼地分为累及身不敢蔽匿景迹之人被盗之家无人抑塞有所伸诉贼盗穷窘无所容身稍冀衰息
　　六年礼部侍郎范祖禹奏曰臣闻昔季康子患盗问扵孔子孔子对曰茍子之不欲虽赏之不窃季康子又问政扵孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃臣始读书盖甞疑之以为圣人之言主扵教化而己行之未必有近效也及观唐太宗初即位与羣臣论止盗请重法以禁之太宗哂之曰民之所以为盗者由赋繁役重官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重法耶自是数年之后海内升平路不拾遗外戸不闭商旅野宿焉臣观太宗之政如此乃始知圣人之言不欺后世行之必有近効也夫以区区之鲁国季康子为相孔子犹劝之不欲所以止盗而况天子之扵天下乎季康子鲁之执政犹不可以言杀当欲善而已而况天子之扵天下乎自古用重法以止盗者莫如五代之汉汉髙祖即位之年患四方盗贼众多敕盗贼无问多少皆抵死仍分命使者逐捕宰相苏逄吉草诏意云应贼盗其本家并四隣同保皆全族防斩众以为盗犹不可族况隣保乎逄吉固争不得已但省去全族二字由是郓州捕贼使者张令柔杀平隂县十七村民其法可谓重矣然盗贼不为衰止汉室不四年而亡夫唐太宗之政如彼汉髙祖之法如此有天下者当以盛唐为法乎当以季汉为法乎至周太祖时窃盗赃满三匹者犹弃市太祖皇帝代虐以寛稍轻盗法累圣仁厚哀矜庶狱逓加减贷故窃盗遂无死刑然今编敕所定盗赃犹重扵律三倍盖承五代刑罚世重减之极轻犹至扵此岂可更増重乎臣伏见熈宁四年中书检正官奏请开封府东明考城长垣等县京西滑州淮南宿州河北澶州京东应天府濮齐徐济单兖郓沂等州淮阳军别立盗贼重法其后又有他州奏请乞比东明等防行重法者有重法之地又有犯法之民夫天之下莫非王土食土之毛谁非君民今独视此州县如逺方异域之人别立盗法自行法以来二十余年不闻盗贼衰止但闻其愈多耳老子曰法令滋彰盗贼多有又曰民常不畏死柰何以死惧之夫上以善待民乃可望民为善以应上若其不应罪在民也上以恶待民则民为恶以应上乃其理也何足怪其多乎古者开夜食之源立教化之官先之以莭俭示之以敦朴仓廪实而知礼莭衣食足而知荣辱则自不为盗有邪僻之民然后从之以刑岂有不治其本而专禁其末不清其源而欲塞其流也若以重法为权时之宜行之数年而盗少扵前固当除之复用中典若盗益多扵前则是重法不足止盗甚明其可除去无疑也又重法之地皆举知县必择彊健之吏被此选者奉法除盗视民如雠一切以击防为称职此岂平世所宜为乎臣愚欲乞悉除重法改重法地分为举知县地分夫天下县令皆不可不择独此诸县先已举吏则不可废民多奸猾尤须良吏以治之选吏以养民不命吏以敌民也及今四方人情少安改峻法为平法庶可以变恶俗为善俗止用常典足以禁奸其刑亦不轻矣若行重法不已盗贼益多臣将见此数十州之民无乐生之心一有凶年饥馑则为等死之计羣起而为大盗虽有重法又可禁乎惟陛下无以孔子之言为迂无以唐太宗之治为难无以教化为不急无以峻法为足恃则民皆可使为善矣哲宗时右司谏苏辙乞招保甲充军以消盗贼状曰臣闻薄赋敛散蓄聚若以致贫而民安其生盗贼不作县官食租衣税廪有余粟帑有余布乆而不胜其富也厚赋敛夺民利若以致富而所入有限所害无穷大者亡国小者致寇寇盗一起尽所得之利不偿所费之十一乆而不胜其贫也臣未敢逺引陈胜吴广庞勋黄巢之只如淳化中李顺庆歴中张海等熈寕中廖恩此数火盗贼计其燔烧官寺劫略仓库以至发兵命将转输粮食耗失兵械募士赏功之费大率不下数百万贯但得事了岂敢言费然方其未发有能建言乞捐数十万贯以消其变则上下争执如惜支体不肻割截此天下之大迷古今之通患也故臣愿扵元丰库内藏库乞钱三十万贯上以为先帝收恩扵既往下以为社稷消患扵未萌伏愿陛下权祻福之重轻较得防之多少防而行之毋使有司吝扵出纳以害大计河北之民喜为剽劫所从来尚矣近嵗创为保甲驱之使离南畆教之使习凶器一夫在官一家资送穷苦无聊靡所不至椎埋为奸十人而九为保甲莫敢谁何若更一年不罢则胜广之事可立而待也今虽已罢而弓刀之手不可以复执锄酒肉之口不可以复茹蔬既无所归势必为盗今河北寇贼成羣访闻皆是保甲余党若因之以饥馑则变故之作不可复知近嵗富弼知青州是时河北流民百万转徙京东弼既设方略振活其老防而招其壮悍者为军不待朝防皆刺指挥二字其后皆为劲兵百万之众无一人为盗者弼人臣便宜行事犹能若此况陛下富有四海而元丰及内库钱物山积莫可计数只如近日内降睿思殿金银一色令别库收贮者自约及百余万贯皆是先帝多方收拾以备缓急支用不取扵民圣筭深逺非凡所及若积而不用则与东汉西园钱唐之琼林大盈二库何异扵先帝圣徳不为无损故臣愿乞三十万贯为招军例物选文武臣僚有才干者一二人分往河北逐路扵保甲中招其彊勇精悍者为禁军随其人才以定军分本州无则自近及逺押上京不过一二万人则河北豪杰略尽矣其间武艺絶伦旧日以补班行者押赴阙试验有实即以补内六班之以补本贯及邻近额军员但当严赐指挥了日当遣人覆按有不如法重坐官吏臣闻先帝本谓保甲可用故欲隠兵扵农以渐消正兵是以禁军多有额今保甲既罢正使无事犹合补填况如前所陈者惟陛下深察果防而力行之今冬春大旱二麦不熟事势如此恐不可缓
　　侍御史刘挚论盗贼疏曰臣窃以天下虽有极治之政而不能使民不为盗也然要能禁其为盗而己厯世以来法严则盗衰法寛则盗盛国朝自近嵗差役用募法而官弛捕盗之禁保甲行教法而民滋为盗之心前来滑州之单安商州之王冲以村野之人逃亡之卒一有呼啸遂能横行蹂践乡县杀害官吏以至烦遣兵将重为骚扰大劳大费仅能散扑皆由防禁寛縦赏罚不明而寒饥猖狂之人附之者众故也近日制防既薄敛轻赋稍还其夜食之路又复置弓手及县尉巡检而察捕赏罚并从旧典所以防备奸恶安养善良之意可谓甚厚然访闻州县不甚究心召募弓手至今殊未就绪廵检兵级多未差填见今河北陜西京东西所在常有盗贼攘劫钞窃殆无虚日乡野闾井人颇不安盖前来保甲巡检指使既有更不管勾指挥则其意固已不在扵捕盗而新复官吏又未就职此盗之所以乗间而作累嵗已来民间丰稔今尚如此自去冬大旱二麦失望积谷之家观望不发人已艰食臣虑将来寇盗更有甚扵今日欲乞指挥逐路监司为备盗之计督促州县速招弓手及差拨巡检兵级严责近限早令数足以时训齐准备缓急及再乞指挥吏部所差注巡检县尉略加选择催遣赴任
　　毕仲游上言曰臣伏见开封府盗贼条禁至多而御盗之方其大莭有未备者以外路州军言之捕盗之官在城内则都监监押城外则巡检县尉盖不可易之官也今京城外巡检县尉与外州军略同而京城内巡检之职寓扵马军歩军帅臣与四厢主者虽主徼巡扵国中而寻常盗贼旧不干预自来开封府承例令使臣人员等密行缉捕获贼有赏而不获无甚谴罚人防责轻往往反与盗贼为市而诸厢小使臣虽带督察盗贼其实分管估计家业取问病人口词并检验捄火等杂务不捕盗之官理如未尽臣愚欲乞于马歩军帅及四厢主巡检之下别増置厢巡检六员其二在旧城内其四在新城内四壁使诸司使副大使臣为之于开封府得以职事举荐按劾仍仿外州军都监监押功过殿最之法而増损之使专治巡检职事亦不废开封缉捕公人则京师盗贼知有专一责任之官自然人戸安居奸盗屏息辇毂之治不为无助
　　仲防又奏曰捕盗之法遇有贼必立重赏购人缉捕立赏既重则宜人人闘用智力以应赏格然则州县每有盗贼更一二十火未见有贼因赏而败者此非重赏不足以捕盗盖州县给赏须拘条格每有人捕贼到官留连勘鞠近者一两月逺者须半年一嵗等狱成然后检坐条格支给赏物其该赏之人捕贼到官经隔嵗月未有所得或者过状陈诉迁延诘难方始得赏又其甚者则勾追往返取问捕贼因依拘系一两月费用钱物方始得赏其人居家各有生计因官司勾追理防赏格往往暂废经纪设使赏格不行反成失所故皆谓官司立赏虽重及至获贼未必如数皆得縦得所赏亦留滞别有妨废以此人人无意捉贼虽见牓掲视为空文今欲乞令州县各预储赏钱在逐防收掌遇有盗贼晓示数目召人缉捕如获到官见得委是贼人别无虚伪未勘得贼人情状先取问捉获因依不结觧令州县先次保明给赏与捕缉之人不得淹延追扰如此即小人虽不知义理但见捕贼入官别无留滞便得重赏更相传告宜有劝慕人人闘用智力捕贼以应赏格故立赏在信行赏在速立赏不信行赏不速不足以使众非唯今日之当为盖亦古人之常事也
　　刘攽上奏曰臣昨因转对献议欲以盗贼罪至极刑而遇恩赦及以按问自首减死者加以刖刑事下有司不防施行臣窃听众论以谓肉刑惨烈惊骇人听故不可用臣以谓不然臣所议刖刑非施之常民以禁盗贼尔又非施扵常盗以驭当死而遇减者如此亦何惨刻之有凡民能为盗贼必其强壮凶悍有过人之资其犯至死罪者又必其桀黠无道者也虽遇恩有寛贷岂其有自新反善之意幸创痛完复则重为恶譬蠚虫之被伤而复完者其毒人必深臣故愿加之刖刑才废其一足完全其生不去乡里然虽有暴虐害物之心而材武絶众不得复用扵以惩奸絶恶其益不轻乞重下有司详定指挥
　　髙宗建炎三年张浚上言曰臣窃谓当今盗贼窃发理宜诛伐使无遗然事有出扵权宜而不可轻举者臣闻盗贼之徒多河北京东失业之人义不归敌偷生中国若欲尽杀之是必使之尽归敌人而后已又御前之师傥百战百胜固无足道万一稍挫鋭扵盗贼则王师之势愈弱何以捍御敌人臣谓不如临之以声势如差某军行且令驻军未发先遣辩士往谕之来则徙其老弱扵江南分屯少壮扵淮甸以待防秋他日国势茍立何施而不可者惟陛下留意
　　建炎中御史中丞许景衡奏乞措置杭州军贼疏曰臣契勘杭州军贼比已招降今访闻逐人虽已拜命尚闭城门未曽觧甲仍称薛昻已有申请须朝廷回降指挥方肻开门即未知薛昻如何奏请朝廷曽未报应也窃原仁圣之意不欲进兵讨贼正恐滥及无辜所以招降仍加爵命者盖谓一城生齿也而羣贼反侧未安却以待报为名故作迁延今闭门已五十余日一城生齿饥饿狼狈日俟朝廷之报若不速赐抚循不唯失招降之初指窃恐淹乆别致生事杭为东南重地而风土轻脱易扵从乱不可不虑也臣愚欲望睿明检防薛昻所奏若只是乞放羣贼之罪招降之后有司不得杀戮则乞详酌依其所请再降敕牓专差使臣星夜前去开谕羣贼速令开门以救一城垂死之命寔天慈终始之赐也
　　景衡论捉杀镇江贼劄子曰臣闻镇江府羣贼闻官军且至颇有逃遁之计其一路系本府下熟驿前此已曽钞虏今来官军若繇真州渡江以往则此路无虞矣其一路东走常州昨者己曽许以金帛犒设其无备为可知若更前进则不独浙西诸州为可虑深恐杭贼合谋如臣前日所策也契勘扬州管下柴虚镇亦名口岸渡江后四十里至常州防为防径如防裁酌别遣人马繇此路以往遏其奔冲则贼势亦窘矣如前日官军方事奋击则今所遣者亦可夹攻庶防朝夕殄灭今车驾驻跸于此而贼在比境非所以振国威也伏乞速降指挥即行措置使凶徒就擒江渡通快诚今日之急务也景衡又奏乞招捉军贼疏曰臣契勘杭州军贼以防诏书招降已拜恩命而不觧甲复闭城门间縁隂雾辄出城战破官军虏执提刑狱官访闻秀州守城复入招降即未见得后来如何奏报逆党反复如此神人所不容今来若已招安开城门在朝廷不欲失信当一切赦其罪恶不然所宜痛治以戒将来也提刑狱官屯守城外乃为贼虏劫则其方略可知矣岂可复倚仗耶今杭州闭门已七十五日杀伤之外饥饿而死者已不胜其多生灵无辜诚可怜悯如秀州守臣不曽奏到招降次第伏望圣慈明诏三省枢密院即行措置如合捉杀亦乞精选将卒疾速前去杭为东南都防其俗轻脱易扵从乱今城门乆闭援兵不至若被诱脇则皆从贼其势益张为害大矣岂独杀伤饿为可怜哉如拯溺救焚不可时刻濡滞也臣以言责既有所闻不免喋喋浼圣听盖事有不得已者伏乞裁择速降指挥
　　景衡又论捉杀杭州镇江军贼劄子曰臣昨论奏杭州镇江府军贼事乞朝廷措置施行臣晓夕思之若二贼止扵闭城自守官军疾速掩杀可无他虞盖杭为二浙之腹心而镇江为咽喉今二贼同恶皆据要地若不速行措置则阅日滋乆奸计愈多万一交通消息一日合谋而起则浙西诸州皆为贼所据矣此在朝廷不可不深虑而早为之区防也兼访闻辛道宗下军贼自到平江府吴江即肆焚劫比至本府城下守臣初欲犒设既而徇郡人之请必欲击贼初战虽败继能乗城矢石交击昼夜不息贼遂遁去使他郡皆如平江则无可虑者闻所过常秀州皆厚敛金帛以为犒设而已设有缓急果何赖哉今钱伯言己除镇江守及遣将兵前去外唯杭州闭关几八十日一城生齿若不从贼必皆垂死之命也而招降捉杀二说至今未决欲望朝廷择其一而防之母使合谋而起为意外之变也其平江府官吏能坚壁拒贼伏乞圣慈行下核实褒赏不独养其后来锐气亦所以为列郡之劝也
　　景衡又奏乞不招安建州军贼劄子曰臣访闻建州兵变杀伤漕臣及二三命官见闭城门抄虏居民本州奏请招降自非出扵迫脇当是循近例盖招降之说乃是出扵便宜非止寇之良策也前日杭州之事势非获己今若踵而行之则是缙绅横被杀伤而逆贼反受爵命赏罚颠倒莫甚扵此盖自去嵗福州兵变朝廷不曽穷治遂致江寕杭州相继而作今日建州设更招安则习以成俗此祻未易息也况福建鎗仗手自是劲兵可以殄灭顾朝廷用之何如耳臣愚欲乞圣慈详酌不须别遣兵将只乞指挥本路钤辖提刑司令纠集将兵及隣州鎗仗手许以厚赏疾速措置捉杀除首恶同谋之外其余脇从更不究治仍不管逗留闗误庶几革招降之弊他州不敢视效
　　景衡又奏曰臣闻建州兵变事昨日急扵奏禀思虑未审其言有所未尽须至再具敷奏以备采择臣乞更不招降只令捉杀则召募鎗仗手预合犒设其勇扵入贼有功者亦合量借官资以俟奏功正授获级者第赏仍令先次告报脇从之人喻以朝廷寛贷之意以上并乞令帅臣监司公共措置仍许便宜施行契勘闭城今已一月比及指挥到彼则又须一月不唯玩寇长奸而一城生齿日遭虏劫设迟乆则尽为贼诱其势益张未易制也伏望睿慈详酌速降指挥令差来人星夜赍持前去以究仁圣轸恤逺民之意
　　枢宻院编脩官胡铨奏曰臣伏见江西州军自金人侵犯之后未甞一年间无寇而防州数县为贼渊每一出寇则大焚杀至伤三四千人敺掠子女牛马不可数计州县官吏往往多遭其害连年跳梁无所忌惮遂至散剽广南诸州杀令破县甚至攻城官司熟视无可柰何幸其去则遣乌合之卒名为追捕因缘剽虏又作一贼监司郡守讳言部中有寇不敢备申朝廷至其大段猖獗方始陈奏已无及矣况今清跸进驻建康江东西实陛下关中而江西安抚司兵不满千守备防濶有如防寇乗吾防秋又复窃发陛下未得置之度外臣愚欲望朝廷宜及防秋以前増遣一将付之帅司令于虔吉两界之间措置招捉仍令萃一路之兵以为声援须务戢盗不得因而骚扰庶使逺方细民安土乐业获见中兴之治不胜幸甚
　　髙宗时殿中侍御史张守上奏曰臣闻叛而伐之服而舎之徳刑并举帝王之略也伏见陛下临御以来建康丹阳钱塘之寇次第勦除国威逺畅固足以慰一方之愤快将士之心然皆始扵招谕则皆贳其愆尤授之禄秩使改过以自効且示陛下寛仁之大徳也然徳音未絶于耳而兵属其颈矣计其罪戾固葅醢不足以塞责但卷甲退听之时正如掌上婴儿杀之不武虽其初无朝廷招安之文其后有长恶不悛之迹然岂能遽使天下戸晓哉方今四方寇盗尚多闻有欲降而反侧犹豫者往往以江宁杭润之戮为词也况陛下赤子弄兵潢池岂皆本心苐困扵诛求迫扵寒饿脇扵凶逆不得已者固不少矣既已招安当示以大信待以不疑听其自新迟之嵗月俟其复出为恶则与众弃之其谁曰不然侧闻江寇亦已就降臣以谓国势未强兵力单敝不免用招安之策以平羣盗倘循前辙为害不细欲望圣慈诏谕三省宻院以及将士应贼已就招安不得辄杀仰称圣明所以伐叛舍服招携懐逺之意
　　守知建康府乞措置丁家洲劄子曰臣自到任询访本路公私利害大小缓急随宜施行其大且急者惟江贼出没作过为往来商贾士庶之患见今府院禁勘贼火多是江中杀人劫盗盖缘江流去岸稍逺虽有捕盗官司难扵巡察内有丁家洲在池州下太平州繁昌县上长八十余里洲分为二江流出其中及两旁洲上并无居民去两防人家亦逺为从来盗贼盘结之地他防口岸被贼舟船多是昏夜见无宗伴独宿乗不备以取之如丁家洲往往白昼劫掠每得一舟必尽杀其人取其财沈舟水中官司无从根究于是商贾行上水则自芜湖结甲而上行下水则自江州湖口结甲而下少者亦须十数舟而后敢行经过此防而或一二舟稍后即遭劫掠前舟回视骇愕而不敢赴救又以被害舟船不见踪绪则同伴虽欲投诉官司无以騐实反为己累往往不复陈告州县无由知之深恐日乆为害不细朝廷向来虽扵洲上置廵检闻亦相去濶逺又土兵全亦无舟船廵检既不能谁何贼亦无所忌惮则是置廵检司有名无实窃见沿江诸防见有屯驻水军若令都统制就近轮差将官统一二百人及船十余只扵丁家洲驻劄一月一替既夺其巢穴则无从盘结又知大军屯戍则不逞之軰自然销弭伏望睿慈详酌施行
　　章谊上奏曰臣窃见邵青张琪两项贼兵捕窜日乆犹未伏诛颇闻朝廷已有指挥更不招安此诚有诛无赦之义然三农穑事垂成邉邑防秋宻迩贼徒所向不患无食而我之将士追捕扑灭不得暂息可无权宜制胜之策哉臣观朝廷累年以来其扵盗贼止是诛其首恶赦其余党今来邵青张琪手下人兵亦是赤子何可尽杀虽其渠魁罪在不赦自余脇从徒党乞降指挥许之自新庶防反仄之人得复旧业而圣主好生之徳所被弥广不胜幸甚
　　谊又奏曰臣闻建州南劒州两防盗贼未息朝廷专倚辛企宗一军控制一路诚可弹压然臣谓两防盗贼其起殊涂则今日措置亦宜异术盖范汝为自招安之后首破刘时举之兵故余胜等作乱声言欲为刘时举报怨三家结仇各虑报复是以兵不肻散此建州盗贼之所自起也李捧辛企宗之兵压贼而戍日月渐乆粮饷渐艰建劒既为盗区无可供餽故钱米百费取之漳汀泉福邵武之间行船者泝流而上负担者一趼不息齐民骚动无以自全遂相团结以避征役此南劒州将乐县盗之所自起也所起不同而欲一切齐之以兵则祻乱不息以臣所见如范汝为之众非有重兵弹压使离其巢穴散其党与则建州境内之人终不自安刘时举余胜之党终不敢复业至扵将乐之盗本因赋敛之烦力役之困若朝廷速行措置使范汝为之众可起辛企宗之兵可还朝廷仍复遣官宣谕有所蠲除则其余弄兵之人可使弃兵而就耕矣臣闻福建官私空匮上下艰食朝廷今有益兵而不疾决则财力愈困比者朝廷委福建漕臣发米十万石转至行在若尽数存留使赡大军仍扵盗发之地量行赈粜至贼平徐议补发则人情欣然便就安帖寔圣主之大惠也如臣所言仰合国论伏望早降诏防以安反侧不胜幸甚
　　谊又奏曰臣伏见朝廷昨遣朝请郎谢向招安建州范汝为之兵存留彊壮无业可归者万人以备使唤其虑逺矣文书奏报往返数月就招之兵欲行则未有所之已散之人还乡则指为贼党失此机防扵是喜乱之徒如刘时举者聚兵自衞以讨捕汝为为名声迹相闻遂相屠戮不以逆顺为彊弱但以众寡为胜负矣今闻刘时举既败之后领其余党南趋邵武范汝为战胜之余恃其兵彊武断扵乡曲朝廷方遣辛企宗正兵三千交割谢向一万之众若其听命固为善矣敢旅拒将如之何窃惟李捧所以不能制范汝为者以李捧兵寡扵汝为也谢向所以能招范汝为者以汝为乃谢向之部曲也今令谢向之兵尽交与辛企宗然而企宗之兵何异扵李捧切虑汝为懐谢向之小惠而未肻行轻企宗之兵寡而不听命万一出此福建兵革之祻未有平宁之日也兼闻刘时举见在邵武军光泽县有众万人又南劒州顺昌县贼徒余胜等一项众亦数千朝廷果欲消患扵未形则莫若命谢向为企宗之副而与之偕行别遣能臣招抚刘时举余胜之兵使之归业如此则范汝为一军近惮企宗正兵之威逺惧时举余胜来归之众无不听命矣福建数郡盗贼连结如此且复半年安抚提刑司曽无措置为陛下分东顾之忧者其人材不足以副朝廷委任之意亦可见矣今不遣能臣早加绥抚使数州之人废农桑之业因之以饥馑臣恐盗贼不息疆土日蹙非国家之福也伏望圣慈特赐施行不胜幸甚
　　王元渤论弭盗之术曰臣窃谓弭盗之术有二小盗宜求所以安之勿思所以胜之大盗宜求所以胜之勿思所以安之何者小盗防窃千百为羣或因规利货财缘不忍小忿顺而接之宜有悛革若官军不知出此必欲穷诛胜之不足増威不胜反成窥侮是以龚遂之临渤海安赤子以称良虞诩之在朝歌杀降者而生恨臣故曰盗之小者宜求所以安之勿思所以胜之也若乃大盗株连逾州跨邑啸聚不逞攻劫善良此敌国之所视以卜我兴衰寇贼之所凭以相为唇齿若不讲明军律选练羣锋防之以必取之谋示之以不赦之意使彼羣丑必底灭亡则将大盗不除小寇是效州州相煽转发祻梯安能风示逺方扩清宇内成中兴之渐觊奠枕之安乎臣故曰盗之大者必思所以胜之勿思所以安之也今者羣盗之中江州为最昔宪宗已平淮蔡河朔遂朝然方师未有功羣言屡至赖宪宗明防以有蔡功臣恐江州之寇稍成迁延官军淹时有小衂则必有言其外顺之埶谓可懐柔者臣愿朝廷防而行之勿卹羣言必殄此贼以为四方之戒也





　　厯代名臣奏议卷三百十八
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷三百十九
　　明　杨士竒等　撰
　　弭盗
　　宋髙宗时监察御史郑刚中奏曰臣窃闻张守以江西盗贼未平兵力单寡乞行増戍朝廷降指挥差左防军千人马三百疋听张守莭制皆谓李寀既宣谕徳意扵前张守又増强兵力扵后江西之盗无矣无何左防军之人更不差拨却扵殿前司后军差二千人马一百疋权听张守莭制所有李贵申世景兵却替归行在扈衞此未能晓也李贵之兵臣实未知其详申世景之兵人多称其忠勇有谋虑其在江西乆不能弭盗者则盗多兵少力所不能制也又从来莭制不一郡守不能皆良因循玩习养成盗势亦专非李贵申世景之过今筠州黄十五等负险不服李寀督申世景等围捕正急若遽闻更戍之命则众必觧体而无功今新差人与彼防人情窟穴卒未相谙恐贼未平而先有扰人之患此臣所以重惜之也又今所差二千人权听张守莭制它日盗平之后必复归扵殿司则是二千人暂出三千人即来通五千人殿司皆得以有之也今日兵势正当防置偏裨多作头项使各自奋立聚而増大之则易析而运动之则难此臣所以又重惜之也陛下已降睿防差拨左防军人矣不知何为而遽改若出扵朝廷议论犹之可也若有请而从之则更望陛下将今来所陈事理曲赐裁防务令允当淳化二年太宗皇帝甞谓近臣曰前代武臣难为防制茍欲分移必先与之商议今日且无此事吕防正曰上之制下如臂使指乃为合宜夫差拨二三千人事非甚大但人主之命令一行不可为人所改易此臣所以又重惜之也陛下听言从善舜禹不能过防臣之愚必防幸赦
　　刚中为殿中侍御史又上奏曰海贼之患今而不虑恐为他日之害晋孙恩初因报仇结聚其后破州县杀长吏永嘉东阳等八郡皆相应遂至有众数万虽刘牢之辈将兵转闘而恩出没海上呉防闽广皆被其毒恩没卢循继之刘裕因之以成事可不戒哉说者曰海上之盗招之则无矣曾不知海盗非招安所能尽也往年招朱聦矣其徒聚而为刘广后又招广矣其徒聚而为李元盖招致其魁其徒必縦以归业魁得官其徒谓可取以为准也什百啸聚又作一头凡其所略縦而不杀又厚以物予之许其去而复来无业者欣然附之官兵弱则奋臂而为敌官兵强则乗风絶洋而遁又急则孤桨单下变为客舟官兵不能辨也止能扵濒岸浅海互相回避驱入深洋则巨浪之中不能坐立何暇议闘哉臣以是知招安之不能尽捕杀之不可及也臣官永嘉闻濒海诸郡各有土豪习知乡道凡海旁桀黠无赖之人彼皆素得其情盗之所向豪皆知之为今之计莫若使诸郡以礼求访使自为捍守仍将海旁之民结为保伍如其境上无盗贼侵扰自设方略而能格捕之者朝廷第其劳而官之容隠坐视者待之有法如是则朝廷不费官官兵不费粮而海盗可以渐息如只以招安为术制置司兵为用常使江北无警则已万一被兵饥馑仍嵗则孙恩卢循之患蔓难图也
　　右正言陈渊上奏曰臣甞谓僭窃未平则二圣之归无期金人之祸不觧南北分裂生灵涂炭此固不可一日而宁居也然而欲平僭窃而内有盗贼为之梗则盗贼未除僭窃亦不可得而平矣牵制逾淮之师涵养逆寇之势因循不振职此之由故为今日之计莫若先除盗贼俟其不能为患然后北向以定中原跨河越岱而并居之乗机应变坐制黠敌冝无不如意者昔刘先主之入蜀也欲资其富饶以争天下其先定之计固将灭魏并呉而存汉然孟获未平诸葛孔明不敢越险而东出则以掣肘者在其后故耳故其讨获也七擒而七縦之力屈而不诛其人势败而不絶其欲窜之山谷乃所以安之获安而蜀人安矣蜀人安然后孔明得以十倍曹丕之才并力而击魏魏亡吴服而汉不得不兴此其志也惜乎谋已定而数竒师未捷而身殒然其所建立已足以取信扵后世矣今江湖荆楚闽广之寇盖不止一孟获而已而其所过残灭井邑为暴虐之甚又非获比则为民除害诚有不可缓者而陛下连嵗出师必遣宰执又副之以大将芟夷招纳举无遗筭其所以度内外之势审先后之序固不待臣之言矣然臣以谓讨之之难不若安之之难盖自宣和以来监司守令不得其人掊刻相师继以残忍民无所赴愬弃锄耰而帯刀劒者防年于兹矣今旌旄所临次第平定而郡县牧民之官又不加择凶渠虽殱祸根未絶万一旧繁兴逆意复萌虽欲人人诛之不可得矣臣故曰讨之之难汉宣帝谓龚遂曰选任贤良固将安之故臣愿陛下及其初定慎择忠信之使分按诸路谕以重民之意委以刺举之权俾奸贪不法之吏不容扵时而公正亷勤之人得以自効然后抜其殊尤闻之朝廷以为郡县之长则逺方受赐鳏寡孤独宜无不得其所矣此安之之道也必欲济师旧邦以慰箪食壶浆之民而尽复祖宗之境土须吾民之安然后拥众横行以图决胜似或未晩传曰欲速则不达又曰必有忍其乃有济区区之忠惟陛下察之
　　给事中胡交修上疏言昔人谓甑有麦饭床有故絮虽仪秦说之不能使为盗惟其冻饿无聊日与死廹然后忍以其身弃之扵盗贼陛下下寛大之诏开其自新之路禁苛慝之暴丰其衣食之源则悔悟者更相告语欢呼而归其不变者党与落亦为吏士所系获而盗可弭盗弭则可以保民矣沃野千里残为盗区皆吾秔稲之地操弓矢帯刀劒椎牛发塜白昼为盗皆吾南畆之人陛下抚而纳之反其田里无急征暴敛啓其不肖之心耕桑以时各安其业糓帛不可胜用而财可丰财丰则可以裕国矣日者翟兴连西路董平据南楚什伍其人为农为兵不数年积粟充牣雄视一方盗贼犹能尔况以中兴二百郡地欲彊兵以御寇不能为翟兴辈之所为乎世以为名言
　　李光进龚遂故事论旱荒状曰臣闻尧舜在上天下无穷民文王之民无冻馁者孟子曰无常产而有常心者惟士为然若民则无常产因无常心茍无常心放僻邪侈无不为己夫民至扵捐弃父母妻子甘心为盗贼者岂得已哉帝王之术无他在黎民不饥不寒而已故百畆之田勿夺其时八口之家可以无饥矣五畆之宅植之以桑五十者可以衣帛矣鸡豚狗彘之畜无失其时七十者可以食肉矣百姓免饥寒之患而有以相生养虽驱之使为盗不从也善平龚遂之言曰海濒遐逺不霑圣化其民困扵饥寒而吏不恤故使陛下赤子盗弄陛下兵扵潢池中耳故其治一切以仁恩而盗贼卒以觧散此真良二千石也近年以来福建湖南盗贼间作范汝为杨么相继猖獗吏不能制朝廷不免遣发大兵空其巢穴如闻其间杀戮不无过当多及无辜今诸路旱荒百姓失业流丐道路强者不免结集为盗弱者则转徙沟壑矣雷进尚据鼎澧辰沅诸山出没作过近闻福建海道又告急矣此不可不虑昔唐太宗甞与羣臣论止盗或请重法以禁之上哂之曰民之为盗者正以官吏贪求饥寒切身故不暇顾亷耻耳朕当去奢省费轻徭薄赋选用亷吏使民衣食有余则自不为盗安用重法耶呜呼太宗真圣主哉臣愚伏望陛下深诏大臣遴选循良之吏髣髴龚遂之流以招懐抚纳为先仍切责诸路监司按赃贪防流殍则陛下徳音岂患不达百姓岂肯从乱哉
　　苏籀上议曰籀伏覩正月二十五日诏书莭文本路帅守监司各令具所以安辑抚绥消弭盗贼便民利物之事者籀窃伏详味圣意忧愍元元省刑薄敛视之如伤待遇僻逺一如辇毂此尧舜之徳度中兴之基址臣下并体此意羣寇竦闻徳音宁有不懐消盗安民无以易此也籀窃惟致盗之由与治盗之术又有愚诚在朝廷莫若选贤能守令任击断使者在州郡当宽其文法重其事权方今盗贼如本路近日三十余火大者一万小者数千百人奸民恃乱以为富贵之资非但失业乏食者也驱拥讙腾椎埋焚劫所在之防官私一空人不聊生防軰恣睢谓莫已敌是可忍也孰不可忍也郑子产有言政寛则民慢慢则纠之以猛猛则民残残则济之以寛太叔以其说治郑之萑盗若吹鸿毛耳方今天下多事而郡邑惟务姑息祗畏朽索蒲鞭寛待强狡之属文吏自爱不任桴革之事爪牙钤束之职无不旷弛致使州兵县卒饱嬉防惰骄而难使军政无纪师律不行一夫被甲行二百里而耗库钱不下十一二千故重扵遣兵布衣氓圜视而窥国家之隙诱诳南畆一日成市盖贼自寡少而啸聚官司觉举不可少缓萌蘖易与滋蔓难图故平居无寇亦当谨隣保之法严警察之备盗若纠集岂容不知及势孤力劣爪牙缺短之际不烦大兵亦可擒制此事今己无及贼党已多郡邑兵少回遑之不暇专务饵之以钱帛縻之以官爵一切不问以安反侧或能以方略使之摧败或能以反间使相并盗必少弭舍此不务与之官惟恐不髙给之钱惟恐不厚含垢忍诟莫敢擒捕侥幸既开小人嗜利仿效者众今日此乡贼发明日某村又告急矣譬如养癕长疽厌弃鍼艾坐视胷背之溃者也至有已受招安恩命亦不肯投戈散羣小失其意则奋臂背约破壊县镇掠千百室太阿在手无不可者东汉李傕唐朱克融以不赦而成大乱故以招安为务然贼方蟠据招之往往不听非能使之摧败讵肯归我乎汉时所以置绣衣直指用干戈斧钺岂不仁哉不得已也开其自新之门不得不寛御其不悛之心不得不猛无辜之民胁从扳援若夫训导柔辑施其困乏扶其疲弱复其常产此所以待良民之不幸者也若夫招之而不归懐之而不伏此顽民不可恕者也莭制将士裁莭冗费振起骄惰赏重罚明借俸侯王以充其费缓急之际州郡兵将相与戮力亦不烦朝廷頋忧虑胜而战用惟其人殱厥渠魁分其徒党愿为军者拨诸营其勇力易以使遇它盗彂则以既降击未伏皆良策也至扵守邦之人亷黜滥选如龚遂者以收安静之功若夫豺狼塞路以力战邀我选如王尊虞诩文武之才并假之以便宜勿拘之以常法如此朝廷必无盗贼之頋忧安民利物诚在此耳籀不胜区区冒昧陈闻
　　孝宗时王质上镇盗论一曰收其所畏夫所谓收其所畏者何也臣甞论之江西之贑其俗尚闘而喜杀浙西之严其俗好大而敢为盖其山川水土峻急暴厉故其风声气俗顽犷悍戾而不可告语平居无事聚博族饮叫号闘詈以轻犯鞭朴甚至扵彂冢露刃掲闗而掠财物以轻犯刀锯又甚者至扵捍城保垒荡覆都邑窃立名字以轻犯兵革盖臣尝闻之犯鞭朴者无日而无犯刀锯者无嵗而无犯兵革者虽不常有而逺者数年近者间嵗时猖狂窃发乎其间此二郡者盖今日盗贼之渊薮也臣甞以为贑之盗不可使出而严之盗不可使守贑之巨镇不二百里而南安小垒介乎其间未足以分贑之势也故贑之盗坐而守贑则必为禽縦而越岭则二广可以鼓行而无忧矣二广之城池器械士卒钱糓以臣度之恐不可支仓卒之急一旦有数千百人掉臂而疾呼不知其谁为抗也故曰贑之盗不可使出严地险阨而峭狭崇冈之路不可并臂顽口之溪不可横舟一夫守其冲可以当百夫之力故曰严之盗不可使守往者齐寇之扰贑所以易擒者在扵守而不能出方寇之扰严所以不长者在扵出而不能守使二郡不幸有警而又有豪杰深谋逺虑者为之画彼其鉴齐寇之失必有不肯守鉴方寇之失必不肯出若是则非可以卒制也臣甞熟讲厯代制御盗寇之术虽纷纭多端而其要不出扵刑以为之惩赏以为之诱而二郡之民盖刑之有所不能惩而赏之有所不能诱也故两防皆不可施扵二郡之间臣甞闻之二郡者曰二郡之民不畏天子之官吏而畏乡里之豪强是以不伏官吏之约束而伏豪强之号令盖豪强之所以为重者有三智过人勇过人谷粟之蓄过人有是者则桀骜之民不得不低首下心折莭而归豪强之门为今之计者莫若喻郡县之官吏重为之礼貌以致其敬轻为之科率以结其爱内有盗贼则假之以权以要其成茍有功效则縻之以爵以收其桀骜之民何者郡县之官吏不能制其命而豪强能服其命此其为畏侮固不同矣故臣以为汉武帝不当杀郭觧觧之隂贼感槩奸人之雄也恃气以犯法借义以报仇其情固可疾而其人亦甚不可废盖臣甞读西汉防侠传而观郭觧之始末以为容一夫之奸而可以制千夫之奸虽有害亦不能无利盖天下之事利害兼行而不可偏去所贵夫善计惟择其利多害少者为之故筭计见效利可以掩害而害不可以胜利此非深穷乎利害之端者有不能知虽知亦不能行嗟夫愚臣之策将为文吏之所汨矣二曰制其所主夫所谓制其所主者何臣论之曰盗贼之所出者有三一曰饥民二曰愚民三曰奸民饥民求生愚民求福奸民求利其初皆生扵有所避有所慕而要其情之所终则有可返者有不可返者可返者饥民而不可返者乃愚民奸民也何者饥民之为盗非有所大欲也无可生之计是以为冒死之策而其心未甞不好生而恶死也至扵情之所廹而势之所切以为生者必死而为盗者犹介乎可生可死之间当是之时茍非忠信亷耻之人其谁能安生而待必死也故嵗凶则不得不为无聊之谋攻掠攘夺以济一旦之命嵗丰则逡廵销缩返而頋其有可生之路飜然动其欲生之心其势不得不返田畆故饥民可闵而不可疾可济而不可杀有所甚扰亦有所甚不必畏也惟夫愚民之求福也无厌求之扵佛者而以为未足又转而求之扵鬼神而以为未足故左道惑人焉则是食菜事魔者盖生扵愚民求福之无厌也奸民之求利也无己然墯而不肯为农拙而不能为技艺以为务农而业技艺所获无防而其劳有不可偿者故相率而猖狂扵三尺之外以侥幸扵十倍之利得利而死奸民之所不恤则是盗贩茶塩者盖生扵奸民求利之无已也求福之无厌求利之无已是心易入而难出易聚而难散可以术觧而不可以刑廹且朝廷所以禁切食菜事魔者可谓甚严而此未甞除所以限制盗贩茶塩者可谓甚宻而此未甞絶为官吏者熟视而不敢诃曲蔽而不敢去无事而去官则后人当其患而任其责岂暇为拔本塞源之术也然臣以为小人可离而不可合小人合而为朋未有帖然者也臣往在江西见其所谓食菜事魔者弥乡亘里诵经焚香夜则閧然而来旦则寂然而亡其号令之所从出而语言之所従授则有宗师宗师之中有小有大而又有甚小者其徒大者或数千人其小者或千人其甚小者亦数百人其术有双脩二防白佛金刚襌而其书则又有佛吐心师佛说涕涙小大明王出世开元经括地变文齐天论五来曲其所以为教戒传习之言不过使人避害而趋利背祸而向福里民惑而莫知其所以然以为诚可以有利而无害有福而无祸故其宗师之御其徒如君之扵臣父之扵子而其徒之奉其宗师澟然如天地神明之不可犯较然如春夏秋冬之不可违也虽使之蹈白刃赴汤火可也由是言之莫若擒宗师则其徒不觧而自散盗贩私塩臣之所甚详也臣往在江西见其所盗贩茶者多辄千余少亦数百负者一夫而卫者两夫横刀掲斧叫呼踊跃以自震其威使人有所畏而不敢廹其在江西则江州兴国军屡被其害其在江北则舒蕲之国不堪其扰积累浸渍而不已臣恐其患不止此数郡也臣甞推其源以为非独此曹之过也北界利其茶则以货诱之扵外园戸利其货则以茶诱之扵内北界虽未可以制而园戸我之所及也园戸有茶而不敢售则奸民欲茶而无所得臣不知其自能采刈煑治之耶由是言之莫若禁园戸则其党不治而自销然而欲擒宗师要使勿惊欲禁园戸要使勿怨何者无故而擒其首则其党疑其党疑则惧而有所扇而为乱者臣愿陛下宻询州县之臣籍记其宗师之姓名乡里多方诱之使自陷扵刑辟而后锄治而诛絶夫如是则可使不惊园戸所资以为生私茶之商也骤塞其资之之门则必有不平之心臣愿陛下増降长短之引使其茶有所宣泄而不至扵底滞夫如是则可使勿怨陛下试熟思之足以见愚臣计利筭害如此其深也
　　侍御史王十朋上防曰臣闻王者将欲治外必先安其内不有小忍则不能成大谋臣窃见陛下刚防不惑神武维扬命将出师平定淮甸曽未逾月捷音屡闻盖将复祖宗之境土防诸侯扵东都可谓得宣王外攘之道有光武大敌之勇矣然臣愚计以谓治外必先安内欲小忍以成大谋者今欲外挫强敌而境内有广寇海贼啸呼为患犹未勦除外未宁而内有忧不无上贻圣虑者臣窃闻朝廷议遣鄂渚之师进诛广寇想荡涤固有期矣然臣相时度宜恐未可遽进岭外当盛夏乃瘴疠大作之秋北人冲之未有不病者尤非行师之利臣以谓不如顿兵扵桂林以为声势而下诏赦其罪恶许其投降不受命斯可以必杀而无赦矣海寇出没无常尤为濒海州县之患闻枢府甞遣人招安之亦有受招之意臣谓二寇皆可开其自新之路庶得境内稍平可专意外攘臣所谓治外必先安内小忍以成大谋者此也臣又闻二寇之作皆缘监司郡守不得其人所致既未能弭之扵未萌之前又未能诛之扵己觉之后养成其乱以致猖獗隠匿不闻遂致滋蔓为监司郡守者其可不惩之乎欲乞陛下宣谕宰相稍正典刑仍别择贤才以为外台共理之寄以分陛下宵旰之忧不胜幸甚知婺州李椿上奏曰臣闻礼义生扵富足盗贼起扵贫穷臣自今年二月末到官计隣州交传过犯盗配军自三月至九月七月之内凡八十八名先后为盗盖数十火两浙州军素少盗婺州又不当冲路经过犯盗配军如此之多则江湖闽广襄淮不知其防何人其未发未获之盗又不知防何臣所领州虽无强盗发觉防窃亦时有之而贫民防手日益以众盖为盗之渐也略计婺州一郡所出财赋臣到官七月日起发过钱四十八万余贯及州用支遣并支钱七十余万贯终嵗计之无虑百万缗物帛起发二十万余匹两春秋衣赐每月军粮在外是皆取扵七邑之民婺州财赋如此之盛犹且窘廹则他州亦可料而知也官司窘廹则多取扵民民被多取不得不贫贫民为盗非得已也臣忧不得已之民日多盗贼滋盛实系国家之休戚汉武帝恶盗贼之多遣绣衣使者捕逐诛杀不知其数而盗不息必用富民侯然后民宁盗消然则何以消盗其必寛民而后可何以寛民其必寛州县而后可何以寛州县其必省冗食而后可冗食谁可省凡非亲非贤无补扵国无益扵民者皆可省也臣愚愿出睿断诏有司各具合省冗食之人州具一州之冗食监司具一路之冗食条列而申朝廷详议省去之谓如婺州一郡乞令臣具盖冗食不省则州县不得寛州县不寛则民力不苏盗贼不弭臣愿陛下察之念之
　　椿为检详文字时奏曰臣窃见水旱为灾民或流离为盗加以茶寇日盛海贼时有虽曰盗贼起扵贫穷臣以谓乃官司有以致之也其诛求尅剥使民不得安业流而为盗者姑且别论臣先论承勘官司受赂出脱不得其情凶恶杀人者例皆漏网所以凶顽之徒不知畏戢盗贼日滋良善受害臣备数都司每见刑寺奏拟强盗案当极刑而贷配者十八九每虽退駮问难拘扵狱案己成上下相徇亦无如之何谓如本无杀人之意及为人强率而行所盗不多不伤害人偶罪法至死而贷其命犹曰从恕可也其累犯不悛伤杀被主杀害捕告放火奸污江海之险逼人入水情理巨蠧者而狱吏弄情或作声势不接或作归罪未获或拒杀捕人则曰身在屋内或杀伤被主则曰身在卓望又曰负担先行又曰别船般载详览案情人知有虽扼腕不平无以制之臣愚以谓宜令承勘强盗官司如未获下手杀伤人者及未获为首者不得完结知宣州许尹曽令诸县获强盗全火而后结解不数月盗皆屏息已试之验也议者无过曰淹延刑禁强盗害人之人也使食狱粮而坐狱中置虎兕扵柙亦何过焉唯当严逸囚之禁足矣其强盗配军不得差充监司并属官下白直委守臣常切加意拘管不得差出如有逃逸坐兵官部辖人责罚亦止盗之一术也臣之愚说如有可采即乞特降睿防下有司施行
　　集英殿脩撰帅福建赵汝愚论汀贑盗贼利害奏曰臣伏见比嵗州县盗贼滋多其间多汀贑之人者非惟两州山川气习固然亦由居官者扰之特甚故百姓弗安其居彊者四出为盗而两州事势常使人惴惴然有甚可畏者臣不敢不以实闻也臣昨任江西路运判时所见江西十一州内贑州地最险俗最悍而官吏科扰为最甚臣今任本路八州内汀州与贑州为隣亦地最险俗最悍而官吏科扰为最甚臣自到任以来不住询访得汀州一郡系在福建一路最髙防四靣皆崇山峻岭其民皆什百为羣依山阻险而居散居田野者絶少其道路间行旅稀濶亦难得邸店其人不能桑除耕田织布之外皆别无生业其俗喜兵而好闘争夺杀伤之事盖无时无之至官司遣人追捕则相率数百为羣抗拒不出居官者岂能深思逺计惟幸其任内一时无事往往不分曲直姑将廵尉下人行遣以为生事遂致长养成俗无复纪纲法度矣所可为深忧者今诸寨土军与百姓积怨既深皆相视如仇动相雠杀自臣到任数月之间已目击两事如去秋本州行下清流县追捕编管人萧汉臣不获执其母与妻在明溪寨萧汉臣者辄率数百人围守明溪而不去近复有秦兵以捕私塩为名杀死百姓叶陶之子其党屯聚捉去寨兵三人非理苦楚至今争竞纷纷不已其互相陵暴大率此此臣所以朝夕惴惴不能自安者也臣因询问得其致之由其大者有二而官吏侵渔苛刻之害不与焉其一曰赋役不均之其二曰措置官塩之初绍兴中行经界法是时惟本州盗贼方定不曽推行经界至今有税者未必有田而有田者未必有税比嵗诸县逃亡者众有司窘扵调度不肯为之从实倚阁遂将逃亡税赋均及见存隣保隣保又去则展转及之贫弱之民横被追扰其间却有豪猾之家不纳租赋一彊者为之倡首则羣弱者从而附之至有一乡一村公然不肯纳常赋者县道无如之何遂将上项最难催理去防径拨与诸寨以为寨兵衣粮令自催纳其寨兵催官物者至皆被甲持刃遍下乡村此既饥寒切身彼方固拒不纳互相仇怨职此之由又本州地势最髙去海絶逺祖宗旧法系以运塩了办嵗计近嵗诸县阙少本钱官吏茍简所运塩纲尽不及祖额其运塩船戸复大为奸多以灰土杂之其塩已甚恶矣却有奸民就近私贩广塩入界比之官塩不致杂恶其价复贱常争数倍致官塩发泄不行遂有配抑之患上下减刻其尤多故强悍者皆拒而不受其贫弱易制者则抑配无时又每塩纲内例有转运司増塩通判厅经緫制塩诸县已难敷卖而本州复有自运嵗额塩又分令诸县变卖故有转运司塩有本州塩有通判厅塩有本县塩或以委令丞或以委廵尉文书旁午杂然并出其民诚不胜其扰矣闻每有欠戸入县则诸厅吏卒擒捕纷然致百姓有终身不敢望县门者故宁以死抗拒官司而官亦无如之何也臣伏思之其始皆缘诸县嵗计不足故一切之政行加以为守令者措画无方威信不立平时既无以信服其下而数遣吏卒复侵扰之使百姓懐蓄不平日盻盻然视官吏如怨敌若非朝廷早为区防使之上下各安其分诚恐异时激为大盗必重烦朝廷忧頋也臣又闻建炎绍兴间所在盗贼蜂起然皆不数年间随即勦絶惟汀贑两州之盗羣聚山谷间甚费朝廷经理后十余年不得已本司遣官招抚方得平定今安抚司尚有使臣数贠皆当时所招汀贑之盗也臣愚欲望圣慈深诏有司遴选守臣为上铨择知县次之减莭浮冗又次之如乡来旱伤四十余州军吏部添差窠阙并权与住差而养老归正等人亦不至乆待阙次伏望特降指挥除本州宗室忠顺官添差贠阙系是见居住人依旧存留使阙外其余堂除吏部添差岳庙等员阙并免差注仍扵本路选委监司一贠将州县官吏依条格不该支破请给并与减罢通计一州六县比嵗财赋出纳之数而均莭之凡官吏军兵冗食无用去防及其他利害有可罢行者亦许随宜条具闻奏然后蠲除逃阁招集流亡严减刻之科絶配抑之使吏与民各安职业一方幸甚汝愚又上奏曰臣伏见闽中诸郡惟汀州数多盗贼十年之间已三弄兵矣虽其山川风土与他郡不同然以人事考之要亦深有未尽其一曰狱讼不明其二曰科塩不已其三曰赋役不均臣窃惟国家自有常法使州县官吏能尽心狱事杀人者必死伤人者必刑罪不可逃人孰不畏惟汀州之狱讼不明杀人者不敢告官告官者不敢就逮就逮者未必追证得实追证得实者亦不圆结觧州囹圄之内多杀无辜豪强之民卒以幸免故强凌弱众暴寡小不忍则互相屠戮不复申诉扵州县积习薫染成此恶俗此其一也科塩之抑配百端臣屡以奏闻不敢重述惟乡民不堪吏卒之扰是以聚集徒众依阻山林初欲抗拒官司终至养成奸恶故强梁者一人倡之则贫弱者十百和之非惟科塩不行并与常赋不纳官吏畏懦亦无如之何观此事情即是官吏驱之使为盗贼此其二也汀州六县未曽经界税赋不均贫者产去税存富者有田无税人被追扰多致逃亡逃亡之田亦复归富室逃亡之税则害及里闾失业之民既多往往散而为盗此其三也臣愚伏望圣慈特加轸恤深诏有司遴选本州守臣仍稍重其权任俾之深察民隐审究狱情但得官司清明自然盗贼稀少仍乞检防帅漕两司近条具到减塩运等利害早赐指挥施行所有经界一莭乞候塩运既减民情渐安徐而图之盖亦未晚
　　任湖南诸州安抚辛弃疾上疏曰臣窃惟方今朝廷清明法令备具虽四方万里之逺涵泳徳泽如在畿甸宜乎盗贼不作兵寝刑措少副陛下厉精求治之意而比年以来李金之变赖文政之变姚明敖之变陈峒之变及今李接陈子明之变皆能攘臂一呼聚众千百杀掠吏民死且不頋重烦大兵剪灭而后已是岂理所当然者哉臣窃伏思念以为实臣等軰兮阃持莭居官亡状不能奉行三尺斥去贪浊布宣徳意牧养小民孤负陛下使令之所致责之臣軰不敢逃罪臣闻唐太宗与羣臣论盗或请重法以禁太宗哂之曰民之所以为盗者由赋繁役重官吏贪求饥寒切身故不暇頋亷耻尔当轻徭薄赋选用亷吏使民衣食有余则自不为盗安用重法邪大哉斯言其后海内升平路不拾遗外戸不闭卒成贞观之治以是言之罪在臣軰将何所逃臣姑以湖南一路言之自臣到任之初见百姓遮道自言嗷嗷困苦之状臣以谓斯民无所愬不去为盗将安之乎臣一一按奏所谓诛之则不可胜诛臣试为陛下言其略陛下不许多取百姓斗靣米今有一嵗所取反数倍扵前者陛下不许将百姓粗米折纳见钱今有一石折纳至三倍者并耗言之横敛可知陛下不许科罚人戸钱贯今则有旬日之间追二三千戸而科罚者又有已纳足租税而复科纳者有已纳足复纳足又诬以违限而科罚者有违法科卖醋钱写状纸由子戸帖之属其钱不可胜计者军兴之际又有非军行防所公然兮上中下戸而科钱每都保至数百千有以贱价抑买贵价抑卖百姓之物使之破荡家业自缢而死者有二三月间便催夏税钱者其他暴征苛敛不可胜数然此特官府聚敛之尔流之极又有甚者州以趣办财赋为急县有残民害物之政而州不敢问县以并缘科敛为急吏有残民害物之状而县不敢问吏以取乞货赂为急豪民大姓有残民害物之罪而吏不敢问故田野之民郡以聚敛害之县以科率害之吏以取乞害之豪民大姓以兼并害之而又盗贼以剽杀攘夺害之臣以谓不去为盗将安之乎正谓是耳且近年以来年谷屡丰粒米狼戾而盗贼不禁乃如此一有水旱乗之臣知其有不可胜言者民者国之根本而贪浊之吏廹使为盗今年勦除明年扫荡譬之木焉日刻月削不损则折臣不胜忧国之心实有私忧过计者欲望陛下深思致盗之由讲求弭盗之术无恃其有平盗之兵也臣孤危一身乆矣荷陛下保全事有可为杀身不頋况陛下付臣以按察之权责臣以澄清之任封部之内吏有贪浊职所当问其敢瘝旷以负恩遇自今贪浊之吏臣当不畏强御次第按奏以竢明宪庶几荒遐逺徼民更得生盗贼衰息以助成朝廷胜残去杀之治但臣生平刚拙自信年来不为众人所容頋恐言未脱口而祸不旋踵使他日任陛下逺方耳目之寄者指臣为戒不敢按吏以养成盗贼之祸为可虑耳伏望朝廷先以臣今所奏申勅本路州县自今以始洗心革靣皆以恵养元元为意有违弃法度贪冒亡厌者使诸司各扬其职无徒取小吏按举以应故事且自为文过之地而已也臣不胜幸甚
　　光宗时蔡戡上奏曰臣扵去年十一月二十六日至郴州宜章县界首交割本司职事自到任以来凡一路刑狱滥禁系淹延事在目前可以决遣者敢不尽心毕力仰称陛下钦恤之意惟是事虽未形而虑不可不早者盗贼是也臣闻盗贼之端未有不起扵防方其微则易以讨捕及其多则难扵剪扑今州县之间所恃以制盗贼者土军弓手耳所谓土军弓手往往名存实亡其初招填也未必择强壮之人其己应募也未必知教阅之事乡闾之间小小盗窃犹有迁延嵗月不尽获者况扵剧贼巨寇啸聚山谷动以千百计而责土军弓手以擒灭之效亦己难矣提刑素以督捕盗贼为职近降指挥今后如有盗贼窃发稍甚去防提刑躬亲起发前去措置收捕母致滋长则督捕之责自此愈重然所督者不过扵土军弓手又不足恃以破贼以甚重之责而用不足恃之人缓急岂不悮事臣自到本路刷具一路弓手见管二千六百五十人土军见管二千四百二十九人总其大数不为不多然散在九郡三十八县其间又有连接溪峒去防如有缓急不可尽发兼照本路向来李金陈峒作过当时调发止是比近数县弓手土军人数不多又皆乌合未必可用故招募土豪义丁峒丁等人又不能制必待起发鄂州大军然后擒灭则弓手土军不足恃以破贼明甚臣窃见广西提刑徐诩奏请乞拨本路摧锋军効用等兵五百人提刑司及帅司选差系将不系将兵只令本将部辖亦提刑司督捕朝廷悉从其请并劄付广东帅司遵守兼访闻广东提刑司当李金赖文政陈峒侵犯之时亦循例扵诸州差拨禁军各五十人十四州军共七百人随行督捕惟本路提刑司既无旧例差拨禁军兼前任提刑詹仪之扵去年八月内奏请乞将帅司调彂到将兵在军前者权令提刑制其进退亦未防朝廷施行臣窃谓广西妖贼盖不常有广东本无盗乃湖南之盗侵扰之唯本路郴之宜章桂阳之临武两县莽山乌峒之间地险而民悍素为盗贼渊薮嵗有小歉则百十为羣出没剽掠大则千数侵犯州县自建炎以来有李冬至李夀有邓庄有李鬼七有唐广六有骆科曹雄有欧二十五有李十五近年则有李金有陈峒皆猖獗之甚者本路利害尤非二广之比臣职思其忧不容隐嘿必待事至然后有请预计往复之程坐待可否之命势须两月岂不有失事机臣今不敢如广西提刑司拨兵自但乞遇有盗贼警急非弓手土军所能制御者许令扵潭邵全永武冈军将兵内量行分拨五百人与弓手土军并力讨捕乞如詹仪之请帅臣未亲临之间帅司调发将兵许令提刑制其进退如帅臣亲出则专听帅司莭制庶几盗贼昜扵擒灭不至猖獗重烦朝廷区防臣亦免虚负督捕之责所有广西提刑徐诩及本路前提刑詹仪之奏剳除已录申三省枢宻院欲望睿断特赐详酌施行戡又奏曰臣近准尚书省劄子备坐湖南转运副使辛弃疾剳子奏官吏贪求民去为盗事恭奉圣防指挥劄下诸路监司帅臣遵守施行臣猥以非才亦预陛下临遣一人之数臣只役三时尸素无补不能布宣徳意勤求民瘼屏斥贪吏抚循逺人少寛陛下南頋之忧至勤戒勅如此臣闻命震恐无所逃死臣敢不精白一心上体圣意遵守施行外臣有御贼事宜冒昧闻奏臣所部封恩州徳庆肇庆府与广西髙容藤梧接境诸州探报日至大抵妖贼李接深入山林拥众自卫驱廹平民以抗官军凡所杀获无非脇从之人终未得其首领容化鬱林等州大半为盗其余或御寇或运粮战亦死遁亦死数州之民坠扵涂炭深可痛伤臣闻李接本一弓手奋臂而起啸聚数千人刼掠州县廹杀官吏势便猖獗又有陈子明陈南容徐铁条杨夀彭四十苏生陈方寄谢宁周国生等各以众应之自五月至今首尾半年未就翦扑臣窃谓向来陈峒慿据险阻结集姻党急之则入巢穴缓之则出抄掠似未易图一旦朝廷专委帅臣分拨大军出其不意直巢穴曽未旬月贼徒授首今李接乃偶起之贼其徒亦乌合之众非陈峒比势亦易扵平殄积日累月未闻成功盖陈峒志在抄掠不敢轻犯城邑力抗官军尚有招降之望李接狂僭万死有余自知不复生全在朝廷亦无招降之理所以诳诱其徒致死拒捕侥幸一战计穷势蹙必须奔窜入海借使李接就戮其余首领尚多陈南容有众数千亦非小盗若不速为之所不惟此贼得以假息深虑生灵苦扵荼毒军士疲扵征戍州县困扵供亿縁邉溪洞濒海蛮蜑万一扇动岂不可忧臣身在逺外不当言事又念盗发隣境宻迩封部先事而言亦臣之职窃惟庙谟自有长筭廷臣岂无忠言何取踈逖小臣千虑之防然广西去朝廷五千里臣置司防去广西不过数百里所得探报为甚详传闻为甚审臣乆辱陛下教养又膺陛下委寄忧国之心不能自己臣有管见十事备列如后
　　一李接窃彂已来所至州县不专杀戮往往开发仓廪振施贫乏招纳亡命伪补官资愚民翕然从之臣恐有无赖士人为之谋主盖贼众虽多亦不足虑使一稍有智虑者教以计策卒未可图臣愚欲乞朝廷行下给榜招募本防下第举人负罪官吏及流落无聊之人有能身入贼营诱杀首领或设计误贼陷扵败亡者优加旌赏但献策可采者亦量给钱米以羁縻之庶防贼党疑贰不肯招纳无赖之人人亦不为贼用
　　一臣近据探报广西招到脇从之人例皆文手遣之此曹室庐焚荡田业荒芜妻子离散已无所归势必再入贼党后所擒获既系前日文手之人不得不诛臣恐自此难以招降臣愚欲望朝廷行下凡招到人择其强壮者刺充将兵月给粮食弱者支常平钱米权赡养之事平日或分诸军或放归田里庶防招降之人不至再入贼党
　　一为首作过惟李接一人陈子明等皆是后来相应李接之罪滔天万无招降之理其他首领尚有可赦之域臣愚欲乞朝廷行下重立赏格应次首领能杀李接以众降者赦其罪犯补以官资赐以赏给应系贼党能杀次首领者亦如之离间其徒使之互相杀害庶几不劳甲兵此贼自溃
　　一臣闻广西贼党虽多然首恶与同起之人有数其余无非脇从又况皆是陛下赤子愚戅无知廹扵饥寒信其诳诱遂陷贼党窃虑枉遭杀害有伤和气臣愚欲望朝廷申谕督捕官司若能全活人命其功尤多不必专事屠戮招降之人全在防之得宜不可已降而杀其出战军士运粮人夫或有避事愆期亦宜分首从量轻重防分难以一例行诛庶防仰称陛下好生之意
　　一臣窃见广西宜邕等处连接诸蛮髙化等州濒近海道深恐贼势穷蹙必为遁计若窜诸蛮则诱引为寇若入海道则无所不通卒难收捕害未有涯臣愚欲望朝廷行下广西把截要路及谨备海道不得舣泊舟船无使走透贼徒致贻后患
　　一臣窃谓自古盗贼之起皆缘守令贪残廵尉怯懦民已困而不加恤盗将作而不知禁驯致猖獗若守令得人廵尉振职则民自乐生盗亦知畏然所以澄汰守令与廵尉者监司帅臣之责也比年士风习为寛大不肯按吏间有劾奏闻见必骇怨谤并兴甚则以为生事邀功人情避怨逺嫌遂至失职虽陛下督责切至终恐不能仰体圣懐不过指摘一二小吏塞责而已臣愚欲望朝廷遴选朝臣或只扵各路监司中就差强干亷明者廵行州县徧察守令廵尉贪残者奏劾之庸谬者斥逐之老病者与之岳祠怯懦者易以他任使州县之间近民之官稍稍澄肃则期月之间民悉受赐臣伏见庆歴中従欧阳脩之请分遣朝臣按察官吏本朝自有故事可举而行
　　一臣闻辟以止辟刑期无刑古先哲王非不好生而恶杀乃不可不杀者圣人亦岂为是姑息也况盗以害人为事不杀之则人被其害矣祖宗旧法强盗持杖五贯者死今州县勘鞠务为姑息多出其罪以图隂报或有为之囊橐宻行贿赂以求末减凡所供欵先申不曾杀人放火奸污等事狱成又以情轻或刑名疑虑奏裁遂得免死不过流配行不数驿破枷去械奔窜他所又复为盗数十为羣所在剽掠若有大盗相率従之此皆累犯剧贼非若愚戅村民百人之中有此数人则难禽制臣愚欲望圣慈严切行下诸州应犯强盗罪至死者并依见行条法防断不得以情轻或疑虑奏裁庶几盗贼即渐衰息
　　一臣窃见祖宗旧法诸赏应减磨勘三年者承直郎以下循一资因军功捕盗者改次等合入官近嵗臣僚奏请若非亲获止许循资夫县尉捕盗多是遣人亲身擒获者未必有之故侥幸者十八九大抵如臣僚所陈然祖宗之时亦非不知酬赏太厚侥幸必多所以不吝此赏者盖欲止盗也凡选人改官必待七考五章又无过犯方能合格若一日之间获盗七人便得改秩人情慕赏莫不尽力求盗以觊防典况凶恶强盗多防极刑亦人情之所甚恶以所恶易所慕盖不得已今薄其赏人心自怠何肯杀人以就循资傥监司州郡督责不严不过坐视而已甚者盗彂所临蔽不以闻小盗既多寖成大盗理之必然臣愚欲望圣慈特赐详酌应选人捕盗赏格并依祖宗旧法仍令吏部不得故作阻难庶防激劝使之尽力
　　一臣窃见二广县尉多是恩科出身廵检亦有拣汰离军使臣或老或病或顽钝无耻或贪黩无厌初为此来志在茍得但知减尅弓兵钱粮诛求保正常例或收接词状公受贿赂或判押文引縦容乞觅所谓本职漫不加省遇有盗发怯懦畏避不即追捕先往防验追呼隣保须索百端责立赏钱使大小保甲与被盗之家均备桩管盗不可得钱已干没徃徃乡村有盗隣保共备所失偿之不敢闻官正恐徒扰而无益如此盗安得而不滋臣愚欲望朝廷行下吏部及二广转运司注拟捕盗官并先铨量年五十以上或老病者防科出身或拣汰离军使臣不得差注庶防无事之时不甚扰民缓急之际可以倚仗
　　一恭惟祖宗创立兵制最为详宻州郡之兵悉名禁军守贰曰知州军通判州军幕职官以诸使为号曹掾官以参军为名凡所以张官置吏为军民而已岂为是虚名哉名立而实存故阶级甚严纪律甚明教阅有法犒赏有格逃亡者有律私役者有刑莫不纎悉备具阅嵗滋乆名存实亡州郡之兵有如儿戏祖宗之制徒为虚文阶级紊乱纪律縦弛教阅废而不举犒赏阙而不支逃亡者自若私役者皆是狃扵闻见以为当然一旦缓急驱使之战何异市人故盗贼侵犯州郡无以御之为守臣者或弃城以逃或纳赂而免养兵如此国家何赖焉臣愚欲望朝廷戒勅守臣申严法令扵诸州厢禁军内遴选强壮勇力之人以充禁军帅府千人大郡七百人中郡五百人小郡三百人不及额者増募置营垒以别防之益廪给以优异之而又严阶级明纪律逃亡者必诛私役者必刑一日二教每旬守臣亲阅角其优劣而第其赏罚每嵗集于帅府较其臧否而为守臣兵官之黜陟月具教阅日辰人数申安抚司嵗具姓名年甲艺能申枢宻院奉行不防者以违制论庶防州郡兵备不至单弱御贼之要莫急扵此
　　右臣所陈十事五事治盗扵已然五事止盗扵未然伏望圣慈察其忧国之心赦其冒犯之罪或有一得乞赐施行
　　周南代池阳太守上裕民五事疏曰契勘池阳控扼大江拱防行阙迨此暇时宜思式遏奸萌以利永乆臣窃照本州有重役黥徒五十八人在法五年无过许将刺充牢城盖朝廷始以其情重既欲苦役以困其力终念其悛改复开改刺以全其生然臣窃询此辈従初习惯凶狡至此转无借赖加以躯干长大猘力强猛怙其无良少得五年无罪犯者寻常越逸一人须至申陈宻院兵厢担负督责管营土牢坚固廵察严宻犹有毁擘缿筒掣脱杻械夜行昼伏累日絶食而不获者若照管少懈则别生暴横庆元三年数内有傅旺始因脇污营妇后縁隔絶不通辄乃白昼鼓刀伤人防至殒死已而徉为重困脱出牢戸随即逋逃本州闗牒戎司邀截津渡仅免越淮至今人言傅旺百夫未必能当推此一端其俦可见加以州郡无事役使反以养成骄悍小有营葺荷一畚土便即谇语不知者徒见冶铁为械将谓举歩有碍不知其厯梯级登墙屋健者唶弗能及臣窃思方时无虞本州又宿重军此軰縦无忌惮尚何能为臣所虑者万一州郡殚虚少失弹压此曹破械而出掠坊市盗库兵臣恐异时为沿江患者必此曹也臣闻汉法用兵至彂亡命或取刑徒此曹今置在州郡则势应悍戾而难制若来入扵军则便须禀畏而驯伏况其轻生足备摧锋军旅得之未为无用不过别立一军号选择一将副御之有其方而已臣照得前任守臣郑汝谐亦曽有此申请牒归池州大军收管防及半年臣考验案牍自汝谐牒发之后不闻一人干犯纪律足见军中足以詟服此軰后縁此軰乞行改刺勇捷遂致省部駮难再令发还本州盖重役人五年无过始刺牢城牢城只是厢军今若便为勇捷却系躐升禁军既戾元防指挥而所请反居配牢城之上是一不可又朝廷大军素号禁旅忽与剽盗连营共垒宜其羞与哙伍是二不可二事既未顺便兼当来亦不说给以何等请受复扵何防支请往往亦教军中倍费区防所以卒难收受今臣欲得军中别立军号则便已分别等夷免得军士有言至扵军粮既不可躐升勇捷若只依旧支与重役名粮又恐略无増劝要得不碍见行条制稍令丰约得中只乞支与厢军粮赐仍须管认人数逐州不过几名发往军前支散死亡许行开落添续不许过数如此则暗合改刺牢城之法明有附着统壹之所行之沿江州郡诸屯有益兵之实州郡寛控制之忧剪除芽蘖隂防本根计无出此
　　宁宗嘉定中知江州袁燮上便民劄子曰臣窃惟江之为州土瘠民贫丰稔之嵗常赋之所入仅足以支经费之所出不幸而歉所入者无几而所出者自若将何所取办严扵督责则民必重困惟恐伤民则事无由集此诚进退惟谷之秋也臣承乏以来夙夜懔懔思之无策惟有裁莭冗费而已扵是以身率之力行俭约凡可莭者无所不莭庶乎其少寛矣而诸司合彂之钱亦可得而莭欤符移之峻先期而下操之如束湿督之如逐寇既催其职所当办者皆如期而发则又催夫前任人之所逋者亦不容少迟推原其心岂不知民生之憔悴如此亦岂不知州郡之匮乏如此用度既广上下交急不得不然民将何以堪之盗所不发犹不聊生寇攘之地将如之何城市居民无以自活穷僻之防将如之何沿江诸郡民犹若是两淮之民又当如何呜呼民生至此穷而无告亦已甚矣膏血既竭何可复取廹之不已有为乱而已尔今窃彂之徒固非本心冻馁交切旦夕且死而为奸为恶犹未遽死也故忍弃其身而为之穿窬不已至扵攘敓攘敓不已至扵战闘呜呼仁圣在上而赤子之蹈溺一至扵此极乎书曰民惟邦本本固邦宁当今之务惟有姑置他事而专讲求固本之策夫本之不固抑有由矣用度无莭则敛不得不重而民不得不残此本之所以揺也莭用之道当由近始朝廷之用有莭则诸路财计可寛诸路财计寖寛则诸州征敛可薄征敛既薄民力必纾民力既纾奸盗自息本末源流之次第如此焉有安土乐业之民而肯为盗者乎唐太宗与群臣论止盗或请重法以禁之太宗曰民所以为盗者赋烦役重官吏贪求饥寒切身故不暇頋亷耻尔去奢省费轻徭薄赋选用防吏使民衣食有余自不为盗安用重法窦轨奏益州獠反请讨之太宗曰獠依阻山林防窃乃其常俗当抚以恩信岂其渔猎比之禽兽乎臣谓斯言明扵止盗之本可为今日法
　　理宗时秘书郎许应龙上奏曰臣闻当寇攘未殄之日而欲求平定之策者其大要莫若用人然用人之道选择贵精委任贵专报应贵速三者兼尽则有才者可以自见而任责者可以成功矣夫人固难知而才亦难得操切太过者易至扵激变巽懦无术者不足与办事力小任重则临难而必慑志广才疎则好谋而无成必叅之公论验之己试庶乎得真实之才而为缓急之用以攻则克以守则固頋何施而不宜哉臣故曰选择不可以不精夫疑则勿用用则勿疑苟其人之足以任是责也则委而信之使体统相属议论归一运动伸缩莫不如意则可以图决胜之功倘事权一分则或捕或招各自为谋相忌相倾惟欲求胜缓急谁复应援盗贼必至猖獗臣故曰委任不可以不专兵少则不足以御寇财匮则不足以赡兵今诸郡之卒大半老弱伤残之邑复无赋入抟手无策宁免奏闻况事势方棘延颈待报如救焚溺有求必应则可以觧倒垂之急一或稽迟则有不及事之忧臣故曰报应不可以不速然是三者实相闗系人虽可用而任之不专固不足以成事任之虽专而有所奏陈或犹豫而不报则亦何以制变哉为人上者茍扵此而加意则目前虽扰不足以为忧盖任责有人事至能应转危而安直反手耳茍惟不然则一时之胜未足以为喜而玩心一生守备必弛事变之来将有出扵意料之所不及者矣今日盗贼窃发民不奠居原其召衅则始扵官吏之非人迨其鸱张则失扵备御之无术事权涣散兵财困乏遂至悠悠嵗月犹未殄灭然随机应变夫岂无防今改易辙任贤使能贪者斥之懦者易之固欲精扵选择矣然岂无已试有功可与图事而不肯轻进者乎沈静有谋隠扵下僚而无以自达者乎招捕特创一司郡守俾叅议幕固欲专扵委任矣而投机之防间不容髪可不许以便宜从事乎天下之事成扵同而败扵异可不使之协谋以共济乎奏捷则亟与推赏告警则即为调兵是固速扵报应矣然不暂费者不永宁财所当用岂容不急与之乎兵机以速为神谋或可用岂容不即听之乎深思而预图之使无一之不尽则以之挫强敌复境土无往不可又何寇贼之足虑哉虽然用人之道臣已略陈扵前矣用兵之策敢僭及之夫外郡之兵其不可用固也而大军之遣足以壮声势备守御使奸宄闻风而气慑然山川险要盗贼巢穴则非其所素知也潜窥而隂伺疾驰而深入则不如民兵之捷况焚荡之惨众所共愤皆有复雠之志而豪民纠集又欲为自卫之计囙其锋而用之可以决胜已事之验也苐糗粮不继难以持乆若助其廪给厚其赏犒而能获寇所有者悉以与之至扵功状显著则又锡以告命孰不乐为吾用复以大军为之应援则兵威益振其防勲也必矣但行赏之际当眂功为轻重若优扵将士而薄扵民兵则不惟觧体尤恐激变此又主帅之所当察傥欲行招抚之防则盍先为不可胜之计如声势未张乃卑辞厚赂以冀其服縦使听命犹虑反覆矧头目非一竞欲邀索更仆迭起未易悉防为今之计莫若赦胁従之徒以离其党与行反间之术而俾相攻撃分遣重兵固守要害使之进不得前退无所掠其势稍屈然后从而招之蔑不济矣臣占毕腐儒军旅未学辄摭舆人之论以备采择惟陛下赦其愚
　　金章宗时山东盗起往往潜匿防山岩穴间按察司请发数万人刋除林木使盗贼无所隠山东路统军使承晖奏曰泰山五岳之宗故曰岱宗王者受命封禅告代国家虽不行此事而山亦不可赭也齐人易动驱之入山必有冻饿失所之患此诲盗非止盗也天下之山亦多矣岂可尽赭哉议遂寝
　　元世祖时秘书少监程钜夫奏曰盗之害民劫盗为甚劫盗不己羣盗生焉故自古立法劫盗必死江南比年杀人放火者所在有之被害之家才行告发廵尉吏卒名为体覆而被害之家及其邻右先已骚然及付有司则主吏又教以转摊平民坐展嵗月幸而成罪又不过杖一百七而枝蔓逮捕平人之死狱中者乃十四五况劫盗幸免必图报复而告彂之家无遗种矣被贼劫者谁敢告彂盗势日张其祸何可胜言夫诸藏兵器者处死况以兵器行劫而罪乃止扵杖此何理也故盗无所畏党日以多今后强盗持军器劫人财物赃证明白只以藏军器论罪郡府以便宜从事并免待报庶使凶人警畏平民安帖其扵治势实非小补
　　成宗元贞元年盗贼蜂起山东居多诏求弭盗方略山东西道亷访使陈天祥上奏曰古者盗贼之起各有所囙除嵗凶饥馑诿之天时宜且勿论他如军旅不息工役洊兴聚敛无厌刑法紊乱之此皆羣盗所起之因中间保防存恤长养之者赦令是也赦者小人之幸君子之不幸一嵗再赦善人喑哑前人言之备矣彼强梁之徒各执兵杖杀人取物不顾其生有司尽力以擒之朝廷加恩以释之旦脱缧囚暮即行刼又复督勒有司结限追捕贼皆经惯习以为常既不感恩又不畏法凶残悖逆性已顽定诚非善化能移惟以严刑可制顺帝时苏天爵上奏曰审天下之势者当谨其微论生民之治者当究其本夫审势而不谨于微至于着则不可为矣论治而不究其本求其末则夫何益矣钦惟国家布列台宪盖以重内外耳目之寄达逺近闻见之详惟兹山东奄奠齐鲁控制千里按临百城爰自去嵗以来诸防盗贼窃彂始则潜形涂靣犹恐人知甚则鸣鼓树旗不畏官捕郡县闻风而避弓兵望影而逃生灵遭其荼毒府库恣其攘夺致烦朝廷遣官中外始获宁息比者各州盗窃复有或二十为羣或七八作党白昼杀人刼其财物昔人有言盗犹火也火之为灾扑之扵将然则易为力救之扵已然则难为功故小盗不灭则大盗不絶可不豫防之乎伏望朝廷恤民以安其生选官以责其治録囚以除其恶且山东御盗之方前后言者不一有曰浚城池者矣有曰缮修兵者矣有曰分军镇守者矣有曰申明赏罚者矣夫言之甚者人则以为张皇言之缓者人或以为迂阔是以言者甚难而听者不可不审也今兹略陈当行实事尚冀采择焉
　　一恤民夫好生而恶死趋安而避危人之常情也今山东之民往往甘就死亡起而为盗者盖有其由矣始扵水旱伤农而贫穷嵗无衣食饱暖之给次则差役频并而官吏日有防敛侵渔之害此其为盗之原也昔有人言蜀人乐祸贪乱者或对曰蜀人积实非一朝百家为村不过数家有食穷廹之人十有八九束缚之使旬有二三贪乱乐祸无足多怪若令家畜五母鸡一母豕牀上有百钱絮被甑中有数升麦饭虽苏张巧说于前韩白按劒于后将不能使一夫为盗况贪乱乎然则后世民之为盗者岂非饥寒之故欤兹者山东田畆不加于前戸口日倍于昔年谷既已不收衣食至甚不足初则典田卖屋急则鬻子弃妻朝廷虽甞赈恤一家能得几何兼以去秋大水今春疫疠无牛者不克耕耨下种者不克耘耡致使田畆荒芜蒿莱满野即目秋成民已无食不知来春又将若何欲民之不为盗难矣夫国家之设刑名本不欲民犯法小民至愚而神又岂不知法之不可犯乎盖犯法而为盗则死畏法而不为盗则饥饥饿之与受刑均为一死賖死之与忍饥祸有迟速则民之相帅为盗是岂得已长民者可不为之深念乎惟望朝廷明示六部百司凡山东军兵征行之苦站赤走逓之劳食塩办课之重和雇和买之烦土木不急之工役食用无益之贡献但是可以动众扰民者皆当一一简其令之出量其科派之数莭其缓急之用优其输送之期俾民普受其实惠皆不至为虚文庶几生灵得以休息于田里官吏不能大肆其奸贪大抵安民之术不夺其时不伤其财能禁其为非而去其为害则民皆安堵矣
　　一选官夫官不必备惟其人盖言三公之选其余庶官各有所治之事不可一日而缺也况在山东频年水旱盗贼窃彂民多贫穷可不选官抚治之乎昔汉宣帝甞曰庶民所以安其田里而亡叹息愁恨之心者政平讼理也与我共此者其惟良二千石乎今国家守令之选不为不严但庙堂铨选有时而各防阙官无已即目山东见阙宣慰使二贠济南东平济宁东昌益都见阙縂管五贠髙唐海宁沂州见阙知州三贠其余佐贰之职阙者尚多有之且年六十五以上者先行铨注固为令典然多系老耄疾病之人日暮途逺但知求公田俸禄肥家饱妻子而己其能洁已奉公勤力于政务者几何人哉方今山东郡县达噜噶齐俱系投下守令见阙者十居二三老病者又居其半然则欲治化之兴行盗贼之屏息其可得乎宜从朝廷将山东按治所属宣慰司各路州县等官下及镇店廵检捕盗之属但是见阙守阙省除部注共为一选作急铨注仍须选择年方盛强歴练政务无大过犯附近籍居见阙者勿宣敕即便赴任如此则郡县有人庶可责以政务政务既脩则善民获安恶人知惧仍须今后但有急阙随即申达补注庶不阙官抚治其民矣
　　一録囚夫刑者诘奸禁暴所以辅治也近年以来郡县或不得人刑政因以失度民怨伤于和气水旱囙以为灾年谷不收实原扵此且隂阳燮理虽根本于庙堂而政化承宣实责任于郡县故东海杀一孝妇枯旱三年及表其墓祭之天立大雨此一郡休咎之徴岂非守令所当责乎今山东郡县罪囚除宪司审理踈决外在禁常有八九十起枷鎻不下数十百人罪状昭著者不得明正典刑事渉疑似者不敢轻易释放岂惟淹延囹圄诚恐别生事端且如去秋大盗王五十等刼掠开濮等防脱放禁中罪囚同恶相济往往得其死力是则所系盖甚大也宜从朝廷闻奏选差五府通晓刑名官员前来山东一一审録如果无疑比及春分各正其罪庶几刑政肃清恶党警惧传曰国家闲暇及是时明其政刑虽大国必畏之矣夫以战国之时明其政刑大国犹知畏之况今山东草窃有不知畏者乎












　　厯代名臣奏议卷三百十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷三百二十
　　明　杨士竒等　撰
　　御边
　　汉文帝时太子家令晁错言守边备塞急务曰臣闻秦时北攻胡貉筑塞河上南攻粤置戍卒焉其起兵而攻胡粤者非以卫邉地而救民死也贪戾而欲广大也故功未立而天下乱且夫起兵而不知其势战则为人禽屯则卒积死夫匃奴之地积隂之处也木皮三寸氷厚六尺食肉而饮酪其人宻理鸟兽毳毛其性能【读曰耐下同】寒粤之地少隂多阳其人防理鸟兽希毛其性防暑秦之戍卒不防其水土戍者死扵边输者偾于道秦民见行如往弃市因以讁发之名曰讁戍先发吏有讁及赘壻贾人后以尝有市籍者又后以大父母父母尝有市籍者后入闾取其左发之不顺行者深怨有背畔之心凡民守战至死而不降北者以计为之也故战胜守固则有拜爵之赏攻城屠邑则得其财卤以富家室故能使其众防矢石赴汤火视死如生今秦之发卒也有万死之害而无铢两之报死事之后不得一筭之复天下明知祸烈及已也陈胜行戍至于大泽为天下先倡天下从之如流水者秦以威刼而行之之敝也匃奴衣食之业不着于地其埶易以扰乱边境何以明之匃奴鞍马为居射猎为业非有城郭田宅之归不费屯集挽运之力美草甘水则止草尽水竭则移以是观之往来转徙时至时去此匃奴之生业而中国之所以离南畮也今使匃奴数处转牧行猎于塞下或当燕代或当上郡北地陇西以备塞之卒卒少则入陛下不救则边民絶望而有降敌之心救之少发则不足多发逺县才至则敌又已去聚而不罢为费甚大罢之则敌复入如此连年则中国贫苦而民不安矣陛下幸忧边境遣将吏发卒以治塞甚大惠也然令逺方之卒守塞一嵗而更不知匈奴之能不如选常居者家室田作且以备之以便为之髙城深堑具蔺石布渠荅【蔺石城上雷石也渠荅鐡蒺藜也】复为一城其内城闲百五十歩要害之处通川之道调立城邑毋下千家为中周虎落【虎落外蕃也若今时竹虎也一説以竹篾相连遮落之也】先为屋室具田器廼募辠人及免徒复作令居之不足募以丁奴婢赎罪及输奴婢欲以拜爵者不足廼募民之欲往者皆赐髙爵复其家予冬夏衣廪食能自给而止郡县之民得买其爵以自増至卿其亡夫若妻者县官买予之人情非有匹敌不能乆安其处塞下之民禄利不厚不可使乆居危难之地匃奴入驱而能止其所驱者以其半予之县官为赎其民如是则邑里相救助赴敌不避死非以徳上也欲全亲戚而利其财也此与东方之戍卒不习地埶而心畏敌者功相万也以陛下之时徙民实边使逺方亡屯戍之事塞下之民父子相保亡系虏之患利施后世名称圣明其与秦之行怨民相去逺矣上从其言募民徙塞下错复言陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉明法存恤所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙逺方以实广虚也相其隂阳之和甞其水泉之味审其土地之宜观其草木之饶然后营邑立城制里剖宅通田作之道正阡陌之界先为筑室家有一堂二内门户之闭置器物焉民至有所居作有所用此民所以轻去故乡而劝之新邑也为置医巫以救疾病以修祭祀男女有昏生死相恤坟墓相从种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百【五百帅名也假音假借之假大也】十连一邑邑有假候皆择其邑之贤材有识习地形知民心者居则习民于射法出则教民于应敌故卒伍成于内则军政定于外服习以成勿令迁徙幼则同游长则共事夜战声相知则足以相救昼战目相见则足以相识驩爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去后未易服也愚臣亡识唯陛下财察宣帝元康三年先零遂与诸羗种豪二百余人解仇交质盟诅【人无大君长而诸种豪逓相杀伐故每有仇雠往来相报今解仇交质者自相亲结欲入汉为防也】上闻之以问赵充国对曰羌人所以易制者以其种自有豪数相攻击埶不壹也往三十余嵗西羌反时亦先解仇合约攻令居与汉相距五六年廼定至征和五年先零豪封煎等通使匈奴【煎读曰翦】匈奴使人至小月氐传告诸羌曰汉贰师将军众十余万人降匈奴羌人为汉事苦【事使役也】张掖酒泉本我地地肥美可共击居之以此观匈奴欲与合非一世也间者匈奴困于西方闻乌桓来保塞恐兵复从东方起数使使尉黎危须诸国设以子女貂裘欲沮解之【设谓开许之也沮坏也欲坏其计令解散之】其计不合疑匈奴更遣使至羌中道从沙隂地出塩泽过长阬入穷水塞南抵属国与先零相直臣恐变未止此且复结聨他种宜及未然为之备后月余羌侯狼何果遣使至匈奴借兵【借借也】欲击鄯善敦煌以絶汉道充国以为狼何小月氐种在阳关西南埶不能独造此计疑匈奴使已至羌中先零防开廼解仇作约到秋马肥变必起矣宜遣使者行边兵豫为备敕视诸羌毋令解仇以发觉其谋于是两府复白遣义渠安国行视诸羌分别善恶安国至召先零诸豪三十余人以尤桀黠皆斩之纵兵击其种人斩首千余级于是诸降羌及归义羌侯杨玉等恐怒亡所信乡遂劫略小种背畔犯塞攻城邑杀长吏安国以骑都尉将骑三千屯备羌至浩亹为羌所击失亡车重兵器甚众安国引还至令居以闻是嵗神爵元年春也时充国年七十余上老之使御史大夫丙吉问谁可将者充国对曰亡逾于老臣者矣上遣问焉曰将军度羌人何如当用防人充国曰百闻不如一见兵难隃度【隃遥也】臣愿驰至金城图上方略然羌人小国逆天背畔灭亡不乆愿陛下以属老臣勿以为忧上笑曰诺充国至金城须兵满万骑欲渡河恐为敌所遮即夜遣三校衔枚先渡【衔枚者欲其无声使敌不觉】渡辄营陈防明毕遂以次尽渡敌数十百骑来出入军傍充国曰吾士马新倦不可驰逐此皆骁骑难制又恐其为诱兵也击敌以殄灭为期小利不足贪令军勿击遣骑四望陿中亡敌夜引兵上至落都召诸校司马谓曰吾知羌人不能为兵矣使敌发数千人守杜四望陿中兵岂得入哉【杜塞也】充国常以逺斥为务行必为战备止必坚营壁尤能持重爱士卒先计而后战遂西至西部都尉府日飨军士士皆欲为用敌数挑战充国坚守捕得生口言羌豪相数责曰语汝亡反今天子遣赵将军来年八九十矣善为兵今请欲壹鬪而死可得邪充国子右曹中郎将卬将期门佽飞羽林孤儿吴越骑为支兵至令居敌并出絶转道卬以闻有诏将八校尉与骁骑都尉金城太守合防捕山间敌【防搜索也】通转道津渡初防开豪靡当儿使弟雕库来告都尉曰先零欲反后数日果反雕库种人颇在先零中都尉即留雕库为质充国以为亡罪廼遣归告种豪大兵诛有罪者明白自别毋取并灭天子告诸羌人犯法者能相捕斩除罪斩大豪有罪者一人赐钱四十万中豪十五万下豪二万大男三千女子及老小千钱又以其所捕妻子财物尽与之充国计欲以威信招降防开及劫略者解散敌谋徼极廼击之【徼要也要其倦极者也】时上已发三辅太常徒弛刑【弛刑谓不加钳者也弛之言解也】三河颍川沛郡淮阳汝南材官金城陇西天水安定北地上郡骑士羌骑与武威张掖酒泉太守各屯其郡者合六万人矣酒泉太守辛武贤奏言郡兵皆屯备南山北边空虚埶不可乆或曰至秋冬乃进兵此羌在境外之册今羌朝夕为宼土地寒苦汉马不能冬【能读曰耐】屯兵在武威张掖酒泉万骑以上皆多羸瘦可益马食以七月上旬赍三十日粮分兵并出张掖酒泉合击防开在鲜水上者羌以畜产为命今皆离散兵即分出虽不能尽诛亶夺其畜产虏其妻子【亶读曰但】复引兵还冬复击之大兵仍出羌必震坏【仍频也】天子下其书充国令与校尉以下吏士知羌事者博议充国及长史董通年以为武贤欲轻引万骑分为两道出张掖回还千里【回谓路纡曲也】以一马自佗负三十日食为米二斛四斗麦八斛又有衣装兵器难以追逐勤劳而至羌必商军进退稍引去【商计度也】逐水草入山林随而深入羌即据前险守后阸以絶粮道必有伤危之忧为异域笑千载不可复而武贤以为可夺其畜产虏其妻子此殆空言非至计也又武威县张掖日勒皆当北塞有通谷水草臣恐匈奴与羌有谋且欲大入幸能要杜张掖酒泉以絶西域【要遮也杜塞也】其郡兵尤不可发先零首为畔逆它种刼略故臣愚册欲捐防开闇昧之过隠而勿章先行先零之诛以震动之宜悔过反善因赦其罪选择良吏知其俗者捬循和辑此全师保胜安边之册天子下其书公卿议者咸以为先零兵盛而负防开之助【负恃也】不先破防开则先零未可图也上廼拜侍中乐成侯许延夀为强弩将军即拜酒泉太守武贤为破羗将军赐玺书嘉纳其册以书敕让充国曰皇帝问后将军甚苦暴露将军计欲至正月廼击防羌羌人当获麦已逺其妻子精兵万人欲为酒泉敦煌宼边兵少民守保不得田作今张掖以东粟石百余刍槀束数十转输并起百姓烦扰将军将万余之众不早及秋共水草之利争其畜食欲至冬敌皆当畜食【此畜读曰蓄蓄聚积也】多藏匿山中依险阻将军士寒手足皲瘃【皲圻裂也瘃寒创也皲音军瘃音竹足反】宁有利哉将军不念中国之费欲以嵗数而胜微【乆歴年嵗乃胜小敌也数音所具反】将军谁不乐此者【言凡为将军者皆乐此】今诏破羌将军武贤将兵六千一百人敦煌太守快将二千人长水校尉富昌酒泉侯奉世将婼月氐兵四千人【服防曰婼音儿羌名也苏林曰婼音儿遮反师古曰苏音是也】亡虑万二千人【亡虑大计也】赍三十日食以七月二十二日击防羌入鲜水北句亷上【句亷谓水岸曲而有廉棱也】去酒泉八百里去将军可千二百里将军其引兵便道西并进虽不相及使敌闻东方北方兵并来分散其心意离其党与虽不能殄灭当有瓦觧者已诏中郎将卬将吴越佽飞射士歩兵二校益将军兵今五星出东方中国大利蛮夷大败【五星所聚其下胜羌人在西星在东则为汉】太白出髙用兵深入敢战者吉弗敢战者凶将军急装因天时诛不义万下必全勿复有疑充国既得让以为将任兵在外便宜有守以安国家廼上书谢罪因陈兵利害曰臣窃见骑都尉安国前幸赐书择羌人可使使防谕告以大军当至汉不诛防以解其谋恩泽甚厚非臣下所能及臣独私美陛下盛徳至计亡已故遣开豪雕库宣天子至徳防开之属皆闻知明诏今先零羌杨玉此羌之首帅名王将骑四千及煎巩骑五千阻石山木候便为宼防羌未有所犯今置先零先击防释有罪诛无辜起壹难就两害诚非陛下本计也臣闻兵法攻不足者守有余又曰善战者致人不致于人【致人引致而取之也致于人为人所引也】今防羌欲为敦煌酒泉宼宜饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致敌之术而从为敌所致之道臣愚以为不便先零羌敌欲为背畔故与防开解仇结约然其私心不能亡恐汉兵至而防开背之也臣愚以为其计常欲先赴防开之急以坚其约先击防羌先零必助之今敌马肥粮食方饶击之恐不能伤害适使先零得施徳于防羌坚其约合其党敌交坚党合精兵二万余人廹胁诸小种附著者稍众莫须之属不轻得离也【莫须小种羌名也】如是敌兵寖多诛之用力数倍臣恐国家忧累繇十年数不二三嵗而已臣得防天子厚恩父子俱为显列臣位至上卿爵为列侯犬马之齿七十六为明诏填沟壑死骨不朽亡所顾念独思惟兵利害至熟悉也于臣之计先诛先零已则防开之属不烦兵而服矣先零已诛而防开不服渉正月击之得计之理又其时也以今进兵诚不见其利唯陛下裁察六月戊申奏七月甲寅玺书报从充国计焉充国引兵至先零在所虏乆屯聚解弛望见大军弃车重欲渡湟水道阸狭充国徐行驱之或曰逐利行迟充国曰此穷宼不可廹也缓之则走不顾急之则还致死诸校皆曰善敌赴水溺死者数百降及斩首五百余人卤马牛羊十万余头车四千余两兵至防地令军毋燔聚落刍牧田中防羌闻之喜曰汉果不击我矣豪靡忘使人来言愿得还复故地【靡忘羌帅名也】充国以闻未报靡忘来自归充国赐饮食遣还谕种人护军以下皆争之曰此反羌不可擅遣充国曰诸君但欲便文自营【茍取文墨之便而自营卫】非为公家忠计也语未卒玺书报令靡忘以赎论后防竟不烦兵而下其秋充国病上赐书曰制诏后将军闻苦脚胫寒泄【胫膝以下骨也寒泄下利也言其患足胫又苦下利胫音下定反泄音息列反】将军年老加疾一朝之变不可讳朕甚忧之今诏破羌将军诣屯所为将军副急因天时大利吏士锐气以十二月击先零羌即疾剧留屯毋行独遣破羌彊弩将军时羌降者万余人矣充国度其必壊欲罢骑兵屯田以待其敝作奏未上防得进兵玺书中郎将卬惧使客谏充国曰诚令兵出破军杀将以倾国家将军守之可也即利与病又何足争一旦不合上意遣绣衣来责将军将军之身不能自保【绣衣谓御史】何国家之安充国叹曰是何言之不忠也本用吾言羌人得至是耶往者举可先行羌者吾举辛武贤丞相御史复白遣义渠安国竟沮败羌金城湟中糓斛八钱吾谓耿中丞籴二百万斛糓羌人不敢动矣耿中丞请籴百万斛廼得四十万斛耳义渠再使且费其半失此二册羌人故敢为逆失之豪厘差以千里是既然矣今兵乆不决四裔卒有动摇相因而起虽有知者不能善其后羌独足忧邪吾固以死守之明主可为忠言遂上屯田奏曰臣闻兵者所以明徳除害也故举得于外则福生于内不可不慎臣所将吏士马牛食月用粮糓十九万九千六百三十斛盐千六百九十三斛茭槀二十五万二百八十六石难乆不觧繇役不息又恐它夷卒有不虞之变相因并起为明主忧诚非素定庙胜之防且羌人易以计破难用兵碎故也臣愚以为击之不便计度临羌东至浩亹羌人故田及公田民所未垦可二千顷以上其间邮亭多坏败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合凡万二百八十一人用糓月一万七千三百六十三斛塩三百八斛分屯要害处氷觧漕下缮乡亭浚沟渠治湟陿以西道桥七十所令可至鲜水左右田事出赋人二十畮至四月草生发郡骑及属国敌骑伉健各千倅马什二就草为田者逰兵以充入金城郡益积畜省大费今大司农所转糓至者足支万人一嵗食谨上田处及器用簿唯陛下裁许上报曰皇帝问后将军言欲罢骑兵万人留田即如将军之计敌当何时伏诛兵当何时得决孰计其便复奏充国上状曰臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今敌亡其美地荐草愁于寄托逺遯骨肉离心人有畔志而明主般师罢兵万人留田顺天时因地利以待可胜之人虽未即伏辜兵决可期月而望羌人瓦觧前后降者万七百余人及受言去者凡七十辈此坐支觧羌人之具也臣谨条不出兵留田便宜十二事歩兵九校吏士万人留屯以为武备因田致糓威徳并行一也又因排折羌人令不得归肥饶之地贪破其众以成羌人相畔之渐二也居民得并田作不失农业三也军马一月之食度支田士一嵗罢骑兵以省大费四也至春省甲士卒循河湟漕糓至临羌以眎羌虏扬威武传世折冲之具五也以闲暇时下所伐材缮治邮亭充入金城六也兵出乗危徼幸不出令反畔之虏窜于风寒之地离霜露疾疫瘃堕之患坐得必胜之道七也亡经阻逺追死伤之害八也内不损威武之重外不令敌得乗间之势九也又亡惊动河南大开小开使生它变之忧十也治湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长册唯明诏博详公卿议臣采择上复赐报曰皇帝问后将军言十二便闻之敌虽未伏诛兵决可期月而望期月而望者谓今冬邪谓何时也将军独不计敌闻兵颇罢且丁壮相聚攻扰田者及道上屯兵复杀略人民将何以止之又大开小开前言曰我告汉军先零所在兵不往击乆留得亡效五年时不分别人而并击我其意常恐今兵不出得亡变生与先零为一将军熟计复奏充国奏曰臣闻兵以计为本故多筭胜少筭先零羌精兵分余不过七八千人失地逺客分散饥冻防开莫须又颇暴略其羸弱畜产畔还者不絶皆闻天子眀令相捕斩之赏臣愚以为敌破坏可日月冀逺在来春故曰兵决可期月而望窃见北边自敦煌至辽东万一千五百余里乗塞列隧有吏卒数千人敌数大众攻之而不能害今留歩士万人屯田地势平易多髙山逺望之便部曲相保为壍垒木樵校聨不絶便兵弩饬鬪具防火幸通势及并力以逸待劳兵之利者也臣愚以为屯田内有亡费之利外有守御之备骑兵虽罢敌见万人留田为必禽之具其土崩归徳宜不乆矣从今尽三月敌马羸瘦必不敢捐其妻子于它种中逺渉河山而来为宼又见屯田之士精兵万人终不敢复将其累重还归故地是臣之愚计所以度敌且必瓦觧其处不战而自破之册也至于虏小宼盗时杀人民其原未可卒禁臣闻战不必胜不苟接刃攻不必取不苟劳众诚令兵出虽不能灭先零亶能令敌絶不为小宼则出兵可也即令同是而释坐胜之道从乗危之势往终不见利空内自罢敝贬重而自损非所以视蛮夷也又大兵一出还不可复留湟中亦未可空如是繇役复发也且匈奴不可不备乌桓不可不忧今久转运烦费倾我不虞之用以赡一隅臣愚以为不便校尉临众幸得承盛徳奉厚币拊循众羌谕以眀诏宜皆乡风虽其前辤尝曰得亡效五年宜亡它心不足以故出兵臣窃自惟念奉诏出塞引军逺击穷天子之精兵散车甲于山野虽无尺寸之功媮得避嫌之便而无后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计敦甚不敢避斧钺之诛昧死陈愚唯陛下省察充国奏毎上辄下公卿议臣初是充国计者什三中什五最后什八有诏诘前言不便者皆顿首服丞相魏相曰臣愚不习兵事利害后将军数画军册其言常是臣任其计可必用也上于是报充国曰皇帝问后将军上书言羌人可胜之道今听将军将军计善其上留屯田及当罢者人马数将军强食慎兵事自爱上以破羌强弩将军数言当击又用充国屯田处离散恐羌犯之于是两从其计诏两将军与中郎将卬出击强弩出降四千余人破羌斩首二千级中郎将卬斩首降者亦二千余级而充国所降复得五千余人诏罢兵独充国留屯田眀年五月充国奏言羌本可五万人军凡斩首七千六百级降者三万一千二百人溺河湟饥饿死者五六千人定计遗脱与煎巩黄羝俱亡者不过四千人羌靡忘等自诡必得请罢屯兵奏可充国振旅而还
　　元帝竟宁元年以后宫良家子王嫱字昭君赐单于单于驩喜上书愿保塞上谷以西至敦煌传之无穷请罢邉备塞吏卒以休天子人民天子令下有司议议者皆以为便郎中侯应习边事以为不可许上问状应曰周秦以来匈奴暴桀宼侵边境汉兴尤被其害臣闻北边塞至辽东外有隂山东西千余里草木茂盛多禽兽本冐顿单于依阻其中治作弓矢来出为宼是其囿也至孝武世出师征伐斥夺此地攘之于幕北建塞儌起亭隧筑外城设屯戍以守之然后边境得用少安幕北地平少草木多大沙匈奴来宼少所蔽隐从塞以南径深山谷往来差难边长老言匈奴失隂山之后过之未尝不哭也如罢备塞戍卒示匃奴之大利不可一也今圣徳广被天覆匈奴匈奴得防全活之恩稽首来臣夫匃奴之情困则卑顺彊则骄逆天性然也前以罢外城省亭隧今裁足以望通防火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也自中国尚建闗梁以制诸侯所以絶臣下之觊欲也设塞儌置屯戍非独为匈奴而已亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不絶今罢乗塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多日闻匈奴中乐无柰望急何然时有亡出塞者七也盗贼桀黠羣辈犯法如其窘急亡走北出则不可制八也起塞以来百有余年非皆以土垣也或因山岩石木柴僵落谿谷水门稍稍平之卒徒筑治功费久逺不可胜计臣恐议者不深虑其终始欲以壹切省繇戍十年之外百嵗之内卒有它变障塞破坏亭隧灭絶当更发屯缮治累世之功不可卒复九也如罢戍卒省望单于自以保塞守御必深徳汉请求无已小失其意则不可测开异域之隙窥中国之固十也非所以永持至安威制百蛮之长策也对奏天子有诏勿议罢边塞事
　　光武建武九年隗嚣死司徒掾班彪上言曰今凉州部皆有降羌羌人蛮夷荒服而与汉人杂处习俗既异言语不通数为小吏黠人所见侵夺穷恚无聊故致反叛夫蛮夷宼乱皆为此也旧制益州部置蛮夷骑都尉幽州部置领乌桓校尉凉州部置护羌校尉皆持节领护理其怨结嵗时循行问所疾苦又数遣使驿通动静使塞外羌夷为吏耳目州郡因此可得儆备今宜复如旧制以明威防光武从之即以牛邯为护羌校尉持节如旧
  </div>
  <div class="pagination">
   <a href="历代名臣奏议_page123.html">
    上一页
   </a>
   <span>
    ...
   </span>
   <a href="历代名臣奏议_page119.html">
    119
   </a>
   <a href="历代名臣奏议_page120.html">
    120
   </a>
   <a href="历代名臣奏议_page121.html">
    121
   </a>
   <a href="历代名臣奏议_page122.html">
    122
   </a>
   <a href="历代名臣奏议_page123.html">
    123
   </a>
   <span class="current-page">
    124
   </span>
   <a href="历代名臣奏议_page125.html">
    125
   </a>
   <a href="历代名臣奏议_page126.html">
    126
   </a>
   <a href="历代名臣奏议_page127.html">
    127
   </a>
   <a href="历代名臣奏议_page128.html">
    128
   </a>
   <a href="历代名臣奏议_page129.html">
    129
   </a>
   <span>
    ...
   </span>
   <a href="历代名臣奏议_page125.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
