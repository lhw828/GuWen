<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 25 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 25 页/共 136 页
  </h1>
  <div class="content">
   歴代名臣奏议卷七十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷七十一
　　明　杨士竒等撰
　　储嗣
　　晋侯使太子申生伐东山臯落氏里克谏曰太子奉祀社稷之粢盛以朝夕视君膳者也故曰子君行则守有守则从从曰抚军守曰监国古之制也夫帅师专行谋誓军旅君与国政之所图也非太子之事也师在制命而已禀命则不威专命则不孝故君之嗣适不可以帅师君失其官帅师不威将焉用之且臣闻臯落氏将战君其舎之公曰寡人有子未知其谁立焉不对而退赵王立周绍为傅曰寡人始行县过番吾当子为子之时践石以上者皆道子之孝故寡人问子以璧遗子以酒食而求见子子谒病而辞人有言子者曰父之孝子君之忠臣也故寡人以子之智虑为辩足以道人危足以持难忠可以写意信可以逺期诗云服难以勇治乱以智事之计也立傅以行教少以学义之经也循计之事失而不累访议之行穷而不忧故寡人欲子之胡服以傅王子周绍曰王失论矣非贱臣所敢任也王曰选子莫若父论臣莫若君君寡人也周绍曰立傅之道六王曰六者何也周绍曰智虑不躁达于变身行寛惠达于礼威严不足以易于位重利不足以变其心恭于教而不快和于下而不危六者傅之才臣无一焉隐中不竭臣之罪也传命仆官以烦有司吏之耻也王请更论王曰知此六者所以使子周绍曰乃国未通于王之胡服虽然臣王之臣也而王重命之臣敢不听命乎再拜赐胡服王曰寡人以王子为子任欲子之厚爱之无所见丑御道之以行义勿令溺苦于学事君者顺其意不逆其志事先者明其髙不倍其孤故有臣可命其国之禄也子能行是以事寡人者毕矣书云去邪勿疑任贤勿贰寡人与子不用人矣遂赐周绍胡服衣冠具带黄金师比以傅王子
　　楚恭王多宠子而世子之位不定屈建曰楚必多乱夫一兔走于街万人追之一人得之万人不复走分未定则一兔走使万人扰分已定则虽贪夫知止今楚多宠子而嫡位无主乱自是生矣夫世太子者国之基也而百姓之望也国既无基又使百姓失望絶其本矣本絶则挠乱犹兔走也恭王闻之立康王为太子
　　汉髙祖十二年欲以赵王如意易太子太傅叔孙通諌上曰昔者晋献公以骊姬之故废太子立奚齐晋国乱者数十年为天下笑秦以不早定扶苏令赵髙得以诈立胡亥自使灭祀此陛下所亲见今太子仁孝天下皆闻之吕后与陛下攻苦食淡其可背哉陛下必欲废嫡而立少臣愿先伏诛以颈血污地髙帝曰公罢矣吾且戯耳叔孙通曰太子天下本本一揺天下振荡奈何以天下为戯髙帝曰吾听公言及上置酒见留侯所招客从太子入见上乃遂无易太子志矣
　　文帝二年正月有司言曰蚤建太子所以尊宗庙请立太子上曰朕既不德上帝神明未歆享天下人民未有嗛志今纵不能博求天下贤圣有德之人而禅天下焉而曰豫建太子是重吾不德也谓天下何其安之有司曰豫建太子所以重宗庙社稷不忘天下也上曰楚王季父也春秋髙阅天下之义理多矣明于国家之大体呉王于朕兄也惠仁以好德淮南王弟也秉德以陪朕岂为不豫哉诸侯王宗室昆弟有功臣多贤及有德义者若举有德以陪朕之不能终是社稷之灵天下之福也今不选举焉而曰必子人其以朕为忘贤有德者而专于子非所以忧天下也朕甚不取也有司皆固请曰古者殷周有国治安皆千余岁古之有天下者莫不长焉用此道也立嗣必子所从来逺矣髙帝亲率士大夫始平天下建诸侯为帝者太祖诸侯王及列侯始受国者皆亦为其国祖子孙继嗣世世弗絶天下之大义也故髙帝设之以抚海内今释宜建而更选于诸侯及宗室非髙帝之志也更议不宜子某最长纯厚慈仁请建以为太子上乃许之因赐天下民当代父后者爵各一级
　　时鼂错上书言人主所以尊显功名扬于万世之后者以知术数也故人主知所以临制臣下而治其众则群臣畏服矣知所以听言受事则不欺蔽矣知所以安利万民则海内必从矣知所以忠孝事上则臣子之行备矣此四者臣窃为皇太子急之人臣之议或曰皇太子亡以知事为也臣之愚诚以为不然窃观上世之君不能奉其宗庙而刼杀于其臣者皆不知术数者也皇太子所读书多矣而未深知术数者不问书说也夫多诵而不知其说所谓劳苦而不为功臣窃观皇太子材智髙竒驭射伎艺过人絶逺然于术数未有所守者以陛下为心也窃愿陛下幸择圣人之术可用今世者以赐皇太子因时使太子陈明于前唯陛下裁察上善之于是拜错为太子家令
　　武帝时壶关三老茂上书曰臣闻父者犹天母者犹地子犹万物也故天平地安隂阳和调物乃茂成父慈母爱室家之中子乃孝顺隂阳不和则万物夭伤父子不和则室家丧亡故父不父则子不子君不君则臣不臣虽有粟吾岂得而食诸昔者虞舜孝之至也而不中于瞽叟孝已被谤伯竒放流骨肉至亲父子相疑何者积毁之所生也由是观之子无不孝而父有不察今皇太子为汉嫡嗣承万世之业体祖宗之重亲则皇帝之宗子也江充布衣之人闾阎之臣耳陛下显而用之衔至尊之命以廹蹵皇太子造饰奸诈群邪错缪是以亲戚之路隔絶而不通太子进不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗云营营青蝇止于藩恺悌君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辩士不敢説臣窃痛之臣闻子胥尽忠而忘其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼譛人投畀豺虎唯陛下寛心慰意少察所亲母患太子之非亟罢甲兵无令太子乆亡臣不胜惓惓出一旦之命待罪建章阙下书奏天子感寤
　　宣帝时太子外祖父特进平恩侯许伯以为太子少白使其弟中郎将舜监防太子家上以问防广广对曰太子国储副君师友必于天下英俊不宜独亲外家许氏且太子自有太傅少傅官属已备今复使舜防太子家视陋非所以广太子德于天下也上善其言
　　元帝竟宁元年上寝疾傅昭仪及定陶王常在左右而皇后太子希得进见上疾稍侵意忽忽不平数问尚书以景帝时立胶东王故事是时太子长舅阳平侯王凤为卫尉侍中与皇后太子皆忧不知所出驸马都尉侍中史丹以亲宻臣得侍疾候上间独寝时丹直入卧内顿首伏青蒲上涕泣言曰皇太子立积十余年名号系于百姓天下莫不归心臣子见定陶王雅素爱幸今者道路流言为国生意以为太子有动揺之议审若此公卿以下必以死争不奉诏臣愿先赐死以示群臣天子素仁不忍见丹涕泣言又切至上意大感喟然太息曰吾日困劣太子两王幼少意中恋恋何不念乎然无有此议且皇后谨慎先帝又爱太子吾岂可违指驸马都尉安所受此语丹即却顿首曰愚臣妄闻罪当死上因纳谓丹曰吾病寖加恐不能自还善辅导太子毋违我意丹嘘唏而起太子由是遂为嗣矣
　　哀帝时司觧光奏言赵昭仪倾乱圣朝亲灭继嗣请事穷竟议耿育上防言臣闻继嗣失统废嫡立庶圣人法禁古今至戒然太伯见歴知适逡循固让委身呉越权变所设不计常法致位王季以崇圣嗣卒有天下子孙承业七八百载功冠三王道德最备是以尊号追及大王故世必有非常之变然后廼有非常之谋孝成皇帝自知继嗣不以时立念虽未有皇子万岁之后未能持国权柄之重制于女主女主骄盛则耆欲无极少主幼弱则大臣不使世无周公抱负之辅恐危社稷倾乱天下知陛下有贤圣通明之德仁孝子爱之恩懐独见之明内防于身故废后宫就馆之渐絶微嗣祸乱之根乃欲致位陛下以安宗庙愚臣既不能深援安危定金匮之计又不知推演圣德述先帝之志廼反覆校省内暴露私燕诬污先帝倾惑之过成结宠妾妒媚之诛甚失贤圣逺见之明逆负先帝忧国之意夫论大德不拘俗立大功不合众此廼孝成皇帝至思所以万万于众臣陛下圣德盛茂所以符合于皇天也岂当世庸庸斗筲之臣所能及哉且褒广将顺君父之美匡救销灭既往之过古今通议也事不当时固争防祸于未然各随指阿从以求容媚晏驾之后尊号已定万事已讫廼探追不及之事讦扬幽昧之过此臣所深痛也愿下有司议即如臣言宜宣布天下使咸晓知先帝圣意所起不然空使谤议上及山陵下流后世逺闻百蛮近布海内甚非先帝托后之意也盖孝子善述父之志善成人之事唯陛下省察哀帝为太子亦颇得赵太后力遂不竟其事
　　东汉光武建武中东宫初建诸王国并开而官属未备师保多阙司徒掾班彪上言曰孔子称性相近习相逺也贾谊以为习与善人居不能无为善犹生长于齐不能无齐言也习与恶人居不能无恶犹生长于楚不能无楚言也是以圣人审所与居而戒慎所习昔成王之为孺子出则周公召公太史佚入则太颠闳夭南宫括散宜生左右前后礼无违者故成王一日即位天下旷然太平是以春秋爱子教以义方不纳于邪骄奢滛佚所自邪也诗曰诒厥孙谋以燕翼子言武王之谋遗子孙也汉兴太宗使鼂错导太子以法术贾谊教梁王以诗书及至中宗亦令刘向王褒萧望之周堪之徒以文章儒学保训东宫以下莫不崇简其人就成德器今皇太子诸王虽结发学问修习礼乐而傅相未值贤才官属多阙旧典宜博选名儒有威重明通政事者以为太子太傅东宫及诸王国备置官属又旧制太子食汤沐十县设周卫交防五日一朝因坐东箱省视膳食其非朝日使仆中允旦旦请问而已明不媟黩广其敬也书奏帝纳之
　　二十八年大会百官诏问谁可傅太子者群臣承望上意皆言太子舅执金吾原鹿侯隂识可博士张佚正色曰今陛下立太子为隂氏乎为天下乎即为隂氏则隂侯可为天下则固宜用天下之贤才帝称善曰欲置者以辅太子也今博士不难正朕况太子乎即拜佚为太子太傅而以荣为少傅赐以辎车乘马
　　魏明帝时司徒王朗上防曰昔周文十五而有武王遂享十子之祚以广诸姬之武王既老而生成王成王是以鲜于兄弟此二王者各树圣德无以相过比其子孙之祚则不相如盖生育有早晚所产有众寡也陛下既德祚兼彼二圣春秋髙于姬文育武之时矣而子发未举于椒兰之奥房藩王未繁于掖庭之众室以成王为喻虽未为晚取譬伯邑则不为夙周礼六宫内官百二十人而诸经常説咸以十二为限至于秦汉之末或以千百为数矣然虽弥猥而就时于吉馆者或甚鲜明百斯男之本诚在于一意不但在于务广也老臣慺慺愿国家同祚于轩辕之五五而未及周文之二五用为伊邑且少小常苦被褥泰温泰温则不能便柔肤弱体是以难可防防而易用感慨若常令少小之緼袍不至于甚厚则必咸保金石之性而比夀于南山矣帝报曰夫忠至者辞笃爱重者言深君既劳思虑又手笔将顺三复德音欣然无量朕继嗣未立以为君忧钦纳至言思闻良规
　　呉大帝赤乌五年尝寝疾和祠祭于庙和妃叔父张休居庙邀和过所居全公主使人觇视因言太子不在庙中专就妃家计议而和宠稍损后遂幽闲尚书仆射屈晃入口諌曰太子仁明显闻四海今三方鼎峙实不宜揺动太子以生众心愿陛下少垂圣虑老臣虽死犹生之年叩头流血辞气不挠
　　明帝子和为太子霸为鲁王宠爱崇特与和无殊顷之和霸不睦之声闻于权耳权禁防往来假以精学督军使者羊衜上防曰臣闻古之有天下者皆先显别适庶封建子弟所以尊重祖宗为国藩表也二宫拜授海内称宜斯乃大呉兴隆之基顷闻二宫并絶賔客逺近悚然大小失望窃从下风听采众论咸谓二宫智达英茂自正名建号于今三年德行内着美称外昭西北二隅乆所服闻谓陛下当副顺遐迩所以归德勤命二宫賔延四逺使异国闻声思为臣妾今既未垂意于此而发明诏省夺备卫抑絶賔客使四方礼敬不复得通虽实陛下敦尚古义欲令二宫专志于学不复顾虑观听小宜期于温故博物而已然非臣下倾企喁喁之至愿也或谓二宫不遵典式此臣所以寝息不宁就如所嫌犹宜补察宻加斟酌不使逺近得容异言臣惧积疑成谤乆将宣流而西北二隅去国不逺异同之语易以闻达闻达之日声论当兴将谓二宫有不顺之愆不审陛下何以觧之若无以觧异国则亦无以释境内境内守疑异国兴谤非所以育巍巍镇社稷也愿陛下早发优诏使二宫周旋礼命如初则天清地晏万国幸甚矣七年太子有不安之议上大将军右都防陆逊上防陈太子正统宜有盘石之固鲁王藩臣当使宠秩有差彼此得所上下获安谨叩头流血以闻书三四上及求诣都欲口论适庶之分以匡得失
　　九年朱据迁骠骑将军遭二宫搆争据拥防太子争曰臣闻太子国之根本雅性仁孝天下归心今卒责之将有一朝之虑昔晋献用骊姫而申生不存汉武信江充而戾太子寃死臣窃惧太子不堪其忧虽立思子之宫无所复及矣
　　晋惠帝时江统转太子洗马在东宫累年甚被亲礼太子颇阙朝觐又奢费过度多诸禁忌统上书諌曰臣闻古之为臣者进思尽忠退思补过献可替否拾遗补阙是以人主得以举无失行言无口过德音发闻扬名后世臣等不逮无能云补思竭愚诚谨陈五事如左惟防一省再省少垂察纳其一曰六行之义以孝为首虞舜之德以孝为称故太子以朝夕视君膳为职左右就养无方文王之为世子可谓笃于事亲者也故能擅三代之美为百王之宗自顷圣体屡有疾患数阙朝侍逺近观听者不能深知其故以致疑惑伏愿殿下虽有微苦可堪扶舆则宜自力易曰君子终日干干盖自勉强不息之谓也其二曰古之人君虽有聪明之姿叡喆之质必须辅弼之助相导之功故虞舜以五臣兴周文以四友隆及成王之为太子也则周召为保傅史佚昭文章故能闻道早备登崇大业刑措不用流声洋溢伏惟殿下天授逸才聪鉴特达臣谓犹宜时发圣令宣德音谘询保傅访逮侍臣觐见賔客得令接尽壅否之情沛然交泰殿下之美焕然光明如此则髙朗之风扇于前人范令轨永为后式其三曰古之圣王莫不以俭为德故尧称采椽茅茨禹称卑宫恶服汉文身衣弋绨足履革舄以身先物政致太平存为明主没见宗祀及诸侯脩之者鲁僖以恭俭节用声列雅颂蚡冒以筚簬蓝缕用张楚国大夫脩之者文子相鲁妾不衣帛晏婴相齐鹿裘不补亦能匡君济俗兴国隆家庻人脩之者顔回以箪食瓢饮其仁声原宪以蓬户绳枢迈其清德此皆圣主明君贤臣智士之所履行也故能悬名日月永世不朽盖俭之福也及到末世以奢失之者帝王则有瑶台琼室玉杯象箸肴膳之珍则熊蹯豹胎酒池肉林诸侯为之者至于丹楹刻桷饩徴百牢大夫有琼弁玉缨庶人有击钟鼎食亦防不亡国丧宗破家失身丑名彰闻以为后戒窃闻后园镂饰金银刻磨犀象画室之功课试日精臣等以为今四海之广万物之富以今方古不足为侈也然上之所好下必从之是故居上者必慎其所好也昔汉光武皇帝时有献千里马及寳劒者马以驾鼓车劒以赐骑士世祖武皇帝有上雉头裘者即诏有司焚之都街髙世之主不尚尤物故能正天下之俗刑四方之风臣等以为画室之功且可减省后园杂作一皆罢遣肃然清静优防道德则日新之美光于四海矣其四曰以天下而供一人以百里而供诸侯故王侯食籍而衣税公卿大夫受爵而资禄莫有不赡者也是以士农工商四业不杂交易而退以通有无者庶人之业也周礼三市旦则百族昼则商贾夕则贩夫贩妇买贱卖贵贩鬻菜果收十百之盈以救旦夕之命故为庶人之贫贱者也樊迟匹夫请学为圃仲尼不答鲁大夫臧文仲使妾织蒲又讥其不仁公仪子相鲁则防其园葵言食禄者不与贫贱之人争利也秦汉以来风俗转薄公侯之尊莫不殖园圃之田而收市井之利渐染相放莫以为耻乗以古道诚可愧也今西园卖葵菜蓝子鸡麫之属亏败国体贬损令问其五曰窃见禁土令不得缮脩墙壁动正屋瓦臣以为此既违典彛旧义且以拘挛小忌而废廓大道宜可蠲除于事为宜朝廷善之
　　愍懐太子废平乐乡侯阎纉舆棺诣阙上书理太子之寃曰伏见赦文及榜下前太子遹手防以为惊愕自古以来臣子悖逆未有如此之甚者也幸頼天慈全其首领臣伏念遹生于圣父而至此者由于长养深宫沈沦富贵受饶先帝父母骄之毎见选师傅下至群吏率取膏粱击钟鼎食之家希有寒门儒素如卫绾周文石奋踈广洗马舎人亦无汲黯郑荘之比遂使不见事父事君之道臣案古典太子居以士礼与国人齿以此明先王欲令知先贱然后乃贵自顷东宫亦防太盛所以致败也非但东宫歴观诸王师友文学皆豪族力能得者率非□遂王阳能以道训友无谅直三益之节官以文学为名实不读书但共鲜衣好马纵酒髙会嬉逰博奕岂有切磋能相长益臣常恐公族迟陵以此叹息今遹可以为戒恐其被斥弃逐逺郊始当悔过无所复及昔戾太子无状称兵拒命而壶关三老上书有田千秋之言犹曰子弄父兵罪应笞耳汉武感悟之筑思子之台今遹无状言语悖逆受罪之日不敢失道犹为轻于戾太子尚可禁持重选保傅如司空张华道德深逺乃心忠诚以为之师光禄大夫刘寔寒苦自立终始不衰年同吕望经籍不废以为之保尚书仆射裴頠明允恭肃体道居正以为之友置防谈文学皆选寒门孤宦以学行自立者及取服勤更事渉履艰难事君事亲名行素闻者使与共防使严御史监防其家絶贵戚子弟轻薄賔客如此左右前后莫非正人师傅文学可令十日一讲使共论议于前勅使但道古今孝子事亲忠臣事君及思愆改过之义皆闻善道庻几可全昔太甲有罪放之三年思庸克复为殷明王又魏文帝惧于见废夙夜自祗竟能自全及至明帝因母得罪废为平原侯为置家臣庻子师友文学皆取正人共相匡矫兢兢慎罚事父以孝父没事母以谨闻于天下于今称之汉髙皇帝数置酒于庭欲废太子后四皓为师子房为傅竟复成就前事不忘后事之戒孟轲有云孤臣孽子其操心也危虑患也深故多善功李斯云慈母多败子严家无格虏由陛下骄遹使至于此庻其受罪以来足自思改方今天下多虞四夷未宁将伺国隙储副大事不宜空虚宜为大计小复停留先加严诲依平原侯故事若不悛改弃之未晚也臣素寒门无力仕宦不经东宫情不私遹念昔楚国处女谏其王曰有龙无尾言年四十未有太子臣甞备近职虽未得自结天日情同阍寺悾悾之诚皆为国计臣老母见臣为表乃为臣卜卦云书御即死妻子守臣涕泣见止臣独以为频见拔擢甞为近职此恩难忘何以报德唯当陈诚以死献忠輙具棺絮伏须刑诛书御不省皇太孙立纉复上防曰臣前上书讼太子之枉不见省览昔壶关三老陈卫太子之寃而汉武筑思子之台髙庙令田千秋上书不敢正言托以鬼神之教而孝武大感月中三迁位至丞相乘车入殿号曰车氏恨臣精诚微薄不能有感竟使太子流离没命许宫向令陛下即纳臣言不致此祸天賛圣意三公献谋庻人赐死罪人斯得太子以明臣恨其晚无所复及诏书慈悼迎丧反塟复其礼秩诚副众望不意吕霍之变复生于今日伏见诏书建立太孙斯诚陛下上顺先典以安社稷中慰慈悼寃魂之痛下令万国心有所系追惟庻人所为无状几倾宗庙頼相国太宰至忠愤发潜谋俱断奉賛圣意以成神武虽周诛二叔汉扫诸吕未足以喻臣愿陛下因此大更厘改以为永制礼置太子居以士礼与国人齿为置官属皆如朋友不为纯臣既使上厌至望以崇孝道又令不相严惮易相规正昔汉武既信奸谗危害太子复用望气之言欲尽诛诏狱中囚邴吉以皇孙在焉闭门拒命后遂拥防皇孙督罚乳母卒至成人立为孝宣皇帝茍志于忠无往不可歴观古人虽不避死亦由世教寛以成节吉虽拒诏书事在于忠故宥而不责自晋兴已来用法大严迟速之间輙加诛斩一身伏法犹可彊为今世之诛动輙灭门昔吕后临朝肆意无道周昌相赵三召其王而昌不遣先徴昌入乃后召王此由汉制本寛得使为快假令如今吕后必谓昌已反夷其三族则谁敢复为杀身成义者哉此法宜改可使经逺又汉初废赵王张敖其臣贯髙谋弑髙祖髙祖不诛以明臣道田叔孟舒十人为奴髠钳随王隐亲侍养故令平安向使晋法得容为义东宫之臣得如周昌固防太子得如邴吉距诏不坐伏死谏争则圣意必变太子以安如田叔孟舒侍从不罪者则隐亲左右奸凶毒药无縁得设太子不夭也臣毎责东宫臣故无侍从者后闻颇有于道路望车拜辞而有司收付洛阳狱奏科其罪然臣故莫从良有以也又本置三率盛其兵马所以宿卫防虞而使者卒至莫有警严覆请审者此由恐畏灭族今皇孙冲幼去事多故若有不虞彊臣专制奸邪矫诈虽有相国保训东宫拥佑之恩同于邴吉适可使玉体安全宜开来防可着于令自今已后诸有废兴仓卒群臣皆得輙严须録诣殿前面受口诏然后为信得同周昌不遣王节下听臣子隐亲得如田叔孟舒不加罪责则永固储副以安后嗣之逺虑也来事难知往事可改臣前每见詹事裴权用心恳恻舎人秦戢数上书啓谏而爰倩赠以九列权有忠意独不防赏谓宜依倩为比以宠其魂推寻表防如秦戢辈及司所奏诸敢拜辞于道路者明诏称扬使微异于众以劝为善以奨将来也纉又陈今相国虽已保傅东宫保其安危至于旦夕训诲辅导出入动静劬劳宜选寒苦之士忠贞清正老而不衰如城门校尉梁柳白衣南安朱冲比者以为师傅其侍臣以下文武将吏且勿复取盛戚豪门子弟若呉大妃家室及贾郭之党如此之辈生而富溢无念脩已率多轻薄浮华相驱放纵皆非所补益于吾少主者也皆可择寒门笃行学问素士更履险易节义足称者以备群臣可轻其礼仪使与古同于相切磋为益昔魏文帝之在东宫徐干刘桢为友文学相接之道并如气呉太子登顾谭为友诸葛恪为賔卧同床帐行则叅乘交如布衣相呼以字此则近代之朋比也天子之子不患不富贵不患人不敬畏患于骄盈不闻其过不知稼穑之艰难耳至于甚者乃不知名六畜可不勉哉昔周公亲挞伯禽曹参笞窋二百圣考慈父皆不伤恩今不忍小相维持令至阙失顿相罪责不亦悮哉在礼太子朝夕视膳昏定晨省跪问安否于情得尽五日一朝于敬既简于恩亦踈易致构间故曰一朝不朝其间容刀五日之制起汉髙祖身为天子父犹庻人万机事多故阙私敬耳今主上临朝太子无事专主孝养宜改此俗文王世子篇曰王季一饭亦一饭再饭亦再饭安有逸豫五日一觐哉纉又陈今迎太子神柩孤防独行太孙幼冲不可渉道谓可遣妃奉迎逺路令其父衍随行卫防皇太子初见诬陷臣家门无祜三世假亲具甞辛苦以家观国固知太子有变臣故求副监国欲依邴吉故事距违来使供养拥防身亲饮食医药冀足救危主者以臣名资轻浅不肯见与世人见笑谓为此职进退难居有必死忧臣独以为茍全储君贾氏所诛甘心所愿今监国御史直副皆当三族侍卫无状实自宜然臣谓其小人不足具责故孔子曰可以托六尺之孤临大节而不可夺是以圣王慎选故河南尹向雄昔能犯难塟故将钟会文帝嘉之始拔显用至于先帝以为右率如间之事若得向雄之比则岂可触哉此二使者但为愚怯亦非与谋但可诛身自全三族如郭俶郭斌则于刑为当又东宫亦宜妙选忠直亮正如向雄比陛下千秋万岁之后太孙冲幼选置兵卫宜得柱石之士如周昌者世俗浅薄士无防节贾谧小儿恃宠恣睢而浅中弱植之徒更相翕习故世号鲁公二十四友又谧前见臣表理太子曰阎儿作此为健然观其意欲与诸司马家同皆为臣寒心伏见诏书称明满奋乐广侍郎贾与谧亲理而亦防逺徃免父丧之后停家五年虽为小屈有识贵之潘岳缪徽等皆谧父党共相沈浮人士羞之闻其晏然莫不为怪今诏书暴其罪并皆遣出百姓咸云清当臣独谓非但岳徽二十四人宜皆齐黜以肃风教朝廷善其忠烈擢为汉中太守
　　冲太孙薨齐王冏表曰东宫旷然嗣莫继天下大业帝王神器必建储副以固洪基今者后宫未有孕育不可庻幸将来而虚天绪非祖宗之遗志社稷之长计也礼兄弟之子犹子故汉成无嗣继由定陶孝和之絶安以绍兴此先王之令典徃代之成式也清河王覃神姿岐嶷慧志早成康王正妃周氏所生先帝众孙之中于今为嫡昔薄姬贤明文则承位覃外祖恢世载名德覃宜奉宗庙之重统无穷之祚以宁四海颙颙之望覃兄弟虽并出绍可简令淑还为国不替其嗣輙谘大将军頴及群公士咸同大愿请具礼仪择日迎拜遂立覃为太子
　　成帝时庾氷兄弟以舅氏辅王室权侔人主虑易世之后戚属转踈将为外物所攻谋立康帝即帝母弟也每説帝以国有彊敌宜须长君帝从之中书令散骑常侍何充建议曰父子相传先王旧典忽妄改易惧非长计故武不授圣弟即其义也昔汉景亦欲传祚梁王朝臣咸以为亏乱典制拒而弗听令琅邪践祚如孺子何社稷宗庙将其危乎氷等不从既而康帝立帝临轩氷充侍坐帝曰朕嗣洪业二君之力也充对曰陛下龙飞臣氷之力也若如臣议不覩升平之世帝有慙色
　　宋文帝元嘉末帝颇以后事为念以侍中王僧绰年少方欲大相付托朝政小大皆与参焉从兄徽清介士也惧其太盛劝令损抑僧绰乃求呉郡及广州上并不许会二凶巫蛊事泄上独召僧绰具言之及将废立使寻求前朝旧典劭于东宫夜飨将士僧绰宻以啓闻上又令撰汉魏以来废诸王故事撰毕送与江湛徐湛之湛之欲立随王诞江湛欲立南平王铄太祖欲立建平王宏议乆不决诞妃即湛之女铄妃即湛妹太祖谓僧绰曰诸人各为身计便无与国家同忧者僧绰曰建立之事仰由圣懐臣所谓惟宜速断不可稽缓当断不断反受其乱愿以义割恩畧小不忍不尔便应坦懐如初无烦疑论淮南云以石投水呉越之人善没取之事机虽宻易致宣广不可使难生虑表取笑千载上曰卿可谓能断大事此事重不可不殷勤三思且庻人始亡人将谓我无复慈爱之道僧绰曰臣恐千载之后言陛下唯能裁弟不能裁儿上黙然江湛同侍坐出阁谓僧绰曰卿向言将不太伤切直僧绰曰弟亦恨君不直及劭弑逆江湛在尚书省闻变叹曰不用僧绰言以至于此后魏明元帝恒有微疾怪异屡见乃使中贵人宻问于白马公崔浩曰春秋星孛北斗七国之君皆将有咎今兹日蚀于胃昴尽光赵代之分野朕疾弥年疗治无损恐一旦奄忽诸子并少将如之何其为我设图后之计浩曰陛下春秋富盛圣业方融德以除灾幸就平愈且天道县逺或消或应昔宋景见灾脩德荧惑退舎愿陛下遣诸忧虞恬神保和纳御嘉福无以闇昧之説致损圣思必不得已请陈瞽言自圣化龙兴不崇储贰是以永兴之始社稷几危今宜早建东宫选公卿忠贤陛下素所委仗者使为师傅左右信臣简在圣心者以充賔友入搃万机出统戎政监国抚事六柄在手若此则陛下可以优防无为頥神养夀进御医药万岁之后国有成主民有所归则奸宄息望旁无觊觎此乃万世之令典塞祸之大备也今长皇子讳年渐周明叡温和众情所系时登储副则天下幸甚立子以长礼之大经若须并待成人而择倒错天伦则生履霜坚氷之祸自古以来载籍所记兴衰存亡尠不由此太宗纳之于是使浩奉册告宗庙命世祖为国副主居正殿临朝司徒长孙嵩山阳公奚斤北新公安同为左辅坐东厢西面浩与太尉穆观散骑常侍丘推为右弼坐西厢东面百寮总已以听焉太宗避居西宫时隐而窥之听其决断大悦谓左右侍臣曰长孙嵩宿德旧臣歴事四世功存社稷奚斤辩防智谋名闻遐迩安同晓觧俗情明练于事穆观达于政要识吾旨趣崔浩博闻彊识精于天人之会丘推虽无大用然在公专谨以此六人辅相吾与汝曹游行四境伐叛柔服可得志于天下矣群臣时奏所疑太宗曰此非我所知当决之汝曹国主矣
　　孝文帝延兴中显祖集群寮欲禅位于京兆王子推王公卿士莫敢先言任城王云进曰陛下方隆太平临覆四海岂得上违宗庙下弃兆民父子相传其来乆矣皇魏之兴未之有革皇储正统圣德夙章陛下必欲割捐尘务頥神清旷者副之寄宜绍寳歴若欲舍储轻移宸极恐非先圣之意骇动人情又天下是祖宗之天下而陛下輙改神噐上乖七庙之灵下长奸乱之道此是祸福所由愿深思慎之太尉源贺又进曰陛下今欲外选诸王而禅位于皇叔者臣恐春秋蒸甞昭穆有乱脱万世之后必有逆飨之讥深愿思任城之言东阳公丕等进曰皇太子虽圣德夙彰然实冲幼陛下富于春秋始览机政普天景仰率土徯心欲隆独善不以万物为心其若宗庙何其若亿兆何
　　宣武帝延昌三年于时肃宗在懐抱之中至于出入左右乳母而已不令宫寮闻知太学博士员外散骑侍郎带詹事丞杨昱谏曰陛下不以臣等凡浅备位宫臣太子动止宜令翼从然自此以来轻尔出入进无二傅辅导之美退阙群寮住侍之式非所以示民轨仪着君臣之义陛下若召太子必降手勅令臣下咸知为后世法后周武帝建德之后皇太子稍长既无令德惟昵近小人左宫正宇文孝伯白高祖曰皇太子四海所属而德声未闻臣忝宫官实当其责且春秋尚少志业未成请妙选正人为其师友调防圣质犹望日就月将如或不然悔无及矣帝敛容曰卿世载鲠直竭诚所事观卿此言有家风矣孝伯拜谢曰非言之难受之难也深愿陛下思之帝曰正人岂复过君于是以尉迟为右宫正孝伯仍为左宫正寻拜宗师中大夫
　　唐髙祖武德初法曹孙伏伽上言三事其一曰臣闻性相近习相逺今皇太子诸王左右执事不可不择大抵不义无頼及驰骋射猎歌舞声色慢逰之人止可悦耳目备驱驰至于拾遗补阙决不能也泛观前世子姓不克孝兄弟不克友莫不由左右乱之愿选贤才澄僚友之选耳帝大悦
　　太宗贞观五年李百药为太子右庶子时太子承干颇留意典坟然闲燕之后嬉逰无度百药作賛道赋以讽焉其词曰下臣侧闻先圣之格言甞览载籍之遗则伊天地之造洎皇王之建国曰人纪与人纲资立言与立德履之则率性成道违之则罔念作忒望兴废如从钧视吉凶于纠纒至乃受图膺箓握镜君临因万物之恩化以百姓而为心伤大仪之潜运阅往古以来今尽为善于乙夜惜勤劳于寸隂故能释层氷于涣汗变寒谷于蹛林总人灵以胥悦极穹壤而懐音赫矣盛唐大哉灵命时惟太始运钟上圣天纵皇储固本居正机悟宏逺神姿凝暎頋三善而必只四德而为行毎趋庭而闻礼常问寝而资敬奉圣训以周旋诞天文之明令迈观乔而望梓即元与明镜自大道云革礼教斯起以正君臣以笃父子君臣之礼父子之亲尽情义以兼极谅道而在人岂夏啓而周成亦丹朱以商均既雕且琢温故知新惟忠与敬曰孝与仁则可以下光四海上烛三辰昔二王之教子兼四时以齿学将交发于中外乃先之以礼乐乐以移风易俗礼以安上化人非有悦于钟鼓将宣志以和神宁有懐于玉帛将克已而庇身生于深宫之中防于羣后之上未深思于王业不自珎于匕鬯谓富贵之自然恃崇髙以矜尚必恣骄狠动褰礼让轻师傅而慢礼仪狎奸盗而纵滛放前星之耀遽隐少阳之道斯谅虽天下之为家蹈夷险之非一或以才而见升或见谗而受黜足可以自省厥休咎观其得失请粗畧而陈之觊披文以相质在宗周之积德乃执契而膺期赖父子而继祚啓十百之鸿基逮扶苏之副秦非有亏于闻望以长嫡之隆重监偏师于亭障始祸则金以寒离厥妖则火不炎上既树置之违道见宗祀之遄丧伊汉氏之长世固明两之逓作髙惑戚而宠赵以天下而为谑恵结皓而因良致羽翼于寥廓景有惭于邓子成从理之滛虐终生患于强呉由发怒于争博武居储两时犹幼冲防衰年之絶议识亚夫之矜功故能恢祖业绍三代之遗风据开博望其名未融哀时命之竒舛遇谗贼于江充虽备兵以诛乱竟背义而凶终宣嗣好儒大猷行阐嗟被尤于德教美发言于忠謇始闻道于匡逺终获戾于恭显太孙杂艺虽异定陶驰道不絶抑惟小善犹见重于通人当传芳于前典中兴上嗣明章济济俱达时政咸通经礼极至情于爱敬惇友于于兄弟是以固东海之遗堂因西周之继体五官在魏无闻德音或受讥于妲己且自悦于从禽虽才髙而学富竟取累于荒滛暨贻厥于明皇搆崇基于三世得秦帝之奢侈亚汉武之才艺遂驱役于群臣亦无救于凋中抚寛爱相表多竒重桃符而致惑纳钜鹿之明规竟能扫江表之氛秽举要荒而见羁思恵处东朝察其遗迹在圣徳其如初实御床之可惜悼愍懐之云废遇烈风之吹沙尽性灵之狎艺亦自败于凶邪安能奉其粢盛承此邦家惟圣上之慈爱训义方于至道同论政于汉幄脩政戒于京鄗鄙韩子之所赐重经术以为寳咨政理之美恶亦文身之斧藻庶有择于愚夫慙乞言于遗老致庶绩之咸宁先得人而为盛帝尧以则哲垂谟文王以多士兴咏取之于正人鉴之于灵镜量其器能审其检行必宜度机而分职不可违方以从政若其惑于听受暗于知人则有道者咸屈无用者必伸谄防竞进以求媚玩好不召而自臻直言正谏以忠信而获罪卖官鬻狱以货贿而见亲于是亏我王度斁我彛伦九鼎遇奸囬而逺逝万姓望抚我而归仁盖造化之至育惟人灵之为贵狱讼不理有死生之异涂寃结不申感隂阳之和气士之通塞属之以深文命之脩短悬之于酷吏是故帝尧画像陈卹隐之言夏禹泣辜尽哀矜之志因取象于大壮乃峻宇而雕墙将瑶台以琼室岂画栋以虹梁或淩云以遐观或通天而纳凉极醉饱而刑人力命痿蹶而受身殃是故言惜十家之产汉帝以昭俭而垂裕虽成百里之囿周文以子来而克商彼嘉会而礼通重旨酒之为徳至忘归而受祉在齐圣而温克若其酗醟以致昏沈湎以成忒痛殷受与灌夫亦亡家而丧国是以伊尹以酣室而作戒周公以乱邦而贻则咨幽闲之令淑实好逑于君子辞玉辇而割爱固班姬之所耻脱簮珥而思愆亦宣姜之为美乃有祸晋之骊姬丧周之褒姒尽娥妍于图画极凶悖于人理倾城倾国思昭示于后王丽质冶容宜永鉴于前史复有搜狩之礼驰射之不节之以礼义必自致于禽荒匪外形之疲极亦中心而发狂夫髙深不惧胥靡之徒韝緤为娯小竖之事以宗社之崇重持先王之名器与鹰犬之并驱淩艰险而逸辔马有衔橛之理兽骇不存之地犹有腼于获多独无情而内愧以小人之愚鄙忝不赀之恩荣擢无庸于草泽齿陋质于簮缨遇大道行而两仪泰喜元良盛而万国贞以监府之多暇每讲论而肃成仰惟神之敏速叹将圣之聪明自礼贤于秋实足归道于春卿芳年淑景时和气清华殿邃兮帏静灌木森兮风云轻花飘香兮动笑日骄鹦啭兮相哀鸣以物华之繁靡尚絶思于将迎犹蹈道而不倦极耽翫以研精命庸才以载笔谢摛藻于天庭异洞箫之娯侍殊飞盖之縁情阙雅言以賛德异报恩以轻生敢下拜而稽首愿永树于风声奉皇灵之遐夀冠振古于鸿名太宗见而遣使谓百药曰朕于皇太子处见卿所作赋述古来储贰事戒太子甚是典要朕选卿以辅弼太子正为此事大称所委但须善始令终耳因赐廐马一疋防物三百叚
　　七年太子监国诏杜正伦行左庶子兼崇贤馆学士帝谓正伦吾儿幼未有就徳我常物物戒之今当监国不得朝夕见故辍卿于朝以佐太子慎之朂之它日又言朕年十八犹在人间情伪无不甞及即位防置有失必待谏乃释然悟况太子生深宫不及知邪且人主不可自骄今若诏天下敢谏者死将无复发言矣故朕孜孜延进直言卿其以是晓太子冀裨益之擢中书侍郎封南阳县侯仍兼太子左庶子出入两宫典机宻以办治称后太子稍失道帝语正伦太子数私小人卿可审喻之教而不从其语我来故正伦显谏无所避太子不从輙道帝语督切太子即表闻帝责曰何漏泄我语对曰开示不入故以陛下语怖之冀当反善
　　十年太宗谓侍臣曰太子保傅古难其选成王幼小以周召为保傅左右皆贤足以长仁致理太平称为圣主及秦之胡亥始皇所爱赵髙作傅教以刑法及其篡也诛功臣杀亲戚酷烈不已旋踵亦亡以此而言人之善恶诚由近习朕弱冠交逰惟柴绍窦诞等为人既非三益及朕居兹寳位经理天下虽不及尧舜之明庶免乎孙皓髙纬之暴以此而言复不由染何也魏徴曰中人可与为善可与为恶然上智之人自无所染陛下受命自天平定寇乱救万民之命理致升平岂绍诞之徒能累盛徳但经云放郑声逺佞人近习之间尤宜深慎太宗曰善
　　十三年太子右庶子张素以承干颇以逰畋废学上书谏曰臣闻皇天无亲惟徳是辅茍违天道人神共弃然三驱之礼非欲教杀将为百姓除害故汤罗一面天下归仁今苑内娯猎虽名异游畋若行之无恒终亏雅度且传説曰学不师古匪説攸闻然则道在于学古学古必资师训既奉恩诏令孔頴达侍讲望数存顾问以补万一仍博选有名行学士兼朝夕读览圣人之遗教察既行之往事日知其所不足月无忘其所不能此则尽善尽美夏啓周诵焉足言哉夫为人上者未有不求其善但以性不胜情耽惑成乱耽惑既甚忠言尽塞所以臣下茍顺君道渐亏古人有言勿以小恶而不去小善而不为故知祸福之来皆起于渐殿下地居储贰当须广树嘉猷既有好畋之滛何以主斯匕鬯慎终如始犹恐渐衰始尚不慎终将安保承干不纳素又上书谏曰臣闻称皇子入学而齿胄者欲令太子知君臣父子尊卑之序长幼之节用之方寸之内之四海之外者皆因行以逺闻假言以光被伏惟殿下睿质已隆尚须学文以饬其表窃见孔頴达赵智等非惟宿徳鸿儒亦兼达政要望令数得侍讲问释物理览古论今増辉睿徳至如骑射畋逰酣歌妓玩茍悦耳目终秽心神渐染既乆必移情性古人有言心为万事主动而无节即乱恐殿下败徳之源在于此矣承干览书愈怒谓素曰庶子患风狂耶十四年太宗知素在东宫颇有进谏擢授银青光禄大夫行太子左庶子时承干甞于宫中击鼓声闻于外素叩阁请见极言切谏乃出宫内鼓对素毁之遣戸奴伺素早朝隂以马檛击之殆至于死是时承干好营造亭观穷奢极侈费用日广素上书谏曰臣以愚蔽窃位两宫在臣有江海之润于国无秋毫之益是用必竭愚诚思尽臣节者伏惟储君之寄荷戴殊重如其积徳不何以嗣守成业圣上以殿下亲则父子事无家国所应用物不为节限恩旨未逾六旬用物已过七万骄奢之极孰云过此龙楼之下惟聚工匠望之内不覩贤良今言孝敬则阙侍膳问竖之礼语恭顺则违君父慈训之方求风声则无学古好道之实观举措则有因縁诛戮之罪宫臣正士未甞在侧群邪滛巧日近深宫爱好者皆逰伎杂色施与者并图画雕镂在外瞻仰已有此失居中隐宻宁可胜计哉宣猷禁门不异阛阓朝入暮出恶声渐逺右庶子赵智经明行脩当今善士臣每请望数召进与之谈论庶广徽猷令旨反有嫌猜谓臣妄相推引从善如流尚恐不逮饰非拒谏必是招损古人云苦药利病苦言利行伏望安居思危日慎一日书入承干大怒遣刺客将加屠害俄属宫废
　　十四年太子詹事于志宁以太子承干广造宫室奢侈过度耽好声乐上书谏曰臣闻克俭节财实道之源崇侈恣情乃败徳之本是以陵云槩日戎人于是致讥峻宇雕墙夏书以之作诫昔赵盾匡晋吕望师周或劝之以节用或谏之以厚敛莫不尽忠以佐国竭诚以奉君欲使茂实播于无穷英声被乎物听咸着简册用为美谈且今所居东宫隋日营建覩之者尚讥甚侈见之者犹叹甚幸何庸于此中更有脩造财帛日费土木不停役斤斧之工极磨砻之妙且丁匠官奴入内比者无复监此等或兄犯国章或弟罹王法往来御出入禁闱钳凿縁其身槌杵在其手千牛既自不见直长无由得知所司何以自安臣下岂容无惧又郑卫之乐古谓滛声昔朝歌之乡囬车者墨翟夹谷之会挥剑者孔丘先圣既以为非通贤将以为失顷间宫内往往取太乐伎儿入便不出闻之者股栗言之者心战往年口勅伏请重寻圣旨殷勤明诫恳切在于殿下不可不思至于微臣不得无惧臣自驱驰宫阙已积岁时犬马识恩木石知感臣所有管见敢不尽言但恱意取容臧孙方以疾疢犯顔逆耳春秋比之药石伏愿停工巧之作罢乆役之人絶郑卫之音弃群小之辈则三善允备万国作贞矣承干览书不悦十五年承干以务农之时召驾士等役不许分畨人懐怨苦又私引突厥群竖入宫志宁上书谏曰上天盖髙日月光其徳明君至圣辅佐賛其功是以周诵升储见匡毛毕汉盈居震取资黄绮姬旦抗法于伯禽贾生谏争于文帝咸殷勤于端士皆恳切于正人歴代贤君莫不丁宁于太子者良以地膺上嗣位防储君善则率土沾其恩恶则海内罹其祸近闻仆寺习驭驾士兽医始自春初迄兹夏晚恒居内役不放分畨或家有尊亲阙于温清或室有幼弱絶于抚养春既废其耕垦夏又妨其播殖事乖存育恐致怨嗟傥闻天听后悔何及又突厥哥友等咸是人面兽心近之有损于英声昵之无益于盛徳引之入阁人皆惊骇岂臣愚识独用不安殿下必须上副至尊圣情下允黎元本望不可轻微恶而不避无容畧小善而不为理敦杜渐之方须有防萌之术屏退不肖狎近贤良如此则善道日隆徳音自逺承干大怒遣刺客张师政纥干承基就舎杀之志宁是时丁母忧起复为詹事二人潜入其第见正寝处苫庐竟不忍而止及承干败太宗知其事深勉劳之
　　贞观中太子承干数亏礼度侈纵日甚太子左庶子于志宁撰谏二十卷讽之是时太子右庶子孔頴达每犯顔进谏承干乳母遂安夫人谓頴达曰太子长成何宜屡得面折对曰防国厚恩死无所恨谏争愈切承干令撰孝经义防頴达又因文见意愈广规谏之道太宗并嘉纳之二人各赐帛五百匹黄金一斤以厉承干之意

　　歴代名臣奏议卷七十一
　　钦定四库全书
　　歴代名臣奏议卷七十二
　　明　杨士竒等　撰
　　储嗣
　　唐太宗甞谓左庶子于志宁曰古者太子既生士负之即置辅弼昔成王以周召为师傅日闻道习以成性今太子幼卿当辅以正道无使邪僻啓其心勉之官赏可不次得也太子承干屡有过恶志宁欲救止之上谏苑以讽帝见大悦赐黄金十斤绢三百匹俄兼詹事以母丧免有诏起复本官固请终丧帝遣中书侍郎岑文本敦譬曰忠孝不两立今太子须人教约卿彊起为我卒辅导之志宁乃就职时太子以农时造曲室累月不止又好音乐过度志宁谏以为今东宫乃隋所营当时号为侈丽岂容复事磨砻彩饰于其间丁匠官奴皆犯法亡命钳凿槌杵往来出入监门宿卫直长千牛不得苛问爪牙在外厮役在内其可无忧乎
　　贞观十七年太宗谓长孙无忌司空房龄曰三师以徳道人者也若师体卑太子无所取则于是诏令撰太子接三师仪注太子出殿门迎先拜三师答拜毎门让三师坐太子乃坐与三师书前名惶恐后名惶恐再拜十八年晋王初立为皇太子尚未尊贤重道太宗又甞令太子居寝殿之侧絶不往东宫散骑常侍刘洎上书曰臣闻郊迎四方孟侯所以成徳齿学三让元良由是作贞斯皆屈主礼之尊申下交之义故得刍言咸荐睿问旁通不出轩庭坐知天壤率由兹道永固鸿基者焉至若生乎深宫之中长乎妇人之手未曽识忧惧无由晓风雅虽复神机不测天纵生知而开物成务终由外奨匪夫崇彼干籥听兹謡颂何以辨章庶甄覈彛伦歴考圣贤咸资琢玉是故周储上哲师望奭而加裕汉蓄两人引园绮而昭徳原夫太子宗祧是系善恶之际兴亡斯在不勤于始将悔于终是以晁错上书令通政术贾谊献防务知礼教窃惟皇太子玉裕挺生金声夙振明允笃诚之美孝友仁义之方皆挺自天资非劳审谕固以华夷仰徳翔泳希风矣然则寝门侍膳已表于三朝艺宫论道宜于四术虽春秋鼎盛饬躬有渐实恐嵗月易往堕业兴讥取适宴安言从此始以臣愚短幸叅侍从思广储明轻愿闻彻不敢曲陈故事请以圣徳言之伏惟陛下诞睿膺图登庸歴试多才多艺道着于匡时允武允文功成于纂祀万方即叙九围清晏尚曰虽休勿休日慎一日求异闻于振古劳睿思于当年乙夜观书事髙汉帝马上披卷勤过魏王陛下自励如此而令太子优防弃日不习图书臣所未谕一也加以暂屏机务即寓雕虫纡寳思于天文则长河韬暎摛玉华于仙札则流霞成彩固以锱铢万代冠冕百王屈宋不足以升堂钟张何偕于入室陛下自好如此而太子悠然静防不寻篇翰臣所未谕二也陛下备该众妙独秀寰中犹晦天聪俯询凡识听朝之隙引见羣官降以温顔询以今古故得朝廷是非闾里好恶凡有巨细必关闻听陛下自行如此今太子乆入趋侍不接正人臣所未谕三也陛下若谓无益则何事劳神若谓有成则宜申贻厥蔑而不急未见其可伏愿俯推睿范训及储君推以良书娯之嘉客朝披经史观成败于前踪晚接賔逰访得失于当代间以书札继以篇章则日闻所未闻日见所未见副徳逾光羣生之福也窃以良娣之选遍于中国仰惟圣旨本求典内冀防微慎逺虑羣下所知暨乎徴简人物则与躬纳相违监抚二周未近一士愚谓内既如彼外亦宜然者恐招物议谓陛下重内而轻外也古之太子问安而退所以广敬于君父异宫而防所以分别于嫌疑今太子一侍天闱动移旬朔师傅以下无由接见假令供奉有隙暂还东朝拜谒既防且事俯仰规谏之道固所未暇陛下不可以亲教宫寀无因以进言虽有具寮竟将何补伏愿俯循前躅稍抑下流逺大之规展师友之义则离徽克茂帝图斯广凡在黎元孰不庆頼太子温良恭俭聪明睿哲含灵所悉臣岂不知而浅识勤勤思效愚忠者愿苍溟益润日月増华也太宗乃令洎与岑文本马周逓日往来东宫与皇太子谈论
　　太宗谓侍臣曰古有胎教世子朕则不暇但近自建立太子遇物必诲谕见其临食将饭谓曰汝知饭乎对曰不知凡稼穑艰难皆出人力不夺其时常有此饭见其乗马又谓曰汝知马乎对曰不知能代人劳苦者也以时消息不尽其力则可以常有马也见其乗舟又谓曰汝知舟乎对曰不知曰舟所以比人君水所以比黎庶水能载舟亦能覆舟尔方为人主可不畏惧见其依于曲木之下又谓曰汝知此树乎对曰不知曰此木虽曲得绳则正为人君虽无道受谏则圣此傅説所言可以自鉴
　　太宗于寝宫侧别置院居太子褚遂良谏以为朋友深交者易怨父子滞爱者多愆宜许太子间还东宫近师傅专学艺以广懿徳帝从其言
　　太宗宠爱魏王泰月禀过皇太子逺甚谏议大夫褚遂良谏曰圣人尊嫡卑庶谓之储君故用物不会与王共之庶子不得为比所以塞嫌萌杜祸源先王法制本诸人情知有国家者必有嫡庶庶子虽爱不得过嫡子如当亲者防当尊者卑则私恩害公惑志乱国今魏王禀料过东宫议者以为非是昔汉窦太后爱梁王封四十余城王筑苑三百里治宫室为复道费财钜万出警入跸一不得意遂发病死宣帝亦骄淮阳王几致于败辅以退让之臣乃得免今魏王新出阁且当示以节俭自可在后月加岁増又宜择师傅敦以谦俭勉以文学就成徳器此所谓圣人之教不肃而成也帝又敕泰入居武徳殿侍中魏徴亦言王为陛下爱子欲安全之则不当使居嫌疑之地今武徳殿在东宫之西昔海陵居之矣论者为不可虽时与事异人之多言尚或可畏又王之心亦弗遑舎愿罢之成王以宠为惧之美帝悟乃止时魏王泰礼秩如嫡羣臣未敢谏帝从容访左右曰方今何事尤急岑文本泛言礼义为急帝以不切未颔可遂良曰今四方仰徳谁弗率者惟太子诸王宜有定分帝曰有是哉朕年五十日以衰怠虽长子守器而弟支子尚五十人心常念焉自古宗姓无良则倾败相仍公等为我柬贤者保傅之夫事人乆情媚熟则非意自生其令王府官不得过四考着为令
　　太子承干废魏王泰闲侍帝许立为嗣因谓大臣曰泰昨自投我懐中云臣今日始得为陛下子更生之日也臣惟有一子百年后当杀之传国晋王朕甚怜之起居郎褚遂良曰陛下失言安有为天下主而杀其爱子授国晋王乎陛下昔以承干为嗣复宠爱泰嫡庶不明纷纷至今若必立泰非别置晋王不可帝泣曰我不能即诏长孙无忌房龄李勣与遂良等定防立晋王为皇太子
　　太子承干废帝欲立晋王未决坐两仪殿羣臣已罢独留无忌龄勣言东宫事因曰我三子一弟未知所立吾心亡聊即投牀取佩刀自向无忌等惊争抱持夺刀授晋王而请帝所欲立帝曰我欲立晋王无忌曰谨奉诏异议者斩帝顾王曰舅许汝矣宜即谢王乃拜帝复曰公等与我意合天下其谓何答曰王以仁孝闻天下乆矣固无异辞有如不同臣负陛下百死于是遂定髙宗时王皇后无子以燕王忠为太子及后废武后子甫三岁许敬宗希后旨请立正嫡谓太子忠宜同汉刘彊故事帝问立嫡若何对曰正本则万事治太子国夲也且东宫所出微今知有正嫡不自安窃位而不自安非社稷计帝曰忠故自让敬宗曰能为太伯不亦善乎于是降封忠梁王
　　武后时姚班为太子詹事兼左庶子时节愍太子稍失道班凡四上书谏其一曰臣闻贾谊称选天下端士使与太子居防出入故太子见正事闻正言行正道左右前后皆正人也夫习与正人居不能无正习与不正人居不能无不正教得而左右正则太子正太子正天下定矣伏见内置作坊诸工伎得入宫闱之内禁卫之所或言语内出或事状外通小人无知因为诈伪有玷盛徳臣望悉出宫内造作付所司其二曰汉文帝身弋绨足革舄齐髙帝防槛用铜者皆易以铁经侯带玉贝剑环佩以过魏太子太子不视经侯曰魏国亦有寳乎太子曰主信臣忠魏之寳也经侯委剑佩去杜门不出夫圣贤以简素为贵皇主以菲薄为徳惟殿下留心恭俭损省玩好以训天下其三曰前世东宫门閤往来皆有簿籍殿下时有所须唯门司宣令奸伪乗之因縁増损近吕升之乃代署宣敕頼殿下纠发其奸以后墨令及覆事并请内印画署冀免诈缪其四曰圣人不专其徳贤智必有所师今司经无学士供奉无侍读宜视膳时奏请其人俾奉讲劝夫经所以立行脩身史所以谙识成败斯急务也太子虽称善不能用其言及败索宫中得班谏书中宗嘉叹
　　时洛阳人王庆之率险佞数百人请以武承嗣为皇太子后不许固请后遣凤阁侍郎同凤阁鸾台平章事李昭徳诘其故昭徳笞杀庆之余党败散因奏曰自古有侄为天子而为姑立庙乎以亲亲言之天皇陛下夫也皇嗣陛下子也当传之子孙为万世计陛下承天皇頋托而有天下又立承嗣臣见天皇不来食矣后乃止张易之甞从容问自安计于鸾台侍郎同凤阁鸾台平章事狄仁杰仁杰曰惟劝迎庐陵王可以免祸会后欲以武三思为太子以问宰相众莫敢对仁杰曰臣视天人未厌唐徳比匈奴犯边陛下使梁王三思募勇士于市逾月不及千人庐陵王代之不浃旬輙五万今欲继统非庐陵王莫可后怒罢议乆之召谓曰朕数梦双陆不胜何也于是仁杰与王方庆俱在二人同辞对曰双陆不胜无子也天其意者以警陛下乎且太子天下本夲一揺天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年乂欲以三思为后且姑侄与子母孰亲陛下立庐陵王则千秋万岁后常享宗庙三思立庙不祔姑后感悟即日遣徐彦伯迎庐陵王于房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舎龙门具礼迎还中外大悦
　　武后末年太子虽还东宫政事一不与大臣畏祸无敢言冀州武邑人苏安恒投匦上书曰陛下膺先圣顾托受嗣子揖让应天顺人二十余年岂不闻虞舜褰裳周公复辟事乎今太子孝谨春秋盛壮使统临宸极何异陛下身抚天下哉胡不传位东宫休安圣躬自昔天下无二姓并兴且梁河内建昌诸王以亲得封恐万岁后不能良计宜退就公侯任以闲简又陛下二十余孙无尺土封非长乆计也请以都督府要州分而王之纵今尚幼且择立师傅养成徳器藩屏皇家书奏后虽猜刻不能无感乃召见赐食厚慰遣之明年复谏曰臣闻天下者髙祖太宗之天下有隋失驭羣雄鹿骇唐家亲事戎旅以平防县指河为誓非李氏不王非功臣不封陛下虽居正统实唐旧基前日太子在谅闇相王非长嗣唐祚中弱故陛下因以即位今太子年徳已盛尚贪有大寳忘母子之恩蔽其元良以据神器何施顔面见唐家宗庙大帝陵寝哉臣谓天意人事逺归李氏物极则复器满则覆当防不防将受其乱诚能髙揖万几自怡圣心史臣书之乐府歌之斯盛事也臣闻见过不谏非忠畏事不言非勇陛下以臣为忠则择是而用以为不忠则斩臣头以令天下书闻不报
　　中宗初为太子时生懿徳太子重润髙宗喜甚是岁为皇太孙开府置官属帝问吏部侍郎裴敬彛郎中王方庆对曰礼有嫡子无嫡孙汉魏太子在子但封王晋立愍懐子为皇太孙齐立文恵子为皇太孙皆居东宫今有太子又立太孙于古无有帝曰自我作古若何对曰礼君子抱孙不抱子可以为王父尸者昭穆同也陛下肇建皇孙本支千亿之庆帝悦
　　睿宗初以子宪为太子后复位楚王有功将建东宫未定宪辞曰储嗣天下公器时平则先嫡国难则先功重社稷也使付授非宜海内失望臣以死请因涕泣固让帝嘉宪让遂许之
　　宗时张九龄奏曰臣伏以皇太子是天下之本为国之贰今则睿质渐长犹在深宫所与近习者未必皆正人端士安于逸乐乆则性成是以古者明王恐其若此虽在赤子先之以教必使耆儒硕徳为之师保故大戴礼云周成王在襁褓之中太公为之太师教之顺也周公为之太傅傅其徳义召公为之太保保其身体是故成王能圣周道用康秦始皇使赵髙傅其太子胡亥因教之以狱所习者非斩劓人则夷人之三族也胡亥即位秦氏以亡则明人之性情莫不由习若近正人闻正事虽欲为恶固已不忍若亲近细人不闻教谕纵欲行善犹未知所适此必然也胡越之人生则声同长则语异盖声者天然语者所习习于胡则胡习于越则越故知成于所习不可不慎臣伏愿详择典故徴用名贤执经劝学朝夕从事俾皇太子得于所习天下幸甚宗宠幸恵妃妃诉太子瑛于帝帝大怒欲废之中书令张九龄谏曰太子诸王日受圣训天下共庆陛下享国乆子孙蕃衍奈何一日弃三子昔晋献公惑嬖姬之谗申生忧死国乃大乱汉武帝信江充巫蛊祸及太子京师蹀血晋恵帝有贤子贾后譛之乃至丧亡隋文帝听后言废太子勇遂失天下今太子无过二王贤父子之道天性也虽有失尚当掩之惟陛下裁赦帝黙然太子得不废
　　肃宗时太子妃萧母部国公主也坐蛊媚幽禁中帝怒责太子太子不知所对中书侍郎李泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家族邪对曰臣衰老位宰相以谏而诛分也使太子废佗日陛下悔曰我惟一子杀之泌不吾谏吾亦杀尔子则臣絶祀矣虽有兄弟子非所歆也即噫呜流涕因称昔太宗诏太子不道藩王窥伺者两废之陛下疑东宫而称舒王贤得无窥伺乎若太子得罪请亦废之而立皇孙千秋万岁后天下犹陛下子孙有也且郜国为其女妒忌而蛊惑东宫岂可以妻母累太子乎争数十意益坚帝悟太子乃得安
　　时军中谋帅皆属建宁王广平王行军司马李泌宻白帝曰建宁王诚贤然广平冢嗣有君人量岂使为呉太伯乎帝曰广平为太子何假元帅泌曰使元帅有功陛下不以为储副得乎太子从曰抚军守曰监国今元帅乃抚军也帝从之
　　宪宗元和元年左拾遗元稹奏曰臣伏见陛下降明诏修废学増胄子选司成大哉尧之为君伯夷典礼夔教胄子之深旨也然而事有万万急于此者敢冐昧殊死而言之臣闻诸贾生曰三代之君仁且乆者教之然也诚哉是言且夫周成王人之中才也近管蔡则谗入有周召则义闻岂可谓天聪明哉然而克终于道者得不谓教之然耶始其为太子也未生胎教既生保教太公为之师周公为之傅召公为之保伯禽唐叔与之防礼乐诗书为之习目不得阅滛艳妖诱之色耳不得闻优笑淩乱之声口不得习操防击搏之书居不得近容顺隂邪之党防不得恣追禽逐兽之乐玩不得有遐异僻絶之珍凡此数者非谓俻之于前而不为也亦将不得见而为之矣及其长而为君也血气既定防习既成虽有放心快已之事日陈于前固不能夺已成之习已定之心矣则彼忠直道徳之言固吾之所习闻也陈之者有以谕焉回佞庸违之説固吾之所积惧也谄之者有以辨焉人之情莫不欲耀其所能而党其所近茍将得志则必快其所蕴矣物之性亦然是以鱼得水而防马逸驾而走鸟乗风而翔火得薪而炽此皆物之快其所蕴也今夫成王所蕴道徳也所近圣贤也是以举其近则周公左而召公右伯禽鲁而太公齐快其蕴则兴礼乐而朝诸侯措刑罚而美教化教之至也可不谓信然哉及夫秦则不然灭先王之学曰将以愚天下黜师保之位曰将以明君臣胡亥之生也诗书不得闻圣贤不得近彼赵髙者诈宦之戮人也而传之以残忍戕贼之术且日恣睢盱天下以为贵莫见其面以为尊是以天下之人未尽愚而胡亥固已不能分兽畜矣赵髙之威慑天下而胡亥巳自幽于深宫矣李斯者秦之宠丞相也困谗寃死无以自明而况于疎逺之臣庶乎若此则秦之亡有以致之也汉髙承之以兵革汉文守之以亷谨卒不能苏复大训是以景武昭宣天资甚美才可以免祸乱哀平之间则不能虞簒弑矣然而恵帝废易之际犹頼羽翼以胜其邪心是后有国之君议教化者莫不以兴亷举孝设学崇儒为意曽不知教化之不行自贵者始畧其贵者教其贱者无乃隣于倒置乎洎我太宗文皇帝之在藩邸以至于为太子也选知道徳者十八人与之防习即位之后虽宴逰饮食之间若十八人者实在其中上失无不言下情无不达不四三年而名髙盛古岂一日二日而致是乎防习之渐也贞观已还师傅之官皆宰相兼领其余宫寮选亦甚重马周以官髙恨不得为司议郎此其验也文皇之后渐踈贱之至于武后临朝剪弃王族当中睿二圣危难之际虽有骨鲠敢言之士既不得在调防保安之职终不能措扶卫之一词而令近胡安金藏剖腹以明之岂不大哀哉兵兴以来兹尤甚师资保傅之官非疾废眊瞆不任事者为之即休戎罢帅不知书者防之至于友谕賛议之徒踈冗散贱之甚者缙绅耻由之夫以匹夫之爱其子者犹求明哲慈恵之师以教之直谅多闻之友以成之岂天下之元子而可以疾废毦聩不知书者为之师踈冗散贱不适用者为之友乎此何足反居上之甚也近制宫寮之外往往以沈滞僻老之儒充侍书侍读之选而又踈弃斥逺之越月逾时不得召见彼又安能傅成道徳而保养其躬哉臣以为积此者岂不以皇天眷祐祚我唐徳以舜继舜以尧继尧传陛下十一圣矣莫不生而神明长而仁圣以是为屑屑习仪者故不之省耳臣独以为于列圣之谋则可也计无穷传后嗣则不可脱或万代之后有若周成王中才者而又生于深宫优笑之间无周召保助之教则将不知喜怒哀乐之所自矣况稼穑之艰难乎今陛下以上圣之资肇临海内是天下之人倾耳注目之日也特愿陛下思成王训导之功念文皇防习之渐选重师保慎简宫寮皆用博厚深之儒而又练达机务者为之更进迭见日就月将因令皇太子洎诸王定齿胄讲业之仪行严师问道之礼至徳要道以成之撤膳记过以譬之血气未定则辍禽色之娯以就学圣质既备则资防习之善以徳此所谓一有元良万国以贞之化也岂直修废学选司成而足伦匹其盛哉而又俾则百王莫不幼同师长同术识君道之素定知天伦之自然然后选用贤良树为藩屏出则有晋郑鲁卫之盛入则有东牟朱虚之强盖所谓宗子维城犬牙盘石之势又岂与夫魏晋以降囚贼其兄弟而自剪其夲枝者同年而语乎微臣窃不自揆思为陛下建永永无穷之长防輙敢冒昧殊死而言之三年学士李绛上言曰古先哲王以天下为大器知一人不可以独理四海不可以无本故立皇太子以副已设百官以分职然后人心大定宗社永宁有国家者不易之道也陛下嗣膺大寳四年于兹矣而储闱未立典防不行是开窥觎之端乖重慎之义非所谓承宗庙重社稷也且汉魏故事国朝旧制悬诸日月着为宪章伏望陛下抑防谦之小节行至公之大典用兴储副永固邦家则主鬯承祧必光于万代问安侍膳道播于百王上曰朕以菲薄获守社稷而防恳未通于天地孝诚未达于宗祧而遽示天下私光及于子孙朕甚恶焉然以卿忠诚累有陈请援引祖宗制度援引经典宪章事重礼崇瞿然増惕宜依所请遂下制司择日备礼册命即恵昭太子也
　　宣宗时御史中丞魏謩进同中书门下平章事建言今天下粗治惟东宫未立不早以正人傅导之非所以存副贰之重且泣下帝为感动自敬宗后恶言储嫡事故公卿无敢开陈者时帝春秋髙嫡嗣未辨謩辅政白发其端朝议归重
　　后唐明宗天成三年张昭迁都官贠外郎时皇子竞尚奢侈昭防谏曰帝王之子长于深宫安于逸乐纷华之玩丝竹之音日接于耳目不与骄期而骄自至倘非天资英敏识本清明以此荡心焉能无惑茍不豫为教导何以置之盘牙臣见先帝时皇子皇弟尽喜无稽玩物之言厌闻致治经邦之论入则务饰姬姜出则广増仆马亲賔满座食客盈门箴规者少谐谑者多以此而欲托以主鬯不亦难乎臣请诸皇子各置师傅陛下令皇子屈身师事之讲论道徳使一日之中止记一事一岁之内所记渐多每月终令师傅具録闻奏或皇子上谒之时陛下更令侍臣面问十中得五为益良多博识安危之理深知成败之由臣又闻古之人君即位而封太子拜诸王究其所由盖有深旨使庶不乱嫡防不间亲礼秩有常邪慝不作近代人君失于此道以至邦家搆患衅隙萌生昔隋祖聪明炀帝亦倾杨勇太宗齐圣魏王终覆承干臣每读古书深悲其事愿于圣代杜此厉阶其于卜贰封宗在臣未敢轻议臣请诸皇子于恩泽赐与之间婚姻省视之际依嫡庶而为礼秩据亲踈而定节文示以等威絶其徼幸保宗之道莫大于斯明宗览防而不能用
　　宋太宗时寇准出知青州召还入见帝足创甚自褰衣以示准且曰卿来何缓耶准对曰臣非召不得至京师帝曰朕诸子孰可以付神器者准曰陛下为天下择君谋及妇人中官不可也谋及近臣不可也惟陛下择所以副天下望者帝俛首乆之屏左右曰襄王可乎准曰知子莫若父圣虑既以为可愿即决定帝遂以襄王为开封尹改封夀王于是立为皇太子
　　宋真宗咸平元年侍御史知杂事田锡上言曰臣窃观唐宪宗即位改元元和四年冬十月御宣政楼册皇太子又按李绛论事集元和三年翰林学士李绛等上言曰古先哲王以天下为大器知一人不可以独理四海不可以无本故立太子以副已设百司以分职然后人心大定宗社永宁有国家者不易之道也陛下嗣膺大寳四年于兹矣而储闱未建典册不行是开窥觎之端乖重谨之义非所以承宗庙重社稷也宪宗依所请下制所司择日备礼册命今陛下自纂承大位改元以来五年于兹矣储闱未建典册不行岂不虑窥觎之端岂不思重谨之义宜速以宗社永宁为图也
　　天禧元年兵部员外郎直史馆陈靖上奏曰臣伏见皇太子光践承华照临方内洊雷成象正位于青宫五辂和铃炳仪于清庙惟賔寮之具尔独师保之阙如且夫师者师法其规模保者保安于徳义茍旷厥任未协前经臣是以展转三思揣摩羣籍冀有确论上賛昌朝粤自五帝选贤三王授子虽揖逊之或异在训导以攸同虞舜之书则曰教胄子姬周之典则曰延冲人着于格言莫重尊教虽然服冕裘陈卤簿此可以荘礼容于外也至若就道徳敦孝恭此可以发智理于内也伏愿陛下隆邦家之本考沿袭之文延揖公台充备师傅体二圣之基绪副三灵之宅心人谋大同知有尊于调防神器光属亦共贯于守成又惟陛下颁列藩房夙昭圣范歴试京邑之繁重备尝稼穑之艰难虽勿用以居潜已重晖而合照故太宗皇帝英心奋断大略制权谓六傅而可虚俾庶务而从简今皇太子适膺储位方在妙龄是宜设彼师臣丰其礼数恢七教以兴之徳业广五行俱下之聪明春诵夏弦徧遵行于故事左辅右弼率永頼于正人臣谨案汉书始元五年六月诏曰朕以身获保宗庙战战栗栗夙兴夜寐脩古帝王之事通保傅者是知保傅之重不可不备也又伏覩唐贞观十七年散骑常侍刘洎以谓皇太子初立宜尊贤重道以昭圣徳遂上书论列亦有宪章然而师傅之名未闻沿革之制臣学识寡陋罔测津涯伏乞陛下选载笔之洪儒俾其检讨召秉钧之元辅计之乆长庶使左右周储赖旦奭之耆徳羽翼汉室蹑园绮之髙踪上符宗社之灵下副华夷之愿臣适当暮齿尚玷周行请老归田案礼经而愧晚封章言事表臣节之有终倘防宸鉴俯回离明増耀不独臣死生幸甚抑亦使兆庶同欢
　　仁宗皇祐五年太常博士张述上奏曰臣闻漆室之女有忧国之心倚槛而叹臣位于朝二十五年而区区之虑不蚤为陛下建长世之防是漆室之不若也臣实忧之有生之命系于宗庙社稷之重而以继嗣为之本匹夫匹妇有百金之产犹能定谋托后事出于素况有天下者哉建隆干徳之臣子孰不愿太祖皇帝享年亿万者而端拱天禧之臣子其心亦莫不若此然天地有运行日月有盈昃隂阳之数有焕有章气至而回极而变理之必然者也艺祖以神器付太宗太宗以传真宗真宗以传陛下陛下承三圣之业传之于千万年斯为孝矣而春秋四十四宗庙社稷之继未有托焉此臣所以夙夜彷徨而忧也陛下知此矣而以嫌疑不决非孝也羣臣知此矣而以避讳不言非忠也陛下享天下之贵而不自怠有天下之富而不自侈过成康文景逺矣谓宜黙祈天地岳渎分宠六宫用均爱施或未之获则遴择宗亲才而贤者异以礼秩试以职务俾内外知圣心有所属则天下大幸
　　嘉祐五年述又上奏曰臣闻明两作离大人以继明照四方离为日君象也二明相继故能乆照东升西没一昼一夜数之常也陛下御天下将三纪是日之正中也而未闻以继照为虑臣诚疑之夫嗣不早定则有一旦之忧而贻万世之患歴观前世事出仓猝则或宫闱出令或宦官主谋或奸臣首议贪孩孺以乆其政冀闇昧以窃其权安危之机发于顷刻而朝议恬不为计岂不危哉
　　六年述为职方员外郎提淮浙铜塲又上奏曰臣读书为儒歴览经史而効官州县唯有忠义常尽瘁于职业自登朝列伏见皇嗣未立中外忧之十余年间已五次上书所言皆指陈宗庙社稷可安可危之事自知卑防天听髙邈伏虑衡石程书之时不足感悟宸听又恐言词激切触犯忌讳为左右隐蔽臣伏念三圣寳位传付陛下陛下在位既四十年未有继嗣陛下曽不细思之耶若仔细思之则忧宗庙社稷俾继嗣不絶矣若未仔细思之耶不当因循委顺天命一祖二宗传付陛下寳位欲其宗庙社稷世世嗣续不絶则陛下方为孝矣臣愚敢引杜太后之言庶激切感悟陛下之心杜太后临终以艺祖得天下谓无长君所以艺祖得之艺祖奉杜太后之言所以不忍传之子而传之太宗是也向使世宗在位更十数年少帝嗣位艺祖岂得应天顺人之事乎陛下当思之陛下昔诞育豫王若天意与陛下则今已成立矣近闻一年中诞四公主若天意与陛下则其中有皇子矣上天之意如是陛下合当悟之陛下在位四十年当其安宁万岁时宜审择艺祖太宗贤子孙且立为皇子但且异其爵位试之官政系天下之望陛下详察有贤徳可以传付则立之所以谨重大事俾宗庙社稷得其主矣而况天地之大五行休王皆有数在天地之中固不可逃其数也一旦卒有万一不可讳仓皇之际危急之间寳位神器而欲使宫闱左右中官两府递相观望而一言谋之岂陛下之心轻祖宗之基业如是之易也当陛下安康之时不能择而为之欲至仓皇之际顾令左右取次谋之此陛下不谨重三圣之基业同寻常之事尔夫继嗣有贤有不贤则朝政有治有乱宗庙社稷有安有危陛下之心固亦知之矣今陛下在位岁乆万几之政稔闻熟见但欲凝神渊黙垂拱仰成威福赏罚虽曰出自朝廷即陛下不专于已赏罚不专于已而威福渐移于下臣愚实忧之书曰惟辟作福渐之时义大矣哉履霜坚氷至盖言渐之不已则东汉陵夷之祸复见于今矣臣愚生不能一益圣世所以吐肝沥胆触犯忌讳狂言僭説庶有感悟陛下之心若有所感悟而能择继嗣绍隆宗庙社稷俾世世祭享不絶臣虽赴鼎镬万死之日犹生之年而名不朽挂于忠义之列所求遂矣
　　至和二年侍御史赵抃上言曰臣闻圣人之制变不可无权宜天下之能事不可失机会至于去祸以归福却乱以格治救亡以图存转危以置安者用权宜适机会也向者伏覩陛下圣体偶一违豫中外人心莫不动揺頼宗庙社稷之降灵天地神明之垂祐四海防福宸躬寖康然犹上有谪见之文迨无虚月下有妖言之俗至于再三天其或者岂非以陛下皇嗣未立人心未有所系垂厥祥异明白丁宁警诫陛下意欲陛下深思逺图亟有所为而然也权宜也机会也今其时矣书曰一人元良万邦以贞易曰大人以继明照四方叔孙通以谓天下之本奈何以天下为戯韩愈亦云前定可以守法不前定则争且乱臣不胜大愿愿陛下思所以答谪见妖言之警诫思所以固三圣百载之基业思所以安中外臣庶之忧惑思所以破奸雄隂贼之窥觎断宸衷发天意择用宗室贤善子弟或教育宫闱或封建任使左右以良士辅导以正人磐石维城根本深固有是二者惟陛下示天下以至公而财择焉伏况陛下春秋富盛福夀延洪一旦皇子庆诞少阳位正储贰事体何损权宜方今施为且适机会转祸乱危亡将然之势为福治安存无疆之基岂不盛哉岂不休哉臣职有言责计无家为戴陛下之恩极泰山之重顾愚臣之命等鸿毛之轻傥一毫有益于朝廷则万死甘从于鼎镬干冒旒冕臣无任纳忠待罪激切屏营之至
　　三年通判并州司马光请建储副状曰窃以人臣之进言者舍其急而议其缓则言益繁而用益寡矣人君之听纳者忽其大而谨其细则心益劳而功益浅矣故明主不恶逆耳之言以察治乱之原忠臣不避灭身之祸以论危安之本是以上下交泰而事业光美也臣窃见陛下自首春以来圣体小有不康天下之人侧足而立累气而息恟恟忧惧若蹈氷炭间者虽已痊平而民间犹有妄为讹言以相惊动者虽有司以严刑束之彼口不得言中心惶惶何所不虑邪陛下胡不试思其所以然者何哉岂非储贰者天下之根本根本未定则众心不安也贾谊有言抱火措之积薪之下而寝其上火未及然因谓之安当谊之时汉孝文帝春秋鼎盛有孝景以为之太子中外乂安公私富溢谊犹有是言使谊防于今日当云何哉陛下好学多闻博览经史试以前古之事质之治乱安危之几何尝不由继嗣哉得其人则治不得其人则乱分先定则安不先定则危此明白之理皎如日月得失之机间不容发于朝廷至大至急之务孰先于此而陛下晏然不以为忧羣臣爱身莫以为言此臣所以日夜痛心疾首忘其身之踈贱而不顾鼎镬之罪者也伏惟陛下哀而察之今夫细民之家有百金之寳犹择亲戚可信任者使谨守之况天下之大乎三代之王以至二汉所以能享天之禄若是其乆者岂非皆亲任九族以为藩辅乎使亲者犹不可信则踈者庸足恃乎臣窃惟陛下天性纯孝振古无伦事无大小关于祖宗者未尝不谨身苦体小心翼翼以奉承之况所受祖宗光明盛大之基业岂可不为之深思逺虑措之于安平坚固之地以保万世无疆之休哉臣闻天子之孝非若众庶止于养亲而已盖将慎守前人之业而传于无穷然后为孝也故经称天子之孝曰徳教加于百姓刑于四海诸侯之孝曰保其社稷而和其民人卿大夫之孝曰守其宗庙士之孝曰保其禄位而守其祭祀庶人之孝曰谨身节用以养父母此皆圣人之言非臣之狂瞽也今陛下所以奉事祖宗其道至矣若独于此未留睿意早定大议则向时纯孝巍巍之徳皆无益矣此天下所共为陛下重惜非特愚臣而已臣闻礼大宗无子则同宗为之后为之后者为之子也故为人后者事其所后礼皆如父所行尊尊而亲亲也伏惟祖宗受天明命功徳在人本支百世子孙千亿而陛下未有皇嗣人心忧危伏望陛下深念祖宗之艰难基业之闳美神器之大寳苍生之重望勿听茍且之言勿从因循之计断自圣志昭然勿疑谨择宗室之中聪明刚正孝友仁慈者使摄居储贰之位以俟皇嗣之生退居藩服傥圣意未欲然者或且使之辅政或典宿卫或尹京邑亦足以镇安天下之心如此则天神地只宗庙社稷实共頼陛下圣明之徳况羣臣兆民其谁不欢呼鼓舞乎昔鲁漆室之女忧鲁君老太子幼彼匹妇也犹知忧国家之难盖以鲁国有难则身必与焉故也况臣食陛下之禄立陛下之朝又得承乏典册之府比于漆室之女斯亦重矣诚不忍坐视国家至大至急之忧而隐黙不言臣诚知言责不在臣言之适足自祸然而必言者万一冀陛下采而听之则臣于国家譬如蝼蚁而为陛下建万世无穷之基救四海生民之命臣荣多矣愿陛下勿以臣人防位贱谓之狂狷而忽之试以臣言自为圣意延问大臣忠于社稷者倘以为非臣请伏妄言之诛倘以为是愿陛下决志而速行之焚臣此奏勿以示外足以明臣非敢徼冀毫厘之幸也虞书曰敕天之命惟时惟几陛下当此之时变危为安变乱为治易于反掌若失时不断使天下之人有以议陛下之纯孝者则臣虽欲毕命捐躯以报陛下亦无及已臣不胜区区愤懑之诚干冒冕旒伏地待罪
　　嘉祐元年光又上言曰臣先于六月十九日輙以瞽言干犯圣听伏地倾耳以俟明诏于今月余一无所闻陛下寛仁不加诛于狂愚之臣然亦未赐采纳臣窃自痛人品猥细言语吃讷不能发明国家安危大体致陛下轻而弃之此皆臣之罪也虽然臣性诚愚位诚贱而意诚忠语诚切愿陛下不以人之愚贱而废忠切之言少留圣心于宗庙社稷之至计则天下幸甚窃以为国家者政有小大事有缓急知所先后则功无不成议者或曰当今之务大而急者在于水灾泛溢是大不然彼水灾所伤不过汚下及濵河之民若积雨既止有司少防而塞之则民皆复业岂能为国家之患哉又曰然则在于谷帛窘乏是又不然夫以四海之富治平之乆若养之有道用之有节使良有司治之谷帛不可胜用也岂能为国家之患哉又曰然则在于戎狄侵盗是又不然夫戎狄侵盗不过能惊扰边鄙之民若御之有道备之有谋可使朝贡相继岂能为国家之患哉以臣之愚当今最大最急之患在于本根未建众心危疑释此不忧而顾忧彼三者是舍其肺腑而救其四肢也不亦左乎借有髙才之臣能复九河之道储九年之食开千里之边而本根未建犹无益也况复细于彼三事者乌足道哉今陛下圣体虽安四方之人未能遍知尚有疑惧者陛下不以此时早择宗室之贤者使摄居储副之位内以辅卫圣躬外以镇安百姓万一有狂妄之人出于意外喧哗惊众虽知万全无虑然亦岂可不过为之防哉臣窃意陛下圣智聪明洞照安危防虑已定而尚宻之未欲宣示于外审或如此亦恐不可何则今天下之人企踵而立抉耳而听以须明诏之下然后人人自安又何待而宻哉若以储副体大非造次可定者或且使之辅政或典宿卫或尹京邑亦足以遏祸难之原靖中外之意今危安之几间不容髪日失一日贵在及时而朝廷置之意外不为汲汲朝夕所议大抵皆目前常事非甚大而急者臣恐髙拱雍容养成国家之患从而理之用力难矣此臣所以区区寝不能安食不能饱不避死亡之诛进言不已者也伏望陛下察其愚衷特赐详择臣前日所奏及今状内事理稍有可施行者乞决计而速行之以安天下元元之心然后理臣僭妄建言之罪不敢辞也
　　光又上言曰臣两曽上言乞择宗室贤者进而用之盖以上则辅卫圣躬下则镇安百姓迄今未闻圣朝少垂采听臣诚愚昧不达国家髙逺之意若臣所言非邪当明治其罪以示天下若其是邪亦谓圣心不宜弃忽岂可直以臣之愚贱不察其言若投羽毛于沧海之中杳然莫知其所之岂踈逺所望哉臣不胜愤懑敢复剖析肝胆陈布以闻虽抵罪万死亦无怨悔臣闻书曰逺乃猷诗云犹之未逺是用大谏凡国家之在于乐因循而多忌讳不于治安之时豫为长逺之谋此患难所从而生也窃观汉室以至有唐简防所载帝王即位则立太子此乃古今不易之道也其或谦让未暇则有司请之所以尊宗庙重社稷皆国家莫大之庆矣未闻人主以为讳恶也及唐中叶以来人主始有恶闻立嗣者羣臣莫敢发言言则刑戮随之是以祸乱相寻不可复振殊不知本强则茂基壮则安此乃国家所当深鉴而不足以为法也今天下之人上自公卿下至庶人茍有知识忠于国家者其心皆知当今之务无此为大无此为急然而各畏忤旨之诛莫敢进言臣独不爱犬马之躯为陛下言之陛下岂可不少留圣思而听察之邪臣尝歴观春秋以来迨至国初积一千六百余年其间天下混一内外无患兵寝不用者不过四百余年而已至如圣朝芟夷僭乱一统四海内平外顺上安下和使在朝在野之人自祖及孙耳目相传不识战闘盖自上世以来治平之乆未有若今之盛者也臣窃见国家于州县仓库斗粮尺帛未尝不严固扃鐍择人而守之况如是融明闳茂之业岂可不谨择亲戚可信任者使助陛下守之乎此则贤愚之人所共为陛下重惜者也陛下当此之时頥指如意不早决至防以固万世不拔之基独不念太祖太宗跋履山川经营天下真宗宵衣旰食以致太平之艰难乎此臣所以夙夜遑遑起则思之卧则梦之感叹涕泗不能自已不避烦渎之诛再三进言者也或者谓臣身贱居外而言朝廷之事侵官也臣愚以为治古谏诤无官自公卿大夫士至于庶人百工商旅蒙瞍刍荛无有不得言者所以达下情而察国政也若置官而守之非其官者皆不得言则下情壅而不通如是则国家虽有廹切之忧行道之人皆知之而在上者莫得闻也此其为害岂不深乎况臣食陛下之禄于今三世矣先臣某以亷直恬退特为陛下所知擢自孤防升之侍从此恩之重子子孙孙何时敢忘而又陛下向以水灾亲下明诏延访中外勤求得失臣独何人身逢盛际舍此大节隐而不言其余琐碎岂足道哉抑又闻之元后作民父母陛下臣父也安有为人之子见危而不告其父乎伏望陛下察臣区区之心不为私其一身不惜少顷之间取臣前后所奏略赐省览其中万一茍有可施行者乞以陛下之意断而行之宣告中外使逺近涣然无复忧疑则自然神灵悦于上而灾异伏众庶喜于下而奸宄消至于草木昆虫靡不防其福其为功业岂不盛哉夫时者难得而易失惟陛下早留神详察六年光为起居舎人同知谏院乞建储上劄子曰臣先于至和三年通判并州事日三曽上言乞陛下早定继嗣以遏乱源当是之时臣防逺在外犹不敢隠忠爱死数陈社稷至计况今日侍陛下左右官以谏诤为名窃惟国家至大至急之务无先于此若舍而不言专以冗细之事烦渎圣听厌塞职业是臣懐奸以事陛下罪不容于葅醢伏望陛下取臣向时所进三状少加省察或有可取乞断自圣志早赐施行如此则天地神只宗庙社稷羣臣百姓并受其福惟在陛下一言而已
　　光又乞建储上劄子曰臣近于前月二十六日上殿敷奏乞检会臣在并州所奏三状早定继嗣事陛下圣意昭然即垂听纳凡所宣谕皆非愚臣所能及此乃天地神只保佑皇家实万世无疆之休也臣谓陛下朝夕当发徳音宣告大臣施行其事今将近一月未有所闻岂陛下以兹事体大慎选宗室未得其人将左右之人有所间沮荧惑圣听臣皆不得而知也臣闻为人后者为之子也着于礼律皆有明文汉孝成帝即位二十五年年四十五以未有继嗣立弟子定陶王欣为太子今陛下即位之年及春秋皆已过之岂可不为宗庙社稷深思逺虑哉况今亦未使之正东宫之名但愿陛下自择宗室仁孝聪明者养以为子官爵居防稍异于众使天下之人皆知陛下意有所属以系逺近之心俟他日皇子生复使之退归藩邸有何所伤此诚天下安危之本愿陛下决意而速行之
　　七年光又请早令皇子入内劄子曰臣等伏闻择今月二十五日差内臣宣皇子曙入内而曙犹复称病未入臣等窃以臣子有君命召不俟驾之礼使者有受命不受辞之义今曙但以恐惧不敢便当陛下非常恩宠而所差内臣亦合以臣子事君父之礼晓谕切责使即奉命岂得备礼致命黙然往复殊不副陛下圣意其今月二十五日宣曙内臣伏乞特行责降以惩不职之罪况皇子之名本非官职无容避让今诏命已下二十余日而曙既为陛下之子礼当朝夕定省备人子之职不宜乆防外宅伏望圣慈速赐选差都知御药谕以君父之命不可违臣子之职不可阙敦廹切责使即时入内并下大宗正司及本宫亦仰以礼敦遣不得更容迁延仁宗始不豫国嗣未立天下寒心而莫敢言谏官范镇首发其议光为开封府推官在并州闻而继之且贻书劝镇以死争至是复面言臣昔通判并州所上三章愿陛下果断力行帝沈思乆之曰得非欲选宗室为继嗣者乎此忠臣之言但人不敢及耳光曰臣言此自谓必死不意陛下开纳帝曰此何害古今皆有之光退未闻命复上防曰臣向者进説意谓即行今寂无所闻此必有小人言陛下春秋鼎盛何遽为不祥之事小人无逺虑特欲仓卒之际援立其所厚善者耳定防国老门生天子之祸可胜言哉帝大感动曰送中书光见韩琦等曰诸公不及今定议异日禁中夜半出寸纸以某人为嗣则天下莫敢违琦等拱手曰敢不尽力未几诏英宗判宗正辞不就遂立为皇太子又称疾不入光言皇子辞不赀之富至于旬月其贤于人逺矣然父召无诺君命召不俟驾愿以臣子大义责皇子宜必入英宗遂受命











　　歴代名臣奏议卷七十二
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷七十三
　　明　杨士竒等　撰
　　储嗣
　　宋仁宗嘉祐元年知制诰吴奎上奏曰臣闻王者以社稷为本宗庙为重社稷必有奉宗庙必有主今陛下在位三十四年而嗣续未立天地祖宗开发圣意不然何故陛下无大过朝廷无甚失輙降如此之灾异乎在礼大宗无嗣则择支子之贤者汉成之于哀帝孝和之于安帝皆兄弟之子也若以昭穆言之则太祖太宗曽孙以近亲言之则太宗之曽孙陛下所宜建立用系四海之心者也陛下春秋犹盛嗣有皇子则退所为后者颇优其礼于宗室臣子之心谁曰不然陛下勿听隂邪巧计以误大事假如仓卒之际柄有所归致社稷宗庙不血食书之史册为万世愤臣不愿陛下以圣明之资当危亡之比也此事不宜优游愿速裁定定之不速必有奸人隂贼其间然亦不独陛下之过辅弼之臣未闻力争致宗祀无本欝结羣望感召沴气毒流天下所宜深罪推之咎罚无大于此
　　秘阁校理李大临上奏曰臣窃以比来大雨入都门壊庐舎溺人民祖宗以来未之有也谨按汉书五行志曰简宗祀不祷祠则水不润下今朝廷祭祀非不恭时享非不至而反谓简慢者何皇嗣未立主鬯有阙故也夫水万物之本太子天下之本今天下之根本未立上天深示灾变伏望陛下鉴天之戒早择储嗣以前定天下之心古者天子即位必有储副以受宗庙易曰主器者长子又曰明两作离大人以继明照四方是天子必有储副而天下获安今储副未定祭祀几废故天之变示深切着明也伏乞陛下无逆天时为社稷苍生留意焉臣之朴忠忧国大计昧死以闻
　　观文殿学士昭徳军节度使知并州庞籍上奏曰臣伏以中外之任各有分局职外陈事皆为出位在臣则不然早自寒儒偶升朝序荷陛下千世之遇寘于侍从付之权任遂登枢府迨冠台司臣之椎愚进无他路凡在恩擢莫非帝力今身已頽惫犹居一方上将之位则国家大事敢以守屏自外忍黙不言上负大恩惭责重矣恭惟陛下至圣临御三纪日谨一日徳全业大忧勤机务焦劳夙夜今春之初偶婴微疹万方臣庶心如焚灼祈祷穹昊冀集福圣躬天地降休庙社垂庆药剂有喜亟臻平复夀康之永人神有赖然臣今昧万死而思有所陈者盖以陛下储嗣未立宫坊虚位诚愿陛下深思祖宗统绪之重下察臣民系望之恳发日之明亲加精虑歴选宗室宜为嗣者速决圣断制命一出四海懽忭天序既定羣心大安如此则陛下増基业之固奉宗庙之孝无大于此也至如天禧之时先帝违豫率之诚虽懐忧戚而中外帖然安心者以陛下在东宫故也此理昭昭扵耳目矣伏见唐世方镇之臣上储宫者数人当时不以为非而并防采用遂得福归王室况臣感主之深爱君之切茍以益国而死愈扵负恩而生所以冒重祸而不疑不悔也且臣年垂七十逼扵休退固无他希冀惟陛下保万世之业防无穷之幸乃臣之大愿矣沥血上控祈赐裁择不胜输诚待罪之至
　　起居舎人知谏院范镇奏曰伏惟陛下置谏官者为宗庙社稷计也谏官而不以宗庙社稷计事陛下者是不知谏官之任也陛下不以臣愚任之谏官臣敢不以宗庙社稷计献于陛下乎二月中臣使契丹还过河北河北之人借借纷纷皆谓陛下方不豫时有言曰我为宗庙社稷计以广孝道忧劳而成此疾陛下所谓宗庙社稷计而忧且劳者得非皇嗣未立乎是时中外皇皇莫知所为而陛下方以宗庙社稷为念是陛下之计虑至深且明也今陛下既已平复御殿听政愿推向者之言而终行之行之之术非明则不审非果则不决惟审与决而宗庙社稷之计定矣方今祖宗后裔蕃衍盛大信厚笃实伏惟陛下择其尤贤者优其礼数试之以政与图天下之事以系天下之心异时诞育皇嗣复遣还邸则真宗皇帝时故事是也初周王既薨真宗皇帝取宗室子飬之宫中此天下之大虑也太祖皇帝舍其子而立太宗皇帝者天下之大公也宗庙社稷之至计也伏惟陛下观太祖皇帝之公心考真宗皇帝时故事断于圣心以幸天下臣不胜至愿稽之于昔叅之于今谋之于心书之于防防成而累月不上者大惧无益于事死今之世以累陛下之明伏惟赦臣万死之罪审之决之以定宗庙社稷之至计非独臣防更生之赐乃天下之人之心也不胜区区之愚
　　镇又奏曰臣闻传曰决者智之君需者事之贼盖言有所需待而不决则害智而贼于事也季文子三思而后行孔子曰再斯可矣何则再思则是非定至于三则惑况过于三者乎然则是非已定而复思之者惑也孔子之所不与也臣近奏叅考祖宗故事选宗室子优其礼数以系天下人心竢有圣嗣复遣还邸此是非之至辨而无可惑者及今月余不决故天雨而不止云隂而不觧此其应也陛下方不豫时尚不忘宗庙社稷之计而形于言今已平复其肯忘宗庙社稷之计而不行之邪必不然也臣恐大臣不为陛下将明之尔陛下恭事宗庙仁覆海内上天之报必生圣嗣臣今所请乃祖宗时故事以权系天下人心者何惑而不为之乎伏惟上观天意乆雨之变速加防定以示中外臣不胜大愿镇又奏曰臣伏见天下以水灾奏者日有十数都城大水天雨不止所谓水不润下也传曰简宗庙不祷祠废祭祀逆天时则水不润下陛下恭事天地神只肃只祖宗山川之祀罔不秩举至于号令必顺天时非逆天时也非废祭祀也非不祷祠也然而上天出此变者晓谕陛下以简宗庙乎陛下即位以来虚副贰之位三十五年矣臣近奏择宗子贤者优其礼数试之以政以系天下人心竢有圣嗣复遣还邸及今两月余日不行正谓简宗庙也此天变所以发也伏惟陛下深念宗庙之重必有副贰以臣前所上章降付执政大臣速为裁定以塞天变
　　镇又奏曰臣前后六奏宗庙社稷大计四奏进入两奏奉圣防送中书陛下不以臣章留中而令送中书者是欲使中书大臣奉行也臣两至中书而中书大臣迭相设辞以拒臣以此观之是陛下欲为宗庙社稷计而大臣不欲为也为大臣而不欲为宗庙社稷计非所谓为大臣也臣窃原大臣之意恐行之而事有中变故畏避而为容身之计也今星变主急兵万一兵起大臣家族首领顾不保其为身计亦已踈矣就使事有中变而死陛下之职与其死于乱兵不犹愈乎乞陛下以臣此章示大臣使其自择死所
  </div>
  <div class="pagination">
   <a href="历代名臣奏议_page24.html">
    上一页
   </a>
   <span>
    ...
   </span>
   <a href="历代名臣奏议_page20.html">
    20
   </a>
   <a href="历代名臣奏议_page21.html">
    21
   </a>
   <a href="历代名臣奏议_page22.html">
    22
   </a>
   <a href="历代名臣奏议_page23.html">
    23
   </a>
   <a href="历代名臣奏议_page24.html">
    24
   </a>
   <span class="current-page">
    25
   </span>
   <a href="历代名臣奏议_page26.html">
    26
   </a>
   <a href="历代名臣奏议_page27.html">
    27
   </a>
   <a href="历代名臣奏议_page28.html">
    28
   </a>
   <a href="历代名臣奏议_page29.html">
    29
   </a>
   <a href="历代名臣奏议_page30.html">
    30
   </a>
   <span>
    ...
   </span>
   <a href="历代名臣奏议_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
