<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 67 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 67 页/共 71 页</h1>
    <div class="content">　　収复京师诏
　　至德二年以収复二京大赦
　　平朱泚后车驾还京赦
　　购募
　　募擒王世充爵赏诏
　　世充僭逆茍逼黎元向化之途无由自逹朕恶烦百姓不欲兴戎久厌兵威未穷征讨然而纵逆弥甚暴虐不悛悯彼方隅又遭涂炭贼既粮尽计竭众叛亲离恶稔贯盈亡徴已见今则分命骁勇歩骑齐趋直指洛濵冲其巢穴招降纳附拯救阽危务在安人岂求寳利兵马所到有因事立功擒凶制胜者重颁爵命厚加褒赏其金玉寳藏分赐士卒酬赏之科仍依别格宜明申布咸使闻知【武德三年七月】
　　购杀武元衡贼
　　朕以不德恭临万邦不敢自逸每懐兢而凶狡窃发殱我股肱是用当宁废朝通宵防寐永懐匡辅何痛如之冝亟搜擒以摅愤毒天下之恶天下共诛念兹臣庻固同愤激冝令京城及诸道所在同捕逐有能获贼者赐钱一万贯仍与五品官以有官序量加超授如本虽同谋或曽停止但能纠告当舍其罪仍同此科敢有藏匿全家诛戮布告逺近使明知之【元和十年六月】
　　平乱上
　　平窦建德赦
　　自隋氏失驭致民流离盗贼交侵区宇离析喋喋黔首俱被焚溺之灾元元无辜并困豺狼之吻朕受天明命君临八极克除暴乱大拯氓黎声教所覃无思不服唯彼赵魏尚隔朝风建德往因防乱连羣结党窃州防邑擅置官僚叛换一隅恣行凶虐朕愍彼河朔久遭涂炭纳隍轸虑无防兴寝但以凋之后恶烦士众且事含未先讨击然而游魂放命数贯稔盈驱率犬羊图为侵斥与王世充欲相救援輙来举斧以抗天军兵威所临丑崩溃生擒建德囚致军门凡厥徒党皆就虏获歴稔逋复一举廓清荡涤生民与之更始可赦山东诸州为建德诖误者自武德四年五月八日以前皆赦其罪
　　平王世充复赦
　　诏曰天生蒸民树之司牧光宅区宇抚字黎庻日月照临文明于是统极雷雨作解顺时所以布化往者隋季道衰刑政废缺九服云扰五岳尘飞率土之民坠于涂炭瞻天踊地控告无所朕愍彼横流志存拯溺投袂鞠旅肇建义旗伐暴除残克寕宇县灵祗叶赞遐迩乐推归运所集祗膺寳位戡剪多难抚辑遗民被万方情均覆育然而世充方命扰乱周朝建德游魂防刘赵魏虐害良善阻絶朝风古念匪民久罹凶毒满堂之乐犹有向隅纳隍之叹无忘旦夕是以出车命将伐罪吊民宗庙威灵卿士效节旌旗所拂丑徒氷泮三凶授首万方廓清书轨大同氛祲澄荡邉侵解柝熢燧无虞振旅休兵涂歌里忭既九围寕谧八表乂安思与吏民厉精更始朕惟寡德政道多违隂阳不调致使亢旱深思惕惧震悼于懐解网崇恩冝流恺泽可大赦天下自武德四年七月十二日昧爽以前大辟罪已下已发露未发露悉从原放自武德二年十二月三十日以前亾官失爵者量听叙用天下民庻给复一年其陜鼎函虢等六州供转输之费幽州管内久隔防戎给复三年身死王事量加褒赠律令格式且用开皇旧法孝子顺孙义夫节妇所在详列旌表门闾竒才异行随状荐举髙年惸独量加赡恤
　　平辅公祐赦
　　诏曰自有隋失驭盗贼交侵四海羣飞六合云扰上天降鍳爰命朕躬戮尽凶灾廓清宇县然而江湖之外水乡僻逺向化之民未能自逹逆贼辅公祐搆扇凶丑蚁聚蜂屯侵虐黎民揺动城邑悯兹涂炭义在吊抚命彼偏师聊申薄伐沿流而下乘机尅定氛祲清荡遐迩乂安文轨大同朝野咸庆今朱明戒序时方长育冝顺天心播兹大惠可大赦天下自武德七年四月一日昧爽以前大辟罪已下已发露未发露系囚见徒悉从原免凶恶刼贼官吏枉法受财主守自盗及常赦所不免流配已上者并不在赦例亾命山泽収藏军器百日不首复罪如初其江州道行军经涂攸逺非无劳供运转输及从军役者并冝给复二年从军内有犯罪除觧官人立赏勲效者并复官爵仍依本品随才防分越之民新沾大化见在民户给复一年其与贼同心共为逆乱者非被迫胁情状难原者不在赦限
　　皇太子建成齐王元吉伏诛大赦
　　朕恭膺寳位临驭万方绥育黔首于兹九载欲仁惠之政逹于天下徳义之方孚于宇宙岂谓莫大之衅近发萧墙反噬之恶灭于天性皇太子建成戚居嫡长属当储贰处以少阳冀克负荷光昭逺近狎比羣小听受邪谋蔑弃君亲离阻骨肉宻图彀逆潜为枭獍司徒齐王元吉寄深磐石任惟翰屛宠树既厚职任非轻背违天经协同元恶助成隠慝逓相驱扇丑心逆迹一旦尽彰惟彼二凶罪穷数稔祸不旋踵自取屠戮念兹丑恶慙恨盈怀今祸难既除氛祲澄荡国步夷坦政道惟新思与万民涤除更始可大赦天下自武徳九年六月四日申时以前罪无轻重已发露未发露禁囚见徒悉从原免凶逆之事止有二人自余徒党其被诖误一无所问各从洗荡其僧尼道士女冠冝依旧定国朝之事皆受秦王处分
　　平内难赦
　　大盗移国朝有贼臣见危受命家多义士朕以凶闵触绪靡清奸防搆祸倾陷宗社潜图欲发机兆未萌相王第三子临淄郡王某糺合同盟忠勇奋怒志除凶党保防邦家逆贼韦温马秦容叶静能宗楚客纪处纳武延秀赵履温杨均业等宻行鸩毒先圣暴崩朕志不图全枕戈泣血风云感情计隂通太平公主男卫尉卿薛宗暕与前同州朝邑县刘幽求总监钟绍京日夜共谋誓诛逆党凶徒惊恐投窜无所今天衢交泰氛祲廓清冝由靖难之恩以纪升平之化自唐隆元年六月二十一日昧爽以前大辟以下常赦所不原者咸赦除之其逆贼头首咸以斩决自余支党一无所问内外官三品以上赐爵一级四品以下加一阶某讳可封平王实封一千户赐帛五千叚钟绍京可银青光禄大夫守中书侍郎颍川开国公食实封一百户赐物一千叚前同川朝邑县尉刘幽求可朝议大夫守中书舎人仍参知机务中山县开国男食实封二百户利人府折冲麻嗣宗可云麾将军行左金吾卫中郎将赐物一千叚
　　収复西京还京诏
　　圣人有作矢爰兴歴代已来征伐靡废自逆胡已死余孽犹存所统蕃人多以利合亦有因事从便被胁强从朕誓雪国仇余无所问中夜痛愤志安苍生其假息偷生披城自守鼎鱼幕燕何以论慈广平王及各诸将分队夹攻迎军破败横尸遍野积甲如山二十里可知多少其中逼迫同被杀伤言念于兹良深悯悼今兵马乘胜便取东京平卢节度兼令契丹五方又収河北天下之事计日可平縁京城初収要安百姓又扫洒空閴奉迎上皇以今月十五日还京一应供顿务湏减省事除愆尤官别优赏宣示百姓令知朕懐【至德二年十月】
　　収复京师诏
　　国家出震乘干立极开统讴歌厯数启圣于今文物声明握图六合安禄山夷羯贱类顽凶残孽复以捍邉有功专制方面同人者貌谓报効恩私异人者心乃包藏逆乱以为中原无傋干戈可动而毒深流祸变起仓卒涂炭万姓兴言痛愤朝市之内忽肆凶残衣冠之中咸被防汚朕作人父母志雪国仇是用中夜奋发提戈问罪自灵武聚一旅之众至鳯翔合百万之师亲总元戎扫清羣孽出师之日仍下寛令殱厥渠魁余无所问有能翻然归顺自军门复其官爵仍加优将士等以大军一举玉石俱焚元恶就诛凶残并戮僵尸遍野疋马不遗今西土罢兵咸以寕辑河洛氛祲一朝剪除广平王俶受委元帅能振大声左仆射子仪决胜无前克成大业复有囬纥叶护及云南子弟并绪畨人马等皆竭诚向化助战贾勇事同破竹昜若摧枯朕入城之日百姓等咸思戴商复喜覩汉烟云风景皆是祥光里巷欢呼唯闻相庆朕早承圣训尝读礼经义切奉先恐不负荷今复宗庙于函洛迎上皇于巴蜀銮舆而反正朝寝门而问安寰宇载寕朕愿毕矣且复人将有生敢当天地之心必兴王在徳实慿社稷之祐京城百姓诸道耆夀百姓比者时谷翔贵新刍不给困穷之极朕尝系心缘初収京城仓库未积国用稍足岂防施惠其诸色行人因阵败没并坊市百姓及诸色畨胡召募并本是元恶凶党昨因破贼所在潜藏并仰于府县及御史防陈首一切原其罪如有不首被人言告捉获者并从军法其京城内外文武官有受贼补署罄其心腹自祖及父皆承国恩就逆背顺顽志臣节或有守旧官者请俸料为贼判事者或判事之际中间得替免有摄贼伪官兼知职掌其中有京官外官及前资白身皆受擢用其中有隠迹不出故辞疾病色既广人又多冝令御史防宪部大理三司据状勘责条件闻奏其有外官充使及先有职掌并事故及隔絶未赴任在城者亦委三司勘责奏闻又贼中防府坊市所由人等比与逆贼追捕皆是事端损害忠良仍夺财物为蠧尤甚情不可容冝令崔光逺禁身切推按鞫具状闻奏勿令漏网其内侍省及左右龙武羽林军闲廐飞龙诸武官应先合从驾人等其中临行潜避遂受贼驱使各并委本司使括责量情状轻重奏闻其有隠盗仓库及偷刼逆贼家钱或受贼寄附与贼货易与贼请禄料等因此隠没者并限到十日内各于所由陈首其物便凖数送纳本防并还不湏科罪虑以有破用徴纳难辛仍舍分放三分以寛待其近日逆人及隔絶人庄宅冝即括责一切官収又闻人家子女多被侵逼且非本情一切不湏寻问或与逆贼所居住隣近及作意故徃来情非切害一时之事有殊逆党冝释放其有受贼伪度人冝令所司括责并勒还俗其僧道各改本色所在寺观勿许居止今西京无虞三灵通庆可以昭事其事冝在覃恩待上皇到日当更有处分咨尔有众知朕意焉【至德二年】
　　収复两京大赦
　　诏曰轩辕有版泉之战帝尧有丹水之师汤有葛伯不祀周有猃狁孔棘古之王者奉若天命不敢不治乱常干纪不得不诛日者逆防猖狂敢行称乱朕嗣守鸿业钦承睿图枕戈尝胆抚劔泣血罔不夙夜若渉春氷頼天地疾感社稷慿怒上皇丕烈万国允懐因时致讨为人请命由是义夫奋发囬纥籍兵邦圻関辅之士汧陇河隍之众沙朔戎之骑防卢蛮貊之人万里云趋四方雾合既张我伐咸启乃心蠢兹蜂虿之余尚负螗蜋之力自京南合战洛北追奔百万摧锋一戎而定昔夏以有穷之乱克之者四十年汉以新莾之簒复之者六千日从无嵗周未再氛祲廓清风振海而波荡雪破山而石裂寰区重开日月増辉此皆三灵叶赞累圣垂祉岂予小子能集大勲须以先扫宫室奉迎銮驾紫宸初正黄屋未归耆老之颙望则深庭闱之依恋犹积所以自天之泽必本于承顔作觧之恩尚稽于俟命今六飞届正万姓昭蘓义奉君亲庆深家国不失旧物与俗惟新冝肆之典共喜以康之福可大赦天下常赦所不免者咸赦除之其逆人能自投降率众欵附及杀获逆人具以郡县军城降者并加超赏应与安禄山同谋反逆枝党及李林甫王鉷杨国忠等一家并不在免限开元及蜀郡灵武元从功臣有守土没死王事者并加优赠各与子孙一人官乘舆幸蜀天歩多难人心且揺无复固志太子太师豳国公韦见素开府仪同三司内侍监齐国公髙力士开府仪同三司右龙武大将军頴川郡公陈礼开府仪同三司左龙武大将军田长开府仪同三司左龙武大将军张崇俊特进右龙武大将军杜休祥等勇不顾死危能致命或竭诚羽翼仰北辰而环拱或叶契心膂聚东井以全归畴兹锡祉之永以誓带河之义见素加开府仪同三司实封三百户力士加实封三百户礼进封秦国公实封三百户长进封雁门郡公崇俊进封南阳郡公休祥进封冯翊郡公各实封二百户朕恭行天罚誓兵朔野幸以一旅之众遂成九有之师言念经纶岂防缔搆银青光禄大夫尚书右仆射裴晃识宇冲深体局贞固输忠佐命肇契兴王加开府仪同三司封冀国公食封三百户光禄大夫殿中监同正员判行军李辅国志除凶恶忠诚济危加开府仪同三司殿中监依前判行军事封成国公实封五百户银青光禄大夫宗正卿兼工部侍郎李遵义功维成勲参定国家加特进封郑国公实封二百户开府仪同三司兼鸿胪卿同正员中军都知兵马副大使管崇嗣能训戎律以佐兵权进封钜鹿郡公实封三百户中军都虞使特进兼鸿胪卿同正员李鼎加开府仪同三司进封保定郡公云麾将军右卫大将军右羽林军宿卫内供奉王兟加特进太原县侯仍各实封一百户自冦戎奸宄王师未攻瞻言京邑尚聚犬羊广平王俶脩学好古令德孝恭志存邦家誓雪仇耻爰鞠其旅元戎启行可封为楚王食实封二千户银青光禄大夫尚书左仆射兼武部尚书同中书门下平章事兼灵武大都督府长史单于安北副大都防持节充朔方节度闗内支度营田盐池押诸畨部落副大使节度事六城水运朔方管内采访处置使子仪才光三杰功格十臣克焯皇威载昌天叶加司徒兼尚书右仆射进封代国公食实封二千户平章事已下并如故开府仪同三司兼鸿胪卿同正朔方右厢兵马使同节度副使姑臧县子仆固懐恩进封丰国公实封三百户开府仪同三司兼右金吾卫大将军同正仍充四正伊西北庭行军兵马使李嗣业履险忘危破敌匡难兼卫尉卿同正封虢国公食实封二百户银青光禄大夫守司徒兼户部尚书同中书门下平章事进封冀国公鸿胪卿大原尹北京留守河东节度副留使蓟国公光弼全德挺生英才间出干城中侮生甲安邉可司空兼兵部尚书同中书门下平章事进封蓟国公食实封八百户开府仪同三司御史大夫兼工部尚书持节先招讨西京并定武威武兴平等军兼関内节度河西陇右伊西四镇行军兵马使王思礼养锐先声蓄竒后殿可开府仪同三司行工部尚书兼御史大夫封霍国公实封五百户光禄大夫太常卿同正兼御史大夫淮南西道节度采访使頴川太守来瑱可开府仪同三司兼御史大夫封頴国公余如故特进太仆卿南阳太守兼御史大夫权知防阳郡事金乡县公鲁灵蕴是韬畧副兹节度可开府仪同三司兼御史大夫封祁国公仍各食实封三百户兼京兆尹持节充京畿采访计防招召宣慰处置使崔光逺毁家成国制命前茅可特进行礼部尚书封邺国公食实封三百户开府仪同三司李光庭慎固封守克敌殊勲进封范阳郡公食实封二百户贤非后不享后非贤罔乂社稷之任必在良臣左相留晋卿忠不忘君才惟济代弼成大业保乂王家可特行侍安封韩国公食封五百户宪部尚书同中书门下平章事李麟蕴德成务含贞轨物发挥常业润色皇猷可金紫光禄大夫刑部尚书同中书门下平章事崔圆允厘庻绩康济艰难一匡天下大庇生人可特进行中书令赵国公食封五百户朝散大夫守中书侍郎同中书门下平章事河南节度采访处置使赐紫金鱼袋张镐谋猷惟允网纪立程总兹戎律懿是谋府封南阳县公余如故银青光禄大夫太子少师房琯尝以经术辅朕躬加金紫光禄大夫清河郡公银青光禄大夫守太子少保嗣虢王匡顷以宗支居守京邑加金紫光禄大夫越国公峘兼总元戎克寜全蜀可赐金紫光禄大夫户部尚书银青光禄大夫守吏部尚书银青光禄大夫守礼部尚书李岘馈军周给开物成务可光禄大夫行御史大夫兼京兆尹封梁国公中大夫文部侍郎赐紫金鱼袋苏震供亿蒸徒临事益办可银青光禄大夫行吏部侍郎其赴蜀郡灵武元从官及在路扈从官三品以上与一子官已下与一子出身六品已下量与进改功臣将士勲业髙者当别有处分应见任五品已上当别各与本官阶其阵亡人令所在郡县収骸骨埋具酒食致祭谅与追赠其家给复三载诸郡县或隔絶贼境则困于凶残或犒宴官军则弊于贼敛其来载租庸三分放一分其天下百姓应诸色自徴及欠负官物一切放免冝令中书门下简使即分道宣慰徃郡县审问百姓间利害有湏厘革处置者一一奏闻其园苑内有闲地安闲廐使总监各据所管地界耕种所収草粟以供军马其宫女及狗豹鸡雁之类冝即停减屋宇车舆衣服器用并准或珠玉寳劒脱金泥织成刻绣之类亦然学官则精选务令讲习简择郎官有堪任太守县令者委京官清资五品已上及郎官御史开荐其郡县官有灼然清白理行尤异百姓中孝悌力田不求闻逹者宜委采访使闻奏其文经邦国学究天下博于经史工于词赋善于著述精于法理军谋制胜武艺絶伦并任于所在自举委郡守铨择奏闻不限人数其律令格式未折者委中书门下简择通明识事官三两人并法官一切则定近日改百官额及郡名并官名一切依故事顷以上皇在蜀朕亦居岐蜀郡宜改南京鳯翔郡为西京西京为中京蜀郡改为成都府鳯翔郡府尹以下官寮并同三京名号吴山改为吴岳其祠享官属并准五岳故事天柱山老君庙改为洛圣宫京五品以上官上郡太守及见在无官及官卑者并与五品官父祖先亡殁者赠一人官祖母亡殁亦追赠邑号忠臣事君有死无贰烈士狥义虽没犹存其礼憕卢奕顔杲卿袁履谦许逺张廵张分然蒋倩厐坚等即与追赠访其子孙厚其官爵家口深加优赏其内外文武官有遭逆贼杀害及申赴本朝并逃难山谷其父子兄弟伯叔等与贼捕捉损害及谋翻成人言语泄漏因遭贼戮并勘实奏闻当与追赠天下耆老八十以上版授有差并赐绯鱼袋太原遭围逼给复三年上兵等郡县坚壁多时力穷方下絶食尚守情亦可矜冝各给复三载其好畤奉先两县进退御防徴求复多各给复三载蜀郡上皇亲幸万乘久居明年租赋且依常式起后载给复三载良姊张氏脱望气如归当能见节可册为淑妃进封南阳郡王杰为朝赵王新成王仅为彭王頴王间为兖王第七男侹封泾王第九男傜封襄王第十男佋封兴王第十一男倕封杞王第十三男侗封定王俶已下所司择日即行册命虽知子之明慙于徃哲而伏亲之义葢所随时特盈尊师及仪王以下各赐全物五百疋诸掌公主各与一子官嗣郡县主各与一子六品官皇五等已下及九庙子孙及亲等人见任者并与转改内外文武官三品已上赐爵一级四品已下各加一阶应纪叙三品五品量加减两考蜀郡鳯翔扈从官九品已上更赐勲两转溥天之下赐酺五日主者施行
　　平朱泚后车驾还京赦
　　门下致理之体先德后刑礼义兴行故人知耻格教令明当则俗致和平然后奸匿不萌暴乱不作古先哲后莫不由斯国家受命百七十载八圣储庆敷佑下人迈种寛大之德累蠲苛酷之令葢仁之所积者厚故泽之所流者深玆予小子获主重器暗于治乱之理溺于因习之安授任不明赏罚无当立法以齐众而犯命愈甚兴戎以除害而长乱益甚繁赋蓄奸乘衅窃发九庙乏祀兆人靡依猰防肆其吞噬豺狼聚于宫阙嵗未云半载罹播迁仰慙穹昊俯愧臣庶致或霣越茍全身诚惧益纵防雠重辱宗社忍耻誓志庻补前愆頼亿兆之心不忘先德将帅戮力恭行天罚俾予寡昧再膺多祜纫乾纲于既紊复天柱于将倾言旋镐京不改旧物宗祧以序朝享有期责重庆深弥増感叹呜呼君者所以恤民也君若失位民将安仰朕既不德致防兴祸使生灵无告受制凶威茍全性命急何能择或亏废名节或贪冐货利陷于法网事匪一端防其所由自我而致不能抚之以道乃欲绳之以刑岂所谓恤人罪己之诚含垢而和之义涤清污俗咸与更新可大赦天下自兴元元年七月二十二日昧爽以前大辟罪以下已发觉未发觉已结正未结正系囚见徒常赦所不原者咸赦除之今年五月二十八日已前左降官即与量移已经量移未复咨者更移近处流人及配罸镇効役并即放还亡官失爵放归不齿量加収叙未复资者更与进改其黜免人等有素着行能傍遭谴累特加録用勿以为负不有忠者谁复社稷不有劳者谁从巡狩连帅之重所以殿邦御戎也二千石之任所以分忧共理也方镇将校勤奉戎役中外寮吏恪居官次国有大庆所冝同之内外文武及致仕官三品以上赐爵一级四品以下赐加一阶仍赐勲两转司徒兼中书令晟膺时杰立光辅中兴再定皇都一匡天下推恩之典贻庆无穷冝与一子正官员京官侍中瑊沉防忠厚服劳王家保全危城诛殛大憝嘉乃懋绩次于宠章冝与一子六品正员京官镇国军潼门节度使检校右仆射骆元光瓌京畿渭南商州节度使检校右仆射尚可孤邠宁等州节度使检校左仆射韩游环奉天行营诸军节度使检校右仆射戴休顔等咸秉大节着于艰难同勲叶忠翼我兴运各与一子七品正员官诸道节度使及行营都知兵马使都虞候兴元扈从左右金吾大将军等各与一子八品正员官诸道团练观察处置等使各与一子九品正员官应诸军赴上都収复将士俱以纯诚奋其勇节连年带甲百战摧锋有防身以効命有防亲以狥义誓平国难如复私讐竟扬貔武之雄克清枭獍之业防勲行赏嗣荣亲播乃功名与国终始自去年冬以来未经甄叙者即与超八资改转已经甄叙者更与超三资进改三品以上祖父母父母在先无官封者量授致仕官及邑号亡者并与追赠四品以下父母在先无官封者亦授致仕官及邑号亡者与追赠其赏钱即委所司依元赦支给应扈从将士三品以上赐爵两级四品以下各加两阶仍并赐勲三转其祖父母父母官封追赠及支给赏钱并准収京城将士例处分应扈从官普恩之外三品已上更赐爵一级四品以下更加一阶若常参官祖父母父母先无官封者量授致仕官及邑号亡者并与追赠诸州刺史普恩外赐爵一级诸道进表官陪位者进加一阶其奉天定难及元从功臣宜令本库军本使即定名闻奏所司各准元勅优赏其诸道镇军及行营将士三品以上赐爵一级四品以下加一阶仍准今年正月一日制速与甄叙成徳淄青魏等节度下并诸道运应归顺将士等各蕴诚义积着功劳由朕失于抚绥顷歳暂怀疑阻寻能励节不替旧勲是资宴犒俾洽王泽即约额支计各赐钱赏设仍委本道节度准前后赦速条流甄叙其朔方并诸道应在河中管内并同州将士等自逺赴难觧其重围念兹功劳并未酬报虽遭胁制情有可怜应到行营未经甄叙者并准元赦超五资改转其赏钱比収京将士例各给一半委本军兵马使速条奏闻所司即计给付其食实封者配类令其请受应天下诸道州府将士如有年老及疾患尫弱不任军旅愿归郷里者并给终身优复州县力如存恤勿令侵扰如无家业可归者给田宅使得全济见危致命先典所尚况忠卫社稷杀身成功朕于斯人义有加等赠太尉秀实天授贞烈阻兹奸邪苍黄之中独蕴神断将纾国难诡収防兵凶谋既隳吾事果济忠诚奋发手击渠魁英风凛然振迈千古冝差官致祭并旌表门闾府县防其丧事冢葬所要一切官供仍于墓所立官碑以徽烈其所赐实封五百户嫡子授正员三品诸子各授正员五品官委中书门下即准元赦处分应诸道诸军将士有身亡王事委本道本使具名衔闻奏即与褒赠仍以在身官爵授其子孙内外文武官及诸亲诸色人等有横遭杀害者各听其家及亲戚于所司陈牒勘责闻奏亦与追赠如迹着忠烈众所明知仍访其子孙量加优恤尚齿养老王风之省三代制理未或遗年朕将遵古典以兴化本人心而教孝用优秩赐式慰闾里京兆府耆夀年八十已上并与板授刺史仍赐八十已上及诸州府迎驾耆夀并与板授本县令仍赐绯天下侍老耆夀等亦各与板授本官如九十已上者州县长吏嵗时躬亲省问贫弱不能自守者重赐粟帛顷属多难人俗流弊加之以师旅因之以饥馑赋役繁起农桑失时哀我瘅人汔可小息然以国计犹歉军资靡充未尽复除良増愧悼应天下建中四年年终以前所有诸色负欠在百姓腹内者一切放免百司诸军诸使举放利钱今年六月以前百姓欠负未纳者亦并停徴京兆府百姓普恩之外给复一年其供顿官吏委京兆府例具名衔闻奏量与优赏古者计户以署吏因时而建职此不乏士亦无宂员令田畆污莱版籍凋耗齐人编户托庇官曹贪吏防胥诱为嚢槖启奸隳业为害尤甚应京百司色役人及流外等委御史大夫即与诸司诸使长官审商量防见所掌事之闲剧定额闻奏仍挟名送中书门下务冝减省副朕忧人以后湏署置并定名先奏仍永为恒式今年正月一日赦书节目未行者并举而行之赦书或有不该即此条件闻奏敢以赦前事相言告者以其罪罪之亡命山泽挟藏兵器百日不首复罪如初赦书日行五百里布告遐迩咸使闻知【兴元元年七月二十三日】













　　唐大诏令集巻一百二十三
　　钦定四库全书
　　唐大诏令集巻一百二十四
　　宋　宋敏求　编
　　政事
　　平乱中
　　诛李惟岳后优防易定等道诏
　　平李懐光诏
　　平李希烈诏
　　破淮西李希烈诏
　　平李廼诏
　　平刘辟诏
　　平李锜德音
　　平吴元济诏
　　破淄青李师道德音
　　破汴州李防勅
　　平乱中
　　诛李惟岳后优防易定等道诏
　　李惟岳蔑弃父业不率王命敢肆狂狡援结顽凶朕初示容贷伫其迁善欲明天讨未即加诛故谕之祸福先之诫诰忠良感激义勇争劝元恶枭戮方底寜定立千载之勲安兆庻之命此朕所以当扆兴懐感念成功者也张孝忠亷日知王武俊等勲书竹帛分掌方镇文武之任寄同心膂既举加封之典宜善贷之命其易定深赵恒冀节度观察管内幕府将士州县官吏比在廹胁之中制非由已今元恶授首理合惟新以前过犯舍而不问自官军出征所有诛戮并令州县埋勿令暴露有家属者并许收葬管内百姓除本道所用外者给三年
　　平李懐光诏
　　朕闻自古王以道化下不竭物以充欲不劳人以树威亿兆之心如戴父母兵革不试四方来同茍昧于德绥务以力胜士旅疲耗蒸黎困穷幸以成功岂亦有补李懐光出自戎伍颇着忠劳防于等伦授以旄钺誓师河朔奔难奉天秉心匪彞自底不类怙众贪乱附奸胁君朕用再迁防危宗社洎股肱宣力贼泚就诛率土之人咸懐奋激朕独排羣议未忍加兵命复官封志期全贷昏迷不返悖慢逾彰残害使臣侵败王畧上帝悔祸元臣叶谋克集茂勲以夷大难葢以诚信未着抚御失宜至使功臣陷于诛戮谓之尅敌能不愧心然以懐光一家在法无舍念其昔居将相尝委腹心罪虽挂于刑书功已藏于王府以奸诈之迹固合灭身以赴难之勲所宜有后务从寛宥俾洽幽明宜以懐光男一人为嗣赐庄宅各一所仍还懐光首及尸任其収葬其懐光妻子孙在室女等并迎逓澧州委李臯遂便安置使得存立其出嫁女及诸亲戚并宜释放应先陷河中将士等皆因迫胁无路伸明一切并与洗雪先有官爵实封者亦许仍旧河中府及同州百姓并经陷贼生业废弃兴言轸念良用悯然宜各给复三年河中保宁节度并管内诸军节度副元帅检校司徒平章事北平郡王燧惟岳降生欝为时杰奉上有匪躬之节谋师怀尽敌之谋嘉谟屡闻能事毕备朔方河中同绛陕虢等州节度及管诸军行营兵马副元帅侍中咸寜郡王瑊坚持不夺之心亟陈必胜之畧辑睦士旅崇功允集惟乃二帅其诚心奉行天诛同奬王室是加宠命以答殊勲燧可兼侍中仍与一子正员五品官并阶余并如故华州漳关镇国军节度检校尚书右仆射骆元光邠寜庆节度观察等使检校尚书左仆射韩游环鄜坊丹延等州节度观察使检校兵部尚书唐朝臣等并节着艰危功成讨罚各赐实封二百户仍各与子六品正员官并五品阶余并如故应诸军同讨懐光将士宜封共赐三十万端疋以充宴赏并放归本道仍令所属収叙録即超资与改转呜呼自国家多难二纪于兹朕嗣位七年连兵五载追惟徃事悔恨盈懐今二孽既诛诸方甫定哀彼淮右独为匪人其帅畔逆其众何罪诸道应与淮西连接宜各守封境非彼侵轶不湏进讨仍委所在长吏明加招谕宣布朕懐李希烈若能归降待之以不死其余将士官吏百姓等一切洗涤与之更新斯尔庻邦自求多福无有逺迩咸使闻知
　　平李希烈诏
　　李希烈弃义背恩穷奸极暴谓神器可以力取谓生灵可以诈欺志在凶残躬行僭窃罪无与比法所难容朕以君德不裕致人于祸究其端本过实在予不忍使蒸黎重相攻战屡施诏命务欲懐柔抑羣帅奋发之诚驻诸军讨逆之势不惮屈已期于息人希烈曽无悛心益逞骄志虐毒滋甚吞噬无歇恶贯既盈自取夷防开府仪同三司兼御史中丞陈仙竒忠勇有谋沉毅能断摅阖境受汚之愤导三军思顺之心倡义一呼羣情向附廓清氛防殱戮渠魁驿书上闻函首入献方隅既乂戍役其休悬赏之科是宜必信检校工部尚书蔡州刺史御史大夫淮西节度仍赐实封五百户应淮西管内将士百姓等顷廹凶威遂从胁制既诛元恶俱是平人除希烈一家其余悉从免宥更无所问将士等悉委仙竒诸色官钱优与宴设其中道首建谋李同斩李希烈等宜并条録奏闻节级褒赏百姓等乆经沦陷兼被伤夷想兹凋残实足哀悯除供当道军用之外宜给优二年将士之中不乐在军愿归农业者委节度使刺史量给逃户田宅并借贷种粮优复中身使存济宜令尚书左丞郑叔则徃淮西宣慰嗟乎自希烈叛命于兹五年上泽不通下情亦阻所宜宣我信命以释危疑爰敷惠和以御伤瘵涤清汚俗咸与惟新底绥一方以称朕意【兴元年】
　　破淮西李希烈
　　朕纂奉丕业托于人上仁不被物义不胜奸颂声蔑闻暴乱连起叛臣希烈窃拒淮沂诚彼夫无良亦由朕不得抚御之道失之于始师旅一兴绵聨莫觧服劳者从役不暇受汚者无路自新通邑化为丘墟遗骸遍于原野每念及此心伤涕流且自昔劳师靡有不悔以虞舜之圣屈于苖人汉武之强弊于戎虏矧乎德犹不逮力或未全我其永懐亦已自惊乃者下哀痛之诏布寛大之恩普天载新殊死毕宥然则尚劳师旅作梗封陲有累嵗离弃家室有经时不觧甲胄忠虽为国咎实在丁君人若斯寜不知愧頼将相士旅一其诚心奋扬武威慎固疆宇逺人思服元恶既诛蒸黎方致于安寜役戍永期于休息官以旌羙赐宴以劳旋赏不逾时式遵彞典都检校司空同中书门下平章事刘佐宜与一子正员五品官节度使检校尚书右仆射兼御史大夫李澄检校兵部尚书兼御史大夫典环检校户部尚书兼御史大夫樊浑等与子孙一人六品正员官防御使兼工部尚书贾躭都团练使检校左散骑常侍兼御史大夫卢卿御史大夫张建封等并与子孙一人八品正员官检校司空同中书门下平章事李抱真检校司空同中书门下平章事李纳检校尚书左仆射同中书门下平章事韩滉检校户部尚书兼御史大夫田绪等并追将士五千人赴河南行营同讨不庭厥有成绩抱真纳滉绪并与子孙一人六品正员官应与淮西接界州县本军镇守及诸道赴行营将士等宜共赐物三十万端疋以充赏设度支郎约据界首及行营军额上配定数目逐便支送仍委本道都统节度都坊御都团练使即条録具名衔闻奏并与甄収其行营将士仍各放归本路明加宣谕令悉朕懐【贞元二年六月】
　　平李廼诏
　　干纪挟邪罪在无舍立忠効节赏不逾时善恶之理明惩劝之义着李芳劳男乃包藏奸险违背君亲悖慢朝章扇动军旅纵其豺狼之性狥其枭獍之心廹胁使臣妄有希觊厌蛊其父谋害其兄名教之所不容臣子之所同弃而又恣为不道虐及无辜伊屡说张伍刘叔向并是忠良横遭诛戮万荣卧疾不能制正永言及此深用轸懐李廼稔恶贯盈宜正刑典其伊屡说等委却三人委中书门下则与追赠仍令与一子八品正员官应在汴州将士等志坚金石节厉氷霜叶奉邦家咸懐愤激不受荧惑问疾奸凶执防军中献阙下勲庸特茂遐迩所知宜奬忠劳各加优赏并与进秩仍令董晋三日内具名衘闻奏仍共赐钱三十万贯委董晋逐便取盐鉄转运使钱物分给宣武军节度都虞兼御史大夫邓惟恭都押衙兼御史大夫杜皓大将王应鳯曹元偘杨燕竒刘惟清陈文朝陈沛张庭芬薛文翰赵臧周李庭光宇文澹李国信并竭忠效诚绩用昭著惟恭可检校左散骑常侍依前兼御史大夫赐实封百二十户一子七品正员官并赐物四百疋杜皓英干并可右散骑常侍依前兼御史大夫应鳯已下各加官赐贯庭芬仍同节度副使十将等二百六十五人并优与改官在城将士被李廼胁从邀逼制使者事不由已朕所深知并一切不问宋州刺史兼御史大夫刘逸淮亳州刺史兼御史大夫食封五千户许孝常颍州刺史兼御史大夫髙五立等咸竭为臣之节各懐奉国之心并可检校右散骑常侍各赐实封一百户其本官并如故仍各赐物二百五十疋其三州将士令别赐钱十万贯亦并委董晋准前逐便収取盐鉄转运使钱物分给仍委董晋速具名闻奏当与甄録
　　平刘辟诏
　　朕闻去天下之害者受天下之利故陈诸原野非为乐战法彼震曜本乎爱人五材不闻去兵七德必于禁暴皇王之道岂不信欤逆贼刘辟时之妖孽处肖形之内罔识君亲同人代之间别为枭獍因元臣之蓄聚恃庸蜀之江山诱误生灵扇惑桀逆朕荷袓宗之丕业邦国之大经人之乱常法所不舍乘兹懐愤爰我徂征兴戈矛于关西发介马于并郡五营禁旅七萃神兵合貔武之雄投鹰之帅守无絶险进靡坚营麾城而壁垒皆空接刃而搀抢尽扫瓦觧氷泮涣焉无余防卢彭濮从兹广定荡三蜀之流患除一方之大残岂予寡德能致于此斯皆宗社降祐启无疆之休将帅叶谋成永康之福祗若灵眷嘉乃众心予懐惕然若陷氷谷其収复成都诸大将并擒获刘辟军将等委崇文与都监军使俱文轸条流等第闻奏即有甄升其赏物等委崇文等节级分赐务令复原投降将士亦委崇文轸条流闻奏西川诸州镇刺史大将及参伍官吏将健百姓等复应被彼胁从补署职掌一切不问西川百姓久遭凶逆不免伤残其两税钱等委本道观察使量事矜减其东川州县及山南西道当凶徒闻惕之后王师攻取之辰发挽馈军饍白补缺一日之贵岂止十金三军所资尽出百姓永言劳弊朕所轸懐其东川元和三年上供钱并放留州留使钱委观察使量事轸减仍具数奏闻山南西道元和二年上供钱粮放一半官军阵亡将士等并委崇文监军审勘具名衔事迹申奏即与褒赠家口等并委本军优赏五年不停衣粮并委所在州县速为収葬仍量事致祭陷在贼中官吏百姓等应有节义着明无辜受戮者并委节度使具名迹奏闻当与追赠仍优给其家不分疆设都葢资共理形或壊制亦在稍均将惩难与销明在立防而有素故贾生之议以楚益梁宋氏之规割荆易郢酌于前事宜加变通其西川资简陵荣昌泸等六州宜割属东川于戏制理经邦必垂意于未乱而养灾畜患固难防于已然扑彼燎原至于用永言迷复载轸具闻咨尔多士依予深志布告天下咸使闻知
　　平李锜德音
　　天地之德佐助者忠良神之灵毙踣者盈贯故有无状之衅颠越以败常则有不夺之诚感慨以明节易所谓功业见乎变书所为不善降百殃积恶必至于防身见防寜俟于终日应若影响昭然着明李锜受恩三朝受任千里勺水巻石以至髙深润草涂原岂酧亭毒而弃我厚德稔其奸心防天以肆其逆谋推法未穷其丑行乃者式举式斾申严国刑将鼔雷霆之威以诛枭獍之罪镇海军左厢兵马使兼御史中丞子良等外智虑内激精忠擐甲执兵取凶人之柄肝尝胆懐劲草之风廽戈以掩其羽毛竟夕遂擒其魁首天府无一金之费已静江流王师无一战之劳已降人害莫大之节卓然无伦非常之功斯谓不朽髙位重赏予何爱焉殊加荣宠宜显旌劝其张子良等超异酧赏并从别处分其立功将士等并准平西川仍节度优赏甄叙其厢官徤等素闻効顺亦宜霑赏并从别处分王澹赵锜等仗节死义杀身成仁无罪无辜受兹残酷所宜褒表并劝忠贞即加追赠故仍令州县致祭収塟其王澹如有子弟服满日与一子八品正员官如更无辜受戮及脱身効顺者亦委元素具事闻奏当有褒赠及加甄録如受戮之中长行官健勿停粮赐优给其家浙西管内官吏及职掌人若被逼胁駈使者但情非同恶一切不问每念疲亡久罹虎政而又廹于逆命駈以馈军攫敛则准以漏巵伤残则烈于猛火永言于此如纳诸隍宜申蠲贷之恩冀息呻吟之苦其润州今年秋税徴纳者一切放免其管内诸州县如李锜作乱之后横加徴剥委元素审加勘责具色目闻奏其酒钱亦宜处置闻奏应副伐之师如未出本界者委本道量加赏给如已出界者仰具闻奏朕惟前王之训钦慎典刑今为恶者就诛而建勲者已録应将櫜弓偃革遂物之生成力穯劝农分致于富寿覆车垂永鉴之辙端扆扇无为之风咨尔万方宜知朕意
　　平吴元济诏
　　朕闻天地之于万方也道深昭育而雷电震曜将时警其不庭帝王之临九有也徳尚抚绥而原野师徒亦必加于有罪是以将伐而舍义在止奸祸召由人孽固难逭朕嗣膺寳歴防守丕图自靖乱也庸除妖海浙勘剪羣慝将期理平全保太和非欲生事逆贼元济审可稔恶慿固阻兵擅释父丧悖违君命行亏天性义絶人伦厉残忍之声豺狼是防生成之德枭獍为心大告屡加逆谋转甚宜用社至出军犹宜吊伐之方必冀兼讨论之命元臣统防授帏幄之深谋上宰専征运庙堂之诚筭羣帅毕力万旅一心战以力摧袭由竒胜李愬全师直进坚壁洞开元凶就执于城池余孽奔降于草莾雾销氷泮淮濆水清斯皆宗社垂休人神协赞仰荷灵眷俯嘉众诚共协勤劳式副予志惕然衷懐载益之厉颁爵授赏予何爱焉其収蔡州擒吴元济节度及诸大将等宜从别处分诸立功将士等委韩裴度行营诸道节度使速条流等第闻奏即有甄升其赏物等已令节给优厚支遣亦具别处分其授降士亦委韩裴度与诸道节度使计防条流闻奏其中有是亲差子弟兵使放归营农仍具数闻奏其淮西诸州县官吏将健等虽被胁汚皆非本心除同恶巨蠧者一切不问其淮西百姓等陷此凶逆乆罹残伤莫匪吾人宁防优恤宜准元给复二年仍委州县长吏设法安抚其淮近贼四州自王师问罪供亿实繁频有优矜放其税赋尚虑人多困极务俾昭苏其来年夏税亦宜放免比来诸州府供行营劳役尤甚宜令放委有司条流闻奏议优恤自经战伐所有伤痍至于狥国捐躯效忠立节每加悯叹寤寐是怀官军阵亡将士并委韩裴度与诸军审勘具名衘事迹申奏即与褒赠其家口等并委本军优赏仍五年不停衣粮并所在州县速为収塟仍量事致祭于其家将士有因战阵伤损以致残废者各委本军厚致优恤仍给衣粮其陷在贼中官吏将士百姓等应有节义着明无辜受戮者宜令州县府长吏致祭収葬仍委节度使具名迹闻奏当有褒赠仍优赏其家先以褒赠者委长吏访其子孙闻奏当与甄録其家亦准例优赏于戏制理垂规每思去杀而乱常作逆多自干诛爰念兴师至于殄防累年之内徴役靡宁除害虽本于爱人敷化终慙于用宵衣永叹所良贵焉咨尔万方宜谅予志
　　破淄青李师道德音
　　门下朕闻三光下烛懐忠秉义者其节必彰四海奠维作逆崇奸者其祸必大况乎恩有负于覆载礼自悖于君亲罪盈而神怒既加恶稔而人谋乃发众所共弃诛何可逃逆贼李师道包稔逆凶背德蔑义动皆干纪言必欺天固海岳之山川为虵豕之池宅忘宠禄于累代恣残忍于一方怙乱自至于防身诛戮难穷于擢髪朕祗临寳位仰奉丕图除暴本务于好生用武尚慙于耀德肆命羣帅防兵防旗鼔相望城垒连下淄青都知兵马使金紫光禄大夫试殿中监兼监察御史刘悟义勇中激沉谋外通摅三军向顺之诚申列郡受汚之愤防戈首唱万旅转从渠魁就殱枭獍同戮载驰驲骑函首上闻氛祲廓清方隅底定功有卓异理当优崇旌善劝能用昭必信其刘悟所酧官赏并从别处分其同立功将士等赏物已处分支遣委宣抚使杨于陵与本道计防速条流功効等第闻奏续加甄奬魏以全军济河俯压贼垒摄推凶狡导致叶良谋作为保授既剪逆竖宜甄茂勲诸道行营咸尽忠力攻于战取尅捷既闻应縁讨伐将还之际合有宴劳赏赐等并从别处分委各本道条流有功将士闻奏当议甄録其淄青管内州县官吏军镇将健及诸色职掌人等久罹胁污自拔无由抚事量情亦可矜恕除同恶巨蠧者其余一切不问其淄青道百姓等陷此凶逆久被残伤昨同阻兵尤肆暴虐吾人是念岂防优矜宜给复一年仍委本道州县长吏设法抚绥其管内有髙年废疾并鳏寡独贫弱尤甚者委官察到日差官存问并量与粟帛访问比者贼中有防斛皆被収纳今春农时贫乏者众恐不办耕桑失生业者宜令存问如有此色取所旧贮斛防量事给与令充种食得存济其贼中杂差防子弟夫役便放还本处其中有不能自存者量事优恤百姓商旅诸色人中有被分外无名赋敛者并当劝停自兴讨伐言念伤痍扞患捐躯纳忠狥国良深隠悯宁舍寤懐其官军有阵亡将士等委本军审勘具名衔事迹申奏即与褒赠仍令本军优赏其家三年不停衣粮并委所在州县速与収葬量事致祭其将士有因战阵伤损尤甚以致残废者各委本军厚加优恤仍勿停觧其陷在贼中官吏百姓等应有节义着明无辜受戮者宜令州府长吏致祭収葬仍委节度使到日具名迹闻奏当有褒赠仍优赏其淄青封域歴稔氛昏管内名山大川在祀典者宜令宣抚使举本镇计防差官备礼致祭其祀庙中应縁陈设器服等物是贼中所置者并宜废撤特加脩援用处致诚于戏朕恭巳向明抚御九有推情以恕出令在寛而凶逆反常自贻天讨迷于告谕速彼诛锄转祸必有其忠臣为乱竟同于覆辙既除逋防庻洽大和偃戢干戈谅从此始布告遐迩咸使闻知主者施行【元和十四年二月二十一日】
　　破汴州李防
　　理天下者务于安遐迩致康济者资于懐兆人朕统驭万邦式敷王度任藩方以俾乂冀干戈之载戢防恭惕厉未始暂防推懐是心布乃中外昨乃夷门逐帅逆将兴师苍黄变生黎庻无告逆贼李防駈掠忍害流离毒痛在浚之郊君鼎将爨逼胁我军盗窃我戈鋋駈驰外坰敢肆蜂虿朕所以不降明命未行天诛容革其心以示迷复葢以一方轸念三面开罗将爱物之私用广好生之施而枭音资戾丑狼慿凶危巢巳焚禽犹自若光顔韩充曹华智兴等感激忠勇挥戈誓师雷霆鼔旗所向风靡逆党殱殄平原雾清熊罴之师渐及摩垒夫疾风朝来斯劲草方辨炽火将燎而良金益明果闻义烈之臣奋起辕门之内一挥斩首三令无喧严城洞开以来师永言忠効是锡宠章其枭斩逆贼李防宣武军都知兵马使李质已从别处分忠武兖海武宁郑清滑等军将士等感主帅之忠诚防身赴敌视防仇而忿嫉决命争登髙简以睢阳一郡之师当虵豕奔冲之势咸能勦其丑如刈草菅各振军声用宣威畧其忠武兖海宁郑滑应付行营及宋州将士等并节给各有赏物以别处分支给委本军据功劳额烈级散归还之时仍加宴劳朕念彼无辜坠此涂炭横为凶狡駈胁伤夷其汴州管内县州官吏军将镇健及诸色职掌人等顷罗胁污自防无由事非获己情亦矜恕除同恶巨蠧者其余一切不问仍牓示如或妄有恐吓言告者科其反告之罪干戈暂兴里闾必害春言农亩是废耕桑其汴宋郑三州罹此凶逆士马屯集供亿殷繁虽事乃狥时而人亦劳止予懐轸念岂防优矜其三州管内有兵马所到县百姓或被惊扰处且于今年秋税三分内量放免一分仍委州县长吏切加绥抚其贼中杂差防子弟夫役放还乡里俾安生业其中有不能自存者量事优恤应百姓中有被分外无名赋敛者并宜当时劝停义士忠臣见于死节赏功褒羙冀及殇魂惠恤其孤庻明报効军有阵亡等并李防为乱已来有潜谋効顺诚节可嘉并因此遇害者并委本军审勘具名衔事迹申奏当与申奬及加褒赠仍令本军优给其家三年不停衣粮并委所在州县速为収葬董事致祭其将士有因战阵伤损尢甚以致残废者各委本军厚加优卹仍勿停觧掩骸埋骨国之令典廹于凶丑良可伤嗟念其本亦吾人葢事非获己其经战阵处所有贼中遗骸随令所在州县随在収勿致暴露呜呼吊伐之道予遵格言靖防安人岂防终日朕载櫜弓矢思保黎首而露所均动植所系一夫窃叹朕每兴懐况兹浚郊都邑之防所以慎择将帅期于乂安今防孽巳清封壤宁息师之所处用轸于中将申宥恤之恩庻息疮痍之痛布告中外咸使闻知【长庆二年八月二十五日】






　　唐大诏令集巻一百二十四
　　钦定四库全书
　　唐大诏令集巻一百二十五
　　宋　宋敏求　编
　　政事
　　平乱下
　　平张韶德音
　　破李同防德音
　　诛兴元乱兵
　　诛王涯郑注后德音
　　诛王涯等德音
　　诛王涯等告诸陵诏
　　平潞州德音
　　平徐州制
　　平杨师立诏
　　平杨师立宣示中外制
　　平孙儒德音
</div>
    <div class="pagination">
<a href="唐大诏令集_page66.html">上一页</a><span>...</span><a href="唐大诏令集_page62.html">62</a><a href="唐大诏令集_page63.html">63</a><a href="唐大诏令集_page64.html">64</a><a href="唐大诏令集_page65.html">65</a><a href="唐大诏令集_page66.html">66</a><span class="current-page">67</span><a href="唐大诏令集_page68.html">68</a><a href="唐大诏令集_page69.html">69</a><a href="唐大诏令集_page70.html">70</a><a href="唐大诏令集_page71.html">71</a><a href="唐大诏令集_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
