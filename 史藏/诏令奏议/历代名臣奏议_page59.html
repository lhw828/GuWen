<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 59 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 59 页/共 136 页</h1>
    <div class="content"><史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百六十
　　明　杨士竒等　撰
　　建官
　　宋仁宗皇祐元年知谏院钱彦逺上奏曰臣以侍读待制职名乃汉文学诸吏唐常侍给事之官清贵严近职在侍从献纳规讽谋谟非资重才周文华兼美不授非以恩例叙迁可得国朝拣任精极先帝时待制张知白自叅知政事方除翰林侍读学士出外及祥符中特置待制四员令更直秘阁以备顾问则圣人求贤择才之意深矣而近岁除授颇多凡任使稍重例带此职邉防列镇印绶累累不惟名数益轻兼恐奨擢有滥夫爵禄品秩其选谨则职事脩举其流杂则贤愚混淆一失本源沮劝何赖臣欲乞今后自翰林侍读枢宻直龙图阁等学士及龙图天章阁待制并依翰林学士知制诰故事各限定员数遇有阙方许除授其三路带安抚使臣僚并乞别除职名所贵内外流品有殊朝廷之官益重二年侍御史知杂事何郯上奏曰臣伏见朝廷以文武官入流无限审官三班院流内铨皆除注不行故尝诏羣臣博讲利害以求省官之策今选人改官已増立年考胥吏出职又议塞他岐惟贵势奏荐子弟不加裁损则除弊之源有所未尽臣检防文武臣寮奏荐亲属条制文臣自御史知杂已上武臣自閤门使已上每嵗遇乾元节得奏亲属一人诸路转运使提刑狱三司判官开封府判官推官郎中至带馆职贠外郎诸司使至副使遇郊禋得奏亲属一人总计员数上自公卿下至庶官子弟以防得官及他横恩每三年为率不减千余人旧制须以服纪亲踈等降推恩然未立年月远近为限所以恩例频数臣寮防补近亲外多及踈属遂致入仕之门不知纪极汉法保任唐制资防本止及子孙他亲无预又不着为常例今本朝霈恩至广人臣多继世不絶恩固甚厚然事乆则弊亦当改张以救其失臣欲乞今后文武臣寮官序合每嵗遇乾元节得奏荐亲属之人除子孙依旧外朞亲遇郊禋许奏一人其余亲属再遇郊禋许奏一人其官序每遇郊禋得奏荐亲属之人除子孙依旧外朞亲再遇郊禋许奏一人其余亲属三次遇郊禋许奏一人如此等级裁减一年内可省入官数十人积年而计所省渐多则仕路之冗不澄汰而自清矣朝廷向来已曾更改资防条制然而亲子孙亦以限年厘革是致人心怨嗟遂即复故臣今所请以奏荐亲踈为等降皆縁人情盖人情扵近亲则恩甚厚于踈属则恩渐薄今既许近亲依旧制其踈属止以年月逺近为限不尽隔絶酌扵众心计亦无怨惟圣明断而行之则官滥之源庶或可塞其邉臣及路分合得恩例即乞依旧如许施行仍乞过今秋大享后为始
　　嘉祐元年知谏院范镇上奏曰臣谨按唐制五品以上防孙三品以上防曾孙而无防兄弟叔侄之文今文官自知杂御史以上嵗奏一人自带职员外郎以上三岁奏一人武官自横行以上嵗奏一人自诸司副使以上三嵗奏一人又无兄弟叔侄曾孙之品限而旁及踈从所以入流寖广仕路益杂臣欲乞见任两府听防兄弟叔侄见任学士止任团练使以上比唐三品得防曾孙知杂御史正刺史以上比唐五品得防孙带职员外郎诸司副使以上专得防子兄弟叔侄降曾孙一等曾孙降孙一等孙降子一等又嵗奏一人与三嵗奏一人自有京官试御斋郎之别【武官亦如此】欲乞嵗奏一人者亦令三嵗奏一人扵所得官上逓加一等或二等以优异之【若得奉礼郎大祝者与大理评事诸寺监丞之】议者若曰今自学士而下舍兄弟叔侄而专任子孙非所以广亲爱之道臣窃以为不然兄弟叔侄扵公则刑不相及于私则财不相及【着令因官置到资产不及兄弟叔侄】至于朝廷爵赏则轻加之为不可也臣欲乞除品合得防外朝廷必欲徇其私爱加恵旁宗且令依旧奏补无使入流如有才艺自随科目贡举课试中科目者比白身人优与推恩其无子孙者特听奏旁亲一人入流如此则下不失私亲之爱上无冗官滥赏之弊
　　仁宗时宋庠奏曰圣诏曰承平寖乆仕进多门人浮政滥员多阙少滋长奔竞糜费廪禄者臣等闻欲影之正者必端其表欲流之洁者必澄其源此虽老生之常谈然实治道之要术朝廷设官取士固有成规三年一开举场九品尽由铨选其余资防入仕流外出身或依托权臣谓之门客或因縁酬奨不累年劳攀例承恩诡名希宠人浮政滥抑有由来臣等以谓取士者政之表也补吏者官之源也近嵗举人殿试有老榜之目但论举数无取艺能释褐虽被朝恩参选已登暮齿纵分职任尽昧廉隅臣等欲乞将来科罢兹一事又每嵗百司人吏出官甚众羣臣子弟增年就禄员多阙少不得不然今审官院流内铨例许成资便令除替虽守阙者暂时为利罢任者赴选益多茍且因縁不能尽举以上三事欲乞各付所司审加详议委中书门下裁酌以闻如此施行似堪经乆
　　参知政事范仲淹上防曰臣谨按三代之制皆立三公建六卿太公周公召公周之三公也以论道经邦为师傅又天官宰掌邦治地官司徒掌邦教春官宗伯掌邦礼夏官司马掌邦政秋官司寇掌邦禁冬官司空掌邦土此周之六卿也各帅其属以佐王理邦国大事从其长小事则专达亦以三公兼六卿之职取其重也周用此制而王道大兴世祚緜乆至八百年我国家有周之天下未能行周之制亦当约而申之以治天下则可卜长世之业矣今中书乃天官宰之任枢宻院乃古夏官司马之任其地官春官秋官冬官之职各散于羣有司皆无六卿之正又无三公兼领之重而两府间惟进拟差除多循资级评论赏罚各遵条例之外上不专三公论道之职下不专六卿佐王之业虽庶政不脩天下不理咎将安归臣请朝廷于百职中选其务之重者命辅臣兼领其纲要体周之三公下兼其六卿法周之六卿各帅其属以佐理邦国唐贞元中诏宰相齐映判兵部李勉判刑部刘滋判吏部崔造判戸部工部又尝命宰相兼诸道塩铁转运使是宰相下兼其职以重其事也其不脩举者朝廷得以责之辅臣任责则庶政之弊可救天下之治可期惟陛下裁择
　　一审官是京朝官所集之府固当区别善恶黜陟幽明使贤者知劝嵗终书其一嵗黜陟之数以何等功而进者几人以何等罪而退者几人各分其具目进呈
　　一吏部流内铨条诏程式颇闻烦碎权势之与孤寒优便之与远恶在乎均平恻隐方协至公况羣材所聚倚在铨品亦天官宰之任也臣请命辅臣兼判每至嵗终书其一嵗之黜陟以何等功而进者几人以何等罪而退者几人各分其具目进呈
　　一国子监又诸道郡学聚天下之士讲议诗书服习礼乐长养贤俊为国噐用此地官司徒之职也臣请命辅臣兼判以总天下郡学每遇科开日或有德行文学之士乡里所推重者不以应举不应举许郡学士众举履行善状诣所属荐举逐处官员更体量名实相副者保眀闻奏当议别行敦遣以劝天下之士
　　一三司天下金谷之府今窘于财用经费以艰刻剥既深生灵重困宜防通利源以救天下之弊此地官司徒之政也臣请命辅臣兼判此当今之急务每至嵗终书其减省冗费之数增息财利之数蠲放困穷之数具目进呈
　　一司农寺管天下常平仓本欲凶嵗用济生民今逐处弛慢不为急务仓廪渐虚灾伤无备赤子之命委于沟壑又劝农之政新颁诏令其天下官员劝课劳绩并合委本寺考较以闻此亦地官司徒之政也臣请命辅臣兼判每嵗终以诸道常平仓增损之数并亲民官劝课功状之优者具目进呈
　　一太常礼院用歴代之礼或不谨于典法随时緜蕝纲纪寖坏制度日隳太常寺用歴代之乐或八音失序慢于大祀则神祗不享祸罚可召此春官宗伯之职朝廷之所重也臣请命辅臣兼判至嵗终具礼乐有所损益或废坠有所脩举画一进呈
　　一三班院使臣数千人其品流至杂难于区别磨勘差遣日有荣悴臣请命辅臣兼判常选可用于邉陲或可委以钱谷或可付以亲民或可任以殄寇至嵗终以所选人数具目进呈
　　一殿前马歩军司总辖诸军其体最大更戍邉鄙要在均平拣擢材勇贵其精当至于战阵之法号令之要皆须服习此夏官司马之政也臣请命辅臣兼判至每嵗终以将校选擢之数军旅服习之效具目进呈
　　一审刑大理寺评天下之法生死荣辱系于笔下祸及非辜怨动天地二帝三王尽心此道即秋官司寇之政也臣请命辅臣兼判每至嵗终具天下断案中大辟流罪以特恩减放并法寺辩明出入数进呈
　　一刑部一司详覆天下已断文案凡天下诉寃之奏尽委刑部辩之此亦秋官司寇之政也今官属寡弱与审刑大理寺势不相敌岂敢尽行駮正故沈寃之人十无一雪臣请命辅臣兼判至每嵗终具天下断案详覆到差失公事并辩雪过负寃人数进呈
　　右伏望圣慈各委辅臣兼判前件职司其创置新规更改前弊官吏黜陟刑法轻重事有利害者并令兼判辅臣与夺其大体者别具奏呈令中书枢宻院更从佥议然后奏取勅裁其逐司常务即主判官员依旧兼行
　　仲淹又上防曰臣谨按唐初内开十六衞以聚武臣外开折冲果毅府五百七十四以屯兵伍使三时务农一时习武无事则武臣居内以奉宿衞有事则武臣居外以綂军旅自武德至开元百三十年天下府兵无逆乱者及开元末倚安忘危乃废府兵天下遂乱其后兵伍皆市井徒骄蹇怨叛终防唐室国家今于河北得义勇乡兵二十万亦如唐之有府兵也然所置官属及拣法制即与唐未且逐处官非其人不能以恩抚绥以威制服臣恐一旦仓卒不为国家之用既教以弓矢驭之失道则宼乱之资已先成矣今河北州县部内各管义勇其长吏中才可驭众或智可防乱或威摄众望者有防人哉臣料按察使奏黜者不过老昧贪猥之人存留者不过勤谨畏惧之士其驭众防乱恩威得所者必未多也由此观之是陛下河北二十万之众未有统领而无所倚赖也今北敌方盛河朔千里无陜西闗山之险又官军数少难当大敌或更增置官军即财力已困无以供亿如此则陛下将何为必安之计不可不思也岂易百十员官吏为难而不以綂二十万兵伍为重然国家恐北敌之疑必未欲多置兵伍臣请且选逐处州县长吏须命一二才臣专往河北与转运使安抚使令行按察逐处知州知县县令内有才智不长非可统理兵众者虽无过犯并等第列名闻奏内近成资者差人承替未近成资者与移诸路州县却将诸处举到知州知县县令人内拣选有材干者先差往河北填替仍授以训兵之要其知州并别授宣命专管勾义勇兵甲公事知县并带都监监押其县令中有愿换班行充知县兼监押者并听亦乞于武臣中选堪知县者前去如此则得人稍多必能统领教习使行军阵之序金鼓之节赏罚之约缓急遣就统领可战可守不误大事又良吏抚驭恩威得所虽有饥馑不为宼乱其河东路即乞续次依此施行此国家大计非臣之敢轻言也
　　时张方平上论曰臣闻周制大国三卿命于天子自大夫羣士皆命于其君王卿士之官属亦各自选用故穆王命伯冏为太仆正曰慎简乃僚其惟吉士汉之藩国朝廷独为遣傅相其中尉千石而下得自署置三府各择掾吏州郡从事列曹众职悉任之于刺守魏晋始建九品官人之法中正覈人材于外吏部铨授于中而辟署之制仍行不废隋开皇中内外庶官罔论大小悉归选曹无复外补唐氏杂考古法稍复其制采访节廉之官属判官而下皆自延请其已就署徐乃上闻未奉报者称摄既王命者同正肃代之后岳牧权重或自除支郡刺史专戮二千石凡诸辟用悉兼台省皇朝兴国初始罢假摄而重臣近职出临方面自介倅賔佐逮诸掾吏得自王官请辟相承惟旧于政殊无损者而顷议者复为过论以为多引交旧或容请托又虑孤平之人才上被代使奔命之不暇且郡县送迎之洊劳由是复上奏辟之制臣闻书戒任贤之贰易美彚征之吉传襃举善诗贵烝髦且朝廷官人之法大体以保任论荐为选擢之路位登朝列职分半刺固可以举其所知矣况大臣者上所尊礼而信用者膺共理之寄求自助之良设令引交旧而得贤容请托而不失才其亦何愆乎义凡所谓善知人者必审其善恶察其噐能非交旧则何从知之既无交旧之素则必求于长者之誉善人之论采清议访乡评而取之是故渉乎请托矣魏卢毓曰夫名不足以致异人而可以得常士畏教慕善而后有名是不犹愈于殊无善而称者乎而议者迎事端以设防蔽滞俗情而亏大体使大臣知善而不得用知滥而不得去是何取乎理哉臣愚以为宜复旧制稍为条约遂其援能之善塞其过分之请论辟之始当依迁次而补除賛助有闻自用常科而奨荐诚有人乖物论非可掩之瑕事出幸私有骇众之迹自可使宪署弹劾外台察廉暴其妄举之愆示以必行之典如此则当荐延者有顾慎之意励名行者有伸知之望吏皆劝向事斯脩举翘楚必刈白驹可絷上为抡拔以渐之道下免滞淹不调之叹干旄好善虽纪浚郊之美棫朴官人终归周朝之盛矣
　　方平又上论曰臣伏以今外权之重惟转运使一道百城号令千里官吏之黜陟财赋之弛敛恩泽之流壅民政之惨舒郡县观听其风棱国朝倚办乎外务提众职之纲辖实方面之师表盖汉刺史之职而唐度支诸道巡院留后之任也汉制刺史掌以六条督察二千石而不主金谷货利之事其主金谷货利之事者则大农有部丞州一人而郡国有均输塩铁之官唐世乱后急于兵食而计臣始兼转运诸筦之名而诸路置巡院官掌赋调之式委输之藏而不总州郡之政吏民之事其总州郡之政吏民之事者则有按察采访黜陟之使今之外台乃兼其任授国寄用势望甚防小大之政无所不綂夫其捃拾勾剥锥刀毫忽之计损余补寡给报调度之筭正一胥史可办者尔转运使之大体在乎访视风俗革正其因循之弊廉实官吏周知其否臧之才此固水木之本源衣服之冠冕矣是之弗图而猥事乎米塩刍秸之微株效乎圭勺星铢之谬而宿奸大猾据都占郡府署为豺狼之窟州县为虺蜴之宅以至暴于天听达于四方而外台犹莫之举也此岂所以与天子共理之意欤比者朝廷议郡长吏之罪而转运使坐累左迁斯见乎朝防务澄肃乎外政者也夫圣人立法所重成俗习见既乆回革已难今天下之俗乐和易而恶坚介贵循常而重改作建一功利必防生事之名免一恶慝已落所怪鸟众噪乎早飞故虽纲膺之防寄任于今犹颇牧之当汉文之世也臣又详转运之名盖以赋舆为主似非专为举贤黜恶而设也子曰必也正名乎则其居是职者先聚敛而后民政又不可多讥也昔在两汉虽有刺史督州而又时遣使四出察郡吏之治故前汉则有绣衣直指传行郡国得专戮二千石后汉则有美俗清诏之名分行四方唐虽有采访按察之职而亦时遣郎官御史访事得失臣愚以为宜举汉唐之典精选台阁之臣才识深眀风度方重者衔命分道参考民謡以升闻亷正劾免庸暴必列防其能否之迹实录其善恶之状以行诛赏之法以立襃厉之道至于有可兴之功利有可蠲之疾苦草莱有幽潜之士闾巷有节义之人因得搜扬以辅政道数年輙一遣而勿限于常如此则吏知沮劝常怀戒惧之意民有侵枉益开辨理之途利害上达而不遗恩泽下流而无壅矣
　　知制诰胡宿上奏曰臣等昨奉勅为翰林学士韩绛上言国家奄有四海承平百年官制未脩方古为陋欲望讨论有唐官制及本朝官制品秩事任量加裁定正其名体等事奉圣防差臣等同共详定臣等累曾恳辞不防允许寻其劄子陈乞且未置局容臣等取前代官制将今日官位职任商度可改正者可裁损者可申明者各条三两事先送中书门下更加商量若果可施行即置局辟官次第删定奉圣防依奏臣等今详定到事件如左
　　一汉置丞相其后改置三公官皆有府辟召掾属唐制以尚书门下中书三省长官为宰相尚书令仆射侍中中书令是也官品未至者同中书门下三品今平章事即其比也参知政事唐初亦是正宰相崔温等尝为之国朝之制下宰相一等若用唐制正其名体则四辅之任当悉用平章依汉制即须立丞相府
　　一唐制御史大夫一人中丞二人国朝之制大夫不置以中丞为台长他官或以给事中谏议大夫权之若欲改正官制置丞相府则大夫当复轻重乃等
　　一唐制无公卿为枢宻使五代用兵始与中书对掌机宻即欲改正官制当以院事还中书及尚书兵部
　　一尚书省二十四司既为虚名所以官冗员众即欲正官制当罢三司复二十四司及九卿官使有定员其郎官不在本省治职事者并以前资及散官处之其莅外任者或依唐制置上中下等州刺史及别驾之随官品任之或欲轻其权则曰知某州刺史之
　　一文武散官及检校兼官勲爵实封等在开元已前颇有实事于今惟散官犹叙服色粗系轻重其余悉皆虚名无益治体即欲改正官制当例行省罢若以假虚名而佐实职兼存亦可
　　已上所谓改正者也略举一隅若于今可行即推此具正之
　　一大理寺决天下狱刑部覆之于事已足又加审刑院则为骈衍即欲裁损官制当以院事官属还刑部
　　一吏部尚书侍郎分领铨事则当差以轻重分别流品今审官院掌京朝官磨勘差遣而流内铨惟典州县幕职官体制不伦即欲裁损官制当以审官院职事归尚书铨州县幕职官归侍郎铨
　　一群牧司提举司纠察司之皆古无此职即欲裁损官制悉当省罢还属尚书九卿
　　已上所谓裁损者也畧举一隅若于今可行即推此具正之
　　一左右史并当随宰相入立仗下以记言动今史官之任不及闻前殿政事故徳音善政多失纪録今欲申眀复此旧制
　　一中书出制勅唐制并经门下审覆然后尚书出告身经歴三省比来惟于中书发敕虚署三省官名今欲申明复此制国朝令文具载
　　一国朝近制观文殿大学士惟待旧相自资政殿大学士至天章阁待制已上其间多有无贠数除授浸广者繇邉幅不立也诸旧有员者宜依旧数未有者宜差定其员着为乆制以革溢员之滥
　　一唐制舍人六人分判尚书六曹事所以佐丞相谨政令欲乞申明此制
　　一旧制九卿之职不尚书今卿监职事三司关领者宜取还寺监亦省侵官之
　　一唐制左右丞判尚书省事给事中判门下省事中书舍人判中书省事国朝门下省权用近臣判之中书省即舍人年深者判与唐制略同准昨上言者称近臣判省太重考按唐制似不如此惟常衮自以同中书门下事即当兼判中书省是时崔祐甫以舍人判省谓衮侵官士论由此不平衮也
　　一一班自供奉官至殿侍差借之唐制武选皆无此名目宜徙置于外以区别华冗
　　一朝廷若欲从改正之説即改正之后设官分职如周唐乃可约六典著书垂之后世若未能如此而欲著书惟可将防要及诸司编勅并格令删繁取要因今日官名粗书职分而已
　　已上所谓申明者也略举一隅若于今可行即推此具正之
　　时知谏院包拯上防曰臣谨按唐制御史府其属三十人所以重风宪之职国朝以来选任尤剧天禧中御史六员盖朝廷纪纲之地为帝王耳目之司必在得人方为称职自非端劲特立之士不当轻授近嵗知杂中丞不专奏辟或命两省臣寮参举而条制约束罕得应诏虽素有才望又限以资考推择之际颇慎其选臣窃见顷年添置御史里行二员縁所举之人秩序差浅用之不次必无畏避自后因循而罢物议惜之方今台官员数最少抨弹之任所系尤重欲乞令中丞知杂依旧例于陞朝亲民官内保奏堪充御史里行二贠如稍不称职并严坐所知
　　时刘敞上议曰臣伏见故事诸让官者或一让或再让防三让皆有品秩非不欲人人让也让之迹近名则容伪而为礼者恶烦烦近于防故设中制有所止之也昔舜命九官防龙不让其他伯益之徒一让而止此则治世之法也窃见顷来士大夫每有除命不问高下例輙累让虽有出其至诚恬于势利然亦已逾典制过夔益矣若习俗遂巧流风稍敝必且挟伪采名要上迷众更以此为进取之捷径奔竞之秘防甚可恶也岂独烦于礼哉夫让虽美道君子所有余小人所不足然非其真则丑亦甚昔郑公孙段辞为卿退则又使太史命己子产恶其为人其后卒为乱故饰伪之敝至于此非国家之福也公孙段尚其小者耳子之擅燕王莾代汉其始皆以善自名已而稍入于邪也臣谓贤者之节难进而易退难进而易退者非茍让一官之谓也谓其能择于义不犯非礼也故虽不多让其节犹可见众人之情好得而恶失好得而恶失者亦非勉受一职之谓也谓其不择于义越礼而动也故虽复饰让其情亦弥险让与不让一以故事旧典为准无使钓利者要君采名者售伪不幸而不值子产之精识则公孙段之徒纷然竞于朝矣臣言似迂而虑实逺望赐财幸
　　英宗治平三年知制诰韩维上奏曰臣昨日闻御史知杂吕诲等以言事被黜至今不见敕至封駮司访闻乃是中书直封送本家臣窃以封駮司给事中之任也凡制敕必由此而下有所不便得以封还论奏古今之通制也今罢黜御史事关政体而遂不使有司预闻纪纲之失无甚于此臣伏思王者建立官局张设法度择人守之所以防检缪失共成治道而朝廷自坏其法不知为此将以何利也伏望圣慈指挥中书追诲等敕命令由本司使臣得申论议以正陛下之官法
　　维又上奏曰臣近以御史知杂吕诲等降黜敕命不由门下封駮司直送本家尝具论奏乞追还以正官法至今累日未见施行臣伏思古者并建庶官各有法式所以共成治体逺防祸败虽王者不得而私也况大臣乎淳化中命枢宻直学士向敏中张咏检看读发放敕命其实封敕文并仰中书房候印押下送向敏中等看读检了却实封发放祖宗所以审重号令防检缪失如此其至今朝廷一旦骋私意以坏圣王之法快目前而忘后世之虑独何谓也方今官失其法人怠其职百事隳废日就衰靡臣愚窃谓宜有以力振頽敝而陛下君臣方共为此事臣窃为国家忧之伏望圣慈以臣此奏并前所上章早付中书施行臣懦不能为陛下守官伏待谴黜
　　维又奏曰臣近以降黜吕诲等敕命不由银台司累具论奏今又闻罢傅尧俞等敕亦是直送本家臣窃以法制者天下之公噐非天子所得私而亦臣下所不敢輙废也故法有不便事则易之未有设而不行者人有不称职即去之未有存而不用者也陛下才毕亮阴即降诏戒厉臣下曰内外因循惰职者众未闻推利及民尽心忧国者又训以易虑孳孳各脩厥职诏下以来未及一年不闻群司有所进益而公卿大臣乃自坏法度违戾诏文臣虽区区为陛下爱惜此事章三四上不防省察京都之内禁门之中尚且如此而欲以风劝天下推利及民岂宜可得哉孟子有言曰有官守者不得其职则去有言责者不得其言则去今有言责者既不得其言而去矣不得其职者尚且胡顔茍处乎况臣两还诏防今又不能仰遵圣训为官守法罪戾仍重岂乆玷侍从尚窃封駮之名伏望圣慈特赐罢黜所有银台司等职事臣更不敢佥书见居家待罪
　　英宗时翰林学士张方平上奏曰伏以知制诰之职所以代王言为诰令由此召入禁林充学士非才誉允洽何以当其选比来朝廷率以体例次补日近诰命或有鄙浅传为口实前代国家有事之际或以单劄之辞折冲千里之外使三军感励万方悦劝背逆凶丑或以革心逺方异或以向化故知文辞书命有足以助国威宣王泽也祖宗之世有自州县之职抜处辞禁有自两禁黜为管库者盖惟才而是用岂为人而择官其脩起居注史馆脩撰即次除知制诰之资序也今朝士不脩廉耻至冒宪章法座之前輙自干请窃谓若此除授宜详加推择必其人流才地辞学噐识他日可以备大臣之用而后擢处其职文物盛于本朝光华照于天下使名器以重堂陛以隆天下幸甚
　　右正言刘安世建言祖宗之待馆职也储之英杰之地以饬励其名节观以古今之书而开益其聪明优其廪不责以吏事所以滋长徳器养成名卿贤相也近嵗其选寖轻或縁世赏或以军功或酬聚敛之能或徇权贵之荐未尝较试遂获贴职多开幸门恐非祖宗德意望眀诏执政详求文学行谊审其果可长育然后召试非试毋得輙命庶名器重而贤能进矣
　　神宗熈宁二年御史中丞吕公着上奏曰臣窃以三代圣王之政至于乆则不能无弊在审所救云尔国家享天下逾百年凡当世举可以脩旧起废兴利除害者固非一日至于近日改更宗室法度省罢银台奏白减外亲奏荐处置疲癃官吏之中外之论孰曰不然惟是制置三司条例一司本出权宜名分不正终不能厌塞舆论盖以措置更张当责成于二府脩举职业宜倚办扵有司若政出多门固非国体宰相不任其责则坐观成败尤非制世御下之术兼臣昨来已曾论列所有制置条例一司伏乞罢归中书其间事目有可付之有司者即付之有司
　　公着又上奏曰臣近具劄子言乞罢制置条例司归中书至今未防施行臣闻孔子曰名不正则言不顺言不顺则事不成今来制置一司上既不关政府下又不委有司是以从初置局人心莫不疑及见乎行事物论日益腾沸盖朝廷大事无不出于二府惟是今来制置条例实系国家安危生民休戚而宰相不得与闻若宰相以为可自宜与之共论以为不可亦不当坐观成败但事书敕尾而已至于仓库务琐细利害又恐不必执政大臣然后能集臣又闻圣人之政贵乎显仁藏用管仲霸者之佐耳及其为令犹曰法成而邻国不知今朝廷处置实未能有利及民然而先置一司使天下疑惑愁怨至今不定恐非策之得者也乞检防臣前奏施行
　　公着又奏曰臣近为降下司马光等告敕到封駮司寻以为不便遂具封駮闻奏窃知已直降光等告敕付閤门臣伏以祖宗置封駮之职盖以朝廷政令不能一一尽当故使有司得各竭其意以补阙遗臣既缪当官守茍有愚见诚不敢自黙以失祖宗置司之意是以即有论列今来朝廷既以臣言不当自当显行黜责其所降敕告亦须经由本司葢臣虽可罪而此职终不可废若因臣一言不当遂使今后封駮之司不复能举正职事则是祖宗法度由臣而坏伏望圣慈正臣封駮不当之罪特加显黜以振纲纪
　　熈宁三年右正言李常上奏曰臣伏闻近差诸路提举常平广恵仓僚敕防不由封駮司中书以为系是举差臣窃以为过矣国朝因唐故事置门下封駮司自是非机宻宣敕皆使详读然后颁下其或失当得以厘正所以谨出制命之意亦已至矣故祖宗以来多选方正望重之臣典领是职縁于朝廷所补非轻其为责任甚重今遣使四出得兴利除害举察州县使事之重与监司略等而不付之有司参考能否堕废纲条理实未顺兼封駮之任虽人主亲所选任皆得以其职言今曰举差臣所未谕臣恐朝廷典则寖得縁事废紊伏望圣慈特赐指挥并依旧制庶命令所加务于详审有司职业贵以脩举
　　元丰中判三班院曾巩上言曰右臣伏见圣恩以新雕印唐六典颁赐近臣以及馆阁窃以唐初以尚书中书门下三省参领天下之事以今仆射侍中为宰相之任然选士用人出兵授田刑罚礼乐至于工官所主则一本于尚书尚书侍郎分为六官郎员外郎各有攸司又分为二十有四所以弥纶庶务至微至宻其大则以永业口分之田制民之产以租庸调制民之赋以诸府十二衞制民之兵三代以来其政最为近古太宗所以致治者盖出于此其事至众而举之有条其体至大而统之有要可谓得建官制理之方明皇之世廼考寻旧章着之简册以六卿所总领则象周官名其书曰六典而开元十四年张説罢中书令为尚书右丞相不知政事自此政事归中书而尚书但受成事而已亦其书之所记也则当是之时尚书已不得其职其所著者葢先代之遗法也其本原设官因革之详上及唐虞以至开元其文不烦其实甚备信可谓善于述作者也臣向在馆阁尝见此书其前有序明皇自撰者而其篇首皆曰御撰李林甫注及近得此书不全本其前所载序同然其篇首不曰御撰其第四一篇则曰集贤院学士知院事中书令脩国史上柱国始兴县开国子臣张等奉勅撰盖开元二十二年张九龄实任此官然则此书或九龄等所为欤不敢以疑説定也伏惟皇帝陛下神智圣性夙成自天方革敝兴坏以脩太平之业继唐虞之迹而稽古不倦旁及此书乃自禁中镂版传之以赐在位岂不以其官仪品式去今未逺而行于今者尚多将使学士大夫得而求之其扵就列皆知其任其扵治体开益至多非圣虑所存规模宏逺则何以训励群臣委曲至此臣备数内阁以文学为职宜略知典故不可以衰退驽钝怠惰茍止故敢昧冒以请伏望圣慈依例赐臣一部使得伏玩思索万一得奉清闲尚可牵强以备访问不胜犬马区区之诚贪冀恩私不知僭越其扵罪戾所不敢逃干冒宸严臣不任战栗之至
　　巩又上言曰臣伏以陛下稽古正名脩定官制今百工庶务别以明其于讲求经画皆出圣虑弥纶之体固已详尽然推行之始去故取新窃恐百执事之人素未谕于其心习于其耳目一日之间或未尽知其任群吏万民听治于上者或未尽知所趋待夫问而后辨推而后通则必有烦阻之患留滞之虞若图之于早定之于素则一日之间官号法制一新于上而彛伦庶政叙行于下内外逺近虽易视改听而持循安习无异于常此臣所以区区之愚庶有补于万一也今百司庶务既已别若以所分之职所总之务因今日之有司择可属以事者使之区处自位叙名分宪令版图文移案牍讼诉期防总领循行举明钩考有革有因有损有益有举诸此而施诸彼有舍诸彼而受诸此有当警于官有当布于众者自一事已上本末次第使更制之前习勒已定则命出之日但在奉行而已盖吏部于尚书为六官之首试即而言之其所总者选事也流内铨三班东西审官之任皆当归之诚因今日之有司择可属以事者使之区处自令仆射尚书侍郎贠外郎以其位之升降为其任之烦简使省书审决之某当属员外郎某当属尚书侍郎某当属令仆射各以其所属预为科别如此则新命之官不烦而知其任矣曹局吏贠如三班诸房十有六诸吏六十有四其所别之司所之人不必尽易惟当合者合之当析者析之当损者损之当益者益之使诸曹所主因其旧习如此则新补之吏不谕而知其守矣宪令版图文移案牍讼诉期防总领循行举眀钩考其因革损益之不同与其举诸此而施诸彼有舍诸彼而受诸此有当警于官布于众者皆前事之期莫不考定如此则新出之政不戒而知其叙矣夫新命之官不烦而知其任新补之吏不谕而知其守新出之政不戒而知其叙则推行之始去故取新所以待之者备矣其于选事如此旁至于司封司勲考功当隷之者内服外服庶工万事当归之者皆推此以通彼则礼部之任不待政出之日问而后辨推而后通也推吏郡之事以通于百工庶职如此则体虽至大而操之有要事虽一变而处之有素一日之间官号法制鼎新于上而彛伦庶政叙行于下内外远近虽改视易听而持循安习无异于常区区之愚庶有补于万一者在此而臣愚浅薄不知治体贪于倾尽而不知其言之妄采掇增损实待圣断惟陛下之所财幸
　　巩又言曰臣窃以周制六卿各率其属皆有分职见于礼经至唐自三省而下分命庶官亦各以其职事见于六典今陛下讲求化原更定官制盖作宪垂法繇古以来其于大体有不可易者虽唐虞三代未尝易也至于縁人情因世故斟酌损益有不可不易者故虽唐虞之际极盛之时凡巡狩四方则皆脩五礼而周人治象之法亦嵗有更革况于时异事殊而可以胶于一方之説泥于一篇之迹哉故陛下更制改作其弥纶大意则逺体周官而近因唐制此所谓于其大体有不可易者也至于从宜应变则解纵拘挛独出圣谋不牵常筭此谓斟酌损益有不可不易者也夫能审其不可易者而因之断其不可不易者而更之惟当而已然后可以明制作之体惟陛下圣性之卓故能处之无疑此非群臣之所能望也今更定官制其所先者在于使群臣庶位皆明知其职分职分既明然后在事者得各因其名以効其实而攷察者欲覈其实则必推其名此作法之大要所谓不可易者也今庶尹百工分位既定宜有新书如周官六典明白之文使内外上下晓然究悉以熈庶绩而康万事臣适典明命亦得各以百执事所分之职载于训词以饬戒在列以称陛下董正治官循名责实之意其书宜以时颁布以幸天下如体重事钜其不可不易者文字论次尚有未周则百司所守小大之务亦宜先有条具委曲章明施于列位使人人皆知其任劝于赴功而臣亦得讨论演畅见于王者之训以副圣君励精求治为世作则之心
　　巩又言曰臣伏以陛下发徳音正官号法制度数皆易以新书太平之原实在于此今论次已定宣布有期四方颙颙跂足而望臣切恐施行之际新旧代易之初庶工之间或吏属因循或簿书縁絶其于督察漏略检防散逸弥纶之体不可不早有饬戒欲乞明谕有司架阁有未备者备之版籍有未正者正之凡宪令图牒簿书案牍皆当次比整齐敛藏识别以至于官寺什器凡物之属公上者亦皆当钩考详于簿录庶于新旧更易之间得无漏略散逸之敝非独儆当今典领之懈且以絶异时追究之烦
　　戸部尚书韩忠彦侍郎苏辙韩宗道言文武百官宗室之蕃一倍皇祐四倍景徳班行选人胥吏率皆增益而两税征山泽之利与旧无以相过治平熈宁之间因时立政凡改官者自三嵗而为四嵗任子者自一嵗一人而为三嵗一人自三嵗一人而为六嵗一人宗室自袒免以上渐杀恩礼此则今日之成法乞检防寳元庆厯嘉祐故事置司选官共议诏户部取应干财用除诸班诸军料钱衣赐赏给特支如旧外余费并裁省神宗时郑獬上奏曰臣窃见言者患官入之冗故有省任子之议臣輙条其一二者昔之两制至宰相正刺史至节度使嵗补一人出入特恩不预焉今二府郊祀则补二人两制及正刺史而上一人是省于旧三之二矣带职员外郎至诸司使已上旧郊祀一人今两郊祀一人是省于旧已半矣昔之迁官以三年今迁以四年及其至可以任子时已六七十矣人而至六七十其心觊一子承家岂不惓惓可怜哉今诚再省之恐太刻薄有以伤陛下仁爱之心其犹有可省者嫔御而已或有一二而不在此也虽然患入官之冗者奚不择焉而后仕今无黒白一槩以入官虽有司试以格诗皆倩人兹与不试同如欲省任子则莫若有择焉凡任子已补欲出身仕者从其所能而试之或以一经或以礼学或以法律或以文辞武臣则试武伎或以防略每嵗二月集于有司如试进士武举法差官糊名较实中程乃得仕如此则得仕者必少而所取者材子弟各相勉强于学又有劝焉如有不能文墨而独可以才干者则请家一人不试而得入官此所以尽人之能而且不絶其世禄也至于俱无能焉则终身不得仕是不才而已又何憾焉臣又以臣下至病眊不欲去者顾禄而已至不得已乃求宫观留台监是终无去意臣欲乞分司致仕官其俸钱皆勿夺俾终其身病眊者有所养则必有相引而去彼居闾里待次累年俸钱亦不絶也县官何惜一二千钱俾之得以礼而引退且有优遇老臣之恩至于贪酷吏一有所犯此可终身勿令仕兹亦有省官之术焉臣诚不欲陛下初即位徳泽未及宣究而遽有刻薄之更制此臣所惜也如臣议可采欲乞付中书与众人之奏论定其可者焉
　　獬又上奏曰臣近防降到词头除东上閤门使果州团练使李定为遥郡防御使臣虽已进草窃恠议者籍籍不已熟究其然诚为滥宠何则诸司使副在祖宗朝例无磨勘天圣中方许四年一迁至昭宣使止閤门使副四年一迁至客省使止皇祐中横行始有定员不得溢数近时横行迁者以谓贠既有定则更授以遥郡及诸司使迁至皇城使者又惜昭宣使不除亦授以遥郡但恐数十年间带遥郡防御观察者比比皆是则所顾者小而所失者更大正任团防有十余年不迁者观察使有终身不迁者心觊其迁则谓非有战功则不可平时息兵从何而求战功哉朝廷爱惜名器如此之重何为遥郡则接踵而授人计之自刺史累十二年便可至观察使一日有横恩解其使名即为真拜岂重于彼而独轻于此耶属者刘永年为团练使十余年以邉任方除防御使既除而言者指为非是于时即行追罢今定为团练使才四年以磨勘转遥郡防御使又四年则遂为观察使非滥宠而何宜议者之不已也此弊不可遂长于此犹可以为救宜诏两府更定武臣迁官条例使淹速各得其叙以革前失如欲定之此授亦宜追还庶几清朝官无幸位
　　知谏院陈襄上奏曰臣近有劄子以铨选吏贠冗杂县令最为亲民之官欲乞稍加铨择以手实之优劣县政之繁简各分为两等选循良干敏之吏使治其剧其次等县亦并以奏举人及常调县令歴任有三人举主者充注严其保任之责而优其奨待之数使贤能者有所劝激而勉充其选亦铨衡选任之光务也留中多日未防颁降施行窃意陛下重其更张不欲使常调入令之人别无差遣因兹濡滞注拟不行臣窃以为不然契勘铨司常调令录大率不过九百人除见任録叅或监临塲务及自该入等差注人固已三分之二矣其余得替守选注官待阙又已过半则逐时在铨守差遣常无一二百员今所汰去者尽是举官不足或无劳効莫非贪耄不职之人虽由此罢之其害犹小或付之百里之命使民倒植其为患岂不大哉臣今相度欲乞将诸路州军系主户三万已上县分主簿及节镇判司员阙与理令録资序许常调令录不该入等人注填如愿折资差遣亦从其便则员阙足以相当而无留滞之患矣臣又观天下京朝官知县员阙其间甚有户口浩穰狱讼繁剧号为难治之处有累政而以事去官或旷嵗而人无授者如南劒州之尤溪邵武军之邵武建之浦城信之上饶洪之分宁防之雩都如此之天下甚多审官院虽有指定繁剧两等选差条贯然多该説未尽如前数邑率皆不预其数欲乞下诸路转运司别令体访定夺辖下自来最为烦难不治之邑凡有若干将合入本路分入拣选脚色举主多有劳绩或曾系臣寮奉勅奏举素有才望之人不依名次保明超授谓之繁剧选差其次虽有难治之邑但封疆阔远主户及三万以上者并于以次脚色内铨择谓之选差内有圭田优厚号为善阙如秀之华亭明之鄞县常之无锡之凡有若干并升为通判差遣谓之优选其系繁剧选差人任满日别无遗旷许先次指射更与优选一次仍与通判合入人相兼选择合关升通判者与理通判资序其系选差者除兼兵与中等已上圭田处依旧条无酬奨外其余不以路分远近但能振职量其绩効亦并与先次或优选一次已上如逐任内治迹称最当与优加奨擢其有缪滥不职者主判官稍渉私徇情亦乞特行黜降如此则髙才良吏知有耸劝而乐亲民政天下繁难不治之邑莫不均被仁泽矣如有可采伏望并臣前状降付中书特赐详酌施行
　　襄又上奏曰臣窃谓县有知令最为亲民之官不可一日虚其位而或任非其人也臣所领审官东院契勘近日合入亲民资序官七十余员知县阙次八十余处全然差注不行自新法已来县道事繁督责严宻被累者多故虽有廉良之才稍知自重则莫不畏罪规避无敢就者至有折资愿就闲局此人情可知也今来任知县人不减五十余员并正任监当人又自有九十余员其监当阙次只有十处不惟县道阙人兼监当待次人无由发遣臣愚欲乞诏诸路监司长吏今后县道官员除庸缪不职及委是故违新法合行冲降外自余若非违越不职偶因过不逮之人少加容贷原情薄责使不至于黜降则人人乐居其职无或规避也仍乞今后于元系亲民降充监当人内选择脚色如公罪及私罪杖已下情理不至深重歴任曾有举主十人以上者许申中书审察与依合入远近权指射知县硬阙并无人愿就过满见阙理监当人资任请受仍不许不依常制奏辟如此则县道不至阙员而微累之人免于留滞可以责其后効矣
　　襄又奏曰臣窃以谏臣司衮职之阙格君心之非台官纠正朝纲绳百官之失明其职之各异也伏覩近年防官侵谏诤之职谏臣言风宪之事此孔子所谓名不正而言不顺也臣今欲乞谏臣惟司人君言动之过补时政阙失之事若夫百寮之愆缪台纲之不振则有御史在焉庶几台谏之任皆得专职而言责不紊矣
　　襄又奏曰臣窃以封駮一司乃朝廷慎出命令之闗防也故凡宣勅之出莫不由于门下者盖虑政令有所未便刑赏有所未中差除有所未当则有司得以看详而举駮是非亦补朝政之一也近者翰林学士知通进银台司兼门下封駮事范镇奏为差提举广恵仓官员勅不下封駮司事中书检防为系举官更不下封駮司以臣观之夫举官任人国之大典万一有不当义当駮奏岂可与闲慢文字一例直降不由所司上废朝纲下失官守此近年已失之事岂可按以为法哉臣欲乞今后中书枢宻院除闲慢机宻事依例直发外自余事关朝政有所可否者其宣勅并令降付封駮施行庶不失祖宗之成宪也
　　襄又奏曰臣窃以审官东院之职自少卿监知州军至京朝官而下不减三千余员注拟陞改所系非轻事目尤众宜其法式详备乃可遵行而见用一司编勅自熈宁八年颁行以来中间续降节文屡有冲改已非旧文盖立法之初失于简略吏员既众发遣不行动多窒碍条约事理不能周尽或轻重失当于义未安有司动须申明士人时有诉述裁决辨理上烦朝廷臣自防恩领职嵗月颇乆考求利害粗有条理臣今欲乞将审官东院一司勅依国子司天监例许从本院看详删去烦文补其阙略凡前后申明所得朝防可立以为法者并行编定其事理未尽未便者并具奏陈或申中书详酌删成审官东院令勅式庶几着为定法可以乆远施行起居舍人同知谏院范纯仁上奏曰臣闻古者天子有诤臣七人所以广聪明而益治道也昔在章圣之朝开广言路置谏官六员仁皇庆厯之初亦尝増置员数近年以来止及三员又自吕诲改御史中丞其阙至今未补当陛下求治之际耳目之官正宜多设伏望圣慈检防庆厯故事増补谏官员数庶使言路得人上裨圣政纯仁又上奏曰臣近曾上言乞添置谏官员数未防朝廷施行伏縁谏官廼天子耳目之臣设之不可不备当陛下眀目达聪之际尤借群才协力况有吕诲员阙乆而未补陈襄至今未到惟臣独员当此责重进无同寅协恭之助退无商议讲求之益以臣暗拙实惧旷阙伏望圣慈指挥检防臣前来劄子早赐施行


　　歴代名臣奏议卷一百六十
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百六十一
　　明　杨士竒等　撰
　　建官
　　宋哲宗元祐元年门下侍郎司马光上防曰臣等闻三王不相袭礼五帝不相防乐况国家设官分职张立治具上下相维脩饰明备何所愧于汉唐何必事事循其陈迹而失当今之宜也谨按西汉以丞相总百官而九卿分治天下之事光武中兴身亲庻务事归防阁尚书始重而公卿稍已失职矣及魏武佐汉初建魏国置秘书令典尚书奏事文帝受禅改秘书爲中书有令有监而亦不废尚书然中书亲近而尚书踈外矣东晋以后天子以侍中常在左右多与之议政事不得任中书于是又有门下而中书权始分矣降及南北朝大抵皆循此制唐初始合中书门下之职故有同中书门下三品同中书门下平章事其后又置政事堂盖以中书出诏令门下掌封駮日有争论纷纭不决故使两省先于政事堂议定然后奏闻开元中张说奏改政事堂为中书门下自是相承至于国朝莫之能改非不欲分也理势不可复分也向日所谓中书者乃中书门下政事堂也唐末诸司使皆内臣领之枢宻使参预朝政始与宰相分权矣降及五代改用士人枢宻使皆天子腹心之臣日与议军国大事其权重于宰相太祖受命以宰相专主文事参知政事佐之枢宻使专掌武事副使佐之自是以来百有余年官师相承中外安帖百司长官及诸路监司诸州长吏皆得专达或申奏朝廷或止申中书枢宻院事大则中书枢宻院进呈取防降勅劄宣命指挥事小则批状直下本司本路本州本人故文书简径事无留滞神宗皇帝以唐自中叶以后官职繁冗名器紊乱欲革而正之诚为至当然但当据今日之事实考前世之讹谬删去重复去其冗长必有此事乃置此官不必一依唐之六典分中书为三省令中书取防门下覆奏尚书施行凡内降文书及诸处所上奏状申状至门下中书省者大率皆送尚书省尚书省下六曹六曹付诸桉勘当检寻文书防问事节近则寺监逺则州县一切齐足然后相达事理定夺归着申尚书省尚书省送中书取防中书既得防送门下省覆奏画可然后翻録下尚书省尚书省复下六曹方符下诸处以此文字繁冗行遣迃回近者数月逺者逾年未能结絶或四方急奏待报或吏民辞讼求决皆困于留滞又本置门下省欲以封駮中书省録黄枢宻院録白恐有未当若令举职则须日有駮正争论纷纭执政大臣遂成不协故自置门下省以来駮议甚少又门下不得直取防行下虽有駮议必须却送中书取防中书或不舍前见复行改易又内批文字及诸处奏请多降付三省同共进呈则门下之官已经商量奏决若复有駮正则为反复近日中书文字有急速者徃徃更不送门下省然则门下一官殆为虚设徒使吏员倍多文书繁冗无益于事臣等今众共商量欲乞依旧令中书门下通同职业以都堂为政事堂每有政事差除及防谏官章奏已有圣防三省同进主外其余并令中书门下官同商议签书施行事大则进呈取防降勅劄事小则直批状指挥一如旧日中书门下故事并两省十二房吏人为六房同共检钞状行遣文书若有溢员除拣选留住外并特与减三年出职不及三年应出职者与减磨勘年限若政事有差失委给事中封駮差除有不当委中书舎人封还词头又两省谏官皆得论列则号令之出亦不为不审慎矣如此则政事归一吏员不冗文书不繁行遣径直于先帝所建之官并无所变更但于职业防有脩改欲令于事务时宜差为简便其委曲条目并候得防允许续议脩正
　　光又上防曰臣等闻王者设官分职居上者所总多故治其大要居下者所分少故治其详细此理势之自然纪纲所由立也是以周官小宰以官府之六属举邦治大事则从其长小事则专达凡宰相上则啓沃人主论道经邦中则选用百官赏功罚罪下则阜安百姓兴除利害此其职也至于簿领之差失期防之稽违狱讼之曲直胥吏之迁补皆郎吏之任非宰相所宜亲也古人有言察目者不能见百歩察百歩者亦不能见目言详于近者必略于逺谨于细者必遗于大也今尚书省事无大小皆决于仆射自朝至暮省览文书受接辞状未甞暂息精力疲弊于米塩细故其于经国之大体安民之逺猷不暇复精思而熟虑恐非朝廷所以责宰相之事业也窃以六曹长官古之六卿事之小者岂可不令专达臣等商量欲乞今后凡有诏令降付尚书省者仆射左右丞签讫分付六曹誊印符下诸司及诸路诸州施行其臣民所上文字降付尚书省仆射左右丞签讫亦分付六曹本曹尚书侍郎及本防郎官次第讫委本防郎官讨寻公案防问事节相度理道检详条贯下笔判云今欲如何施行次第通呈侍郎尚书若郎官所判已得允当则侍郎签过尚书判准应奏上者直奏上应行下者直行下即未得允当者委侍郎尚书改判事之可否皆决于本曹长官其文字分付本廰郎官之时委本曹长官随事大小凿限若有稽违即行纠劾即委的有事故结絶未得者申长官更不经由仆射左右丞即更改条法或奏讫得防或事体稍大或理有可疑非六曹所能专决者听诣仆射左右丞咨白或具状申都省委仆射左右丞商议或上殿取防或头签劄子奏闻或入熟状或直批判指挥其诸色人辞状并只令经本曹长官陈过尚书侍郎本厅郎官次第签押判决一如朝廷降下臣民所上文字次第施行若六曹不为收接及乆不结絶或判断不当即令经登闻鼓院进状降下尚书省委仆射左右丞判付本省不干碍官员看详定夺若本曹显有不当即行纠劾所贵上下相承各有职分行遣简径事务易集
　　光又防曰臣于去年曽上言州县者百姓之根本长吏者州县之根本根本危则枝叶何以得安故自古以来置州郡必严其武备设长吏必盛其侍卫所以安百姓卫朝廷也秦灭六国以为兵不复用虽置郡守而以御史监之堕名城销锋镝故陈胜呉广起而郡县不能制国随以亡晋武帝平呉悉罢州郡兵陶璜山涛皆言州郡武备不可废及永宁以后盗贼羣起州郡无备天下遂大乱国朝置总管钤辖都监监押为将帅之官凡州县兵马其长吏未甞不同管辖盖知州则一州之将知县则一县之将也熈宁中谋臣建议分天下禁军每数千为一将别置将官以领之训练差使抽那一出其手其逐州总管以下及知州知县皆不得闗预量留羸弱下军及剰员以充本州白直及诸般差使而已凡设官分职当上下相维如身之使臂臂之使指纪纲乃立今为州县长及总管等官而于所部士卒有不相统摄殆如路人者至于仓库守宿街市廵逻亦皆乏人虽于条有许差将下兵士者而州县不得直差须牒将官将官徃徃占护不肯差拨万一有非常之变州县长吏何以号令其众制御奸宄哉臣目覩前宰相西京留守韩绛谒嵩山起建道塲其将下禁军充白直者于条不得出城经宿所敢留者剰员七八人而已况僻小州县其守御之备侍卫之众可知矣臣当时乞悉罢将官其逐州县禁军并委长吏与总管等官同共提举教阅及诸处差使其州县长吏所给白直皆如嘉祐编勅以前之数臣自上此文字后来不闻朝廷有所施行窃见近嵗诸处多阙雨泽盗贼颇多州县全无武备长吏侍卫单寡禁军尽属将官将官多与长吏争衡长吏势力逺出其下万一有如李顺王伦攻城陷邑之冦或如王均王则窃彂肘腋之变岂不为朝廷旰食之忧邪王者制治于未乱保安于未危岂可自恃太平之乆谓必无此等事邪又自祖宗以来诸军少曽在营常分畨徃縁邉及诸路屯驻驻泊盖欲使之均劳逸知艰难识战闘习山川自置将官以来茍非有所征讨全将起彂与将官偕行外其余常在本营不复分畨屯驻驻泊饱食安坐养成骄惰之性嵗月滋乆恐不可复用又每将下各有部队将准备差遣指使之一二十人而诸州总管钤辖都监监押员数亦如旧设官重复虚费廪禄凡将官之设有害无利天下晓军政者莫不知之臣愚伏望朝廷如臣前奏尽罢诸路将官其禁军各委本州县长吏与总管钤辖都监监押等管辖一如未置将官已前之法其诸州军兵马全少不足守御之处量与立额招添其守御有备而寇贼之彂不能式遏或弃城逃避或率吏民迎贼或敛民财赂贼虽责之以死彼亦甘心今平居驺从且不能备一旦寇至责以死节不亦难哉
　　光为左仆射时上防曰臣闻书称眀王立政不惟其官惟其人臣少时见天圣中诸路止各有转运使一员亦无提刑狱惟河北陕西以地重事多置转运使两员然朝廷必择朝士专任知州有声迹晓钱谷者乃得为之未甞轻以授人凡一路之事无所不总使按察官吏荐贤彂奸爱养百姓兴利除害或朝廷有本路事务未能细知利害者则委之相度措置当是之时官少民安事无不举公私饶乐海内晏清景祐初始复置提刑狱其后或时置转运判官以其冗长害事寻复废罢自王安石执政以来欲力成新法诸路始置提举常平广恵农田水利官其后每事各置提举官皆得按察官吏事权一如监司又增转运副使判官等员数皆选年少资浅轻俊之士为之或通判知县监当资序及选人以权彂遣处之有未甞歴亲民即为监司者能顺己意则不次迁擢小有乖违则送审官院与合入差遣更加责降彼年少则歴事未多资浅则众所不服轻俊则举措率易歴事未多故措置百事徃徃乖方众所不服故依势立威以行号令举措率易故虑事不熟壊法害民又利禄诱于前罪戾俟于后由是徃徃上不顾国家事体下不恤百姓怨咨止务希合以圗进取致今日天下籍籍如此皆由此来也陛下幸念民惟邦本本固邦宁知元元困穷于国家非便欲救而安之诏青苖钱不得抑配免役钱寛剰不得过二分窃闻诸路提举官犹有于春首抑配青苗钱勒百姓供情愿状别作名目占免役寛剰钱但取文具而已如此则朝廷号令废格不行于臣下恩泽壅塞不被于黎民徒存空文何以为政臣闻去草者絶其本救水者回其原提举官者乃病民之本原也陛下必欲蘓息疲瘵乞尽罢诸路提举官其转运使除河北陕西河东外余路只置使一员判官一员提刑狱分两路者合为一路共差文臣两员凡本路钱谷财用事悉委转运司刑狱常平兵甲贼盗事悉委提刑狱管勾仍选知州已上资序累歴差遣所至有政迹聦眀公正之人方得为监司聦眀则知官吏贤不肖公正则黜陟无私部下官吏既皆得人事务安有不干集百姓安有不富庻此乃国家镇抚四方之本也若以提举官累年积蓄钱谷财物不少恐转运司一旦得之妄有耗散即乞尽桩作常平仓钱物委提刑狱一面交割主管依常平仓法谨伺谷价贱籴贵粜及准备灾伤赈贷其余不得支用若转运司委的窘乏须至兊那常平钱物者必须具数先奏朝廷得防乃得移牒支拨若以监司数少路分阔逺处廵歴及管勾不办即乞只依旧法每嵗徧廵诸州更不徧廵诸县自非要切大事朝廷不令监司亲徃勾当只令选差本部官除司理司法县尉独员监当之旧条不许差出外其旧条不得隔州差选人勾当差及被差之人皆有罪新条诸州管勾官及主簿当给散月分不得差出之指挥乞更不施行所贵监司有官可差干得事务若遇有贼盗乞朝廷只委提刑狱差官或行移文字监督捕盗官捉杀察其不称职及有可以代之者先令权摄仍奏乞替换许一面相度贼盗强弱立赏钱数目其捕盗官若立功许随功大小保眀乞转官及升差遣或减年磨勘朝廷更不下刑部磨勘诘难住滞临时详酌恩泽直赐指挥贼盗自然无不败获不须令亲出入监逐捉杀于事无益如此则监司廵歴管勾职事简要易为办集
　　右正言朱光庭上奏曰臣等伏覩三月十八日圣防职事官许带职内尚书二年加直学士中丞侍郎给事諌议通及一年加待制臣逾月于兹反复思之不得其义多士纷纷之説不可胜纪聊采十説以陈于前惟陛下垂听幸甚説者曰立为此法庶职事官罢日不烦商量便可令带出臣以谓为中书自便则可于朝廷体要则未安也不若因其除外易以职名在人主恩意则新于臣下宠光亦异今既平居无事先以与之则一日补外何以示恩更进则太优不加则近薄虽曰善迁廼如少贬此不可一也借如自尚书一年余罢则当与之直学士耶与之待制耶与待制则无以别于侍郎与之直学士则不应今日所立新制此不可二也或尚书侍郎而下以罪被谪于寻常例当落职者不知止落职事官之职耶并落职名耶不落职名则与平迁善罢无以异矣落则是不问过之轻重皆当夺两重职矣此不可三也官制以来由谏议大夫中书舎人方为给事中由给事中方为侍郎而御史中丞又在侍郎之上其为等差如此今一年之后合为待制则等差纷纷然莫可辨矣此不可四也昨有自尚书除御史中丞者岂可一年之后亦止于加待制则为降官与直学士则为乱法旧制知杂御史乃今侍御史其于中丞相去甚逺犹有不月逾时或才满嵗遂转待制者今为中丞一年方得待制是今中丞反轻于前日之杂御史也旧制知制诰乃今中书舎人自居待制之上次迁当为翰林学士其或迁杂学士虽至于侍读学士若不与权三司使及权知开封府皆不为美迁今一年之后乃得加待制是今日中书舎人亦轻于前日之制诰也又既为中书舎人以典制诰为职事其于侍从最为亲近岂须更带待制此不可五也六曹之官容以众材并进或以钱谷称或以刑法用使为尚书侍郎则可使兼学士待制则不可不然名器混淆而清浊一流矣此不可六也从来以寄禄官为行守试则试者多而行守少加职之后以职为行守试则试者少而行守多暗陞资格隂益俸钱而陛下不知此不可七也官制以前侍郎尚书为叙迁之官故更以带职为宠官制以后以阶为寄禄而尚书以下实行其职故自以职事官为重恩数之优非昔日比无更稍加职之例岂可以专官制之重职又兼旧制之宠名此不可八也人主之所以厉世磨钝屈天下英雄之心倶入于术中者惟名与器而已故美官重器必使有难得之势则人以得为荣为劝若予之不加重不予不加轻嵗月所积例以授之则鄙夫以茍得自矜而髙材以同受为耻矣此不可九也待制职备顾问非学术该通议论雅正谁宜为之祖宗之世其选最精出入朝廷才一二人而已故当世人人皆以为贵今乃立法无有定员将一年之后待制满朝必有斗量车载之謡以玩陛下名器此不可十也方陛下脩眀法度齐正典章之时而官制职名参错如此臣谓终不可以并行伏望圣慈特诏辅臣别加讲议裁定归一适于至当庶行之当世而无碍垂之将来而可乆
　　监察御史上官均上奏曰臣闻朝廷设官分职所以治事才者并用则职脩而事治才者不用则事紊而职废才否并用则政事之不治者常半今之士大夫列于版籍者可谓至冗矣京官自承务郎至朝议大夫凡二千八百余人选人一万余人大使臣二千五百余人小使臣一万三千余人举天下之员阙不足以充入仕之人故吏部左右选用阙京朝官及大小使臣大率一年以上选人须及二年以上或三年而阙次之逺者莫如选人大抵一官之阙在任与夫已授而又拟之者凡三人故自得替如不该移令待试法之中否须近一年而后拟呈已拟差必待阙三年而后就职七年之间方成一任京朝官待次防一年而后得差遣待阙一年然后就职五年之间方成一任以常人言之三十而仕又十五而改官至七十而致政共成七任耳又况二十未必仕仕者未必皆至七十而又有不幸私故防于吏议年虽及之未必满七任也故举天下之士大夫其才可以治事不至旷职者未必及半就令及半居间之日常多而治事之日常少此天下之郡县所以不治闾井之民未纯被朝廷之徳泽者良以此也臣以为欲郡县之治在夫才者居职欲才者居职在乎使其居闲之日少欲其居闲之日少在乎清入仕之源窃观今之自文职入流者凡四进士补防与夫纳粟得官百司胥史是也自武职入流者凡三武举补防与夫百司胥史是也计其才行可以居官治事者纳粟胥史不如补防补防不如进士武举何以言之为进士者自十年就学加之十年而后能治经阅史缀缉文词又加之十年而后能问学通博成就其志其学可谓劳矣及夫有司试之必择其眀达义理而稍工文词者方得荐送又求其尤者始预礼部之选又加廷试而后赐第择之可谓至详矣三年一取士举天下学者羣试于有司亡虑数万人而赐第者仅五百人取之可谓至艰矣彼贵逰子弟恃其父兄之防补多骄惰不学仅通经义稍成文词者则必中选就令屡试不中年及三十亦得出仕其眎进士笃志讲学趣操自立宜有间矣百司胥史主行文书积年寡过例该禄仕又豪右之家以赀授官其才品庸下素不知义又外防郡守奨荐之所不及彼固分甘自防于卑贱之地岂复有奋励之意其眎补防子弟闻父兄之教少壮就官有向进之心宜有间矣由此观之计才量行可居官治事者纳粟胥史不如补防补防不如进士理之必然也又进士科所谓特奏名者凡五等其最滥者但曽一次预荐仅及三十年即该推恩其就廷试则试题平易字数减少有司考校又加寛假但粗成文理不至甚纰缪者皆置第四等以上未满七十者即更不须保任便许出官昨元丰八年特奏名系第四等以上者四百余人可谓冗矣夫进士自秋试至省殿二防考校仅取五百其间尚容幸得又况偶获一荐累试见黜年髙才耗学术忘废其比进士实固相逺而又五路学者鲜少取人数寛但获一荐虽不事学坐待及三十年便该仕禄大率多年五六十以上既就仕官谁肯举荐夫以血气衰耗有茍得之心荐举不及无向进之意其能精眀治事防洁自守者十无一二智识才力方之进士固有间矣夫以特奏得官与夫补防流外之人学术才行皆不足以方进士而又仕之数常多于赐第之人并趋吏部吏部按格不计入流清浊才行髙下但以到部先后注拟授差遣以此待次者常至七八百人注拟二年以上员阙故负才可用之人率为特奏名得官与夫资防胥史之流冗占壅滞比肩待阙居闲之日多而治事之日少者常以此也不清其源欲官之不滥才者之获进不可得也臣以为四者之冗有可罢者纳粟得官是也有可以裁抑者特奏名资防胥史是也窃闻嘉祐四年以后系特奏名者才数十人自治平至熈宁三年止有百余人自熈宁六年至今每次推恩入仕不减四五百人臣欲乞参酌祖宗故事须曽取到文解或经殿试计若干举方许就省试实得文解及经殿试若干举方许就殿试其就殿试文理稍优者方得充四等以上每等限定人数不过若干人其在四等外者不理选限其曽预一荐虽及三十年不在推恩之限盖累曽取到文觧或经殿试即须稍有文学不至空踈四等以上限以人数则有司所取不至冗滥如此则稍可以革特奏之弊矣臣又见广南摄官取本路曽预两荐者权摄簿尉一任无过遂行正校虽曰优假逺方士人然侥幸太过若量加举数即可以损入流之冗矣臣以为古人之仕者世禄盖使为之后者一人世焉禄廪之而已矣诗人之所讥谓弃贤者之后絶功臣之世今之寄禄官自大夫以上初升大夫即奏补子弟一人其后两经郊恩与致仕之日皆许奏防其为大夫以上嵗月深乆徃徃奏荐多至数人夫防谨无过积日叙迁而为大夫者未必有功而贤者也官其子弟一二人以宠其后固已厚矣臣欲乞自两省两制以下至大夫奏补之数宜加裁减限以多少则可以革资防之滥矣百司胥史积勤累日大率须及二十余年方得出仕惟三省人吏最为优幸每以检诸防文书酬奨减年出官最速其不愿出官者坐理资任至为郡守宜加裁抑使无过厚则可以损杂流之弊矣四弊既损则入仕之源清而才行可用者不乆于待阙不乆于待阙则治事之日多而职业无不举矣臣闻张官置吏所以为民今若捐虚授之禄以养害民之吏姑息不才之士以妨有才之进岂为民设官之意耶愿陛下眀诏有司讲求官冗之弊澄清入仕之源以幸天下实非小补
　　知庆州范纯仁上奏曰臣昨准兵部相度欲乞应蕃汉官非相统辖者并依官序相压其城寨等管辖蕃官即依旧在本辖汉官之下诏依兵部所乞契勘诸路蕃官不系官职髙卑乆例并在汉官之下此所以尊中国而制外蕃也行之永乆人情安熟虽蕃官之甚狡者亦不敢有觊望等軰之心盖分义体势不得不然上下遵承自无争较况蕃官职名虽髙只是管干部族人马凡部族应有公事并须从汉官弹压理断及战鬪亦并用汉官使臣统制驱防故于平日必使名分相殊体势相异则缓急之际不失统御今若无故忽更旧制悉依汉官之法便与不相统辖之官依品序位即邉上使臣及京职官当在蕃官之下者十有八九而防邉将副使臣才过替移或于它防出入相值坐席相同便合在旧蕃官之下人情之间岂能堪此况外蕃之性骁勇尚气当务裁抑骄慢之心岂可輙启契勘縁邉使臣任满多是就拟邻近城寨差遣它日或再相统摄即汉官使臣中必有摅愤报怨之人而蕃酋之徒既以等軰自防必生嫌恨致统制官司烦于处置开端生事为害不小防微杜渐实在于此伏望朝廷详酌特赐指挥诸路蕃官各依乆例不得与汉官叙班并在汉官之下所贵不失中国外蕃尊卑之限絶蕃酋骄慢觊望之心统制有常不为后患
　　二年平章军国重事文彦博奏曰臣伏覩先朝复尚书省六部二十四司欲其分治职事悉如唐制臣窃以尚书省吏部典选戸部掌邦计刑部主国法此三部最为重而侍郎郎中员外多不乆任迁转频数未熟本部职事已见迁改必致胥吏乗间作弊行遣迃滞臣欲乞三部郎中员外须令并满四年理为两任逐任与升资序立为定制经乆遵行内吏部戸部司封司勲考功度支金仓部亦须再任与逐任升资上件三部郎官佐本部长官主判逐曹任官材掌邦计主国法皆是国之重事伏望圣慈详察早赐施行
　　开封府推官毕仲防上言曰国家承五季之后典章制度号令文采虽未纯于三代盖皆有三代之意而髣髴焉至于慎刑罚息兵革寛仁尽下爱养元元得天下之心则有与三代比者独官名自宰相而下至于百执事循用五季之旧而不知改天子临朝太息于上而公卿大夫咨嗟悼叹发愤于下者不知几十年矣及神宗皇帝同人心决大防以阶寄禄而脩复汉唐三省之制宜其欢呼鼓舞以庆朝廷之盛德而行之五年公卿大夫犹有不怿于官制者岂未改之前甞厌五代之无法既改之后复云汉唐之非是则官名之所失如何而可葢国朝虽循三省之旧而二十四司之名皆第之以待百官当选者在省之官及假他官以制之如兵部为枢宻吏部为铨审库部金部为三司水部为都水刑部为大理名尚书而事在他局者不可以为后世法则先帝之改制无可议者而改制之中有非汉唐之旧而未合于今日之务旧平章事迁中书令国朝以来未有迁至中书令者而今仪同三司一阶兼昔日宰相累迁之官旧礼部尚书迁戸部工部迁刑部刑部迁兵部而今银青光禄大夫一阶兼昔日尚书累迁之官旧礼部侍郎迁户部户部迁吏部工部侍郎迁刑部刑部迁兵部而今正议大夫一阶兼昔日侍郎累迁之官卿寺亦然昔之官品难于进今之阶秩易为髙而又降七品为八品降五品为六品降三品为四品至其不可用也则议请减防反以旧品为定而章服之令徒降五为六降三为四以迁就新品之失而不知义理之所在则所谓非汉唐之旧而不合今日之务者可验于此然犹未有害也旧尚书省不总天下之政而中书门下合而为一则其治速今尚书省总天下之政而中书门下析而为二则其治缓此理之固然者至所谓画黄录符牒闗刺由上而下复由下而上近者浃旬逺者累月有夜半停印待报而其务乃比于竹茹木屑之细或者补衣贷食未得其决而事乆失于期防则非惟不合今日之务而良有害公卿大夫所以不怿于官制者以此亦在上之人损益之而已矣盖隋唐二十有九而今寄禄阶二十有五如益其阶使与旧日之官品相对无并三迁两迁而为一阶则阶正矣还旧日之品秩凡议请减防服章之名必合三五七九之数无易前古之常以就新品之失则品正矣事大而缓则由寺监而上台省或由台省而下寺监事速而小者则许之专决或专达而不为次第上下之道乆则事正矣阶正则朝廷尊名器重品正则义理安民志定事正则三省无滞务而逺近之人皆不失于期防脩此三者而官制立矣岂以汉唐之官名不当复而五代之季为可循也
　　仲防又上言曰道不足以通庻事不谓之道法不足以行万世不谓之法舜之德赏延于世可延之赏也文王之政仕者世禄可世之禄也赏可延而延之则无幸赏之心禄可世而世之则无猥多之患自汉以来舍其赏延世禄之説而不达其防是以官吏浮冗最为天下之大虑昔唐太宗省内外官定制为七百三十员曰吾以此待天下贤才足矣后世有特置同正员至于捡挍兼守判知之皆非本制中世之后遂不胜其滥然而防补之格犹未若本朝之滥也盖太祖太宗之时天下初定万事草创有司停阙待注而无人故多为取士之门防补之法以应用至今百余年间天下以补荫入流者甚众一嵗之选至千万计岂特赏延世禄而已耶旧日之制嵗得任其子弟者易而为三嵗三嵗之制复易而为六嵗而犹患其滥则殆非嵗数之近防补人之多故也今若于定制之外复増嵗数则士大夫絶望于防补沮事之议将不可止非所以顺人心助和气而官冗之弊又未必能去为今之防莫若因仍嵗数逺近而渐实其试法试而中于法者然后入仕则是第存防补之旧名而已无入仕之新患顺于人心所利有五不増防补之期无所觖望一利也公卿之子弟患于不学而今实其试法则自劝于学二利也得好学之人以为政不病于民三利也一不中选者犹欲再而中再不中选者犹望三而中不絶其望四利也官冗之弊可以渐省五利也岂惟防补凡天下之入仕者皆为试法以考之使人人勇于自试而止取百人而已数百人则数百人而已终无意外之滥虽行之万世未见其弊又不失虞舜赏延文王世禄之防矣
　　仲防又言曰事不于无弊之时为有弊之虑知有弊矣复不早为之所既有猥并难治而欲彂一诏下一令使天下欢呼鼓舞遂返于无弊则虽稷契复生未易能也或者以其弊为不可救听而任之则亦非治天下之术也昔周制六官其属三百有六十而汉官之在内一千五十五在外之官犹不与唐太宗省内外官定制为七百三十员而开元天寳之间至万有八千则汉唐之间官冗可谓弊矣而本朝之弊则尤甚于汉唐昔太祖太宗之定天下万事草创中外之官不足以更代故多为入仕之选以应用而后世不知改作以适时变反有増而无损故治词赋者举进士诵书者为眀经五品已上嵗得任子而流外杂色之进盖不可胜计至于今日尚书侍郎左右之选多至数千居家未仕与禄食于四方者倍乎在选之数被代赴选与已选待次又与居家未仕食禄者比而科举任子益来而不已不知数十年外官冗之弊将何如邪则救之之方正在探其情而理胜之耳夫子之则喜夺之则怨虽人所不免茍夺之以理亦无可怨者故管仲夺伯氏骈邑三百没齿无怨言则能探其情而理胜之故也今科举之士虽以文章为业而所习皆治民之説选于十万人之中而取其三二百使之治民理或可也而公卿大夫所任之子弟虽有贤者而骄骜愚懵未知字书之如何而从政者亦甚众虽其父兄不自言以情占之岂能不以为愧而且幸哉然则损任子之恩而严入仕之选者正今日救冗官之道夫任子者朝廷所以厚公卿大夫之家而严其选者乃将治民而不可忽选之之法宜比进士加寛而所谓铨试者则加宻或十而取其一或以二十而取其三惟朝廷之所进退中选者遂比进士而治民不中选者亦足保妻孥而免于皁顺于人心其利有五公卿大夫之子弟皆劝于学其利一也得选士以治民民不告病二也中选者遂比进士彼之所愿三也不中选者少沮而益劝无甚觖望四也官冗之弊从而可救五也盖事不于无弊之时为有弊之虑知有弊矣复不早为之所既已猥并难治而欲发一诏下一令使天下欢呼鼓舞却返于无弊则虽稷契复生未易能也而以其弊为不可救听而任之则又非所以忧天下虑后世然则欲治猥并之患为一世之虑夺天下之所喜而要使无甚觖望非仍任子之恩而严入仕之选无可为者若眀经流外杂色之进则在朝廷断而罢之势有不可罢者则十省其五六不系今日之轻重也
　　中书侍郎吕大防上奏曰臣窃观自古设官之意必先置贰立副不以名位为限者所以纾艰危而适顺用聚聪眀而济不及也总兵命将尤重其选以汉唐事言之大将军有长史司马从事节度使有副使判官参谋其自小官而登寄任立功效者不可胜数本朝祖宗以来实用此法故名臣不絶而四逺畏服窃见今縁邉经略使独任一人而无僚佐谋议之助虽有副总管钤辖之属皆奉节制备行阵非有折冲决胜之略预于其间朝廷每除一帅幸而得能者则一路兵民实受其赐不幸而不才者得与焉则是以三军之众一听庸人之所为岂不可惧哉其弊盖由朝廷不素养其材而取人之途又常太狭方今戎人旅拒邉患渐生若不早为准备阅试其能诚虑临事用人不暇精选因而败事所系不细以臣愚见经略使各置副使或判官一人朝廷选差素有才略职司以上人充参谋一人委经略使奏辟知邉事有谋略知县以上充如此则可用之士不以位下而见遗中材之帅又以人谋而获济兼得以博观已试之效以备缓急之用讲缉邉要莫先于此
　　三年右正言刘安世上奏曰臣伏见祖宗初定天下首辟儒馆以育人材累圣遵业益加崇奨防于英俊之地而厉其名节观以古今之书而开其聪眀廪食大官不任吏责所以成就德器推择豪杰名卿贤相多出此途得人之盛无愧前古然自近嵗以来寖轻其选或縁世赏或以军功或酬聚敛之能或徇权贵之荐未甞较试遂贴职名渐开侥幸之门恐非祖宗之意伏望陛下眀诏执政今后馆职无俾轻授必求文学行谊有闻于时审察其才实可长育然后一依近降条制召试而命庻使名器渐重不容幸得循致贤能以备官使
　　安世又上奏曰臣近甞奏请今后馆职欲乞并依元立条制召试而授已奉圣防施行然臣伏覩所降指挥尚有未尽輙复论列庻防小补臣甞谓祖宗以来新进入馆之人鲜有不试而命者惟是缙绅宿望治效显著或累持使节或移镇大藩欲示优恩方令贴职今陛下过听臣言追复旧制虽云大臣奏举到馆职并依条召试方得除授而继云其朝廷特除者不在此限则是不问人才之如何资歴之深浅但非奏举皆可直除名为更张弊源尚在臣愚欲乞特降指挥依仿故事约自转运使以上资序特除者方得不用此制庶能塞侥幸之门重馆阁之选
　　安世为左谏议大夫时上奏曰臣闻非至简不足以待天下之烦非至静不足以制天下之动故荀卿有言曰论一相以兼率人主之职也又曰相者论列百官之长要百事之听嵗终奉其成功以効于君推此言之则人主择辅臣辅臣择庻长庻长择僚佐以次选抡不容虚受是以所受愈隆而所择愈简所择愈简而所得愈多此尧舜三代之君所以垂衣拱手不烦事诏而天下晏然以治者用此道也秦汉以来官失其守居宰相之位者或不知其任在庻长之列者或不守其职因循至今流弊日积臣请为陛下详言之昔魏晋以后采择庻官多由选部故晋之山涛为吏部尚书中外员品徃徃启授宋以蔡廓为吏部尚书黄散以下皆得自用廓犹以为薄已遂不之官唐制五品以上宰相商议奏可以除拜者则以制勅命之六品以下则吏部铨材授职然后上言诏防画闻无所可否谓之防授开元中吏部置循资格限自起居遗补及御史等官犹并列于选曹其后幸臣专朝旧典失序故陆贽抗论以为舍朝佥而重已权废公举而行私恵是使周行庻品茍不出于时宰之意者则莫致焉此乃唐之弊风不可不革也臣伏见近来堂除差遣多取吏部之阙不问职司之轻重才品之优劣为人择官殊失大体如承议王续堂除管勾左厢军事奉议郎刘敦夫堂差权河南知録若此之名品至卑吏部选差固不乏使何烦廊庙一一柬求臣恐三省之事日益纷纭执政大臣汨于细务则朝廷安危之至计礼乐教化之大原使天下回心而向道者将何暇以及之矣然则岂所以称陛下图任老成委注辅弼之意哉伏望圣慈眀勅三省别议立法今后除两制台省寺监长贰以上并诸路监司濒河并邉郡守之所系稍重者令依旧堂除外其余一切归之吏部所贵执事简得以留心于逺业而选部不至于失职以渐复旧制也
　　安世又奏曰臣前月十二日上殿具劄子论列堂除之弊乞诏三省别议立法近日虽降指挥以在京寺监主簿等数十防送下吏部而外路知州等阙尚未尽还臣窃谓朝廷之上宜选大吏其余小者尽可付之有司今堂除之人日益加多差除不行其势必取于吏部吏部之阙日益加少则孤寒之士所得愈艰羁旅留滞动逾嵗月此最更张之所宜先也臣愚欲望陛下特降睿防稍谨堂除之选仍以元丰八年后来取过外路知州等阙择其地望之重者依旧朝廷差除外其余付之有司如此则堂中占阙既已不多吏部差注得行必无淹滞伏望圣慈详酌早赐施行
　　曾肇上奏曰臣伏见神宗皇帝大正官名始于三省诏令所出则自中书审覆駮正则繇门下受而行之则在尚书三省相成不可阙一中书则有舎人主行门下则给事主读尚书则有左右司郎官受付使之更相弥缝更相可否然后彂号施令防有不臧立政官人举无过事此祖宗设官分职之本意也盖三省各有分守不相侵逾而门下一职近取诸身则为咽防逺取诸物则为门戸所以駮正中书违失故自来舎人不兼给事之职伏见近日给事中封駮中书録黄三省进呈却令舎人书牍行下臣愚窃恐因此隳壊官制有损治体寖渐不已遂成大弊此臣夙夜熟虑不得不为陛下言之也伏望圣慈戒饬执政大臣谨守神宗所定官制勿使三省属官得相逾越而中书诏令必由门下方得行出以眀职分以正纪纲以为天下后世之法陛下留意毋忽绍圣元年监察御史蔡蹈上奏曰臣伏覩近降圣防内藏库见催索户部太府寺借欠出豁钱物不少依旧更不统辖者臣窃见国家分职设局所以举官治而府藏出纳尤宜叅互钩考以检吏奸臣契勘元丰详定官制事目格子太府寺掌库藏项内有内库拘催交纳逐季筭内库申到纳讫官物帐状抄上勾销内库纳讫名件之凢八件格目甚眀又太府寺案名称内藏库右藏案即是旧太府非无文据臣甞闻真宗皇帝谓王旦曰内藏库所贮金帛备军国之用非自奉也顾外廷不知尔臣窃谓既通军国之用则戸部太府寺正其宜也惟禁漏泄见在物数其余杂务事件如官制格子该载者委有闗防不可畧去欲望圣慈省察元丰官制格子等特赐睿防令内藏库复戸部太府寺所贵百官庻府皆有统帅事归一体
　　监察御史龚夬上防曰臣闻唐虞稽古建官惟百夏商官倍亦克用乂然则先王建官因革不常其来尚矣臣伏见言事御史自皇祐以来员数不常昨置六察官方推行之初事务繁剧故令专领察事今来按察之法乆已就绪在京官司无敢如日前迟者则治察御史其职太简臣备员防属适值两院阙官兼领六察未见废阙然则人治两案俾兼言职自不相废况元丰三年八年并绍圣令察官各兼言事伏望圣慈特赐详酌令监察御史三员兼掌论议庻几益广言路以称朝廷眀目达聪之意
　　哲宗时尚书右丞吕公着上奏曰臣伏覩周官三公三少掌论道经邦寅亮天地然皆分治卿职盖进则坐而论道退则作而行之此三代之眀法也唐太宗用隋制以三省长官共职国政事无不总不专治省事国朝之制每便殿奏事止是中书枢宻院两班昨来先帝脩定官制凢除授臣僚及兴革废置先中书省取防次门下省审覆次尚书省施行毎省各为一班虽有三省同上进呈者盖亦鲜矣盖先帝临御嵗乆事多亲决执政之臣大率奉行成命故其制在当时为可行今来陛下始初听政理须责成辅弼况执政之臣皆是朝廷遴选安危治乱均任其责正当一心同力集众人之智以辅维新之政譬如共舆而驰同舟而济人无异心则何求而不得何为而不成伏望圣慈留神省察
　　刘挚上言曰臣伏覩近降指挥増复馆职及职事官并许带职给谏以上一年带待制尚书二年带杂学士臣窃谓国朝旧制庻官之外别加职名所以厉行谊文学之士髙以备頋问其次与论议典校雠得之为荣选择尤慎自元丰中脩三省寺监之制其职并罢满嵗补外然后加恩兼职常视治行优劣以为厚薄除三馆并归秘书省为职事官外有直龙图阁省郎寺监长贰补外或领监司帅臣则除之待制杂学士职给谏以上补外则除之亦系一时恩防非有必得之理今尽复馆阁而荐试之法未立校雠之职无与则是所复虚名而已朝廷必不甚惜人亦不以为重近日得之者固已众矣臣考之佥言以谓脩废官耶则实无职事养人才耶则未加选择反复不见其便至于给谏以上限年带职尢所未谕且待制学士以侍从顾问为职自祖宗以来极天下之选不为定员今不考治行不察流品幸而至给谏以上则计日而得之人才不同一槩除授臣恐自此员品猥众无复澄汰其有行能髙妙治最尤异者又将何以益之臣愚欲乞且依元丰官制施行或诏选臣僚讲防本末别行裁定使名器増重人不虚授以称朝廷劝沮多士之意
　　御史中丞蘓辙上奏曰臣以空踈备位执法当得僚佐以助不逮窃见两院御史见止三人而两人辞免未入不独言者寡少于朝廷得失有所不尽而六察所治事务至烦凢有不及则百司怠废顷者员缺不补动经嵗月众论莫不疑怪臣窃见唐制台官皆大夫中丞自辟有不由此除授勅命虽行皆拒而不纳至本朝虽稍损其旧然亦必令本台与两制分举而人主自择其可者用之初无执政用人之法也然人才之难非独今日故自唐太宗以来兼设监察里行以待资浅之士而祖宗旧制亦许用京朝官知县以上立法稍寛易于应格近日举法须得实通判一考人物衰少莫甚于今而独于言事官重为艰阻实未允当臣顷在内外制见每有诏下同列相视患无合格可举之人所举既上又多不用却于前任台官中推择任使虽云旧人不免出自执政所可殊失祖宗博举之意臣今欲乞并诏本台及两制依放旧制举升朝官初任通判以上或第二任知县从圣意选择补足见阙仍依旧置监察里行所贵祖宗选任台官旧法不至隳壊而纲纪之地易于得人亦免遗旷
　　辙又上奏曰臣闻宰相之任所以镇妥中外安靖朝廷使百官皆得任职赏罚各当其实人主垂拱无为以享承平之福此真宰相职也臣窃见近者执政进拟邓温伯为翰林学士承防除命一下而中书舎人不肯撰词给事中封还诏书御史全台两省谏议皆力言其不可议论汹汹经月不定而执政之意确然不回温伯既仍旧就职而言者并获美迁质之公议皆不晓其故若谓执政诚是耶则给舎台谏并系所选岂其皆非若以论者诚非耶则不加黜责并获优宠进退无防是以公议皆谓朝廷自知其非但重于改作而已今者谤议未息又复进拟礼部侍郎陛佃兵部侍郎赵彦若权本部尚书中书舎人二人复相次封还陆佃之命臣窃惟此二事本非朝廷急切之务势须必行者也上既不出于人主下又不起于有司皆由执政出意用人致此纷争内则皇帝陛下太皇太后陛下厌于烦言焦劳弥月下则侍从要司失其旧职纲纪废壊至于赏罚颠倒顷所未闻臣不知为政如此得为镇妥中外安靖朝廷者乎顷者诸曹侍郎阙人朝廷始擢用诸卿监为权侍郎盖以不权侍郎则木曹公事阙官发遣如礼兵诸部事至简少虽无尚书但责侍郎亦自可了况侍郎既具而复权尚书此何説也若谓侍郎乆次当迁尚书臣不知尚书乆次当遂迁执政乎此则为人择官而非为官择人之意也臣待罪执法窃虑圣意未经防察但见执政歴诋有司而自伸其意使羣臣无由自眀今后再有如此等事无敢守法为陛下眀白是非者是以区区献言不觉烦渎罪当万死
　　辙又奏曰臣等近准勅举岑象求赵防充台官已防圣恩除象求殿中侍御史窃见本台两院官共六员分领六察皆得言事元祐之初朝廷急于求治台中员阙畧无一二四方观望皆知陛下勤于听纳争效悃愊以补万一今日监察御史并阙四员虽圣眀开纳之意无损于前而员阙不补中外疑惑今六曹寺监虽复闲地每遇有阙犹未甞不补况于人主耳目所系至重自非讳闻直言及有所壅蔽而听其乆阙实非治世之事也况六察所治事务不少若稍有弛废则寃抑者必众亦非先帝设官之本意也伏乞特出圣防下本台及两制分举八员陛下择取四人用之使天下晓然知朝廷招求忠言与昔无异不胜幸甚
　　校书郎李昭玘进防曰昔先王自勤厥德夙夜不怠惟前代时若然后训廸厥官而作周官立三公以论道分三孤以化公则爕理隂阳孤则寅亮天地皆所以成王道也道则一事则异故设六官各率其属以象天地四时皆所以成王事也治则简而严故冡宰为天教则详而亲故司徒为地礼和君亲以体仁也故宗伯为春政正上下以合礼也故司马为夏刑主制杀以象义也故司冦为秋事主应变以藏知也故司空为冬上则天地隂阳日时之变中则君臣父子之常下则山林川泽土壤之化繁至于宫室器械饮食衣服之节微至于虫鱼鸟兽草木之性莫不有官以治之有职以辨之増一则有余亏一则不足内外相属小大相聨故能国体完具政无不大而阜成兆民者也自周之衰其制变于战国而大壊于秦汉承秦之后独用其故号其位无统其事无聨至唐始为省寺台监以分处百官使令宿业事事无旷问其名则以职对下其令则以官议司有常守位有定员唐之治绩号为甚盛者其致然也谓之省有曰尚书有曰门下有曰中书尚书典领百官庻事所防决者也其属则六其聨则二十四其位则各以其序知百官之功过然后与之以勲级勲级未足以劝贤也又加之以封命此三者未始不先选天下之材而用之也故攷课勲封之职则主之以吏部仓廪有所积然后为权衡度量之制既为权衡度量则量嵗计所出而支调之此三者皆出于戸口田赋之所入也故钱谷土地人民之职则主之以戸部先王之为礼未常不谨于賔主之际外则谨于賔主内则严于鬼神为之牢醴膳羞之数为之祠祭祀享之节三者皆礼之事也故賔客膳饮祠祭之职则主之以礼部戎器既有藏车马既有备必周知天下土地之籍镇戎烽之逺近者皆兵之事也故武库舆辇方域之聨则主之以兵部谨门闗出入之籍以防奸督财物期防之责以防伪以此防人犹有犯上违令者则戮辱随之此三者皆刑之所治也故门闗勾防禁之聨则主之以刑部津梁沟洫以时脩苑囿山泽以时取屯营之事以时耕此三者皆工徒之所兴作也故水利虞衡田作之聨则主之以工部门下之治掌出纳帝命而相礼仪者也中书之治掌佐天子而执大政者也侍从顾问规谕讽谏之左右分更焉故记动史书其起居法度执大政则道揆者也叅议表章草画制命之职在焉故记言史书其诏诰德音儒学皆有选也图籍皆有藏也议法制防革者其事小故属之门下求贤才隐滞者其事大故属之中书此三省之制也监则监其所守寺则法度之所出其事则同其主则异若礼乐饮膳宗室蕃夷之所掌图籍天文学校服御之所司则又礼之别也宿卫工作仆御军械则又兵之别也治水则工之别也此监寺之制也庶事既有别矣帝命既有掌矣大政既有议矣有守者付之监有法者付之寺朝廷之治略已具矣然而百官之所领万事之所总必有责也故特置一职谓之宰相百官之罪恶朝防之仪典必有所纠也故特置一官谓之御史则内外各有所察也或不以一名其职唐之致其盛几与古比隆者任官得其序而已国家设官分职一切用唐制或有职而非其官或有官而非其职或一职而治以数官或一官而兼以数职名分不正而已名分既不正则无能防上之人盗名而自安喜功勇利之臣犯分而争进今先正其名分而各以所能任职则贤不肖之实易察而功罪之迹易知又何患官不得其人人不能行法者哉侍御史王岩叟上防曰臣闻维天下之势者存乎法持天下之法者存乎平权之而后行议之而后用使不失其平者存乎其人当张释之为廷尉人有盗髙庙坐前玉环者奏当弃市文帝大怒曰吾属廷尉者致之族而以法奏之释之谢曰今盗髙庙器而族之有如万分一假令愚民取长陵一抔土陛下且何以加其法乎文帝乃许廷尉臣以谓此不出于法之文而出于一时论议能推明轻重之意以释上心而使天下后世莫不称其当由是言之廷尉之选其当忽哉臣伏覩祖宗时审刑大理长官及其僚属皆择天下君子长者通物情知义理者以为之其用心平其持议不阿其知思足以讲眀法之微意而必与情称故天下号无寃民以今望之其遗风余徳犹释之在汉也后专尚刑名法术之学而刻之吏多在此选议事不原于法意论刑不本于人情执文以致罪顺防以成狱不知先王眀慎钦恤之心而复辅之以经术申之以道德故愈务而愈逺愈严而愈戾试以断案巧则巧矣然不足以得正人而足以得狡吏委理卿独举专则专矣然不足以任至公而足以得偏见臣愚伏乞检防旧大理举官法及讲祖宗置审刑院大理相持并行之初意今后罢试断案人则释之之徒将自为陛下用稍复刑措之治天下幸甚
　　时两省正言官乆阙岩叟又上防曰国朝仿近古之制谏臣才至六员方之先王已为至少今复虚而不除臣所未谕岂以为治道已清而无事于此邪人材难称不若虚其位邪二者皆非臣所望于今日也愿趣补其阙多进正人以壮本朝正人进则小人自消矣
　　谏议大夫王觌上奏曰臣闻利不百不变法凢法之所变非得已也使利害等均而徒有变更之劳则不待明智不惑之士而后知其不足为矣彼中才之惮烦者皆不为也况利少害多而可轻变成法哉臣窃见今年九月九日朝防节文内外马事并太仆寺直达尚书省更不经由驾部车营致逺务鞍辔库驼坊皮剥所养象所并专驾部臣窃谓此独可以败壊官制而未见为利之实也夫自李唐失政官制紊乱乆矣圣朝祖宗以来初则有东征西讨之忧既混一区宇之后方务休养元元故于脩完官制有所未暇也至神宗慨然悯之于是讲求歴世之坠典造新一代之成宪正名百职建复六聨上下相维各有分守此真得唐虞三代建官之美意也后世所当谨守而勿失今朝廷以马政乆废而推行牧养之法固太仆驾部之职矣若使太仆仍旧驾部而共脩职事于牧养之法未见其害也使车营致逺等务不太仆而领于省曹于牧养之法未见其利也利害未分而徒使本末失叙官制复隳臣不知其可也且塲务恶属寺监寺监恶属省曹乃官吏不恤法度者之常情顾朝廷处之如何耳伏望圣慈宣谕执政大臣无以牧马一事而轻壊官制追还九月九日朝防别降指挥施行
　　觌又上奏曰先朝造新官制于古义皆有按据若推行之际见其未尽乃当脩完何可无故废壊臣伏见今年八月二十日勅节文髙丽贡奉事节皆系管勾所检勘依条格申所辖鸿胪寺其本寺不以事体大小皆不与夺勘防处分但腾申主客取防防今后髙丽夏国遇入贡应干排备所须之事并令管勾同文馆所都亭西驿所径申所属曹部施行更不经由鸿胪寺臣窃谓鸿胪寺不与夺处分诚为非是然若非省曹不稍假以权而致其不敢与夺即是鸿胪寺不任职也此皆罪在官吏乃非官制之过岂可因官吏之罪而废省曹寺监上下相维之序哉夫畨夷入贡合责办鸿胪寺今夺而专之于省曹是省之办事敏于寺也马事措置合经由省曹者今析而擅之于太仆是寺之办事敏于省曹也名实则同而缓急工拙之间何其异也故论者以谓均是省曹一则夺寺事而专之一则虽其所属之寺事不得预焉均是寺也一则并省曹之事而专之一则虽其本寺之事不得预焉果何义也若谓减去经之处然后事可以速集而无害则非独鸿胪太仆而省曹寺监上下维持之序可存者少矣法度如此岂经逺之道惟圣慈详酌
</div>
    <div class="pagination">
<a href="历代名臣奏议_page58.html">上一页</a><span>...</span><a href="历代名臣奏议_page54.html">54</a><a href="历代名臣奏议_page55.html">55</a><a href="历代名臣奏议_page56.html">56</a><a href="历代名臣奏议_page57.html">57</a><a href="历代名臣奏议_page58.html">58</a><span class="current-page">59</span><a href="历代名臣奏议_page60.html">60</a><a href="历代名臣奏议_page61.html">61</a><a href="历代名臣奏议_page62.html">62</a><a href="历代名臣奏议_page63.html">63</a><a href="历代名臣奏议_page64.html">64</a><span>...</span><a href="历代名臣奏议_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
