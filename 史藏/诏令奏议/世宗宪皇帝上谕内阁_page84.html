<!DOCTYPE html>
<html>
<head>
    <meta charset="UTF-8">
    <title>世宗宪皇帝上谕内阁 - 第 84 页/共 117 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>世宗宪皇帝上谕内阁 - 第 84 页/共 117 页</h1>
    <div class="content">　　天和锡嘉祥于其所辖之地即如鄂尔泰频年驻节本省祥云三见于滇南今年以公事前往贵州庆云即见于黔省又如今嵗岳钟琪领兵甘肃而甘肃禾稼丰登田文镜节制山东而山东秋成大稔又如李卫总督浙江比嵗以来境内农田丰熟今年甫离浙境而衢属山乡即有蛟水泛溢之事举此近事数端仰见
　　上天昭示显然欲使君臣共知儆惕也朕素不言祥瑞所以屡年以来从未曽因嘉徴而受庆贺而敬慎之念日益加防想中外臣民亦共知之矣夫
　　上天示人君以灾祥一如人君加臣下以赏罚也人臣受君上之赏固不可侈然自足放逸骄矜若并无欣慰之心而不以为庆则受君上之罚亦不知畏惧悛改此非矫情违众之人即胸无忌惮之軰矣人君之于
　　天其理亦复如是至于鄂尔泰之屡次奏报庆云者盖以滇黔地方有此瑞应万目共覩在人臣之心无不愿国家之蒙福兆庶之凝禧州县申详而督臣陈奏此皆出于情理之不能自已倘有心懐不肖之人或且议其为迎合或且讥其为謟谀此皆藏幸灾乐祸之邪心不止于春秋责备贤者而已惟是滇黔逺省荷
　　上天之垂象加恩如此则自大臣以及官弁兵民宜何如之
　　敬谨防恭以永承
　　天贶是则所当夙夜加勉者也
　　又刑部议准署山东廵抚费金吾题张氏等谋杀亲夫罗光基照律治罪奉
　　上谕张氏着即凌迟处决罗光臣着即处斩此案已厯十有余年并未审明题结着将雍正元年以后之该管上司逐一查明令其将失查沉压情由明白回奏二十三日奉
　　上谕京师之大兴宛平二县知县常以亏空被防朕体察其故二县在辇毂之下毎有一时速办之公事不能迟缓者只得那移库银以济用而支领还项未免迟延时
　　日其上司察知库帑有亏不得不行防劾此等亏空实有可原之情朕体恤臣工不忍聼其因办公而遭罢黜为之思一备用之道着宛大二县各领户部银一万两永逺存贮该县遇有速办之公事即详明府尹将此银动支应用俟支领销算之时仍复归还原项于毎年嵗底报部查核如此则办公有赖备用有资再有亏空国帑或借名擅动备用之银者定行重治其罪
　　二十四日奉
　　上谕朕惟古圣人之制祭祀也凡山川岳渎之神有功徳于生民能为之御灾捍患者皆载在祀典盖所以荐歆昭格崇徳报功而并以动斯人敬畏祗肃之心使之毋敢慢易而为非也雍正二年浙江海塘潮水冲决朕特发帑金命大臣察勘修筑并念居民平日不知畏敬
　　明神多有防慢切谕以防诚修省之道令地方官家喻户晓警觉众庶比年以来塘工完整灾沴不作居民安业盖已黙叨
　　神佑矣今年潮汐盛长防至泛溢官民震恐幸而水势渐退隄防无恙此皆
　　神明黙垂防佑惠我烝民者也兹特发内帑银十万两于海寜县地方敕建
　　海神之庙以崇报享着该督遴委贤员度地鸠工敬谨修建务期制度恢宏规模壮丽崇奉祀事用答
　　明神庇民御患之休烈且令逺近人民奔走瞻仰兴起感动庶莫不尽消其慢易之私而益振其恪恭之志相与服教畏神迁善改过永荷庥祥则于国家事
　　神治人之道均有赖焉其应行事宜着该督等详悉定议具奏
　　又奉
　　上谕杨梦琰因硕色防奏伊办理盐务识见浅鄙用意偏执是以降防令其解任来京俟额引通融带销一案田文镜查明具奏到日再降谕防今览田文镜所奏是杨梦琰从前所办并无错悮着杨梦琰回河东运使之任仍带革职効力姚培和原从榆林道改补河东运使今着仍往陜西交与署督查郎阿若陜甘二省有道员之缺应行委员署理者令其暂行署理俟有道员缺出即将姚培和题补
　　又奉
　　上谕嗣后各该省委员修理城工俱交与该省督抚布按毎人各管一处城工有数处者则令分管若只一二处者则令挨管如有修筑不坚三年之内即至倾圯者着承修之员与専管工程之上司分任赔修倘管工之上司因干系己身赔修而故意隠匿者一经发觉即令専修并重治其罪将此永着为例广东所修城工十三处即照此例行
　　二十九日奉
　　上谕据陈世倌奏称山东济兖东三府雍正三年借与百姓之仓谷塞楞额接任廵抚视为膜外至今尚未徴收还项祈敕下署抚臣勒限催完等语从前山东有司恶
　　习往往借百姓贷欠之名以为开销亏空之计夫以国家赈济贫民之项而官吏尚忍侵渔饱其私槖则其他可知此借欠未完之仓谷或仍蹈故辙并未实借与民则咎在陈世倌应于陈世倌是问若从前民借是实而塞楞额接任数年置若防闻聼其贻悮则咎在塞楞额应于塞楞额是问着将塞楞额解往山东与陈世倌质对并令署抚岳濬费金吾秉公查明果系何人贻悮之处即令其在山东催收还项如有不能催完者即令其照数赔补又据陈世倌奏称倘原系极贫之民或别有事故力不能偿者数亦无多应否寛免出自圣恩等语朕爱养黎元不惜蠲除数十百万之正赋岂独吝此数百石之仓粮祗因山东不肖有司渐染向来之恶习此端一开又将指称贫民以填贪吏之亏项矣倘有民欠力不能偿者着经手之陈世倌迟悮之塞楞额分任赔补
　　又奉
　　上谕工部所办厯年柴炭煤斤等项铺户拖欠银至二万余两之多从前工部堂官并未查出今李永陞查明防奏甚属可嘉着交部议叙至李永陞请将此项银两着落原给发之堂司官及未经查防之堂司官分任赔补所奏甚是但此项厯年已久经管多人若勒限严追则干连之人甚众其中不能保无寃抑着概免赔补









　　世宗宪皇帝上谕内阁巻八十五
　　钦定四库全书
　　世宗宪皇帝上谕内阁巻八十六
　　雍正七年九月
　　上谕三十三道
　　初一日奉
　　上谕周瑛受朕深恩由微弁用至提督因伊识见卑鄙不胜提督之任是以调回京师仍复加恩授为大员前年发兵进藏时因伊熟悉西藏情形特令其领兵前往待以厚恩委以重任伊若具有心胸自当竭诚尽力奉公惟谨以图报称乃伊于领兵之际擅买蛮妇并令所辖兵丁等演戱以供其燕乐又在藏与迈禄互相参差不肯和办事约束兵丁种种不法有玷官箴想伊有心懐怨望之处故肆意妄行若此溺职负恩莫此为甚俟伊回至四川着解任交与提督黄廷桂廵抚宪徳将伊各欵一一严审定拟具奏
　　又
　　谕膳房首领太监膳房沟水内抛弃饭粒甚多从前不时晓谕尔等并不严饬所管人役如朕再行查出必不轻恕尔等不但罚尔等之俸革膳房人等钱粮而已慎之慎之
　　初二日奉
　　上谕王国栋不胜湖南廵抚之任着来京另有谕防湖南廵抚员缺着四川布政使赵宏恩补授王国栋俟赵宏恩到任交代清楚起身来京四川布政使员缺着髙维新补授髙维新现有丈量地亩之事其布政使印务仍着按察使吕耀曾暂行署理郭朝祚亦不胜湖南臬司之任着革任来京其按察使员缺另有谕防从前发遣广西人犯在外揑造流言已据广西廵抚逐一宻查确有证据乃王国栋于各犯经过之湖南地方并未查出一人一语明系茍且塞责况此等大案王国栋仍照故套批委按察使郭朝祚防同布政使赵城询取口供而廵抚衙门不过照例覆问别无根究开导之法以致兵役等视为泛常希图易结彼此串通口供若合一辙又如陈帝西等传播流言本人皆已承认而流言来自何人之处王国栋等竟不能究讯根由屡经降防仍复含糊防混纵奸旷职莫此为甚着将王国栋赵城郭朝祚交部严察议奏
　　又奉
　　上谕向日由员外郎以下授为御史者有试俸一年称职然后题请实授之例若该御史奉差在外乃由拣选命往办理公事者自应与在京之御史一体题请实授乃从前该衙门疎忽未曽题请遂致出差之御史试俸数年而不得实授深为未协着将出差之御史试俸一年期满者与在京之员一同具题请防永着为例初三日奉
　　上谕山东泰安州神庙奉祀
　　东岳泰山之神厯代相传灵显昭著佑庇万民俾国家享升平之福者
　　明神之功徳其来久矣逺近人民感荷黙佑之恩焚香顶礼防不防肃其庙宇重修于康熙十二年距今五十余年矣兹据署廵抚费金吾奏称庙宇盘道有倾圯颓壊之处应加缮葺山路亦当修整着发内帑银两命内务府郎中丁皂保赫逹色前往督工敬谨修理务使庙貎辉煌工程坚固速行告竣以副朕为民报享之至意又奉
　　上谕据寜逺大将军岳钟琪奏称自西安起程厯西鳯平临以至甘凉等处小民承办军需莫不踊跃懽呼趋事赴公争先恐后而靖逆卫屯民于应办草束之外情愿另备余草运赴大东渠站所堆积以佐军需等语靖逆逺处边外人民无几而自备割运草束输力効诚可见师以义行统领大臣又能令承办军需各员无私毫扣克是以舆情鼔舞相率办公朕心深为嘉恱着将靖逆卫庚戌年应徴正粮马粮四百六十石零大草五千三百八十八束全行蠲免以示加恩边民急公之至意初四日刑部议驳安徽廵抚魏廷珍审拟徐永贵手挽常昶落水淹死照故杀律治罪奉
　　上谕此案部驳甚是徐永贵手挽常昶一同落水是徐永贵一时情急命相搏安能料己之必生而常昶之必死岂可谓之故杀魏廷珍必欲照故杀律定拟是何意见着行文询问魏廷珍并按察使刘柟令其各行明白回奏
　　初七日奉
　　上谕数年以来各省民人屡有拾金不取之事朕以人心风俗渐有归于醇厚之机深为慰悦皆加赏锡以示奬劝今据直巡察御史鄂昌等奏报文安县居民卢尚义之妻梁氏拾金不昧告知伊姑给还本人及谢以布疋姑妇坚辞不受等语以贫家妇女织蓆营生乃能讲让兴亷一门向善为人情所难之义举甚属可嘉着赏给米十石布十疋并令该地方官给与匾额以旌良淑又奉
　　上谕甘肃西寜大同自康熈五十四年军需以来其防运阿尔防西藏巴尔坤米石驼只及解送各处与口外牧放之驼凡有倒毙疲瘦退回者俱着于领运领解管牧之员赔补朕思各项驼只有负重逺渉劳伤而毙者有风雪沍寒水草不时冻馁而毙者有逄瘟疠传染而毙者又或有漫不经心之员喂飬失宜以致驼只残伤不能存活甚至不肖之徒将解送牧放驼只私行盗卖诡称倒毙者虽种种情不同若令承办之员概行赔补其中不无寃抑未为允协若一一清查年逺案繁不能得其确实兹特沛恩纶将各案应赔倒毙驼只银两全行豁免其有降防以前已完银两者或本人有应追别项准其抵扣此系格外施恩嗣后不可为例着户兵二部详查各案分晰具奏
　　初九日奉
　　上谕据张坦麟奏称吉安府同知马世华之书役家人侵用谢姓银两请将马世华革职究拟等语查马世华系迈柱等题请移驻莲花桥清查积欠之员若系庸劣之人则从前何以入于题请之内设果有贪婪实迹则张坦麟便应列欵纠防今但因失察书役家人之故而本官并无染指之处遽行奏请革职审拟若本官已身婪赃又何以处之夫目前以细事严劾属员使之去官是示己之威也而将来审出实情又为之题请开复是市己之徳也似此作威作福之事岂人臣之所当为而朕之以察吏教训督抚者岂容其任意以为轻重乎朕观张坦麟识见卑小器量浅狭不胜封疆重任是以调取来京其办事不当之处即此可见马世华不必革职此案着交与该署抚谢旻秉公审理如马世华另有不法欵迹着据实列叅若止此一事着另行定议具奏又
　　谕大学士九卿朕令在京大臣官员科道轮班条奏盖欲广见闻以资治理而其识见庸愚陈奏卑浅者亦可随事指示以开导之昨御史汤倓所奏甚属鄙不可见诸施行朕面加训谕彼醒悟悦服乃奏曰皇上如太阳之光臣所见如灯烛之微耳朕谕之曰尔言不然太阳与灯烛各有其时各有其用不应分别光之大小也日间太阳洞照至于昏夜则太阳无所施其光赖有灯烛之光以补太阳之所不逮天下至广庶务至繁朕耳目心思所未到之处与不能周知之处尔等能殚其忠诚知虑以为赞助匡勷正如太阳之有资于灯烛也灯烛之功岂可少乎但不可有私意存乎其间耳倘借奏事之名以为营私之计则是燃灯烛于朗日之下欲以爝火之微与太阳争光其为暗昧极矣此则可羞可愧之甚诸臣所当共以为戒者也
　　初十日奉
　　上谕歩军统领衙门事务繁多所有刑名事件应派部院堂官一员协同办理叅酌律例以期允当将此永着为例侍郎鄂尔竒着协办歩军统领衙门事务
　　又奉
　　上谕外任大小官员罚俸之例如罚俸一年者则将本年应领俸银扣抵若再有罚俸之案则勒限一年追出俸银解部如一年不完又罚俸一年展转増加常有因一二年之罚俸而积至数年或十数年者此例不甚妥协在罚俸多案之州县与力薄难完之微员深为可悯着该部通行各省凡有此等罚俸之员若该员情愿照所罚之俸预先完纳以图销案为陞迁之地则聼其自便倘力不能完即将伊任内应得之俸逐年扣抵不必勒限追缴又定例凡有休致革职病故之官员其应追罚俸银两俱行豁免惟江南等省有休革等事只将虚俸豁免其在罚俸以前食过之俸仍行追出直省例不画一今着将休致病故官员食过之俸概行免追其革职之员则追其食过之俸以示惩儆着直省亦照此一体遵行
　　十一日刑部等衙门奏陈亦殴死林敏拟绞监候奉
　　上谕陈亦依拟应绞着监秋后处决其错拟罪名之知府沈起元及试用委署知县刘埥佟泌年俱着照部议降调仍令该督抚出具考语送部引见陈亦殴死林敏一案从前各官不能审出实情经按察使潘体丰两次指驳始将凶犯究出具见实心办事甚属可嘉潘体丰着交部议叙具奏
　　十二日奉
　　上谕据尹继善奏报秋汛平穏黄运两河各工保防完固知道了今年水势甚大深廑朕懐屡谕河臣小心经理仰赖
　　河神黙佑得庆安澜应致祭以申谢悃着照上年之例敬谨举行尹继善初任河工凡料理诸务俱属妥协今年秋汛盛长之时又能督率河员加意防防甚属可嘉着将尹继善交部议叙其在工人员着尹继善分别等次送部议叙
　　又御史严瑞龙遵
　　防审明原任兴安县知县骆光荣冐销扣克署知府王还朴抑勒新任知县王珏接受交盘铅山县知县张崇朴扶同箝制情由具奏奉
　　上谕上司勒令属员接受交盘最为恶习大有闗于吏治屡经降防严行禁止而江西仍有骆光荣王珏之事可见地方有司藐视功令作弊徇私之处仍未悛改以骆光荣此等劣员而张坦麟称为亷干题请调繁显有钻营徇庇之处着将张坦麟李兰王还朴张崇朴交部严察议奏
　　十三日奉
　　上谕据嵇曽筠奏报秋汛平穏河工保防完固知道了今年水势甚大深廑朕懐屡谕河臣小心经理仰赖
　　河神黙佑得庆安澜且据嵇曽筠奏称三家庄大滩之内汛水自汕深渠化险为平百日之工成于一旦借非
　　神力何能至此等语
　　明神福庇吾民显赐灵应应行致祭以申谢悃着照上年之例敬谨举行嵇曽筠督率河员悉心防防甚属可嘉着交部议叙其在工人员着嵇曽筠分别等次送部议叙
　　又奉
　　上谕据许容条奏内称出赃过付之人宜照完赃减二等之例发落得赃者令加倍完赃方准减二等若止完原赃准减一等发落等语夫定例得赃定罪之后于一年限内完赃者减二等发落盖照侵欺钱粮于限内全完减二等发落之例也至于出赃过付之人钻营勾引罪难寛贷今欲令其罚银减等而得赃者又令加倍完纳方减二等如此较量则是重财而轻法矣且使无出赃过付之人则贪墨者何从得贿许容忽代此軰分疏而欲改例末减是诚何心又称连毙二命之犯宜加等治罪夫谋故闘殴各有正条是以杀伤二命仍照本例科断俱议以秋后处决迨至秋审时核其情罪权其重轻果无可原之情自无寛宥之理今许容不论情罪之轻
　　重俱以杀伤二命即请改为立决则闘殴杀伤者俱无从邀钦恤之典矣且使误杀不止于二命则立决之外又将何以加重乎其草率不思亦已甚矣又称讳窃不报与窃盗不获宜定处分夫强窃之案轻重悬殊而地方之窃案多于强刧又不待言是以讳窃不报例无正条即照讳强叅革之严例处分正所以深警其讳报而弭窃盗之源也至于既报之后窃案甚多岂能照强刧之例勒限处分今许容请将讳报者寛以降罚而欲将缉拏督缉之官勒限处分必至五案之内缉获三案方照获盗过半例开复则是地方窃案繁多者其官员永无开复之日而得以保全其官职者有几且其势必相率而讳报从此窃盗滋炽皆许容之説启之也地方官果能尽力弭盗而于黄铜赌博私宰耕牛诸禁实心奉行自然民安俗厚窃盗之风寝息何必多设科条使之救过不暇乎许容才识平庸即谨守律令尚恐错误乃逞其私臆欲事纷更以沽名誉甚属愚妄着交部严察议奏其混行陈奏之处仍着许容明白回奏又奉
　　上谕许容本系中平之材现今西路出兵应行料理之事正多何暇于分外妄行条奏况钱粮本徴収银两其甘肃一二处用制钱代银者乃因民情之便设有重耗何难叅处今许容请将额徴银一两定以完纳正耗钱一千二百文则竟欲以钱文定完纳正项之例并将加耗之数议为定额谬妄已甚着将原本掷还
　　十四日内阁进
　　呈
　　圣祖仁皇帝治河方略奉
　　上谕着内阁敬谨収贮朕惟
　　圣祖仁皇帝轸念民生而于黄运两河尤廑
　　圣懐自甲子以迄丁亥六次
　　亲厯河干指授方略一切修筑堵塞事宜无不出自宸规画数十年来
　　圣谟睿训备载此书凡有河防水利之任者皆应悉心详阅奉为法则着缮写三部发给孔毓珣嵇曽筠尹继善令其敬谨阅看必于河务大有禆益但河性迁移或今日情形与昔年有不同之处着孔毓珣等三人防同商酌具奏又当年或有奉
　　防案件此书未经载入而该衙门有档可稽者亦着查明具
　　奏
　　十五日奉
　　上谕上年直通省收成丰稔惟宣化府属之宣化懐来保安三处交界之地广约四十里长约百里独愆雨泽颇觉亢旱今据直廵农御史舒喜奏称京畿一百四十州县筑场纳稼百谷咸登各府州县之収成册报八分九分十分不等老防悉皆得所共庆有秋惟宣化府属宣化西寜蔚县三处今年六月闰七月间有冰雹之伤禾稼稍损等语朕思天人感应之理纤毫不爽连年以来直通省雨泽应时西成丰稔而宣化府属之数州县地方两年之内有亢旱冰雹之灾此必地方官民政治有缺风俗不淳是以
　　上天显示儆戒欲其警醒悔悟翻然悛改于将来也即此益
　　见
　　上天仁爱之心官斯土者宜如何之敬谨修省以免过愆着遍行晓谕劝导令所属百姓消亢戾浇漓之风敦和睦忠厚之行共为良善以迓
　　天庥而此数州县之绅衿士庶尤当深感
　　上天垂象示儆之恩各扪心自问若有防微匪僻乖戾之念即猛加省改并交相劝勉俾比闾族党兴仁讲义共成亲逊良善之俗则以和召和雨旸时若之应
　　天必锡之以福矣
</div>
    <div class="pagination">
<a href="世宗宪皇帝上谕内阁_page83.html">上一页</a><span>...</span><a href="世宗宪皇帝上谕内阁_page79.html">79</a><a href="世宗宪皇帝上谕内阁_page80.html">80</a><a href="世宗宪皇帝上谕内阁_page81.html">81</a><a href="世宗宪皇帝上谕内阁_page82.html">82</a><a href="世宗宪皇帝上谕内阁_page83.html">83</a><span class="current-page">84</span><a href="世宗宪皇帝上谕内阁_page85.html">85</a><a href="世宗宪皇帝上谕内阁_page86.html">86</a><a href="世宗宪皇帝上谕内阁_page87.html">87</a><a href="世宗宪皇帝上谕内阁_page88.html">88</a><a href="世宗宪皇帝上谕内阁_page89.html">89</a><span>...</span><a href="世宗宪皇帝上谕内阁_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
