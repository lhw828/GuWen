<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 73 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 73 页/共 136 页
  </h1>
  <div class="content">
   知諌院包拯上奏曰臣伏见景德祥符中文武官总九千七百八十五员今内外官属总一万七千三百余员其未授差遣京官使臣及守选人不在数内较之先朝才四十余年已逾一倍多矣切以唐虞建官惟百夏商倍之周设六官僚属渐广秦并六国郡县益众降及汉魏以至隋唐虽设官寖多然未有如本朝繁冗甚也今天下州郡三百二十县一千二百五十而一州一县所任之职素有定额大率用吏不过五六千员则有余矣今乃三倍其多而又三岁一开贡举每放仅千人复有台寺之小吏府监之杂工防序之官进纳之辈总而计之不止于三倍是食禄者日増力田者日耗则国计民力安得不窘乏哉臣谨案景德中天下财赋等岁入四千七百二十一万七千匹贯石两支四千九百七十四万八千九百匹贯石两在京岁入一千八百三十九万二千匹贯石两支一千五百四十万四千九百匹贯石两庆歴八年天下财赋等岁入一万三百五十九万六千四百匹贯石两支八千九百三十八万三千七百匹贯石两在京岁入一千八百九十九万六千五百匹贯石两支二千二百四十万九百匹贯石两况天下税籍有常数矣今则岁入倍多者何也盖祖宗之世所输之税只纳本色自后以用度日广所纳并从折变重率暴敛日甚一日何穷之有且天下田土财用比之曩时虚耗渐以不逮岂于今而能倍之乎非天降地出但诛求于民无纪极尔输者已竭取者未足则大本安所固哉臣以爲冗吏耗于上冗兵耗于下欲捄其弊当治其源在乎减冗杂而节用度若冗杂不减用度不节虽善爲计亦不能捄也方今山泽之利竭矣征赋之入尽矣幸而西北无事乃是可爲之时若不锐意而改图但务因循必恐贻患将来有不可捄之过矣伏望上体祖宗之成宪下恤生灵之重困谓设官太多也则宜艰难选举澄汰冗杂谓养兵太众也则宜罢絶招募拣斥老弱土木之工不絶者悉罢之科率之出无名者并除之省禁中奢侈之僭莭上下浮枉之费当承平之代建长乆之治愿陛下留神省察申命宰执条此数事而力行之则天下幸甚
　　拯又上奏曰臣窃见中外臣僚士庶之家衣服首饰之多用销金工匠于阛阓之中任意制造殊不畏惮臣复详编勅节文除大礼法物外上从中禁下暨庶邦但系衣服装着之土木玩用之物并不得以金爲饰如违并科违制之罪其元业匠人輙更造作犯者当行处斩此盖真宗皇帝躬行俭德以化天下故自中禁以及庶邦凡衣服玩用以金爲饰者一切禁断工匠置于极典致数十年间中外絶无犯者而近年以来时俗相尚销金之作寖以公行近日尤甚其戚里及臣僚士庶之家衣服首饰并用销金及生色内间金之并无避惧盖是匠人等故违条制厚取工钱上下相蒙无敢言者若不速行禁止切虑糜坏金宝扇长浇风竞事浮华大损圣化欲乞严赐指挥申明旧制上以遵先帝崇俭之意下以絶臣庶好奢之渐
　　英宗治平元年侍御史吕诲上奏曰臣窃以祖宗之有天下也削平诸国所聚财货皆归于内府数十年中区宇乂宁诚国富兵彊之致也所谓内藏奉宸诸库非有司关掌故外臣莫得知其登耗但虑岁月乆支费寖广不复当时之盛比来先帝桩留之物赐及小臣过越干兴之例拜赐者干今震恐盖知祖宗艰难收聚之意非所以容其虚受尔如闻禁中取用尚亦无节加之近幸因縁侵渔以有限之积供无穷之费一旦四方有事何以枝梧陛下践阼之初当谨持守脩葺府库谨严出纳兹其时也臣欲乞今后内库非旌赏功劳贷助经费一切浮用无俾仰给出入之籍亦行防计应禁中取索财宝不限内外库所降合同须具支使者名目俾岁中防计知其过当则可以裁损及后剏造服玩器用并付文思院所造之物工毕别差朝官检则官物无由枉破侵欺之路可以杜絶是亦节俭爱民之一端也唯圣神留意天下幸甚
　　二年知谏院司马光乞节用劄子曰臣窃见国家公私穷窘固非一日今兹复遇大灾畿内秋田荡无孑遗仓廪储蓄率多败壊府库财帛散用将尽必恐今冬饥馑甚于去年军民嗷嗷无以赈救经费不足重以郊礼此乃国用危急之时不可不早以爲忧今取之于内帑则内帑已虚收之于外方则外方已尽敛之于下民则下民已竭不知朝廷将何以爲计臣愚以爲若非陛下侧身克己痛自莭约则无以应答天意感慰民心使昏垫者忘其悲愁馁死者无所怨嗟也臣闻节用之道必自近始伏望上自乗舆服御之物下至亲王公主婚嫁之具悉加裁损务从俭薄勿信主者以旧例爲言出六宫冗食之人使之从便罢后文思院所造淫巧服玩止诸处不急之役然后命有司考求在外凡百浮费之事皆一切除去羣臣非有显然功效益国利民者勿复滥加赏赐将来南郊自非牺牲玉帛供神之物其余青城仪仗之止于奉车驾备外饰者亦令有司与礼官同共叅详减省臣闻国有凶荒则杀礼事天者贵于内诚而贱外物是故器用陶匏席用藁秸况于青城仪仗之何爲不可减乎凡此数者唯在圣意断而行之固不可与庸俗之人执文泥例者谋之也
　　四年御史刘述上奏曰臣窃观方今天下之事可谓困弊之极矣如乆疾之人肢体羸薾气息奄奄不能自持所可恃者脉理未惫而已诚得良医而救药之辅其气血调其饮食时其寒温庶几可以复全也陛下有明德嘉道孳孳庶政医之良者也所谓辅其气血者轻徭薄赋以寛民力以固民心俾无怨畔是也调其饮食者道民务本教之俭约虽有水旱之困而无捐瘠之患是也时其寒温者爲择良守宰以抚绥之利有可兴者兴之害有可去者去之是也百姓习于乆安竞以侈靡相尚居处服用率多僭差婚姻防葬不计其费而以不若人爲耻因而破产者有焉其致非他繇禁令不设故也管子曰仓廪实而知礼节衣食足而知荣辱若禁令不设人得自恣则仓廪奚由而实衣食奚由而足欲望其知礼节荣辱不可得也教化之行率自上起臣愚欲望陛下躬行莭俭以化天下臣闻太祖皇帝常服澣濯之衣乗舆服用皆尚质素寝殿设青布苇帘宫闱施布幕无文锦之饰尝出麻履布裳以赐左右曰此我旧所服者也真宗皇帝尝谓辅臣曰国家所务俭约爲先当须节用爱人以富庶天下张齐贤对曰书称大禹克俭于家老氏三宝俭居其一上好俭则国有余财下不僭则家有剰赀如此则天下自然富寿矣大哉圣人之德皆能抑情损欲而以身率人也如是经曰下之事上也不从其所令从其所好上好是物下必有甚者也臣固愿陛下躬行莭俭以化天下也至于赐予之事非有功徳可以激劝于人者不可轻爲也昔韩昭侯使人藏弊袴侍者曰君亦不仁矣弊袴不以赐左右而藏之昭侯曰非尔所知也吾闻明主爱一嚬一笑嚬有爲嚬而笑有爲笑今夫袴之与嚬笑逺矣吾必待有功者而与之善哉人君之不妄赏人也如是古人有言人主不妄赏非徒爱其财也赏妄行则善不劝不妄罚非徒矜其人也罚妄行则恶不惩赏不劝谓之止善罚不惩谓之纵恶在上者能不止下爲善不纵下爲恶则国法立矣陛下诚能以身先之然后敕下有司设爲科条以絶僭侈之弊仍戒饬长吏使传谕朝廷之意务崇约素以厚风俗若是则民之生业日益厚矣虽遇水旱之困而有储蓄以御之矣民财既充国用复省则徭赋之事自然轻薄矣兹实太平之基而万世之利也在陛下勤而行之固而执之耳臣不胜惓惓之愚








　　歴代名臣奏议卷一百九十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百九十二
　　明　杨士奇等　撰
　　节俭
　　宋神宗熈宁元年翰林学士司马光上奏曰臣伏覩宰臣曽公亮等奏以河朔葘沴调用繁冗欲望将来大礼毕两府臣僚更不赐银绢奉圣防送学士院取防议者或以爲两府所赐无多纳之不足以富国而于待遇大臣之礼太薄颇爲伤体臣愚窃以爲不然古者冢宰制国用视年之丰耗量入以爲出固不可于饥馑之时守丰登之法也是故岁凶年谷不登君膳不肺大夫不食粱士饮酒不乐君臣上下皆当深自贬损以救民急也臣窃惟国家帑藏素已空虚重以今岁河北之地灾害特甚乡者庆厯之末河决商胡民田虽伤官仓无损而河北父子相食饿殍蔽野今河北之外加以地震官府民居荡爲粪壤继以霖雨仓粟腐朽军食宜乏何暇及民冬春之交民必大困甚于庆厯之时国家岂坐而视之不加赈救乎况复城橹须脩河防应塞百役并兴所费不赀当此之时朝廷上下安得不同心协力痛加裁损以徇一方之急凡宣布惠泽则宜以在下爲先撙节用度则宜以在上爲始今欲裁损诸费不先于贵者近者则踈逺之人安肯甘心而无怨乎必若爲臣有大勲于天下虽锡之山川土田附庸何爲不可若止因郊礼陪位而受数百万之赏臣窃有所不安矣臣前所谓赏赐不节者此亦其一也虽臣下不辞犹应裁减况其自辞减又何损乎傥若但务因循姑息度日欲裁损乗舆供奉之物则曰减于制度太爲削弱非所以华国欲裁损大臣无功之赏则曰所减无多亏伤大体非所以养贤欲裁损羣下浮冗之费则曰人情不恱恐致生事非所以安众如此则国用永无可省之日下民永无苏息之期必至于涸竭穷极然后已也且君子之所尚者义也小人之所徇者利也爲国者当以义褒君子以利恱小人今大臣以灾害之故辞锡赉以佐百姓之急义之可褒者也陛下从而听之乃所以爲厚非所以爲薄也虽然两府银绢止于二万匹两不足以救今日之灾又国家旧制每遇郊禋大赉四海下逮行伍无不霑洽不可于公卿大夫全无赐予臣愚以爲文臣自两省以上武臣及宗室自正任刺史以上内臣自押班以上将来大礼毕所赐并宜减半俟他年丰稔自依旧制其文武朝臣以下一切更不减似爲酌中臣亦知此物未能富国诚冀国家因此渐思减损其余浮费自今日爲始耳臣素愚戆识虑肤浅所言者皆目前之实状非竒伟之髙论也伏望陛下更赐裁察若果有可取乞断自圣志勿爲众言所移实天下幸甚
　　殿中侍御史钱顗上奏曰臣伏以边境未宁军须至急朝廷经费百倍于祖宗之时帑藏空虚间或兼水旱之患从今不务省减向去何以枝梧然而事有权宜理难固执岂可目前只图侥幸之利不能力爲陛下乆逺之谋臣虽至愚言思有补臣谓今冬郊祀之礼陛下在亮隂恭黙之中遵先朝三年之旧制是亦不得已而行之内外供费岂当用平时之例而况覃霈之恩未逺特支之赏亦频天下之财取之尽毫末数年之内用之无孑遗民力既极困穷国用正宜裁损臣闻在真宗全盛之世尚诏三司减郊祀应奉之物十余万载于国史足以爲法陛下诚思咸平中府库之所积孰与今日爲比耶所有将来南郊伏乞陛下特降睿防除三军赏给外应内外文武臣僚旧例赐予一切权且寝罢至于应奉不急之费亦乞减削如此则内足以省国用外足以寛民力岂曰小补之哉唯陛下断在宸衷而力行之天下不胜幸甚
　　神宗时起居舍人韩维上言曰臣窃闻故事大行皇帝当有遗留物分赐臣下臣伏思承平日乆用度无节以致公私财利匮乏又国家不幸四年之内两遭大故营造山陵及支士卒优赏所费不可胜计今之府库比于仁宗晚年又益朘削若用嘉祐之例厚行赐赉臣恐爲损不小陛下若以爲奉承先帝之志加惠羣臣不可罢止则望阅诸府库取服用玩好之物以充用才足将意便可不须过爲丰侈所有金帛诸物可以赡兵恤民者愿赐爱惜以救当世之急弊
　　哲宗元祐二年著作郎兼侍讲范祖禹上宣仁皇太后疏曰臣滥备劝讲夙夜思职愚虑所及不敢不言伏以自先帝厌代谅闇三年今祥禫将终即吉方始服御器用内外一新奢俭之端皆自此始臣愚以爲珠玑金玉之饰锦绣纂组之工凡可以荡心恱目者不宜有加于旧增多于前也皇帝方向儒术亲学问睿质日长圣性未定覩俭则俭覩奢则奢陛下所以训导圣德者宜动皆有法不可不慎也古之圣帝明王莫不以俭爲美德侈爲大恶帝尧所居之室土阶三尺茅茨不翦舜称禹曰克俭于家孔子曰禹吾无间然矣菲饮食而致孝乎鬼神恶衣服而致美乎黻冕黻冕祭服也伊尹曰慎乃俭德惟懐永图言俭之可以长乆也文王卑服即康功田功周公戒成王以先知稼穑之艰难凡此皆陛下所宜日以啓廸皇帝之志者也东汉明德马皇后常服大练左右但衣布帛无香薰之饰欲以身率下前史以爲美谈臣窃惟陛下圣政度越前古必不使明德马后専美汉朝若崇俭敦朴饬正后宫以辅养皇帝之德使目不视靡曼之色耳不听淫哇之音非礼不言非礼不动则学问日益圣德日隆此宗社无疆之福也孔子曰少成若天性习惯如自然老子曰不见可欲使心不乱古语有之曰贵不与骄期而骄自生富不与奢期而奢自至夫少习俭约长犹侈靡少习侈靡长将若何今天下之大生民之众系在陛下陛下俭于上则百姓富于下陛下奢于上则百姓贫于下比年以来天灾流行年谷不熟国用虚乏百姓困弊幸赖陛下勤恤民隠存养休息视之如子有所不便輙弛禁以利民民方有乐生之意小康之望当今之务宜痛爲莭约昭示俭朴以率天下自古爲国未有不先俭而能致四海富实者也汉文帝身衣弋绨慎夫人衣不曵地帷帐不得文绣以示敦朴爲天下先景帝遵业务农训俭以雕文刻镂伤农事锦绣纂组害女工下诏戒之故太仓之粟陈陈相因红腐而不可食都内之钱贯朽而不可校称贤君必曰文景以比周之成康及其衰防民心思汉而不能忘以文景恭俭德泽及民者深也臣愿陛下上观帝尧舜禹文王之法考伊尹周公孔子之言下视文景之效则皇帝少而习之长而安之唯知俭约不知侈靡他日海内富庶自今日俭德爲之始生民之受陛下之赐岂有穷极哉臣窃闻奉宸库已取珠子至六十斤户部已用金至三千六百两不爲不多矣臣所以先事而言者恐増加无已滋长侈心也唐太宗问褚遂良曰舜造漆器禹雕其爼谏者十余人何也遂良对曰奢靡之始危亡之渐也漆器不已必金爲之金器不已必玉爲之古之争臣必谏其渐若事已横流则无所谏矣是以纣爲象筯箕子叹曰爲象筯必爲玉杯复思逺方珍恠之物而御之矣舆马宫室之渐自此始不可振也古之人见防而防患如此唐明皇开元之初悉取珠玉锦绣服玩之物焚之于庭以示俭德及其末年犹以穷极奢侈天下败乱今臣区区之愚窃以皇帝即吉之始若一开侈靡之端恐后日奢费之无已也故愿豫爲之防止于未然臣愚不识忌讳惟陛下裁赦
　　时平章军国重事文彦博上奏曰臣窃以数十年来风俗僭侈车服器玩多逾制度以致士民之家率多贫乏不守廉莭夫爲国之要在乎富民富民之要在于节俭民既富矣君孰与不足臣欲乞选差官检详唐室至于朝廷令式叅定制度随时制宜务令简当可乆遵行庶几上下有分不敢僭侈风俗自当淳俭太平可以驯致绍圣四年殿中侍御史陈次升上奏曰臣伏闻金明池所造龙船费用万贯不少肆爲侈靡穷极工巧必非陛下之意也臣观书之称禹曰克勤于邦克俭于家以禹之德非无可称也而所称者勤俭而已盖以有天下非不足于财也而必啬于用者欲示敦朴以先天下故也恭惟陛下躬不世之资席祖宗之庆勤俭过于夏禹天下所共仰有司不能宣明陛下德意所造不乗之舟其费不赀游幸之日天乃大风岂非爱佑陛下而使觉悟有司之过乎兹事已往虽不可救亦足以爲来者之戒伏望圣慈今后如有兴造乞勅有司无令过度庶免亏损陛下俭素之德不胜幸甚
　　户部侍郎苏辙上奏曰臣等窃见本部近编成元祐防计录大扺一岁天下所収钱谷金银币帛等物未足以支一岁之出今左藏库见钱费用已尽去年借朝廷封桩末塩钱一百万贯以助月给举此一事则其余可以推矣臣等闻古者制国之用必量入爲出使三年耕必有一年之食故三十年之间而九年之畜可得而备也今者文武百官宗室之蕃一倍皇祐四倍景德班行选人吏胥之众率皆増广而两税征商酒山泽之利比旧无以大相过也昔祖宗之世所入既广所出既防则用度饶衍理当然尔今时异事变而奉行旧例有加无损今日天下已困弊矣若更数年加之以饥馑因之以师旅其爲忧患必有不可胜言者臣等备位地官与闻朝廷大计而喑黙不言异日虽被诛戮何补于事故臣等愿及今日明勅本部取见今朝廷政事应干费用钱物者随事防详量加裁损使多不至于伤财少不至于害事二圣以身率之大臣以身行之使天下晓然皆知事之当然而非朝廷有所靳惜则谁不信伏昔治平熈宁之间因时立政凡改官者自三岁而爲四岁任子者自一岁一人而爲二岁一人自三岁一人而爲六岁一人宗室自袒免以上渐杀恩礼天下晏然莫以爲言此则今日之成法也臣等伏乞检会宝元庆厯嘉祐故事于本部置司选择近臣共议其事严立近限责以实效法度一成数岁之后费用有节府库渐充传之无穷乆而不弊则其于圣德实非小补也臣等愚拙不能修明职业以广财赋冒昧献言罪当万死
　　辙又上奏曰臣等近奉勅裁减冗费上自宗室贵近下至官曹胥史旁及宫室械器凡无益过多之用皆得量事裁减唯独宫掖浮费名件不少有司不得尽见未敢輙议窃见近降诏书以方将裁损入流以清取士之路遂命今后每遇圣节大礼生辰太皇太后皇太后皇太妃所得恩泽并四分减一欲以身先天下诏书既出中外臣庶皆知圣明以私徇公至有感激流涕者臣等仰测圣意克己爲人无所不可其欲裁损宫掖浮费与裁损私门恩泽何异然而至今未见施行者盖有司失于建明则臣等之罪也谨案宝元二年尝命近臣详定裁损冗费时谏官韩琦建言请令三司取入内内侍省并御药院内东门司先朝及今来赐予支费之目比附酌中减省其无名者一切罢去时有诏禁中支费只令入内内侍省御药院内东门司相度减省报详定所其臣僚支赐即许会问入内内侍省等处施行及庆厯元年又诏入内内侍省等处取先帝时帐籍比较近年内中用度之数以闻是时所损浮费数目极多爲益不细臣等欲乞陛下推广前日减省恩泽已行之心仰法宝元庆厯祖宗已试之效使天下明知陛下节用裕民自宫禁始则凡有裁损谁不心服臣等不胜区区干犯鈇钺徽宗政和七年命户部参稽熈丰及今财用有余不足之数又立旁通格令诸路漕司各条元丰绍圣崇宁政和一岁财用出入多寡来上淮南漕臣张根言天下之费莫大于土木之功其次如人臣赐第一第无虑数十万缗稍増雄丽非百万不可佐命如赵普定防如韩琦不闻峻宇雕墙僭拟宫省柰何剥民肤髓爲斯役之奉乎其次如田产房廊虽不若赐第之多然日削月朘所在无几又如金帛以供一时之赐有不可已者而亦不可不节至如锡带其直虽不过数百缗然天下金宝糜费日乆夫岂易得今乃赉及仆使混淆公卿间贵贱贤不肖莫之辨也如以爲左右趋走之人不欲其墨绶当别爲制度以示等威防奏不省
　　宣和六年尚书右丞宇文粹中言近岁南伐蛮獠北赡幽燕关陜绵茂边事日起山东河北寇盗窃发赋敛岁入有限枝梧繁伙一切取足于民陜西上户多弃产而居京师河东富人多弃产而入川蜀河北衣被天下而蚕织皆废山东频遭大水而耕稼失时他路取办目前不务存恤谷麦未登已先俵籴岁赋已纳复理欠负托应奉而买珍异竒宝欠民债者一路至数十万计假上供而织文绣锦绮役工女者一郡至百余人陛下勤恤民隐诏令数下悉爲虚文民不聊生不惟寇盗繁滋窃恐灾异数起祖宗之时国计所仰皆有实数有额上供四百万无额上供二百万京师商税店宅务扺当所诸处杂收钱一百余万三司以七百万之入供一年之费而储其余以待不测之用又有解池盐钞晋矾市舶遗利内赡京师外实边鄙间遇水旱随以振济盖量入爲出沛然有余近年诸局务应奉等司截拨上供而繁富路分一岁所入亦不敷额然创置书局者比职事官之数爲多检计修造者比实用之物増倍其他妄耗百出不可胜数若非痛行裁损虑智者无以善其后乆之乃诏蔡攸等就尚书省置讲议财利司除茶法已有定制余并讲究上攸请内侍职掌事干宫禁应裁省者委童贯取防时贯以广阳郡王领右府故也于是不急之务无名之费悉议裁省
　　髙宗绍兴九年右正言陈渊上奏曰臣闻俭非圣人之中制而孔子对林放之问则曰礼与其奢也宁俭岂以俭爲礼之本故欤盖常人之情由俭入奢易由奢入俭难故当用俭之时不可不省不省而无以约之则末流之弊将至于不可胜救矣臣观自昔创业之主皆有俭德盖其兴于闾阎熟知民间之疾苦稼穑之艰难故爱惜天物有不期然而然者禹之治水八年于外三过其门而不入逮地平天成之后乃作禹贡既第田以制赋又因民之所愿而取其有余其防及于漆枲絺纻羽毛齿革与夫鱼盐橘柚之可于口菁茅簵楛之适于用皆在所取盖亦莫非民力之所得者方禹栉风沐雨手胼足胝之时亲见百姓之劳苦已而安享其奉固宜有所不忍也故禹菲饮食恶衣服卑宫室孔子美之以爲无间岂非所谓爱惜天物有不期然而然者欤至于守成之君徃徃不然轻费妄用卒以召乱求如汉之孝文盖亦千一耳今陛下所乘之势如孝文而天性似之所歴之艰险如禹又不待学而后至其于俭德天下户知之矣而臣强聒犹欲有所献者书之称禹曰克勤于邦克俭于家或曰俭可以施于家而已是大不然国之本在家而俭固将施之于国也孝文惜百金之费而制度不立终愧前古使其俭于一己又能推而广之如彼其质虽二帝三王之功可跂而及矣可胜惜哉比年以来陛下恩惠太泛赏给太厚匪颁赐予之费几于无节此固陛下甚盛德事然府库空虚而发之不已财赋匮竭而取之益详陵寝未成郊祀不逺内有诸将之馈外有隣境之好所用既众而所入实寡此臣所甚惧也周官唯王及后世子不会説者曰不得以有司之法治之诚然是周公作法开后世人主侈用之端也而可乎臣谓周之冡宰以九式均节财用有司虽不会冡宰得以式而论之矣若事事如式虽不防犹防也故臣愿陛下自今凡有锡赉法之所无而于例有疑者或轻重非伦或多寡不事下三省则三省得以共议事下户部则户部得以执奏出纳之吝有司得以献其疑可否之宜台谏得以论其失凡所经由不许承误陛下闻其言又从而嘉纳之一有失当即行改正则前日之弊庶几可息矣上以省费用之烦下以絶侥幸之求无善扵此臣不胜过计唯陛下财幸
　　髙宗时张浚上言曰天生民而立之君俾司牧之非特使之奉养其私而已也自昔圣贤之君莫不恭俭节用损己益人凡以顺天意享天心耳且农夫终岁勤动计其十亩之耕输公上而有余者所得不过一金耳我乃捐之以市不急之用弃之以徇无名之费岂不重违物理乎乃若排去大难劝赏有功宗庙之供官吏之俸将士之养此则宜从优厚而不容但己者也臣仰惟陛下至诚恭俭追古圣贤而臣窃闻文书刀劔之求尚容有赐予过制者焉夫多难之时人情易怨力战效命者所得如此而伺间投好者顾亦如彼即解体矣卫懿公好鹤鹤有乘轩者将战而国人皆曰使鹤臣谓非独名器爲然也锡赉之间亦所当谨也
　　起居舍人洪遵经筵进故事曰按通鉴韩昭侯有敝袴命藏之侍者曰吾君亦不仁者矣不赐左右而藏之昭侯曰吾闻明主爱一嚬一咲嚬有爲嚬咲有爲咲今袴岂特嚬咲防吾必待有功者
　　臣闻天子享四海之富生杀自我予夺自我于起居动作之间其流易入于侈虽古先盛王号爲善治天下恭俭爱民如汉文帝惜百金而罢露台念农力而除田税可谓至矣然以新垣平之诈赏赐至一日千金邓通之嬖幸至予之蜀道铜山使自鼓铸文帝尚尔况其下者乎而韩昭侯以千乗之君当战国之际干戈相寻日不暇给虽使横予妄赐竭民之力以爲待士惠下之道其谁能止之然昭侯内脩政教外应诸侯务正其本而已一敝袴之防中人之家所不惜而千乘之君能藏之以待有功然则金玉币帛之重或相什伯或相千万其肯以奉谈咲逰宴予无功之人哉推是心以往帝王之道爲不足进矣臣谓强本节用责实富民其要无出于此
　　遵又进故事曰按汉书文帝欲作露台召匠计之直百金上曰百金中人十家之产也吾奉先帝宫室常恐羞之何以台爲
　　臣闻俭固帝王之德惟能出于诚心见诸躬行日用之间然后爲盛德之至尧舜禹汤文武以来则汉文帝其人也当汉初定海内乂安疑若可以自暇自逸方且兢兢业业心乎斯民故一铢一缕弗敢妄费以示敦朴爲天下先践阼二十三年宫室苑囿车骑服御无所増益弋绨緼衣革舄韦帯其衣服之俭如此所幸慎夫人衣不曵地其嫔御之俭又如此殿帷无文绣集上书囊爲之其供张之俭又如此露台之费不过百金犹恐伤财蠧民罢役不作究其行事莫不一本于恭俭中外化之风俗遂以醇厚功业隆盛爲汉太宗虽髙皇帝创业垂统然诒谋筹后传祀四百实文帝有以致之迨于元帝罢三服官减谷食马而不能起优游不断之弊晋武帝焚雉头裘而不能杜宫女万数之失区区矫激一事一爲非出于诚心何足以揆方万一至如汉文帝真可爲万世法
　　御史中丞廖刚上奏曰臣窃谓近因费用日广上下忧岁入之不支爲陛下陈节用之说者多矣如遣使河南诚不可已之事诸臣反命亦皆言徒御之冗民病供亿圣慈深以爲然自今一切用度渐当从省节矣然臣窃见士大夫多务便私鲜有能爲国家爱惜财用者且如一帅臣到罢供张借请率费数万缗小郡亦不下数千缗虽曰有例独不可稍裁损乎况有数易之弊民力殆不可能堪也又有守帅将官托讨捕之名差驻劄官军迎送者各是千百人随逐所过州县既批口劵又索犒设如此之独不可严禁止乎凡是无理之费州县时时有之徒竭吾民之脂膏无补公家之毫髪主计者徃徃屈于权势莫敢致诘是以朝廷不得而知也臣谓罢无名不急之务不独在朝廷当然州县妄费亦复不少如接送之愿各爲之限制稍从简约若违法差借兵卒或因缘爲奸者并痛治之庶几所谓节用裕民者得矣
　　太常博士王居正上防论省费曰宋兴百七十三年矣所行多弥文之事今陛下所至曰行在于一日二日少驻跸之顷欲尽爲向者百七十三年之事非所谓知变也夫不知随时以省事而乃随事以省费故今日例有减半之说究其实未始不重费愿诏大臣计百事之实而论定之茍非御寇备敌任贤使能振恤百姓一切姑置则费省而国裕
　　孝宗乾道六年端明殿学士汪应辰上奏曰臣闻书曰不作无益害有益功乃成夫人君以一人之身不作无益固爲善矣然又须推而广之凡天下之事足以害有益者一切杜絶无使滋长然后爲尽善也恭惟陛下仁俭之德清浄之政不尚浮华专治实务如销金服饰此所谓无益而害有益者也然内而宫掖既已不用而又申严禁约无敢不听其爲益也盖不可胜计矣至于流俗习尚有如销金服饰之者臣请陈之窃见所在道宫佛寺造作经藏装饰像貌所用金箔动以万计虽法所不许而令未必行公然扺冒视爲常事日甚一日岁甚一岁浸浸不已岂特销金服饰之糜费而已哉地宝有限斯民劳筋苦骨捐躯委命昼夜搜采毫厘积累之所得乃以供无益之用如弃之然甚可惜也昔唐武宗尽毁天下僧寺及宣宗即位虽务改防昌之政僧寺皆复其旧然犹下诏修饰佛像但用土木足以致敬不得用金银铜铁等夫银与铜铁犹禁不用况于金乎伏望圣慈特降明诏严行告戒其或循习不悛违犯如故重寘典宪期以必行且复责之郡守县令常切觉察庶防人有所畏旧弊尽革
　　孝宗时知池州袁说友上言曰臣闻恭俭节约圣王之盛德也无事之日俭约固所当尚多事之后俭约尤在所先仰惟皇上恭俭出于天资节俭见于身履临御以来乘舆服御无所崇侈宫室苑囿无所増益虽舜之慈俭禹之菲食文王之卑服殆不过此固何待于在庭之臣进言献议以賛圣德哉然臣拳拳之愚切惟今日适当多事之时要其后必济以裕之之防然所以爲之防者不过曰俭约而已且今天下何如哉自去岁旱暵浙东赤地千里而公与私积几若垂磬浙西苏秀旱势爲甚官苖私秬什亡五六江淮诸郡亦非乐岁皇上勤防民隐州郡凡所申请蠲放官物一一尽可其奏所蠲之数殆数十万大农所仰与州县上供皆无复优裕矣兹者复有山陵重事皇上终身之慕竭天下之力以寓孝思损内帑之储出宫闱之积惟虑毫髪弗至而其用益大矣又有使命徃来旁午于道其间酬费讵可缕举切意内而军国之须外而州郡之蓄恐又非曩者比也臣所谓多事之后岂不在今日哉傥于其后不知所以节浮费戒侈用则浸浸不已后将何继臣欲望特赐敷奏曲轸宸念自今以始赐毋轻予虽有功者亦当节约况其无功者哉役毋轻举虽甚急者亦当节约况不急者哉罢无名之费如兴土木如讲繁文省州县之官如増厘务如剏添阙惜内帑之金以培基本住度牒之货以备缓急戒州郡以节用毋事侈费戒边城以储偫毋竭民力庶几多事之后可以因数者之节约以事休养将不岁月公私得以寛裕毋复后患矣
　　侍御史王十朋上疏曰臣闻生财莫若节财省用斯能足用今陛下方图恢复而板曹以财用不足爲言常赋既不能供所须民财又不可遽而取惟有痛加节省可以薄助军兴然节省一事尤在圣躬亲率昔汉文帝身衣弋绨以致富庶唐宪宗躬服浣濯以致中兴艺祖皇帝幕用青布而僭僞以平仁宗皇帝被用黄絁而风俗归厚此乃前代帝王之盛德我宋祖宗之家法尤不可不遵也陛下比从谏臣之请裁减外廷官吏度一月所省亦不下十万缗以岁计之不无少补又窃见内侍都知李绰具到宫掖用度之数有云此项全支者有云减半支者有云住支者内庭节约如此亦可以风化天下矣然臣愚区区犹望陛下躬率之者盖欲陛下于乘舆服御玉食之间有可更加节损者亲出御批斥赐外府以助军须以爲中外节省之训如内侍所具之数除德寿宫不可减损外亦有全支而或可减半者亦有已减半而更可以分数减者陛下既躬率之爲下者亦何敢不从耶俟边事稍宁自当复旧今日权宜行之正圣训所谓今日当如创业时也臣不胜拳拳之至
　　十朋又代越帅王尚书上疏曰臣闻财用不足最爲今日之患议者归咎生财无术思得管萧刘晏之徒用之臣以谓财有限而用无穷生财不如节财省用斯能足用昔汉文帝时有玉帛和亲之费然而贯朽粟陈海内富庶者由文帝以敦朴先之宫室苑囿车骑服御无所増益故也我仁宗皇帝庆厯间西方用兵北敌増币天下亦多事矣而敛不及民用度不乏者亦由仁宗以俭德化下故于多事之间内不失治民到于今称之朝廷自和议以来权臣务爲茍安之计凡百用度悉如太平全盛之日中外化之竞爲侈靡府库匮乏实此之由徃岁陛下焚金翠近又以损名斋亲爲之记帅下以躬盖无媿于文帝仁宗矣然财用犹不足臣妄意窃谓奢侈之风或未痛革无益之作无名之费或未尽除至若内降之恩未能尽絶名器之假未能无滥宫禁近习使令之数不无过多军容教坊伶伦俳优之徒不能无非时之横赐凡此之可省者省之可罢者罢之最节财之要术当今之急务臣又闻唐德宗纳裴延龄之奸谋有天子私藏之财号琼林大盈二库陆贽谏之甚力谓宜散其小储而成其大储损其小宝而成其大宝臣愿陛下以文帝仁宗之俭德爲法以德宗之私心爲戒凡天下财赋之入悉归之户部仍择知取予之臣以司出纳之柄如是则将见粟腐大仓钱流地上上下皆足公私并济矣
　　司农卿兼尹京李椿上奏曰臣伏见比年以来庾廪不丰库藏窘阙军须国用日觉难支州县之间财赋尤匮农民士卒罕获温饱至于桩管经常拨还借兊每烦圣躬上劳处分有司但知忧惧莫究本原日复一日坐视不讲于国家乆长之计岂所宜然臣甞读易之节曰节以制度不伤财不害民六三曰不节若则嗟若旡咎象曰不节之嗟又谁咎也此岂非今日大小之臣但知忧惧不能自责而归咎于时而已哉盖伤其财则害于民皆出于不知节以制度违圣人之明戒也然则制度谓何凡居处饮食衣服受用皆是也仰惟陛下躬行节俭凡百受用悉从省减而柰何臣民奢侈纵恣不知限极居室则危楼大厦华丽相髙衣服则绮绣鲜洁巧异争先饮食则水陆毕陈厌饫奴婢营利则攘夺占争以强淩弱以至下民贫困者多无力以供其上此其所以财益伤而民益害也臣愚愿陛下诏有司凡居室之髙下雅餙衣服之顔色等降奴婢之多少器用之品式皆立制度务从朴质违犯者必加之罪自贵近始使上下皆知节俭之爲德侈丽之可戒赐予之际亦望陛下以制度节之财不伤而民无害矣天下幸甚
　　知福州赵汝愚奏便民事宜曰臣检国朝防要诸州军岁赐公用钱皆有定数且如福州国初岁赐钱仅五百贯熈宁五年始増定爲二千贯至绍兴九年本州守臣有请以升改帅府増置官属岁用不足有防每岁更给钱一千贯通计每岁不过三千贯而已臣畧计本州近年支费每岁率用钱七万余贯过于岁额二十余倍多是于系省钱内取拨全无限制询之诸郡事体略同惟视守臣之贤否用度之丰约以爲多寡之数而祖宗法制皆荡然无复存矣臣仰惟国家开创之初惩五代藩镇之乱诸路置转运使緫制一路财赋务収诸镇之权故公用钱至爲薄少累世承平文物繁富居官者颇以爲病故熈宁中神宗皇帝爲取防诸州军例册及三年出纳之数付司农寺详定而稍増其数今防要所录是也然当时法度森严官吏畏竦不敢有分毫逾越制度臣观苏轼在徐州日尝论京东盗贼其奏略曰欲责捕盗贼法外求一钱以使人且不可得又曰臣愿自青郓以降如徐沂齐曺之皆遴选守臣听法外处置强盗颇赐缗钱使得以布设耳目蓄养爪牙然缗钱多赐则难常少又不足于用臣以爲每郡可岁别给一二百千使以醸酒凡使人缉捕盗贼得以酒予之敢以爲他用者坐论臣窃惟京东素多盗贼号重法地分当时守臣不敢法外求一钱以捕贼至无酒以使人孰有取之尽锱铢用之如泥沙如今者哉臣伏思祖宗之时重熈累洽民间两税之外絶无科敛而州郡又俭约守法度如此百姓安得不富今自渡江以后养兵既多费用浸广民间两税之外科敛不一如经制钱緫制钱折帛钱大军月桩钱籴本钱添収头子钱増收勘合钱若此之未易殚举而州县又有随时科折之数民力可谓困矣而州郡费用之广至二十倍过于徃时然则百姓安得不贫臣甞念此至熟而不敢轻易以爲言者盖以官吏供给钱一项绍兴之初已着爲令所在添员甚众所费益多较之岁额已自过数又军兵犒赐之亦有乆年成例不可顿革者是以官吏并縁无复法守臣愚伏望圣慈特降指挥依仿熈宁已行体例逐路选委监司一员取防诸州祖来例册及比年出纳之数除供给钱一项别作施行外其余公用之数叅酌旧制増定其数有违法禁过数支用者许有司弹奏依法施行如此则居官者自然爱惜钱物不敢妄费又慿借法守亦可以杜絶干请而苞苴货赂亦不禁而自絶矣
　　汝愚又上奏曰臣伏读六月己丑劝农诏书仰惟陛下聦明仁圣保惠元元训诰恳恻爲民而下者殆无虚月谨择监司郡守延见访问考察能否而进退之所以求诸己者可谓勤矣然而十数年来未有治效卓卓如古循吏者岂非地狭国贫取于民者过制故慈惠之师溺于职而不举强敏辨给之吏始多爲术以病民而莫知恤也臣尝读汉书循吏传班固以爲孝惠以来民务稼穑至于文景遂移风易俗故蜀守文翁之属皆谨身帅先不至于严而民从化孝武外攘四夷内改法度民用雕敝奸轨不禁时少能以化治称者由是观之在此不在彼明矣臣愚伏愿陛下清心省事一以节用爱人爲本依仿元祐以来故事选委官吏讲求今日内外财用之出某事可均某事可节某事可罢斟酌次第而行之岁必有所储也又取兵兴以来财赋名色自创置以及后来増损之数究见本末择其间可省者渐赐以予民庶几民俗富厚而政化可行然后乆任而责其成虽使郡爲龚黄县爲卓鲁可也区区狂瞽惟陛下幸赦其愚光宗绍熈间权户部侍郎袁说友上防曰臣窃惟京邑富盛风俗易于侈靡其间傥有侈靡过度销毁金宝上下惯习殊无限制乆而不戢深爲财宝之害臣伏见销金衣饰顷岁有司屡行禁止徃徃法令稍寛随即纵弛自累岁以来其侈日盛行都豪贵之家故习于此而下至齐民稍稍有力者无不竞以销金爲饰盖不止于倡优被服之僭也今都人以销金爲业者不下数十家货卖充塞相望于道积日累月毁壊金宝何可数计岂特上下僭度侈靡成风有干风化之美而国家金宝日销月削不复可以收拾诚非细害仰惟陛下躬行俭约以先天下岂容民庶习成侈靡毁弃珍宝以至于此臣恭闻祥符四年诏后销金者并刺配祥符八年诏内外庭并不得衣销金贴金缕金间金戭金圈金剔金陷金明金泥金楞金背金影金盘金织金金线等但系装着衣服并不得以金为饰犯人及工匠干连人并行重断绍兴七年髙宗皇帝宣谕曰销金之法甚严禁中有衣销金者罚俸三月淳熙十一年尝劄下本府严行禁止本朝法制之宻盖如此今此风日盛禁止已是后时臣愚欲望睿断劄下本府举行祥符淳熙之制明列项目严行禁戢仍乞陛下仰体绍兴之防自宫禁始以先民庶几法制必行爱惜金宝以抑僭侈以厚风俗不胜幸甚醴泉观使周必大上奏曰臣闻论语首篇载孔子之言曰节用而爱人易曰节以制度不伤财不害民诗颂鲁僖公能修伯禽之法先及俭以足用次之寛以爱民夫圣人方论爱民乃首言节俭者盖不俭则用度不足用度不足则必重敛于民虽有仁心仁言无所施矣臣恭闻陛下俭约出于天性今发政之初必将如汉文帝示淳朴为天下先而臣尚以为言者盖自南渡以来疆土未及承平之半悉中外之贡输奉三宫之营养自当有増而无损至于既养州郡之兵又聚屯戍之兵又厚添差不厘务之禄视祖宗时所入弥寡所用弥多东南民力安得不困往者京官选人惮于作邑正为财赋难办尔迩来州郡亦以不办为忧严于催科巧于措画仅乃有济陛下虽懐爱民之意何自而行臣愿因圣性之节俭凡赐予支费损之又损如召南之国化文王之政在位皆节俭然后上行下俲其效可睹至于民力之盈虚州用之贫富殆不可一槩而举惟监司守令乃能详知欲望申诏诸路各陈所部凡可省费而裕民者指事申明限以半年上之朝省随宜斟酌特降处分庶使实恵徧及于天下不为虚文舍是则虽诏防谆谆不过宣读之后徒挂墙壁而已
　　宁宗即位校书郎项安世上奏曰管夷吾治齐诸葛亮治蜀立国之本不过曰量地以制赋量赋以制用而已陛下试披舆地图今郡县之数比祖宗时孰为多少比秦汉隋唐时孰为多少陛下必自知其狭且少矣试命版曹具一歳赋入之数祖宗盛时东南之赋入防何建炎绍兴以来至乾道淳熈其所増取几何陛下试命内外羣臣有司具一岁之用人主供奉好赐之费几何御前工役器械之费几何嫔嫱宦寺廪给之费几何户部四緫领养兵之费几何州县公使迎送请给之费几何陛下必自知其爲侈且滥矣用不量赋而至于侈且滥内外上下之积不得而不空天地山川之藏不得而不竭非忍痛耐谤一举而更张之未知其所以给也今天下之费最重而当省者兵也能用土兵则兵可省能用屯田则兵可省其次莫如宫掖兵以待敌国常畏而不敢省故省兵难宫掖以私一身常爱而不忍省故省宫掖难不敢省者事在他人不忍省者在陛下宫中嫱嫔宦寺陛下事也宫中之器械工役陛下事也陛下肯省则省之宫中既省则外廷之官吏四方之州县从风而省奔走不暇简朴成风民志坚定民生日厚虽有水旱虫蝗之灾可活也国力日壮虽有边隅盗贼之变可爲也复祖宗之业雪人神之愤惟吾所爲无不可者理宗淳祐间徐元杰进故事曰前汉扬雄将作大匠箴曰开闭将作经治宫室墙以御风宇以蔽日寒暑攸除鸟鼠攸去主有宫殿民有宅居昔在帝王茅茨土阶夏卑宫室在彼沟池
　　臣闻工诵箴谏肇于古者谤木之求工执艺谏盖垂鼗听规之世所不弃也臣以司匠退循朴拙他无技能敢竭心工极陈俭宝惟陛下垂听焉夫宫室墙宇茍足以御风蔽日古之圣人不越是以求侈也夏后氏处卑宫而不厌其陋且手胼足胝尽力于沟洫之利凡可以约己而裕人者无不爲之况敢以是自逸其身哉不然峻宇雕墙华则华矣视采椽不斵爲孰乆瑶台琼室珍则珍矣视土阶三尺爲孰安盖圣人以大学絜矩之道正天下念民力之有限计邦费之无穷知天下之伤财孰有如工役之费故清心省事所以爲静养君德之基节用爱人所以爲深固邦本之计其意若曰宫室既侈丽矣凡皆称是可也穷奢极欲极天下之膏血将不足以供之此圣人所不忍爲宜乎其长守冨贵也昔魏之杨阜当明帝建宫室之初抗防请省宫人问之吏则以爲禁宻非所当与阜怒而杖其吏帝于是愈敬惮之窦璡修洛阳宫昧过侈之当戒崇饰雕丽谓可逢上之欲岂知太宗能爲工费计怒而毁之曽不容缓然则二臣之正否虽不同而二君之好恶则俱正矣臣于是益有感于扬雄氏之箴焉虽然雄既托匠以爲箴而校猎长杨一赋又有感于文帝躬服节俭之化大厦则取其不居木器则取其无文后宫则取其贱玳瑁而踈珠玑他如却翡翠除雕镂恶靡丽斥芬芳与夫抑止郑卫丝竹之声乐极其效则上足以格天而有玉衡正泰阶平之应然则扬雄有爱君之忠欲规其过而绳其愆者以箴谏之爲未足故又述赋以讽谏也臣甞谓扬雄之箴献之于西都中防之季时之不偶而言弗获用汉亦殆矣臣述其言以补工艺之谏敢谓遭际陛下盛明之君纳约自牖信而后谏臣能言之陛下能行之臣百生庆幸与国同休矣惜不令扬雄见之
　　度宗咸淳十年侍御史陈坚等上奏曰今东南之民力竭矣西北之边患矣诸葛亮所谓危急存亡之时也而邸第戚畹御前寺观田连阡陌亡虑数千万计皆巧立名色尽蠲二税州县乏兴鞭挞黎庶鬻妻卖子而钟鸣鼎食之家苍头庐儿浆酒藿肉琳宫梵宇之流安居暇食优防生死安平无事之时犹且不可而况艰难多事之际乎今欲寛边患当纾民力欲纾民力当纾州县则邸第寺观之常赋不可姑息而不加厘正也望与二三大臣亟议行之诏可
　　元世祖时赵天麟上防曰臣闻上古洪荒敷天朴略摽枝野鹿燔黍捭豚衣鸟兽之皮食鸟兽之肉汗尊而抔饮蒉桴而土鼓冬则居窟夏则居巢其卧徐徐其觉于于当此之时淳风未散民皆自以爲足也及乎伏羲作而书契之法兴神农作而耕织之功立轩后作而器用之资渐备自兹以降浇漓益生是以尧居茅屋禹戒雕墙周王之卑服汉帝之弋绨非徒尽质素之本心亦以杜人民之奢汰也至元年间都堂议得民间防葬纸房金银人马并防帛衣服帐幙等物钦依圣防事意截日尽行禁断又准中书省奏定到官民嫁娶聘财筵会等事此皆先帝慎俭德以懐永图推其余以化下民也夫天下之人或有见衣服鲜明驺从翘楚者从而羡之见衡门安志乐业循常者从而笑之乃溥民之浅昧世态之恒情然而权利滥官豪富子弟知其如是大放厥心以骄滛相夸以奢靡相尚以节约爲耻以贞廉爲愚既不副于上心又重伤于家业延及士庶转相仿效习以成风非一旦之能改也殊不知衣敝緼袍不耻狐貉者子路之何用不臧也食前方丈后车千乘者邹轲之得志不爲也桓宫丹楹刻桷而御孙谏之晏子一狐裘三十年而紫阳称之夫衣足蔽体食足充饥外之皆非吾人之所有也彼锦绣绮组之衣以之御寒与缯练奚以异哉彼熊掌脍炙之食以之糊口与鱼枣奚以异哉庆赠宴防礼足而已又奚用越名干分倾赀破产以爲之哉故古人之言曰俭德之共也侈恶之大也又曰山林不能给野火江海不能实漏巵言生一破百而易无孑遗也又曰城中好髙髻四方髙一尺城中好寛袖四方全匹帛言京师者天下之仰从也且闻誉施于身不愿人之文绣理义恱我心如刍豢之恱口今之王公大人宜去奢从约以増美其名乎宜务华违俭以徒饰其身乎伏望陛下体先帝之意禁京师内王公大人之奢侈则天下之官民不令自从矣盖见在上者先俭而知俭之爲美故不得不然
　　明宗时监察御史博迪约蘓言朝廷自去秋命将出师戡定祸乱其供给军需赏赉将士所费不可胜纪若以岁入经赋较之则其所出已过数倍况今诸王朝防旧制一切供亿俱尚未给而陜西等处饥馑洊臻饿殍枕藉加以冬春之交雪雨愆期麦苖槁死秋田未种民庶遑遑流移者众臣伏思之此正国家节用之时也如果有功必当赏赉者宜视其官之崇卑而轻重之不惟省费亦可示劝其近侍诸臣奏请恩赐宜悉停罢以纾民力台臣以闻帝嘉纳之









　　歴代名臣奏议卷一百九十二
　　钦定四库全书
　　歴代名臣奏议卷一百九十三
　　明　杨士竒等　撰
　　戒佚欲
　　鲁隐公五年公将如棠观鱼者臧僖伯谏曰凡物不足以讲大事其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苖秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于俎皮革齿牙骨角毛羽不登于器古之制也若夫山林川泽之实器用之资皂之事官司之守非君所及也公曰吾将略地焉遂往陈鱼而观之
　　宣公以夏月滥于泗渊里革断其罟而弃之曰古者大寒降土蛰发水虞于是乎讲罛罶取名鱼登川禽而尝之寝庙行诸国人助宣气也鸟兽孕水虫成兽虞于是乎禁罝罗矠鱼鼈以爲夏槁助生阜也鸟兽成水虫孕水虞于是乎禁罝防设穽鄂以实庙庖畜功用也且夫山不槎蘖泽不伐夭鱼禁鲲鲕兽长麑防鸟翼鷇卵虫舍蚳蝝蕃庶物也古之训也今鱼方别孕不教鱼长又行网罟贪无艺也公闻之曰吾过而里革匡我不亦善乎
　　晋文公出田逐兽砀入大泽迷不知所出其中有渔者文公谓曰我若君也道安从出我且厚赐若渔者曰臣愿有献公曰出泽而受之于是遂出泽公令曰子之所以教寡人者何等也愿受之渔者曰鸿鹄保河海之中厌而欲移徙之小泽则必有丸缯之忧鼋鼍保深渊厌而出之浅渚则必有罗网钓射之忧今君逐兽砀入至此何行之太逺也文公曰善哉谓从者记渔者名渔者曰君何以名爲君其尊天事地敬社稷固四国慈爱万民薄赋敛轻租税者臣亦与焉君不敬社稷不固四国外失礼于诸侯内逆民心一国流亡渔者虽得厚赐不能保也遂辞不受曰君亟归国臣亦反吾渔所
　　魏绛对晋侯【悼公】曰昔有夏之方衰也后羿自鉏迁于穷石因夏民以代夏政恃其射也不脩民事而淫于原兽弃武罗伯因熊髠尨圉而用寒浞寒浞伯明氏之防子弟也伯明后寒弃之夷羿收之信而使之以爲已相浞行媚于内而施赂于外愚弄其民而虞羿于田树之诈慝以取其国家外内咸服羿犹不悛将归自田家众杀而享之以食其子其子不忍食诸死于穷门靡奔有鬲氏浞因羿室生浇及豷恃其防慝诈僞而不德于民使浇用师灭斟灌及斟寻氏处浇于过处豷于戈靡自有鬲氏收二国之烬以灭浞而立少康少康灭浇于过后杼灭豷于戈有穷由是遂亡失人故也昔周辛甲之爲太史也命百官官箴王阙于虞人之箴曰芒芒禹迹画爲九州经啓九道民有寝庙兽有茂草各有攸处德用不扰在帝夷羿冒于原兽亡其国恤而思其麀牡武不可重用不恢于夏家兽臣司原敢告仆夫虞箴如是可不惩乎于是晋侯好田故魏绛及之
　　楚庄王即位三年不出号令日夜爲乐令国中曰有敢谏者死无赦伍举入谏庄王左抱郑姬右抱越女坐钟鼓之间伍举曰愿有进隐【隐谓隐藏其意】曰有鸟在于阜三年不蜚不鸣是何鸟也庄王曰三年不蜚蜚将翀天三年不鸣鸣将惊人举退矣吾知之矣居数月淫益甚大夫苏从乃入谏王曰若不闻令乎对曰杀身以明君臣之愿也于是乃罢淫乐听政所诛者数百人任伍举苏从以政国人大恱
　　灵王狩于州来次于干谿右尹子革夕王与之语曰昔我先王熊绎与吕伋王孙牟燮父禽父并事康王四国皆有分我独无有今吾使人于周求鼎以爲分王其与我乎对曰与君王哉昔我先王熊绎辟在荆山筚路蓝缕以处草莽防渉山林以事天子唯是桃弧矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪頼其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉王入析父谓子革吾子楚之望也今与王言如响国其若之何子革曰摩厉以须王出吾刃将斩矣王出左史倚相趋过王曰是良史也是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古者有志克己复礼仁也信是哉楚灵王若能如此岂其辱于干谿
　　昭王欲之荆防游司马子綦进谏曰荆防之游左洞庭之陂右彭蠡之水南望猎山下临方淮其乐使人遗老而忘死人君游者尽以忘其国愿大王勿往游焉王曰荆防乃吾地也有地而游之子何爲絶我游乎怒而击之于是令尹子西驾安车驷马径于殿下曰今日荆防之游不可不观也王登车而拊其背曰荆防之游与子共乐之矣歩马十里引辔而止曰臣不敢下车愿得有道大王肯听之乎王曰苐言之令尹子西曰臣闻之爲人臣而忠其君者爵禄不足以赏也爲人臣而防其君者刑罚不足以诛也若司马子綦者忠臣也若臣者防臣也愿大王杀臣之躯罚臣之家而禄司马子綦王曰若我能止听公子独能禁我游耳后世游之无有极时奈何令尹子西曰欲禁后世易耳愿大王山陵崩陁爲陵于荆防未尝有持钟鼓管之乐而游于父之墓上者也于是王还车卒不游荆防令罢先置孔子从鲁闻之曰美哉令尹子西谏之于十里之前而权之于百世之后者也
　　庄辛谏襄王曰君王左州侯右夏侯从新安君与夀陵君同轩淫衍侈靡而忘国政郢其危矣王曰先生老惽欤妄爲楚国妖欤庄辛对曰臣非爲楚妖诚见之也君王卒近此四子者则楚必亡矣辛请留于赵以观之于是不出十月王果亡巫山江汉鄢郢之地于是王乃使召庄辛至赵辛至王曰嘻先生来邪寡人以不用先生言至于此爲之奈何庄辛曰君王用辛言则可不用辛言又将甚乎此庶人有称曰亡羊而固牢未爲迟见兔而呼狗未爲晩汤武以百里王桀纣以天下亡今楚虽小絶长继短以千里数岂特百里哉且君王独不见夫青蛉乎六足四翼蜚翔乎天地之间求蚊虻而食之时甘露而饮之自以爲无患与民无争也不知五尺童子胶丝竿加之乎四仞之上而下爲虫蛾食已青蛉犹其小者也夫爵俛啄白粒仰栖茂树鼓其翼奋其身自以爲无患与民无争也不知公子王孙左把弹右摄丸定揉持审参连故昼游乎茂树夕和乎酸醎爵犹其小者也鸿鹄嬉游乎江汉息留乎大沼俛啄鰋鲤仰奋陵衡脩其六翮而陵清风麃揺髙翔一举千里自以爲无患与民无争也不知弋者选其引弩其防翳加缯缴其颈投乎百仞之上引纎缴扬微波折清风而殒故朝游乎江河而暮调乎鼎俎鸿鹄犹其小者也蔡侯之事故是也蔡侯南游乎髙陵北径乎巫山逐麋麕麞鹿彉谿子随时鸟嬉游乎髙蔡之国溢满无涯不以国家爲事不知子发受令灵王厄以淮水填以巫山庚子之朝缨以朱丝臣而奏之乎灵王也蔡侯之事犹其小也今君王之事遂以左州侯右夏侯从新安君与夀陵君淫衍侈靡康乐游娯驰骋乎云夣之中不以天下与国家爲事不知穰侯方与秦王谋寘之以黾厄而投之乎黾塞之外而襄王大惧形体悼栗曰谨受令乃封庄辛爲成陵君而用计焉
　　齐景公饮酒而乐释衣冠自鼓缶谓侍者曰仁人亦乐是夫梁丘子曰仁人耳目亦犹人也奚爲独不乐此也公曰速驾迎晏子晏子朝服以至公曰寡人甚乐此乐也愿与夫子共之请去礼晏子对曰君之言过矣齐国五尺之童子力尽胜婴而又胜君所以不敢乱者畏礼也上若无礼无以使其下下若无礼无以事其上夫麋鹿唯无礼故父子同麀人之所以贵于禽兽者以有礼也诗曰人而无礼胡不遄死故礼不可去也公曰寡人无良左右淫湎寡人以至于此请杀之晏子曰左右何罪君若好礼左右有礼者至无礼者去君若恶礼亦将如之公曰善请革衣冠更受命乃废酒而更尊朝服而坐觞三行晏子趋出
　　景公爲防防成又欲爲钟晏子谏曰君不胜欲爲防今复欲爲钟是重敛于民民之哀矣夫敛民之哀而以爲乐不祥景公乃止
　　景公游于海上而乐之六月不归令左右曰敢有先言归者致死不赦顔烛趋进谏曰君乐治海上而六月不归彼傥有治国者君且安得乐此海也景公援防将斫之顔烛趋进抚衣待之曰君奚不斫也昔者桀杀闗龙逢纣杀王子比干君之贤非此二王也臣之材亦非此二子也君奚不斫以臣参此二人者不亦可乎景公说遂归中道闻国人谋不内矣
　　呉王欲从民饮酒伍子胥谏曰不可昔白龙下清泠之渊化爲鱼渔者豫且射中其目白龙上诉天帝天帝曰当是之时若安置而形白龙对曰我下清泠之渊化爲鱼天帝曰鱼固人之所射也若是豫且何罪夫白龙天帝贵畜也豫且宋国贱臣也白龙不化豫且不射今弃万乘之位而从布衣之士饮酒臣恐其有豫且之患矣王乃止
　　魏文侯见箕季其墙坏而不筑文侯曰何爲不筑对曰不时其墙枉而不端问曰何不端曰固然从者食其园之桃箕季禁之少焉日晏进粝餐之食瓠之羮文侯出其仆曰君亦无得于箕季矣曩者进食臣窃窥之粝餐之食瓠之羮文侯曰吾何无得于季也吾一见季而得四焉其墙坏不筑云待时也教我无夺农时也墙枉而不端对曰固然者是教我无侵封疆也从者食园桃箕季禁之岂爱桃哉是教我下无侵上也食我粝餐者季岂不能具五味哉教我无多敛于百姓以省饮食之飬也
　　梁王魏婴觞诸侯于范防酒酣请鲁君举觞鲁君兴避席择言曰昔者帝女令仪狄作酒而美进之禹禹饮而甘之遂防仪狄絶防酒曰后世必有以酒亡其国者齐桓公夜半不嗛易牙乃煎燔炙和调五味而进之桓公食之而饱至旦不觉曰后世必有以味亡其国者晋文公得南之威三日不听朝遂推南之威而逺之曰后世必有以色亡其国者楚王登强防而望崩山左江而右湖以临彷徨其乐忘死遂盟强防而弗登曰后世必有以髙防陂池亡其国者今主君之尊仪狄之酒也主君之味易牙之调也左白台而右闾须南威之美也前夹林而后兰防强防之乐也有一如此足以亡其国今主君兼此四者可无戒欤梁王称善相属
　　汉髙帝初爲沛公至咸阳秦王子婴降沛公沛公入秦宫宫室帷帐狗马重宝妇女以千数意欲留居之樊哙谏沛公出舍沛公不听张良曰夫秦爲无道故沛公得至此夫爲天下除残贼宜缟素爲资今始入秦即安其乐此所谓助桀爲虐且忠言逆耳利于行毒药苦口利于病愿沛公听樊哙言沛公乃还军覇上
　　文帝从覇陵上欲西驰下峻阪中郎袁盎防辔上曰将军怯邪盎言曰臣闻千金之子不垂堂百金之子不骑衡圣主不乘危不徼幸今陛下骋六飞驰不测山有如马惊车败陛下纵自轻奈髙庙太后何上乃止
　　武帝时司马相如从帝至长杨猎是时天子方好自击熊豕驰逐埜兽相如因上防谏其辞曰臣闻物有同而殊能者故力称乌获防言庆忌勇期贲育臣之愚窃以爲人诚有之兽亦宜然今陛下好陵阻险射猛兽卒然遇逸材之兽骇不存之地【不存不可得安存也】犯属车之清尘舆不及还辕人不暇施巧虽有乌获逢防之技不得用枯木朽株尽爲难矣是胡越起于毂下而羌夷接轸也岂不殆哉虽万全而无患然本非天子之所宜近也且夫清道而后行中路而驰犹时有衔橜之变【衔马勒衔也橜騑马口长衔也一説车之钩心也衔橜之变言马衔或断钩心或出则致倾败以伤人也橜钜月反】况乎渉丰草骋丘虗前有利兽之乐而内无存变之意其爲害也不难矣夫轻万乘之重不以爲安乐出万有一危之涂以爲娯臣窃爲陛下不取盖明者逺见于未萌而知者避危于无形旤固多臧于隐微而发于人之所忽者也故鄙谚曰家絫千金坐不垂堂此言虽小可以谕大臣愿陛下留意幸察上善之
　　成帝始作期门数爲微行立赵飞燕爲皇后后专宠懐忌皇太子多横夭谯上书谏曰臣闻王者承天继宗统极保业延祚莫急嗣故易有干蛊之义诗咏众多之福今陛下圣嗣未立天下属望而不惟社稷之计专念微行之事爱幸用于所惑曲意留于非正窃闻后宫皇子产而不育臣闻之怛然痛心伤剥窃怀忧国不忘须防夫警卫不脩则患生非常忽有醉酒狂夫分争道路旣无尊严之仪岂识上下之别此爲不测起于毂下而贼乱发于左右也愿陛下念天下之至重爱金玉之身均九女之施存无穷之福天下幸甚
　　成帝时富平定陵侯张放淳于长等爱幸入侍禁中设宴饮之防皆引满举白谈笑大噱时乘舆幄坐张画屏风画纣醉踞妲己作长夜之乐上以班伯新起视事数目礼之因顾指画而问伯纣爲无道至于是乎伯对曰书云廼用妇人之言何有踞肆于朝所谓众恶归之不如是之甚者也上曰茍不若此此图何戒伯曰沈湎于酒微子所以告去也式号式謼大雅所以流连也诗书淫乱之戒其原皆在于酒上廼喟然叹曰吾久不见班生今日复闻谠言放等不怿稍自引起更衣因罢出东汉光武尝出猎车驾夜还上东门候郅恽拒闗不开帝令从者见面于门间恽曰火明辽逺遂不受诏帝乃回从东中门入明日恽上书谏曰昔文王不敢槃于游田以万民爲忧而陛下逺猎山林夜以继昼其如社稷宗庙何暴虎冯河未至之戒诚小臣所窃忧也书奏赐布百匹贬东中门候爲参封尉
　　安帝永宁元年西南夷掸国王献乐及幻人能吐火自支解易牛马头明年元防作之于庭帝与羣臣共观大竒之谏议大夫陈禅独离席举手大言曰昔齐鲁爲夹谷之防齐作侏儒之乐仲尼诛之又曰放郑声逺佞人帝王之庭不宜设外国之技尚书陈忠劾奏禅曰古者合欢之乐舞于堂四夷之乐陈于门故诗云以雅以南韎任朱离今掸国越流沙逾县度万里贡献非郑卫之声佞人之比而禅廷讪朝政请劾禅下狱有诏勿收左转爲莬候城障尉诏敢不之官上妻子从者名禅既行朝廷多讼之
　　桓帝延熹八年贤良方正刘瑜上书曰臣瑜自念东国鄙陋得以丰沛枝被防复除不给卒伍故太尉杨秉知臣窃闚典籍猥见显举诚冀臣愚直有补万一而秉忠谟不遂命先朝露臣在下土听闻歌謡骄臣虐政之事逺近呼嗟之音窃爲辛楚泣血涟如幸得引録备荅圣问泄冩至情不敢庸回诚愿陛下且以须防之虑览今往之事人何爲咨嗟天曷爲动变盖诸侯之位上法四七垂文炳燿闗世盛衰者也今中官邪孽比肩裂土皆兢兢嗣继体传爵或乞子踈属或买儿市道殆乖开国承家之议古者天子一娶九女娣侄有序河图授嗣正在九房今女嬖令色充积闺帷皆当盛其玩饰冗食空宫劳散精神生长六疾此国之费也生之伤也且天地之性隂阳正纪隔絶其道则水旱爲并诗云五日爲期六日不詹怨旷作歌仲尼所録况从幼至长幽藏殁身又常侍黄门亦广妻娶怨毒之气结成妖眚行路之言官发略人女娶而复置转相惊惧孰不悉然无縁空生此谤邹衍匹夫氏匹妇尚有城崩霜陨之异况乃羣辈咨怨能无感乎昔秦作阿房国多刑人今第舍増多穷极竒巧掘山攻石不避时令促以严刑威以正法民无罪而覆入之民有田而覆夺之州郡官府各自考事奸情赇赂皆爲吏饵民愁鬰结起入贼党官輙兴兵诛讨其罪贫困之民或有卖其首级以要酬赏父兄相代残身妻帑相见分裂穷之如彼伐之如此岂不痛哉又陛下以北辰之尊神器之宝而微行近习之家私幸宦者之舍賔客市买熏灼道路因此暴纵无所不容今三公在位皆博逹道艺而各正诸已莫或匡益者非不智也畏死罚也惟陛下设置七臣以广谏道及开东序金縢史官之书从尧舜禹汤文武致兴之道逺佞邪之人放郑卫之声则政致和平德感祥风矣
　　帝尝校猎广成遂至上林光禄勲陈蕃上防谏曰安平之时游畋宜有节况今有三空之戹哉田野空朝廷空仓库空加之兵戎未戢四方离散是陛下焦心毁顔坐以待旦之时也岂宜扬旗耀武骋心舆马之观乎又前秋多雨民始种麦今失其劝种之时而令给驱禽除路之役非圣贤恤民之意也书奏不省
　　灵帝好微行游幸外苑司徒杨赐上防曰臣闻天生烝民不能自理故立君长使司牧之是以唐虞兢兢业业周文日昃不暇明慎庶官俊乂在职三载考绩以观厥成而今所序用无他才德有形埶者旬日累迁守真之徒歴载不转劳逸无别善恶同流北山之诗所爲训作又闻数微行出幸苑囿观鹰犬之埶极槃游之荒政事日堕大化陵迟陛下不顾二祖之勤止追慕五宗之羙踪而欲以望太平是犹曲表而欲直景郤行而求及前人也宜絶慢慠之戯念官人之重割用板之恩慎贯鱼之次无令丑女有四殆之叹遐迩有忿怨之声臣受恩偏特忝任师傅不敢自同凡臣括囊避咎谨自手书密上
　　蜀后主时谯周上防曰昔王莽之败豪杰并起跨州据郡欲弄神器于是贤才智士思望所归未必以其势之广狭惟其德之薄厚也是故于时更始公孙述及诸有大众者多已广大然莫不快情恣欲怠于爲善游猎饮食不恤民物世祖初入河北冯异等劝之曰当行人所不能爲遂务理寃狱节俭饮食动遵法度故北州歌叹声布四逺于是邓禹自南阳追之呉汉寇恂未识世祖遥闻德行遂以权计举渔阳上谷突骑迎于广阿其余望风慕德者邳肜耿纯刘植之徒至于舆病赍棺襁负而至者不可胜数故能以弱爲强屠王郎吞铜马折赤眉而成帝业也及在洛阳尝欲小出车驾已御铫期谏曰天下未宁臣诚不愿陛下细行数出即时还车及征隗嚣颍川盗起世祖还洛阳但遣寇恂往恂曰颍川以陛下逺征故奸猾起叛未知陛下还恐不时降陛下自临颍川贼必即降遂至颍川竟如恂言故非急务欲小出不敢至于急务欲自安不爲故帝者之欲善也如此故传曰百姓不徒附诚以德先之也今汉遭厄运天下三分雄哲之士思望之时也陛下天姿至孝防逾三年言及陨涕虽曽闵不过也敬贤任才使之尽力有逾成康故国内和一大小戮力臣所不能陈然臣不胜大愿愿复广人所不能者夫挽大重者其用力苦不众拔大艰者其善术苦不广且承事宗庙者非徒求福祐所以率民尊上也至于四时之祀或有不临池苑之观或有仍出臣之愚滞私不自安夫忧责在身者不暇尽乐先帝之志堂构未成诚非尽乐之时愿省减乐官后宫所増造但奉脩先帝所施下爲子孙节俭之教
　　魏文帝爲太子时耽乐田猎晨出夜还任城栈潜督守邺城谏曰王公设险以固其国都城禁卫用戒不虞大雅云宗子维城无俾城坏又曰犹之未逺是用大谏若逸于游田晨出昏归以一日从禽之娯而忘无垠之衅愚窃惑之太子不悦然自后游出差简
　　文帝时苏则爲侍中帝猎槎桎拔失鹿大怒踞牀拔刀悉收督吏将斩之则稽首曰臣闻古之圣王不以禽兽害人今陛下方隆唐尧之化而以猎戯多杀羣吏愚臣以爲不可敢以死请帝曰卿直臣也遂皆赦之
　　文帝问侍中苏则曰前破酒泉张掖西域通使炖煌献径寸大珠可复求市益得否则对曰若陛下化洽中国德流沙漠即不求自至求而得之不足贵也帝黙然文帝颇出游猎御史大夫王朗上防曰夫帝王之居外则饰周卫内则重禁门将行则设兵而后出幄称警而后践墀张弧而后登舆清道而后奉引遮列而后转毂静室而后息驾皆所以显至尊务戒慎垂法教也近日车驾出临捕虎日昃而行及昏而反违警跸之常法非万乘之至慎也帝报曰览表虽魏绛称虞箴以讽晋悼相如陈猛兽以戒汉武未足以喻方今二寇未殄将帅逺征故时入原野以习戎备至于夜还之戒已诏有司施行
　　文帝出猎驸马都尉兼侍中鲍勋上防曰臣闻五帝三王靡不明本立教以孝治天下陛下仁圣恻隐有同古烈臣冀当继踪前代令万世可则也如何在谅闇之中脩驰骋之事乎臣冒死以闻唯陛下察焉帝手毁其表而竞行猎中道顿息问侍臣曰猎之爲乐何如八音也侍中刘晔对曰猎胜于乐勋抗辞曰夫乐上通神明下和人理隆治致化万邦咸乂故移风易俗莫善于乐况猎暴华盖于原野伤生育之至理风沐雨不以时隙哉昔鲁隐观渔于棠春秋讥之虽陛下以爲务愚臣所不愿也
　　明帝时大兴殿舍百姓劳役广采众女充盈后宫后宫皇子连夭继嗣未育廷尉髙柔上防曰边人狡猾潜自讲肄谋动干戈未图束手宜畜养将士缮治甲兵以逸待之而顷兴造殿舍上下劳扰若使呉蜀知人虚实通谋并势复俱送死甚不易也昔汉文惜十家之资不营小防之娯去病虑匈奴之害不遑治第之事况今所损者非惟百金之费所忧者非徒北狄之患乎可粗成见所营立以充朝宴之仪讫罢作者使得就农二方平定复可徐兴昔轩辕以二十五子传祚弥逺周室以姫国四十歴年滋多陛下聦逹穷理尽性而顷皇子连多夭逝熊罴之祥又未感应羣下之心莫不悒戚周礼天子后妃以下百二十人嫔嫱之仪既以盛矣窃闻后庭之数或复过之圣嗣不昌殆恐由此臣愚以爲可妙简淑媛以备内官之数其余尽遣还家且以育精养神专静爲宝如此则螽斯之征可庶而致矣帝报曰知卿忠允乃心王室輙克昌言他复以闻
　　时光禄勲髙堂隆上防曰三代之有天下歴数百载尺土一民莫非其有然癸辛从欲皇天震怒宗国爲纣枭白旗桀放鸣条天子之尊汤武有之岂伊异人皆明王之胄也黄初之际天兆其戒异之鸟育长燕巢此大异也宜防鹰扬之臣于萧墙之内可选诸王使典兵泰畤镇抚皇畿翼亮帝室夫皇天无亲唯德是辅民咏德政则延期过歴下有怨叹则辍禄授能由此观之天下乃天下之天下非独陛下之天下也帝手诏慰劳之呉大帝爲车骑将军时毎田猎常乘马射虎虎尝突前攀持马鞍长史张昭变色而前曰将军何有当尔夫爲人君者谓能驾御英雄驱使羣贤岂谓驰逐于原野校勇于猛兽者乎如有一旦之患奈天下笑何
　　帝又于武昌临钓防饮酒大醉使人以水洒羣臣曰今日酣饮惟醉堕防中乃当止耳绥逺将军张昭正色不言出外车中坐帝遣人呼昭还谓曰爲共作乐耳公何爲怒乎昭对曰昔纣爲糟丘酒池长夜之饮当时亦以爲乐不以爲恶也帝黙然有慙色遂罢酒
　　晋武帝太康末颇亲宴乐又多疾病属小瘳侍中华峤与侍臣表贺因微谏曰伏惟圣体渐就平和上下同庆不觉抃舞臣等愚戆窃有微懐以爲收功于所忽事乃无悔虑福于垂成祚乃日新唯愿陛下深垂圣明逺思所忽之悔以成日新之福冲静和气啬养精神頥身于清简之宇留心于虚旷之域无厌世俗常戒以忽羣下之言则丰庆日延天下幸甚
　　宋明帝畋游无度尝出夜还敕开门侍中谢庄居守以棨信或虚执不奉防须墨敕乃开帝曰卿欲效君章邪对曰臣闻王者祭祀畋游出入有节今陛下晨往宵归臣恐不逞之徒妄生矫诈是以伏须神笔乃开门耳汉主刘聦游猎无度尝晨出暮归观渔于汾水以烛继昼中军王彰谏曰今大难未夷余晋假息陛下不惧白龙鱼服之祸而昏夜忘归陛下当思先帝创业之艰难嗣承之不易鸿业已尔四海属情何可坠之于垂成隳之于将就比窃观陛下所爲臣实痛心疾首有日矣且愚人系汉之心未专而思晋之怀犹盛刘琨去此咫尺之间狂狷刺客息顷而至帝王轻出一夫敌耳愿陛下改往脩来则亿兆幸甚
　　齐武帝永明末上将射雉竟陵王子良谏曰忽闻外议伏承当更射雉臣下情震越心怀忧悚犹谓疑妄事不必然伏度陛下以信心明照故所以倾金宝于禅灵仁爱广洽得使禽鱼养命于江泽岂惟国庆民懽乃以翺翔治乐夫卫生保命人兽不殊重躯爱体彼我无异故礼云闻其声不食其肉见其生不忍其死且万乘之尊降同匹夫之乐夭杀无辜伤仁害福之本菩萨不杀夀命得长施物安乐自无恐怖不恼众生身无患苦臣见功德有此果报所以日夜劬勤厉身奉法实愿圣躬康御若此每至寝夣脱有异见不觉身心立就燋烂陛下常日舍财福臣私心颙颙尚恨其少岂可今日见此事一损福业追悔便难臣此啓闻私心实切若是大事不可易改亦愿陛下照臣此诚曲垂三思况此嬉游之间非闗当否而动輙伤生实可深慎臣闻子孝奉君臣忠事主莫不灵只通感征祥证登臣近叚仰啓赐希受戒天心洞逺诚未逹胜善之途而圣恩迟疑尚未垂履曲降尊极岂可今日复随此事臣不隐心即实上啓后魏文帝时中书监髙允上酒训曰臣被勅论集往世酒之败德以爲酒训臣以朽迈人伦所弃而殊恩过隆録臣于将殁之年朂臣于已坠之地奉命惊惶喜惧兼甚不知何事可以上答伏惟陛下以叡哲之姿抚临万国太皇太后以圣德之广济育群生普天之下罔不称赖然日昃忧勤虚求不已思监往事以爲警戒此之至诚悟通百灵而况于百官士民不胜踊跃谨竭其所见作酒训一篇但臣愚短加以荒废辞义鄙拙不足观采伏愿圣慈体臣悾悾之情恕臣狂瞽之意其词曰自古圣王其爲飨也酒在堂而酒在下所以崇本重原降于滋味虽汛爵旅行不及于乱故能礼章而敬不亏事毕而仪不忒非由斯致是失其道将何以范时轨物垂之于世歴观往代成败之效吉凶由人不在数也商辛躭酒殷道以之亡公旦陈诰周德以之昌子反昏酣而致毙穆生不饮而身光或长世而爲戒或百代而流芳酒之爲状变惑情性虽曰哲人孰能自竞在官者怠于政也爲下者慢于令也聦达之士荒于听也柔顺之伦兴于争也久而不悛致于病也岂止于病乃损其命谚亦有云其益如毫其损如刀言所益者止于一味之益不亦寡乎言所损者夭年乱志夭乱之损不亦伙乎无以酒荒而陷其身无以酒狂而防其伦迷邦失道流浪漂津不师不遵反将何因诗不言乎如切如磋如琢如磨朋友之义也作官以箴之申谟以禁之君臣之道也其言也善则三复而佩之言之不善则哀矜而贷之此实先王纳规之意往者有晋士多失度肆散诞以爲不羁纵长酣以爲髙达讽酒之颂以相昡曜称尧舜有千钟百觚之饮着非法之言引大圣爲譬以则天之明岂其然乎且子思有云夫子之饮不能一升以此推之千钟百觚皆爲妄也今大魏应图重明御世化之所暨无思不服仁风敦洽于四海太皇太后以至德之隆诲而不倦忧勤备于皇情诰训行于无外故能道协两仪功同覆载仁恩下逮罔有不遵普天率土靡不防赖在朝之士有志之人宜克己从善履正存贞节酒以爲度顺德以爲经悟昏饮之美疢审敬慎之弥荣遵孝道以致养显父母而扬名蹈闵曽之前轨遗仁风于后生仰以答所授俯以保其成可不勉欤可不勉欤
　　明帝时张普惠以帝好游骋囿不亲视朝过崇佛法郊庙之事多委有司上防切谏曰陛下殖不思之冥业损巨费于生民近供无事之僧逺邀未然之报未若收万国之欢心以事其亲使天下和平灾害不生也伏愿淑慎威仪爲万邦式躬致郊庙之防亲临朔望之礼释奠成均竭心千亩撤僧寺不急之华还百官久折之秩则节用爱人四海俱赖矣
　　唐髙祖初即位万年县法曹孙伏伽上表曰隋以恶闻其过亡天下故陛下得之然陛下徒知得之之易而未知隋失之之不难也谓宜易其覆辙务尽下情凡人君言动不可不慎陛下今日即位而明日有献鹞雏者此乃少年之事岂圣主所须哉又百戏散乐亡国淫声近太常于民间借妇女裙襦以充妓衣拟五月五日武门游戏此亦非所以爲子孙法也夫善恶之习渐染易移太子诸王参僚左右宜谨择其人有门风不睦素无行义专好奢靡以声色游猎爲事者皆不可近自古骨肉乖离以至败亡未有不因左右离间而然也髙祖大悦下诏褒称擢爲治书侍御史赐帛三百匹仍颁示逺近
　　太宗即位数出驰射大理少卿孙伏伽谏曰臣闻天子之居禁卫九重出也警入也跸非直尊其居处爲社稷生人计也比闻陛下走马射帖娯恱羣臣殆非所以导养圣躬垂宪后代此直少年诸王务耳安得既爲天子尚行之乎窃爲陛下不取帝恱曰卿能言朕失朕能改之天下庶有瘳乎
　　太宗好田猎秘书监虞世南上防谏曰臣闻秋狝冬狩盖惟恒典射隼从禽备乎前诰伏惟陛下因听览之余辰顺天道以杀伐将欲摧斑碎掌亲御皮轩穷猛兽之窟穴尽逸材之林薮夷凶剪暴以卫黎元收革擢羽用充军器举旗效获式遵前古然黄屋之尊金舆之贵八方之所仰德万国之所系心清道而行犹戒衔橜斯盖慎防微爲社稷也是以马卿直谏于前张昭变色于后臣诚细微敢忘斯义且天弧星罼所殪已多颁禽赐获皇恩亦溥伏愿时息猎车且韬长防不拒刍荛之请降纳畎浍之流袒裼徒搏任之羣下贻范百王永光万代太宗深嘉其言
　　太宗时谏议大夫苏世长从猎泾阳大获帝入旌门诧左右曰今日畋乐乎世长曰陛下废万机事游猎不满十旬未爲乐也帝色变既而笑曰狂态邪曰爲臣计则狂爲陛下计忠矣时武功郿新经突厥宼掠乡聚凋虚帝将遂猎武功世长谏曰突厥向盗劫人陛下救防之言未出口又猎其地殆恐百姓不堪所求帝不听时民部尚书唐俭从猎洛阳苑羣豕突出于林帝射四发輙殪四豕一豕跃及镫俭投马搏之帝拔劒断豕顾笑曰天防长史不见上将击贼邪何惧之甚对曰汉祖以马上得之不以马上治之陛下神武定四方岂复快心于一兽帝爲罢猎
  </div>
  <div class="pagination">
   <a href="历代名臣奏议_page72.html">
    上一页
   </a>
   <span>
    ...
   </span>
   <a href="历代名臣奏议_page68.html">
    68
   </a>
   <a href="历代名臣奏议_page69.html">
    69
   </a>
   <a href="历代名臣奏议_page70.html">
    70
   </a>
   <a href="历代名臣奏议_page71.html">
    71
   </a>
   <a href="历代名臣奏议_page72.html">
    72
   </a>
   <span class="current-page">
    73
   </span>
   <a href="历代名臣奏议_page74.html">
    74
   </a>
   <a href="历代名臣奏议_page75.html">
    75
   </a>
   <a href="历代名臣奏议_page76.html">
    76
   </a>
   <a href="历代名臣奏议_page77.html">
    77
   </a>
   <a href="历代名臣奏议_page78.html">
    78
   </a>
   <span>
    ...
   </span>
   <a href="历代名臣奏议_page74.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
