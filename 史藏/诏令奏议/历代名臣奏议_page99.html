<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 99 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 99 页/共 136 页
  </h1>
  <div class="content">
   歴代名臣奏议卷二百五十一
　　明　杨士竒等　撰
　　水利
　　宋哲宗元祐二年翰林学士苏辙论黄河必非东决疏曰臣去岁领戸部右曹以财赋不足而开河之议不决河北费用不赀曽上三章论河流西行已成河道而孙村以东故道髙仰势决难行是时大臣之议多谓故道可开西流可塞朝廷因遣范百禄赵君锡亲行相度以人情论之符合大臣则易为言违背大臣则难为説而百禄等既还皆谓故道不可开而西流不可塞何也地形髙下可指而知水性避髙趋下可以一言而决故百禄等不敢防昧朝廷希合权要效其诚説而致之陛下陛下亦知其言明白信而行之中外公议皆以为当今自夏秋之交暑雨频并河流暴涨出崖由孙村东行以理言之盖河上每岁常事耳其都水监勾当公事李伟与河埽使臣因此张皇申报以分水为名欲因发回河之议都水监从而和之亦以侥幸欲成回河之役臣窃以为此軰多小人不知远虑河若安流则无以兴起功役功役不起则此軰差遣请受不可侥求惟有河事一兴则求无不可而况大臣以其符合已説乐闻其事乎臣窃闻见今河道西行孙村侧左大约入地二丈以来而见今申报涨水出崖由新开口地东入孙村不过六七尺欲因六七尺涨水而夺入二三丈河虽三尺童子知其难矣然朝廷遂为之遣都水使者兴兵工开河道进锯牙欲约之使东今方河水盛涨其西行河道若不断流则遏之东行实同儿戏昔鲧堙洪水汨陈五行逆天地髙下之性九载而功不成鲧以殛死今一河虽小而河朔百万生灵安危所系奈何不计利害而轻动之哉臣愿陛下急命有司且徐观水势所向依累年涨水旧利因其东溢引入故道以舒北京朝夕之忧其故道堤防壊缺之处畧加修完免其决溢而已至于开河进约等事一切不得兴功仍不许奏辟官吏调发夫役候河势稍定然后议之不过一月之后涨水既落则西流之势决无移理而羣小妄説不攻自破矣若不待水势稍定仓猝之间即行应副大役一起小人既得差遣请受因縁生事势难禁止则河北之患有不可知者矣臣兄轼前在经筵因论黄河等事为众人所疾迹不自安遂求引避臣今出位而言正与兄轼无异然不忍朝廷莫大之害而举朝臣僚惩创前事无有一人为陛下言者是以不能自己狂愚率易伏俟诛遣
　　辙又乞罢修河司疏曰臣于去年尝再具劄子论黄河涨水于孙村出岸东流本非东决而吴安持李伟等附防大臣欺罔朝听欲因此塞断北流东复故道差官调夫于今年春首兴起大役臣窃疾之是以不避烦渎越职献言以为河北生灵连岁灾伤不宜轻有举动乞陛下断之于心力止其事是时大臣固执前议天听髙远言不能回臣寻被命出使契丹道过河北见州县官吏访以河事皆以目相视不敢正言及今年正月还自敌中所过吏民方举手相庆皆言近有朝防罢回河大役命下之日北京之人驩呼鼓舞以为二圣明见千里之外虽或巧为障蔽而天日所照卒无能为惟减水河役迁延不止耗蠧之事十存四五民间窃议意大臣业已为此势难遽回既为圣鉴所临要当迤逦尽罢今月六日果防圣防以旱灾为名权罢修黄河候今秋取防大臣覆奏尽罢黄河东北流及诸河功役民方忧旱皇皇之际闻命踊跃实荷圣恩然臣窃详圣防不谓减水河必不可开而托名旱灾曲全大臣不欲明指其过而大臣复请遍罢诸河以盖独罢减水之迹上下相防体实未便何者北流堤防积岁不治近来南宫宗城等处决溢皆由堤防怯薄夏秋水涨势不能支都水官吏窃幸其事因以为回河减水之説既不依常理兴功贴筑甚者又大计闭塞决口功料以形比孙村回河之费意谓彼此费用相若则孙村之役不为过当由此北流之患漫不禁止臣昨过瀛深洺等州界吏民皆言今年若不治堤数州之民受害尤甚至于东流故道地势积髙必不可复所开减水河虽不开掘每岁涨水必由此行岁岁淤髙往事可验纵复开掘深广河淤一上势不复存于此施功显是枉费国力而舍彼为此欺罔可知然臣之所忧非特在此何者河流之不可复东若使上下诚有不知误兴大役虽伤财害民为患不小而事有过误于君臣之间逆顺之际未为大不便也今者大臣之议违众悖理决不可为而恊力主张胶固为一去岁所罢今岁复行顺之者任用违之者斥去虽被圣防犹复迁就以便其私陛下之言上合天意下合民心因水之性功力易就天语激切中外闻者或至泣下而大臣奉行不得其半由此观之则是大臣所欲虽害物而必行陛下所为虽利民而不听至于委曲回避巧为之説仅乃得行君权已夺国势倒植臣所谓君臣之间逆顺之际大不便者此事是也董仲舒有言尊其所闻则高明矣行其所知则光大矣今陛下既得其所闻知然未能尊而行之臣恐羣臣顾望有不为陛下用者矣故臣愿陛下有所不知知之必行有所不行行之必尽黄河既不可复回则先罢修河司只令河北转运司尽将一道兵功修贴北流堤岸罢吴安持李伟都水监差遣正其欺罔之罪使天下晓然知圣意所在如此施行不独河事就绪天下臣庶自此不敢以虚诳欺朝廷弊事庶几渐去矣臣待罪翰苑身无言责冒昧纳忠讥诃贵近罪合万死然念顷自初知县防二圣非次拔擢首尾五年叨在禁近恩徳深重羣臣少比臣而不言天下无敢言者矣斧钺之诛所不敢避
　　辙为御史中丞又乞罢修河司疏曰臣伏见大河北流经今十年已成河道每年夏秋泛溢孙村地形低下涨水东出因此张问等軰欺罔朝廷建为回河之议自是北京生灵懐鱼鼈之忧日夜为迁徙之计监司守臣及敇遣使者皆言其不便朝廷亦知其难矣而去岁八月宣德郎李伟輙敢献言欲闭塞北流回复大河力排众议侥幸万一私觊功赏朝廷为之置修河司调发民夫刬刷役兵差文武官吏收买梢芟百费并举河北京东西路公私为之骚动万口一词知其无成上赖陛下圣明照知利害然犹未能尽罢其役始令且开减水河次因旱灾令权罢修河放散夫役然修河司依前不罢李伟仍提举东流故道后因给事中范祖禹封还勅命寻奉四月五日圣防李伟差遣过涨水检举取防臣访闻是时大臣面许陛下竢求得一人可代伟者即令伟罢去夫伟以欺君动众害及数路据法当即日诛窜以谢天下今乃迁延至此况有前件圣防必非虚言理当检举施行以信大臣前説今涨水已退而伟终不罢据今月三日圣防止是依吴安持等所请候霜降水落从北丞司相度将梁村口至孙村河身内妨碍处略施疏濬候氷冻消释相地形顺便随宜开导务令深阔酾为二渠臣详观安持等说葢犹挟奸意观望朝廷欲徐为兴动大役之计以固权利不然但畧行开拨口地则北外丞司自可办事自不须复存修河司及留李伟使时进奸谋以败大计也以臣观之修河司若不罢伟若不去河水终不得顺流河朔生灵终不得安居伏乞指挥大臣速罢修河司及检举前勅流窜李伟以正国法贴黄臣观大河北流北京在其东军民仓库所在河朔之都会也昔人远为涨溢之备于其西岸开三河门使涨水西流于空闲之地至馆陶合入河身故北京若无大患今自李伟等闭塞三河门筑截河马头指水锯牙激水东向仍于东岸第三第四第七铺开拨河道恣令涨水灌注北京之上今岁八月涨水东流几与北京签横堤平南望弥泛五十余里是时北京中若雨不止风不定本京必致踈虞今伟等申请皆没此目前实害而探言北流深瀛泛浸之害以为不可不存东流以分减水势据今年深瀛等州堤防新复未甚髙厚然皆不至决溢若将来岁岁増筑使与从前河堤相若加以海口深决涨水不得停留纵有小溢必不至深害虽无东流未为患也故臣以为伟等皆妄言茍欲自便耳若不斥去则邪说无穷正论无由得伸最河防之巨蠧也
　　中书舍人曽肇奏曰数年以来河北京东淮南灾伤今岁河北并边稍熟而近南州军皆旱京东西淮南饥殍疮痍若来年虽未大兴河役止令脩治旧堤开减水河亦须调发丁夫本路不足则及邻路邻路不足则及淮南民力果何以堪民力未堪则虽有回河之策及梢草先具将安施乎防范百禄等行视东西二河亦以为东流髙仰北流顺下决不可囬即奏曰往者王令图张问欲开引水签河导水入孙村口还复故道议者疑焉故置官设属使之讲议既开撅井筒折量地形水面尺寸髙下顾临王孝先张景先唐义问陈祐之皆谓故道难复而孝先独叛其说初乞先开减水河俟行流通快新河势缓人工物料丰备徐议闭塞北流已而召赴都堂则又请以二年为期及朝廷诘其成功遽云来年取水入孙村口若河流顺快工料有备便可闭塞回复故道是又不竢新河势缓矣回河事大宁容异同如此盖孝先俞瑾等知合用物料五千余万未有指拟见买数计经岁未及毫厘度事理终不可为故为大言又云若失此时或河势移背岂独不可减水即永无回河之理臣等窃谓河流转徙廼其常事水性就下固无一定若假以五年休养数路民力沿河积材渐濬故道葺旧堤一旦流势改变审议事理酾为二渠分派行流均减涨水之害则劳费不大功力易施安得谓之一失此时永无回河之理也四年正月癸未百禄等使回入对复言脩减水河役过兵夫六万三千余人计五百三十万工费钱粮三十九万二千九百余贯石匹两收买物料钱七十五万三百余缗用过物料二百九十余万条束官员使臣军大将凡一百一十余员请给不预焉愿罢有害无利之役那移工料缮筑西堤以防南决口未报己亥乃诏罢回河及脩减水河
　　四月戊午尚书省言大河东流为中国之要险自大呉决后由界河入海不惟淤坏塘泺兼浊水入界河向去浅淀则河必北流若河尾直注北界入海则中国全失险阻之限不可不为深虑诏范百禄赵君锡条画以闻百禄等言臣等昨按行黄河浊流口至界河又东至海口熟观河流形势并縁界河至海口□砦地分使臣各称界河未经黄河行流已前阔一百五十步下至五十步深一丈五尺下至一丈自黄河行流之后今阔至五百四百步次亦三二百步深者三丈五尺次亦二丈乃知水性就下行疾则自刮除成空而稍深与前汉书大司马史张戎之论正合自元丰四年河出大呉一向就下冲入界河行流势如倾建经今八年不舍昼夜冲刷界河两岸日渐开阔连底成空趋海之势甚迅虽遇元丰七年八年元祐泛涨非常而大呉以上数百里终无决溢之害此廼下流归纳处河流深快之验也塘泺有限辽之名无御辽之实今之塘水又异昔时浅足以蹇裳而涉深足以维舟而济冬寒氷坚尤为坦途如沧州等处商胡之决即已淀淤今四十二年迄无边警亦无人言以为深忧自回河之议起首以此动烦圣听殊不思大呉初决水未有归犹不北去今入海湍迅界河益深尚复何虑借令有此则中国据上游契丹岂不虑乘流扰之乎自古朝那萧关云中朔方定襄鴈门上郡太原右北平之间南北往来之冲岂塘泺界河之足限哉臣等窃谓本朝以来未有大河安流合于禹迹如此之利便者其界河向去只有深阔加以朝夕海潮往来渲荡必无浅淀河尾安得直注北界中国亦无全失险阻之理且河遇平壤滩慢行流稍迟则泥沙留淤若趋深走下湍激奔腾惟有刮除无由淤积不至上烦圣虑四年冬御史中丞梁焘奏尝求世务之急得导洛通汴之实始闻其说则可喜及考其事则可惧窃以广武山之北即大河故道河常往来其间夏秋涨溢毎抵山下旧来洛水北至流入于河后欲导洛以趋汴渠乃乗河未涨就嫩滩之上峻起东西堤辟大河于堤北攘其地以引洛水中间缺为斗门名通舟楫其实导河以助洛水之浅涸也洛水本清而今汴常黄流是洛不足以行汴而所以能行者附大河之余波也増广武三埽之备竭京西所有不足以为支费其失无虑数百万计从来上下习为欺罔朝廷惑于安流之说税屋之利恬不为虑而不知新沙踈弱力不能制悍河水势一薄则烂熳溃散将使怒流循洛而下直冒京师是甘以数百万日増之费养异时万一之患亦已误矣夫岁倾重费以坐待其患何若折其奔冲以终除其害哉为今之计宜复为汴口仍引大河一支啓闭以时还祖宗百年以来润国养民之赐诚为得策汴口复成则免广武倾注以长为京师之安省数百万之费以纾京西生灵之困牵大河水势以觧河北决溢之灾便东南漕运以蠲重载留滞之弊时莭啓闭以除蹙凌打凌之苦通江淮八路商贾大舶以供京师之饶为甚大之利者六此不可忽也惟坼去两岸舍屋尽废僦钱为害者一而甚小所谓省小费以成大利也臣之所言特其大畧尔至于考究本末措置纎悉在朝廷择通习之臣付之无牵浮议责其成功又言臣闻开汴之时大河旷岁不决盖汴口析其三分之水河流常行七分也自导洛而后频年屡决虽洛口窃取其水率不过一分上下是河流常九分也犹幸流势卧北故溃溢北出自去岁以来稍稍卧南此其可忧而洛口之作理须早计窃以开洛之役其功甚小不比大河之上但辟百余步即可以通水三分既永为京师之福又减河北屡决之害兼水势既已牵动在于回河尤为顺便非独孙村之功可成澶州故道亦有自然可复之理望出臣前章面诏大臣与本监及知水事者按此地形水势具图以闻不报
　　七年三月以吏部郎中赵偁权河北转运使偁素与安持等议不协尝上河议其畧曰自顷有司回河几三年功废骚动半天下复为分水又四年矣古所谓分水者因河流相地势导而分之今乃横截河流置埽约以扼之开濬河门徒为渊潭其状可见况故道千里其间又有髙处故累岁涨落辍复自断夫河流有逆顺地势有髙下非朝廷可得而见职在有司朝廷任之亦信矣患有司不自信耳臣谓当缮大河北流两堤复修宗城弃堤闭宗城口废上下约开阚村河门使河流湍直以成深道聚三河工费以治一河一二年可以就绪而河患庶几息矣愿以河事并都水条例一付转运司而总以工部罢外丞司使措置归一则职事可举弊事可去八年二月乙卯三省奉防北流软堰并依都水监所奏门下侍郎苏辙奏臣尝以谓软堰不可施于北流利害甚明葢东流本人力所开阔止百余步冬月河流断絶故软堰可为今北流是大河正溜比之东流何止数倍见今河水行流不絶软堰何由能立葢水官之意欲以软堰为名实作硬堰阴为回河之计耳朝廷既已觉其意则软堰之请不宜复从赵偁亦上议曰臣窃谓河事大利害有三而言者互进其说或见近忘逺徼幸盗功或取此舍彼诪张昧理遂使大利不眀大害不去上惑朝听下滋民患横役枉费殆无穷已臣切痛之所谓大利害者北流全河患水不能分也东流分水患水不能行也宗城河决患水不能闭也是三者去其患则为利未能去则为害今不谋此而议欲专闭北流止知一日可闭之利而不知异日既塞之患止知北流伏槽之水易为利而不知阚村方涨之势未可并以入东也夫欲合河以为利而不恤上下壅溃之害是皆见近忘逺徼幸盗功之事也有司欲断北流而不执其咎乃引分水为说姑为软堰知河冲之不可以软堰御则又为决堰之计臣恐枉有工费而以河为戏也请俟涨水伏槽观大河之势以治东流北流
　　绍圣元年正月偁为转运使又上言曰河自孟津初行平地必须全流乃成河道禹之治水自冀北抵沧景始播为九河以其近海无患也今河自横垅六塔商胡小呉百年之间皆从西决盖河徙之常势而有司置埽创约横截河流回河不成因为分水初决南宫再决宗城三决内黄亦皆西决则地势西下较然可见今欲弭息河患而逆地势戾水性臣未见其能就功也请开阚村河门脩平乡钜鹿埽焦家等堤濬澶渊故道以备涨水大名安抚使许将言度今之利若舍故道止从北流则虑河下已湮而上流横溃为害益广若直闭北流东徙故道则复虑受水不尽而陂隄为患窃谓宜因梁村之口以行东因内黄之口以行北而尽闭诸口以絶大名诸州之患俟春夏水大至乃观故道足以受之则内黄之口可塞不足以受之则梁村之役可止定其成议则民心固而河之顺复有时可以保其无害诏令呉安持同都水监丞郑佑与本路安抚转运提刑司官具图状保眀闻奏即有未便亦具利害来上
　　哲宗时右谏议大夫范祖禹论回河状曰右臣伏见元丰四年五月河决小呉六月三日神宗皇帝诏防更不脩闭决口至十二月又宣谕辅臣曰以道治水无违其性其诏书及圣语已书于实录谨节录进呈恭惟先帝聪明睿智穷神烛理不出九重而洞知河之利害断以圣意如亲临覩虽神禹复生亦不过此所以终先帝之世人莫敢轻议河行大呉今已九年自元丰八年以来议者乃有异同朝廷疑惑故前遣李常冯宗道后又遣臣叔百禄赵君锡案视皆言无可塞之理即用北流为便士大夫亦言不可塞者十有九可谓众矣昔尧之时洪水滔天尧咨四岳谁可治水者四岳皆荐鲧尧知鲧不可用曰吁咈哉方命圯族言其为人很戾必不能顺五行之性也四岳皆曰试之尧乃命鲧治水九载而功不成夫尧既知鲧不可用然而勉从四岳者何也稽于众舍已从人也虽勉从四岳然鲧治水果无成功卒如尧之言夫以尧之圣知鲧不可用然犹舍已以从人而况执政大臣出一言而欲天下莫之敢违乎夫河为四渎之宗万水所防自大禹患其难治然禹所以能治之者顺水之性而已汉武帝时河决瓠子使汲黯郑当时兴人徒塞之輙复坏武帝好神仙时方忧河决方士言曰黄金可成而河决可塞不死之药可得仙人可致也此四者皆武帝所欲而不能得故方士以此说之至以塞决河比求神仙及长生其难可知也自是以后二十余年不复塞武帝既封禅廵祭山川因祠太山还至瓠子自临决河沈白马玉璧令羣臣从官自将军以下皆负薪填决河帝悼功之不成作瓠子之歌乃卒塞之名曰宣防其难亦至矣昨朝廷使李伟分导大河入孙村口归故道以解下流之患遂命伟专管勾防导二股河臣窃详李伟止因开沙河直堤第三铺口放涨水入孙村口强名之为二股水落当复如故其理必难乆行就使大河能成二股则东西两流占地愈多所备益广隄防之费自倍先朝亦甞为二股而终不成者河之大势必归于一故也而李伟因此乃欲以塞宗城决口及移深州之费回逹大河复归故道希合执政无所忌惮敢肆大言以罔朝廷朝廷更不博谋于众即依伟奏置都提举脩河司亦未尝审问呉安持可与不可即令与范子竒同提举安持既开直隄第四铺口而第七铺危急观安持奏自八月八日救防至二十八日日数不为不多用梢草等百万物料不为不丰调急夫至六七千人力不为不至官吏自夜逹旦不为不勤埽緷愈危随即垫去甚于漏巵何时穷已终不能守而直堤自溃决百余歩今才开一铺而河势变移人意已不能测功役已不为小安持所奏已执两端将来闭塞北流何止万倍于此若其无成岂肻任责又闻范子竒争言河不可回朝廷已令分析昨谢卿材奏乞兼领河事制置一年必使国用不加费民力不加劳河清住招物料住买水行地中冀不决溢河滩之地渐可耕垦自来春府界京东不消调夫亦免科出夫钱又乞赴阙禀议河事自河决以来监司未尝肻任咎责独卿材所奏如此朝廷何不且试之一年若其无成显行黜责如此则谁不尽力孰敢妄言而尚书省批令先具措置利害闻奏不令赴阙昨先移卿材河东乃复置修河司而改用范子竒意谓子竒必不敢违耳然子竒亦明言不可者岂固欲违朝廷哉子竒乆任河北必亦知其可与不可也臣窃见去年初遣二使之时大臣方且力争或曰可塞或曰不可今言不可者已罢免所以庙堂无异议之人止用一李伟之言暴然复兴此役用物料发急夫调兵已不为少凡河役一起则公私遂空将来聚十万兵夫不唯穷困河北一路生灵京东京西亦皆震扰人民离散盗贼并兴国之大忧或在于此今河去北京止十五余里若进马头廹蹙河水则其势不可测知脱有踈虞北京将何以捍御当此之时虽诛李伟辈不足以谢天下生灵陛下悔之何及夫河不可塞在理甚明稽之帝尧则当从众验之神禹则当顺下质之先帝诏书具存陛下昨欲遣使之时先已降诏恐人有观望之意复追改之此乃陛下以大公为心无所专主不轻河事愼之至也及二使还奏大臣论议犹不能一独陛下圣意主张遂罢修河司数路之人方稍休息中外无不以为至当今才歴三时复为囬河之役先帝既以为不可陛下又以为不可而执政耻其前言之失必欲遂非不复顾天下之安危生民之休戚妄举大役轻动大众河本无事而人强扰之臣不知执政以何为词必以北流有决溢之害也夫夏秋之际百川皆涨非独大河河中河阳两山之间犹时有决溢况于河北河出平地无所阨束而北流隄防未理水性趋下安得全不为患也今秋水潦多于常年如昨颍昌水入城郭陈蔡亦有水灾岂由河不复故道熈宁中河决曺村东南注钜野与汉武帝时瓠子正同河决而南不可不塞故大兴人徒塞之然曹村之役人力已无所施一夕河自退背灵平乃成故议者以为天助非人功也祖宗时王楚横垅商胡皆不可塞非不欲塞也势不可廻也先帝知其如此及河决而北遂不复闭盖幸其北去无南决逼近都邑之患而河薄西山稍近禹之故道李垂孙民先尝欲导河使之北流当时议者但以功费太大力不能为而已今河自行其地此乃天意非人事也夫河者天地之气气之所向谁能御之今东行故道已髙借使能以人力开之至海终不能使水自下升髙自大禹以来未闻用人功开土渠而引大河行其中者今不以人意顺水而欲使水随人意此乃鲧陻洪水汨陈五行之失也元丰中范子渊为武济之役欲横絶大河费国财害人命不可胜计京西之人恨不食子渊之肉及其败事奸臣党庇止夺一官陛下嗣位方加贬责今欲塞北流与子渊何以异校其劳费与其为害又非武济之比也夫水官欲兴河役正如边臣欲生边事官员使臣利于功赏俸给吏胥主典利于官物浩大得为奸幸豪民利于贵售梢草濒河之人利于聚众营为凡言回河之利者率皆此辈非为国家计也且以国家今日事力何如汉武帝与先帝之时以汉武帝之雄材先帝之神武皆以塞河为难而今日执政容易为之此臣所不敢信也假使有可回之理可塞之势方今国用虚乏民力困弊朝廷唯宜安静犹当省费息民况必无可为之理乎又有言北流之害者或曰淤塘泺或曰河入北界则失中国之险此皆私忧过计也塘水不依元法已久非缘河决而后淤浅今河入界河日益深阔东流几二百里乃入于海昔以界河为阻今以大河为限其为天险岂有过于此者乎汉武帝时齐人延年上书请案图书观地形令水工开大河上岭出之塞外东注之海可以省隄防备塞士卒转输盗贼侵掠覆军杀将暴骨原野之患天下常备匈奴而不忧百越者以其水絶壤断也此功一成万世大利武帝壮之诏报曰延年计议甚深然河乃大禹所道也圣人作事为万世功通于神明恐难改更夫延年犹欲决河以灌匈奴武帝以其非禹迹故不为也今设使河入北界此乃天送祸于契丹也彼河入百里则失百里之地入二百里则失二百里之地河之所在国之灾也何利于我而必欲专之议者又以为恐敌渡河入宼此又私忧过计也今河上流自西夏经北邉乃入中国自古未有北敌以舟师入宼者也况其居下流乎若北敌能以舟檝与中国校胜此则书契以来未之闻也假使东流成功北流退为平陆臣不知朝廷能聚兵于北境浚塘水而修界河乎凡以北敌为说者皆以妄言恐朝廷望陛下拒絶勿听而已自古欲举大事动大众必先尽天下之言不恶异同之论使人人各伸所见而后利害是非出焉至于治河必委忠实可信之人其论议必断以经术非专用贪利邀功之人也汉武帝使汲黯郑当时塞瓠子犹复坏成帝时平当以经明禹贡使行河领河隄今乃欲望大禹之功于王孝先李伟之徒不亦难乎陛下凡两遣使行河执政皆不以为信而独信一李伟轻犯大河与讨伐西北二边无异其费无有限极国财民命委于洪流比之边事尤不可计而朝廷晏然为之此臣之所大惑也臣愚伏望陛下明谕大臣博采羣言息意回河勿轻动众无以有限之财力生民之性命塡不测之巨壑勿为无穷之役兴无涯之费以徇一言之失而望必不可成之功罢都提举修河司散遣官吏兵夫以弭将然之患其北流决溢随宜救防委外都水使者自来春为始亟理隄防仍速行相度修闭诸处决口臣自闻复置俢河司指挥即欲建言縁臣叔百禄尝被使指言出臣口理亦有嫌是以踌躇至于阅月今中外讻讻皆言不便臣有言责当陛下耳目之任若避嫌缄黙坐观国事有误则臣之罪大矣陛下亦何赖焉是以冒昧竭尽其诚唯陛下深察臣无任恳悃激切之至
　　祖禹乞罢回河劄子曰臣窃闻已有防除臣试给事中臣防陛下擢任言职未有豪分裨补今遽防迁擢实懐愧惧虽捐躯陨首无以上报然臣有愚恳不敢不陈臣自九月以来闻朝廷复置修河司实见人情讻讻不安皆言回河不便臣因经筵每与傅尧俞相见讲求利害皆以为此事至大不可不言至二十八日臣方进入文字今才数日闻尧俞改授吏部尚书臣除左省之职臣非不知给事中职髙而责轻谏议大夫班下而责重人情谁不以升进为荣以免忧责为喜然臣窃以回河之役最为当今大患又闻差使臣五十九员往五十九州刬刷差兵赴役又差内臣大使臣四员团结兴废次第如此天下岂不骚动且河北百姓未尝告诉乞朝廷回河而无故兴此大役逆天地之理易山川之位以国财民命塡无穷之壑而取不测之忧此实安危所繋臣岂敢不力争夫河不可回臣论之已详朝廷若以臣言为然即乞罢回河之役以免河北将来倒垂之急息数十州困扰之患臣愿以一身救数路生民之命虽死无憾若河不可不回以臣言为不然则当显行黜责不当却得优迁此乃执政大臣欲以美职塞臣等之口使人贪利而不言耳朝廷若使执政得以官职诱人则畏威者无不钳口贪利者亦皆结舌天下利害之实人主何由得知此非陛下之福也恭惟太皇太后陛下方垂帘听断皇帝陛下未亲政事正当明目逹聪之时而大臣乃以陛下官爵为蔽言之具臣虽至愚所不敢当臣若黾勉就职是与执政同为欺君若陛下一日觉悟以臣为如何人也伏望陛下诘问大臣臣所引先帝诏书可用与不可用陛下昨降罢修河司指挥可行与不可行今来复置修河司是与不是中外人言便与不便然后考核臣言之是非若臣言是乞赐施行若臣言非乞加黜责免至叨冒恩命再三辞避渎烦天听臣无任恳激之至
　　祖禹又乞罢回河劄子曰臣闻周灵王之时谷洛鬭将毁王宫欲壅之太子晋谏以为不可夫谷洛二水小川也王宫天子所居也小川水鬭而妨王宫太子晋犹深陈祸福之戒言川不可壅壅必有祸以其违天地之性也今大河岂谷洛之比又无王宫之害以何理而欲塞之也六国之时邻敌相倾则劝人以动众役民韩闻秦之好兴事欲疲之无令东伐乃使水工郑国为间以说秦令凿泾水为渠溉田夫以一渠犹能疲秦使无东伐今回河之役不知几渠而自困民力自竭国用又多杀人命有不可胜言之害此乃西北二敌所幸也是以臣与傅尧俞极言论列实以河北数路生民休戚国家安危朝廷轻重所系天地血脉已北向九年必非人力所能遏絶今之河流方稍复大禹旧迹入界河趋海初无壅底万壑所聚其来逺大必无可回之理自古亦无容易塞河之事欲望陛下与执政大臣考臣等言之是非若臣等所言为是即乞以数路生民为念以国家安危轻重为急速赐指挥停罢修河今将大冬盛寒冝早降徳泽免生民饥冻死亡正李伟等欺罔之罪如以臣等言为不然方册中语皆不可信而河有必回之理不于他处决溢为州县大患不至苦虐数路兵民力役以致逃亡起为羣盗及不至火急收买数千万物料致非时斩伐林木残害天地之所生科扰州县乡村坊郭人民鞭笞枷锢星火督责致百姓惊骚流离之苦又免枉费国家不赀之计以致公私匮乏仓库空竭内则奸狡窥伺别致生事外则四夷传闻萌心作过但令大臣保得必无上件数事回河必有成功则臣言显为谬妄岂可但隠忍而已须当正臣等所言不当之罪黜责以励后来乃可以示朝廷典法今不试验臣等所言是否以救朝廷过举而章奏才下未及累日即防优加美迁臣不知大臣此谋为国耶为身耶若为国则当公天下之言尽河事之利害不当以官职姑息使人不言若为身则是唯欲人之同已而不欲人之异己岂唯国事不当如此为大臣身计亦未为得也人臣官愈进则当忧国愈深宠益加则当爱君愈切臣若闻命遂缄黙不言不唯臣心实有所愧有识之士必指臣为贪利无耻忘国不忠之人伏望圣慈宣问大臣等所言回河是否如上所陈数件事理必有必无别白是非明辨可否使如臣辈不得缄黙
　　祖禹又乞罢河役状曰臣所领工房伏见朝廷应副修河司所司如支河阴汜水等处纲米五万石及差装卸兵士二千人洛口雄武埽锹手各三百人支在京箔芦蕟四万领修役兵营寨之日有行下文字臣昨为谏官极论回河不便未防施行今河役不息功费渐大恐修河司须索不止于此朝廷若不罢河役则无不应副之理门下亦无由不行下臣稽之于古考之于今质之中外人言窃谓此功必不可成恐虽应副枉费国财民力有害无利谨具所闻见回河不便画一如后一水性趋下自祖宗以来河决以次向西此则地势东髙西下其理不疑商胡故道已行三十余年隄防日増如筑垣居水淤塡积乆其地必髙此不待见而可知今北流千余里欲使复为平陆故道千余里欲使复为洪流恐非人力之所能也
　　一四渎者天地所以莭宣其气如人之血脉不可壅遏今北流已九年岂非天意有定就下趋海乃是地形顺便今来回河上违天意下逆地理骚动数路几半天下枉害兵民性命空竭公私财力投之洪流不知纪极非徒无益更取患害　已上是河不可回之理
　　一北流水行地中已是见成河道只须修立隄防便为永乆之利若岁岁増修一尺一寸皆是所得不为枉费东流已废九年闻故隄穿穴一万余处陵谷迁变况于埽岸人力所为今若修完便同创置恐非人功国力所能供亿譬如朽烂水槽多年不使一旦盛水岂不踈漏况水之性必不舍下就髙设使能以人力蹙向故道必为大患
　　一北流每年不免决溢自是隄防未理水政不修埽岸怯薄全无备御当夏秋之际小川犹涨自古未有无患之河岂可因涨水噎凌决溃便欲全河回改设使能回向东不知可保无决溢之患否
　　一南宫上下埽连年决溃皆缘隄岸卑薄深冬噎凌冲破臣不知去冬以来曽与不曽増葺隄防如其不然则今冬噎凌之际岂可保其无虞访闻北流西隄自信都以南三百里许一例卑薄昨南宫埽止髙二尺阔五尺濒河老长无不寒心又官中累年不调春夫埽岸使臣皆有免责罚指挥河清兵士为修河司诸处抽使所存无几水政如此岂得为河不为患及有决溃则归咎北流便欲回河岂为实论
　　一议者谓北流横絶御河失漕运之利及西山诸水壅蹙为患且大河向北自可漕运何必御河西山诸水自上古以来有之非独今日大禹旧迹循西山而行与今北流正相符合西山诸水入河无疑但筑隄防空留西山水道使之入河何为不可
　　一李伟元奏欲以闭宗城决口及迁深州之费回夺大河夫宗城决口虽大必不至费一千八百万物料窃意元初检计官故作情弊大数检计意欲朝廷见其费大不若用以回河然后李伟却索此数自谓能了朝廷若遣可信之人别无检计的确合用物料当见欺罔且塞全河与宗城一决口大小不同可坐而知臣窃计一千八百万物料塞宗城则必多塞北流则不足李伟必是且索此数将来一千八百万必了不得朝廷既已兴工不可中辍必须接续应副大抵兴事之人无不如此范子渊武济之役已用此计及至败事又无穷须索朝廷知其不可方罢而子渊犹以此借口归过朝廷以为不应副非是功不成今李伟与子渊正同而河役浩大又非武济之比奈何信伟此言
　　一熈宁初已议移深州至今不能移者人情重迁故也今欲回河虽免深州之患而不顾北京可乎昨沙河第七铺溃决已逼北京可为寒心今欲移一深州二十年犹不能也况北京之大岂比深州将来河不可测万一北京被患如何可移
　　一李伟称北流破放省税近一百万臣以为此是隄防未理水政不修今若理隄防脩水政则河不决溢不占民田河难可耕省税可复而又东流故道多为膏壤弥数百里皆出省税今为失税而欲回河不知先费用几百料税
　　一闭塞北流蹙水既髙则上流必深诸处隄埽岂可不虑大抵河患常出人意外如昨来开第三第四而第七铺决将来闭合未知为患所在岂可保上流诸埽必无决溢
　　一昨呉安持奏第七铺危急调过急夫七千人而役兵不在其数用梢芟一百余万闻其实数不止于此下七緷埽皆被吹垫势如漏巵经二十日用功终于弃舍任其决溃此乃救防积年壮隄上一决口犹不能为力而况两岸渐进马头于急流巨浪中旋下梢草客土欲合龙门此必不可为明矣
　　一北流虽有决溢乃是天灾非人所为濒河之民虽被水害然亦有填淤肥美及渔采之利不闻失业愁苦之叹今回河向东若有溃决乃是引河水以灌注州县百姓岂得不归怨于朝廷譬如天火人火天火自是灾孽人火必有归咎且自古未有无患之河利多害少即不须改作今北流实有大利岂可以有小害便妨大计
　　一塘泺淤浅非因河决所致熈宁中先帝以塘水多堙废尝遣监司以廵歴为名案行检视此乃积年不脩然先帝亦未遑疏濬也且朝廷与契丹通好几及百年岂是塘水能限北敌乃朝廷恩信深结其心毎岁馈遗金帛敌贪厚利所以不动若其弃好背盟何路不可入冦岂塘泺所能捍御朝廷亦何尝恃此以为险固
　　一河入界河几二百里乃入海此最为天险实中国大利议者曽不计此乃忧河入北界若入北界当于初决时一直北注不应却东入海又西隄屡决水复还河以此可知向北地形髙仰设使河入北界乃是契丹之灾况必无此理
　　一窃闻欲用沙囊以合龙门自古唯韩信用沙囊壅潍水以败楚兵未闻大河可用沙壅合此与范子渊用鉄龙爪濬河无异河水所向土山亦摧岂有布袋盛沙土可御洪流也
　　一臣见傅尧俞言有人自河北来言北京地无横草石炭非常踊贵此乃九月中所闻未知今更如何闻往年六塔河役民间费钱五百文方了纳梢草一束审如此则生灵何辜朝廷闻之岂得不动心也
　　一近依脩河司所请降朝防下河北转运司并脩河司晓谕州县民户向去别无科配物料臣窃恐此止是空文物料不出于民何从而得兴动大役岂有不骚扰者但恐朝廷虽降此指挥民间困苦亦无由尽知如役兵死未免只作逃亡申报民夫死则官中更不知数此尤可哀悯也
　　一修东流故道是一大役闭塞北流又一大役此二大役其害已不可胜言非民力所能堪今西戎未款服万一更有边事将何以枝梧
　　一天圣初朝廷遣参知政事鲁宗道往滑州相度塞河口功料其后欲塞商胡亦下学士院集两省台諌官议先朝愼重河事如此今倚仗一李伟即兴举大事臣前上言士大夫言不可塞者十有九今采于中外之论无小无大皆言不可非止十有九而已自古未有违众作事而能成功者也
　　一修河司奏打量第四铺已下至孙村口大河水面即目髙如孙村口二丈五尺九寸者臣闻前年顾临谢卿材王孝先唐义问陈祐之张景先等众官讲议躬亲相视据孙勍等开撅井筒众定得有二丈一尺有余取引不过难以还复故道后来再遣使案视与前所验无异今修河司所奏已是河水伏槽之时犹髙二丈五尺以上则昨来夏秋之际涨水必更倍髙何以回夺不过且京师去北京不逺河水深浅地形髙下皆可案验而二年之间前后所定如此不同岂可不考核虚实坐受欺罔就使孙村口实为低下要是东行故道大势已髙流河不快所以就下昔汉成帝时河决平原遣王延世塞之杜钦说大将军王鳯言延世前受杨焉术以塞河而蔽匿不言不若遣焉与延世杂作延世与焉必相破坏深论便宜更相难极足以分别是非择其善者而从之鳯如钦言奏遣焉等作治六月乃成古者欲举大事故欲人为异同反覆诘难至于穷极然后利害可见朝廷择而从之昨谢卿材以议不合先罢范子竒至河北才两月又以异议罢而专信李伟偏说此中外所以未服也
　　一臣案欧阳修言庆厯中横垅之水自下流先淤是时修为河北转运使海口已淤一百四十余里其后下流既梗乃于商胡口决据此则先是下流不快上流乃决小吴之决恐亦无异商胡今修河司专闭塞北流而不管故道可行与不可行海口快与不快若海口出泄不快将如之何今只打量孙村口髙下便望成功亦恐利害未尽
　　一李伟称北流河道动阔三五十里至七八十里然大河行流谓之一□一迭岂能必使之摊平遍满故每紧溜走移或东或西所向即决葢无隄防扼束之弊者臣观古人唯不欲与水争地故逺为隄防使游波寛缓而不廹正以隄防扼束为水之害则多决溢若两隄相去数十里其河自有中流岂有摊平遍满之理水退则人皆种麦比及水至麦已倍収且先帝宣谕唯欲迁州县以避水而李伟乃欲以隄防束水不唯极非先帝圣意亦正与古人治河相反　已上是河不可回及不须回之事
　　右臣窃以论议之臣止言其理至于知河事者则言其事今其理已极为不可而其事又如前之所陈先帝所谓以道治水者言其理而已至于以事治水乃后世之弊先帝之所不取也昔尧知鲧不可使治水然而四岳请试鲧者岂固欲违尧意而害天下哉盖当时治水之人未有以易鲧而鲧必执其说以为水可堙塞而治故也仁宗时李仲昌欲塞商胡复横垅欧阳脩极言不可执政不听脩而听仲昌仲昌终以败事得罪以仁宗之眀岂不知脩可信而仲昌功必无成然而用仲昌者亦尧试鲧之意也熈宁初张巩宋昌言欲塞二股河北流神宗遣司马光等往案视光亦极言不可而巩等急于有功才塞而复决泛滥大名恩德沧永静五州军之境以神宗之明岂不知光可信而巩等功必无成然而用巩等者亦尧试鲧之意也夫前事不逺后事之师方今四方无虞西北晏然年谷稍稔民力稍纾若更休养数年庶几有太平之望唯息河役则中外无复一事岂可试一李伟必待如鲧及仲昌而后止也臣考之方册自古壅塞川渎必有祸败共工隳髙堙卑以致灭亡鲧堙洪水上帝震怒绩用弗成殛于羽山周灵王欲壅谷洛太子晋深陈祸福以共鲧为戒梁武帝伐魏作浮山堰壅淮水以灌寿阳穷竭境内之力以争一州四月堰成而九月堰坏缘淮城戌村落十余万口皆漂入海怨毒盈于逺迩古今以为无道今塞北流与堰淮何异且梁武以灌敌国今乃自困吾民而河之大又不比淮以此较之尤为不可凡论河役正如边事搢绅之儒则言和戎介冑之士则言征伐今问儒者必欲息民若问水官必欲兴事欲塞河者是用兵之说也欲不塞者是息兵之说也彼水官之欲兴役如将士但知攻战而已朝廷岂可不审择利害而兴天下大役止以为此軰进身之资臣今虽无言责而有官守职在出纳通逹上下之情闻见如此不敢不言伏望陛下与大臣平章若审如众论有害无利即乞早罢河役以幸天下以福生民其脩河司兵夫物料可就用脩塞诸处决口委外都水使者渐理北流隄防如此则数路人心必安此乃管仲相齐桓公转祸为福之计也臣言狂愚伏乞少赐裁择












　　歴代名臣奏议卷二百五十一
　　钦定四库全书
　　歴代名臣奏议卷二百五十二
　　明　杨士竒等　撰
　　水利
　　宋哲宗时左谏议大夫刘安世论大河利害状曰右臣伏见南宫埽口今年以未有堤备涨水在近权住闭塞直将来堤防成立物料齐足方谋兴工虽目下茍安未敢轻议然询考舆议窃有可忧须至开陈乞赐详览臣访闻南宫之决今已累月适值亢旱水势甚平万一夏秋之交山水泛溢与大河相合夺过河身一向西流则深州以下必被其患今事势已急尚未见朝廷如何擘画此不可不预为之虑也议者又谓将来若理西堤须留九门以道西山之水使河门太小则势必壅遏入纳不快河门稍大则黄河暴涨却致出泄二者之説皆不免与民为害而又脩闭南宫水口之后亦未保他处终无再决之患向去人使道路若有侵占阻滞国信往来未委如何处置欲望圣慈详此事理专委都水使者与本路监司子细相度具的确委得不致有前项患害画一条列结罪以闻庶得利病之实不误国事
　　安世又上奏曰右臣等访闻大河西溃今已累年汗漫流散无复河道故去歳冀州南宫埽决南宫未闭信都又决继而大名宋城中埽又决近日复有焦家堤之患则北流利害灼然可见今欲全复故道议者以谓新脩理水堤亦未高阔自大名之东埽岸久已废壊虽南有横堤颇为坚实然尚卑下恐不足恃而又故河未尝濬治一旦遽决梁村由孙村口放水东流止可以分减目下涨水欲还故道未易能也盖大河重浊其流稍缓旋即淤填今梁村开口循理水堤而下水去堤面才五六尺至孙村口水与堤平两处下埽仅免决溢或闻只是分过大河三四分水但恐因循浸久积淤日増将来闭塞北流并使东注地势高仰壅遏难通则横堤以南金堤以东决须受害臣等窃谓河事素来议论不一遂致中辍今水官既知利病奋然敢为固有足取然臣等虽知有可成之功恐不免欲速之弊盖旧河不曽防濬而向下堤埽全未完葺遽决梁村放水理有未安况今日已后水势渐小沙淤浸多万一更壊旧河不能还复则是前功尽弃进退被患为今之计实可重惜伏望圣慈详此事理明诏都水官吏及本路监司恊力尽公讲究长策广为储备増固旧防庶使东流必有成绩乃河朔生灵之幸
　　安世又上奏曰臣伏见朝廷欲回大河使归故道采之舆议颇有异同今之言北流者以谓广占民田大破省税壅遏西山之水为深赵瀛莫之患吞并御河絶边城转饷之利淤填塘泊北使道梗而又堤防卑薄全不足恃故今歳之间四处决溢臣再三推考实有如此之患是以议者欲复东流然而自小呉之决久不闭塞大河故道地形高仰而旧堤废壊往往断缺所植林木发掘已尽昔日之备百无一二若河流果然东去不免后患故议者皆欲先葺旧防防凿故道人功物料悉令具足然后乘春夏暴涨之势而顺道之方有可回之理昨来都水官吏思虑不审惟务速成既未尝完缮废堤亦不闻濬治河道乃于水势向衰之际妄引东注臣闻只是减得四分已来涨水才至复槽遽已断流縁自来河水稍缓立有沙淤故濒河之人皆咎都水官吏以为轻开梁村堙塞故道非特不能纾北方之患而反淤壊旧河此尤可重惜也今朝廷举不赀之费广储薪石调发兵夫必数十万劳民耗国无大于此而典领之人终不敢保河之必回依违观望儌幸万一臣窃忧之伏望陛下眀诏执政熟讲事理若大河决不可回则早乞降指挥便令罢役博选通习水事之人就今所行子细相度别为长久御备之计若故欲使趋故道则乞令都水及脩河司官吏条具兵夫物料的确合用之数指定于何处放水自甚月日兴功至何时了毕委得不敢误事结罪以闻异日成败用行诛赏使茍简之吏莫敢诞谩而利害眀白中外不疑大众大役不妄举动惟冀特留圣虑早赐施行
　　安世又上奏曰臣早来延和殿进对伏防宣问大河次第臣寻具所闻悉已面奏退而思之犹有未尽之意辄复论列上裨忧勤之万一臣窃谓小呉之决今已八年澶州之东地形高仰而又隄道废壊久不完葺林木剪伐靡有孑遗今若不缮旧防増峻故道一旦河势全夺东去而下流御备殊未有涯脱或防虞何以救补其可虑者一也臣闻昨者沙隄之破北京官吏科配梢草调发丁夫期防严峻甚于星火民间劳弊固已不堪今回大河计其薪蒭之费恐须百倍于前日虽朝廷已降指挥禁戒搔扰而有司茍避督责急于办集名为和买实是抑配若必来歳兴功窃恐日月迫促地产有限物价踊贵重困民力其可虑者二也臣愚欲望圣慈更加熟计眀诏执政参议至理若东流有可成之功即乞择官吏委任责成寛假歳月无求近效应脩河所须之物并量添价直只令和买不得扰民如有违犯并行降黜俟三二年堤防完固薪石具备公私之力皆有余裕然后察水势之所向而顺道之庶几横流可回生民受赐比之浮薄之论妄举莫大之役校其得失固不侔矣惟冀特留圣虑早赐施行
　　安世又上奏曰右臣伏见大河西溃今已累年朝廷屡遣使者与都水之官及本路监司同共按行固已详熟而利害纷纭终无定论臣闻自商胡之决逾三十年河淤东高势必西徙所以连歳衍溢旋塞旋溃理有必至无可疑者而王孝先等建议乃欲回复洪流使归故道所用人工动以亿计薪石粮器又数千万国费民劳莫大于此或闻孝先等奏章显言新开直河若有淤填乞不坐罪则是妄兴大役以徇偏见又虑缓急水势不应则先入奸言莫肻执咎诞谩自便轻侮朝廷操心如此何足倚办书曰汝则有大疑谋及乃心谋及卿士谋及庶人谋及卜筮盖圣人作事谨始不敢自用而广谋从众以求合于天心也今将动大众起大役而庙堂之上策非素定付之一二庸人肆为臆説治一横堤已费五百余万复千里之故道则又将若何茍暂费而永宁固不足吝今建议之臣犹不自保则生民之膏血何负于此軰而听其轻用乎况谢卿材与张景先同为一路监司而二人之论自不相合恐非询谋佥同之道伏望圣慈博选深知河事之人再令经度参以李陲孙民先之书择其可用俾干系官吏条析利害结罪以闻然后付之执政定从一议所贵虑无遗策不贻后悔
　　御史中丞傅尧俞上奏曰臣伏见朝廷先差朝散郎罗适充开封府界提刑狱仍专治积水其罗适前知开封县防导沟洫已有成効今春于太康县开淘圭河一道昨来颍昌府已下大水蔡河决溢太康县大雨继作若非圭河通泄水势县城亦未可保完此民间共固非妄谬臣闻治水有道必先酾下流若下流壅塞则上流用力虽多难见功利今颍昌府及开封府界上流蔡陈亳下流也臣谓不若徙罗适充京西提刑狱兼治开封府界亳州水事审能听其经画委曲应副若三二年间此数州水患不减臣甘伏妄言之辜
　　尧俞又奏曰臣伏覩都水使者呉安持与李伟等决大名第三铺口欲因涨水回大河入孙村口使还故道暴集薪刍屡差夫力倚河之民殆不堪命讫无成绩虚费不可赀计若知不可而强为是贪赏欺天若果可为而不效是不防败事欺天败事未尝议刑奸憸之人既无所惩艾故今又欲兴作大役数十倍于前日假托神怪侮惑朝廷先为谬悠之谈而不肻任责是国家将倾半天下之力徇安持等以儌幸于万分之一茍不成功生灵何罪决为此者岂朝廷之福乞重责安持以戒将来夫事以议从策由众定今众人之论不然者多新差水官亦复异议欲望圣慈且罢脩河司以安众心少休民力详观大河之变果有大害徐复议之询谋佥同庶无后悔
　　尧俞又论河事状曰臣今月二十二日面奉圣旨令臣与宰臣等更商量河事宻具奏闻臣与文彦博吕大防已下商量臣以才薄位轻不能回夺兼縁都堂议论体当宛顺次第必不可改移今方大冬已役五万余夫兵工不在其数将来诸路调发人夫数十万殚国财民力以就非急不可必成之役兼虑春中或遇雨雪寒冻不惟怨嗟溃散枉费物料钱粮亦恐伤害人命其数不少此陛下之深知臣不复具论今主议者云欲回河以缓北流之患而未尝于北流畧为堤备若将来河势不肻东流不幸又加大水则北流之害岂可御哉欲望圣慈或因寒雪或他事批出指挥直罢回河司留孙村口准备分减涨水便令检计北流紧急堤岸疾速脩完不管踈虞三五年更看河势然后别议则两边俱无所失上下安乐可以存全河北生姓变祸为福其利无穷在陛下神断一言而已
　　刘泾上防曰臣闻水之利常与天泽上下同流则其为博大不言可知兴废缓急若有常数者比年以前天下之水无一勺不疏如血脉天下之田无一亩不化如膏腴言利者用兴利者赏障利者责可谓盛矣事功中休情伪杂出言利者耻兴利者倦障利者喜天下之水有泥泾白渠而犹行潦也天下之田有黒壤赤埴而犹耕石也此岂独人知之虽九宸崇严亦侧闻之矣夫水与田利厚农富国政事之所推而兴废不经障达失时此岂先王深沟洫夷阡陌之意乎朝廷自集功起滞于今十年小人轻举以败天助亦岂少哉然赖以荒治有秋者不为不多矣盖沮谋挟慝者常以轻举损费为吓辞以审按惜力为忠告格一无功者而旁达其距人害善之私意此方今之不可不察也以臣所居部观焉万安子路淠三湖广袤万余顷利养千余族可决可激可兴可复此横目者所知也方迭起之初则人人以利献及辍寝之后人人以害挤是利害果无端倪而特因时高下望风向逆而借众口以为权衡臣所目击也臣所目击如此则其不见者遗利失时可胜遗恨耶丰年乐歳赖天泽而不勤固凡情也及斯时也起而趋功则食足养力足使上以辅天下以相地与夫凶年饥歳艰食绵力上下不相扶持之时岂止倍蓰哉善言利者莫知其言利之精叔献轻而寡谋故莅事则有不如其言利之精叔献暴而少恕故莅事则不称其兴利之勇使朝廷择贤者济焉则亶叔献未肻自陋以自必矣臣常窃叹人君有愿治之诚人臣有肻治之材天下有可治之实三者合防譬如四时或往或来如循环中不幸一跌则三者俱废良心美法仅成汗漫举大利动大功亦安得无全害者耶禹之治水今所见者特其功已成道已顺故也龃龉蹉跌固寓于不言之间在所意寻岂可以枉民力费民财为禹劣徳哉臣愚谓先饬监司各分所郡县使以所水土之利害来上曰某可兴某可复某可寝某可废用财若干用力若干歴几歳月天子从中断其是非然后责成焉又特设为监司兴利赏科以劝其前则彼各分所矣不得不思而有赏不得不慕而有罚不得不畏也往年两浙有监司兴水利小人沮功辄以无保明监司酬赏为言而朝廷亦不报信如此则亦孰肻策励其属必躬必力以成朝廷辅相天地之心乎夫岂一兴一废果有常数焉而人茍私忧耶不然是不为也且以召伯一堰言之废堰留闸虽童子以为不利而画陈期于必复者又非一人也而弥今二年付之悠悠如此则尚可望疏天下之水如血脉化天下之田如膏腴也哉臣所言特利于耒耜者而利舟楫者尚不在焉
　　陈次升奏乞开陈亳沟河状曰臣访闻陈亳之间地势平下沟河湮塞歳有水患损害民田今年尤甚宫中蠲放税租不啻大半民又艰食为害非细若沟河开通此患可息其开河虽有所费若以逐年放免租税较之则放税之数多而开河所费少其利甚博窃闻知陈州陈纮奏乞开陈州河道及元祐间淮南转运副使黄隐亦曽具乞开亳州五河利害申奏民间颇以为便并未闻施行臣欲乞朝廷特降陈纮黄隐所奏下逐路州郡监司疾速相度如委有利便早赐指挥开道以除民害翰林学士苏轼上疏曰黄河自天禧已来故道渐以淤塞毎决而西以就下耳熙宁中决于曹村先帝尽力塞之不及数年遂决小呉先帝圣神知河之欲西北行也久矣今强塞之纵获目前之安而旋踵复决必然之势也故不复塞今都水使者王孝先乃欲于北京南开孙村河欲夺河身以复故道此岂独一方之安危天下之休戚也古者举大事谋及庶人上下佥同然犹有意外之患今内自工部侍郎都水属官外至安抚转运使及外监丞皆以为故道仰势若登屋功必无成而患有不可测者以至河北吏民无贤愚贵贱皆以为然独一孝先以为可作臣闻自孙村至海口旧管堤埽四十五所役兵万五千人勾当使臣五十员歳支物料五百余万自小呉之决故道诸埽皆废不治堤上榆柳并根掘取残零物料变卖无余官吏役兵仅有存者使孙村之役不能夺过河身则官私财力举为虚弃若幸而复行故道则四十五埽皆以废壊横流之灾必倍于今孝先建议之初畧不及此近因人言沸腾方牒北外郡丞司云四十五埽并属北外监丞司地分令一面相度枝梧又云因检计春料便令计置今来欲兴脩四十五处已壊堤埽准备河水复行故道此莫大之役不赀之费也孝先当于建议之初首论其事待朝廷上下熟议而行今孝先便将此役作常程熟事行与北外监丞司令一面管认意望败事之后归罪他人其为欺罔实骇羣听其余患害未易悉数但臣采察众论以为此役不可不罢若今歳罢役不过枉费九百万物料虚役二万兵工若更接续兴修则来歳当役数十万人仍费三千余万此外民劳之极变故横生嗟怨之声足以复致水旱若将三千万物料钱作数年因水所欲行之地稍立隄防増卑培薄数年之后必渐安流何苦徇一夫之私计逆万人之公论以兴必不可成之役乎此臣所谓措置不当之咎也臣窃见仁宗朝名臣欧阳脩为学士日有脩河议状二篇虽当时事宜而其所画利害措置方畧颇切今日之事臣以为可用故辄缮写进呈自祖宗以来除委任执政外仍以侍从近臣为耳目请间论事殆无虚日今自垂帘已来除执政台谏开封尹外更无人得对惟有迩英讲读犹获亲近清光若复瘖黙不言则是耳目殆废臣受恩深重不敢观望上下茍为身谋谨备録今日进读之言上陈圣鉴臣无任恐栗待罪之至轼为龙图阁学士左朝奉郎知杭州乞开杭州西湖状奏曰臣闻天下所在陂湖河渠之利废兴成毁皆若有数惟圣人在上则兴利除害易成而难废昔西汉之末翟方进为丞相始决壊汝南鸿隙陂父老怨之歌曰壊陂谁翟子威饭我豆羮芋魁反乎覆陂当复谁言者两黄鹄盖民心之所欲而托之天以为有神下告我也孙皓时呉郡上言临平湖自汉末草秽壅塞今忽开通长老相传此湖开天下平皓以为己瑞已而晋武帝平呉由此观之陂湖河渠之久废复开事关兴运虽天道难知而民心所欲天必从之杭州之有西湖如人之有眉目盖不可废也唐长庆中白居易为刺史方是时湖溉田千余顷及钱氏有国置撩湖兵士千人日夜开浚自国初以来稍废不治水涸草生渐成葑田熙宁中臣通判本州则湖之葑合盖十二三耳至今才十六七年之间遂堙塞其半父老皆言十年以来水浅葑横如云翳空倐忽便满更二十年无西湖矣使杭州而无西湖如人去其眉目岂复为人乎臣愚无知窃谓西湖有不可废者五天禧中故相王钦若始奏以西湖为放生池禁捕鱼鸟为人主祈福自是以来毎歳四月八日郡人数万防于湖上所活羽毛鳞介以百万数皆西北向稽首仰祝千万歳夀若一旦堙塞使蛟龙鱼鳖同为涸辙之鲋臣子坐观亦何心哉此西湖之不可废者一也杭之为州本江海故地水泉醎苦居民零落自唐李泌始引湖水作六井然后民足于水井邑日富百万生聚待此而后食今湖狭水浅六井渐壊若二十年之后尽为葑田则举城之人复饮醎苦其势必自耗散此西湖之不可废者二也白居易作西湖石函记云放水溉田毎减一寸可溉十五顷毎一复时可溉五十顷若蓄泄及时则濒河千顷可无凶歳今虽不及千顷而下湖数十里间茭菱谷米所获不赀此西湖之不可废者三也西湖深阔则运河可以取足于湖水若湖水不足则必取足于江潮潮之所过泥沙浑浊一石五斗不出三歳辄调兵夫十余万功开浚而河行市井中盖十余里吏卒搔扰泥水狼藉为居民莫大之患此西湖之不可废者四也天下酒官之盛未有如杭者也歳课二十余万缗而水泉之用仰给于湖若湖渐浅狭水不应沟则当劳人逺取山泉歳不下二十万功此西湖之不可废者五也臣以侍从出膺宠寄目覩西湖有必废之渐有五不可废之忧岂得茍安歳月不任其责辄已差官打量湖上葑田计二十五万余丈度用夫二十余万功近者伏防皇帝陛下太皇太后陛下以本路饥馑特寛转运司上供额斛五十余万石出粜常平米亦数十万石约勅诸路不取五谷力胜税钱东南之民所活不可胜计今又特赐本路度牒三百而杭独得百道臣谨以圣意増价召人中米减价出卖以济饥民而増减耗折之余尚得钱米约共一万余贯石臣辄以此钱米募民开湖度可得十万功自今月二十八日兴功农民父老纵观太息以谓二圣既捐利与民活此一方而又以其余弃兴久废无穷之利使数千人得食其力以度此凶歳盖有泣下者臣伏见民情如此而钱米有限所募未广葑合之地尚存太半若来者不嗣则前功复弃深可痛惜若更得度牒百道则一举募民除去净尽不复遗患矣伏望皇帝陛下太皇太后陛下少赐详览察臣所论西湖五不可废之状利害卓然特出圣断别赐臣度牒五十道仍敕转运提刑司于前来所赐诸州度牒二百道内契勘赈济支用不尽者更拨五十道价钱与臣通成一百道使臣得尽力毕志半年之间目见西湖复唐之旧环三十里际山为岸则农民父老与羽毛鳞介同泳圣泽无有穷己臣不胜大愿谨录奏闻伏敕旨
　　轼又奏曰熙宁中通判杭州时父老皆云苦运河淤塞率三五年常一开濬不独劳役兵民而运河自州前至北郭穿阛阓中盖十四五里毎将兴工市肆汹动公私骚然自胥吏壕砦兵级等皆能恐喝人户或云当于某处置土某处过泥水则居者皆有失业之忧既得重赂又转而之他及工役既毕则房廊邸舍作践狼籍园圃隙地例成丘阜积雨荡濯复入河中居民患厌未易悉数若三五年失开则公私壅滞以尺寸水行数伯斛舟人牛力尽跬步千里虽监司使命有数日不能出郭者询其所以频开屡塞之由皆云龙山浙江两间泥沙浑浊积日稍久便及四五尺其势当然不足怪也寻刬刷捍江兵士及诸色厢军得一千人七月之间开濬茆山塩桥二河各十余里皆有水八尺自是公私舟船通利三十年已来开河未有若此深快者然潮水日至淤塞犹昔则三五年间前功复弃今于钤辖司前置一牐毎遇潮上则暂闭此牐潮平水清复开则河过阛阓中者永无潮水淤塞开淘骚扰之患诏从其请民甚便之轼又乞相度开石门河状曰臣谨按史记秦始皇三十六年东游至钱塘临浙江水波恶乃西百二十里从狭中渡始皇帝以天下之力徇其意意之所欲出赭山桥海无难而独畏浙江水波恶不敢径渡以此知钱塘江天下之崄无出其右者臣昔通守此邦今又忝郡寄二十年间亲见覆溺无数自温台明越往来者皆由西兴径渡不涉浮山之险时有覆舟然尚希少自衢睦处婺宣歙饶信及福建路八州往来者皆出入龙山防泝此江江水滩浅必乗潮而行潮自海门东来势若雷霆而浮山峙于江中与鱼浦诸山相望犬牙错入以乱潮水洄洑激射其怒自倍沙碛转移状如鬼神往往于渊潭中涌出陵阜十数里旦夕之间又复失去虽舟师没人不能前知其深浅以故公私坐视覆溺无如之何老弱呌号求救于湍沙之间声未及终已为潮水卷去行路为之流涕而已纵有勇悍敢往之人又多是盗贼利其财物或因而挤之能自全者百无一二性命之外公私亡失不知一歳凡几千万而衢睦等州人众地狭所产五谷不足于食歳常漕苏秀米至桐庐散入诸郡钱塘亿万生齿待上江薪炭而活以浮山之崄覆溺留碍之故此数州薪米常贵又衢婺睦歙等州及杭之富阳新城二邑公私所食塩取足于杭秀诸场以浮山之崄覆溺留碍之故官给脚钱甚厚其所亡失与依托风水以侵盗者不可胜数此最其大者其余公私利害未可以一二遽数臣伏见宣徳郎前权知信州军州事侯临因葬所生母于杭州之南荡往来江濵相视地形访闻父老参之舟人反复讲求具得其实建议自浙江上流地名石门并山而东或因斥卤弃地凿为运河引浙江及谿谷诸水凡二十二里有竒以达于江又并江为岸度潮水所向则用石所不向则用竹木凡八里有竒以达于龙山之大慈浦自大慈浦北折扺小岭下凿岭六十五丈以达于岭东之古河因古河稍加浚治东南行四里有竒以达于今龙山之运河以避浮山之崄度用钱十五万贯用捍江兵及诸郡厢军三千人二年而成臣与前转运使叶温叟转运判官张璹躬往按视皆如临言凡福建两浙士民闻臣与临欲奏开此河万口同声以为莫大无穷之利臣纵欲不言已为众论所迫势不得黙已臣闻之父老章献皇后临朝日以江水有皇天荡之崄内出钱数十万贯筑长芦起僧舍以拯溺者又见先帝以长淮之崄赐钱十万贯米十万石起夫九万二千人以开山河今浮山之崄非特长芦山之比而二圣仁慈视民如伤必将捐十五万缗以平此积崄也谨昧死上临所陈开石门河利害事状一本及臣所差观察推官董华用临之説约度功料及合用钱物料状一本并地图一面伏乞降付三省看详或召临赴省面加质问仍乞下本路监司或更特差官同共相视若臣与临言不妄乞自朝廷擘画支赐钱物施行臣观古今至事非知之难言之亦难在成之而已临之才干众所共知臣谓此河非临不成伏望圣慈特赐访问左右近臣必有知临者乞专差临监督此役不惟救活无穷之性命完惜不赀之财物又使数州薪米流通田野市井咏歌圣泽子孙不忘臣不胜大愿谨录奏闻伏勅旨
　　轼为翰林学士承旨又上奏曰臣窃闻议者多谓呉中本江海太湖故地鱼龙之宅而居民与水争尺寸以故常被水患盖理之当然不可复以人力疏治是殆不然臣到呉中二年虽为多雨亦未至过甚而苏湖常三州皆大水害稼至十七八今年虽为淫雨过常三州之水遂合为一太湖松江与海然无辨者盖因二年不退之水非今年积雨所能独致也父老皆言此患所从来未逺不过四五十年耳而近歳特甚盖人事不脩之积非特天时之罪也三呉之水潴为太湖湖之水溢为松江以入海海水日两潮潮浊而江清潮水常欲淤塞江路而江水清驶随辄涤去海口常通故呉中少水患昔苏州已东官私船舫皆以篙行无陆挽者古人非不知为挽路以松江入海太湖之咽喉不敢鲠塞故也自庆歴以来松江始大筑挽路建长桥植千柱水中宜不甚碍而夏秋涨水之时桥上水常高尺余况十里积石壅土筑为挽路乎自长桥挽路之成公私漕运便之日葺不已而松江始艰噎不快江水不快软缓而无力则海之泥沙随潮而上日积不已故海口埋灭而呉中多水患近日议者但欲发民浚治海口而不知江水艰噎虽暂通快不过歳余泥沙复积水患如故今欲治其本长桥挽路固不可去惟有凿挽路于旧桥外别为千桥桥谼各二丈千桥之积为二千丈水道松江宜加迅驶然后官私出力以浚海口海口既浚而江水有力则泥沙不复积水患可以少衰臣之所闻大畧如此而未得其详旧闻常州宜兴县进士单锷有水学故召问之出着呉中水利书一卷且口陈其曲折则臣言止得十二三耳臣与知水者考论其书疑可施用谨缮写一本缴连进上伏望圣慈深念两浙之富国用所恃歳漕都下米百五十万石其他财赋供餽不可悉数而十年九涝公私凋弊深可愍惜乞下臣言与锷书委本路监司躬亲按行或差强干知水官吏考实其言图上利害臣不胜区区谨录奏闻伏敕旨
　　轼又录进单锷呉中水利书曰窃观三州之水为患滋久较旧赋之入十常减其五六以日月指之则水之害于三州逾五十年矣所谓三州者苏常湖也朝廷屡责监司监司毎督州县又间出使者寻按旧迹使讲明利害之原然而西州之官求东州之利目未尝歴览地形之高下耳未尝讲闻湍流之所从来州县惮其经营百姓厌其出力钧曰水之患天数也按行者驾轻舟于汪洋之陂视之茫然犹擿埴索途以为不可治也间有忠于国志于民深求而力究之然有知其一而不知其二知其末而不知其本详于此而畧于彼故有曰三州之水咸注之震泽震泽之水东入于松江由松江以至于海自庆歴以来呉江筑长堤横截江流由是震泽之水常溢而不泄以至壅灌三州之田此知其一偏者也或又曰由宜兴而西溧阳县之上有五堰者古所以节宣歙金陵九阳江之众水由分水银林二堰直趋太平州芜湖后之商人由宣歙贩卖木东入二浙以五堰为艰阻因相为之谋罔绐官中以废去五堰五堰既废则宣歙金陵九阳江之水或遇五六月山水暴涨则皆入于宜兴之荆溪由荆溪而入震泽盖上三州之水东灌苏常湖也此又知其一偏者耳或又曰宜兴之有百渎古之所以泄荆溪之水东入于震泽也今已湮塞而所存者四十九条疏此百渎则宜兴之水自然无患此亦知其一偏者也三者之论未尝参究得之既不详攻之则易破以锷视其迹自西五堰东至呉江岸犹之一身也五堰则首也荆溪则咽喉也百渎则心也震泽则腹也傍通太湖众渎则络脉众窍也呉江则足也今上废五堰之固而宣歙池九阳江之水不入芜湖反东注震泽下又有呉江岸之阻而震泽之水积而不泄是犹有人焉桎其手其足塞其众窍以水沃其口沃而不已腹满而气絶视者恬然犹不谓之已死今不治呉江岸不疏诸渎以泄震泽之水是犹沃水于人不去其手桎不解其足缚不除其窍塞恬然安视而已诚何心哉然而百渎非不可治五堰非不可复呉江岸非不可去盖治之有先后且未筑呉江岸已前五堰其废已久然而三州之田尚十年之间熟有五六五堰犹未为大患自呉江筑岸已后十年之间熟无一二欲具验之阅三州歳赋所入之数则可见矣且以宜兴百渎言之古者所以泄西来众水入震泽而终归于海盖震泽吐纳众水今纳而不吐锷窃视熙宁八年时虽大旱然连百渎之田皆鱼游鳖处之地低污之甚也其田去百渎无多逺而田之苗是时亦皆旱死何哉盖百渎及傍穿小港渎歴年不遇旱皆为泥沙堙塞与平地无异矣虽去震泽甚迩民力难以私举时官又无留意疏导者苗卒归乎槁死自熙宁八年迄今十四载其田即未有可耕之日歳歳诉潦民益憔悴昔嘉祐中邑尉阮洪深明宜兴水利方是时呉中水洪屡上书监司乞开通百渎监司允其请遂鸠工于食利之民疏导四十九条是年大熟此百渎之验歳水旱皆不可不开也宜兴所利非止百渎而已东则有蠡河横亘荆溪东北透湛渎东南接罨画溪昔范蠡所凿与宜兴之西蠡运河皆以昔贤名呼其蠡河遇大旱则浅淀中旱则通流又有孟泾泄滆湖之水入震泽其他沟渎淀塞其名不可缕举夫呉江岸界于呉松江震泽之问岸东则江岸西则震泽江之东则大海也百川莫不趋海自西五堰之上众川由荆溪入震泽注于江由江归于海地倾东南其势然也自庆歴二年欲便粮运遂筑北隄横截江流五六十里遂致震泽之水常溢而不泄浸灌三州之田毎至五六月之间湍流峻急之时视之则呉江岸之东水常低岸西之水不下一二尺此隄岸阻水之迹自可览也又覩岸东江尾与海相接之处污淀茭芦丛生沙泥涨塞而又江岸之东自筑岸已来沙涨成一村昔为湍流奔涌之地今为民居民田桑枣塲圃呉江县由是歳増旧赋不少虽然増一邑之赋反损三州之赋不知几百倍耶夫江尾昔无茭芦壅障流水今何致此盖未筑岸之前源流东下峻急筑岸之后水势迟缓无以涤荡泥沙以至増积而茭芦生茭芦生则水道狭水道狭则流泄不快虽欲震泽之水不积其可得耶今欲泄震泽之水莫若先开江尾茭芦之地迁沙村之民运其所涨之泥然后以呉江岸凿其土为木桥千所以通粮运毎桥用耐水土木防二条各长二丈五尺横梁三条各长六尺柱六条各长二丈除首尾占阁外可得二丈余谼道毎一里计三百六十步一里为桥十所计除占阁外可开水面二十三丈毎三十步一桥也一千条桥共开水面二千丈计一十一里四十步也随桥谼开茭芦为港走水仍于下流开白蚬安亭二江使太湖水由华亭青龙入海则三州水患必大衰减常州运河之北偏乃江隂县也其地势自河而渐低上自丹阳下至无锡运河之北偏古有泄水入江渎一十四条曰孟渎曰黄汀堰渎曰东函港曰北戚氏港曰五缷堰港曰棃溶港曰蒋渎曰欧渎曰魏渎泾曰支子港曰蠡渎曰牌【一作碑】泾皆以古人名或以姓称之昔皆以泄众水入运河立防门又北泄下江隂之江今名存而实亡今存者无几二浙之粮船不过五百石运河止可常存五六尺之水足可以胜五百石之舟以其一十四处立为石碶防门毎渎于岸北先筑堤岸则制水入江若无隄防则水泛溢而不制将见灌浸江隂之民田民居矣昔熙宁中有提举沈披者辄去五缷堰走运河之水北下江中遂害江隂之民田为百姓所讼即罢提举亦尝被罪始欲以为利而适足以害之此未达古人之智以至败事也切见近日钱塘进士余黙两进三州水利徒能备陈功力琐细之事殊不知本末惟有言得常州运河晋陵至无锡一十四处置防门泄水北下江隂大江虽三尺童子亦知如此可以为利然余黙虽能言防门一事合锷鄙策奈何无法度以制入江之水行之则又岂止为一沈披耶又覩主簿张寔进状言呉江岸为阻水之患泾函不通其言然则然矣虽言呉江岸而不言措置水之术盖古之所创泾函在运河之下用长防木为之中用铜轮力水冲之则草可刈也置在运河底下暗走水入江今常州有东西二函地名者乃此也昔治平中提刑元积中开运河尝开见函管但见函管之内皆泥沙以谓功力甚大非可易复遂已今先开凿江湖海故道堙塞之处泄得积水他日治函管则可若未能开故道而先治函管是知末而不知本也切见常州运河之北偏皆江隂低下之田常患积水难以耕植今河上为防门河下筑堤防以管水入江百姓由是縁此河隄可以作田围此泄水利田之两端也宜兴县西有夹苎干渎在金坛宜兴武进三县之界东至滆湖及武进县界西南至宜兴北至金坛通接长塘湖西接五堰茅山薛步山水直入宜兴之荆溪其夹苎干盖古之人亦所以泄长塘湖东入滆湖泄滆湖之水入大呉渎塘口渎白鱼湾高梅渎四渎及白鹤溪而北入常州之运河由运河而入一十四条之港北入大江今一十四条之港皆名存而实亡累有知利便者献议朝廷欲依古开通北入运河以注大江自滆湖长塘湖两首各开三分之二为彼田户皆豪民不知利便唯恐开凿已田隂构胥吏皆柅而不行元丰之间金坛令曽长官奏请乞开朝廷又降指挥委江东及两浙两路监司相度及近县官员相视又为彼豪民计构不行傥开夹苎干通流则西来他州入震泽之水可以杀其势深利于三州之田也锷熙宁八年歳遇大旱切观震泽水退数里清泉乡湖干数里而其地皆有昔日丘墓街井枯木之根在数里之间信知昔为民田今为太湖也太湖即震泽也以是推之太湖寛广愈于昔时昔云有三万六千顷自筑呉江岸及诸港渎堙塞积水不泄又不知其愈广几多顷也锷又尝见低下之田昔人争售之今人争弃之盖积年之水十无一熟积空头之税或遇频年不收则饥饿丐殍鬻妻子以偿王租或置其田舍其庐而逋至于酒坊处在水乡沽卖不行以致败阙者比年尤甚皆縁水伤下田不收故也锷又尝游下乡切见陂啽之间亦多丘墓皆为鱼鼈之宅且古之葬者不即高山则于平原陆野之间岂即水穴以危亡防耶尝得唐埋铭于水穴之中今犹存焉信夫昔为高原今为污泽今之水不泄如古也昨熙宁间捡正张谔命属吏殿丞刘慤相视苏秀二州海口诸浦渎为沙泥壅塞将欲疏凿以快流水慤相视回申以谓若开海口诸浦则东风驾海水倒注反灌民田谔谓慤曰地倾东南百川归海古人开诸海浦所以通百川也若反灌民田古人何为置诸浦耶百川东流则有常西流则有时因东风虽致西流风息则其流亦复归于海其势然也凡江湖诸浦港势亦一同慤虽信其如此然犹有説盖以昔视诸浦无倒注之患而今乃有之盖昔无呉江岸之阻诸浦虽暂有泥沙之壅然百川湍流浩急泥沙自然涤荡随流以下今呉江岸阻絶百川湍流缓慢缓慢则其势难以荡涤泥沙设使今日开之明日复合又闻秀州青龙镇入海诸浦古有七十二防盖古之人以为七十二防曲折宛转者盖有深意以谓水随地势东倾入海虽曲折宛转无害东流也若遇东风驾起海潮汹涌倒注则于曲折之间有所回激而泥沙不深入也后人不明古人之意而一皆直之故或遇东风海潮倒注则泥沙随流直上不复有阻凡临江湖海诸港浦势皆如此所谓今日开之明日复合者此也今海浦昔日曲折宛转之势不可不复也夫利害挂于眉睫之间而人有所不知今欲泄三州之水先开江尾去其泥沙茭芦迁沙上之民次疏呉江岸为千桥次置常州运河一十四处之防门石碶隄防管水入江次开导临江湖海诸县一切港渎及开通茜泾水既泄矣方诱民以筑田围昔郏亶尝欲使民就深水之中叠成围岸夫水行于地中未能泄积水而先成田围以狭水道当春夏湍流浩急之时则水当涌行于田围之上非止壊田围且淹浸庐舍矣此不智之甚也欲乞朝廷指挥下两淛转运司择智力了干官员分布诸县则不越数月其工可毕所有创桥疏通河港置防门利便制度不在规规而言也今所画三州江湖溪海图一本但可观其大畧港渎之名亦布其一二耳欲见其详莫若下苏常湖诸县各画溪河沟港图一本各言某河某渎通某县某处俟其悉上合而为一图则纎悉若视于指掌之间也锷又覩秀州青龙镇有安亭江一条自呉江东至青龙由青龙泄水入海昔因监司相视恐走透商税遂塞此一江其江通华亭及青龙夫笼截商税利国能有几耶堰塞湍流其害实大又况措置商税不为难事窃闻近日华亭青龙人户相率陈状情愿出钱乞开安亭江见有状在本县官吏未与施行近又访得宜兴西滆湖有二渎一名白鱼湾一名大呉渎泄滆湖之水入运河由运河入一十四处防门下江其二渎在塘口渎之南又有一渎名高梅渎亦泄滆湖之水入运河由运河入防门在呉渎之南近闻知苏州王觌奏请开海口诸浦锷切谓海口诸浦不可开今开之不逾日或遇东风则泥沙又合矣尝观考工记曰善沟者水囓之善防者水淫之盖谓上水湍流峻急则自然下水泥沙囓去矣今若俟开江尾及疏呉江岸为桥与海口诸浦同时兴功则自然上流东下囓去诸浦沙泥矣凡欲疏道必自下而上先治下则上之水无不流若先治上则水皆趋下漫灭下道而不可施功力其势理然也故今治三州之水必先自江尾海口诸浦疏凿呉江岸及置常州一十四处之防门筑堤制水入江此与呉江两处分泄积水最为先务也然锷观合开三州诸沟渎不必全借官钱盖三州之民憔悴之久人人乐开故半可以资食利户之力也今畧举其一二若开江尾疏呉江岸为桥迁呉江岸东一村之民开地复为昔日之江置一十四处之防门并筑一十四条堤制水入江开夹苎干白鹤溪白鱼湾大呉渎塘口渎宜兴东蠡河已上非官钱不可开也若宜兴之横塘百渎苏州之海口诸浦安亭江江隂之季子港春申港下港黄田港利港宜兴之塘头渎及诸县凡有自右泄水诸沟港浜渎尽可资食利户之力也莫若先下三州及诸县抄录诸道江湖海一切诸港渎沟浜自古有名者及供上丈尺料之功力之费或系官钱或系食利私力期之以施工日月同日开凿同日疏放若或放水有先后则上水奔涌东下冲损在下开未毕沟港以故须同日决放也或者有谓昔人创望亭吕城奔牛三堰盖为丹阳下至无锡苏州地形东倾古人创三堰所以虑运河之水东下不制是以创堰以节之以通漕运自熙宁治平间废去望亭吕城二堰然亦不妨纲运者何耶锷曰昔之太湖及西来众水无呉江岸之阻又一切通江湖海故道未尝堙塞故运河之水尝虑走泄入于江湖之间是以置堰以节之今自庆歴以来筑置呉江岸及诸港浦一切堙塞是以三州之水常溢而不泄二堰虽废水亦常溢去堰若无害今若泄江湖之水则二堰尤宜先复不复则运河将见涸而粮运不可行此灼然之利害也又若宜兴创市桥去西津堰盖嘉祐中邑尉阮洪上言监司就长桥东市邑中创一桥使运河南通荆溪初开凿市街乃见昔日桥柱尚存地中咸谓古为桥于此也又运河之西口有古西津堰今已废去久矣且古之废桥置堰以防走透运河之水今也置桥废堰以通荆溪则溪水常倒注入运河之内今之与古何利害之相反耶锷以谓古无呉江岸众水不积运河高于荆溪是以塞桥置堰以防泄运河之水也今因呉江岸之阻众水积而常溢倒注运河之内是以创桥废堰见利而不见害也今若治呉江岸泄众水则运河之水再防走泄当于北门之外创一堰可也其利害盖如此也或又曰切观诸县高原陆野之乡皆有塘圩或三百亩或五百亩为一圩盖古之人停滀水以灌溉民田以今视之其塘之外皆水塘之中未尝滀水又未尝植苗徒牧养牛羊畜放鳬鴈而已塘之所创有何益耶锷曰塘之为塘是犹堰之为堰也昔日置塘滀水以防旱歳今自三州之水久溢而不泄则置而为无用之地若决呉江岸泄三州之水则塘亦不可不开以滀诸水犹堰之不可不复也此亦灼然之利害矣茍堰与塘为无益则古人奚为之耶盖古之贤人君子大智经营莫不除害兴利出于人之未到后人之浅谋管见不达古人之大智颠倒穿凿徒见其害而莫见其利也若呉江岸止知欲便粮运而不知遏三州之水反以为害又若废青龙安亭江徒知不漏商旅之税又不知反狭水道以遏百川今之人所以戾古者凡如此也锷切观无锡县城内运河之南偏有小桥由桥而南下则有小渎渎南透梁溪渎有小堰名曰单将军堰自桥至梁溪其渎不越百步堰虽有亦不渡船筏梁溪即接太湖昔所以为此堰者恐泄运河之水昔熙宁八年是歳大旱运河皆旱涸不通舟楫是时锷自武林过无锡因见将军堰既不渡船筏而开是渎者古人岂无意乎因语与邑宰焦千之曰今运河不通舟楫切覩将军堰接运河去梁溪无百步之逺古人置此堰渎意欲取梁溪之水以灌运河千之始则以锷言为狂终则然之遂率民车四十二管车梁溪之水以灌运河五日河水通流舟楫往来信夫古人经营利害凡一沟渎皆有微意而今人昧之也尝见苏州之茜泾昔范仲淹命工开导以泄积水以入于海当时谏官不知苏州患在积水不泄咸上疏言仲淹走泄姑苏之水盖不知其利而返以为害今茜泾自仲淹之后未复开凿亦久堙塞锷存心三州水利凡三十年矣毎覩一沟一渎未尝不明古人之微意其间曲折宛转皆非徒然也锷今日之议未始増广一沟一渎其言与图符合若非观地之势明水之性则无以见古人之意今并图以献惟执事者上之朝廷则庶几三州憔悴之民有望于今日也










　　歴代名臣奏议卷二百五十二
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百五十三
　　明　杨士竒等　撰
　　水利
　　宋徽宗即位初左正言任伯雨论黄河状曰臣窃以黄河为中国患二千歳矣若使人力可胜有利无害则昔人固已为之不应留以遗后世也自古竭天下之力以事河者莫如本朝徇众人偏见欲屈大河之势以从人者莫甚近世臣不敢逺引只如元祐末年小呉决溢议者乃谲谋异计欲立竒功以徼厚赏不顾地势不念民力不惜国用力建东流之议当洪流中立马头设锯牙梢刍材木耗费百倍力遏水势使之东注淩虚驾空非特水行地上而已増堤益防惴惴恐决澄沙淤泥久益高仰一旦决溃又复北流此非隄防之不眘亦理势之必至也昔禹之治水不独行其所无事亦未尝不因其变以导之故其为逆设之河必曰九河九者究也物穷则变此禹之治水所以示河流之无常而不可使从人力之道也盖河流混浊泥沙相半流行既久迤逦淤淀则久而必决者势不能无变也或东而北或北而东亦安可以人力制哉为今之策正宜因其所向寛立隄防约栏水势使之不至于大段漫流若恐北流淤淀塘泊亦只宜因塘泊之岸増设隄防乃为长策风闻近日又有议者献东流之计不独比年灾伤居民流散公私匮竭百无一有事势窘急固不可为抑亦自高注下湍流奔猛溃决未久势不可改设若兴工公私徒耗甚非利民之举实自困之道也伏愿陛下特赐睿旨
　　大观元年中书舍人许光疑上奏曰臣向在姑苏徧询民吏皆谓欲去水患莫若开江濬浦盖太湖在诸郡间必导之海然后水有所归自太湖距海有三江有诸浦能疏涤江浦除水患犹反掌耳今境内积水视去歳损二尺视前歳损四尺良由初开呉松江继濬八浦之力也呉人谓开一江有一江之利濬一浦有一浦之利愿委本路监司与谙晓水势精彊之吏徧诣江浦详究利害假以歳月先为之备然后兴夫调役可使公无费财而歳供常足人不告劳而民食不匮是一举而获万世之利也诏呉择仁相度以闻
　　二年都水使者呉玠上言曰自元丰间小呉口决北流入御河下合西山诸水至清州独流砦三叉口入海虽深得保固形势之策而歳月寖久侵犯塘堤冲壊道路齧损城砦臣奉诏修治隄防御捍涨溢然筑八尺之堤当九河之尾恐不能敌若不遇有损缺逐旋増修即又至隳壊使兴塘水相通于边防非计也乞降防修葺从之
　　政和二年七月兵部尚书张阁上言曰臣昨守杭州闻钱塘江自元丰六年泛溢之后潮汛往来率无宁歳而比年水势稍改自海门过赭山即回薄岩门白石一带北岸壊民田及盐亭监地东西三十余里南北二十余里江东距仁和监止及三里北趣赤岸口二十里运河正出临平下塘西入苏秀若失障御恐他日数十里膏腴平陆皆溃于江下塘田庐莫能自保运河中絶有害漕运诏亟修筑之
　　四年都水使者孟昌龄献议导河大伾可置永逺浮桥谓河流自大伾之东而来直大伾山西而止数里方回南东转而过复折北而东则又直大伾山之东亦止不过十里耳视地形水势东西相直径易曽不十余里间且地势低下可以成河倚山可为马头又有中潬正如河阳若引使穿大伾大山及东北二小山分为两股而过合于下流因是三山为趾以系浮梁省费数十百倍可寛河朔诸路之役朝廷喜而从之
　　十一月都水使者孟揆上言曰大河连经涨淤滩面已高致河流倾侧东岸今若修闭强上埽决口其费不赀兼冬深难施人力纵使极力修闭东堤上下二百余里必须尽行増筑与水争力未能全免决溢之患今漫水行流多咸卤及积水之地又不犯州军止经数县地分迤逦纒御河归纳黄河欲自决口上防州之地水堤为始増补旧堤接续御河东岸签合大河从之乙亥臣僚言禹迹湮没于数千载之逺陛下神智独运一旦兴复导河三山长堤盘固横截巨浸依山为梁天造地设威示南北度越前古歳无解系之费人无病涉之患大功既成愿申饬有司以日继月视水向着随为隄防益加増固毎遇涨水水官漕臣不辍巡视诏付孟昌龄六年四月安抚赵霖上平江水利策其相度之説曰平江逐县地形水势利害各不相侔盖浙西六州之地平江最为低下六州之水注入太湖太湖之水流入松江接青龙江东入于海而平地势自南直北至常熟县之半自东止昆山县地西南之半水与太湖松江水面相半皆是诸州所聚之水泛滥其中平江之地虽下于诸州而濒海之地特高于他处谓之堽身堽身之西又与常州地形相等东西与北三面势若盘盂积水南入注乎其中所以自古防海环江开凿港浦者籍此疏导积中之水由是以观则开治港浦不可不先也港浦既已浚则讲经久不堙塞之法今濒海之田惧咸潮之害皆作堰埧以隔海潮里水不得流外沙日以积此昆山诸浦堙塞之由也堽身之民毎阙雨则恐里水之减不给灌溉悉为堰埧以止流水临江之民毎遇潮至则于浦身凿开小沟以供己用亦为堰断以留余潮此常熟诸浦堙塞之由也法当置闸然后可以限水之内外可以随潮而啓闭浦既已开闸既已置而太湖松江之水与积水为一派沈没民田者一遇风作则高浪万顷愈泄愈来纵使诸浦防之泄之涓涓来之浩浩当斯之时障之不可疏之不可为之计者莫若顺其性而狭其流乃为上策所谓上策者大筑圩岸高围民田而已如此则积水日削众浦日耗矣大抵三説一曰开置港浦二曰置闸啓闭三曰筑圩裹田三者阙一不可又各有先后缓急之序其开浦篇曰高田引以灌溉低田导以决泄者浦也古人大小纵横设为港浦若经纬然按图于旧得九十处或名港浦或名泾浜或谓之塘或谓之漕以询究古迹得其为利之大者三十六浦区为三等上等工大而利博在前所先也中等工费可减上等三之二下等间于上中等之间或自大浦而分投别派工料之数又少损焉其置闸篇曰濒海临江之地形势高仰古来港浦尽于地势高处淤淀若一旦顿议开通地里遥逺未易施力以拒咸潮今于三十六浦中寻究得古曽置闸者才四浦唯庆安福山两闸尚存余皆废弃故基尚存古人置闸本图经久但以失之近里未免易湮治水莫急于开浦开浦莫急于置闸置闸莫利于近外若置闸而又近外则有五利焉江海之潮日两涨落潮上灌浦则浦水倒流潮落浦深则浦水湍防逺处积水早潮退定方得随流几入浦口则晩潮复上亢末流入江海又与潮俱还积水与潮相为往来何縁减退今开浦置闸潮上则闭潮退则啔外水无自而入里水日得以出一利也外水不入则泥沙不淤于闸内使港浦常得通利免为堙塞二利也濒海之地仰浦水以溉高田毎苦咸潮多作堰断若决之使通则害苗稼若筑之使塞则障积水今置闸啓闭水有泄而无入闸内之地尽获稼穑之利三利也置闸必近外去江海止可三五里使闸外之浦日有澄沙淤积假令歳事浚治地里不逺易为工力四利也港浦既已深阔积水既已通流则泛海浮江货船木栰或遇风作得以入口住泊或欲住卖得以归市出卸官司遂可以闸为限拘收税课以助歳计五利也复有二説昆山诸浦通彻东海沙浓而潮咸当先置闸而后开浦一也闸之侧各开月河以堰为限遇闸闭小舟不阻往来二也筑圩篇曰天下之地膏腴莫美于水田利倍莫盛于平江縁平江水田以低为胜昔之赋入多出于低乡今低乡之田为积水漫没十已八九当时田圩未壊水有限隔风不成浪今田圩殆尽水通为一遇东南风则太湖松江与昆山积水尽奔常熟遇西风则常熟之水东赴者亦然正如盛盂中水随风往来未尝停息尝陟昆山与常熟山之巅四顾水与天接父老皆曰水底十五年前皆良田也今若不筑圩岸围裹民田车畎以取水底之地是弃良田以为水也况平江之地低于诸州唯高大圩岸方能与诸州地形相应昔人筑圩裹田非谓得以播殖也将恃此以狭水之所居耳昆山去城七十里通往来者至和塘也常熟去城一百五里通往来者常熟塘也二塘为风浪冲击塘岸漫灭往来者动辄守风往来有覆舟之虞是皆积水之害今若开浦置闸之后先自南乡大筑圩岸围裹低田使位位相接以御风涛以狭水源治之上也修作至和常熟二塘之岸以限絶东西往来之水治之次也凡积水之田尽令修筑圩岸使水无所容治之终也昨闻熙宁四年大水众田皆没独长洲尤甚昆山陈新顾晏陶湛数家之圩高大了无水患稻麦两熟此亦筑岸之验目今积水之中有力人户间能作小堘岸围裹已田禾稼无虞盖积水本不深而圩岸皆可筑但民频年重困无力为之必官司借贷钱谷集植利之众并工戮力督以必成或十亩或二十亩地之中弃一亩取土为岸所取之田众户均价偿之其贷借钱谷官为置籍责以三年六限随税输还此治积水成始成终之策若其当开之浦则昆山常熟共三十六浦除常熟之许浦及白茆福山二浦见今深阔水势通快不须开治虽开三十三浦昆山十有一谓堀浦下张浦七了浦茜泾浦杨林浦六鹤浦顾迳浦川砂浦五岳浦蔡浦浪港浦常熟二十有二谓黄泗浦奚浦西陈浦东陈浦水门浦崔浦耿泾浦鱼潭浦邬沟浦瓦浦塘浦高浦金泾浦石撞浦六河浦北浦甘草浦千步泾司马泾金泾钱泾黄莺漕皆积久不浚当分为三等开修
　　徽宗时赵鼎臣缴进河议奏状曰臣伏以先事而言则言有难信之患后事而谏则事有不及之忧虽然忠臣虑国不谋其身孝子显亲思述其志言之先后一也顾当否何如耳伏念先臣某当元祐之末实为河北路转运副使方是时水官建议回河盖以累年功之成者十既八九独先臣居中罔敢阿徇请顺水性导使北流进言于朝至于再四奋孤忠触羣党抗单言遏众议谗锋谤熖几不获免尚頼陛下哀怜照察曲赐全护遣使按视既施行矣不幸后来水官惑前议竟兴力役断塞北流奏功告成中外称庆已而先臣以病赐归退伏田里虽及困革不忘朝廷常慷慨谓臣曰河本无事妄人扰之耳今及如是恐不三数年河无安定之理谁当复为上言之乎臣饮泪泣血退书其语刻之肌骨铭在肺肝方是时岂暇规后効计将然乎徒以不欺之诚着自平昔虽时有用舍而志不可无故也伏见去年河已东决举齐之西泛滥千里有司极力仅能塞之而积淤久高终不顺快迨及今夏沛然北流决于阚村如建瓴水陛下哀矜元元愍悼垫溺临遣谏议大夫赈烖恤穷且俾台郎共视河事仁恩徳意逺近固浃流甿饿夫抃首涕泣虽未复故土瞻旧丘而人人悦欣咸自以为更生也臣窃悲先臣抱孤孑之志而事不获申建忠荩之策而言未及用遽先朝露赍恨防漠今日已决之阚村乃先臣之所愿开者也今日既淤之东流乃先臣之所力争者也往昔使万有一如先臣之言则河患广博虽不遽平而水得所归功必有渐决不至于败壊荡徙如今日之贻朝廷忧也回河之役几年矣薪刍之所费力役之所用臣不敢为朝廷惜也金粟之所耗爵赏之所颁臣不敢为朝廷惜也所重为朝廷惜者两河数千里间有田不得种艺有庐不得归宿死者转体于沟壑生者寄命于道涂去歳既已若此今年又复如此谓之天灾臣窃以为非歳之罪也恭惟朝廷清明议论公正方遣敌使出临河防宜有成谋定策归报于上然微臣区区犹抱遗説陈父书冒不测之诛而献刍荛之议者非以希荣于既往而干泽于方今也诚以河溢臯陆垂二十年已失之机事不及悔将善其后必谨于先而先臣之言曩实误中奏草具在尚可推考傥防朝廷俯赐采览鉴已然之得失察既往之成败校短量长稽验当否于以裨赞大策恊成绪功使长河底平得効尘露虽结草之报未易加此此先臣之遗志而臣之所不敢忘者也然后退伏鈇锧下见先臣使九泉之魂得以瞑目岂非臣之素心宿愿者乎臣愚不足以知河事窃独耳剽日久尝闻诸先臣曰河之可以一言蔽者趋下而已自横垅六塔商胡小呉宗城内黄百年之间水皆西决则地势高下岂不可见今之大议不过东流与北流耳使河诚东而可以行则虽极天下之力而回之犹将请诸朝而不敢以为费也奈何地有高下之形水有逆顺之势今年虽塞明年且决来歳傥行后歳必淤借使神禹临之亦将无如之何矣如或顺而治之则庶几数十年其无河患乎正今日之明効大验也然议者毎挟溏泊以为言不以近事观之河既东徙而溏泊固已淤矣虽有司尝欲濬治之盖亦有所重为而未能也且其所侵害者独沧与干宁间耳使向之未尝有溏泊则将无以为御敌计乎臣有以知其不然也请得以事譬之据灵武之城则西戎稽颡决古北之口则北敌请命昔尝恃此以为固矣今虽未能复之而西北二边岂尝一日乏守备乎此尚人事之所及而犹可以力胜者耳水之为物非有情也奈何与之竞而不释哉先臣之缘河事进言者甚多臣不敢以徧举谨取最后乞治北流开阚村河门及申相度黄河利害所二状缮写投进伏望圣慈特赐睿览降付有司看详裁择施行冒黩天听无任陨越昧死待罪之至谨録奏闻
　　李复乞开黄河中滩劄子曰臣某防恩差知郑州于今月初四日到任首见差发人夫急于星火知大河涨溢原武等埽危急紧要修叠固护臣久知原武一带堤埽比诸处不同为郑北尽是积水陂湖相连直接国门又地势高于京师若有决溢势迅东下臣遂亲至河上体度水势次第今见大河于原武东二里以来中心有滩一道长三里余阔一百余步其滩已老问人云已十余年沙土坚壮河涨为滩所激奔射南岸水势甚紧枝梧费力臣见多方措置两日稍见次第然今年补贴虽得稍定来年遇涨还作上轸宸虑下劳百姓臣今乞下都水监将中滩于中心东西开透令引放河身于河槽中心通流虽有暴水不偏着岸更无危急兼东西只是长三里有余用工不多可絶后患今并画到图子随状进呈伏勅旨
　　王同上奏曰古者之治五行也必有五行之官其去民用尤近而逆其理则有败害之端莫甚于水故官得其任则不忧乎水之败害诚其势也是以舜命益作虞以掌山泽周有川泽之禁而后世修之未尝废也由秦汉以来使任其事而为之水官则莫若都水之职其主灌溉陂池保守河渠自太常及三辅皆有其官至武帝之时尤増重之于是又有左右使者使统其任而居其事者莫不明于禹贡之学而习于知水之性故刘向以治书为三辅都水都尉平当以明禹贡领护河隄盖其任职之人未尝不修其事而又有水工之徒以佐知其利害是以秦汉之际言水事于书尤着而魏晋已来至于隋唐其官亦未尝废于魏则有都尉水衡之号晋宋齐皆曰都水台或为水衡令及梁天监中始改曰太舟卿而主治舟航河隄隋唐之时又皆为都水使者或改曰监而舟檝河渠二署之然于水事或领或否矣故天下不喻于水而失其水之性使以忧中国者起矣国家比歳之间水之为害亦甚矣自京城之中民被其苦亦暴而衍溢者歴月不知所以泄之今国家惩前日之患而求于秦汉之故为之都水之任专其有司欲以知水之性此虑患之本也夫以患而设备求其功効而使之不为虚位则天下宜有明于水性若秦汉之间所谓水工者出矣茍得其水工而又以知水者居其任使之专其职而行于天下就视其水之利害得以备其故而治之不使数迁其任责之课最而信其黜陟则官得其人而分定则事益修矣故为今之虑水莫若如此
　　钦宗时李光乞废东南湖田劄子曰臣契勘东南地濒江海水易泄而多旱歴代以来皆有陂湖畜水以备旱歳盖湖高于田田又高于江海水少则泄田中水入海故无水旱之歳荒芜之田也祥符庆歴间民始有盗陂湖为田者三司转运使下书切责州县复田为湖当时条约甚严谨水之畜泄则有闭纵之法禁民之侵耕则有赏罚之法近年以来所至尽废为田涝则水増益不已旱则无灌溉之利而湖之田亦旱矣民既已承佃无复脱期所收租税悉充御前而漕司暗亏常赋数至百万而民之失业者不可胜计可谓两失伏望圣慈速赐指挥尽罢东南废湖为田者复以为湖庶几凋瘵之民稍复故业不胜幸甚
　　高宗绍兴间大理寺丞周公环言临安平江湖秀四州低下之田多为清水浸灌盖縁溪山诸处并居太湖水分为二派东南一派由松江入于海东北一派由诸浦注于江其江泄水诸浦中惟白茅浦最大今为沙泥淤塞毎歳暑雨稍多则东北一派水必壅溢遂致浸伤农田欲望令有司相视于农隙开决白茅浦故道俾水势分派流畅实为四州无穷之利近年以来浙西常有水患公私交病崇宁绍兴间疏导故迹尚可寻访乃未有建明者四十二湾古云九里为一湾一湾低一尺二百四十里到三江口三百六十里到大海三江口江面阔九里地势低于震泽三丈潮水来时水高三丈到震泽底定震泽即太湖也所以谓之平江三江口呉江水与湖水相防合之地谓之汇也
　　二十八年两浙转运副使赵子防知平江府蒋璨上言曰太湖者数州之巨浸而独泄以松江之一川宜其势有所不逮是以昔人于常熟之北开二十四浦疏而导之江又于昆山之东开一十二浦分而纳之海三十六浦后为潮汐沙积而开江之卒亦废于是民田有淹没之患天圣间漕臣张纶尝于常熟昆山各开众浦景祐间郡守范仲淹亦亲至海浦濬开五河政和间提举官赵霖复尝开濬今诸浦湮塞又非前比计用工三百三十余万钱三十三万余缗米十万余斛于是诏监察御史任古复视之既而古至平江言常熟五浦通江诚便若依所请以五千工月余可毕诏以激赏库钱平江府上供米如数给之二十九年子防又言父老称福山塘与丁泾地势等若不濬福山塘则水必倒注于丁泾乃命并濬之
　　孝宗乾道五年建康守臣张孝祥上言曰秦淮之水流入府城别为两派正河自镇淮新桥直注大江其为青溪自天津桥出栅砦门亦入于江縁栅砦门地近为有力者所得遂筑断青溪水口剏为花圃毎水流暴至则泛溢浸荡城内居民尤被其害若访古而求使青溪直道大江则建康永无水患矣既而汪彻奏于西园依异时河道开濬使水通栅门入从之先是孝祥奏淮水三源一自华山由句容一自庐山由溧水一自溧水由赤山湖至府城东南合而为一萦回绵亘三百余里溪港沟浍之水尽归焉流上水门由府城入大江旧上下水门展阔自兵变后砌叠稍狭虽便于一时防守实遏水源流通不快兼两岸居民填筑河岸添造屋宇若禁民不许侵占秦淮既复故道则水不泛溢矣又府东门号陈二渡有顺圣河正分秦淮之水毎遇春夏天雨连绵上源奔涌则分一派之水自南门外直入于江故秦淮无泛滥之患今一半淤塞为田水流不通若不惜数亩之田疏导之以复古迹则其利尤倍
　　七年臣僚言丹阳练湖幅员四十里纳长山诸水漕渠资之故古语云湖水寸渠水尺在唐之禁甚严盗决者罪比杀人本朝寖缓其禁以惠民然修筑严甚春夏多雨之际潴蓄盈满虽秋无雨漕渠或浅但泄湖水一寸则为河一尺矣兵变以后多废不治堤岸圯阙不能贮水彊家因而专利耕以为田遂致淤淀歳月既久其害滋广望责长吏濬治堙塞立为盗决侵耕之法着于令庶几练湖渐复其旧民田获灌溉之利漕渠无浅涸之患诏两浙漕臣沈度专一措置修筑
　　淳熙九年知常州章冲上奏曰常州东北曰申港利港黄田港夏港五斗港其西曰灶子港孟渎泰伯渎烈塘江隂之东曰赵港白沙港石头港陈港蔡港私港令莭港皆古人开导以为溉田无穷之利者也今所在堙塞不能灌溉臣尝讲求其説抑欲不劳民不费财而漕渠旱不干水不溢用力省而见功速可以为悠久之利者在州之西南曰白鹤溪自金坛县洮湖而下今浅狭特七十余里若用工濬治则漕渠一带无干涸之患其南曰西蠡河自宜兴太湖而下止开濬二十余里若更令深逺则太湖水来漕渠一百七十余里可免濬治之扰至若望亭堰牐置于隋之至徳而彻于本朝之嘉祐至元祐七年复置未几又毁之臣谓设此堰牐有三利焉阳羡诸渎之水奔趋而下有以节之则当潦歳平江三邑必无下流淫溢之患一也自常州至望亭一百三十五里运河一有所节则防河之田旱歳资以灌溉二也毎歳冬春之交重纲及使命往来多苦浅涸今啓闭以时足通舟楫复免车亩灌注之劳三也诏令相度开濬十一年冬臣僚言运河之濬自北关至秀州杉青各有牐堰自可潴水惟防河上塘有小堰数处积久低陷无以防遏水势当以时加修治兼防河下岸泾港极多其水入长水塘海盐塘华亭塘由六里堰下私港散漫悉入江湖以私港深而运河浅也若修固运河下岸一带泾港自无走泄又自秀州杉青至平江府盘门在太湖之际与湖水相连而平江阊门至常州有枫桥许墅乌角溪新安溪将军堰亦各通太湖如遇西风湖水由港而入皆不必濬惟无锡五泻牐损累年常是开堰彻底放舟更江隂军河港势低水易走泄若从旧修筑不独潴水可以通舟而无锡晋陵间所有湖亦当积水而四傍田亩皆无旱暵之患独自常州至丹阳县地势高仰虽有犇牛吕城二牐别无湖港潴水自丹阳至镇江地形尤高虽有练湖缘湖水日浅不能济逺雨晴未几便觉干涸运河浅狭莫此为甚所当先濬上以为然孝宗时蔡戡乞浚开木渠奏曰臣闻江汉之间荆襄之地自古名卿才大夫建立事功以利当年而施后世者遗迹可考其间勲烈彰著至今不泯惟羊祜杜预稽之往牒羊祜减戍逻之卒垦田八百余顷大获其利祜之始至也军无百日之粮及其季年乃有十年之积杜预修召信臣渠激用滍淯诸水浸原田万顷余分疆立石俾有定分公私同利众庶赖之以是知古人经理其地不过广屯田修水利二者最为急务不特为固圉之计所以成辟国之功南北既分襄阳号为重镇朝廷谋帅选将不以轻畀殆今五六十年之间宜其算无遗策地无遗利民有余赀军有余粮然而旷土未尽辟水利未尽修粮运不继则军有乏絶之忧雨旸少愆则民有冻馁之患其故何也非今之人智力不如古也古人有志功名今人志在利禄古人专为国计今人先为身谋盖无惑乎事功之不立襄阳之宜城有曰木渠后汉王宠所凿溉田六千余顷至曹魏时夷人聚万家据其地而食之谓之柤中当时号为天下膏腴呉将朱然争取之不克自是渠废更八百八十余年本朝治平中县令朱纮按故地而凿之三月而成溉田如古郑獬记其事甚详靖康之乱渠始湮塞逮今方五六十年是渠也延袤三百里故迹宛然所湮塞者木眼山之旁二三里而已渠中之水犹涓涓不絶惟是山林蔽翳人迹罕至居民无力开凿官吏无意兴修是渠所以殆废也且废于八百余年而朱纮能凿之不三月而成湮于五十余年歳月未久浚导必易工费必省傥有人焉出力任之可不劳而办矣本路帅漕尝请于朝计其工费已有成数虽防行下正以因循茍且惮于兴修歳复一歳无人以任是责臣愚欲望睿防检照前奏量给所费一二万缗责付本路转运司应办如有不足本司可以那融支给仍委京西安抚荆鄂副都统司差拨军民各千人分畨工作均给其直人必乐从副都统与漕臣往来董役于农隙日三两月之间自可迄功渠成灌溉之利必不减昔向来荆榛芦苇之皆变而为沃衍膏腴之地然后分兵屯田而尽其利募民请佃而收其租虽暂劳而永逸小费而大获实攻守之先务也
　　光宗绍熙五年淮东提举陈损之上言曰高邮楚州之间陂湖渺漫茭葑弥满宜剏立堤堰以为潴泄庶几水不至于泛溢旱不至于干涸乞兴筑自扬州江都县至楚州淮隂县三百六十里又自高邮兴化至盐城县二百四十里其隄岸傍开一新河以通舟船仍存旧堤以捍风浪栽柳十余万株数年后隄岸亦牢其木亦可备修补之用兼扬州墟镇旧有隄牐乃泰州泄水之处其牐壊久亦于此剏立斗门西引盱眙天长以来众湖之水起自州江都经由髙邮及楚州寳应山阳北至淮隂西达于淮又自高邮入兴化东至盐城而极于海又泰州海陵南至扬州泰兴而彻于江共为石防十三斗门七乞以绍熙堰为名镵诸坚石淮田多沮洳因损之筑堤捍之得良田数百万顷奏闻除直秘阁淮东转运判官
　　宁宗嘉泰元年常州守臣李珏上言曰州境北边扬子大江南并太湖东连震泽西据滆湖而漕渠界乎其间漕渠两傍曰白鹤溪西蠡河南戚氏北戚氏直湖州港通于二湖曰利浦孟渎烈塘横河五泻诸港通于大江而中间又各自为支沟断汊曲绕参错不以数计水利之源多于他郡而常苦易旱之患何哉臣尝询访其故漕渠东起望亭西上吕城一百八十余里形势西高东下加以歳久浅淤自河岸至底其深不满四五尺常年春雨连绵江湖泛涨之时河流忽盈骤减连歳雨泽愆阙江湖退缩渠形尤亢间虽得雨水无所受旋即走泄南入于湖北归大江东径注于呉江晴未旬日又复干涸此其易旱一也至若两傍诸港如白鹤溪西蠡河直湖烈塘五泻堰日为沙土淤涨遇潮高水泛之时尚可通行舟楫若值小汐久晴则俱不能通应自余支沟别港皆以堙塞故虽有江湖之浸不见其利此其易旱二也况漕渠一带纲运于是经由使客于此往返毎遇水涩纲运便阻一入冬月津送使客作坝车水科役百姓不堪其扰岂特溉田阙事而已望委转运提举常平官同本州相视漕渠并彻江湖之处如法濬治尽还昔人遗迹及于望亭修建上下二牐固护水源从之
　　嘉定五年建康守臣黄度言府境北据大江是为天险上自采石下达瓜步千有余里共置六渡一曰烈山渡籍于常平司歳有河渡钱额五曰南浦渡龙湾渡东阳渡大城堽渡冈沙渡籍于府司亦有河渡钱额六渡歳为钱万余缗歴时最久舟楫废壊官吏篙工初无廪给民始病济而官漫不省遂致奸豪冐法别置私渡左右旁午由是官渡济者絶少乃听吏卒苛取以充课徒手者犹惮来往而车担牛马几不敢行甚者扼之中流以邀索钱物窃以为南北津渡务在利涉不容简忽而但求征课臣已为之缮治舟舰选募篙梢使逺处廵检兼监渡官于诸渡月解钱则例量江面阔狭计物货重轻斟酌裁减率三之一或四之一自人车牛马皆有定数雕牓约束不得过收邀阻乞觅裒一歳之入除烈山渡常平钱如额解送其余诸渡以二分充修船之费而以其余给官吏篙梢水手食钱令监渡官逐月照数支散有余则解送府司然后尽絶私渡不使奸民逾禁从之十二年臣僚言盐官去海三十余里旧无海患县以盐灶颇盛课利易登去歳海水泛涨湍激横冲沙岸毎一溃裂常数十丈日复一日浸入卤地芦洲港渎荡为一壑今闻潮势深入逼近居民万一春水骤涨怒涛犇涌海风佐之则呼吸荡出百里之民宁不俱葬鱼腹乎况京畿赤县宻迩都城内有二十五里塘直通长安牐上彻临平下接崇徳漕运往来客船络绎两岸田亩无非决壊若海水径入于塘不惟民田有咸水渰没之患而里河隄岸亦将有溃裂之忧乞下浙西诸司条具筑捺之策务使捍堤坚壮土脉充实不为怒潮所冲从之宁宗时衞泾奏曰臣闻饥穰之数在歳有天时在人有地利天时之水旱固所不免地利之废修亦不容无责焉窃见承平之时京师漕粟多出东南江淛居其太半中兴以来淛西遂为畿甸尤所仰给旁及他路盖平畴沃壤绵亘阡陌多江湖陂塘之利虽小有水旱不能为灾自豪右兼并之家既众始借垦辟之説并吞包占创置围田其初止及陂塘陂塘多浅水犹可也已而侵至江湖今江湖所存亦无几矣夫江湖之水自常情观之似若无用由农事言之则为甚急江湖深广则潴蓄必多遇水有所通泄遇旱可资灌溉傥或狭隘则容受必少水则易溢未免泛滥之忧旱则易涸立见焦枯之患事理晓然州县之官皆可以举职然豪宗巨族必有所慿借其势力足以陵驾公府非得健吏莫敢谁何浸淫滋广江湖之利日朘月削无复曩时之旧围田増租所入有几而平歳倍收之田一罹旱涝反为不耕之土常赋所损可胜计哉农人失业襁负流离其害又岂特在民而已矧惟国朝成宪应江河山野陂泽湖塘池泺与众共者不得禁止及请佃承买官司常切觉察如许人请佃承买并犯人纠劾以闻及潴水之地辄许人请佃承买人各以违制论立法之意可谓明白前者臣寮累尝奏请朝廷非不施行凡系积水草荡今后并不许请佃虽陈乞拨赐亦许守臣执奏此乾道五年九月指挥也差官检视应停蓄水利河道有湮塞壅遏去处照旧来界至悉行开掘仍毎歳廵察此淳熙三年六月指挥也令淛西诸郡约束属县如有给据官民户买佃江湖草荡围筑田亩许人户越诉置之重宪仍委监司纠劾此淳熙八年七月指挥也凡有陂塘自令下之后尚复围裹断然开掘犯者论如法给据与不告捕者并坐罪此淳熙十年四月指挥也是皆匾榜大书人所共覩其他藏于案牍者当不止此奈何条画虽备奉行不防或易名而请佃或已开而复围或谓既成之业难于破壊或谓垂熟之时不可毁撤是知千百亩之田为可惜而不知百万亩之田尤可惜不忍于强横之一夫而忍于贫弱之百姓上泽沮格而不下究下情蔽塞而不上通此则有司之罪也臣恭惟陛下爱护本根访民疾苦诏防屡颁不为虚文如以臣言为然乞赐睿断行下户部检坐条法及累降指挥申严要束本路监司州县常令遵守仍委御史台觉察法不徒立务在必行惟陛下留神裁择幸甚
  </div>
  <div class="pagination">
   <a href="历代名臣奏议_page98.html">
    上一页
   </a>
   <span>
    ...
   </span>
   <a href="历代名臣奏议_page94.html">
    94
   </a>
   <a href="历代名臣奏议_page95.html">
    95
   </a>
   <a href="历代名臣奏议_page96.html">
    96
   </a>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <span class="current-page">
    99
   </span>
   <a href="历代名臣奏议_page100.html">
    100
   </a>
   <a href="历代名臣奏议_page101.html">
    101
   </a>
   <a href="历代名臣奏议_page102.html">
    102
   </a>
   <a href="历代名臣奏议_page103.html">
    103
   </a>
   <a href="历代名臣奏议_page104.html">
    104
   </a>
   <span>
    ...
   </span>
   <a href="历代名臣奏议_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
