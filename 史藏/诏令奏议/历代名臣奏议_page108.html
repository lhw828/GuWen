<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 108 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 108 页/共 136 页
  </h1>
  <div class="content">
   哲宗元祐元年翰林学士范百禄乞循祖宗故事视学状曰臣伏惟二圣临御以来朝廷清明海内乂安邉隅弭兵革之灾田里无狗吠之警耄老倪稚咸乐其生德之休明治古何逺原其所以诚由举措施设率循祖宗典故而然人无智愚莫不共知此説丰功美实何可殚陈独有视学之行缺而未举臣伏见太祖皇帝建隆元年正月二月四年四月太宗皇帝端拱元年八月淳化五年十一月真宗皇帝咸平二年七月皆幸国子监仁宗皇帝天圣二年八月幸国子监谒文宣王召从臣升讲堂令直讲马符说论语一篇赐龟符三品服恭惟祖宗隆儒师古躬化天下之意如此今陛下天纵将圣日进于道光明缉熈体合自然圣学之积可谓勤而不倦矣然方领矩歩之士挟书观光者四方万里竭蹷而来逰于京师分处庠序未甞一闻銮舆之音而望属车之尘意者陛下専事讲筵防心经史而祖宗以来至天圣故事犹有未遑暇者乎臣愚伏望陛下特诏有司检举祖宗视学故事以待万机之暇而赐临观焉令耆儒博士横经进説以示天下文明之化岂不盛哉伏惟圣慈留察恕其狂僭天下幸甚
　　二年崇政殿説书程頥上奏曰臣近言迩英讲读渐热乞移就寛凉处贴黄称如别无穏便处所只乞就崇政殿或延和殿窃闻给事中顾临有言以延和讲读为不可臣夲谓迩英热恐于圣体非宜今闻修展迩英苟得寛凉则臣志愿遂矣于临之言在臣自不必恤然有所甚害不得不为陛下辩之若临之止于移惑太皇太后圣意臣官非谏诤不辩尚可也今以临言为是则误主上知见臣职当辅导安得不辩臣谓自古国家所患无大于在位者不学在位者不学则人主不得闻大道朝廷不得致善治不闻道则浅俗之论易入仁义之言难进人君功徳髙下一系于此臣非敢以防言恱陛下窃闻陛下博覧前史请陛下歴观简策前世母后临朝有不壊纪纲者乎以至公为心孜孜为治为英主之事如陛下者乎此陛下所自知也陛下有简防所无之盛徳则天下亦望陛下为简策所无之功业不止维持嵗月俟人主长大而已盖望陛下致海内于治安诒孙谋于久大诒谋致治之道当使圣徳日跻善功日新进徳在于求道图治莫如稽古道必询于有道之士古必访诸稽古之人若夫世俗浅士以守道为迂以稽古为泥适足惑乱人主之听近年以来士风益衰志趣汚下议论鄙浅髙识逺见之士益习以成风矣此风不革臣以为非兴隆之道乃陵替之势也大率浅俗之人以顺从为爱君以卑抑为尊主以随俗为知变以习非为守常此今日之大患也茍如是者众则人君虽有髙世之见岂能独任哉臣不知进道徳之言足以増益圣徳者有防而损陛下之逺图移陛下之逺意则有矣如頋临之言是也臣料临之心不过以讲官不可坐于殿上以尊君为説尔夫殿上讲説义理之意古昔所常行也臣不暇逺引只以夲朝故事言之太祖皇帝召王昭素讲易真宗令崔頥正讲书邢昺讲春秋皆在殿上当时仍是坐讲立讲之仪只始于明肃太后之意此乃祖宗尊儒重道之盛美岂独子孙当以为法万世帝王所当法也而临以为非临谓讲官不可坐殿上则昭素布衣之士其不可更甚矣迩英讲读只自仁宗时亦便尔非是避殿上也若避殿上则不应置崇政説书之职虽以殿名设职不必须在本殿説书然亦不肯于不可讲说之处置説书官也臣每进説未尝不规劝主上以祖宗美事为法如临之意则是禁止主上不得复为优礼昭素之事及有崇政设职之意祖宗美事而使主上独不得为若主上信以为然所损岂不甚大殿上説书亦是常事人主崇儒之道甚有重于此者臣今口未敢言然中心惟欲辅养主上重道之心如前代明王光辉史册不止此一事而已临之见与臣之心何其异也且讲经与饮宴孰重真宗仁宗时皆宴讲读官于崇政殿从来侍宴者皆在殿上而讲经独不得在殿上臣未谕其义也临之意必曰彼一时之事尔曰常则不可夫于义茍当曰常何害义或不可一时亦不可也臣始言之执政大臣未以为非也及临一言则是而从之以臣度之以临之言为是者亦或有之若谓四五大臣皆以为是则必不然盖非难知之事不应四五人所见皆如是也特以陛下信临之言而又廹于尊君之意故不敢言尔恐非以道事君之义今世俗之人能为尊君之言而不知尊君之道君唯道徳益髙则益尊若位势则崇髙极矣尊严至矣不可复加也过礼则非礼强尊而不尊汉明帝于桓荣亲自执业可谓谦屈也周宣帝自比上帝羣臣斋戒清身数日方得朝可谓自尊矣然以理观之汉眀帝贤明之君百世所尊也周宣帝昏乱之主百世所贱也如临之见则必以桓荣为不能尊君以周宣之臣为能尊君矣不知道之人益进不合理之言日闻虽人主圣明习熟见闻亦恐不能无损尔后世功业益卑先王粹美之道不复见于世者正由浅俗之论易信而得行尔夫先王之美虽未能尽行然稽古之心不可无也犹学者于圣贤之事业虽未能尽行然希慕之心不可无也此乃进学求益之道今临之意则以古先之事为不足法今日之事足矣不可更有进也此乃塞进善之门絶稽古之路方主上春秋之富进徳之际其所献纳如是劝讲官稍思职业敢不辨乎若陛下以臣言为非则狂妄之诛不敢避也万一以臣言为是则愿陛下明示好古求道之意使朝廷在位皆知之虽鄙见之人见陛下圣虑髙明不喜浅近亦将勉思义理不敢任其卑俗之见惧获鄙于圣鉴矣诚如是则将见道学日明至言日进弊风日革为益孰大于此臣职当辨明义不敢黙臣无任恳切惶惧待罪之至
　　礼部贠外郎顔复上奏曰臣闻二帝三王之道至孔子而大明百家之辩不能诬万世之逺不能晦有天下国家者既有其教思隆其报故与社稷并祀自古皆有土邦无化不立有生皆欲食俗无礼不成由是论之其功轻重又可喻矣歴代致治之君又爵其后使袭美号以昭圣人之泽赐田给廪以丰其享然制度未立圣人之祀容有时而不振度今之可行者其要有五一曰専其祠享二曰优其田禄三曰复其庙干四曰司其法则五曰训其子孙専其祠享者汉魏以来皆以嗣侯専宰祠事国朝乾徳以来甞诏其后宜延世祚任曲阜官使严时享又诏袭封人令常任近便官不得逺去家庙近世孔氏虽绍孔圣公爵多任外官违离陵庙名实乖异无主祭之官则俎豆之事势难精防欲乞今后袭封之人并理所入资序留奉祭祀如有卓异才行为朝廷采擢及通判以上并择以次当承袭人权主庙事子孙未立通择近属汉孔霸元帝即位为帝师锡爵闗内侯食邑八百戸号褒成君上书求奉孔子祭祀诏以所食八百戸祀孔子故覇还长子福于鲁奉夫子祀乃其故事优其田禄者前代褒成褒圣崇圣奉圣侯食至千户唐増给百户为采邑国朝太平兴国二年免其家租赋至真宗朝又増赐田至二百顷后因京东监司奏官为制仆嵗课甚薄欲乞赐増良田俾其家自垦庶仰祀俯养仅得封公之禄复其庙干者自汉以来孔子之庙或以吏卒百户守卫或又増户以备洒扫国朝祥符中给近便戸以奉茔庙又给守兵后定差乡兵五十人谓之庙戸以备庶役熈宁役法之更此制渐削今差使仍旧欲乞复差庙戸五十人以守卫洒扫师庙及充主祀者白直其约束并用役人之法则人不知劳悦乎输力不悖圣师使民之义司其法则者孔氏祭享恭怠财赋均滞使人勤逸皆系一时主家之人使刻薄之吏得以摭阙而为言致縁其小故以废其大者由无立法防弊之素也欲乞置官一员或就择本邑佐掌其祭祀之式财用之例役使之科郡县以时钩考而惩劝焉则消于未然而师门益尊矣训其子孙者祥符初赐曲阜宣圣庙九经书防释文史集令本州选儒生讲授祖宗锡圣人之裔又如是之深厚后人不能茂明以及废失是可惜矣欲乞朝廷命有经行官或选儒生而秩以禄俾讲授阙里诲励孔氏及其乡党则能者成才罢者逺罪邹鲁之风教易复行不止能保其祭祀而已五者并用则圣朝崇儒报本之实淳粹悠久度越前代逺矣
　　四年秦鳯路提刑狱张舜民乞追赠张载防曰臣伏覩鳯翔府横渠镇居住故崇文院校书张载学际天人诚动金石义之所在白刃可蹈心有不厌万钟何加口如不能言体若不胜衣议论感激澟如秋霜虽万军之将不足言其勇也平居与人言退然若不知读书者坐而讲贯剖判是非谈辨如流虽滔滔江汉不足方其广也著书万言名为正防隂阳变化之端仁义道徳之理死生性命之分治乱国家之经罔不究通方之前人其孟轲雄之流乎如荀况軰不足望于载也闗中学者靡然就之谓之横渠先生一登其门言行皆知孝悌仁义有如夙成虽去载千里之逺十年之久不敢一蹈非义常若载之临其左右前后也自此西土学者洒然知先圣贤之学乃知乡者诵説之富组绣之文特小道尔在熈宁中累荐朝廷召至阙下授以崇文院校书未防以疾辞归熈宁末年再至阙下神宗方将任用使行其所言其疾再作谒告西归死于道路当时议者以谓载身逢明天子縁饰礼文修明治具之时再至朝廷竟不能伸其一言以终此载之短薄则不幸也有士如此当年不能兴举举于老疾垂死之时治国者亦不得无慊然于心也载之死于今十有五年中外臣僚犹録其平生以言于朝廷者略以十数或乞赐田或録其子或乞防諡然天听髙邈未防响荅今载止有一妻一子衣食不足寄托亲友日来月徃人情愦烦饥寒之忧其势甚廹若不干告朝廷何所赴愬且君子平日修身谨行固不为身之与子孙也朝廷褒贤録善岂特为其贤者之后乎如孟轲荀卿雄于今千有余年学者徒能读诵其书而已至于礼貌寂寥孰肯来括大朝一旦列之封爵血食庙堂使后世观之贤于孟轲荀卿雄乎贤于本朝乎故知臣今日之言非为载也伏乞朝廷检防累次臣僚奏陈于録子赐田追諡三者之间凡可以厚载者举一而足庶使褒贤之典独见于本朝为善之风不坠于今日
　　五年谏议大夫朱光庭上奏曰臣闻圣王之治天下以教育人材为先务教育之道在学得乎正而已学得其正则始于诚意正心而终于致君泽民足以成君子之事业然则所谓正者何也乃尧舜禹汤文武周公孔子孟轲之正道非释老荘列申韩之他道也学者茍得其正则幼而诵习长而讲解久而入心成徳至于终身践履不离乎正则养就美才皆此涂也伏自陛下临御之初患天下学者狃习异端未能纯一向道甞下明诏申敇有司不得于荘老出题又引用释氏申韩之説此可谓教天下学者适正之本也今来科诏已降窃闻学者狃习异端未至悛革兼有司将来考校自当遵前日之诏进退多士臣愚欲乞朝廷申明前诏内自大学之官外至诸州教授俾告谕学者一意遵守正道不得依旧狃习异端不唯自可以应科举之选庶几从此人人适正养就羙材隆太平基址伏望圣慈特赐施行光庭又乞定子思封爵防曰臣切详孔若防陈乞孔子之子鲤孙伋封爵事伏縁古者封爵之及或以德或以功或以言如鲤虽孔子之子然始闻诗闻礼徳未着见而早世伋字子思甞学于曽子得圣道之传着为中庸一书垂之万世君臣父子兄弟夫妇朋友尽斯道者可以造圣贤之域至于穷性命之理防中和之致讲天徳之微防论至诚之妙用孟子师之然后得其传固非荀韩之可企荀韩尚防圣朝茅土之封而独未及子思诚阙典也伏乞朝廷特下礼官定子思之封爵以显朝廷尊隆圣道之意乃盛徳之举也伏乞圣慈特赐施行
　　八年侍讲学士范祖禹乞改正先圣冠服奏曰臣伏见礼部贠外郎杨杰上言曰唐开元中追諡先圣为文宣王内出王者衮冕之服以衣之今乞用唐故事衣以衮冕之服臣窃惟祖宗褒崇先圣比之前代礼意加隆而冕服未用王者之制此盖有司之误诚为阙典陛下钦明稽古圣徳日跻臣愚欲乞因驾幸太学酌献之日亲覩先圣服章特降圣防命有司改正用三代王者之礼以彰陛下尊师重道崇儒之意此乃一朝之盛典圣学之美事也
　　哲宗时毕仲游奏黜异端防曰上古之书皆所以为治也然圣人不为之断则异端出于其间而不可以为治必杂异端为治是不若无书而治也故圣人深惧所以然揔其可以常行之大者为六经六经定而异端不得出于其间是万世为治之本也周衰不任经术圣人为治之书既已少废秦为大无道又重燔之圣人为治之书遂至大废汉承二废之后讲求访失六经仅得其完其术虽不全取以为用亦不全废以为不用故循吏能以饰治而酷吏能以辅刑饰治者贵辅刑者进是以公孙治春秋而为丞相望之通经术而位在九卿张汤补能傅古义之士以决大狱吕歩舒执春秋之法持莭专断此皆饰治辅刑贵进已然之効也然博士之官自武帝以五经而立后益以家法而进家法进而五经之术支离故如施孟之易严顔之春秋各立博士而不相废是非能为易春秋之大道而为施孟严顔之家法也故有以教子弟者而不见孝顺之化有以三公举者而不见知治之人有増多其员者而不见补于训道有变更其名者而不见称其职是皆未能恤其实也今朝廷乐以经术取士以古义决狱而欲置博士之官定博士之员课功册书以説天下则可谓治博士之职而非治决狱取士之路也如朝廷内以经术为意外以经术为用则天下之人皆将以经术为任夫博士之废兴又何累于治乱哉愚闻儒者之道帝皇立治之道也帝皇不称为儒而立治后世称为儒而立治其称不称虽殊而立治之道一也説者不知儒道根源之久逺乃以道徳隂阳名法之分而为九以谓道徳之流出古之史官得于清虚卑弱而失于放隂阳之流出古羲和之官得于顺天授时而失于拘法家之流出古之理官得于信赏必罚而失于刻以至名墨农纵横小説之流莫不皆有得失短长然以儒道为治之至大所出之久逺而谓出古司徒之官得于仁义而失于惑为此説者至塞不通之学也夫儒备天下事而为有道焉有异趋之长而可相尚哉所谓道徳法家隂阳者偏得儒一端之美尔而强谓所长不出于儒所短不损于道非所以辅经术而施教化也若夫谈六家之论以道为无所不宜以儒为寡要少功则其誖甚又奚足数于此哉
　　钦宗时起居郎胡安国论伊川学状曰臣忝预从臣职当次对虽婴疾疹尚窃祠宫苟有见闻自当论奏庶逃尸素之责以酬隆厚之恩伏见元祐之初宰臣司马光吕公着秉政当国急于得人首荐河南处士程頥以为言必忠信动遵礼义实儒者之髙蹈圣世之逸民乞加召命擢以不次遂自韦布超居讲筵而防谏臣僚朱光庭等又奏頥道徳纯备学问渊博有经天纬地之才有制礼作乐之具寔天民之先觉圣代之真儒也而頥之见知于当世至矣自頥之司劝讲不为辩辞解释文义所以积其诚意感通圣心者固不可得而闻也及当官而行举动必由乎礼奉身而去进退必合乎义其修身行法规矩准绳独出诸儒之表门人髙弟莫获继焉虽崇宁间曲加防禁学者向之私相传习不可遏也其后頥之门人如谏议杨时右史刘安莭舎人许景衡殿院马伸待制吴给等稍稍进用于是传者浸广士大夫争相淬砺而其间志于利禄者托其説以自售学者莫能别其真伪传者既失之河洛之学防絶矣壬子年臣甞至行阙有教授仲并者言伊川之学近日盛行士大夫将转而为伊川矣臣语之曰伊川之学不絶如线可谓孤立而以为盛行何也岂以其説满门人人传冩耳纳口出而以为盛乎自是服儒冠者以伊川门人妄自标榜如喻樗軰又益甚焉或者又言非伊川门人却皆进用樗真其人也乃不见知近臣亦有信之而称叹者故樗之改官入馆舎人王居正命其辞曰顷穷西洛之渊源遂见古人之大体夫西洛渊源古人大体虽其髙弟谢良佐防酢杨时诸人尚难言之而况樗等曷为者也乃敢托于词命妄加襃借识者有忧之士大夫所学各分党与互相排击自此起矣绍兴五年省试举人经都堂陈状乞不用元祐人朱震等考试盖从于新学者耳目见闻既已习熟安于其説不肯遽变而传河洛之学者又多失其本真妄自尊大无以屈服士人之心故众论汹汹深加诋诮夫有为伊洛之学者皆欲屏絶其徒而乃上及于伊川臣窃以为过矣夫圣人之道所以垂训万世无非中庸非有甚髙难行之説离世异俗之行此诚不可易之至论也然中庸之义不明久矣自頥兄弟始发明之然后其义学者可思而得也不然则或谓髙明所以处已中庸所以接物本末上下析为二途而其义愈不明矣士大夫之学宜以孔孟为师庶防言行相称可济时用此亦不可易之至论也然孔孟之道不传久矣自頥兄弟始发明之而后其道可学而至也不然则或以六经语孟之书资口耳取世资以干利禄愈不得其门而入矣今欲使学者蹈中庸师孔孟而禁使不得从頥之学是入室而不由户也不亦误乎夫頥之文于易则因理以明象而知体用之一源于春秋则见诸行事而知圣人之大用于诸经语孟则发其微防而知求仁之方入徳之序然则狂言怪语滛説鄙喻岂其文也哉頥之行其行已接物则忠诚动于州里其事亲从兄则孝悌显于家庭其辞受取舍非其道义则一介不以取与诸人虽禄之千钟必有不頋也其余则亦与人同耳然则幅巾大袖髙视阔歩岂其行也哉昔者伯夷栁下恵之贤微仲尼则西山之饿夫东国之黜臣耳本朝自嘉祐以来西都有邵雍程颢及其弟程頥闗中有张载此四人者皆以道学徳行名于当世公卿大夫之所钦慕而师尊之者也如司马光吕公着韩綘吕大防等莫不论荐之防王安石当路重以蔡京得政曲加排抑故有西山东国之阨而其道不行深可惜也今雍所着有皇极经世书六十卷载有正防书一十七篇頥有易春秋传一十卷颢虽未及著述而门弟子质疑请益荅问之语存于世者甚多又有书防铭诗并行于世而传者多失其真臣愚伏望陛下特降指挥下礼官讨论故事以此四人加之封号载在祀典比于荀之列以见圣世虽当禁暴诛乱奉词伐罪之时独有崇儒重道尊徳乐义之意仍诏馆阁裒集四人之遗书委官校正取防施行便于学者传习羽翼六经以推尊仲尼孟子之道使邪说者不得乗间而作而天下之道术定岂曰小补之哉
　　髙宗时胡寅上防曰臣窃见建国公出就外傅陛下选儒学老成之士充辅导之职固将使国公近正人见正事闻正道涵养噐质薰陶徳性以副陛下茂建宗支之意凡有举措可不慎哉臣谨考古帝王教世子之法莫备于周其在礼记文王世子篇曰始入学者必释奠于先圣先师立太傅少傅以养之欲其知父子君臣之道也夫父子君臣之性人同禀之于天先圣先师则尽其道载之于六经语孟之书以示万世者也故始入学者必释奠于先圣先师欲其知道之所本故也若老佛二氏之説则毁父子无君臣泯乱民彛为世大害自前代有国家者溺心于此无不致乱亡之祸今置其像设于资善堂而不以先圣先师为矜式非所以训示国公也若谓福祐防持俗所不免则鄙俚尤甚君子不道伏望陛下询之范冲朱震必亦以此举为非纵国公未冠未能行释奠之礼且当崇饰先圣先师之像于资善堂中使晨朝瞻仰以生恭钦之心是亦劝学之一助也今士大夫家训诲童防未有不然者诚以人之趣习罔不在初曽谓初建资善而可轻有过举乎所有録黄内縁有此画一一件未为允当臣未敢书行
　　右正言陈渊上奏曰昔者孟轲著书七篇其末章歴叙尧舜至于孔子有见而知之者有闻而知之者而其终继之以去圣人之世若此其未逺也近圣人之居若此其甚近也然而无有乎尔则亦无有乎尔其意以谓道之在天下自古至今无适不然必有人焉发明而推行之然后传之万世而无弊是数圣人者道之所頼以传者也道固不穷传亦无尽由孔子而来至于轲犹可以耳目接也得其传者非轲而谁故自汉迄唐知道之士如雄韩愈莫不推尊孟氏而世之言道者亦必曰孔孟孔孟云者明其无二致也岂诸子百家之所可拟欤近者陛下诏天下学者当以孔孟为师无所偏执此诚万世不可易之论也然孔孟之言载在方册昭如日星有目者之所共睹有心者之所共知其要焉在岂非所谓大中至正之道乎大中至正之道则孔孟之所以为孔孟也若夫诸子百家之学或蔽于人而不知天或蔽于天而不知人或蔽于为我而不足以及物或蔽于兼爱而不足以成已幽明殊归内外不合于是诙诡谲怪之论兴诐邪滛遁之辞胜而大中至正之道始不行矣今欲学者以孔孟为师则必使之知大中至正之道自更科以来天下学士无所适从若朝廷尚不免以文章取人谓宜明诏有司审所去取毋溺于诸子百家之説唯大中至正之道是从俾尧舜禹汤文武周公之志复行于今岂唯今日学者之幸将天下后世实幸
　　渊又上奏曰臣闻古人有言曰为治者不在多言顾力行如何耳夫言而不能行自古所病譬之欲之燕者北首而趋不舎朝夕虽有迟速终必至燕若坐而説燕亦何能至此傅说所以言行之惟艰而孔子所以贵夫躬行也虽然知之者不如好之者好之者不如乐之者好而乐之所以行也而必先于知之则知其可已乎盖不知而必行譬之适燕而南辕纵复疾驰心幽并而足吴越必不至矣臣观墨子之道取茅茨土阶之俭悦手腁足胝之勤摩顶放踵利天下为之则其所行宜若于儒者无异矣然孟子辟之以为兼爱无父作于其心害于其事作于其事害于其政不可以训是岂儒者之所为乎故是尧舜而非桀纣儒墨之所同乃若尧舜之所以为尧舜墨固有所未知也未知尧舜而托于尧舜以行其私意此孟子所以正名其为邪説而辟之欤由是言之行之惟艰而知之亦未易也自王氏之学达于天下其徒尊之与孔子等动之以卓诡之行而矜之以华丽之文如以锦绣防覆陷穽悦而从之鲜不坠者行之六十余年其祸已见今可以改矣而人之所知初无以异于昔也方此之时欲使天下学者背邪以归正弃旧以图新非反其所知以知圣人其能一变而至于道乎孟子曰学则三代共之皆所以明人伦也又曰圣人人伦之至也又曰尧舜之道孝弟而已矣夫学所以明人伦而人伦之至不越孝弟此固王氏以为浅近而不足知者而不知同天人通物我合内外之道有在于是是之不知其何以行之哉今陛下躬尧舜之孝弟行之既久至诚感神而干羽自格其效已着岂非有以深知之耶然陛下既知而行之亦当使天下皆知之知而行之者众则吾道不期而已至矣前年之诏谕天下学者当以孔孟为师是固然矣然王氏之説未即禁止朝野纷然莫知所适谓宜明示好恶一切罢黜使学者胶口不敢复道庶防各舍其故而天下之真知出矣臣不胜区区之心惟陛下裁察
　　孝宗时国子司业刘爚上奏曰宋兴六经微防孔孟遗言发明于千载之后以事父则孝以事君则忠而世之所谓道学也庆元以来权佞当国恶人议己指道为伪屏其人禁其书学者无所依向道义不明趋向污下人欲横流防耻日防追惟前日禁絶道学之事不得不任其咎望其既仕之后职业修名莭立不可得也乞罢伪学之诏息邪说正人心为宗社之福
　　宁宗初即位侍讲彭龟年论复经筵坐讲防曰臣窃见本朝艺祖开宝四年召王昭素赐坐讲易自是累圣相承凡有讲读无不赐坐干兴间孙奭坐讲时仁宗尚幼跂案而听之奭因请立讲论者不以为是熈宁元年吕公着等请复坐讲之旧制诏太常礼院详定于是韩维等言列侍之臣尚得环坐执经而讲者頋使独立事体轻重诚为未安请如天禧旧制以彰陛下稽古重道之意时龚鼎臣等以为不可遂不复行恭惟陛下留心学问増置讲读当讲之日早晩两讲固已有光祖宗早间御殿一循近例讲者立侍不废君臣之礼晚御后幄又复旧制讲者坐侍且尽君臣之情情礼两尽古今所难识者无不窃叹圣性髙明区处有道既有施行而议者乃以坐讲为非执后世尊君卑臣之见而失先王好善忘势之诚虽知陛下不得已而从之然使陛下圣徳不明祖宗旧制不复诚为可恨臣今检到程頥与頋临辨殿上不讲书奏劄缴连进呈頥之本意但欲因此辅养人主重道之心实为可采傥防睿览便见近曰坐讲罢行为是为非如臣不学固不足厕劝讲之列若此礼一复天下通经学古之士必有闻风而起副陛下之意者矣臣不胜拳拳愿忠之至
　　年为吏部侍郎又论经筵讲读不当以官职杂压为序防曰臣輙有诚恳仰干渊听臣素无学术叨侍经幄朝夕大惧无以称塞伏见中书舎人陈傅良焕章阁待制朱熹并除侍讲而臣忝为吏部侍郎班着偶在二臣之上臣之学问委是不如二臣经帷讲读政当以学问髙下为差不当以官职杂压为序兼臣照得傅尧俞任吏部尚书兼侍读之日以翰林学士承防苏颂兼侍读班序在尧俞之下尧俞以颂国之隽老学识贯通非尧俞比遂乞迩英进见居颂之次且以并侍经幄事异外廷崇徳尚齿足以风励天下为説臣愚欲望圣慈许臣如尧俞之请当讲之日今臣班傅良熹之下非特使臣愚分少安亦于公议为允
　　嘉定八年转运判官魏了翁上议曰臣猥以晩学误被柬注擢司祥刑既服攸司防漕挽空官复令共二頋职分所系其于教学立师崇化善俗所不当后因惟国朝盛时先正钜公多仕于蜀其生有显秩没有防章载在史册者臣既不复赘陈然其间有道徳隆重为世师表而爵位弗称未举易名之典则臣职在劝学所当敷陈臣窃见故虞部郎中周頥甞为合州佥书判官州事不经其手吏不敢决治下之民不敢违传谓蜀之贤人君子莫不喜称之其流风所渐迄今未泯士竞讲学民知向方春秋奉甞有永无替臣始到官甞遣吏即其祠而用币焉退复惟念是特頥所以施诸一方见诸行事之一二焉耳盖自周衰孔孟氏没更秦汉魏晋隋唐学者无所宗主爽离判涣莫适与归醇质者滞于占毕训诂隽爽者溺于记览词章言理则清虚寂寞之归论事则功利智术之尚诬民惑世至于沦浃肌髓不可救药斯民也尧舜三代之所以治也渉秦而后千数百年治之日少乱之日多宁不以此而頥独奋乎百世之下乃始探造化之至建图著书阐发幽秘而示人以日用常行之要使诵其遗文者始得以晓然洙泗之正传而知世之所谓学者非滞于俗师则沦于异端有不足学者矣又有河南程颢程頥亲得其传其学益以大振虽三人者皆不及大用于时而其嗣往圣开来哲发天理正人心其于一代之理乱万世之明闇所闗系益甚不特以命秩弗崇其莭恵之文未有能发明之者绍兴之初侍讲胡安国甞有请于朝乞爵程颢兄弟使得从食于先圣先师之庙其后乾道间太学録魏掞之又甞白宰相请祠程颢兄弟于学防不果行如周頥则又程颢兄弟亲炙而师事之者安国掞之亦未及以为言诚为阙典臣愚欲望圣慈详臣所陈如以为可采乞下之礼官如先朝邵雍徐积等故事将周頥特赐美諡使海内人士咸知正学之宗其于表章风厉诚非小补如程頥兄弟并得在易名之典则尤足以章明时崇儒重道之意臣本为蜀人致甘棠之思而儳言及此越职逾分臣知罪矣惟陛下财幸
　　宁宗时袁説友乞留朱熹状曰臣等窃闻陛下近降御笔直付侍讲朱熹与之外祠此命一传举国疑骇馆学皆有章奏给舎台谏相继论駮似闻圣意已即开悟而未见收回成命人心皇皇深为国家惜此事体臣等备位从列不敢自黙窃谓人主初政莫急于收人望其亏盛徳莫大于拂人心朱熹之贤海内共知陛下践祚之初首加聘召寘之经筵莫不传诵以为盛徳之举未及再月无故弃逐非惟遂失讲学之助而前日之美意天下亦不复信之矣其拂人心孰大于此熹自入朝以来凡所论奏无非爱君忧国之言今一旦遽去莫晓所谓皆以谓陛下惮其説之髙大若强人以所难者然尊向于畴昔而弃置于顷刻乐闻于软熟而严惮于切直此人主之所深戒陛下好贤乐善当不出此臣等窃见朱熹抱负圣贤之学累聘不起幡然为陛下一出有以见君臣道合相得之诚心熹平日归洁其身盖其素志成命既出熹必不肯复留臣等区区所论实以国体所闗非止为一朱熹而已盖命令之出虽自九重至于施行当由中书故唐人云不经鳯阁鸾台何名为勅祖宗之朝未有以御笔直付某人者如此是无用中书废壊纲纪他日援此为故事者必以为自今日始陛下岂不重惜于此哉臣等欲望圣慈收回前日直降御笔俯给舎台谏之请虽朱熹决不肯留而陛下崇儒礼贤改过善之意尚可以暴白于天下不胜厚幸干犯天威无任震惧俟命之至
　　元太宗时中书令耶律楚材上奏曰制噐者必用良工守成者必用儒臣儒之事业非积数十年殆未易成也帝曰果尔可官其人楚材曰请校试之于是随郡考试虽儒人被俘为奴者亦令试
　　宪宗即位髙智耀入见言儒者所学尧舜禹汤文武之道自古有国家者用之则治不用则否养成其材将以资其用也宜蠲免徭役以教育之帝问儒家何如巫医对曰儒以纲常治天下岂方技所得比帝曰善前此未有以是告朕者诏复海内儒士徭役
　　世祖时侍讲学士图克坦公履欲奏行贡举知帝于释氏重教而轻禅乃言于上曰儒亦有教有禅科举教道学禅帝怒召姚枢许衡与宰臣廷辨奉训大夫董文忠自外入帝曰汝日诵四书亦道学者文忠对曰陛下每言士不治经讲孔孟之道而为诗赋何闗脩身何益治国由是海内之士稍知从事实学臣今所诵皆孔孟之言焉知所谓道学而俗儒守亡国余习欲行其説故以是上惑圣听恐非陛下教人脩身治国之意也事遂止
　　嵗戊申春释奠致胙于世祖世祖曰孔子庙食之礼何如张徳辉对曰孔子为万代王者师有国者尊之则严其庙貎脩其时祀其崇与否于圣人无所损益但以此见时君崇儒重道之意何如耳世祖曰今而后此礼勿废
　　始曲阜孔子庙歴代给民百户以供洒扫复其家世祖时尚书省以括户之故尽收为民太常少卿王磐上言曰林庙户百家嵗赋钞不过六百贯仅比一六品官终年俸耳圣朝疆宇万里财赋嵗亿万计岂爱一六品官俸不以待孔子哉且于府库所益无多其损国体甚大时论韪之
　　布衣赵天麟上防曰臣闻圣人之立教也畅达情性而言诗条理纪纲而定书因天理人文以制礼宣国风民俗以作乐参天两地发挥于隂阳而为易尊上卑下严示于名分而为春秋自上古洪荒之时莭文虽未分而此理未甞不具也统言之为道分之为五常散之为百行可以脩身可以齐家可以治国可以平天下此之谓真儒昔者圣人之学有诸内而形诸外得于心而应于口蕴之为灵明现之为英华出言啓语莫非文之自然也后世轻才浅见之徒拾古人糟粕之余以文章为极致乃有聚萤积雪孜孜汲汲穷一经而皓首成一篇而歴年粤自诗变而骚骚变而汉魏六朝至于唐末儒风扫地矣其间耀名千载卓然不群者皆三都两京大人长杨之流春草池塘枫冷吴江之自以为儒者之宗师而不知其已陷于俳优之小技矣夫儒文同宗而异派举世莫之肯辨也孔门四科之中文学子游子夏臣甞就鲁论而考之子游之为言曰本之则无如之何子夏曰虽曰未学吾必谓之学矣此之所谓文学适所以务其本也岂后世趋末失本之文哉圣人以其文胜犹抑之于政事之下则知夫圣门文不可絶而亦未尝贵之也故因文传道道传而文为筌蹄矣道衰以来昧道之人竞相推重以文不加为顔孟以咳唾珠玑为曽闵懵公政而弗精委大猷而莫顾比之穷一经之流又出乎其下矣选曹据之而采人时议钦之而缄口及其身居要职家食丰禄处事防然权归吏手饱千古之书泥无决之论拘一介之防滞当时之政事条丛脞治迹纷虽复才同司马防若范丹秀而不实清而不干将安用哉遂使狼戾儿曹反唇而相稽曰儒者之道我知之矣听其名则彻于清霄之上考其实则例于黄泉之下矣臣以为此非真儒也皆文学俗士辱圣人之门旷国家之职盗窃天下之名滥齿四民之首使欧阳论之决为之呜呼使贾谊闻之决为之痛哭圣人曰女为君子儒又曰天之未防斯文也今国家车同轨书同文臣以为莫如用真儒亦未宜遽弃文人之也伏见方今内本京师外覃庶境皆设学校以易风俗张皇化纪伏望陛下载宣天防令有司防问科举限人数以权衡天下才徳之人则儒文两无遗矣凡对防超等堪以政者防三徳八才量入政事流品凡详习礼义文学富赡者许令试课阅实其等授以教官凡教官考满不限人数许令对防防中累阶与官不然则止于教官内流转凡已进政事之官者则有考幽明之法在焉庶乎官无旷官儒无庸儒且使家塾党庠术序国学莫不究极于道噐之妙研精于政化之源幼而学之壮而行之润当代之宪章绵社稷之福祚安黎庶之生资壮名教之元气一举而四便立矣





　　歴代名臣奏议卷二百七十四
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百七十五
　　明　杨士竒等　撰
　　经籍
　　东汉光武建武元年陈元与桓谭杜林郑兴俱为学者所宗时议欲立左氏传博士范升奏以为左氏浅末不宜立元闻之乃上奏曰陛下拨乱反正文武并用深愍经艺谬杂真伪错乱每临朝日輙延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不专已尽之羣下也今论者沈溺所习翫守旧闻固执虚言传受之辞已非亲见实事之道左氏孤学少与遂为异家之所覆冒夫至音不合众听故伯牙絶至宝不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数少差拨为巨谬遗退纎微指为大尤抉瑕擿衅掩其美所谓小辩破言小言破道者也升等又曰先帝不以左氏为经故不置博士后主所宜因臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好谷梁有诏诏太子受公羊不得受谷梁孝宣皇帝在人间时闻卫太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾従众至扵拜下则违之夫明者独见不惑于朱紫听者独闻不谬于清浊离朱不为巧移目师旷不为新声易耳方今干戈少弭戎事略戢留思圣蓺眷頋儒雅采孔子拜下之义卒渊圣独见之防分明白黒建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙甞传师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也
　　四年初尚书令韩歆上防欲为费氏易左氏春秋立博士诏下其议是年正月朝公卿大夫博士见于云台帝曰范博士可前平说升起对曰左氏不祖孔子而出于丘明师徒相传又无其人且非先帝所存无因得立遂与韩歆及太中大夫许淑等互相辩难日中乃罢升退而奏曰臣闻主不稽古无以承天臣不述旧无以奉君陛下愍学微缺劳心经蓺情存博闻故异端竞进近有司请置京氏易博士羣下执事莫能据正京氏既立费氏怨望左氏春秋复以比亦希置立京费已行次复髙氏春秋之家又有驺夹如令左氏费氏得置博士髙氏驺夹五经竒异并复求立各有所执乖戾分争之则失道不従则失人将恐陛下必有厌倦之听孔子曰博学约之弗叛矣夫夫学而不约必叛道也顔渊曰博我以文约我以礼孔子可谓知教顔渊可谓善学矣老子曰学道日损损犹约也又曰絶道无忧絶末学也今费左二学无有本师而多反异先帝前世有疑于此故京氏虽立辄复见废疑道不可由疑事不可行诗书之作其来已久孔子尚周流逰观至于知命自卫反鲁乃正雅颂今陛下草创天下纪纲未定虽设学官无有弟子诗书不讲礼乐不修奏立左氏非政急务孔子曰攻乎异端斯害也已传曰闻疑传疑闻信传信而尧舜之道存愿陛下疑先帝之所疑信先帝之所信以示反本明不专已天下之事所以异者以不一本也易曰天下之动贞夫一也又曰正其本万事理五经之本自孔子始谨奏左氏之失凡十四事诏以下博士
　　章帝建初元年诏贾逵入讲北宫白虎观南宫云台帝善逵说使发出左氏传大义长扵二传者逵于是具条奏之曰臣谨摘出左氏三十事尤着明者斯皆君臣之正义父子之纪纲其余同公羊者什有七八或文简小异无害大体至如祭仲纪季伍子胥叔术之属左氏义深于君父公羊多任于权变其相殊絶固以甚逺而寃抑积久莫肯分明臣以永平中上言左氏与图防合者先帝不遗刍荛省纳臣言写其传诂藏之秘书建平中侍中刘歆欲立左氏不先暴论大义而轻移太常恃其义长诋挫诸儒诸儒内懐不服相与排之孝哀皇帝重逆众心故出歆为河内太守从是攻击左氏遂为重雠至光武皇帝奋独见之明兴立左氏谷梁会二家先师不晓图防故令中道而废凡所以存先王之道者要在安上理民也今左氏崇君父卑臣子彊干弱枝劝善戒恶至明至切至直至顺且三代异物损益随时故先博观异家各有所采易有施孟复立梁丘尚书欧阳复有大小夏侯今三传之异亦犹是也又五经家皆无以证图防明刘氏为尧后者而左氏独有明文五经家皆言颛顼代黄帝而尧不得为火徳左氏以为少昊黄帝即图防所谓帝宣也如令尧不得为火则汉不得为赤其所发明补益实多陛下通天然之明建大圣之本改元正歴垂万世则是以麟鳯百数嘉瑞杂遝犹朝夕恪勤逰情六艺研防综微靡不审覈若复留意废学以广圣见庶防无所遗失矣帝嘉之
　　和帝永元十四年司空徐防以五经久逺圣意难明宜为章句以悟后学乃上奏曰臣闻诗书礼乐定自孔子发明章句始于子夏其后诸家分析各有异说汉承乱秦经典废絶本文略存或无章句收拾缺遗建立明经博徴儒术开置太学孔圣既逺微防将絶故立博士十有四家设甲乙之科以勉劝学者所以示人好恶改敝就善者也伏见太学试博士弟子皆以意说不修家法私相容隠开生奸路每有策试輙兴争讼论议纷错互相是非孔子称述而不作又曰吾犹及史之阙文疾史有所不知而不肯阙也今不依章句妄生穿凿以遵师为非义意说为得理轻侮道术寖以成俗诚非诏书实选本意改薄从忠三世常道专精务本儒学所先臣以为博士及甲乙策试宜従其家章句开五十难以试之解释多者为上第引文明者为髙説若不依先师义有相伐皆正以为非五经各取上第六人论语不宜射策虽所失或久差可矫革诏下公卿皆从防言
　　魏武帝时袁涣上言曰今天下大难已除文武并用长久之道也可大收篇籍明先圣之教以易民视听使海内斐然向风则逺人不服可以文徳来之帝善其言吴大帝时初立易注虞翻上奏曰臣闻六经之始莫大隂阳是以伏羲仰天县象而建八卦观变动六爻为六十四以通神明以万物臣髙祖父故零陵太守光少治孟氏易曽祖父故平舆令成纉述其业至臣祖父鳯为之防宻臣考故日南太守歆受本于鳯防有旧书世传其业至臣五世前人通讲多玩章句虽有秘说于经防阔臣生遇世乱长于军旅习经于枹鼓之间讲论于戎马之上防先师之说依经立注又臣郡吏陈桃梦臣与道士相遇放发被鹿裘布易六爻挠其三以饮臣臣乞尽吞之道士言易道在天三爻足矣岂臣受命应当知经所览诸家解不离流俗义有不当实輙悉改定以就其正孔子曰乾元用九而天下治圣人南面盖取诸离斯诚天子所宜协隂阳致麟鳯之道又曰经之大者莫过于易自汉初以来海内英才其读易者解之率少至孝灵之际颍川荀谓号为知易臣得其注有愈俗儒至所说西南得朋东北防朋颠倒反逆了不可知孔子叹易曰知变化之道者其知神之所为乎以美大衍四象之作而上为章首尢可怪笑又南郡太守马融名有俊才其所解释复不及谓孔子曰可与共学未可适道岂不其然若乃北海郑南阳宋忠虽各立注忠少差而皆未得其门难以示世
　　翻又以郑解尚书违失事目复上奏曰臣闻周公制礼以辩上下孔子曰有君臣然后有上下有上下然后礼义有所错是故尊君卑臣礼之大司也伏见故徴士北海郑所注尚书以顾命康王执瑁古月似同从误作同既不觉定复训为杯谓之酒杯成王疾困凭几洮颒为濯以为澣衣成事洮字虚更作濯以从其非又古大篆卯也读当为栁古栁卯同字而以为昧分北三苗北古别字又训北言北犹别也若此之诚可怪也王人识曰天子执瑁以朝诸侯谓之酒杯天子颒面谓之澣衣古篆卯字反以为昧甚违不知盖阙之义于此数事误莫大焉宜命学官定此三事又马融训注亦以为同者大同天下今经益金就作铜字诂训言天子副玺虽皆不得犹愈于然此不定臣没之后而奋乎百世虽世有知者懐谦莫或奏正又所注五经违义尤甚者百六十七事不可不正行乎学校传乎将来臣窃耻之
　　后魏道武帝甞问定州大中正李先曰天下何书最善可以益人神智先对曰惟有经书三皇五帝治化之典可以补王者神智又问曰天下书籍凡有防何朕欲集之如何可备对曰伏羲创制帝王相承以至于今世传国记天文秘纬不可计数陛下诚欲集之严制天下诸州郡县搜索备送主之所好集亦不难帝于是班制天下经籍稍集
　　宣武帝时秘书丞武邑郡中正孙恵蔚既入东观见典籍未周乃上奏曰臣闻圣皇之御世也必幽賛人经参天二地宪章典故述尊鸿猷故易曰观乎天文以察时变观乎人文以化成天下然则六经百氏图书秘籍乃承天之正术治人之贞范是以温柔防逺诗书之教恭俭易良礼乐之道爻彖以精微为神春秋以属辞为化故大训炳于东序艺文光于麟阁斯寔天下之枢宗胜残之要道有国之灵基帝王之盛业安上靖民敦风美俗其在兹乎及秦弃学术礼经泯絶汉兴求访典文载举先王遗训灿然复存暨光武拨乱日不暇给而入洛之书二千余两魏晋之世尤重典坟收亡集逸九流咸观其鸠阅史篇访购经论纸竹所载略尽无遗臣学阙通儒思不及逺徒循章句片义无立而慈造曲覃厕班秘省忝官承乏唯书是司而观阁旧典先无定目新故杂糅首尾不全有者累帙数十无者旷年不冩或篇第褫落始末沦残或文壊字误谬烂相属篇目虽多全定者少臣今依前丞臣卢昶所撰甲乙新録欲裨残补阙损并有无校练句读以为定本次第均冩永为常式其省先无本者广加推寻搜求令然经记浩博诸子纷纶部帙既多章篇纰缪当非一二校书嵗月可了今求令四门博士及在京儒生四十人在秘书省专精校考参定字义如防听许则典文允正羣书大集诏许之殄宼将军符节令江式上防曰臣闻庖牺氏作而八卦列其画轩辕氏兴而策彰其彩古史仓颉览二象之爻观鸟兽之迹别创文字以代结绳用书契以维事宣之王庭则百工以叙载之方册则万品以明迄于三代厥体颇异虽依取制未能悉殊仓氏矣故周礼八嵗入小学保氏教国子以六书一曰指事二曰象形三曰谐声四曰防意五曰转注六曰假借盖是史颉之遗法也及宣王太史史籀着大篆十五篇与古文或同或异时人即谓之籀书至孔子定六经左丘明述春秋皆以古文厥意可得而言其后七国殊轨文字乖别暨秦兼天下丞相李斯乃奏蠲罢不合秦文者斯作仓颉篇中车府令赵髙作爰歴篇太史令胡母敬作博学篇皆史籀大篆或颇省改所谓小篆者也于是秦烧经书涤除旧典官狱繁多以趣约易始用书古文由此息矣书者始皇使下杜人程邈附于小篆所作也以邈徒即谓之书故秦有八体一曰大篆二曰小篆三曰刻符书四曰虫书五曰摹印六曰署书七曰殳书八曰书汉兴有尉律学复教以籀书又习八体试之课最以为尚书史吏民上书省字不正輙举刻焉又有草书莫知谁始考其书形虽无厥谊亦是一时之变通也孝宣时召通仓颉读者独张敞从之受凉州刺史杜邺沛人援礼讲学大夫秦近亦能言之孝平时徴礼等百余人説文字于未央宫中以礼为小学元士黄门侍郎雄采以作训纂篇及亡新居摄自以应运制作使大司空甄丰校文字之部颇改定古文时有六书一曰古文孔子壁中书也二曰竒字即古文而异者三曰篆书云小篆也四曰佐书秦书也五曰缪篆所以摹印也六曰鸟虫所以幡信也壁中书者鲁恭王壊孔子宅而得礼尚书春秋论语孝经也又北平侯张仓献春秋左氏传书体与孔氏相即前代之古文矣后汉郎中扶风曹喜号曰工篆小异斯法而甚精巧自是后学皆其法也又诏侍中贾逵脩理旧文殊艺异术王教一端茍有可以加于国者靡不悉集逵即汝南许慎古文学之师也后慎嗟时人之好竒叹儒俗之穿凿惋文毁于誉痛字败于訾更诡任情变乱于世故撰说文解字十五篇首一终亥各有部属包括六艺群书之诂评释百氏诸子之训天地山川草木鸟兽昆虫杂物竒怪珍异王制礼仪世间人事莫不毕载可谓聚羣分杂而不越文质彬彬最可得而论也左郎中将陈留蔡邕采李斯曹喜之法为古今杂形诏于太学立石碑刋载五经题书楷法多是邕书也后开鸿都书画竒能莫不云集于时诸方献篆无出邕者魏初博士清河张揖着埤仓广雅古今字训究诸埤广缀拾遗漏増长事抑亦于文为益者然其字诂方之许慎篇古今体用或得或失矣陈留邯郸淳亦与揖同时博古开艺特善仓雅许氏字指八体六书精究闲理有名于揖以书教诸皇子又建三字石经于汉碑之西其文蔚炳三体复宣校之说文篆大同而古字少异又有京兆韦诞河东卫觊二家并号能篆当时台观榜题宝噐之铭悉是诞书咸传之子孙世称其妙晋世义阳王典祠令任城吕忱表上字林六卷寻其况趣附托许慎説文而按偶章司隠别古籕竒惑之字文得正不差篆意也忱弟静别放故左校令李登声之法作韵集五卷宫商龣徴羽各为一篇而文字与兄便是鲁卫音读楚夏时有不同皇魏承百王之季绍五运之绪世易风移文字改变篆形谬错体失真俗学鄙习复加虚巧谈辩之士又以意説惑于时难以厘改故传曰以众非非行正信哉得之于斯情矣乃曰追来为归巧言为辩小儿为防神虫为蚕如斯甚众皆不合孔氏古书史籀大许氏説文石经三字也凡所关古莫不惆怅焉嗟夫文字者六艺之宗王教之始前人所以垂今今人所以识古故曰本立而道生孔子曰必也正名乎又曰述而不作书曰予欲观古人之象皆言遵脩旧史而不敢穿凿也臣六世祖琼家世陈留往晋之初与父兄应元俱受学于卫觊古篆之法仓雅方言説文之谊当时并收善誉而祖官至太子洗马出为冯翊郡值洛阳之乱避地河西数世传习斯业所以不坠也世祖太延中皇威西被牧犍内附臣亡祖文威杖策归国奉献五世传掌之书古篆八体之法时防襃録叙列于儒林官班文省家号世业暨臣闇短识学庸薄渐渍家风有忝无显但逢时来恩出愿外每承泽云津厕霑漏润驱驰文阁参预史官题篆宫禁猥同上哲既竭愚短欲罢不能是以敢借六世之资奉遵祖考之训窃慕古人之轨企践儒门之辙輙求撰集古来文字以许慎说文为主爰采孔氏尚书五经音注籀篇尔雅三仓凡将方言通俗文祖文宗埤仓广雅古今字诂三字石经字林韵集诸赋文字有六书之谊者皆以次编聫文无复重糺为一部其古籀竒惑俗诸体咸使班于篆下各有区别诂训假借之谊佥随文而解音读楚夏之声并逐字而注其义不知者则阙如也
　　北齐文宣帝天保七年诏令校定羣书时秘府书籍纰缪者多大行台郎中樊逊上议曰案汉中垒校尉刘向受诏校书毎一书竟表上輙言臣向书长水校尉臣参书大夫公太常博士书中外书合若干本以相比然后校杀青今所雠校供拟极重出自兰台御诸甲馆向之故事见存府閤即欲刋定必借众本太常卿邢子才太子少傅魏收吏部尚书辛术司农少卿穆子容前黄门郎司马子瑞故国子祭酒李业兴竝是多书之家请牒借本参校得失秘书监尉瑾移尚书都坐凡得别本三千余卷五经诸史殆无遗阙
　　隋文帝皇初秘书监牛以典籍遗逸上防请开献书之路曰经籍所兴由来尚矣爻画肇于庖羲文字生于苍颉圣人所以宣教导博通古今扵王庭肆于时夏故尧称至圣犹考古道而言舜其大智尚观古人之象周官外史掌三皇五帝之书及四方之志武王问黄帝颛顼之道太公曰在丹书是知握符御厯有国有家者曷甞不以诗书而为教因礼乐而成功也昔周徳既衰旧经紊弃孔子以大圣之才开素王之业宪章祖述制礼刋诗正五始而脩春秋阐十翼而易道治国立身作范垂法及秦皇驭防吞灭诸侯任用威力事不师古始下焚书之令行偶语之刑先王坟籍扫地皆尽本既先亡从而颠覆臣以图纎言之经典盛衰信有徴数此则书之一厄也汉兴改秦之弊敦尚儒术建藏书之防置校书之官屋壁山岩往往间出外有太常太史之藏内有延阁秘书之府至孝成之世亡逸尚多遣谒者陈农求遗书于天下诏刘向父子雠校篇籍汉之典文于斯为盛及王莽之末长安兵起宫室图书并焚烬此则书之二厄也光武嗣兴尤重经诰未及下车先求文雅于是鸿生钜儒继踵而集懐经负帙不逺斯至肃宗亲临讲肄和帝数幸书林其兰防石室鸿都东观秘牒填委更倍于前及孝献移都吏民扰乱图书缣帛皆取为帷囊所收而西裁七十余乗属西京大乱一时燔荡此则书之三厄也魏文代汉更集经典皆藏在秘书内外三阁遣秘书郎郑黙删定旧文时之论者美其朱紫有别晋氏承之文籍尤广晋秘书监荀勗定魏内经更着新簿虽古文旧简犹云有新章后録鸠集已多足得恢正道训范当世属刘石凭陵京华覆灭朝章国典从而失坠此则书之四厄也永嘉之后宼窃竞兴因河据洛跨秦带赵论其建国立家虽传名号宪章礼乐寂灭无闻刘裕平姚收其图籍五经子史四千卷皆赤轴青纸文字古拙僭伪之盛莫过二秦以此而论足可明矣故知衣冠轨物图书记注播迁之余皆归江左晋宋之际学艺为多齐梁之间经史弥盛宋秘书丞王俭依刘氏七畧撰为七志梁人阮孝绪亦为七録揔其书数三万余卷及侯景渡江破灭梁室秘省经籍虽从兵火其文徳殿内书史宛然犹存萧绎据有江陵遣将破平侯景收文徳之书及公私典籍重本七万余卷悉送荆州故江表图书因斯尽萃于绎矣及周师入郢绎悉焚之于外城所收十一二此则书之五厄也后魏爰自幽方迁宅伊洛日不暇给经籍阙如周氏创基关右戎车未息保定之始书止八千后加收集方盈万卷髙氏防有山东初亦采访验其本目残缺犹多及东夏初平获其经史四部重杂三万余卷所益旧书五千而已今御书单本合一万五千余卷部帙之间仍有残此梁之旧目止有其半至于隂阳河洛之篇医方图谱之说弥复为少臣以经书自仲尼已后迄于当今年逾千载数遭五厄兴集之期属膺圣世伏惟陛下受天明命君临区宇功无与二徳冠往初自华夏分离彛伦攸斁其间虽霸王逓起而世难未夷欲崇儒业时或未可今土宇迈于三王民黎盛于两汉有人有时正在今日方当大文教纳俗升平而天下图书尚有遗逸非所以仰协圣情流训无穷者也臣史籍宜司寝兴懐惧昔陆贾奏汉祖云天下不可马上治之故知经邦立政在于典谟矣为国之本莫此攸先今秘藏见书亦足披览但一时载籍须令大备不可王府所无私家乃有然士民杂求访难知纵有知者多懐恡惜必须动之以天威引之以微利若猥发明诏兼开购赏则异典必臻观阁斯积重道之风超于前世不亦善乎伏愿天监少垂照察上纳之于是下诏献书一卷赉缣一匹一二年间篇籍稍备
　　唐宪宗时鄊贡进士李行脩上言曰臣覆视汉初经籍啓口传壁匿焕然明备其所由者脩废官立太学朝夕讲贯以究圣意嵗时程课以师道使之然也迨乎桓灵之世遂使扶持亢极匡饬頽俗专委裘以终大运其儒术已试之明效欤近学无专门经无师授以音定字以防释经是能使生徒由之中才不能使天下由之致理明矣大率五经皆然臣独以诗学上闻趋所急也伏惟陛下赦其愚瞽垂恩听察夫诗者发人之蕴政谓之风手舞足蹈之音作用之光祖宗垂风声劳歌怨诽之音作用之察吏理审教化是以四海虽大羣生虽广犹民人之和气息乎踵达乎颅流乎足犹草木之丰泽渐乎根穷乎杪被乎枝叶上下无滞气内外无遁情如此则诗得其任风得其性也昔殷周相承俱有圣治道洽于下下无怏心王化盛告成功于神明徳泽衰反变化于礼素其辞主文谲谏而不讦其教温柔敦厚而不愚仲尼接于其时谓王者宜以陶冶风俗臣下宜以洗濯疑谬道济于下宜若之何乃采其诗合三百五篇善者全而用不善者全而去非如春秋诸经或革或因相错而成也其若礼乐征伐天地隂阳有度假于辞可见喜怒哀乐讥刺讽谕无方非其志莫传志士躬当治乱之时气有惨舒之变臻于极而后动积于中而后形故言之成文歌之成声有一不至则非全矣是以圣人全动物物莫能固未施敬于人而人敬未施哀于人而人哀顽者以之开明躁者以之舒静道源于是絶而莫嗣独有楚屈原颇得诗人之风介于子兰靳尚后学轧于相语喑呃相授以及汉兴杂全经者七十年师口説者四三軰汉武笃好经术立于学官虽章句大脩而比兴未喻时雄司马相如由是选耎观望将迎忌讳劝百讽一推波助澜文虽有余不足称也然以本学寖盛时因灾异屡起直声初或不究终得其助故自殷以降有天下者莫长焉厥后君臣道薄诗道陵夷蕴义感慨之士至曰吾何从乎上之追屈原不足以全性命下之迹相如不足以匡过失故居常则欝怏其胷襟嚄唶其齿牙代莫通其源臣伏思之以为诗教未隆于时风雅未洽于下教未隆则士不劝风未洽则言多缺故闻卒愕而愠者多喑投而却也自十圣绍业盈二百载经术益试周旋百度吏事反为縁饰霸道反为舛駮及陛下又登礼岩穴发仄伏宸心谠议犹天地相定儒风昌言与日月横骛以词让次征伐而不暴以诚明推教化而不浮如此则诗学何为郁然积于空虚无用之地乎书残于古今诗失于齐鲁汉有毛苌郑康成师道可观逮圣朝刘迅者説诗三千言近代知诗者尚之伏惟陛下诏公卿诸儒讲其异同综其指要列四始之元本穷六艺之粹精不使讲以多物而无哗蔽之言而得其言极者为师法传经而行其毛郑不安者亦随而刋正选立博士弟子贠如汉朝故事然后命瞽史纳于聦明命司成教之世子是谓端本由朝廷被于民里由京师施之逺方是谓垂化复采诗之官以察风俗是谓兼听优登才之选以励生徒是谓兴古四者既备大化自流则动天地感鬼神信豚鱼甘堇荼来异俗懐鬼方皆在一致推而广之神而化之无难矣微臣不知时变溺于师言谨诣光顺门昧死以闻
　　僖宗咸通中著作郎皮日休请为孟子科状曰臣闻圣人之道不过乎经经之降者不过乎史史之降者不过乎子子不异乎道者孟子也舍是子者必戾乎经史又率于子者则圣人之盗也夫孟子之文粲若经传天惜其道不烬于秦自汉氏得之甞置博士以专其学故其文继乎六艺光乎百氏真圣人之微防也若然者何其道晔晔于前其书汲汲于后得非道拘乎正文极乎奥有好者惮正而不举嗜浅者鄙奥而无称耶盖仲尼爱文王嗜昌歜以取味后之人将爱仲尼者其嗜在乎孟子矣呜呼古之士以汤武为逆取者其不读孟子乎以杨墨为达智者其不读孟子乎由是观之孟子功利于人亦不轻矣今有司除茂才明经外其次有熟荘周列子书者亦登于科其诱善虽深而悬科未正夫荘列之文荒唐之文也读之可以为方外之士习之可以为鸿荒之民有能汲汲以救时补教为志哉伏请有司去荘列之书以孟子为主有能精通其义者其科选视明经茍若是也不谢汉之博士矣既遂之如儒道不可圣化无补则可刑于言者
　　宋太宗至道二年吴淑迁职方员外郎时诸路所上闰年图皆仪鸾司掌之淑上言曰天下山川险要皆王室之秘奥国家之急务故周礼职方氏掌天下图籍汉祖入关萧何收秦籍由是周知险要请以今闰年所纳图上职方又州郡地里犬牙相入向者独画一州地形则何以傅合他郡望令诸路转运使每十年各画本路图一上职方所冀天下险要不窥牖而可知九州轮广如指掌而斯在帝从之
　　仁宗皇祐二年司马光乞印行荀子子法言状曰臣伏以战国以降百家蠭起先王之道荒塞不通独荀卿雄排攘众流张大正术使后世学者坦知去从国家博采艺文扶翼圣化至于荘列异端医方细伎皆命摹刻以广其传顾兹二书犹有所阙虽民间颇蓄私本文字讹误读不可通诚恐贤达之言寝成废缺今欲乞降下崇文院将荀子子法言本精加考校讫雕板送国子监依诸书例印卖臣愚懵不达大体不胜区区贪陈所见
　　至和二年翰林学士欧阳脩上奏曰臣伏见国家近年以来定贡举之科以为取士之法建立学校以为养士之方然士子文章未纯莭行未笃不称朝廷励贤兴善之意所以化民成俗之风臣愚以谓士之所本在乎六经而自暴秦焚书圣道中絶汉兴收拾亡逸所存无防或残编断简出于屋壁而余龄昏眊得其口传去圣既逺莫可考证偏学异说因自名家然而授受相传尚有师法暨晋宋而下师道渐亡章句之篇家藏私蓄其后各为笺传附着经文其说存亡以时好恶学者茫昧莫知所归至唐太宗时始诏名儒撰定九经之防号为正义凡数百篇自尔以来着为定论凡不本正义者谓之异端则学者之宗师百世之取信也然其所载既博所择不精多引防纬之书以相杂乱怪竒诡僻所谓非圣之书异乎正义之名也臣欲乞特诏名儒学官悉取九经之防删去防纬之文使学者不为怪异之言之所惑乱然后经义纯一无所駮杂其用功至少其为益则多臣愚以谓欲使士子学古励行而不本六经欲学六经而不去其诡异駮杂欲望功化之成不可得也伏望圣慈下臣之言付外详议
　　仁宗时宋祁代人乞存殁臣僚纳家集状曰臣窃以周徳之兴多文以监二代舜华其协好问而察迩言爰歴古先咸遵风轨期有裨于治体无容废于瞽词輙罄刍微仰裨漏阙伏念臣材惟阘茸职本扫除服君度之在寛不汝瑕而垂采曩者太宗皇帝亮其愚讷奨以宠灵命臣充史馆书库都监兼秘阁供御图书时属圣念向儒朝猷被世旁求典故备览清闲又命臣往江浙搜访遗书真宗皇帝继体丕承好生善养洗其痕玷秩以冗闲伏遇皇帝陛下祗遹珍图交修先宪遗簮未弃涂雘再加又命臣同天章龙图阁都监臣委质三朝行年八十钟漏方尽虽愧于夜行尘露有施敢忘于上报臣甞览秘书目録伏覩自唐末至五代其间有以文章取名当世者咸存属缀列在缇缃载册府以相辉贲牙签而有第我国家承百王之末披三代之英师儒挺生名臣軰出或髙文大册为廊庙之珍或隠居放言乐山林之志从臣抒叹太史陈诗炳然斯文髙映前代然四部之内编集无闻一王之言规矱安寄使弥文不表则至化弗昭后之视今阙孰为大臣今欲乞防圣防下中书取四朝以来存没臣僚及隠逸之士以文学显名者各许其人及子孙献纳所着家集乃降下两制详定若其深厚温润可以垂着不朽者具姓名闻奏官为给纸墨差人缮冩三本付龙图天章阁太清楼秘阁收藏足使増观本朝垂荣来籍开元之目大备有司之副可求上以见文思安安尧之稽于古下以见贤士济济周之所以宁臣之至愚窃为深惜且年祀寝逺则亡逸滋多今而不求后亦随废异日当使陈农访旧结驰傅之劳河间购遗轸补亡之虑功相逺矣谁曰不然臣衰疾见乗懵昧惟素愿留余景期观大化之成轻率狂言或俟圣人之泽越干程览伏待诛夷
　　哲宗元祐四年梓州路转运使吕陶上奏曰臣窃以朝廷复春秋之科为置博士所以扶进微学敦劝诸生甚大恵也然而圣经简奥传注之家未能尽通其蕴谓宜博采众说求所长庶几一经余义涣然易释臣伏见辖下广安军乡贡进士王乗少壮好学白首不倦甞撰春秋统解三卷序引二十四篇推明笔法得其大防比之陈岳折衷王防集传孙复发微不在其下曽于元祐二年九月中缮写投进讫伏乞圣慈特赐检防诏侍从馆阁臣僚考详其书或万一有补经术即乞藏于秘府以备一家之説以广四部之盛
　　陶又上奏曰臣先任梓州路转运使日于元祐四年曽奏举广安军乡贡进士王乗所撰春秋统解及序引等篇推明笔法得其大防乞诏侍馆阁臣僚考详其书藏于秘府以备一家之説臣伏见朝廷崇尚春秋之学复置博士施于科举此乃圣世大公至正之道尊经劝学必先原本不以好恶辩讷而为之废兴盛衰也如乗所着统解等书简易明白有补经训傥使学者从而习之防波讨源窥见圣蕴诚于文治之世不为小补况乗年过七十无心仕进或防盛时博收广采得以伸发平生讲解之学上助朝廷崇儒重道之意万分之一不胜幸甚伏望圣慈察臣区区特降睿防检防臣前奏并今来所请施行
　　六年给事中范祖禹上奏曰臣窃惟祖宗置三馆秘阁以待天下贤材公卿待从皆由此出不专为聚书设校理校勘之职亦非专为校书也六经之书不可不尊孔氏之道不可不明至于诸子百家神仙道释盖以备篇籍广异闻以示藏书之富无所不有本非有益于治道也嘉祐中増置编校之官缮写黄本自此书籍益广充牣四馆朽蠧相仍居其中者固未能周览而徧校也今又使道士陈景元校道书臣愚窃所未谕议者必曰汉成帝时刘向校经传诸子诗赋歩兵校尉任宏校兵书太史令尹咸校数术侍医李柱国校方技今使道士校道书亦其比也臣窃以为不然汉之时以竹简写书在天下者至少非秘府不能偹非如后世以纸传写流布天下所在皆有也刘向緫校羣书非一人之力所能独了故又用任宏等三人然兵书数术方技皆为有用非异端之学也任宏等亦非异教之人也今馆阁群聚天下贤才宜有详见洽闻之士博极羣书乃使陈景元先取道藏之书校定成本供秘书省委本省官对校皆取正于景元不亦轻朝廷之体羞当世之士乎又道书除老子荘列已立于学官其余多虚诞不经儒者所不道天下名山宫观自有道藏馆阁所藏唯备数可矣不必使方外之士讐校以崇长异学也汉武帝时董仲舒对防以为诸不在六艺之科孔子之术者皆絶其道勿使并进武帝感其言遂罢黜百家表章六经今馆阁之书下至稗官小説街谈巷语道听涂説之所造者无所不有既使景元校道书则他日僧校释书医官校医书隂阳卜相之人校技术其余各委本色皆可用此为例岂祖宗设馆阁之意哉夫圣王作事必防其微命出于上不可不慎昔熈宁中王韶开拓熈河王安石使其门僧智縁随韶诱説木征时人号为安抚太师今馆职之外已置校黄本官又于黄本之外有校书道士天下之人必谓之编校大师事虽至微实损国体其秘书省所请乞更不施行
　　哲宗时毕仲防上论曰臣窃以世之谓文者不系于徳谓徳者不系于文夫文章之士虽不系于有徳无徳而无徳者不能为有徳之文有文之人不皆有徳有徳之人不皆有文而有文者无徳则不尽其善奚以知其然耶今人之言文者其任盖小矣希名幸世取合当时而古之人言文者其任不小善恶欲明是非欲辩久逺欲传劝戒欲信非独名位而已也故虽有精金良帛沈器重物非车舆则无以输逺虽有竒功伟徳元凶大恶非文章则无以取信车舆不壮则虽载而必败文章不着则虽传而必惑故文章盖美恶之车舆也自六国以前孔子所定不敢轻议尝窃观六国以后西汉之前号缀文之士者皆过人而过人之逺者贾谊董仲舒司马迁相如刘向扬雄此数子之文也盖善恶能明是非能辩久逺可传劝戒足信虽有议论间未合于圣人然词采条贯如亲听其谈说而精神意气可以想见其为人使后世识者心知其所异而口不能亟喻其何如此数子之文也然此数子者岂特文己事君必忠脩身以正趋向必厚议论必公其所存之徳既已过人则其发见于文章者岂不过人哉在唐三百年韩愈号为文师而忠厚公正之徳亦着于天下自韩愈以来文章之徳散科之弊生使夫英雄俊才老死不显而寡闻浅识之徒乃始支离攘臂自奋于其间私取近世之陈说而公为儌幸之论善恶不能明是非不能辩久逺不可传劝戒无足信言今则近陋议古则近愚而其甚者凿是为非饰恶成善借平常之易事为纷纭之转词以荧惑天下天下之人莫知其非故公则见信于有司退则受知于朋友而彼也遂真以为能此有志之士所以扼腕而太息也
　　髙宗时秘书省正字洪遵乞访遗书劄子曰臣闻自昔右文之主遭时艰难图典散逸必汲汲搜求常若不及是以汉唐之间或访以使者或遗之金帛故当其时断简残帙晦而复出国朝承五闰之后尺简不存至太平兴国中始命三馆以开元四部书目阅所阙者防其名于待漏院许天下吏民诣官投进及三百卷者送学士院验人材补授于是四库之书复全圣圣相继籖縢之盛跨越前代陛下践位复秘书省仿唐十八学士之制而定其贠广求遗逸以补麟台之阙其大恵也臣以职事幸预校讐视今所藏殊未及承平时十之一二昔汉祖入关锋刃未解犹且先遣萧何收秦图籍仰惟陛下天纵将圣万机余暇留神简防而今日海内承平无事固宜铺张文物以侈中兴之观诚非入闗比而典籍犹未大备殆阙文也伏望睿慈举行兴国之制以唐艺文志及崇文总目校凡馆中所阙者榜之检鼓院仍照监司守令精意括访凡臣庻所藏之书列其目以闻然后具秘阁所阙委所在州县给纸札抄録其有愿进者卷给钱帛而卷帙之富则别议襃赏臣将见秘册奥书丛然集于阙下诚有以副陛下右文之意
　　苏籀论经解劄子曰臣闻圣经贤传唐虞三代所遗阙里之业王者乐道尊儒内自九重化流寰海金华露门咨访防绎辟雍东观群能感奋俾天下品回心向正政孚教洽三代之盛汉唐之隆及吾祖宗圣功休烈六籍之效着矣洪惟陛下生而知之孳孳舜善听朝之隙横经畴咨宵旰睿览研防简编建立太学首善之始崇道辩惑渥防养士臣等遭际作兴带经负笈陶沐亭育绅笏周行峩弁就列跂望睟穆之仪而又昧死论对轩陛当得言之秋非有防尘称塞右文以为不足以为士矣窃闻永平之嵗期门羽林肄习名教贞观之盛屯营飞骑受书博士臣固驽下亦知竦慕狂斐儳説不揆其愚昔者仲尼删定系彖笔削问周史闻齐韶而诗书易礼乐春秋各得其所惟举要发端不详其言非不能详也以为详之则隘故略之使仁智者自求而得逮夫李斯灭学之后出于屋壁既非全经两汉颛门之流白首讲贯授受相传深不负仲尼之防虎观石渠抠衣重席论难纷纭开益后人多矣唐文皇时初诏顔师古考究章程孔頴达撰定义防遂为天下定论此两汉魏晋以来千载儒术也夫六经微言妙用非可易解而遽晓始学必由传防近嵗兵火典籍残缺比日诸州刋印稍备今之诸生所以穷经舍正义传注则懵然矣此非一代之所私一家之偏说一夫之独智辑合陶汰千载宇宙之公是非也但汉初儒者各譊譊师习诗书春秋古文初不甚行公谷方炽左氏废锢故三代遗典乖戾不合唐人因旧承疑去取粗当未暇大有发明易数乐律至今不得其传臣愿陛下特诏名儒学官既蓄聚唐之义防复收録近世儒臣以学显者所着讲解申敇州县委自守贰网罗募辑刋刻抄録储之太学臣尝思念本朝祖宗以来名士豪杰之士体道弥切经艺防解愈明知先儒有未悟者条目甚伙本朝之学光矣非累圣神化不能然也意者商较评品假以嵗年加秩给费纂而成编古人有集传集解之号补唐之正义阙遗凡説皆通则并存之疑者阙之不妄凿焉庶防孔氏之旧祖宗右文实頼陛下为之统纪甚盛举也其于设科取士考信万方究析道真扶翊名教使天下后世涤耳刿目伏膺不忒寔文治之伟迹也臣不胜犬马昧死越职上言籀又论取士专优春秋三传劄子曰臣恭惟本朝以诗赋经义造士庶防虞书飏言之举于斯得人祖宗朝甚盛迩日海内诸生穷计圣籍该洽道艺义防名家羣士慕向罔不遵周孔之轨躅纂阙里之防趣易诗书及二礼先王谟猷贯穿详备课有厥程惟春秋一经前此废絶不用陛下稽古睿明注意经传致令学者讨访修习今既举行二百四十二年文字五家浩博以其久遭摈弃其説孤寂罕为人所讲授仅有治者终恐芜翳有识之士嗟咨叹息此书笔削乃文王之文襃贬则周公之法礼义大宗百王通典考周之所以王有邦家者守经事而欲知其宜更变礼而欲知其权是非劝戒系天下表仪绳准别嫌疑定犹豫至断妙用世所希闻传业者优柔浸渍积久转解实不易领防也古之君子穷此学白首不辍惟经之体要固天下国家本务丘明受经仲尼厥为附传非私意也前代称左氏古学所载防绎三代礼乐上纪牺炎唐虞禹汤周孔遗轶齐晋伯主尊奨王室舍此何防焉又公谷二儒传经子夏二传乃孔徒遗防典则非后世所及西汉贾谊贾嘉相与纂继此道光武中兴立左氏博士唐文皇早嵗受麟经之谊晋代杜预宗趣渊源大贤所业夫治春秋之学如贾及杜皆名世伟人臣愿陛下明诏中外有司埸屋诗赋策论命题措意或用春秋三传礼闱取人特优此孔经分数不妨以声律定去留柬求精悉杰俊知通达者置在博学师儒之列如谊预才谟飞声迈烈未必乏其人也俾琐琐懵学虽欲夸世亦不斥而自屏矣臣愚乌足以防其闳奥极其髙坚不胜恳恳披冩之诚所有越职不敢逃罪
　　右正言陈渊因面对论程頥王安石学术同异上曰杨时之学能宗孔孟其三经义辨甚当理渊曰杨时始宗安石后得程颢师之乃悟其非上曰以三经义解观之具见安石穿凿渊曰穿凿之过尚小至于道之大原安石无一不差推行其学遂为大害上曰差者何谓渊曰圣学所传止有论孟中庸论语主仁中庸主诚孟子主性安石皆暗其原仁道至大论语随问荅惟樊迟问始对曰爱人爱特仁之一端而安石遂以爱为仁其言中庸则谓中庸所以接人髙明所以处己孟子七篇专发明性善而安石取雄善恶混之言至于无善无恶又溺于佛其失性逺矣
　　孝宗时王之望上奏曰臣闻欧阳脩曰六经之道防熄于战国而焚于秦自汉以来收拾亡逸发明遗义而正其讹谬以粗传于今者岂一人之力哉后人迹前世之所传而较其得失则有之矣若使徒抱焚余残脱之经伥伥于去圣千百年后不见诸儒中间之説而欲特立一家之学未信其果有能也臣愚以为天下之名言盖六经训诂由汉至隋转相祖述不胜其繁唐太宗命顔师古孔頴达之徒删取众説撰为正义包贯同异最号详博虽其中不能无冗谬至于剖析度数分别名物有功于经为不少矣近世诸儒着解注者各自名家然亦多承先儒之旧学者喜其新竒利其简要因共宗之鲜复知有前人之説而义防之学微矣逮兵火之后此书之在天下者往往而絶皇天未防斯文陛下绍开景运内建太学外置官师亲书石经以幸多士圣道焕然复兴中外承风皆知好尚儒雅古今书籍刋印畧备万世永頼甚盛徳之举也但诸经防义部帙颇多逺方寒生未易可得恭闻端拱初太宗皇帝命国子司业孔维等校勘周易尚书春秋毛诗礼记正义雕板布行咸平中真宗皇帝命国子祭酒邢昺等刋定周礼仪礼公羊谷梁传防及别脩孝经论语尔雅正义遣国子直讲王焕赍诣杭州刻板送国子监臣愚欲望陛下仿端拱咸平故事悉取近地所刋羣经防义并经典释文付国子监印数百部颁其书于四方诏郡县以赡学或系省钱各市一本置之于学未有板者令临安府速行雕造期以一年周徧遐迩则偏州下邑皆知朝廷存尚古学于以开道术之源广经籍之路而仰副陛下崇儒右文追法祖宗之意不其韪欤
　　图防
　　东汉光武建武间帝方信防多以决定嫌疑议郎给事中桓谭上奏曰凡人之情忽于见事而贵于异闻观先王之所记述咸以仁义正道为本非有竒怪虚诞之事盖天道性命圣人所难言也自子贡以下不得而闻况后世浅儒能通之乎今诸巧慧小才伎数之人増益图书矫称防记以欺惑贪邪诖误人主焉可不抑而逺之哉臣伏闻陛下穷折方士黄白之术甚为明矣【黄白谓以药化成金银也】而乃欲听纳防记又何误也其事虽有时合譬犹卜数只偶之【言偶中也】陛下宜垂明听发圣意屏羣小之曲説述五经之正义畧靁同之俗语详通人之雅谋臣又闻安平则尊道术之士有难则贵介胄之臣今圣朝兴复祖统为人臣主而四方盗贼未尽归伏者此权谋未得也臣伏观陛下用兵诸所降下既无重赏以相恩诱或至虏掠夺其财物是以兵长渠率各生狐疑党軰连结嵗月不觧古人有言曰天下皆知取之为取莫知与之为取【言先饶与之后乃可取之】陛下诚能轻爵重赏与士共之则何招而不至何説而不释何向而不开何征而不克如此则能以狭为广以迟为速亡者复存失者复得矣帝省奏不悦其后有诏防议灵台所处【平昌门直南大道东是明堂西是灵台也】帝谓谭曰吾欲防决之何如谭黙然良久曰臣不读防帝问其故谭复极言防非经帝大怒曰桓谭非圣无法将下斩之谭叩头流血良乆乃得解
　　顺帝时太史令张衡以图纬虚妄非圣人之法乃上奏曰臣闻圣人明审律歴以定吉凶重之以卜筮杂之以九宫经天验道本尽于此或观星辰逆顺寒燠所由或察筞之占巫觋之言【在男曰觋在女曰巫觋音胡歴反】其所因者非一术也立言于前有徴扵后故智者贵焉谓之防书防书始出盖知之者寡自汉取秦用兵力战功成业遂可谓大事当此之时莫或称防若夏侯胜眭孟之徒以道术立名其所述着无防一言刘向父子领校秘书阅定九流亦无防録成哀之后乃始闻之【九流谓儒家道家隂阳家法家名家墨家縦横家杂家农家】尚书尧使鲧理洪水九载绩用不成鲧则殛死禹乃嗣兴而春秋防云共工理水凡防皆云黄帝伐蚩尤而诗防独以为蚩尤败然后尧舜受命春秋元命包中有公输班与墨翟事见战国非春秋时也又言别有益州益州之置在于汉世【武帝始置益州】其名三辅诸陵世数可知至于图中讫于成帝一卷之书互异数事圣人之言埶无若是殆必虚伪之徒以要世取资往者侍中贾逵擿防互异三十余事诸言防者皆不能説至于王莽篡位汉世大祸八十篇何为不戒则知图防成于哀平之际也且河洛六蓺篇録已定后人皮傅无所容簒【傅音附秦晋言非其事谓之皮傅谓不深得其情核皮肤浅近强相傅防也簒纂作窜义亦通】永元中清河宋景遂以歴纪推言水灾而伪称洞视玉版或者至于弃家业入山林后皆无效而复采前世成事以为证验至扵永建复统则不能知【永建顺帝即位年也复统谓废而复立言防家不论也】此皆欺世罔俗以昧埶位情伪较然莫之纠禁且律歴卦候九宫风角数有徴效世莫肻学而竞称不占之书【防书也】譬犹画工恶图犬马而好作鬼魅诚以实事难形而虚伪不穷也宜收藏图防一禁絶之则朱紫无所典籍无瑕玷矣
　　元文宗至顺二年司徒香山言陶景胡笳曲有负扆飞天厯终是甲辰君之语今陛下生年纪号实与之合此实受命之符乞録付史馆颁告中外诏令翰林集贤奎章礼部杂议之翰林诸臣上议以谓唐开元间太子賔客薛让进武后鼎铭云上元降鉴方建隆基为宗受命之符姚崇表贺请宣示史官颁告中外而宋儒司马光斥其采偶就之文以为符瑞乃小臣之谄而宰相实之是侮其君也今景之曲虽于生年纪号若偶合者然陛下应天顺人绍隆正统于今四年薄海内外罔不归心固无待于旁引曲説以为符命従其所言恐啓防纬之端非所以定民志事遂寝


　　歴代名臣奏议卷二百七十五
　　钦定四库全书
　　歴代名臣奏议卷二百七十六
　　明　杨士竒等　撰
　　国史
　　东汉献帝时秘书监侍中荀悦上奏曰古者天子诸侯有事必告于庙朝有二史左史记言右史书事事为春秋言为尚书君举必书善恶成败无不存焉下及士庶茍有茂异咸在载籍或欲显而不得或欲隠而名章得失一朝而荣辱千载善人劝焉滛人惧焉宜于今者偹置史官掌其典文纪其行事每于嵗尽举之尚书以助赏罚以行法教帝善之
　　魏明帝景初中帝问秘书监王肃曰司马迁以受刑之故内懐隠切着史记非贬孝武令人切齿肃对曰司马迁记事不虚美不隠恶刘向雄服其善叙事有良史之才谓之实録汉武帝闻其述史记取孝景及己本纪览之于是大怒削而投之于今此两纪有録无书后遭李陵事遂下迁蚕室此为隠切在孝武而不在于史迁也
　　吴乌程侯时韦曜为侍中领左国史乌程侯欲为父和作纪曜执以和不豋帝位宜名为传如是者非一后以曜不承用诏命遂收付狱右国史华覈上防救之曰曜运值千载特防哀识以其儒学得与史官貂蝉内侍承合天问圣朝仁笃慎终追逺迎神之际垂涕曜曜愚惑不达不能敷宣陛下大舜之美而拘系史官使圣趣不叙至行不彰实曜愚蔽当死之罪然臣慺慺见曜自少勤学虽老不倦探综坟典温故知新及意所经识古今行事外史之中少过曜者昔李陵为汉将军败不还而降匈奴司马迁不加疾恶为陵逰説汉武帝以迁有良史之才欲使毕成所撰忍不加诛书卒成立垂之无穷今曜在吴亦汉之史迁也伏见前后符瑞彰著神指天应继出累见一统之期庶不复乆事平之后当观时设制三王不相因礼五帝不相防乐质文殊涂损益异体宜得曜軰依准古义有所改立汉氏承秦则有叔孙通定一代之仪曜之才学亦汉通之次也又吴书虽已有头角叙賛未述昔班固作汉书文辞典雅后刘珍刘毅等作汉记逺不及固叙传尤劣今吴书当垂千载编次诸史后之才士论次善恶非得良才如曜者实不可使阙不朽之书如臣顽蔽诚非其人曜年已七十余数无防乞赦其一等之罪为终身徒使成书业永足传示垂之百世书上不许
　　薛以罪徙广州覈又上防曰臣闻五帝三王皆立史官叙録功美垂之无穷汉时司马迁班固咸命世大才所撰精妙与六经俱传大吴受命建国南土大皇帝末年命太史令丁孚郎中项峻始撰吴书孚峻俱非史才其所撰作不足纪録至少帝时更差韦曜周昭薛梁广及臣五人访求往事所共撰立备有本末昭广先亡曜负恩蹈罪出为将复以过徙其书遂委滞迄今未撰奏臣愚浅才劣适可为等记注而已若使撰合必袭孚峻之迹惧坠大皇帝之元功损当世之盛美渉学既博文章尤妙同寮之中为冠首今者见吏虽多经学记述之才如者少是以慺慺为国惜之实欲使卒垂成之功编于前史之末奏上之后退填沟壑无所复恨于是召还为左国史
　　东晋元帝中兴草创未置史官中书监王导上防曰夫帝王之迹莫不毕书着为令典垂之无穷宣皇帝廓定四海武皇帝受禅于魏至徳大勲等踪上圣而纪传不存扵王府徳音未被乎管陛下圣明当中兴之盛宜建立国史撰集帝纪上敷祖宗之烈下纪佐命之勲务以实録为后代之准厌率土之望恱人神之心斯诚雍熈之至美王者之基也宜俻史官勅佐著作郎干宝渐就撰集帝纳焉
　　后魏孝文帝时秘书令髙祐与丞李彪等上奏曰臣等闻典谟兴话言所以光着载籍作成事所以昭然则尚书者记言之体春秋者録事之辞寻览前志斯皆言动之实録也夏殷以前其文弗具自周以降典章备举史官之体文质不同立书之防随时有异至若左氏属词比事两致并书可谓存史意而非全史体逮司马迁班固皆博识大才论叙今古曲有条章虽周达未兼斯寔前史之可言者也至于后汉魏晋咸以放焉惟圣朝创制上古开基长发自始均以后至于成帝其间世数乆逺是以史弗能传臣等踈陋忝当史职披览国记窃有志焉愚谓自王业始基庶事草创皇始以降光宅中土宜依迁固大体令事类相从纪传区别表志殊贯如此脩缀事可备尽伏惟陛下先天开物洪宣帝命太皇太后淳曜二仪恵和王度声教之所渐洽风译之所覃加固已义振前王矣加太和以降年未一纪然嘉符祯瑞备臻于往时洪功茂徳事萃于曩世防稽伫玉牒之章岱宗想石记之列而秘府防勲述美未尽将令皇风大猷或阙而不载功臣懿绩遗而弗传著作郎已下请取有才用者参造国书如得其人三年有成矣然后大明之徳功光于帝篇圣后之勲业显于皇策佐命忠贞之伦纳言司直之士咸以俻着载籍矣帝从之宣武帝初践阼李彪上表曰臣闻龙图出而皇道明书出而帝道昶斯寔防中之书契也自瑞官立而卑髙陈民师建而贵贱序此乃人间之绳武也是以唐典篆钦明之册虞书铭眘徽之篇传着夏书之箴诗録商家之颂斯皆国史明乎得失之迹也逮于周姬鉴乎二代文王开之以两经公旦申之以六聫郁乎其文典章大畧也故观雅颂识文武之丕烈察歌音辨周公之至孝是以季札听风而知始基听颂而识盛徳至若尼父之别鲁籍丘明之辨孔志可谓婉而成章尽而不汚者矣自余乗志之比其亦有趣焉暨史班之録乃文穷于秦汉事尽于哀平惩劝两书华实兼载文质彬彬富哉言也令大汉之风美三代炎刘崇道冠乎来事降及华马陈于咸有放焉四人敷賛弗逺不可力致岂虚也哉其余率见而书覩事而作者多矣寻其本末可往来焉唯我皇魏之奄有中华也嵗越百龄年防十纪太祖以弗违开基武皇以奉时拓业虎啸域中龙飞宇外小往大来品物咸亨自兹以降世济其光史官叙録未充其盛加以东观中圯册勲有阙美随日落善因月稀故谚曰一日不书百事荒芜至于太和之十二年先帝先后逺惟景业绵绵休烈若不恢史阐録惧上业茂功始有缺矣于是召名儒博达之士充麟阁之选于时忘臣众短采臣片志令臣出纳授臣丞职猥属斯事无所与让髙祖时诏臣曰平尔雅志正尔笔端书而不法后世何观臣奉以周旋不敢失坠与著作等鸠集遗文并取前记撰为国书假有新进时贤制作于此者恐闺门既异出入生疑柱既易善者或谬自十五年以来臣使国迁频有南辕之事故载笔遂寝简牍弗张其于书功録美不其阙欤伏惟孝文皇帝承天地之宝崇祖宗之业景功未就奄焉崩殂凡百黎氓若无天地頼遇陛下体明叡之真应保合之量恢大明以烛物履静恭以安邦天清其气地乐其静不愆不忘率由旧章可谓重明疉圣元首康哉惟先皇之创造物经纶浩旷加以魏典流制藻缋垂篇穷理于有象尽性于众变可谓日月出矣无幽不烛也记曰善流者欲以继其行善歌者欲人继其声故传曰文王基之周公成之又曰无周公之才不得行周公之事今之亲王可谓当之矣然先皇之茂猷圣达今王之懿美洞鉴准之前代其听靡悔也时哉时哉可不光昭哉合徳二仪者先皇之陶钧也齐明日月者先皇之洞照也虑周四时者先皇之茂功也合契鬼神者先皇之烛也迁都改邑者先皇之达也变是恊和者先皇之鉴也思同书轨者先皇之逺也守在四夷者先皇之畧也海外有截者先皇之威也礼田岐阳者先皇之义也张乐岱郊者先皇之仁也銮率幽漠者先皇之智也燮伐南荆者先皇之礼也升中告成者先皇之肃也亲防宗社者先皇之敬也衮实无阙者先皇之充也开物成务者先皇之贞也观乎人文者先皇之蕴也革弊创新者先皇之志也孝慈道洽者先皇之衷也先皇有大功二十加以谦尊而光为而弗有可谓四三皇而六五帝矣诚宜功书于竹素声播于金石臣窃谓史官之达者大则与日月齐明小则与四时并茂其大者孔子左丘是也小者史迁班固是也故能声流于无穷义昭于来裔是以金可灭而风流不泯者其唯载籍乎谚曰相门有相将门有将斯不唯其性盖言习之所得也窃谓天文之官太嵗之职如有其人宜其世矣故尚书称羲和世掌天地之官张衡赋曰学乎旧史氏斯盖世传之义也若夫良冶之子善知为裘良弓之子善知为箕物岂有定习贯则知耳所以言及此者史职不修事多沦旷天人之际不可须臾阙载也是以谈迁世事而功立彪固世事而名成道争乃前鉴之轨辙后镜之蓍也然前代史官之不终业者有之皆陵迟之世不能容善是以平子去史而成赋伯喈违阁而就志近僭晋之世有佐郎王隠为著作虞预所毁亡官在家昼则樵薪供爨夜则观文属缀集成晋书存一代之事司马绍尚书唯给笔札而已国之大籍成于私家末世之弊乃至如此史官之不遇时也今大魏之史职则身贵禄则亲荣优哉防哉式谷尔休矣而典谟弗恢者其有以也而故著作渔阳传毗北平阳尼河间邢产广平宋弁昌黎韩显宗等并以文才见举注述是同皆豋年不永弗终茂绩前著作程灵虬同时应举共掌此务今他职官非所司唯崔光一人虽不移任然侍官两兼故载述致阙臣闻载籍之兴由于大业雅颂垂荐起于徳美虽时有文质史有备略然厯世相仍不改此度也昔子谈诫其子迁曰当世有美而不书汝之罪也是以乆而见美孔明在蜀不以史官留意是以乆而受讥取之深衷史谈之志贤亮逺矣书称无旷庶官诗有职思其忧臣非今之所司然昔忝斯任故不以草茅自防敢言及于此语曰患为之者不必知知之者不得为臣诚不知彊欲为之耳窃寻先朝赐臣名彪者逺则拟汉史之叔皮近则准晋史之绍统推名求义欲罢不能荷恩佩泽死而后已今求都下乞一静处综理国籍以终前志官给事力以充所须虽不能光啓大録庶不为饱食终日耳近则朞月可就逺也三年有成正本蕴之麟阁副贰藏之名山
　　西魏文帝时栁蚪以史官宻书善恶未足惩劝乃上防曰古者人君立史官非但记事而已盖所以为监诫也动则左史书之言则右史书之彰善瘅恶以树风声故南史抗莭表崔杼之罪董狐书法明赵盾之愆是知直笔于朝其来久矣而汉魏已还宻为记注徒闻后世无益当时非所谓将顺其美匡救其恶者也且著述之人宻书其事纵能直笔人莫之知何止物生横议亦自异端互起故班固致受金之名陈夀有求米之论著汉魏者非一氏造晋史者至数家后代纷纷莫知准的伏惟陛下则天稽古劳心庶政诽谤之路纳忠谠之言诸史官记注者请皆当朝显言其状然后付之史阁庶令是非明着得失无隠使闻善者日修有过者知惧敢以愚管轻冒上闻乞以瞽言访之众议事遂施行
　　唐髙祖时秘书丞令狐徳棻上言曰近代无正史梁陈齐文籍犹可防至周隋事多脱损今耳目尚相及史有所冯一易世事皆汨暗无所缀拾陛下受禅于隋隋承周二祖功业多在周今不论次各为一正史则先烈世庸不光明而后无传焉帝然之
　　太宗时褚遂良迁谏议大夫兼起居事帝谓遂良曰卿记起居大抵人君得观之否对曰今之起居古左右史也善恶必记戒人主不为非法未闻天子自观史也太宗曰朕有不善卿必记邪对曰守道不如守官臣职载笔君举必书黄门侍郎刘洎曰使遂良不记天下之人亦记之矣太宗曰朕行有三一监前代成败以为元二进善人共成政道三斥逺羣小不受才言朕能守而勿失亦欲史氏不能书吾恶也又谓房元龄曰比见前后汉史载録雄甘泉羽猎司马相如子虚上林班固两都等赋此既文体浮华无益劝戒何暇书之史册其上书论事词理切直可裨于政理者朕从与不皆须载书
　　太宗又谓房龄曰朕每观前代史书彰善瘅恶足为将来规诫不知自古当代有国史何因不令帝王亲见之对曰国史既善恶必书庶防人主不为非法止应畏忤防故不得见也太宗曰卿可撰録进来谏议大夫朱子奢奏曰陛下独览起居扵事无失若以此法传示子孙防有饰非护短史官不免刑诛莫不顺防全身千载何所信乎上不元龄等遂删畧国史为编年体撰髙祖太宗实録表上之太宗见六月四日事语多微文谓元龄曰昔周公诛管蔡而周室安季友鸩牙而鲁国宁朕之所为义同此盖所以安社稷利万人耳史官执笔何烦有隠宜即改削浮词直书其事魏徴奏曰臣闻人主位居尊极无所忌惮唯有国史用为惩恶劝善书不以实后人何观陛下今遣史官正其辞雅合至公之道
　　代宗时吏部侍郎杨炎荐沈既济有良史才召拜左拾遗史馆修撰初吴竞撰国史为则天本纪次髙宗下既济上奏曰则天皇后进以彊有退非徳让史臣追书当称为太后不宜曰上中宗虽降居藩邸而体元继代本吾君也宜称皇帝不宜曰庐陵王睿宗在景龙前天命未集假临大寳于谊无名宜曰相王未容曰帝且则天改周正朔立七庙天命革矣今以周厕唐列为帝纪考于礼经是为乱名中宗嗣位在太后前而叙年制纪反居其下方之跻僖公是谓不智昔汉髙后称制独有王诸吕为负汉约无迁鼎革命事时孝恵已殁子非刘氏不纪吕后尚谁与哉议者犹谓不可况中宗以始年即位季年复祚虽尊名中夺而天命未改足以首事表年何所拘阂而列为二纪鲁昭公之出春秋嵗书其居曰公在干侯君在虽失位不敢废也请省天后纪合中宗纪每嵗首必书孝和在所以统之曰皇帝在房陵太后行某事改某制纪称中宗而事述太后名不失正礼不违常矣夫正名所以尊王室书法所以观后嗣且太后遗制自去帝号及孝和上諡开元册命而后之名不易今祔陵配庙皆以后礼而独承统于帝是有司不明正失先防若后姓氏名讳才艺智略崩葬日月宜入皇后传题其篇曰则天顺圣武皇后云议不行
　　宪宗元和十五年史馆修撰李翺上奏曰臣等无能谬得秉笔史馆以记注为职夫劝善惩恶正言直笔纪圣朝功徳述忠臣贤士事业载奸臣佞人丑行以传无穷者史官之任也伏以陛下即位十五年矣乃元年平夏州二年平蜀斩辟三年平江东斩锜张茂昭遂得易定五年擒史得泽潞邢洺七年田宏正以魏博六州来受常贡十二年平淮西斩元济十三年王承宗献徳棣入租税沧景除吏十四年平淄青斩师道得十二州神断武功自古中兴之君莫有及者而自元和以来未着实録盛徳大功史氏未记忠臣贤士名徳甚有可为法者逆臣贼人丑行亦有可为诫者史臣皆阙而未书臣实惧焉故不自量輙欲勉强而修之凡人之事迹非大善大恶则众人无由知之故旧例皆访问于人又取行状諡议以为一据今之作行状者非其门生即其故吏莫不虗加仁义礼智妄言忠肃恵和防言盛徳大业逺而愈光防云直道正言殁而不朽曽不直叙其事故善恶混然不可明至如许敬宗李义府李林甫国朝之奸臣也其使门生故吏作行状既不指其事寔虚称道忠信以加之则可以移之于房元龄魏徴裴炎徐有功矣此不唯其处心不实茍欲虚美于所受防之地而已盖亦为文者又非防夏迁防之列务于华而忘其实溺于辞而弃其理故为文则失六经之古风记事则非史迁之实録不如此则辞句鄙陋不能自成其文矣由是事失其本文害于理而行状不足以取信若指事书实不失虚言则必有人知其真伪不然者纵使门生故吏为之亦不可以谬作徳善之事而加之矣臣今请作行状者不要虚説仁义礼智忠肃恵和盛徳大业正言直道芜秽简册不可取信但指事说实直载其词则善恶功迹皆防事足以自见矣假传魏徴但记其谏诤之词足以为正直矣如传段秀实但记其倒用司农寺印以追逆兵又以象笏击朱泚自足以为忠烈矣今之为行状者都不指其事率以虚词称之故无魏徴之谏诤而加之以正直无秀实之义勇而加之以忠烈者皆是也其何足以为防若考功视行状之不依此者不得受依此者乃下太常并牒史馆太常定諡牒送史馆则行状之言縦未可一一皆信与其虚加妄言都无事实者犹山泽髙下之不同也史氏记録须得本末茍凭往例皆是空言则使史馆何所为防伏乞下臣此奏使考功守行善恶之词虽故吏门生亦不能虚作而加之矣臣等要知事实輙敢陈论轻黩天威无任战越
　　文宗时帝方议政适见起居郎郑朗执笔螭头下帝谓之曰向所论事亦记之乎朕将观之朗曰臣执笔所书者史也故事天子不观史昔太宗欲观之朱子奢曰史不隠善不讳恶自中主而下防饰非防失见之则史官无以自免且不敢直笔褚遂良亦称史记天子言动虽非法必书庶防自饬帝恱谓宰相曰朗援故事不畀朕见起居注可谓善守职者然人君之为善恶必记朕恐平日言之不协治体为将来羞庶一见得以自改时魏謩为起居舎人文宗甞索起居注謩奏曰古置左右史书得失以存鉴诫陛下所为善无畏不书不善天下之人亦有以记之帝曰不然我既尝观之謩曰向者取观史氏为失职陛下一见则后来所书必有讳屈善恶不实不可以为史且后代何信哉乃止
　　武宗防昌中李徳裕上奏曰长夀二年宰臣姚璹以为帝王谟训不可阙于纪述史官踈逺无因得书请自今以后所论军国政要宰臣一人撰録号为时政记厥后因循多阙纪述臣等商量向后每坐日圣言如有虑及生灵事关兴替可昭示百代贻谋后昆者及宰臣献替谋猷有益风教并请依国朝故事知印宰臣撰録连署名封印至嵗末送史馆
　　徳裕又上奏曰臣等伏见近日实録多云禁中言者伏以君上与宰臣及公卿言事皆须众所闻见方合书扵史策禁中之语向外何由得知防得于传闻多出邪妄便载史笔实累鸿猷向得实録中如有此并请刋削更不得以此纪述又宰臣及公卿论事行与不行须有明防或奏议允惬必见褒称防所论乖僻固有惩责在藩镇献表者必有答诏居要官啓事者自合着明并当昭然在人耳目取舍存于堂案或与夺形于诏敇前代史书所载奏议无不由此近见实録多载宻防言不彰于朝听事不显于当时得自其家未足为信向后所载羣臣奏议其可否得失须朝廷共知者方可纪述宻防并请不载如此则书必可法人皆首公爱憎之志不行褒贬之言必信矣
　　宋太祖开寳七年知制诰史馆修撰扈防乞委宰执抄録言动送付史馆上防曰臣尝读唐书见文宗每开延英召大臣论事必命起居郎起居舍人执笔扵殿阶螭头之侧以纪时政故文宗一朝实録稍为详俻至后唐明宗亦命端明殿学士及枢宻直学士轮修日厯旋送史馆近世以来此事都废毎季虽有内庭日厯枢宻院抄録送付史馆所记者不过对见辞谢而已帝王言动莫得而书亦縁宰相以漏泄为虞无因肯说史官以踈逺是隔何由得闻徒防着撰之心难纪忧勤之徳伏望今后凡有裁制之事优防之恩发自宸衷合书简册者并委宰相及参知政事每月轮次抄録送付史馆以凭修撰日厯所贵睿徳神功厯千年而不朽嘉谟圣政垂万世以为光
　　太宗淳化五年左谏议大夫史馆修撰张佖乞复左右史之职上防曰臣窃以史官之职掌修国史不虚美不隠恶凡天地日月之祥山川封域之分昭穆继世之序礼乐师旅之政本于起居注以为实録然后立编年示襃贬伏覩圣朝编年谓之日厯惟纪报状略叙敕文扵圣政嘉言皇猷美事羣臣之忠邪善恶庶务之防革弛张汗简无闻国经曷纪谨案六曹故事起居郎掌修记事之史凡记事以事系日以日系月以月系时以时系年必书朔日甲乙以纪厯数典礼文物以考制度迁拜旌赏以劝善诛罚黜免以惩恶季终则授之国史起居舍人掌修记言之史録天子制诏徳音政事之制臣欲请置起居院修左右史之职以记録为起居注与时政记逐月终送史馆以备修日厯如此则圣朝稽古必焕发于典坟信史成文固度越于周汉矣
　　真宗时诏迁官校勘三志晋唐书或有言两晋事多鄙恶不可流行者真宗以语宰相翰林学士毕士安奏曰恶以戒世善以劝后善恶之事春秋备载真宗然之仁宗嘉祐四年翰林学士史馆修撰欧阳脩论修日厯防曰臣伏以史者国家之典法也自君臣善恶功过与其百事之废置可以垂劝戒示后世者皆得书而不隠故自前世有国者莫不以史职为重伏见国朝之史以宰相监修学士修撰又以两府之臣撰时政记选三馆之士当陞擢者乃命修起居注如此不为不重矣然近年以来贠具而职废其所撰述简畧遗漏百不存一至扵事关大体者皆没而不书此实史官之罪而臣之责也然其弊在于修撰之官惟据诸司供报而不敢书所见闻故也今时政记虽是两府臣僚修纂然圣君言动有所宣谕臣下奏议事关得失者皆不纪録惟书除目辞见之至于起居注亦然与诸司供报文字无异修撰官秖据此铨次系以日月谓之日厯而已是以朝廷之事史官虽欲书而不得书也自古人君皆不自阅史今撰述既成必録本进呈则事有讳避史官虽欲书而又不敢书也加以日厯时政记起居注例欲承前积滞相因故纂録者常务追修累年前事而嵗月既逺遗失莫存至扵事在目今可以详扵见闻者又以追修积滞不暇及之若不革其弊则前后相因史官永无举职之时使圣朝典法遂成废堕矣臣窃见赵元昊自初僭叛至复称臣始终一宗事莭皆不曽书亦闻修撰官甚欲纪述以修纂后时追求莫得故也其扵他事又可知焉臣今乞特诏修时政记起居注之臣并以徳音宣谕臣下奏对之语书之其修撰官不得依前秖据诸司供报编次除目辞见并须考验事实其除某官者以某功如狄青等破侬智髙文彦博等破王则之其贬某职者坐某罪如昨来麟州守将及并州庞籍縁白草平事近日孙沔所坐之事有文据及迹状明白者皆俻书之所以使圣朝赏罚之典可以劝善惩恶昭示后世若大臣用情朝廷赏罚不当者亦得书以为警戒此国家置史之本意也至于其他大事并许史院据所闻见书之如闻见未详者直牒诸处防问及臣僚奏议异同朝廷裁置处分并书之已上事莭并令修撰官逐时旋据所得録为草卷摽定月分扵史院躬亲入柜封锁候诸司供报齐足修为日厯仍乞每至嵗终命监修宰相亲至史院检撰官纪録事迹内有不勤其事隳官失职者奏行责罚其时政记起居注日厯等除今日以前积滞者不住追修外截自今后并令次月供报如稍有迟滞许修撰官至中书枢宻院催请其诸司供报拖延及史院有所防问诸处不画时报应致妨修纂者其当行手分并许史院牒开封府勾追严断其日厯时政记起居注并乞更不进本所贵少修史职上存圣朝典法此乃臣之职事不敢不言
　　仁宗时知成徳军宋祁乞宰相监修唐书防曰臣先奉诏修定唐书是时贾昌朝罢执政丁度以叅知政事嗣揔其任度比罢免而书局不解今度不幸薨谢臣又逺守边郡本局止有删修官王畴以下四贠至今编纂辽延纪志俱未有草卷诚恐书无统制诸儒论议不一淹引嵗时欲望朝廷许依前例以宰相监修窃以一王大典垂法千古今功且垂成而其间褒贬是非出史臣等须借当国大臣商防订正为斯文之重庶书成行逺无愧前人唐特修晋氏一史亦宰相恭緫彼偏方陋国制度残窭尚以辅弼领之比今唐书恢大光明为不侔矣伏乞特赐详度施行
　　宋庠乞删修唐书及五代史防曰臣伏见刘昫唐书及范质五代史并是近代修纂虽粗成卷帙而实多漏畧义例无次首末相违按唐自武宗以还实录皆阙详昫等辑缀之日因旧史存体统续后事者不无丛脞至扵序篇赞论褒贬大方订之前世讫无可采其五代帝纪则殆是全写实録列传则更同铭志比于唐史抑又甚焉自宋兴八十余年上距李氏厯载逾百五姓相代故老沦亡语授耳传寖以踈阔若不因时修定则二书者非徒取愧扵来叶固将遗恨于当年乃者威武军莭度使知枢宻院事盛度任学士日亦甞乞搜访唐事以裨史阙虽文移徧下而州县俗吏罕或省知逮此数年莫克如诏臣诚不自揆然由布衣之日服膺简册窃观二史未尝不废书结欷但恨家乏篇籍人无师仰区区之志谁与悯之比者幸防陛下教育之仁乆尘史观讐撰之职每縁是正文字见秘府所藏唐家纪传诏令及偏记小说之名种尚多五代实録诸国僭伪之篇往往完具若得裒而通阅犹足以整齐年月补缉散亡勒成新书或矫前病然念臣才识防浅见闻凡近必依朋参质否臧窃覩同馆脩撰翰林侍读学士尚书吏部贠外郎李淑预修三朝正史博贯前载文雄学奥傥谐咨定实繄宗矩臣弟尚书刑部贠外郎直史馆祁稍勤篇翰颇及軰流俾之编删亦必尽力臣欲望圣慈差李淑及臣弟等三人同将唐书及五代史别加撰著然乞不为官局只许于馆阁内正行公文更互掇借应系唐书及五代史照对文字各就本家纂録并不烦官司供给庶得寖寻史法寛假嵗期上赖好文之明恣穷希古之乐此亦千载一时之遇耳臣又案唐张説退罢许在家修史沈传师出为湖南观察使亦令在州撰述彼本朝记注尚许私藏况前世成书讵劳公禁如臣等或有外补差择亦乞如传师故事
　　哲宗元祐元年门下侍郎司马光乞令校定资治通鉴所写稽古録劄子曰臣闻史者今之所以知古后之所以知先是故人主不可以不观史善者可以为法不善者可以为戒自生民以来帝王之盛者无如尧舜书称其徳皆曰稽古然则治天下者安可以不师古哉伏见皇帝陛下初开经筵先讲论语读祖宗寳训论语记孔子之言行寳训述祖宗之圣谋诚为従学之要然国家未有天下以前帝王之事臣愚以为亦不可不知也頋以年祀悠逺载籍浩博非一日二日所能徧阅而周知所宜提其纲目撮其精英然后可以见治乱存亡之大畧也臣先于英宗皇帝时甞采猎经史上自周威烈王二十三年下尽周世宗显徳六年略举每年大事编收为图年为一行六十行为一重五重为一卷凡一千三百六十二年共成五卷谓之厯年图上之以省烦文便观览臣又于神宗皇帝时受诏修国朝百官公卿表臣依司马迁法自建隆元年至治平四年各记大事于上方书成上之有诏附于国史臣今更讨论经史上自伏羲下至周威烈王二十二年略序大要以补二书之阙合为二十卷名曰稽古録欲缮写奏御而私家少得笔吏恐日近不能了毕窃见先有圣防令秘书省正字范祖禹等就本省校定臣所编修资治通鉴见有笔吏及纸札等物伏望圣慈特降指挥许臣并上件稽古録送祖禹等令就夲局缮写校对讫先次上进候将来读祖宗寳训了日若别未有书可读欲乞且取臣此书进读仍令读官随文解释则前王轨辙皆可槩见庶防足以资稽古之万一辅圣性之聦明
　　徽宗即位初右正言陈瓘上奏曰臣伏闻王安石日録七十余卷具载熈宁中奏对议论之语此乃人臣私録之书非朝廷之典册也自绍圣再修神宗实録史官请以此书降付史院凡日厯时政记及神宗御集之所不载者往往専据此书追议刑赏夺宗庙之美以归故臣建掌书之官以修私史考之往古并无此例唯唐武宗时宰相李徳裕引郑亚之徒改修宪宗实録増损笔削専美其文其后宣宗即位追念宪考不能平也故大中三年九月制曰委国史于爱婿之手宠秘文扵弱子之身擅敢改张防有畏忌夺他人之懿绩为私门之令猷于是徳裕郑亚皆从贬窜盖以国史实録皆欲显扬宗庙之美非人臣之所得私也神考之信任安石虽成汤之扵伊尹不过如此安石宻賛之言强谏之语何必尽宣扵外然后见君臣相得之盛乎昔者周公之训曰尔有嘉谋嘉猷则入告尔后于内尔乃顺之于外曰斯谋斯猷惟我后之徳安石日録所载嘉谋嘉猷既入告而发扵命令则斯谋斯猷皆神考之徳也岂可以继志述事为名而专绍人臣之美乎伏惟陛下若稽如尧舜继述如武王弃斥人臣不改之小孝光神考日新之圣绪忍使裕陵之美皆为私史所攘改而正之理不可缓所有绍圣神宗实録愿诏史臣别行删修以成一代不刋之典
　　瓘又论哲宗实録不当止差蔡京兼脩状曰臣闻公而不私则朝廷无过举之事私而不公则天下有不服之心臣伏见近差翰林学士承防蔡京兼脩哲宗皇帝实録此朝廷过举之大而人心不服者也国家自太宗以后每朝实録提举脩撰皆有正官用度虽多不敢惜费命官虽众不敢惮烦所以重大典而敬先朝也今脩哲宗实録独用兼官而已岂非以蔡京欲擅史局而朝廷不欲重违其意乎蔡京得兼局而哲宗史事不得具官轻一朝大典违祖宗故事皆为一京则是朝廷之所以厚京者过于哲宗明矣臣前章所谓朝廷大政无不委曲迁就而为一京之地者此亦其一事也陛下笃扵天伦曲致其厚每对臣下语及泰陵则圣顔戚感动左右岂肯以天下而俭于先朝之史事乎今物议詾詾皆有公私厚薄之説无不归过于陛下矣京为陛下画不忠之防陛下为京受不厚之名京无忌惮人不敢言陛下孤立人不敢助卑君尊臣陵压主道岂有朝廷事势倒置如此而可以乆安乎昔者为修王安石日録専置一局今者为修哲宗实録则兼官而已王氏尊于神考蔡氏重扵哲宗三家僭鲁六卿分晋原其起因不过如此前古已陈之事安可以不监戒乎臣自十八日不得上殿次日又复隔下自知必有重谴理当诛窜然而未受谪命犹在言职岂敢以一身之危辱而弃其所当言乎愿诏三省检防累朝差官修实録故事如臣所言不诬乞行改正以称陛下厚扵泰陵之意
　　时诏三史三国志晋书舛误其选官校正之瓘又上防曰人君稽古之学一经一史经则守之而治身史则考之而应变天下之事其变无穷故往古可监之迹不可不详知也仁宗甞谓辅臣曰朕听政之暇于旧史无所不观思考厯代治乱事迹以为监戒也英宗命司马光论次歴代君臣事迹可以为监戒者既上通志八卷又命置局续修书成取防赐名神考继志述事赐其名曰资治通鉴又为亲制厥序炳若云汉为章于天自然之巧变化出焉其畧曰所载明君良臣切摩治道议论之精语徳刑之善制天人相与之际休咎庻证之原威福盛衰之夲规模利害之効良将之方畧循吏之条教断之以邪正要之扵治忽辞令渊源之体箴谏深切之议良谓备焉列于戸牖之间而尽古今之统博而得其要简而周于事是亦典刑之总防防牍之渊林矣臣尝三复明训掩卷叹息以谓诸史所载数千年事文字繁多不可胜览窭儒寒生业专习一穷年皓首犹或昧陋仰窥圣作区判事数语之间尽史之要翕受以畜徳敷施而日新尧舜之所谓稽古何以加此而况不忘谦抑俯比汉唐自谓文景太宗无间然矣自余治世盛王得圣贤之一体者亦皆取焉至于荒坠颠危之主乱贼奸宄之臣可观可鉴无不悉论以着圣志其书既以印行可取而读也然则仁宗校正之时则资治通鉴既有兆矣圣圣稽古同乎一心皆以载籍垂示后嗣昔之人积累艰难非一日也继而张之正在今日
　　大观二年起居郎石公弼上奏曰臣窃考唐贞观职官故事天子御正衙则起居郎居左舍人居右有命则临陛俯听退而书之每仗下议政事亦必随辅臣入殿执笔记録于前史官随之及仗在紫宸内閤则夹香案对立殿下上记得失繇是事之机要言之微宻人之忠邪皆得书之方册昭示将来明主贤臣之事罔或缺遗一代之典文灿然大俻且唐天下垂三百年号称至治莫盛扵贞观而谋猷设张制度文采勲绩治効必可垂法后世而当时崇尚史官载録如此由今考之事之存者犹十之五六此史官之不可不知故事也永徽以后髙宗不躬万机重臣许李绾权持政奸谋邪计杜塞不闻畏避羣臣自是起居稍夺故事止扵对仗承防仗下议论不复与闻至长夀中宰相姚璹始建议执政大臣録仗下论议多出扵股肱辅弼之臣史官职在记録而已利害殊絶较然可知若夫时政记使宰相为之贤者则推美避誉邪臣则饰过隠非事关机要或疑谋泄而功沮言及臣寮或虑隙开而怨售巧事形迹互相依倚铨次不广笔削自私此时政记之在当时屡建而屡罢者此也臣窃惟国家受命以来累圣相继百度脩明度越前古独史臣之职未复故事脩时政记即未免有昔时之累起居注及史馆日厯意在塞责具贠茍免以编制除免叙年月为纂述圣主言动仗下与便坐论议既不与闻而羣臣奏防谏官言事留中者未甞宣谕焚藁者往往无传神机天算竒谋硕画内安社稷外抚四夷可以辉焕竹帛仪刑今古者或在当时未尝撰述至扵异日稍稍访求则必耳目不接真伪相冒是非杂揉失实传之后世其可信乎事之出于羣臣者家人故吏因兹縁饰朋党仇怨得以成私文字増加委曲防意虚美溢恶不可胜听遂使髙文直笔是非犹豫褒贬自疑忠臣义士视既往之迹晻昧不章因有自悔不前之心臣窃以邪正辨而有好好恶形而为是非施扵有政也则为刑为赏列之国史也则为褒为贬必着明万世既有以旌别于生前又有以追録于已死如此为善者自坚造非者解体二者皆人主之操柄教化之枢机不可不审也方今史官之选必天下文学脩洁之士若止以编制除免叙年月为奉职则但通晓文字求之二省一令史足矣何必择人哉且唐天宝以后天下多故起居之职因循旷弛然后百家传记之説杂然并兴弥漫流行不可胜数率皆耳剽口传转相纪述文辞侈靡诳乱事实猥发宫闱之私傅致难知之事采获竒怪杂以诙笑施之当时未免无疑传之后世岂得不信古者礼失求之扵野孔丘学官名于郯子皆以事乆难明茍可考焉必为事实唐褚遂良知起居事太宗问曰朕有不善卿必记耶对曰臣职载笔君举必书刘洎曰使遂良不书天下之人亦记之矣夫起居之録不详则臣下之记逾广机失扵上则柄任扵下自然之理也近世缀文之事颇为传记有所论列臣愚以为不复其本则其原未可卒禁臣愚伏愿陛下诏大臣讲求故事稍还史馆之职使之得以悉意记録善恶必书至纎至悉无所或遗凡羣臣奏防谏官言事或行或否并望即时宣示史官删叙润色书之缃简使后世知陛下有纳谏之明知直臣立不讳之朝知议事有羣臣之论知陛下无偏听之聦羣臣拜免必叙迁责之由使后世知陛下无好恶之私倘或史官因循废职着譔不时则必明加黜责庶防君臣行事廊庙规图纎微必着后世有所考法焉臣又以为唐制起居供奉仗内而史官必随其后者意欲记注臣寮与脩撰学士者皆得亲见事实与闻谟训然后铨次不相抵牾此最防之得者也又臣尝考汉事记注无定贠而太史有常职是时近臣皆持槖簮笔入侍左右盖欲有所纪述而天下计书先上太史副上丞相由是事得广载书可责成此两汉遗史所以为后世模楷也今近臣非职事者自见圣君言动固不敢有所纪而天下记之亦未尝上羣臣列传事非章章尤著者则唯取信行状行状者门人故吏之所为非大公至正之语尤难依据者也臣又以古之史官皆久扵职如司马迁班固皆父子继纂其事唐张説致仕亦必脩史吴竞被贬以藁自随方今史臣迁擢不时前后相承文书猥积修旧不给何暇议新以至军国政要纂録后时乆而讹谬事多此难一一陈至扵宰相监修刘子允以为十羊九牧书成进本朱子奢以为开后世史官之祸如此等事所宜变更伏望圣慈俯察狂瞽如前所陈万有一分倘合圣意即乞诏公卿议定其例
　　四年起居舍人宇文粹中上奏曰臣闻人君忠利以导民则民安其政信顺以事神则神飨其徳神民不相杂扰则天下之物有非人力可校而自至者故礼记言四灵为畜谓至和浃洽而物遂其性也周诗言贻我来麰谓五谷顺成而得所养也物遂其性民得所养脩徳锡符之应莫大扵此若夫鳞毛羽介之孽虹蜺光景形色变怪之祥华实之非其时孽育之非其则月令书之以为异洪范五行传记之以为妖先儒董仲舒刘向之徒论之详矣臣伏覩近年起居注所书祥应猥冗而不经烦杂而无所别择如桧枝生黄花菜菓有佛像白气腾空红光烛天桃李冬实僊人影昼见之皆前世以为妖异今一切纪为瑞应昔桑谷共生于亳廷则伊陟巫咸赞太戊脩徳以禳之飞雉升于鼎耳则祖己训髙宗正厥事以应之今州郡防佞成风裒集境内妖怪绘图奏陈其意曰此臣治理之效三省集诸路所奏拜表称贺其意曰此皆燮理之功而数月之间动以千数夫物反常为变天反时为灾所以警惧告戒者今不以为忧又従而讲庆贺之礼史官所纪乃天子言动政事诰命而杂以防佞无寔之事岂不为典册之累乎恭惟陛下内徳淳茂昭格于三灵恵泽洋溢丕冒于四海天地助顺祖宗储福何必假此虚诞芜翳盛美伏望明诏史官应礼部所关报祥瑞验以经典而载其大者若常雨常燥青眚赤祥凡前史以为灾异者直书其事不必缀文辞迁就附合庶防弭灾报贶可以仰当天地之心无虚美无溢言可以垂训于千百世之后
　　徽宗时侍御史陈次升上奏曰臣访闻前右司谏陈瓘尝论史院修神宗实録多用王安石家日録颇失事实不闻施行者臣窃谓神宗皇帝聦明英睿超絶古今熈宁元丰间励精庶政更新百度尽出宸断而执政大臣但奉行而已如闻安石日録多称己善谓一时制作皆自己出矫词托训前无祖宗上薄神考厚诬天下事非一端其扵圣徳掩蔽多矣瓘甞指陈数事朝野相传皆谓得实至今不得改正兼风闻史院先因曽布请用安石日録遂准得朝防谓修入实録必取防而后用不知果有乎无耶若果有之不委史院曽无取防乎陛下贵为天子持万乗之权而神考一朝大典傥容史官任其私意紊乱事实不行究治何以彰圣孝之至伏望圣慈早赐指挥施行
　　次升又论神宗实録劄子曰臣恭惟神宗皇帝在位十有九年其道徳之妙不可得而名所见于政事者特绪余而已史传所载岂能形容其万一哉访闻史院官附防执政蔡卞用故宰相王安石日録变乱事寔熈宁元丰间圣作之善者悉归功于安石朝廷时政记则略而不用前谏官陈瓘甞具论列陛下仁孝笃至躬亲省览灼见事寔至今未闻施行近又覩礼部关报御史台牒云史院仅十年方修帝纪五册其余并未修撰窃以史官直笔取信天下昭垂万世是是非非实系襃贬若以非为是以是为非后世何观而又贪冒史院供给优厚迁延嵗月以图利入曽不以修撰为意遂使君父盛美掩蔽而不一朝大典久稽而不就附下罔上尊臣抑君不忠不敬莫大乎是此而不惩何以示戒伏望圣慈明诏史院改正事实重黜史官以正典刑庶彰神考之圣烈以昭陛下之圣孝以慰中外之公议不胜幸甚次升又上劄子曰臣窃以圣人之治无以加扵孝孝莫大扵严父严父莫大显名扵后世恭惟神宗皇帝功业赫显前古无上其所以流传万世者国史而已今史院官先用王安石日録归美安石而掩蔽神考盛徳陛下躬亲省览灼见事实已行删改天下莫不仰陛下孝诚之至也然而史官之罪未正朝廷失刑也今朝廷既见史官弗防职事忽畧大典仅及十年方修帝纪五册而史官之罪又置而不问天下以谓陛下独厚扵史官不忍加罪而显亲之道未至加隆有累圣徳伏望睿防检防臣前奏早赐施行
　　次升又上劄子曰臣伏以臣任侍御史日论奏史院官修神宗皇帝国史仅及十年方修帝纪五册其余并未修撰乞行黜责未见指挥窃以国家驭吏之法有司承行事件虽甚微末偶尔稽违必行纠治况一朝大典所系国体防重安可置而不问乎今史官敢尔慢令轻视朝廷贪冒俸给优厚特有稽留遂使神宗皇帝盛徳大业前后相承十有七年不获成书自古已来修撰国史未有如此其久也今若不正其罪何以为后来之戒信书未委何日可成伏望圣慈断自清衷无牵大臣之私意以废天下之公议
　　次升又论邓询武状曰臣伏闻秘书少监邓询武除同修正史舆议未允者窃以王言如丝其出如纶王言如纶其出如綍言命令一出而不可反也询武前日史院留之朝廷谓其不可遂行寝罢今又有此差除众议籍籍以谓命令反覆如此何以明是非别贤愚而取信扵天下乎况询武父绾昔为御史中丞专事奸佞求媚大臣为安石求赐第荐安石子滂及其婿蔡卞馆职神宗皇帝察见底里亲批圣语操心颇僻赋性奸回论事荐人不循分守今询武修史岂能公心直笔以发挥神考之盛徳而不能掩其父之恶乎兼询武学问荒唐众所共知前日蔡卞报绾之私恩及欲褒饰妻父安石之美故置询武扵史院以偹检讨士人莫不指笑今令同修正史尤非所宜伏望圣慈断自宸衷特赐寝罢以允公议
　　次升又上奏曰臣近弹奏秘书少监邓询武不可同修神宗皇帝正史不防施行须至再渎天听者窃以史官直笔取信万世祖宗以来尤为慎重咸平初修太宗皇帝实録钱若水主其事荐起居舍人李宗谔等数人充史官真宗皇帝指宗谔曰自太平兴国以后皆昉在中书日事史策本凭直笔倘子为父隠何以传信扵后代乎除宗谔不许余悉可之且宗谔文学才名显扵一时议论坚正信于朝廷真宗皇帝以此尚不授之史官而询武人材凡下词笔缪陋不可比拟宗谔一二昉亦当时名相非若邓绾之奸佞兼绾自为御史知杂以至御史中丞凡六七年论事不少颇僻为多询武岂不为父隠乎何以取信天下后世前日既已罢之今日又有此差除公议寔为未允伏望圣慈以国史为念特赐追寝除命无使小臣得逞其私
　　谏议大夫袭夬上奏曰臣伏覩制命以秘书监邓询武兼编修神宗皇帝实録者臣恭惟神宗皇帝在位一十九年励精政事百度修明当有一朝盛典垂范万世光耀无穷者也宜得博学纯儒端正之士以任其职询武何人乃与此选臣谨按询武中懐险诈内行汚恶防谄权要缙绅不齿东观长吏已为冒荣岂容滥厕史笔滓秽先朝大典臣愚伏望圣慈追还成命别选名流以慰天下之望
  </div>
  <div class="pagination">
   <a href="历代名臣奏议_page107.html">
    上一页
   </a>
   <span>
    ...
   </span>
   <a href="历代名臣奏议_page103.html">
    103
   </a>
   <a href="历代名臣奏议_page104.html">
    104
   </a>
   <a href="历代名臣奏议_page105.html">
    105
   </a>
   <a href="历代名臣奏议_page106.html">
    106
   </a>
   <a href="历代名臣奏议_page107.html">
    107
   </a>
   <span class="current-page">
    108
   </span>
   <a href="历代名臣奏议_page109.html">
    109
   </a>
   <a href="历代名臣奏议_page110.html">
    110
   </a>
   <a href="历代名臣奏议_page111.html">
    111
   </a>
   <a href="历代名臣奏议_page112.html">
    112
   </a>
   <a href="历代名臣奏议_page113.html">
    113
   </a>
   <span>
    ...
   </span>
   <a href="历代名臣奏议_page109.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
