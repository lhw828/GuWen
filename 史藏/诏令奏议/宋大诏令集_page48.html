<!DOCTYPE html>
<html>
<head>
    <meta charset="UTF-8">
    <title>宋大诏令集 - 第 48 页/共 78 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋大诏令集 - 第 48 页/共 78 页</h1>
    <div class="content">

●宋大诏令集卷第四十六 

　　宗室六 

　　封拜六 

　　皇叔祖宗祐加恩制 

　　门下。朕出款原庙之严。入谒总章之秘。师臣外帅多子。以靖吾国。宗卿内帅诸父。以正吾家。亲贤既和。天人咸若。膺受多福。施及四方。矧惟族属之尊。宜有宠光之异。皇叔祖、宁远军节度、容州管内观察处置等使、持节容州诸军事、容州刺史、上柱国、巩国公、食邑五千八百户、食实封一千六百户宗祐。耻为富贵之习。动由礼义之中。祗顺父兄。亲近师友。肃若闺门之治。穆然朝谒之容。秉旄钺而四方之志行。锡茅土而诸侯之礼备。远镇容管。近殿洛师。处之若无。久而益慎。爰推大赉之泽。益彰有德之荣。增衍故封。懋锡真食。于戏。考之晋人。则安平之于武帝。求之唐室。则元嘉之于高宗。皆以德重属高。恩隆礼异。往祗服于明命。思无愧于古人。可特授依前持节容州诸军事、容州刺史、巩国公、充宁远军节度、容州管内观察处置等使、加食邑七百户、食实封二百户、勋如故。 

　　皇叔祖宗楚加恩制元祐四年宗祀 

　　门下。汉封同姓之国。势遂疎于本朝。唐任宗室之隆。用每杂于他族。祖宗酌古今之典。笃兄弟之亲。虽极茅土之封。常居朝谒之地。眷礼特异。前世莫伦。皇叔祖、建武军节度、邕州管内观察处置等使、持节邕州诸军事、邕州刺史、上柱国、郧国公、食邑五千八百户、食实封一千六百户宗楚。孝友根心。文艺饰性。居处恭、故不闻过行。室家理、故可以莅官。师保不烦。朋友称信。乃者显相原庙之祀。斋宿总章之廷。鬷假无言。质明成礼。顾惟大赉之泽。宜处群臣之先。益衍故封。陪敦真食。于戏。宗祀之典。所以教孝于诸侯。赐胙之恩。所以均福于上帝。诚观礼以知义。尚修身而保终。祇服宠光。永有燕誉。可特授依前持节邕州诸军事、邕州刺史、郧国公、充建武军节度使、邕州管内观察处置等使、加食邑七百户、食实封二百户、勋如故。 

　　皇叔祖建雄留后宗景建节制元祐七年十月乙卯 

　　门下。敦叙九族之亲。虞朝所以励翼。大封同姓之国。周室所以盛强。逖观屏翰之谋。必重本支之正。用修显命。敷告治廷。皇叔祖、建雄军节度观察留后、持节晋州诸军事、晋州刺史、同知大宗正事、上柱国、天水郡开国公、食邑六千三百户、食实封一千八百户宗景。度博有容。心庄克畏。守爵以谦、而无骄贵之累。享禄以约、而无侈富之非。仪刑公族之忠。左右时雍之睦。更阅天下之理。善推门内之恩。眷惟近属之尊。宜昭乐善之劝。乃置常迁之典。特施优拜之荣。总感德之全师。易平阳之留务。虽专持于斋钺。复佐贰于宗藩。衍食井封。佚居将阃。骈蕃异数。烜赫隆名。于戏。宠至者位危。官久者任实。惟始卒一操。可以居宠。惟夙夜一虑。可以宿官。钦服茂恩。以永终誉。可特授持节、耀州诸军事、耀州刺史、同知大宗正事、充感德军节度、耀州管内观察处置等使、加食邑五百户、食实封二百户、勋如故。 

　　皇伯祖宗晟特授检校司徒依前开府仪同三司判大宗正司事充武安军节度使进封嗣濮王加食邑食实封勋如故 

　　门下。苴社受封。所以大戚藩之形势。加地进律。所以侈帅阃之光华。况于袭爵王家。典祀园庙。宜褒施于异数。以敷告于大廷。皇伯祖、彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑八千八百户、食实封二千七百户宗晟。诚忱自将。业履无爽。裔于神明之胄。躬有肃乂之资。循法度之守。而靡愆于中。阅义理之多。而能识其要。地兼将相。而不忘于谦挹。富有荣禄。而无蹈于骄奢。选诸近属之尊。董我大宗之秩。靖恭厥位。治办有闻。顾祗奉于烝尝。盖推先于肺腑。胙之以先王之赐履。宠之以半楚之中权。视秩上公。增陪真赋。岂惟丕承文祖之遗志。抑以率循烈考之旧章。于戏。继世象贤。既蒙休于余泽。追养致敬。当尽志于孝思。益图令名。尚介多祉。可。 

　　皇叔祖宗景特授检校司空持节曹州诸军事曹州刺史同知大宗正事充彰信军节度曹州管内观察处置等使加食邑食实封勋如故制绍圣元年十二月十四日壬午 

　　门下。朕嗣膺骏命。祗遹先猷。纠合懿亲。所以成信厚之化。推崇近属。所以酬率表之劳。乃眷宗英。特颁异数。夙涓良日。敷告治廷。具官某。德度恭宽。才猷惇大。出神明之胄裔。而躬履蹈于谦和。保公侯之世家。而不骄盈于富贵。端庄朝路。虽寒暑以虔脩。肃谨官常。格亲疏而无间。惟尔公族。统于大宗。惇叙训齐。创宏规于文祖。选抡委遇。被隆眷于先朝。终始十期。靖恭尔志。顾旌勤旧。诞举典章。俾加拜于上公。益内迁于巨镇。陪敦井赋。衍食真封。并示显膺。式昭体貌。于戏。加地进律。非以私亲。御侮折冲。是惟报国。益循制节。永底寿康。惟时老成。无待多训。可。 

　　皇叔祖宗愈特授检校司徒依前开府仪同三司充镇安军节度陈州管内观察处置等使进封嗣濮王加食邑食实封勋如故制绍圣二年四月六日 

　　门下。唐尧睦族。用于变于时雍。周室大封。以填临于天下。眷惟近属。世袭真封。祗遹先猷。遍逮诸子。乃涓吉日。播告大廷。皇叔祖、宁国军节度、宣州管内观察处置等使、检校司空、开府仪同三司、持节宣州诸军事、宣州刺史、上柱国、华原郡王、食邑九千八百户、食实封三千户宗愈。肃乂不疵。温良有裕。生高明之胄系。而弗汰于贵骄。蹈德性之中和、亦动遵于法守。惟即园而建庙。本继世以象贤。纪念懿亲。典司祀事。非止次升之有序。亦惟德选之允谐。用是崇进上公。徙临近镇。陪敦真食。增衍户封。于戏。相乐土于楚郊。视官联于政路。膺兹仪物。属我亲贤。勉致力于奉承。谅弗烦于训诫。可。 

　　皇叔祖宗楚特授检校司空充武胜军节度使加食邑食实封勋如故制绍圣二年四月二十二日 

　　门下。朕缵绍丕图。昌隆成业。外崇黎献。内睦懿亲。积日累劳。加地进律。率循大卞。敷告治廷。具官某。宽静毅和。慈良肃恪。袭贤王之华胄。则居贵而不流。守维城之善藩。则处位而弥恪。肃从宾赞。淹历岁华。罔蹈尤违。益彰冲挹。虽靖恭之守。无寒暑燥湿之移。而褒崇之科。有亲贤德齿之称。是用视秩空土。徙节南阳。衍食爰田。陪敦真赋。并为异数。宜体茂恩。于戏。无忝所生。以蹈圣经之诫。秉德陪朕。益隆继世之休。可。 

　　皇叔祖宗祐特授检校司空充横海军节度使加食邑食实封勋如故制 

　　门下。朕尊祖敬宗。右贤左戚。其褒崇于近属。悉循用于至公。图惟积劳。稽参陟典。涓兹良日。告尔在廷。具官某。体备中和。才膺肃乂。出神明之胄。而躬恺悌之资。袭王公之封。而寡流宕之过。冲靖无懈。宽裕自持。拥旄节者十年。守恭宽之一德。居勤为善之乐。动符阅理之多。是用视秩上公。徙临近镇。益敦井赋。陪衍真封。服我殊恩。并为异数。于戏。亲贤并建。国家所以休明。富贵不骄。社稷所以长久。矧我成德。无待训词。可。 

　　皇叔祖宗景特授依前检校司空开府仪同三司判大宗正事充彰信军节度使特封济阴郡王加食邑食实封勋如故制绍圣二年八月□日 

　　门下。金印盭绶。冠三事之崇阶。渠门赤旗。开百里之成国。遹膺盛典。时属亲贤。涓日之良。扬廷以告。皇叔祖、彰信军节度、曹州管内观察处置等使、检校司空、持节曹州诸军事、曹州刺史、知大宗正事、上柱国、天水郡开国公、食邑八千户、食实封二千四百户宗景。谦虚敦大。宽裕静庄。袭庆善于高门。而无充诎之过。总训齐于属藉。而躬表率之劳。既法立于闺闱。宜职修于国族。睦是懿戚。迄无间言。酬其宿官。已更进律。崇于专任。益懋宠光。是用超二等以疏封。宪万邦而作弼。敦陪井赋。衍食真封。于戏。德爵之高。既莫尊于近属。将相之重。盖益壮于宗藩。祗率履祥。愈隆受祉。顾惟成德。无待训词。可。 

　　皇叔祖宗绰特授检校司徒依前开府仪同三司持节孟州诸军事充河阳三城节度使进封嗣濮王加食邑食实封勋如故制绍圣二年九月己亥袭封 

　　门下。朕祗遹先猷。务敦孝治。本笃亲而重祀。肆进律以疏封。袭乃故邦。用推崇于烈祖。遍逮诸子。考盛典于先朝。茂建宗英。诞敷优策。涓兹吉日。告于治廷。皇叔祖、保静军节度、宿州管内观察处置河堤等使、检校司空、开府仪同三司、持节宿州诸军事、宿州刺史、上柱国、建安郡王、食邑八千八百户、食实封二千四百户宗绰。性守中和。天资明晤。恪从宾赞。循法度以无违。陪辅藩宣。兼谦恭而有裕。繄园庙之建嗣。用天伦以次升。惟我贤王。益谐舆议。是用大荒赐履。褒进上公。增衍户封。敦陪真食。于戏。分茅苴土。侈宗子之大封。继世象贤。修先王之常祀。益祗乃事。无忲于盈。可。 

　　皇叔祖宗祐加恩制绍圣二年九月明堂 

　　门下。朕躬执圭币。并飨帝亲。式德莫愆。具膺徂赉之福。在宗载考。肆有褒嘉之恩。播告治朝。咸听朕命。皇叔祖、横海军节度、沧州管内观察处置等使、检校司空、持节沧州诸军事、沧州刺史、上柱国、巩国公、食邑七千七百户、食实封二千二百户宗祐。齐庄自表。信厚不渝。出神明之胄。而无倨贵之心。兼爵德之尊。而有劳谦之闻。并受帝祉。克蕃王家。属吁奉琫之旄。以承祀事。眷言授钺之将。乃在宗盟。逮此庆成。申之宠奖。用酬多邑。增衍本封。于戏。不溢不危。所以谨诸侯之度。乃顺乃惠。所以觐前人之光。往哉惟休。是以有誉。可。 



●宋大诏令集卷第四十七 

　　宗室七 

　　封拜七 

　　皇叔祖宗绰加恩制绍圣二年九月明堂 

　　门下。朕顺考典章。肃恭明祀。益绍隆于先轨。重祗恪于孝思。躬即合宫。遹昭严父。礼成献飨。泽被臣工。播告在廷。敷扬成命。皇叔祖、河阳三城节度、孟州管内观察处置河堤等使、检校司徒、开府仪同三司、持节孟州诸军事、孟州刺史、上柱国、嗣濮王、食邑九千五百户、食实封二千七百户宗绰。秉德纯厚。赋性强明。蚤缘近属以殿藩。重袭世封而奉祀。富而好礼。居无充诎之尤。恭而不骄。雅有中和之守。是为茂器。见誉戚藩。方庆泽之流行。宜亲贤之首及。增衍户赋。进食真封。益壮戎昭。用严藩卫。于戏。本支并茂。见帝室之蕃昌。鄂跗相辉。识三门之袭庆。益祗宠渥。永底寿康。可。 

　　皇叔祖宗景加恩制同上 

　　门下。朕祗奉宝图。肃恭毖祀。涓选谷旦。展盛礼于合宫。昭格明灵。侑严亲于上帝。忱恂旁达。贶施下临。惟时湛恩。用先近属。敷扬大号。布告治廷。皇叔祖、彰信军节度、曹州管内观察处置等使、检校司空、开府仪同三司、持节曹州诸军事、曹州刺史、判大宗正事、上柱国、济阴郡王、食邑八千五百户、食实封二千六百户宗景。瓌玮宏材。中和德性。动惟絜矩。宣义问于宗支。率以敦和。久训齐于公姓。奉祠惟恪。蒇事有劳。方兹庆泽之流。矧在亲贤之右。进陪户赋。衍食真封。事虽考于彝章。情益隆于异数。于戏。位望之重。固素履之不渝。祉福之多。宜明神之所相。益期康靖。永翊丕平。可。 

　　皇叔祖宗楚加恩制绍圣二年九月二十四日同上 

　　门下。吉礼之属。惟毖祀以居先。严父之文。亦配天而为大。朕遹遵先典。躬造总章。盛礼告成。庆赐交举。顾兹进律。首及近藩。布告治廷。敷扬大号。皇叔祖、武胜军节度、邓州管内观察处置等使、检校司空、持节邓州诸军事、邓州刺史、上柱国、郧国公、食邑七千七百户、食实封二千二百户宗楚。圭璋美质。杞梓成材。分支派于天潢。壮藩宣于王室。蹈履贵盛、而弗至于尤违。躬行谦勤、而益敦于孝悌。谨尔侯度。为时宗英。方兹涣汗之行。宜在晋康之典。载畴井赋。增衍真封。于戏。笃亲之恩。不论于称伐。崇贵之义。亦在于戒盈。顺保福厘。益隆寿祉。可。 

　　皇叔祖宗楚除开府仪同三司进封南阳郡王制绍圣三年二月壬午 

　　门下。朕若昔大猷。绍隆丕构。自我烈祖。入承累圣之基。肆其先王。克有分濮之社。载考大宗之籍。未加诸子之封。义所当隆。恩宜有称。其孚大号。以诏庶官。皇叔祖、武胜军节度、邓州管内观察处置等使、检校司空、郧国公、食邑八千四百户、食实封二千四百户宗楚。信厚积中。斋庄迪己。年弥高而有柔嘉之则。属最近而无充诎之心。已秉节于将坛。未彻疆于王土。稽用屏周之义。申加辅汉之藩。荒南阳之大邦。即武胜之旧履。有华上公之衮。有淑元戎之旂。敦厥井封。班之宰席。盖师言之我锡。非朕志之汝私。于戏。惟修身则可以觐前人之光。惟制节则可以谨诸侯之度。往服朕命。永孚于休。可特授依前检校司空、开府仪同三司、持节邓州诸军事、邓州刺史、充武胜军节度、邓州管内观察处置等使、进封南阳郡王、加食邑五百户、食实封二百户。 

　　皇叔祖宗祐除开府仪同三司封景城郡王制同上 

　　门下。有天下者得尽其贵贵之恩。立人道者必致其亲亲之义。考大宗之近戚。眷烈祖之同生。咨尔庶官。申听朕命。皇叔祖、横海军节度、沧州管内观察处置等使、检校司空、巩国公、食邑八千四百户、食实封二千四百户宗祐。修身时敏。作德日休。服犬雅之不群。知为善之最乐。保爵禄之贵而不溢。出神明之胄而不骄。属近而行尊。年高而德劭。已备登坛之拜。未加裂土之封。盖将何以对前人之休。亦非所以厚同姓之爱。因其旧履。锡以命书。衮衣绣裳。班于上宰。苴茅社土。王此大邦。于戏。崇德象贤。所以固宗盟。制节谨度。所以蕃王室。往绥厥位。尚远乃猷。可特授依前检校司空、开府仪同三司、持节沧州诸军事、沧州刺史、充横海军节度、沧州管内观察处置等使、进封景城郡王、加食邑五百户、食实封二百户。 

　　皇叔祖宗楚封嗣濮王制绍圣三年二月乙亥 

　　广因心之教者。莫大于亲亲。善述人之事者。莫大于继继。昔我文祖。尝推本于所生。肆予冲人。其克绥于厥后。申加明命。播告治朝。皇叔祖、武胜军节度、邓州管内观察处置等使、检校司空、开府仪同三司、南阳郡王、食邑八千九百户、食实封二千六百户宗楚。履顺居谦。秉猷迪吉。身修而多义理之阅。属近而有法度之循。是咨公族之宫。建邦而启土。俾绍大宗之裔。继世以象贤。彻以武昌之疆。赐之濮园之履。参官将相。列爵公王。为龙为光。率旧章于昭考。我将我享。承祀事于先王。于戏。惟祗乃心。所以不期于骄。惟慎厥终。所以长守于贵。庶有辞于永世。以无忝于前人。可特授检校司徒、依前开府仪同三司、持节鄂州诸军事、鄂州刺史、充武昌军节度、鄂州管内观察处置等使、进封嗣濮王、加食邑七百户、食实封三百户、仍令所司择日备礼册命。 

　　皇叔祖宗祐除检校司徒依前开府仪同三司充清海军节度使进封嗣濮王加食邑食实封勋如故制绍圣四年八月二十四日 

　　门下。朕荷上穹之眷。承累圣之基。表正万邦。惇叙九族。自予皇祖。入嗣统于大宗。肆尔先王。肇建邦于有濮。遍逮诸子。厥惟殊恩。载诹象德之贤。诞布扬廷之命。皇叔祖、横海军节度、沧州管内观察处置等使、检校司空、开府仪同三司、持节沧州诸军事、沧州刺史、上柱国、景城郡王、食邑八千九百户、食实封二千六百户宗祐。温仁而寡过。夷粹而有容。行克谨而惟礼乐之修。年弥高而多义理之阅。光辉属籍。谁并宗英之游。仪表戚藩。久隆耆俊之望。俾袭封于大国。爰视秩于上公。遂荒南海之圻。尽赐先君之履。驼钮盭绶。礼极真王之崇。豹尾神旗。任总元戎之重。申衍爰田之赋。陪敦真食之输。萃是宠章。发为涣渥。以懋昭于乃德。用焜燿于而家。非朕汝私。实国旧典。于戏。无念尔祖。继恭靖之后而弥昌。追配前人。奉安懿之祠而勿替。尚肩庆誉。茂对宠光。可。 

　　皇叔祖宗汉特授开府仪同三司充昭化军节度使改封安康郡王加食邑食实封勋如故制 

　　门下。夫克明其德。尧睦族而变时雍。慎修其身。舜惇宗而明励翼。盖正其家者必先诸己。笃其爱者必始于亲。朕眷礼庶工。推先同姓。永惟安懿之后。实嗣濮阳之封。藐焉诸孤。存者无几。矧密联于宗属。独未建于高牙。载恻予怀。肆颁显命。皇叔祖、保宁军节度观察留后、持节婺州诸军事、婺州刺史、上柱国、东阳郡王、食邑四千户、食实封一千户宗汉。温恭而迪德。庄重而秉彝。为宗室之表仪。阅天下之义理。本支孙子。系神明之胄而无骄。室家君王。席富贵之资而不溢。爰畴硕望。申锡殊荣。越从留务之崇。躐拜元戎之重。班于冢弼。秩以真王。衍食敦封。加地进律。并推渥洽。增涣宠光。以慰文考优异近族之心。以称冲人追崇先烈之意。是循彝训。允穆师言。于戏。磐石之宗。子弟有犬牙之地。关雎之应。公族如麟趾之时。尚迪令猷。永绥吉禄。可。 

　　皇叔祖宗景特授依前检校司空复开府仪同三司济阴郡王食邑食实封勋如故制 

　　门下。立爱惟亲者、所以睦族。宥过无大者、所以广恩。惟时宗藩。久罹邦宪。锡以宠命。扬于治廷。皇叔祖、彰信军节度、曹州管内观察处置等使、检校司空、持节曹州诸军事、曹州刺史、上柱国、济阴郡王、食邑九千五百户、食实封二千九百户宗景。履富贵之资。出神明之胄。顷偶违于礼分。遂自冒于简书。几年于兹。在法当叙。嘉乃省循之行。用申敦睦之情。金钺斋旄。仍畀将牙之旧。绣裳赤舄。复参公衮之华。盖将粲骨肉之恩。庶以厚枝叶之芘。于戏。亲亲者义必尽。法有三宥之恩。贵贵者礼必隆。恩无一眚之废。往共尔位。尚慎厥终。可。 

　　皇叔祖宗汉特授检校司空依前开府仪同三司充彰德军节度使进封嗣濮王加食邑食实封勋如故制 

　　门下。夫建邦启土。国家所以广亲亲之仁。崇德象贤。先王所以终继继之义。克绍大宗之裔。若时尊属之良。我有涣恩。播于群听。皇叔祖、昭化军节度、金州管内观察处置等使、开府仪同三司、持节金州诸军事、金州刺史、上柱国、安康郡王、食邑四千五百户、食实封一千二百户宗汉。抱疏通之识。躬肤敏之才。席贵富而惟图书之裒。居戚近而远绮纨之习。昔在文祖。寔隆季弟之怀。逮于先朝。尤嘉诸父之敬。属有建旄之拜。越跻开府之崇。方且祗奉寝园。虔共时祀。宜极褒嘉之典。以申优异之心。其仍上将之班。遂赐先君之履。彻疆濮土。换节相台。俾袭庆于王家。复参华于台路。陪之真食。衍以多田。往并服于宠光。庶克修于馈享。于戏。遍逮诸子。朕惟遵昭考之模。保有故封。尔尚笃前人之烈。勉绥燕誉。益懋诚勤。可。 

</div>
    <div class="pagination">
<a href="宋大诏令集_page47.html">上一页</a><span>...</span><a href="宋大诏令集_page43.html">43</a><a href="宋大诏令集_page44.html">44</a><a href="宋大诏令集_page45.html">45</a><a href="宋大诏令集_page46.html">46</a><a href="宋大诏令集_page47.html">47</a><span class="current-page">48</span><a href="宋大诏令集_page49.html">49</a><a href="宋大诏令集_page50.html">50</a><a href="宋大诏令集_page51.html">51</a><a href="宋大诏令集_page52.html">52</a><a href="宋大诏令集_page53.html">53</a><span>...</span><a href="宋大诏令集_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
