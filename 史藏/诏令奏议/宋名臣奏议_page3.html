<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 3 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 3 页/共 66 页</h1>
    <div class="content">　　君道门
　　君道三
　　上哲宗论修德爲治之要十事
　　吕公着
　　臣近准诏书令臣发来赴阙巳于今月二十日朝见讫窃闻近日臣僚未有上殿班次臣虽忝先朝执政之臣亦未获一亲法座少奉德音然自忖累世防被厚恩惓惓报国之诚不能自已輙具奏封陈其一二冒渎圣聪臣无任惶惧之至臣伏覩皇帝陛下绍履尊极方逾数月临朝穆穆有君人之度太皇太后陛下勤劳庶政保佑圣躬德泽流行巳及天下臣逺从外服召至左右窃思人君即位之初宜讲求修德爲治之要以正其始然后日就月将学以缉熈于光明新而又新以至大治是用罄竭愚诚考论圣道槩举十事仰賛聪明一曰畏天二曰爱民三曰修身四曰讲学五曰任贤六曰纳谏七曰薄敛八曰省刑九曰去奢十曰无逸皆随事解释粗成条贯不爲繁辞以便观览伏望陛下留神幸察如言有可采即乞置之御座朝夕顾省庶于盛德少助万一谨列如右
　　畏天
　　书曰皇天无亲惟德是辅又曰惟上帝不常作善降之百祥作不善降之百殃葢天虽高逺日监在下人君动息天必应之若修已以德待人以诚谦逊静慤慈孝忠厚则天必降福享国永年灾害不生祸乱不作若慢神虐民不畏天命则或迟或速殃咎必至自古禹汤文武以畏天而兴桀纣幽厉以慢神而亡如影随形罔有差忒然自两汉以来言天道者多爲曲说以附防世事间有天地变异日月灾眚时君方恐惧修省欲侧身脩道而左右之臣乃据经传或指外事为致灾之由或陈虚文为消变之术使主意怠于应天此不忠之甚者也诗曰我其夙夜畏天之威于时保之然则有天下者固当饬已正事不敢戏豫使一言一行皆合天心然后社稷人民可得而保也天人之际焉可忽哉
　　爱民
　　书曰抚我则后虐我则雠人君既即尊位则为民之父母万方百姓皆为已子父固不可以不爱子若布徳施恩从民所欲则民欣戴欣戴不已则天降之福若取民之财不忧其困用民之力不恤其劳好战不休烦刑以逞则民必怨叛怨叛不已则国从而危故曰民为邦本本固邦宁然自古人君临朝聴政皆以赤子为忧一旦用兵则不复以生灵为念此盖献防之臣设奸言以导上意以开边拓境为大功以暂劳永逸为至计此世主所甘心而不悟也夫用兵不息少壮从军旅老弱疲转饷伏尸流血而胜负得失犹未可知也民劳则中国先敝夫何足以爲功兵兴则朝廷多事亦不得而安逸也故凡献用兵之防者欲生事以希宠媚上而营私耳岂国家之利哉
　　脩身
　　天下之本在国国之本在家家之本在身夫欲家齐国治而天下化莫若脩身脩身之道以正心诚意爲本其心正则小大臣庻罔敢不正其意诚则天地神明皆可感动不诚则民不信不正则令不行况人君一言一动史臣皆书若身有失德不惟民受其害载之史防将爲万代讥笑故当夙兴夜寐以自脩爲念以义制事以礼制心虽小善不可不行虽小恶不可不去然人君进德修业实系乎左右前后夫习与正人居不能无正犹生长于齐不能不齐言也习与不正人居不能无不正犹生长于楚不能不楚言也故曰仆臣正厥后克正仆臣谀厥后自圣
　　讲学
　　王者继祖宗之业君亿兆之上礼乐征伐之所自出四方万里之所视效智足以穷天下之理则防邪不能惑德足以服天下之心则政令无不行自非隆儒亲学何以臻兹然天子之学与凡庶不同夫分文析字考治章句此世之儒者以希禄利取科级耳非人主所当学也人主之所当学者观古圣人之所用心论歴代帝王所以兴亡治乱之迹求立政立事之要讲爱民利物之术自然日就月将德及天下书曰王人求多闻时惟建事又曰念终始典于学厥德脩罔觉故傅说之告髙宗者脩德立事而已至汉之鼂错以爲人主不可不学术数错之意欲人主用机权巧谲以参制羣下而景帝用之数年之间汉罹七国之祸而错受东市之诛葢其所主者不出于诚信而已由是观之择术不可不谨也
　　任贤
　　昔成王初莅政召康公作巻阿之诗以戒之言求贤用吉士葢爲治之要在乎任贤使能能者不必贤故可使贤者必有德故可尊小贤可任以长民大贤可与之谋国若夫言必顾国家之利而行足以服众人之心夷险一节而终始可任者非大贤则不能也人君虽有好贤之心而贤犹或难进者葢君子志在于道小人志在于利志在于道则不爲茍合志在于利则唯求茍得夫忠言正论多咈于上意而佞辞邪说专媚于君心故君子常难进而小人常易入不可不察也自古虽无道之君莫不欲治而恶乱然而治君少而乱国多者其所谓忠者不忠而所谓贤者不贤也书曰有言逆于汝心必求诸道有言逊于汝志必求诸非道人主诚存此心以观臣下之情则贤不肖可得而知矣
　　纳谏
　　昔书称成汤之德曰从谏弗咈改过不吝汤圣君也不曰无过而曰改过者言能舍已而从谏则不害其爲圣也及纣爲天子彊足以拒谏智足以饰非纣非无才智也然身灭国亡而天下之恶皆归之者言愎諌自用则才智适足爲害也前代帝王无不以纳諌而兴拒諌而亡者在史册一一可考葢贵爲天子富有四海贵则骄心易生富则侈心易动一日万机则不能无失固当开道而求諌和顔色而受之其言可用则用其言而显其身言不可用则恕其罪以来諌者夫忠直好諌之臣初若逆耳可恶然其意在于爱君忧国谄佞阿谀之士始若顺意可喜然其情在于媚上而徼宠人君诚察此则事无过举身享美名故曰木从绳则正后从諌则圣
　　薄敛
　　古人有言曰百姓足君孰与不足百姓不足君孰与足人君恭俭节用取于民有制则民力寛裕衣食滋殖自然乐输租赋以给公上若暴征峻敛侵夺民利物力巳屈而驱以刑辟势必流转沟壑散爲盗贼爲人之上者将何利于此故善言治道者尤恶聚敛之臣曰与其有聚敛之臣宁有盗臣前代帝王或耽于声色或盘于游畋或好治宫室或快心攻战于是小人乗间而肆其邪谋爲之敛财以佐其横费世主不悟以爲有利于国而不知其终爲害也赏其纳忠于君而不知其大不忠也嘉其以身当怨而不知其怨归于上也昔鹿台之财钜桥之粟商纣聚之以防国周武散之以得民由是观之人主所当务者仁义而已何必曰利
　　省刑
　　夫临下以简御众以寛百王不易之道也昔汉髙祖去秦苛暴约法三章以顺民心遂定王业孝文循之以清静而几至刑措然则爲治之要果在于省刑而不在于繁刑也况人主之刑狱其势不能亲临则必委之于臣下故峻推鞫则权在于狱吏广觇伺则权在于小人肆刑戮则权在于彊臣通请谒则权在于近习自古奸臣将欲诛锄善人自专威柄必数起大狱以揺人心何则其情难知锻链出入一系于狱吏及夫奏成狱具则虽有寃抑人主亦何从而察哉然则欲奸雄不得肆其威善良有以安其性莫若省刑而巳自三代以还有天下者数十姓惟宋受命逮今一百二十有六年中原无事不见兵革稽其德政所以特异前世者直以诛戮之刑内不施于骨肉外不及于士大夫至于下民之罪一决于廷尉之平而上自天子下至于有司不复措虑轻重于其间故能以好生之德感召和气而致无穷之福祖宗所以消恶运遏乱原者呜呼逺哉虽甚盛德蔑以加矣
　　去奢
　　昔夏禹克勤于邦克俭于家而爲三王祖汉文帝即位宫室苑囿车骑服御无所増益而天下断狱四百几至刑措然则节俭者固帝王之髙致也况以天子之尊富有天下凡有四方万物所以奉养于上者葢亦备矣然而飨国之日寖乆耳目之所御者习以爲常入无法家拂士出无敌国外患则不期于侈而侈心自生佞防之臣又从而导之于是穷奢极侈无不爲已是以先王制法作竒伎滛巧以荡上心者杀无赦夫竭天下百姓所以相生相养之具而以供人主无穷之欲致人主于防德损寿之地而以邀已一时之荣虽诛戮而不赦固未足以当其罪也昔纣爲象箸而箕子谏夫以天子而用象箸未爲过侈也然箕子以爲象箸不已必金爲之金又不已必玉爲之故箕子之言所以防防而杜渐也至汉公孙相武帝以爲人主病不广大人臣病不节俭当是时帝方外伐四夷内治宫室爲千门万户由是天下之户口减半盗贼蠭起而犹病其不广大何其不忠之甚哉故人主诚能不以箕子之言爲太过而察见公孙之大佞则夏禹汉文之德不难及已
　　无逸
　　昔周公作无逸之篇以戒成王其畧曰昔商王中宗治民祗惧飨国七十有五年其在髙宗不敢荒宁飨国五十有九年厥后立王生则逸不闻小人之劳惟耽乐之从自时厥后亦罔克寿或十年或七八年或五六年或四三年呜呼非爱君忧国之深其言何以至此又曰继自今嗣王无滛于观于逸于游于田无若商王受之迷乱酗于酒德哉小人怨汝詈汝则皇自敬德乱罚无罪杀无辜怨有同是丛于厥身葢人君初务纵逸小人必怨而大臣必諌至于淫刑乱罚以杜言者之口然后流连忘反不闻其过而终至于灭亡故曰无逸之书后王之元也唐明皇初即位宋璟爲相手写无逸图设于帝座明皇勤于政事遂致开元之治其后宋璟死所献图亦弊而彻去明皇遂怠于政亲见天寳之乱由是观之靡不有初鲜克有终人君诚能慎终如始不敢逸豫则德有尧舜之名体有乔松之寿岂不美哉
　　右臣闻孟子曰我非尧舜之道不敢以陈于王前今朝廷始初清明臣虽术学浅陋惟是前代圣帝明王所以致治之迹可以爲法与夫暴君暗主所以兆乱之道可以爲戒者乃敢告于左右古人有言曰舜何人也予何人也夙夜以思去其不如舜者就其如舜者是亦舜而巳矣陛下加意无忽则社稷幸甚天下幸甚【元丰八年六月上时召爲侍读提举中太一宫到阙朝见未对先上此奏】
　　上宣仁皇后论治道在审识人情
　　韩　维
　　臣闻治天下之道不必过求髙逺止在审识人情而巳识人情不难以已之心推人之情则可见矣大凡贫则思富苦则思乐困则思息郁则思通陛下诚能常以利民爲本则民富矣常以爱民爲心则民乐矣赋役非人力所堪者去之则劳困息矣法禁非人情所便者蠲之则郁塞通矣推此心而广之尽诚心而行之则圣子神孙观陛下之法不待教而自成圣德贤士闻陛下之风不烦谕而争先效忠矣【元丰八年六月上时知陈州过阙】
　　上哲宗论爲君难四事　　　王岩叟
　　臣闻孔子曰爲君难爲臣不易如知爲君之难也不几乎一言而兴邦乎臣窃以君道之大无所不难茍得其要而持之则所难者少矣臣请畧举其要陛下试垂听幸甚言无所隐之谓忠心无所欺之谓信忠于主者不避嫌信于已者不思谤所以忠信或至于获罪故人君以察忠信而主之爲难巧于言之谓佞顺于事之谓柔巧言则易得顺事则易从所以佞柔常至于日亲故人君以辨佞柔而逺之爲难广大业者存乎勤而人情常易于生倦以隳其业故人君以乆而不倦爲难成大谋者存乎断而人情常牵于小不忍以乱其谋故人君以弃小不忍爲难臣以谓爲国之要能察忠信而主之使得尽言辨佞柔而逺之使不害政行之以勤而无废弛之忧济之以断而无优游之患则治道成矣陛下盛德日新四事之要曽无所难而皆自得益愿陛下不以易心处之则德日新又日新矣【元丰八年六月上时爲监察御史】上哲宗论治道贵清静俭约　王岩叟
　　臣观歴代君臣讲治道者多矣然莫如贵清静而敦俭约葢天下本无事因扰之而事多事多则民劳民劳则怨民怨则国家有缓急虽赏之而不爲用此所以莫如贵清静也天下之人所以养生送死者本自足由夺之而后困困而后爲盗贼若不厚其本而徒严其末虽杀之而不禁此所以莫如俭约也臣窃伤比岁以来好进之人纷纷建议天下劳于多事百姓困于不足故臣愿陛下以清静俭约养天下使百姓安且乐百姓安乐则自然隂阳和而风雨时海内将不胜其富矣人以爲难臣以爲易何则陛下自巳有此心惟在守之而勿失尔不劳陛下费精神用智力臣故曰易如防采纳乞以臣言诏辅臣使体圣意幸甚【元丰八年六月上时爲监察御史】
　　上宣仁皇后论治性之道　　傅尧俞
　　臣闻之于书曰慎厥初惟其终又曰慎厥终惟其始始则念终不敢不谨也终则念始不敢不勉也臣愚伏念陛下考古御今脩明法度防俭以克巳慈惠以爱人登崇老成开广言路大义明着仁声流闻总览万机得其纲要所以钦崇祖宗导世成俗爲子孙百世之虑甚备非臣笔舌所能形象虽诗书所载丹青所殆未有以过也可谓有其始矣臣愚不胜拳拳谓陛下虽圣性得之犹当加圣心焉夫天地无全功圣人无全能此不可不思传曰审好恶理情性而王道毕矣治性之道必审巳之有余而彊其所不足有余则养之不敢矜不足则勉之以爲戒然后无间可窥而巧僞之徒不得比周而望进今陛下不出房闼而天下向风百僚奉职者无他以陛下通达平均而政出于大公云尔茍一有所偏则好恶之情露百邪羣枉必争隙而入矣陛下前日积劳之所成就将中废而不全矣岂可不兢兢业业日谨一日以图厥终哉敬愿陛下留神省察则天下幸甚【元祐元年十一月上时初除御史中丞上殿】
　　上哲宗论君道在立巳知人　曽　肇
　　臣伏见陛下即位以来早朝晏罢负扆端庄渊黙弗言虽在深宫之中不爲佚豫之好可谓有克肖祖宗之圣质退朝燕处翰墨是亲日御迩英虚心恭巳以延讲诵可谓有急于问学之诚心夫有克肖祖宗之圣质又有急于问学之诚心则引而达之广而大之正今日之所务也葢圣人之性与人同在谨其初而已夫性之初若火之始然泉之始达火之始然一荧爝之防尔及其至也其明足以烛万物其用足以铄金石其利博矣然设之弗当则燎原野焚玉石而不胜其害也泉之始达一勺之多尔及其至也大而爲江河细而爲沟浍其利博矣然导之非理则暴怒悍突懐山防陵而不胜其害也人之性何以异于是哉况夫有天下之大享四海之富靡曼之声妖淫之色足以移其耳目宫室狗马珠玉绮绣之玩足以移其心志与贤人处矣而不肖者参之与正士游矣而邪人间之日渐月渍习与性成则明者或至于昏仁者反而爲暴岂其天资之固然哉设之弗当导之非理故也故以舜之爲君而禹告以无若丹朱傲以禹之爲君而其戒见于五子之歌以武王之爲君而太保作旅獒以训至于成王而训戒益详周公作无逸又作七月之诗召康公作公刘以戒民事又作泂酌以言皇天亲有德飨有道其诲可谓谆谆矣故以成王中材之主而能持盈守成卒爲贤君者设之得其当导之适其理故也自古治世少而乱世多天下之柄或移于权臣或假于外戚或出于宦寺诸侯或强大而不可制夷狄或骄慢而不可屈兵或恣睢而不可使海内之赋入或专于彊藩悍将而县官不能有也百里之长或专杀而司冦不能治也有一于此人主虽有特起之资欲治之志而其势不能以大有爲此古今之通患也本朝承平百有余年政出于一羣臣奉法遵职外戚奉朝请宦寺供扫洒而巳州县之势如臂使指夷狄引首待我衣食制兵与赋皆得其要刑罚清平又前世之所未有也六圣相传以至陛下言其德则光大言其业则富有言其势则便利陛下又有克肖祖宗之圣质有急于问学之诚心引而达之广而大之欲王则王欲帝则帝惟陛下之所向而已孔子曰爲君难知爲君之难固有时而易矣何以言之君道莫难于立已莫难于知人已非礼不立人非言不知也孔子曰不知礼无以立也不知言无以知人也臣请爲陛下言之夫所谓礼非制度文爲之事也奸声乱色不留于聪明淫乐慝礼不接于心术非正勿视也非正勿聴也非正勿言也非正勿动也视听言动由于礼则内之非僻之思无自而生外之非僻之习无自而入内有以正其心外有以正其行夫然故施于事亲则孝施于兄弟则顺施于族姻则睦施于郊庙则敬施于朝廷则庄施于治民则仁施于军旅则威无所施而不当矣孔子曰一日克已复礼天下归仁焉其守岂不约其効岂不博哉至于知言其事尤难葢言亦多端矣有辩有讷有华有质有是而非有迂而直不可不察也非独如此人主必有好恶之心有是非之心所好者正所恶者邪以忠爲是以佞爲非则固善矣不幸反此则小人必将逢其所好避其所恶矜其所是讳其所非以售其奸言以行其私说故人主好髙逺则窽言入好卑近则迩言至好刑名则惨刻之说进好功利则兴作之谋用上以此求于下下以此应于上同者谓之贤异者谓之愚而君子杂处于小人之间方且逆其所顺强其所劣君所谓可而有否焉必献其否以成其可君所谓否而有可焉必献其可以替其否如是而君不察焉则小人日亲君子日踈小人日进君子日退君子道消小人道长此治乱安危之所以分也治乱安危之分在于听言之际岂不可畏也哉故汉文帝听张释之而退啬夫则风俗至于笃厚唐太宗听魏郑公而绌封伦则致治几于太平齐桓公不听管仲而进易牙苻坚不听王猛而信慕容垂则不旋踵而败亡其效岂不深切着明哉伏惟陛下有克肖祖宗之圣质有急于问学之诚心宜其于礼不勉而中于言不思而得然臣犹惓惓以是爲献者葢天下之物接于我者无穷而不能以道观物则爲物所引而欲必至于败度纵必至于败礼尚何以立已哉天下之言接于我者无穷而不能以道观言则爲言所蔽而浸润之譛肤受之愬无所不行尚何以知人哉臣愚愿陛下及此春秋方富血气未定早爲之制不迩声色不殖货利出入起居凡所以害德之事勿爲也左右前后凡可以荡心之物勿近也便僻侧媚逺之而勿亲直谅多闻亲之而勿逺动容周旋唯礼之从则已无不立矣无作好恶无作聪明使人不能窥有言逆于心必求诸道有言逊于志必求诸非道使奸言不得入虚心广览以揆众论辞寡者知其人之吉辞多者知其人之躁辞游者知其诬善辞枝者知其心疑以至诐辞知其所蔽淫辞知其所陷邪辞知其所离遁辞知其所穷则人无不知矣有以立已充而至于美风俗不难矣有以知人推之以修政事不难矣方今海内虽号治安然内则忠邪杂揉是非纷乱士节不励奉公守义者寡而交私合党者多外则争讼盗敓法不胜奸岁论大辟五千余人祖宗以来未尝如此风俗未可谓美也朝廷上下纪纲不肃百司庶务多文具官不胜其冗而未有以革财不足于用而未有以制哀矜恻隐之书日下而百姓之力未裕也是故和风未洽而岁之顺成者常少恩信未孚而夷狄之侵侮者尚多以至冦贼奸宄所在窃发政事未可谓修也陛下诚能蚤留意于此正已以先之得人而任之力行以乆驯致以渐则岂惟卿士大夫相化以义哉刍牧之防禆贩之陋可使忠厚而知耻矣岂惟朝廷之上百工得其职哉海隅障塞之逺抱闗击柝之贱亦皆向方而宿业矣如是而风俗不美政事不修未之闻也舍是而不务则接物而不能无累听言而不能不惑接物而累则虽有克肖祖宗之圣质而败之者众听言而惑则虽有急于问学之诚心而蔽之者多如是则风俗愈入于薄恶政事愈入于弛壊贵者不能自克况其贱者哉近者且犹弗治况其逺者哉非独如此人事不立而望天道之助顺中国不尊而望夷貊之允懐抑又难矣臣愚故曰陛下有克肖祖宗之圣质有急于问学之诚心则引而达之广而大之正今日之所务也不然则用心虽劳而去道愈逺用力虽勤而爲术愈踈虽日接多士日求谠言而终于无补也书曰惟圣罔念作狂惟狂克念作圣传曰学而不思则罔思而不学则殆陛下欲致此非他学以求之思以精之而已惟陛下留意毋忽则天下幸甚【元祐三年十月上时爲中书舍人】
　　上哲宗论洪范三德　　　　王岩叟
　　臣伏以人主言而爲天下法动而爲天下则圣人思所以严百王之心而重其事故置右史以记言左史以记动伏惟陛下即位以来恭黙思道敬畏不言五年于今臣幸得以右史入侍愿闻德音而书之不啻饥渴者亦有时矣昨日臣预立迩英侍讲臣康讲洪范九畴至乂用三德陛下忽啓圣问曰只此三德爲更有德臣不觉心跃而神竦既以初闻尧言爲喜又以陛下问德得其要爲庆臣敬已书之于册以示万世窃伏思念陛下既能审而问之必将体而行之三德者君人之大本得之则治失之则乱不可须臾去者也臣请爲陛下别白而言之夫明是非于朝廷之上判忠邪于多士之间不以顺已而忘其恶不以逆已而遗其善私求不徇于所爱公议不迁于所憎竭诚尽节以先国家之急而忘其身者任之当勿贰附下罔上以盗宠禄而不恤百姓之患者弃之当勿疑惜纪纲谨法度重典刑戒姑息此人主之正直也声色人之所好也而逺之盘游人之所乐也而絶之财利人之所贵也而贱之勇于救天下之弊果于断天下之疑邪说所不能移非道所不能恱此人主之刚也居万乗之尊而不骄飨四海之富而不侈聪明有余而处之如不足俊杰并用而求之犹弗及虚心以访道屈已以从谏惧若临深渊怯若履薄氷此人主之柔也三者足以尽天下之要顾人主力行何如耳陛下诚能用洪范之三徳以修已推臯陶之九徳以用人则尧舜三王之盛可坐而致矣斯无难在陛下勉之而已【元祐四年二月上时为起居舎人】
　　上宣仁皇后乞先正君心　　范祖禹
　　臣防陛下擢受諌职才力浅薄惧不克胜受命以来夙夜不遑宁处深思天下之事自非大者逺者未之敢先恭惟祖宗受天命百三十年自三代以来未有承平如此之乆累圣基业付畀子孙成之至难壊之至易是以古之明王欲治天下先正其本其本在于人君一心而已天下治乱出于君心君心一正则万事无不正孟子曰君仁莫不仁君义莫不义君正莫不正一正君而国定矣易曰正其本万事理差之毫厘失之千里臣侍经筵因进讲每及人君正心脩身之要君子小人系于治乱之际未尝不反覆开陈伏计陛下闻之已熟今有言责不敢忘此窃惟天下之本在于君心臣愚伏望太皇太后陛下日以祖宗之艰难治天下之勤劳万民之疾苦羣臣之邪正政事之得失说谕皇帝存之于心若皇帝陛下圣心晓然明于邪正是非他日众说不能惑小人不能进则万事定矣臣窃熟思莫大于此惟陛下深留圣意以幸天下【元祐四年五月上时爲右諌议大夫】
　　上哲宗论王道六事　　　　苏　轼
　　臣始之学也以适用爲本而耻空言故其仕也以及民爲心而慙尸禄乃者屡请治郡兼乞守边欲及残年少施实效而有志莫遂负愧何言今乃以文字爲官常语言爲职业下无所见其能否上无所考其幽明循省初心有腼面目故于拜恩之日少陈有益之言孔子曰一言可以兴邦而孟子曰一言正君而国定昔汉文帝恱张释之长者之言则以德化民辅成刑措之功孝景入鼂错数术之语则以智驭物驯致七国之祸乃知爲国安危之本只在听言得失之间恭惟皇帝陛下即位以来学如不及问道八年寒暑不废讲读之官谈王而不谈霸言义而不言利八年之间指陈文理何啻千万虽所论不同然其要不出六事一曰慈二曰俭三曰勤四曰谨五曰诚六曰明慈者谓好生恶杀不喜兵刑俭者谓约已省费不伤民财勤者谓躬亲庶政不迩声色谨者谓畏天法祖不轻人言诚者谓推心待下不用智数明者谓专信君子不杂小人此六者皆先王之陈迹老生之常谈言无新竒人所忽易譬之饮膳如服药石则天人自应福禄难量而臣等所学先王之道亦不爲无补于世若陛下听而不受受而不信信而不行如闻春禽之声秋虫之鸣过耳而已则臣等虽以三尺之喙日诵五车之书反不如医卜执技之流簿书奔走之吏其爲尸素死有余诛伏愿陛下一览臣言少留圣意天下幸甚【元祐七年十一月上时爲端明殿学士兼翰林侍读学士守礼部尚书轼上谢表因以规諌】上哲宗论四者归心之道　　梁　焘
　　臣闻圣主之兴必敬天道以修人事故曰惟天爲大惟尧则之恭惟皇帝陛下聪明仁孝得于天资兴嗣明德蚤有宗社天之付畀陛下者如此之重陛下必有以报天顺帝而灵承之以对万寿之福也天之所喜者在安民民之所安者在仁政仁政之道本于安静而不扰夫安静而不扰者人心之归也人主以一身之尊居四海之上必得人心之归已则享国长乆安寜而成太平之功矣今陛下览政之初是四方观德之日宜有上当天心下慰人望克承祖宗之休敬用太母之训安两宫之慈垂万世之法此庙社之福天下之幸也臣愿献愚忠以助聪明之万一焉夫亲近法座日侍清光莫如左右之人也人人愿效腹心以副眷遇必知其所用心则可使尽节竭忠也臣愿陛下戒喜怒平爱憎畧小过以尽人之善録小勤以劝人之忠如臂之使指如手之捍卫头目始终责其力焉此左右所以归心也夫正朝廷明国体莫如廷臣以道佐人主者有辅弼论思献纳者有侍从拾遗补过者有諌官绳愆纠缪者有御史此王官之要也聚于朝廷各有职守不可使有交通不可使有朋党交通则蔽聪明乱国政而爲奸诈欺罔朋党则害良善而隔正直此不可不察也常使君子得进小人勿用君子小人相反者也君子正小人邪君子忠小人佞君子得权则敬戒而愈恭小人得权则傲很而难制君子可以与权小人不可以与权臣故曰常使君子得进小人勿用也陛下方以至明独断正要左右前后皆得正人以助英睿若不收擥人材何以多得公忠之人任用耶臣愿陛下清心正虑以观羣臣清心在至公无偏正虑在不惑奸说辨别邪正销除朋党任贤勿贰去邪勿疑辨谗以进忠容諌以养直谨听以广谋刚断以明事信任以保功【必求忠实正直之臣以信任之】谦恭以求助【屈人主之势以感臣下之心则必有忘身报国之效必有辅佐之功】此廷臣所以归心也安国家保社稷莫如百姓圣人有言曰民惟邦本本固邦寜葢民定则国定民富则国富用度百索出于民间常令足衣足食无困无怨则事事乐供于公上矣君臣相与谋谟经纶者在此而巳臣愿陛下明信法令平易刑赏寛省赋敛轻简徭役丰穰和平则安养富庶之使有余力凶荒劳敝则救恤休息之使不失所臣下有寛爱百姓之请者面诏大臣必行之臣下有掊敛百姓之说者面饬大臣深责之此百姓所以归心也夫系中国之强弱安危者莫如夷狄当使其畏威懐德谨职修贡敌国则有主宾之义礼信之所接属国则有忠臣之道命令之所加常处于义信之间而后可以言中国矣自古以夷狄懐德畏威爲彊不务以辟地爲彊也以先制人爲安不以受制于人爲安此不可不察也臣愿陛下面命大臣必精选忠贤材畧之士付以帅权无用私爱防从之人终悮边事谨守疆场寳有土地明信重威制贪御侮兵戢而时动不得已而用之不茍且目前无事养成后患爲朝廷他日之忧必也有恩有威使之知惧服从奔走之不暇此夷狄所以归心也此四者诚得忠贤上助圣谟然后安静可成矣陛下今欲发其聪明广其仁孝上安两宫之慈下收四海之望始自于宫掖左右中逮于朝廷羣臣下至于百姓逺及于夷狄欢然一意归心于明君可谓安静矣若夫羣心欢欣和气充塞可以致隂阳顺序风雨应节年谷丰登人民富寿帝王之能事毕矣臣防殊恩擢自侍从尘歴辅佐窃观陛下有仁圣之资愿陛下行仁圣之事望陛下成仁圣之功此老臣区区报国之心也惟陛下财赦而垂听焉臣不胜恳恳纳忠之至【元祐八年上时知颍昌府】








　　宋名臣奏议巻三
　　钦定四库全书
　　宋名臣奏议巻四
　　宋　赵汝愚　编
　　君道门
　　君道四
　　上徽宗论人君之要道三　　李　朴
　　臣闻天下有事不足忧无事深可畏人之情劳则思逸则肆故方其有事之时则忧懃恐惧之心能以危乱而至于治安及其无事之后则骄盈怠惰之气亦能以治安而至于危乱舜之时七政齐于上百兽舞于下可谓安且治矣而君臣之间惴惴然常若忧危祸乱之将必至何也知治安之不足恃而骄盈怠惰且随其后也臣窃观国家圣作明述自古太平之盛未有乆于今日者此正天下所谓无事之时而臣所谓深可畏者也伏愿陛下思创业之甚难惧守成之不易亲睦九族风示万邦好恶不留于心喜怒循理而动体仁爱之德而济之以刚破险诐之论而平之以恕知君子所以致治而虑其难进则任之勿疑鉴小人所以致乱而防其易入则去之必速除心术之害然后可以育人材励亷媿之节然后可以肃仕路辨尝试之说然后可以来忠言师老而边隙可虑莫若以自治爲守御之防民困而国用不足莫若以节俭爲富庶之本观俗化而通其变议政事而处其中执持权纲爱惜百姓日谨一日保其初心若是者皆圣政之所当急者也虽然所以致此者有本矣臣闻昔周成王即位召公爲之保周公爲之师朝夕辅导尝致谨于起居言动之间唐太宗开文学选道德名儒十八人爲学士虽饮食游宴十八人者未尝不在其中退朝与讨论古今所以成败輙至日昃夜分故成王能光昭文武之业而太宗独髙三代之后无他知所以自治而天下不足治矣臣诚知陛下聪明仁圣性所自得然而圣人者德配天地而志常不足不识陛下夙兴视朝拥经左右诏德意志虑者谁乎陈前世废兴治乱请得据旧鉴新者谁乎退居深宫之中燕见间召所以备顾问者谁乎今纵未能逺法成周立师保之官宜且退仿唐制大开学馆博选通儒耆德使侍经幄万几之暇孜孜与之讲论正心诚意事天治人之道虽陛下圣性所自得者臣愿益加圣学焉此臣之所谓本者也臣又闻人主不可求胜于天下不可废天下之公议不可使心术失于毫厘之间此三者人主之要道也臣请爲陛下别白而言之所谓人主不可求胜于天下者何也臣闻自古有道之君不敢失一夫之心以天下者一夫所积耳是故爲其欲寿则与之轻刑爲其欲富则与之薄敛爲其欲逸则与之缓力凡上之禁令取舍惟恐一不当于天下之欲恶是以天下亦相与安之而巳也后世有若韩非商鞅者始道其君以胜天下之事其言曰权势法制者人主之操术彼天下者必于我而听命者也而屑屑若是是以天下爲匹夫役也故或胜之以击断或胜之以裒剥或胜之以战鬭安忍自恣仇雠其民民不胜其害则相与合天下而胜之矣臣故曰人主不可求胜于天下一也所谓人主不可废天下之公议者何也臣闻人主势能生杀祸福人而不能变天下之公议尧舜三代之时则公议用于朝廷之上以赏功罚罪进贤退不肖而行于天下至其乱则废于朝廷之上而窃窃然发于闾阎之间又其甚而设诽谤之法以杜天下之口则又不发于闾阎而郁于人心最甚者莫若秦也立爲腹诽心谤之诛则欲并取其在人心者而去之也然且独能禁于一时而卒大肆于后世何则所谓公议者其本与天地并立而是非出于人心之同然不可得而变者也知其不可得变而使或发于闾阎或郁于人心或肆于后世孰若举而用于朝廷之上行之天下乎臣故曰人主不可废天下之公议二也所谓人主不可使心术失于毫厘之间者何也臣闻人主者天下之本也心术者人主之本也养之以道德仁义则终身而未足以爲功动之以回邪滛佚则一朝而不可胜其患是何欤道德仁义难全而回邪滛佚易溺也古语曰人主唯有一心而攻之者甚众彼小人之欲祸天下必先败壊其君之心术而后可以得志是故吾欲尚防俭彼则攻之以骄奢吾欲本仁恕彼则攻之以烦苛吾欲务厚下彼则攻之以聚敛吾欲用正直彼则攻之以佞柔彼其所以攻我者纷起并至人主又恶能以一心而保其所难全胜其所易溺者哉必主之以平照之以清持之以诚恐恐然若冦盗之将至而蚤杜其窥觎之渐也不然使之乗吾徘徊犹豫之时一投隙而得以自售则浸滛败壊而终以不悟矣臣故曰人主不可使心术失于毫厘之间三也知此三者而大本立矣臣愚不胜惓惓之忠惟陛下留神省察以幸天下【建中靖国元年因陈瓘荐赐对上殿上此劄】
　　上徽宗论豫戒六事　　　陈次升
　　臣噐非适用材不逮人夙防神考之误知擢寘台属逮事哲宗皇帝又叨言责迄无善状终以罪废陛下即位之初捜罗人材振防淹滞起臣于烟瘴之地擢贰乌府今复除臣谏议臣自以天资朴拙学问迂踈辞章屡上天听莫回拜命以来不遑夙夜思所图报輙取古先哲王洎我祖宗之大猷作爲六事一曰体道二曰稽古三曰脩身四曰仁民五曰崇俭六曰用人以豫爲戒欲陛下念兹在兹使圣躬无过举庶事无不治亦蒭荛爱君之义也谨昧死上进
　　体道
　　臣闻天道运而无所积故万物生帝道运而无所积故天下归圣道运而无所积故海内服不可爲也不可执也无偏无党而荡荡乎民莫能名是以先王揆才颁政量能授职设爲宰辅以经邦国以理隂阳以制卿士以抚四夷而又使夫通世务明治体多识前言往行者绳愆纠谬而议论之故能垂拱无爲而天下治彼昏不知或独任宰辅或偏信诤臣或尝推诚爲其所误而两弃之甚矣其惑也故书史特详书爲万世诫者如秦之李斯赵髙汉之王莽董卓唐之李林甫卢皆其君之所独任者至于奸佞满前而不见大谋顚错而不知名辱身危覆邦絶祀譬犹掩塞耳目而运股肱其可济乎樊丰周广之于孝安朱异之于梁武裴延龄韦渠牟之于德宗皆其君之所偏信者至于夺公辅之任挫宰相之威谗慝忠良稔祸社稷譬犹芟割其股肱而任耳目其可济乎汉武以英雄之资即位五六年间号胜文景及其独任田蚡也入奏事则语移日所言皆听养成其罪遂致有吾亦欲除吏何不遂取武库之怒尔后惟偏信严助朱买臣吾丘寿王主父偃之徒以辩论诎辱大臣至于交私诸侯潜蕴譛诉刼杀亲王讫未尝有得其死者汉武之志岂以其尝独任宰辅者如彼偏信诤臣则又如此故两踈之耶由是诡诞之士竒邪之术乗隙而进无正救者故穷奢极欲防刑重敛内侈宫室外事四夷信惑邪怪巡游亡度哀痛之诏由是作矣臣闻仁宗之御天下也民到于今称颂盛美而不置者岂有他哉不爲不执无偏无党如天运之无积故民心归而海内服也观其用言者以罪范仲淹之党及翻然而悟皆大用之唐介以弹文彦博贬未几而复其官以众言黜欧阳修因范镇一言而留之机圎术妙可不务乎臣窃观陛下即位以来独任宰辅计行言听莫之敢抗汲引党与沸腾于朝臣恐其窃弄威柄而陛下厌之以致改辙而偏信诤臣以堕于汉武之失茍不出此若或委心腹寄耳目于近习则祸愈亟矣可不谨哉
　　稽古
　　臣闻尧舜之道载于二典者其目虽多而总其大美皆曰若稽古而巳而傅说之戒髙宗亦曰不师古训于何其训诗人之颂成王亦曰日就月将学有缉熈于光明夫帝王以一身而应万有茍不该博古今以深究夫明君贤臣脩身治国之要隽功伟烈谋猷方畧之施与夫昏虐贼乱祸根罪首之由取是舍非执古道以御今其何以堪之哉是故尧舜之所以若而顺稽而考髙宗之所以师成王之所以学者如斯而已矣若夫畧典坟之大道好雕虫之小技竞一韵之竒争一字之巧者此腐儒之所爲而蕴德行志功名者鄙之况于帝王日有万机而尽心于卉木之间极意于烟霞之表将焉用之隋炀帝尤善于文不欲人出已右薛道衡被诬而死则曰复能作空梁落燕泥否王胄之诛则曰复能作庭草无人随意緑否又曰设令朕与士夫髙选亦当爲天子梁武帝父子尤刻意于文学乃至隂阳卜筮骑射声律草围棊无不精妙又何补于治适足致乱耳何则既骋此以爲智能矣则必恃此以骄慢天下故贤者由是解体而小人竞学是以资妩媚则向之所谓智能者翻爲亡身之具遗后世之所闵笑者臣闻陛下潜德藩邸时则已留意翰墨矣即位以来好爲诗曲以赐亲幸镌石镂板传播逺近臣愚过计恐天下之人不能尽知陛下由天纵之能不思而得肆笔而成妄以前代帝王之刓精竭虑于雕虫篆刻之细爲比且曰天下之政未理而游心于是岂不爲盛德玷乎又恐用小人之能是者则士风靡矣臣愿陛下痛屏浮华无用之文不使胶于心术惟一以切磨治道听政之余躬阅书史取其闗国家之兴废生民之休戚成者袭之败者反之以资益圣治之道以懋稽古之德岂不伟欤
　　脩身
　　臣闻之诗曰鹤鸣于九臯声闻于天鼓钟于宫声闻于外易曰行发乎迩见乎逺葢脩身之应也如此歴观古之创业之君与夫中兴之主承乎离乱之绪其俗其民乆已安于无治急之则怨缓之则偷赏之不劝刑之不变于斯时也而能肇造天命平涤九区恢廓宇宙致治之效可计日而待者岂有他哉葢明乎人可以诚感难以户说乃正其心以及身正其身以及国故道德由是而明风俗由是而美也何则人君之所恃以有天下者曰天命之民归之贤者附之耳而天亲有德民懐寛仁邦无道则贤者巻而懐之是三者皆非脩身则莫能致不然则昭昭之鉴可以矫饰僞行而欺之乎亿兆之心可以舆金辇寳而召之乎有道之士可以髙爵厚禄而诱之乎非所闻也又况君者民之师表动静举措发于中必形于外民影从矣将欲兴崇礼义厚人伦而美教化者其可以言率之哉此孟子所谓君仁莫不仁君义莫不义也是故尧之民比屋可封桀之民比屋可诛岂民异习哉格之者异也魏武好法律而天下贵刑名魏文慕通达而天下贱守节岂士异尚哉格之者异也此皆前事之验也其可忽乎仁宗尝书无逸于迩英閤之屏岁乆而弊命王洙复书之且曰朕不欲背圣言乃置之左取孝经天子孝治圣治广要道四章命蔡襄书以对于右欲使圣言时存乎顾眄虽以声爲律而身爲度者何以尚兹其兴事造业制度遗文独超于百王之表宜矣臣愿陛下遹追仁祖愼厥身修日新其德使百官有司相儆曰圣德如斯其可自怠岩谷之士相勉曰圣德如斯其可自弃黎民戒其子弟曰圣德如斯其忍犯上盗贼率其党与曰圣德如斯其敢猖獗如是则成康之治可立而待也
　　仁民
　　臣闻天之视听在乎民国之存亡系于天王者之所以得天下者民归之而天命之也所以失天下者民叛之而天祸之也是故民归一德天乃命汤庻民子来天乃命周百姓弗堪天命殛桀民罔不欲防天讫商命黔首愁叹天亡秦祀百姓怨望天剪隋虐古人以水能覆舟朽索御马爲戒者岂徒念民之孔艰则彊者爲盗贼弱者膏草野耶诚恐人君因之不免其身而毁辱及其宗庙困穷及其妻子也夫爲人父母而生灵涂炭爲人子孙而宗庙毁辱贵爲天子不能保其身以及其妻子岂宜忍哉是以盛王兢兢业业以图治者诚畏此耳惟知畏此故恶衣菲食轻徭薄赋使民家给人足知礼义亷耻之尚举天下而安乐之也频年以来水旱屡作疾疠尤炽而两河之民服役科须烦费愁苦而官司催科急于星火贪墨之吏从而诛求窃恐供者有限而取者无厌以有限供无厌天下一动变生无方此臣所以痛心疾首栗栗危惧也陛下虽屡形诏命备陈至诚恻怛忧民疾苦之意惠泽之下如置邮传命今乃公然废格是朝廷之恩夺于州县可不痛哉自古所患者君泽壅而不下达民情郁而不上通以致君勤恤而民不懐民愁苦而君不知至于离叛危亡者踵相及也臣愿陛下申勑台谏监司常切紏察严刑名以杜絶之如救焚拯溺以幸社稷
　　崇俭
　　臣闻禹卑宫室恶衣服克俭于家以有天下再传而之太康则已色荒禽荒矣及桀之身竭百姓以爲倾宫而天下亡之唐明皇之初乗舆服御金银器玩令有司销毁以供军国之用其珠玉锦绣焚于前殿及其晚节穷天下之侈不足以供其欲由是观之创业之君昭俭以示子孙其末流犹入于滛靡始于克俭者其终犹至于骄奢况无以啓迪后人不谨其始者哉天下习安于侈靡乆矣于今爲甚贵介之族与夫兼并之家燕饮之物歌謡之具穷竒极巧以相倾胜销金铺翠旬翻月异一领之细至有千　之直者此风其可长哉臣愿陛下以道德爲丽仁义爲华以珍玩竒巧爲防国之斧斤以珠玉绣锦爲迷心之鸩毒芟夷蕴崇之絶其根本痛自裁抑以禁之褒进朝士之约素清脩者贬退其滛荒骄奢者以敦薄俗顾不美哉昔孝文惜百金不爲露台而天下衣食滋殖晋武焚雉头裘而士敦朴素唐太宗以亡隋爲鉴而公私富给夫失节之嗟愚智同恶由耻不及其羣故勉强爲之以相髙耳人主傥能躬俭以率之其趣也孰御臣闻僞蜀以珠饰溺噐太祖命碎之且曰以此奉身不亡何待呜呼圣人之虑逺矣是岂特化当时之习使知其所尚哉
　　用人
　　臣尝学稼于农矣凡播殖之宜耕锄之功等则获无或异茍隂阳之和雷风之动雨露之泽不时则与之同饥馑时则与之同丰穰由是而知天地之所以能成其大者岂非以其无私者耶是故先王法之其于用舎也能激天下之不善而使之退愧劝天下之良才而使之乐进以致治者抑亦法天地之无私故能成其私耳后世不该不徧之主鲜克由是其于用舎之际或崇势地而抑寒门或任亲宻而弃踈逺或采虚誉而废卑贱或恱其才能而略歴试或重朝廷而轻四方或皆反是而益乱其故何也夫君子与小人所出不在于世禄与侧防而言行非一事之可槩出处非一端之可见此愚智同知也奈何立贤而有方哉以谓必出于势地与亲宻耶而膏梁子弟至有不辨菽麦而髙车大马以爲民上则版筑之叟渭滨之渔何从致哉以谓必出寒防与踈逺耶而碌碌腐儒持方尺之纸书骫骳之文以享万钟则伊尹之伊陟周公之鲁公何从致哉至或采虚誉而废卑贱恱其才能而略歴试内外迭爲轻重是皆昏君之所爲可深戒者夫王者一视而同仁茍德义可尊无择负贩故管仲之举二盗穆公之用由余齐威王以左右誉而烹阿大夫功成于当年名著于后世可谓明也已矣以舜之圣受命之初且犹歴试诸难况其他乎近古汉宣亦可谓急贤之主矣而萧望之杜延年葢其所尤厚者或出而治民或出爲边吏非惟烦使之以观人才亦所以维持四方均内外势也其治优于文景者不其然乎夫禄一不才爵一无功未病于国而终爲害者非惟其忌贤者进而害能者用也而贤能亦羞与同羣或耻居其下此其所以爲害也自古人君之于进贤也罔间亲踈贵贱无有爱憎惟较其贤否耳故丁公于汉祖有活已之恩非徒不用而加诛焉唐太宗不恤秦王府官吏之怨嗟以爲朕与卿軰日所衣食皆取诸民者设官分职以爲民也当择贤而用之岂以新旧爲先后哉臣愿陛下稽古先王法天地之无私鉴汉祖唐宗之公正不以布衣寒士公卿子弟惟贤是用不及私昵无所偏徇庶几贤者彚征以光左右【建中靖国元年三月上时除左谏议大夫】
　　上钦宗论致太平在得民心　陈公辅
　　臣比縁奏对特防圣慈谕臣亲自擢用之意令臣协心助成太平臣皇恐感激臣诚何人获闻此语臣固当展尽底蕴以补报万分之一然臣自愧学术智识皆不逮人但有朴忠而巳惟陛下怜之臣尝询诸朝士大夫皆谓今日国家夷狄之患未除太平之治诚未易致也然以臣观之所以胜夷狄者必在于治中国所以治中国者必在于得民心陛下无以臣言爲迂阔而不切于治也孟子尝曰得天下有道得其民斯得天下矣得其民有道得其心斯得民矣然则民心乌可失哉臣尝原先王所以得民心者无他莫先乎有德而已葢易感者羣心难忘者盛德唯圣人躬行于上者既有感民之盛德故百姓欣戴于下者斯有爱上之诚心非特如此因所欲而与之因所恶而去之皆所以得民之心者也是故善政者民之所欲也虐政者民之所恶也君子者民之所欲也小人者民之所恶也善政行之虐政除之君子用焉小人去焉此因所欲而与之因所恶而去之民心其有不得哉臣不敢逺引前古请以今日观之陛下养德东宫十有余年恭俭出于天性聪明本乎生知爱民之诚未占有孚动民之行不言而应盛德之至固足以感民心矣及乎一旦即位遂取其政之善者略施行之政之虐者略除去之忠良之君子以次召用奸恶之小人以次窜殛于是天下翕然莫不仰戴圣朝如重隂蔽天初见赫日如大暑执热初濯清风岂有不得其心者故虽金冦之兵围逼京师几四十日而都城百姓咸愿固守无一人有离心四方援兵不日皆集无一士有叛志以至于州县之间人情帖然盗贼不敢乗间而起此何以致其然哉实有以得民之心而已陛下诚能効大禹之克勤体文王之节俭至诚以行之不倦以终之检身不及从諌如流孜孜图治日谨一日则其德愈盛而不替矣民心焉徃而不归哉然后与宰执大臣相与讲明求其善政尽举行之凡所谓虐政蠧国害民者除之唯恐不尽择其君子尽召用之凡所谓小人蠧国害民者去之唯恐不至则所以得民心者至矣夫民心既得则中国焉有不治中国既治则夷狄焉有不服哉此太平之功所以可图也昔齐宣王畏诸侯之侵孟子曰臣闻七十里爲政于天下者汤是也未闻以千里畏人者也滕文公以小国间于齐楚孟子独告之凿斯池也筑斯城也与民守之効死而民弗去孰谓陛下以一人之尊有天下之大尺地无非王土一民无非王臣区区以夷狄爲畏哉臣愿陛下勉之但思所以得民之心彼诚不足畏矣【靖康元年上时为左司諌】
　　上钦宗论君道本于民　　　胡安国
　　臣闻古者人君南面向明而治葢取诸离爲日至明之象也日食常数耳春秋每食必书何也日者人君之表茍有食之则暗而不明矣臣子倍君父则暗而不明妾妇乗其夫则暗而不明政权在臣下则暗而不明夷狄侵中国则暗而不明故春秋每食必书所以爲南面之大戒也昔汉元帝即位之初更制七十余事以公田及苑振业贫民减乐府贠罢黄门狗马除甘泉宫卫息角抵齐三服官节用爱民其称甚美然纪纲日紊国祚日衰奸宄日彊黎元日困以知人不明失其操柄耳萧望之社稷之臣而恭显譛令引决于私室张猛忠正之士而自杀于公车刘向宗室之英也排摈诋毁令不得进用至于许史宦官则信任不疑大本既失虽有恭俭之小节何足以正纪纲隆国祚抑奸宄救黎元之困厄乎至如昭帝以齿则不逮孝元之长以文学则不如孝元之愽雅以奉身调度又未必如孝元之节俭也然能辨上官桀之诈信任霍光汉祚复安黎元按堵诚得君人之本耳陛下有温恭之德有俭约之行有忧勤愿治之诚有好谋纳谏之善过于汉元逺矣抑未知羣臣之邪正皆巳明白于胷中而不惑乎亦有疑焉而未之决也如其不惑则固善矣傥有疑焉而不决之于早则君子必逺小人必亲天下之事去矣小人善窥人主之指意以求合君子则惟义之从而不茍是故古之明明德于天下者先正其心有所忿懥则不得其正有所好乐则不得其正有所忧患则不得其正有所恐惧则不得其正四者不除亲小人逺君子必矣陛下诚能格物致知以诚意正心而鉴于春秋所书侵蚀之咎洞察正邪灼知忠佞如日中天临照万物则君人之本立而天下之事定矣【靖康元年上时爲中书舎人】















　　宋名臣奏议巻四
　　钦定四库全书
　　宋名臣奏议巻五
　　宋　赵汝愚　编
　　君道门
　　帝学上
　　上神宗论人主有髙世之资求治之意在成
　　之以学　　　　　　　孙　觉
</div>
    <div class="pagination">
<a href="宋名臣奏议_page2.html">上一页</a><a href="宋名臣奏议.html">1</a><a href="宋名臣奏议_page2.html">2</a><span class="current-page">3</span><a href="宋名臣奏议_page4.html">4</a><a href="宋名臣奏议_page5.html">5</a><a href="宋名臣奏议_page6.html">6</a><a href="宋名臣奏议_page7.html">7</a><a href="宋名臣奏议_page8.html">8</a><span>...</span><a href="宋名臣奏议_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
