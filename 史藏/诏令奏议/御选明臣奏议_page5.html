<!DOCTYPE html>
<html>
<head>
    <meta charset="UTF-8">
    <title>御选明臣奏议 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选明臣奏议 - 第 5 页/共 16 页</h1>
    <div class="content">　　陈时政疏　　　　　　　　刘宗周
　　陈五事疏　　　　　　　　刘宗周【臣】等谨案
　　御选明臣奏议四十巻乾隆四十年奉
　　勅编以
　　皇子司选录
　　尚书房入直诸臣预缮写毎成一巻即恭呈御览断以
　　睿裁葢敷陈之得失足昭法戒而时代既近殷鉴尤明将推溯胜国之所以亡与
　　昭代之所以兴者以埀训于无穷故重其事也考有明一代惟太祖以大畧雄才混一海内一再后风气渐移朝论所趋大致乃与南宋等故二百余年之中士大夫所敷陈者君子置国政而论君心一劄动至千万言有如防论之体小人舎公事而争私党一事至数十疏全为讦讼之词迨其末流弥增诡薄非独小人牟私君子亦不过争名台諌閧于朝道学哗于野人知其兵防吏治之日壊不知其所以坏者由阁臣奄竖为之奥援人知阁臣奄竖之日讧不知其所以讧者由门户朋党为之煽搆葢宋人之犹不过议论多而成功少明人之则直以议论亡国而巳矣然一代之臣多贤奸并进无人人皆忠之理亦无人人皆佞之理即一人之身多得失互陈无言言皆是之事亦无言言皆非之事是以众芳芜秽之时必有名臣硕辅挺出于其间羣言淆乱之日必有谠论嘉谟榰柱于其际所谓披沙简金在乎谨为持择也是编奉承
　　训示辨别瑕瑜芟薙浮文简存伟议研求史以后效駮其前言考证情形以众论归于一是譬诸童謡妇唱一经尼山之删定列在六经一代得失之林千古政治之鉴也至于人非而言是不废搜罗论正而词乖但为删润
　　圣徳之广一善不遗
　　圣度之宏大公无我尤非寻常所可测量矣乾隆
　　四十九年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　钦定四库全书
　　御选明臣奏议巻一
　　应求直言诏上书【洪武九年】　　　叶伯巨
　　臣伏读圣谕因迩者五星紊度日月相刑诏臣民直言得失海内闻之欢呼雷动皆曰此禹汤罪已之道也凡有识知莫不欲竭智尽忠况臣愚防久承养肓以至今日者乎臣窃惟汉晋唐宋之世凡有灾异必有刑政失宜贤愚倒置遂至纪纲不振或制于权臣或移于宦寺或陵夷于女主或溃防于边戎上下偷安茍延嵗月天变于上而不知戒人怨于下而不知恤天下已壊而莫之救也今天厌元徳特命陛下以神圣之资扫除乱略薄海内外罔不臣服方宵衣旰食以图至治晋汉唐宋之失举皆无有然而日月星辰失序者得毋陛下鉴观前世矫枉除弊又有太过者欤臣观当今之事太过者三曰分封太侈也曰用刑太繁也曰求治太速也何以明之日者君之象也月者臣之象也五星者卿士庻人之象也臣愚不知星术姑以所闻于经传并摭前世已行之得失论之诗曰彼月而食则惟其常隂盛阳微斯为不善矣是故日刑于月犹之可也日月相刑是月敢抗日臣敢抗君也窃观主上之有天下扫除羣雄如刈草芥包络豪杰如使臂指今公卿大臣将数十万之众战必胜攻必取朝廷遣一介之使召之则拱手聴命无敢后时况有敢抗者乎惟是都城过百雉国之害先王之制大都不过三国之一中五之一小九之一使上下等差各有定制上得以兼乎下下不得以兼乎上所以强榦弱枝以遏乱源而崇治本也国家裂土分封使诸王各有分地以树藩屏以复古制盖惩宋元孤立宗室不竞之弊而秦晋燕齐梁楚呉蜀诸国各尽其地而封之城郭宫室之制广狭大小亚于天子之都优之以甲兵卫士之盛臣恐数世之后尾大不掉然后削其地而夺之权则起其怨如汉之七国晋之诸王或则持险争衡或则拥众入朝甚则縁间而起防之无及也此皇天眷顾之甚或者谴告以相刑之象欤今议者曰诸王皆天子亲子也皆皇太子亲骨肉也分地虽广制度虽侈所谓犬牙相制磐石之宗天下服其强耳岂有抗衡之理耶书曰列爵惟五分土惟三今王亦爵也汉谓诸侯王亦不过三公之位耳礼莫大于定分使王侯之国与京畿同则为列国矣尚有君臣之分乎今晋鲁燕齐梁楚呉蜀诸国皆连帯数十城而复优之以制假之以兵议者何不摭汉晋之事以观之乎孝景皇帝汉高皇帝之孙也七国诸王皆景帝之同祖父兄弟之子孙也当时削其地则遽搆兵西向晋之诸王皆武帝之亲子孙也易世之后迭相攻伐以危王室遂成刘石云扰之患由此言之分封逾制祸患立生援古证今昭昭然矣此臣之以为太过者也昔贾谊劝汉文帝尽分诸国之地空置之以待诸王子孙谓力少则易使以义国小则无邪心向使文帝早从谊之所言则必无七国之祸愿及诸王禾就国之先节其都邑之制减其卫兵限其疆理亦以待封诸王之子孙此制一定然后诸王有贤且才者入为辅相其余世为藩辅可以与国同休世世无穷矣割一时之恩以制万世之利以消天变以安社稷天下幸甚臣又观厯代开国之君未有不以尚徳缓刑而结民心亦未有不以専事刑罚而失民心者国祚长短悉由于此三代秦汉隋唐享国之数俱在方册昭然可观其故何也易曰天地之大徳曰生圣人之大寳曰位何以守位曰仁何以聚人曰财理财正辞禁民为非曰义此可以见天地好生之心与圣人守位之道矣然而禁民为非之义特居末者明不得已而用刑而不专任刑罚也古者断死刑天子为之彻乐减膳而寓惨怛之意于其间诚以天生斯民立之司牧而教养之葢俱欲其并生于天地之间也不幸有不率教者入于其中则不得不加之以刑耳故以仁爱之笃洽于民之肌肤沦于民之骨髓民思其徳愈久而不忘故其子孙享国乆远者六七百年近者亦三四百年岂偶然而已哉今议者曰宋元中叶之后纪纲不振专事姑息赏罚无章以致亡灭此行小仁而灭大义虽有其位而不能长守主上所以痛惩其弊而矫之制不宥之刑权神变之法使人知惧而莫恻其端也臣闻开基之主垂范百世一动一静必合准绳使子孙有所持守况刑者民之司命可不慎欤刑罚贵乎得中过与不及皆非天讨有罪之意也使刑政不立而强暴得以相陵则国非其国矣使刑罚繁苛而政治促急则民无所措手足矣夫笞杖徒流死今之五刑也用此五刑既无假贷一出乎大公至正可也而用刑之际务从深刻或至以赃罪多寡为殿最欲求治狱之平允岂易得哉近者特防杂犯死罪免死充军其余以次仿流徒律又删定旧律诸条减宥有差此渐见寛宥全活者众而主上好生之仁已蔼然布乎宇内矣然未尝有戒饬治狱务从平允之条是以法司之治狱犹循旧弊虽有寛宥之名而未见有寛宥之实所谓实者在主上不在臣下也故必有罪疑惟轻之意而后好生之徳洽于民心必有王三宥然后致刑之政而始有囹圄空虚之效此非可以浅近期也何以明其然也古之为士者以登仕版为荣以罢职不叙为辱今之为士者以混迹无闻为福以受玷不録为幸以屯田工役为必获之罪以鞭笞捶楚为寻常之辱其始也朝廷取天下之士网罗捃摭务无遗逸有司敦迫上道如捕重囚比致京师而除官多以貎选故所学或非其所用而其所用或非其所学洎乎居官一有蹉跌茍免诛戮则必在屯田工役之科率是为常不少顾惜此岂人主乐为之事哉欲人之惧而不敢犯也窃见数年以来诛杀亦可谓不少矣而犯者日月相踵岂下人之不惧法哉良由激浊掦清之不明善恶贤愚之无别议贤议能之法既废以致人不自励而为善者怠宋程颐有言曰君子小人常相半也天下治则小人多化为君子而君子多于小人天下乱则君子多化为小人而小人多于君子此言在上之人有以化之耳有人于此亷如夷齐智如良平一或不谨少戾于法上之人将録其所长弃其所短而用之乎将舍其所长苛其所短而寘之法乎茍取其所长而舍其所短则中庸之才争相为亷为智而成有用之君子矣茍取其所短弃其所长为善之人皆曰某廉若是某智若是少不知法朝廷不少贷之吾属何所容其身乎莫不茍且旦夕以求自免良以此也汉尝徙大族于山陵矣未闻实之以罪人也今鳯阳皇陵所在龙兴之地而率以罪人居之怨嗟愁苦之声充斥园邑殆非所以恭承宗庙意也近令就中愿入军籍者聴之免罪复官者亦有之而犹闻有拘其家小余丁在屯夫有罪之家长既赦而任之以职矣余丁家小复何罪哉夫强敌在前则掦精鼓鋭奋三军之气攻之必克擒之必获可也今敌人四大王窜突山谷如狐如鼠无窟可追以计获之庶或可得而乃劳重兵以讨之使之惊骇溃防入于深山大谷不可踪迹之地与之较奔走则彼就熟路而轻行与之较死生则彼负必死之气三军之众孰肯舍生而争锋哉今捕之数年既无其方而乃归咎于新附户籍之细民而迁徙之骚动四千里之地鸡犬不得寜息况新附之民向者流移他所朝廷许之复业附籍矣今又取其数而尽迁之是法不信于民也夫户口盛而后田野辟田野辟而后赋税増今责守令年増户口正为是也近者己纳税粮之家虽承特防分释还家而其心犹不自安已起户口虽防怜恤而犹现在开封祗候讹言惊动不知所为况太原诸郡外界边鄙民心如此甚非安边之计也臣恐自兹之后北郡户口不得复増矣何者小民易动而难安今之小民以为新籍在官乃见迁徙不报反易逃匿若欲迁徙槩从而迁之我奚先受其殃乎凡此皆臣所谓太过而足以召灾异者也未见其可以结民心而延国祚也晋郭璞有言隂阳错谬皆烦刑所致今之天变岂非烦刑所致者乎臣愿自今朝廷宜録大体赦小过明诏天下修举八议之法严禁深刻之吏断狱平允者超迁之苛刻聚敛者罢斥之鳯阳屯田之制现在居屯者聴其耕种起科已起户口现留开封者悉放复业如此则足以隆好生之徳树国祚长久之福而兆民自安天变自消矣昔者周自文武至于成康而后教化大行汉自高帝至于文景而后号称富庶文王武王高帝之才非不能使敎化行以致富庶也盖天下之治乱气化之转移人心之趋向皆非一朝一夕之故致治之道固不可骤至今国家纪元九年于兹偃兵息民天下大定纪纲大正法令修明亦可谓安矣而主上切切以民俗浇漓人不知惧法出而奸生令下而诈起故或朝信而暮猜者有之昨日所进今日被戮者有之乃至甫令而寻改己赦而复収天下臣民莫之适从甚不称主上求治之心也臣愚谓天下之趋于治犹坚氷之将泮也氷之坚非太阳一日之光能消之也阳气发生土脉防动然后得以融释圣人之治天下亦犹是也刑以威之礼以导之渐民以仁摩民以义而后其化熙熙孔子曰如有王者必世而后仁此非空言也况今之天下犹古之天下民俗虽漓而民好善恶恶之心则未尝泯也因其好善恶恶之心以正其风俗则求治之道在是矣求治之道莫先于正风俗正风俗之道莫先于使守令知所务使守令知所务莫先于使风宪知所重使风宪知所重莫先于朝廷知所尚则必以簿书期会狱讼钱谷之不报为可恕而俗流失世败壊为不可不问而后正风俗之道得矣风俗既正天下岂有不治者乎古之都守县令为民师帅以正率下以善导民使化成俗美征赋期会狱讼簿书固其末也今之守令以户口钱粮狱讼簿书为急务至于农桑学校王政之本乃视为虚文而置之不问将何以教养斯民防以农桑言之方春州县下一文帖里甲回申文状而己守令未尝亲视种莳次第旱涝防备之具也以学校言之廪膳生员国家资以取人材之地也今各处师生缺员甚多纵使具员守令亦鲜有以礼让之实作其成器者朝廷切切以社学为重故屡行取勘师生姓名所习课业乃今市镇城郭或但置立门牌远村僻处则又徒存其名守令不过具文案以备照刷而己上官分部按临亦但循习故常依纸上照刷未尝廵行防视也兴废之实上下视为虚文小民不知孝悌忠信为何物争鬬之俗成奸诈之风炽而礼义廉耻扫地矣此守令未知所务之失也风纪之司所以代朝廷宣导风化访察善恶聴讼谳狱其一事尔今専以狱讼为要务忠臣孝子义夫节妇视为末节而不暇举若是谓之察恶亦近之矣所谓宣导风化者安在哉其始但知以去一赃吏决一狱讼为治者不知劝民成俗使民迁善远罪为治之大者也此风宪未知所重之失也守令亲民之官风宪亲临守令之官未知所务如此所以欲求善治而卒未能也王制论乡秀士升于司徒曰选士司徒论其秀士而升于太学曰俊士大乐正又论造士之秀升诸司马曰进士司马辨论官材论定然后官之任官然后爵之其攷之之详如此故成周得人为盛今使天下郡邑生员攷于礼部升于太学厯练众职任之以事可以洗厯代选举之陋而上法成周之制矣然而出于太学者或未数月遽选之入官委以郡邑者间亦有之臣恐其人未谙时政未熟朝廷礼法不能宣导徳化上乖国政而下困黎民也顔回子竒之属举世不可骤得以贾谊之材识文帝犹疑其年少不用今开国以来选举秀士不为不多所任名位不为不重自今数之在者有几人臣恐后之视今亦犹今之视昔昔年有举之人岂不深可痛惜乎凡此皆所谓求治太速之过也臣愚以为国家求治之速莫若敦礼义尚廉耻守令则责其先礼义慎征赋而以农桑学校为急务风宪则责其先教化审法律而以平狱缓刑为最切如此则徳泽下流求治之道庶几得己郡邑生员升于太学须令在学肄业或三年或五年精通一经兼习一艺然后入选或宿衞或办事以观其能而后任之以政则其学识兼懋庶无败事且使知禄位皆天之禄位而可以塞觊觎之心也夫分封有制则本支百世矣刑罚既清则刑期无刑矣崇礼义尚亷耻而风移俗易矣人主端拱清穆待以嵗月则隂阳调而风雨时诸福嘉祥莫不至矣尚何天变之不消也哉　书奏帝大怒曰小子间吾骨肉速逮来吾手射之既至辅臣乘帝喜乃敢奏命繋刑部狱瘐死
　　太平十二策【洪武十三年】　　　　桂彦良
　　臣惟太平之策一曰法天道天不言而四时行百物生天生圣君位至尊而统六合必当仰法于天明如日月恩如雨露威如雷霆信如四时则百职効劳庶事自理若身兼庶务不挈网领非所以法天也夫天道好生圣人亦好生好生之徳洽于人心则人皆化于为善而自不犯法矣孔子曰惟天为大惟尧则之此之谓也二曰广地利中原为天下腹心因人力不至久致荒芜近虽令诸郡屯种垦辟未广莫若于四方地瘠民贫户口众多之处令有司募民开耕愿应募者资以物力寛其徭赋使之乐于趋事及犯罪者亦谪之屯田使荒闲之地无不农桑三五年间中州富庶则财用丰足矣三曰顺人心天下以人心为本人心所在即天命所在故善治天下者必上承天命下顺人心民之所好好之民之所恶恶之盖人情莫不欲富夀安逸故三王生之而不伤养之而日厚扶之而不危节其力而不困君之于民犹父之于子民之于君亦犹子之爱敬于父母矣三代之所以得人心者此也四曰养圣徳夫聪明睿智文武仁孝之君乃天生圣徳本无不备然万几之顷或相感触则私念之起如重翳之蔽故虽大圣必兢兢戒谨常如存养省察之功节其嗜欲惩其忿怒天君泰然志气如神则犹青天白日万物咸仰圣徳加盛圣夀万年传曰有大徳者必得其夀此之谓也五曰培国脉夫三代之国祚延长者以仁义道徳教化斯民不专尚刑罚故民得遂其生养之乐而天命眷顾之也秦隋之世专事苛刻力役不休仁义不施故民不聊生而天不祐之也今功成治定万邦悉臣当以三代有道之长为法秦隋之失为戒则人心和悦天心眷祐而国祚如防山之安矣六曰开经筵自昔圣主贤臣治天下之大经大法具载六经不可不讲也讲之则理明而心正措之政事无不得其当宜择老成名儒于朔望视朝之际进讲经书一篇敷陈大义使上下耸聴人人警省兴起善心深有补于治化也七曰精选举夫官得其人则庶务自理万民乐业故选举之法不可不精审也六部十三布政使司乃股肱重任岂可轻用而轻废哉必厯试其才能徳量可当此者然后信任之至于提刑按察司与知府之职固不能尽知其人然亦不可轻任也宜令京官五品以上各举贤良正直一员知州知县与民最亲亦须选择宜令按察知府岁贡廉勤淳厚一二员凡所举不问己仕未仕但得人则有赏谬举则有罚如此则人皆悉心求贤而无遗才矣若新进人才且当试以佐贰之职果有异能出众特加超擢则官得其人矣八曰审刑罚盖刑罚人命所系不可不审故书曰与其杀不辜寜失不经钦哉钦哉惟刑之恤哉盖死者不可复生刑者不可复续茍不钦恤伤人必多伤人既多必损和气非所以善治也理刑之官择公平正大仁厚之人如汉张释之于定国軰亲信委任之则天下无寃民而致刑措之效矣九曰敦教化学校所以宣明教化长肓人材非止训诂文辞而己今大兴国学增广生员教肓之恩至矣然国学首善之地既选名儒以五经分教诸生必先徳行而后文艺抑浮华而尚纯笃未可骤用以啓其奔竞之心当日就月将得其真修实践使成人有徳小子有造将见风俗日厚人材軰出可为朝廷之用矣十曰慎边防夫御外之道守备为先征伐次之开边衅贪小利斯为下矣故曰天子有道守在四夷言必以徳懐之以威服之使四夷之臣各守其地此为最上者也今海内既平车书混一蛮夷朝贡间有未顺者修文徳以来之遣信使以喻之彼将畏威懐徳莫不率服何劳勤兵于远哉元季遗众尚烦圣虑当选将练兵分屯镇守谨其防御俟其衅隙一举而荡平之未晚也十一曰搜才俊古之才俊或隐于耕钓版筑或起于商贾屠沽皆足以兴邦而名世非一端所取也故古云立贤无方旁求俊又今于秀才等悉己举而用之矣若军伍谪戍农圃医卜或以微罪困于里闾者岂无其人宜令有司尽心求访果有材器出羣学识超众者则举荐之开其自新之路许其效忠竭力庶竒才异能之士抜十得一自可当千百人之用矣十二曰广咨访昔舜好问而好察迩言乐取诸人以为善故能以天下之善为己善而能周知天下之事足以开物成务使万民各得其所伏惟圣朝混一中外统御万邦遐方幽远恐未周知嘉言善行或未尽取正宜大开言路广访博询使常朝百官得防轮对布政按察府州县正官朝觐之时各令敷奏以言观其贤否凡时政得失民瘼利弊许诸人陈奏古有纳言之官专掌其事宜选学识高明通逹治务者特授纳言之官以详择其可否则天下之事可以周知天下之善可以毕至而内外百官罔敢怠逸各思尽其职矣　疏入帝喜曰彦良所陈通逹事体有禆治道世谓儒者泥古不通今若彦良可谓通儒矣
　　大庖西室封事【洪武二十一年】　　解　缙
　　臣伏惟圣防朕今命尔义则君臣思犹父子当知无不言古云尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉臣谓成王于是失言矣厯观载籍以来固以进谏之臣为善亦未尝以纳谏之君为非唐虞君臣更相劝戒更相推让光昭不穷载为盛美昔人有譛魏徴于唐太宗者为其録前后谏章以视起居郎禇遂良虽未必然借令有之亦足垂世臣主同休后至停婚仆碑臣窃谓太宗怒非其怒矣陛下当同符尧舜师表百王岂宜下比太宗则非臣之所愿望也臣愿与皐防比肩不愿与魏徴同列则臣之感恩服义恳切以为言者尤愿陛下毋自狭小诚万世一时也陛下聪明天亶一统华夷功高万古此放勲也得国之正皆非汉唐宋所及真所谓取天下于羣盗救生民于涂炭命将出师皆受成算不假良平不倚信布除定燕都市不易肆女宠外戚寺人藩镇之患销融底定皆处之有法朕兆不萌矣既己远过于汉宋又何谦逊于唐虞惟愿陛下笃惇信之本加慎独之功虽处深宫之内一如郊祀之时推所以爱臣之心爱天下推所以待臣之心待万物喜怒哀乐一聴于天理上下四旁一视而同仁以天地为一体以天下为一人令出惟行也不宜于数改刑期无刑也寕失于不经盖令数改则民疑疑则不信刑太繁则民玩玩则不齐国初至今将二十载无几时不变之法无一日无过之人陛下尝教臣云世不絶贤岂亿兆之人果无一贤如古之人而尽皆不才者哉陛下尝教臣云民不畏死奈何以死惧之良由陛下诚信之有间而用刑之太繁也宜其好善而善不显恶恶而恶日滋善未必防福而恶未必防祸也尝闻陛下震怒锄根翦蔓诛其奸逆矣未闻诏书襃一大善赏延于世复及其乡尊荣奉恩始终如一者也或朝赏而暮戮或忽罪而忽赦施不测之辱则有之矣诚以陛下每多自悔之时辄有无及之叹是非私意使然也存养之功须臾少加密耳陛下天性素严或差于急克伐怨欲臣知陛下圣性所无也臣见陛下好观说苑韵府杂书与所谓道徳经心经者臣窃谓甚非所宜也说苑出于刘向向之学不纯溺于诞妄所取不经且多战国纵横之论壊人心术莫此为甚韵府出元之阴氏鄙猥细儒学孤识陋蝇集一时兎园寒士抄缉秽芜略无可采陛下若喜其便于捡阅则愿集一二志士儒英臣请得执笔而随其后上泝唐虞夏商周孔之奥下及闗闽濓洛之传根实精明随事类别以备劝戒删其无益焚其谬妄勒成一经上接经史岂非太平制作之一端也欤又今六经残缺而礼记出于汉儒蹐駮尤甚宜及时删改日御经筵访求审乐之儒大备百王之典作乐书一经以惠万世以承唐虞尊祀伏羲神农皇帝尧舜禹汤文武皐陶伊尹太公周公稷契夷益说箕子于太学而孔子则自天子逹于庶人通祀以为先师而以顔子曾子子思孟子配自闵子以下各祭于其乡而鲁之阙里仍兼叔梁纥庙赠以王爵而以顔路曾晳孔鲤配一洗厯代之因仍肇起天朝之文献岂不盛哉若夫祀天宜复扫地之规尊祖宜备七庙之制奉天不宜为筵宴之所文渊未备夫馆阁之隆太常非俗乐之可肄官妓非人道之所为禁絶倡优俾于变之民不迁于滛巧易制寺阉尊天子之贵不近于刑人执防陛墀皆为吉士虎贲趣马用俊良虽门户扫除之役命公卿子弟之贤任诸侯王子众职定久任法而加封待臣子以一体示天下之为公除山泽之禁税蠲务镇之征啇通惩法外之威刑永革京城之工役流十年而聴复杖八十以无加妇女非帷簿不修毋令逮系大臣有过恶当诛不宜加辱夫元首丛脞则股肱惰而万事皆隳人君不以察为明帝徳罔愆则民志应而天命用休人君惟以徳为政陛下拳拳于畏天畏鬼神而所谓畏民者则未至孶孶于治民治强暴而所以治心者犹未极且粢盛之洁衣服之齐修举之时仪文之备此畏天畏鬼神之文也岂诚足以尽事天事鬼神之道哉簿书之期讼狱之断诏诰之勤钩距之巧此治民治强暴之末也岂真足以尽治民治强暴之术哉古云天视自我民视天聴自我民聴子曰聴讼吾犹人也必也使无讼乎惟一于敬则心即天祭不必渎而受无咎之福神不必劳而享无为之治与天地合其徳日月合其明四时合其序而鬼神合其吉凶矣近年以来台纲不肃以刑名轻重为能事以问囚多寡为勲劳甚非所以励清要长风采也夫人自救过之不给何暇劾人之过人自以言为讳何能有谏诤之言御史纠弹皆承密防未闻举善惟曰除奸但闻上有赦宥则必故为执持意谓如此则上恩愈重而不知被赦之人疑上好谀此辈皆市井小人趋媚効劳之细术陛下何不肝胆而镇照之哉臣笃知陛下轻天下之士者皆此軰无以称塞渊衷也然谁不愿其父母妻子安荣哉所以谏诤极难祸愆不测入人之罪或谓无私而入人之罪必疑受贿逄迎甚易而或防褒营救甚难而多得祸福不止于一身刑必延乎亲朋谁肯舍父母妻子而批龙鳞犯天怒哉陛下进人不择于贤否授职不量于重轻监生进士经明行修而多困于州县屈于下僚孝廉人材冥蹈瞽取而或布于朝省骤厯清华椎埋嚚悍之夫阘茸下愚之軰朝捐刀镊暮拥冠裳左弃筐箧右绾组符剔履之贱衮绣巍峩负贩之佣舆马赫奕虽曰立贤无方亦盍忱恂有徳是故贤者羞为之等列庸人悉习其风流以贪婪茍免为得计以廉洁受刑为饰辞出于吏部者无贤否之分入于刑部者无枉直之判黜陟无章举错乖方八议之条虚设五刑之律无常天下皆谓陛下任意喜怒为生杀而不知皆臣下之乏忠良也古者乡邻善恶必记今虽有申明旌善之举而无党庠乡学之规互知之法虽严训告之方未备序礼讲学必有其地有其时先之以仁义而后之以法制则庻乎摩之有渐而行之有效如影之随身也今也应故事立虚文善恶二字芜秽而莫之顾长防之民掉臂而不相揖纪纲不立节目无依势使然也臣欲求古人治家之礼睦邻之法若古蓝田吕氏之乡约今义门郑氏之家范布之天下世臣大族率先以劝旌之复之为民表率将见作新于变渐次时雍至于比屋可封不难矣陛下不可视为迂濶谓非当今急务也臣观地有盛衰物有盈歉而商税之徴率皆定额是使其或盈也奸黠得以侵欺其或歉也良善困于补纳夏税一也而茶椒有粮果有税既税于取产之地又税于所过之津何其夺民之利至于如此之密也且多贫下之家不免抛荒之咎或疾病死丧逃亡弃失今日之土地无前日之生植而今日之征聚有前日之税粮里胥不为呈州县不为理或卖产以供税产去而税存或赔办以当役役重而民困又土田之高下不均而起科之轻重无别或膏腴而税反轻瘠卤而税反重此丈量之际里胥之弊也欲拯其困而革其弊莫若行授田均田之法兼行常平义仓之举积之以渐至有九年之食无难者臣愚所谓愿除天下之征商者此也臣闻仲尼曰王公设险以守其国故小邑必有城隍重门击柝以待暴客圣人之所制也而近世狃于宴安堕名城销锋镝禁兵讳武以为太平一旦有不测之虞连郡至望风而靡良平不暇谋贲育不暇鬬武备堕之过也及今修治不宜动众但勅有司以时整葺寛之以岁月守之以里胥额设弓手课之以弓弩兼教民兵习之以兵农开武举以収天下之英雄广乡校以延天下之俊乂古时多有书院遗基学田旧业贡士有庄义田有族皆宜兴复而广益之夫罪人不孥罚不及嗣连坐起于秦法孥戮本于伪书今之为善者妻子未必防荣有过者里胥必防其罪唐虞之世四凶之罪止于流窜故殛鲧而相禹禹不以为仇舜不以为歉况律以人伦为重而有给配妇女之条聴之于不义则又何取夫节义哉同寅协恭相倡以礼而令内外百官捶楚属官甚于奴是致柔懦之徒荡无廉耻之节擎跽曲拳于进退下气怡色而奔趋一为下官肌肤不保甚非所以长孝行励节义也臣以为自今非犯罪恶觧官笞杖之刑勿用催科督厉小有过差蒲鞭示辱亦足惩矣臣但知罄竭愚衷欲言固不止此奉命忖量急于陈献所陈略无次序亦不暇组织成文冀以将来取誉惟陛下幸垂鉴焉　疏入帝称其才
　　言九事疏【洪武二十四年】　　　　冯　坚
　　臣坚上言九事一曰养圣躬王者综理万几固当宵衣旰食然陛下春秋高未见日而朝百官日晏犹未罢非顺时调获之道也臣愿清心省事不预细务以为民社之福二曰择老成诸王年方壮盛其左右辅导不可不慎臣愿择取老成之臣出为王官使得正色直言以时匡救三曰攘要荒先王立纲陈纪惧服远人然后中国奠安得施政教今天下一家四海一人而边鄙无备可乎臣愿务农讲武屯戍边圉以备不虞四曰励有司方靣诸臣所以表率守令臣愿得廉正有守之士旌别所属贤不肖具实以闻而黜陟之则人皆勇于自治五曰襃祀典生而功业显当时逝而声华着后世载在祀典所以崇徳报功臣愿敇有司采厯代忠烈事迹追加封諡俾末俗有所兴劝六曰省宦寺寺人之设备使令给洒扫而己农夕宻迩其言易入遂养成祸患而不自知臣愿裁去宂员实可杜异日威福陵替之渐七曰易边将将者国之牙第假以兵柄久在边圉多致放纵滛佚不可驾驭臣请凡将帅置诸阃外时迁岁调不使久居其任不惟保全勲臣实可防将骄卒惰内轻外重之渐八曰访吏治先王以知人安民为急知人所以知民也今有司廉干之才或为上官所忌僚吏所嫉能自立者鲜矣为善于下而上不加察非激劝之善术也臣愿广布耳目访廉斥贪以明黜陟九曰増闗防立法防奸有国所务陛下置勘合凡有徴发必验之使同然后得行可谓得革弊之本矣近闻诸司惟以帖委胥吏俾督所部少不如意辄加棰楚其害乃及于民臣愿増置勘合以付诸司聴其填冩差遣既讫缴报如此则所司必不轻发以病民而庶务亦不致旷废矣　疏入帝喜之称其知时务达事变








　　御选明臣奏议巻一
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻二
　　请豫备仓储疏【永乐元年】　　　　杨　溥
　　臣闻尧汤之世不免水旱之患而不闻尧汤之民至于甚艰难者葢豫有备也凡古圣贤之君皆有豫备之政太祖高皇帝惓惓以生民为心凡有豫备皆有定制洪武年间每县于四境设立四仓用官钞籴谷储贮其中又于近仓之处佥防大户看守以备荒年赈贷官籍其数敛散皆有定规又于县之各乡相地所宜开濬陂塘并修筑滨江近河损坏隄岸以备水旱耕农甚便皆万世之利自洪武以后有司杂务日繁前项便民之事率无暇及该部虽有行移亦皆视为具文是以一遇水旱饥荒民无所頼官无所措公私交窘即如去冬今春畿内郡县艰难可见况闻今南方官仓储谷十处九空甚者谷既全无仓亦无存皆乡之土豪大户侵盗私用郤妄揑作死絶及逃亡人戸借用虚立簿籍欺瞒官府其原开陂塘亦多被土豪大户侵占以为私已池塘养鱼及陻塞为私田耕种者此南方为甚虽闻间有完处亦是十中之一其实废弛者多其滨江近河圩田隄岸岁乆坍塌一遇水涨渰没田禾又闸坝蓄泄水利去处或有损坏皆为农患大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循亦不及此事虽若缓其实闗系甚切伏望圣仁特命该部行移各布政司按察司直隷府州县除近有灾伤去处暂且停止后年丰熟举行其现今丰熟去处悉令有司遵依洪武旧制凡仓谷陂塘隄岸竝要如旧整理仓有损坏者即于农闲时月修理谷有亏欠者除赦前外赦后侵欺者根究明白悉令赔偿完足亦免其罪不许妄指无干之人搪塞若有侵盗证佐明白而不服赔偿者凖土豪及盗用官粮论罪有司仍将旧有赔偿实数开奏其陂塘隄岸亦令郡县凡有损坏悉于农闲用人修理有强占陂塘私用者即令退还犯在赦前亦免其罪不退还者亦凖土豪及盗官物论罪其退还陂塘及圩岸闸坝应修去处亦令有司开奏以次用工完日具实奏闻仍乞令户部行各布政司府州县除近被灾伤去处外凡秋成丰稔之处令府州县官于现有官钞官物照依时价两平支籴谷粟储以备荒免致临急仓皇失措年终将所籴实数奏闻郡县官攷满给由令开报境内四仓储粟及任内修筑陂塘隄岸实数吏部仍行该部查理计其治绩以定殿最各按察司分巡官及直隷巡按御史所厯州县竝要取勘四仓实储谷数及陂塘隄岸有无损坏修理实迹岁终奏闻以凭查攷如有仍前欺蔽怠事者亦具奏罪之若巡厯之处仍前不问不理或所奏扶同不实从本衙门堂上正官参劾奏闻庶防官有实绩荒岁人民不致狼狈耕农无旱潦之虞祖宗恤民良法不为小人所坏臣愚见如此未敢擅便乞命部院大臣会议可否施行　疏入帝从之
　　三殿灾请修时政疏【永乐十九年】　邹　缉
　　臣惟陛下肇建北京焦劳圣虑防二十年工大费繁调度甚广宂官蚕食耗费国储工作之夫动以百万终岁供役不得躬亲田畆以事力作犹且征求无艺至伐桑枣以供薪剥桑皮以为楮加之官吏横征日甚一日如前岁买办顔料本非土产动科千百民相率敛钞购之他所大青一斤价至万六千贯及进纳又多留难往复展转当须二万贯钞而不足供一柱之用其后既遣官采之产所而买办犹未止葢缘工匠多牟利而不顾民艰至此夫京师天下根本人民安则京师安京师安则国本固而天下安自营建以来工匠小人假托威势驱迫移徙号令方施庐舍巳坏孤儿寡妇哭泣呌号仓皇暴露莫知所适迁移甫定又复驱令他徙至有三四徙不得息者及其既去而所空之地经月逾时工犹未及此陛下所不知而人民疾怨者也贪官汚吏徧布内外剥削及于骨髄朝廷毎遣一人即是其人养活之计虐取苛求初无限量有司承奉惟恐不及间有廉彊自守不事干媚者輙肆谗毁动得罪谴无以自明是以使者所至有司公行货赂剥下媚上有同交易夫小民所积防何而内外上下诛求如此今山东河南山西陜西水旱相仍民至剥树皮掘草根以食老防流移颠踣道路卖妻鬻子以求苟活而京师聚集僧道万余人日耗廪米百余石此夺民食以养无用也至报効军士朝廷厚与粮赐及使就役乃骄傲横恣闲游往来此皆奸危之人惧还原伍假此规避非真有报効之心也朝廷岁令天下织锦铸钱遣内官买马外蕃所出常数千万而所取曽不能一二马至虽多类皆驽下责民牧养骚扰殊甚及至死伤辄令赔补马戸贫困更鬻妻子此尤害之大者漠北降人赐居室盛供帐意欲招其同类也不知来者皆怀窥觇非真远慕王化甘去乡土宜于来朝之后遣归本国不必留为后日子孙患至宫观祷祠之事有国者所当深戒古人有言淫祀无福况事无益以害有益蠧财妄费者乎凡此数事皆下失民心上违天意怨讟之兴实由于此夫奉天殿者所以朝羣臣发号令古所谓明堂也而灾首及焉非常之变也非省躬责已大布恩泽改革政化疏涤天下穷困之人不能囘上天谴怒前有监生生员以单丁告乞侍亲因而获罪遣戍者此实有亏治体近者大赦法司执滞常条当赦者尚复拘系并乞重加湔洗蠲除租赋一切勿征有司百官全其廪禄拔简贤才申行荐举官吏贪赃蠧政者覈其罪而罢黜之则人心欢悦和气可臻所以保安宗社为国家千万年无穷之基莫有大于此者矣且国家所恃以乆长者惟天命人心而天命常视人心为去留今天意如此不宜劳民当还都南京奉谒陵庙告以灾变之故保养圣躬休息于无为毋聴小人之言复有所兴作以误陛下于后也　疏入帝不纳
　　上仁宗奏疏【洪熙元年】　　　　　李时勉
　　臣闻言之逆耳者非圣君不能聴事之难言者非忠臣不能言然必上有仁圣之君斯下尤有忠直之臣伏思三代以上莫盛于帝尧而伯益犹以怠荒淫逸为规三代以下莫盛于太宗而魏徴犹以十渐不终为戒今圣人在上日月之明天地之量知周万物而求贤常恐不及忧及困穷而从谏有如转圜是有纳言之君又遇可言之时愚臣岂敢缄黙而不吐露心腹也哉然臣之所欲言者惟愿陛下节民力谨嗜欲勤政事务正学伏惟陛下新登寳位涣发德音大赦天下首命京官举荐贤才恩泽所加远近无间羣臣鼓舞于朝万物条畅于野所谓圣人感人心而天下和平者此也亡何即位未防土木遽兴虽茅茨土阶非今日之所宜而峻宇雕墙亦前圣之所戒昔汉文帝作露台召匠计之值百金帝曰中人十家之产也何以台为以文帝之富贯朽粟陈于百金之费犹且惜之陛下何不惜百金之费而欲撤成功而更新乎唐太宗尝有气疾百官以大内卑隘请营一阁以居帝惮劳民竟不许以太宗之治斗米三四钱于一阁之费尚虑扰民陛下何不惜民力而取材于远方乎矧宫殿创乎太祖高皇帝法规朴素浑坚之万世可无震凌太宗文皇帝既任其劳于先陛下当守其成于后虽当改者犹且不忍于三年未可改者不宜速更于三月矧天下之民仰望太平正宜与之休息今又重劳民力闻内官催木疾如风火郡县被其折辱小民被其棰楚公私繁扰所至骚然苟民力既殚而或继以饥馑则臣恐陛下之赤子无复如前日矣臣之所愿节民力者此也经曰三年之防天下之通防也自天子逹于庶人一也德教加于百姓刑于四海乃天下之孝也太甲居忧处仁迁义故成汤之业頼以不坠高宗谅隂三年而恭黙思道故中兴之功卒能有成斩焉衰绖之中正以礼导民之日也侧闻内官远自建宁选取侍女使百姓为之惊疑众心为之惶惑若曰天子之宫古有常制则大孝尚未终左右侍御不可无人则正宫尚未册恐乖风化之原有阻维新之望况始者终之渐也小者大之萌也涓涓之水不先隄防则流必至于溃川星星之火匪豫扑灭则势必至于燎原岂可不防防杜渐而慎终于始乎臣之所愿谨嗜欲者此也自古人君莫不以勤而兴以逸而废书曰自朝至于日中昃不遑暇食此文王之所以勤政也鸡既鸣矣朝既盈矣此齐君之所以早朝也太祖高皇帝在位三十余年未尝见日而临百官今或东方既曙钟鼓既闻旭日巳旦朝仪方肃似非古人庭燎待贤之意也若谓天下大安可以优游于庶政则飞蝗蔽天民食寡乏诚战兢惕厉之日也夫安不忘危治不忘乱犹恐祸生于所忽尚何容一息之或怠哉臣之所愿勤政事者此也仲虺告成汤曰能自得师者王傅説告高宗曰惟学逊志务时敏是在昔人君未尝不学也然帝王之学岂效寻章摘句也哉程子曰大率一日之中接贤士大夫之时多亲寺人宫女之时少自然气象变化德器成就臣愿陛下于万防之余进一二儒臣以侍左右以备顾问或求帝王经世之要古人治乱之由参究天人之蕴察知稼穑之难俾涵养既深本心既正则惟精惟一逸乐无益之事无自而萌芽矣遵义遵道佛老异端之説无自而惑矣臣之所愿务正学者此也臣荷国厚恩备员耳目乆欲有言恐犯天威是以思之累日不敢骤进然犬马思効之诚当不辞直言之罪已往者虽不可追而方来者尤当谨慎陛下详审而思之择善而从之追大禹之克勤顾成汤之不吝敦崇节俭与民休息躬行仁义慎始虑终则太平之基将兴天下其悠乆矣臣愚忱戆昧罪当万死伏望陛下矜其愚衷宽其斧钺使来者尽其言则天下不胜幸甚　疏入帝怒甚召至便殿对不屈命武士扑以金瓜脇折者三曳出防死
　　陈八事疏【宣徳元年】　　　　　　范　济
　　宣宗即位范济诣阙言八事一曰楮币之法昉于汉唐元造元统交钞后又造中统钞乆而物重钞轻公私俱敝乃造至元钞与中统钞兼行子母相权新陈通用又令民间以昬钞赴平凖库中统钞五贯得换至元钞一贯又其法日造万锭共计官吏俸稍内府供用若干天下正税杂课若干敛发有方周流不滞以故乆而通行太祖皇帝造大明寳钞以钞一贯当白金一两民欢趋之迄今五十余年其法稍亦由物重钞轻所致愿陛下因时变通重造寳钞一准洪武初制使新旧兼行取元时所造之数而増损之审国家度支之数而权衡之俾钞少而物多钞重而物轻严伪造之条开倒换之法推陈出新无耗无阻则钞法流通永永无弊二曰备边之道守险为要若朔州大同开平宣府大宁乃京师之藩垣边徼之门户土可耕城可守宜盛兵防御广开屯田修治城堡谨烽火明斥堠毋贪小利毋轻远求坚壁清野使无所得俟其备而击之得利则止毋穷追深入此守边大要也三曰兵不在多在于堪战比者多发为事官吏人民充军塞上非白靣书生则老弱病废遇有征行有力者得免贫弱者备数器械不完糗粮不具望风股栗安能效死今宜选其壮勇勒加训练余伹令乘城击柝趋走牙门庶防各得其用四曰民病莫甚于勾军卫所差官至六七员百戸差军旗亦二三人皆有力交结及畏避征调之徒重贿得遣既至州县擅作威福迫胁里甲恣为奸私无丁之家诛求不已有丁之户诈称死亡托故留滞乆而不还及还则以所得财物徧贿官吏朦胧具覆究其所取之丁十不得一欲军无缺伍难矣自今军士有故令各卫报都督府及兵部府部谍布政按察司令府州县准籍贯姓名勾取送卫则差人骚扰之弊自絶五曰洪武中令军士七分屯田三分守城最为善策比者调度日繁兴造日广虚有屯种之名田多荒芜兼养马采草伐薪烧炭杂役旁午兵力焉得不疲农业焉得不废愿敕边将课卒垦荒限以顷畆官给牛种稽其勤惰明赏罚以示劝惩则塞下田可尽垦转饷益纾诸边富实计无便于此者六曰学校者风化之源人材所自出贵明体适用非徒校文艺而已也洪武中妙选师儒教养甚备人材彬彬可观迩来士习委靡立志不宏执节不固平居无刚方正大之气安望其立朝为名公卿哉宜选良士为郡县学官择民间子弟性行端谨者为生徒训以经史勉以节行俟其有成贡于国学磨砻砥砺使其气充志定卓然成材然后举而用之以任天下国家事无难矣七曰兵者凶器圣人不得已而用之汉高祖解平城之围未闻萧曹劝以复讐唐太宗御突厥于便桥未闻房杜劝以报怨古英君良相不欲疲民力以夸武功计虑远矣洪武初年尝赫然命将欲清沙漠既以餽运不继旋即班师遂撤东胜卫于大同塞山西阳武谷口选将练兵扼险以待内修政教外严边备广屯田兴学校罪贪吏徙顽民不数年间多尔济巴勒献女巴延特穆尔鼐尔布哈等相继擒获纳克楚亦降此专务内治不勤远略之明效也伏望远鉴汉唐近法太祖毋以穷兵黩武为快毋以犁庭扫穴为功弃捐不毛之地休养冠带之民俾竭力于田桑尽心于庠序边塞絶伤痍之苦闾里絶呻吟之声将无幸功士无天阏远人自服荒外自归国祚灵长于万年矣八曰官不在众在乎得人国家承大乱后因时损益以府为州以州为县继又裁并小县之粮不及俸者量民数以设官民多者县设丞簿少者知县典史而已其时官无废事民不愁劳今藩臬二司及府州县官视洪武中再倍政愈不理民愈不宁奸丛生诈伪滋起甚有官不能聴断吏不谙文移乃容留书冩之人在官影射贿赂公行狱讼淹滞皆官宂吏滥所致也望断自宸衷凡内外官吏竝依洪武中员额宂滥者悉汰则天工无旷庶绩咸熙而天下大治矣　疏入帝曰所言甚有学识多契朕心当察其素履以闻
　　边方事宜疏【正统六年】　　　　　刘　球
　　臣闻帝王之驭四裔必宥其小而防其大所以适缓急之宜为天下乆安计也周伐崇不克退修德教以待其降至于玁狁则命南仲城朔方以备之汉征南越不利即罢兵赐书通好至于匃奴虽已和亲犹募民徙居塞下入粟实边复命魏尚守云中拒之今麓川残冦思任发素本羁属以边将失驭致勤大兵虽渠魁未殱亦多戮羣丑为诛为舍无系轻重玺书原其罪衅使得自新甚盛德也边将不达圣意复议大举欲屯十二万众于云南以趣其降不降则攻之不虑王师不可轻出蛮性不可骤训地险不可用众客兵不可乆淹况南方水旱相仍军民交困若复动众纷扰为忧臣窃谓宜缓天诛如周汉之于崇越也至卫拉特终为边患及其未即骚动正宜以时防御乃欲移甘肃守将以事南征猝然有警以何为御臣窃以为宜慎防遏如周汉之于玁狁匃奴也伏望陛下罢大举之议推选智谋将帅辅以才识大臣量调官军分屯金齿诸要害结木邦诸蛮以为援乘间进攻因便抚谕冦自可服至于西北障塞当敕边臣巡视濬筑沟垣増缮城堡勤训练严守望以防不虞有备无患之道也　疏入帝命下兵部谓南征已有成命不用球言
　　元儒吴澄从祀议【正统八年】　　　杨士竒
　　臣士竒等钦遵攷得元翰林学士吴澄所著书及奎章阁侍读学士虞集所状澄事行葢澄自十岁得宋儒朱子所注大学读之即知为学之要专勤诵读次读语孟中庸亦然遂大肆力于诸经十五专务圣贤之学致践履之实以道自任其所自励有勤谨敬和自新自修消人欲长天理克已悔过矫轻警惰顔冉理一等铭其教学者有学基学统等篇深究濂洛闗闽之旨攷正孝经校定易书诗春秋修正仪礼小戴记及邵雍张载之书有易书春秋礼记纂言及易纂言外翼皆所以启大道之堂奥开来学之聪明传之百世而无也时朝廷屡起之乃就国子监丞稍进司业一言不合即自解去后屡徴复起亦不乆于位进退之际卓然君子葢元之正学大儒许衡及澄二人衡遭际世祖功在朝廷澄在朝之日虽浅其识论思教成均劝讲经筵咸积诚意预大议论大事咸引古道而功在学者尤多故二人之没皆諡文正衡在当时已列从祀澄既后出又卒于元衰之际当时已有建议宜列从祀者属元纲日頽未及举行今澄所着诸书具在我国家崇儒重道大明四书五经及性理之旨凡澄所言皆见采录以惠学者葢澄问学之功朱子以来莫或过之而从祀诸儒自荀况下至范寗语其事功皆未及澄今若升澄从祀孔子庙廷列诸许衡之次允惬斯文之公议昭国家之盛典谨具奏闻议奏帝从之
　　敷陈十事疏【正统八年】　　　　　刘　球
　　臣闻古圣王不作无益故心正而天不违之臣愿皇上勤御经筵数进儒臣讲求至道务使学问功至理欲判然则圣心正而天心自顺夫政由已出则权不下移太祖太宗日视二朝时召大臣于便殿裁决庶政权总归于上皇上临御九年事体日熟愿守二圣成规复亲决政事使权归于一古之择大臣者必询诸左右大夫国人及其有犯虽至大辟亦不加刑第赐之死今用大臣未尝皆出公论及有小失辄桎梏棰楚之然未防时又复其职甚非所以待大臣也自今择任大臣宜允惬众论小犯则置之果不可容下法司定罪使自为计勿辄拘系庶不乖共天职之意今之太常即古之秩宗必得清慎习礼之臣然后可交神明今卿贰皆缺宜选择儒臣使领其职古者省方巡狩所以察吏得失问民疾苦两汉唐宋盛时数遣使巡行郡县洪永间亦尝行之今乆不举故吏多贪虐民不聊生而军卫尤甚宜择公明廉干之臣分行天下古人君不亲刑狱必付理官葢恐徇喜怒而有所轻重也迩法司所上狱多奉敕増减轻重法司不能执奏及讯他囚又观望以为轻重民用多冤宜使各举其职至运砖输米诸例均非古法尤宜罢之春秋营筑悉书戒劳民也京师兴作五六年矣曰不烦民而役军军独非国家赤子乎况营作多完宜罢工以苏其力各处水旱有司既不振救请减租税或亦徒事虚文宜令户部以时振济量加减免使不致失业麓川连年用兵死者十七八军赀爵赏不可胜计今又遣蒋贵逺征甸责献思任发果禽以归不过枭诸通衢而已缅将挟以为功必求与木邦共分其地不与则致怒与之则两蛮坐大是减一麓川生二麓川也设有蹉跎兵事无已臣见皇上每录重囚多宥令从军仁心若此今欲生得一失地之窜寇而驱数万无罪之众以就死地岂不有乖于好生之仁哉况思机发已尝遣人来贡非无悔过乞免之意若敕缅斩任发首来献仍敕思机发尽削四境之地方于各寨新附之蛮则一方可宁矣迤北贡使日増包藏祸心诚为难测宜分遣给事御史阅视京边官军及时训练勿使借工各厰服役私家公武举之选以求良将定召募之法以来武勇广屯田公盐法以厚储蓄庶武备无缺而外患有防矣　疏入帝命下庭议言球所奏惟择太常官宜从
　　劾朱勇等疏【正统十年】　　　　　叶　盛
　　臣闻失律防师难逭滔天之罪陷君辱国当加赤族之刑宪典甚明人心共愤窃照总兵官太保成国公朱勇镇远侯顾兴祖修武伯沈荣等俱以庸辈幸际明时平居不义不仁惟务剥削军事临事无谋无勇遂致玷辱朝廷迩者额森侵犯边境至尊为奸臣之所惑擐甲冑以亲征朱勇等职典军机手握兵符自合运筹画策着勲绩于疆场献勇效劳靖兵锋于边境庶几少竭涓埃之报以酬天地之恩奈何各官弃甲曳兵累挫威于小冦望风承旨尚受制于奸臣凡事依阿专守谄谀之故态六师淆乱全无纪律之可观遂使幕庭诧侥幸之功銮舆成孤注之失臣民虀粉师旅创残臣窃惟朱勇等总兵戎既无决胜之功临国难又无致死之节含垢忍耻尚甘食息以偷生遁迹潜形不诣阙廷而待罪古今大恶何以加焉人臣不忠莫甚于此食其肉不足以慰四海臣民之心磔其尸不足以纾三陵祖宗之愤夫交阯外邦小国非有万乘之尊天下之大也当时征伐失利之臣先皇帝或诛其身或籍其家或削其爵况以朱勇等罪恶深重如此者哉伏望殿下恪遵祖训大正邦刑挨拏朱勇等寘之极典籍没其家仍乞以臣所言奸臣王振误国之由朱勇等败事之实谕告天下然后训将练兵以复不共戴天之雠兴师问罪以成安内攘外之绩如此则大纲以正大义以明圣驾之旋轸可期边服之敉宁可致矣　疏入郕王从之
　　建言疏【景泰元年】　　　　　　　刘定之
　　臣惟昔者晋怀愍宋徽钦皆因边塞外破藩镇内溃救援不集驯致播迁未有若今日以天下之大数十万之师奉上皇于漠北委以与冦者也晋宋遭祸乱弃故土偏安一隅尚能奋于既衰以御方张之敌未有若今日额森乘胜直抵都城以我将吏之众既不能奋武以破贼又不能约和以迎驾聴其自来而自去者也国势之弱虽非旦夕所能强岂可不思自强之术而力行之臣愚敢略陈所见近日京军之战但知坚壁持重而不能用竒制胜至前败而后不救左出而右不随谓宜仿宋吴玠吴璘三叠阵法互相倚恃迭为救护至铁骑冲突必资刀斧以制之郭子仪破安禄山八万骑用千人执长刀如墙而进韩世忠破金军拐子马用五百人执长斧上揕人胸下斫马足是刀斧挥霍便捷优于火枪也紫荆居庸二闗名为闗塞实则坦途今宜増兵士缮亭障塞蹊隧陆则纵横掘堑名曰地网水则潴泉令深名曰水柜或多植榆柳以制奔突或多招乡勇以助官军此皆古所尝为巳有明效往者奉使之臣充以驿人招衅启戎职此之故今冝择内蕴忠悃外工专对若陆贾富弼其人者使备正介之选庶不失辞辱国臣于上皇朝乞徙漠北降人智谋短浅未防采纳比者此辈乘国衅奔归故土冦掠畿甸者屡见告矣宜乘大兵聚集时迁之南方使与中国兵民相错杂以牵制而变化之且可省俸给减漕挽其事甚便天下农出粟女出布以养兵也兵受粟于仓受布于库以卫国也向者兵士受粟布于公门务月钱于私室于是手不习击刺之法足不习进退之宜第转货为商执技为工而以工商所得补纳月钱民之膏血兵之气力皆变为金银以惠奸宄一旦率以临敌如驱羊拒狼防何其不败也今宜痛革其一新简练之政将帅踵旧习者诛毋赦如是而兵威不振者未之有也守令朘民犹将帅之剥兵也宜严纠攷慎黜陟犯赃者举主预其罚然后贪墨者寡荐举者慎民安而邦本固矣古贩缯屠狗之夫俱足助成帝业今于谦杨善亦非出自将门然将能知将宜令各举所知不限门阀公卿侍从亦令举勇力智谋之士以备将材庶搜罗既广御侮有人昔者汉图恢复所恃者诸葛亮南宋御金所恃者张浚彼皆忠义夙着功业乆立及街亭一败亮辞丞相符离失事浚解都督何则赏罚明则将士奋也昨德胜门下之战未闻摧陷强冦但迭为胜负互杀伤而已虽不足罚亦不足赏乃石亨则自伯进侯于谦则自二品迁一品天下未闻其功但见其赏岂不怠忠臣义士之心乎可令仍循旧职勿躐新阶他日勋名著而爵赏加正未为晚夫既与不忍夺者姑息之政既进不肯退者患失之心上不行姑息之政下不怀患失之心则治平可计日而望也向者御史建白欲令大臣入内议政疏寝不行夫人主当总揽威权亲决机务政事早朝未决者日御便殿使大臣敷奏言官察其邪正而纠劾之史官直书简册以示惩劝此前代故事祖宗成法也愿陛下遵而行之若仅封章入奏中旨外传恐偏聴独任致生奸乱欲治化之成难矣人主之德欲其明如日月以察直枉仁如天地以覆羣生勇如雷霆以收威柄故司马光之告君以仁明武为言即中庸所谓智仁勇也智仁勇非学而能之哉夫经莫要于尚书春秋史莫正于通鉴纲目陛下留心垂览其于君也既知禹汤文武之所以兴又知桀纣幽厉之所以替而趋避审矣于驭内臣也既知有吕强张承业之忠又知有仇士良陈宏志之恶于驭廷臣也既知有萧曹房杜之良又知有李林甫杨国忠之奸而用舍当矣如是则于智仁勇之德岂不大有助哉茍徒如向者儒臣进讲诵述其善讳避其恶是犹恐道路之有陷穽闭目而过之其不至于防行颠仆者几何今天下虽遭大创尚如金瓯之未缺诚能本圣学以见之政治臣见国势可强雠耻可雪兄弟之恩可全祖宗之制可复亦何惮而不为之　疏入帝従之
　　覆杨宁陈边计疏议【景秦元年】　　于　谦
　　臣等查得独石龙门长安岭等处俱系万全都司所属闗城池去年敌众深入俱各捐弃失守兹当声息稍宁可以措置虽经具奏令总兵等官朱谦等修设整理诚恐各官迁延有妨边备已经节次议拟奏准令都督佥事董斌提督前项卫所官军修理城池防防粮储等项及昌平侯杨洪原留在京开平龙门等卫官军三千员名并其余俱系口外卫分在京报効等项官军俱令都指挥杨能尽数领囘原卫所操守近该董斌题称独石马营云州雕鹗长安岭等处城池委系外控敌境内庇宣府怀来一带若独石马营等处城内严固则腹里卫所自然无虞今议将前项城池重复修饬整设屯营诚安边御侮长策合设都指挥一员在彼分守地方请降敕书并给符验及将独石等处卫所官军男妇人等俱要聴伊钤束督发原处以实空虚之城并将万全都司带俸都指挥推选有谋有勇之人分派独石马营李家庄雕鄂龙门等城专一守备操綀聴伊调遣等因具题抄出本部又经逐一依拟奏准通行去后今尚书杨宁奏要将独石龙门等处有余力然后议及一节臣等窃详各处土地城池俱系祖宗经营创建其独石龙门一带正系极临敌境紧要去处外为边境之籓篱内为京师之屏蔽去年敌人纠众入犯守臣虑恐势孤援寡因而捐弃失守至今清议不容今额森等已来请和边报不甚紧急所宜兴滞补敝修设故疆以为乆远之计以图复雠之举况前项城堡已命董斌提督并原守各城军马俱已发囘即日正在营置之际彼处镇守总兵等官并不曾奏难以修复缘由岂可自馁自画轻易掷弃且我退一尺则彼进一尺我失一寸则彼得一寸得失进退之机安危治乱所系就使干戈扰攘之日尚当固守封疆况平居无事之时不宜自蹙土地兼且守备各城自用原有军马而非那移他处官军今以理势论之必当修复整理合无通行请敕宣府总兵参将镇守参赞巡抚官员抚宁伯朱谦右都督纪广内官柏玉侍郎刘琏佥都御史任宁都督佥事董斌等将独石马营赤城云州李家庄雕鹗龙门长安岭等处一带边务查照本部节次议奏事理会同计议区处勘酌人情之劳逸相看地形之夷险先其急而后其缓举其大而畧其小果系紧闗去处上紧修复不系紧闗去处从容修理其各城合用都指挥务在推选至公俾边城守备得人而粮储防防有法不许各持已见怠忽因循自馁其志废弛兵备若因此失误事机必治以重罪不恕其奏永宁怀来宣府直抵大同当益兵将固守缘永宁怀来已有都指挥同知杨信万全右卫已有都指挥佥事江福提督宣府已有总兵官抚宁伯朱谦参将右都督纪广大同已有总兵官定襄伯郭登参将都指挥潘兴东路已有参将右都督方善西路已有参将都督同知许贵宣府大同所属前项城除总兵参将及把总提督守备官军外又有都指挥或一二员或三四员守城管操而所在卫所官军止勾固守别无相应官军可以増添其奏有功官军陞赏以信如有似前弃城不守率众在逃无分贵贱亲疎必杀不宥其有斩首少而报功多及妄报杀败敌众斩获首级希求陞赏其功皆不必录军胜阵亡官军与军败失陷者陞赏亦须节减一节臣窃惟兵之胜负固系乎赏罚而赏罚运用必在乎严明近年以来因南北冦戎纷扰所在用兵抚捕其有功官军中间若有不明者本部议拟行令所在提督参赞军务等项都御史及监察御史等官重复体勘明白方才定夺陞赏而总兵参佐等官若有失机误事亦往往覆奏降黜如向者所陞德胜等门紫荆等闗及大同宣府官军俱系杀败敌众保全城池有功人数该总兵等官造册奏要陞赏节行驳勘明白若不照例陞用何以激劝人心其有退缩覆溃如阳和口及土木等处官军虽已死于锋镝未尝陞用一人况兵家之事以决胜败敌为全功不以斩首多寡为勲绩若止以斩首多寡定为陞赏崇卑则人皆顾恋首级未免为敌所制今称有妄报杀败敌众斩获首级希求陞赏缘无指实无凭查攷合无通行各处总兵镇守参赞等项文武大臣今后若是奏报杀敌有功官军务要体勘明白要见何人奋勇当先为首何人恊力跟随为从何人生擒巨敌何人斩获首级从实开奏以凭定夺不许徇私泛滥将无功之人一防冐请陞授以致赏罚不明士气消沮如违一体治罪及奏沿边遇有声息豫将人畜收入城堡固守俟敌师老气惰然后击之如彼越闗内侵则内外合兵令其腹背受敌等情俱系用兵常法亦系现行事例别无定夺缘节该钦依看计议来説事理具题　议奏得旨是独石龙门一帯乃宣大藩篱若弃城不守则宣府必孤京师何以御敌写敕与朱谦董斌等上紧修城不许因循误事
　　劾许贵请讲和疏【景泰元年】　　　于　谦
　　臣窃详北敌额森既侵边境复犯京畿拘留上皇震惊陵庙其为仇恨庸可胜言且以和议一事论之当去年秋冬之间正敌势方张之际朝廷亦尝遣都指挥李铎指挥岳谦等赍执金缯往使贿赂才入于穹庐敌骑已至于闗口继遣少卿王荣通政王复又往敌营不见上皇銮舆而还敌众知我战守有备寻皆望风遁去朝廷灼见敌情谲诈和不足恃以故絶使不通往还惟敕边将修武备励人心固守城池相机战守今许贵又奏和议之説臣窃惟今日之事理与势皆不可和何者中国与彼有不共戴天之雠和则背君父而忘大义此理之有所不可和也人北敌贪而多诈万一和议既行而彼有无厌之求非分之望从之则不可违之则速变此势有所不可和也苟以为敌强难制姑从和以缓其兵臣请质之前代宋真宗澶渊之役契丹之众累被我兵摧沮既盟之后朝廷尚岁输银绢三十万两疋迨及季世徽钦北狩中国名将如张韩刘岳之徒屡败金师及奸臣秦桧一主和议朝廷既割境土以与之又输岁币以贿之甚则不得不降尊号其为含垢忍耻屈巳从和固无所不至卒之人心解体国势陵夷无救成败而后已援古证今和之不足恃也明矣为今之计莫若选将练兵养威蓄鋭敌若来侵则相机而勦杀敌若远遁不贪利以穷追万一复有大举入边之谋则我兵操练有素加以将帅思奋臣当尽死効力以图勦灭以雪国耻必不出敌人之下其或皇天厌乱列圣有灵敌人自知数入不利变恶为善遣使入贡则示以善善量与赏赐遣囘亦不拘絶而已若欲朝廷先遣使臣往彼通好则示彼以弱而启其轻侮之心万万不可此则方今之要务而臣愚见至于如此及照许贵叨居重任保障边方不能鋭意灭敌却乃倡为和议畏缩之迹既明忠义之心何在合将本官明正典刑以谢天下以戒将来缘系陈言事理又系备边将官合无姑记其罪差人驰驿赍文切责许贵令其整饬边务操练军马作兴士气固守地方必期灭敌以赎前罪仍通差人赍文前去辽东宣府大同陜西等边及永平山海居庸白羊紫荆倒马等闗口总兵总守等项内外官员令其整饬人马固守地方如遇敌人来攻务要相机行事毋得聴信哄诱因而失误机务仍通行在京五军三千神机等营总督总兵等官严加训练官军谕以忠义大节使之感激思奋以图成功不许苟且因循致误大计缘奉钦依兵部知道事理具题　疏入帝从之
　　审察敌情疏【景泰元年】　　　　　叶　盛
　　臣窃惟迩者卫拉特额森侥幸土木之战骄气盈溢自以其锋为不可当逼胁其主托克托布哈拥我太上皇帝悉众而来南北分道一从紫金闗一从鼇峪闗排闼直入肆无忌惮我师临城拒守持重养威讨罪之义尚未大彰而额森不约请和无故自屈勤惓恳切至于再三请奉我上皇还宫皇上待以不欺遣使迎复此诚天意悔祸隂诱其衷莫大之幸也然臣闇劣窃以为额森奸险狡谲至难测料今此举有二説焉其一曰怯其一曰示怯此闻额森之来姧细如李让喜寜軰诱之曰中国一遭土木之溃士马耗矣人心去矣大物可唾手得也而今所闻见士马尚如此其富也人心尚如此其固也孤军深入且疑且惧故尔阳囘善意送驾囘京多索犒费贪得金帛意在复归巢穴徐图再举此其怯也不然额森之计必以为中国人心不过以迎复上皇为急上皇既归人心必懈且我力请和好彼必以我为怯而不我虞假托结好之名潜蓄跳梁之志缓我战守之具误我将士之谋乘弊而发大纵剽掠通州而南援絶水陆此则示怯而实不怯也今日之计怯固可击示怯亦击使其怯而纵其归茍安则可矣如后患何因其示怯乃遂信之而不疑置之而不问臣恐祸患之来秪在目前不待乆也昔者金人侵宋种师道奏俟困击之李纲亦请纵归击之师道又奏临河要击之而当时主和议者不之聴以致酿成靖康之变追悔莫及前鉴昭然不可不虑伏望皇上以宗社军国为心急敕总督总兵等官并各营大小头目即须十分整办军马防运粮饷精明纪律申严号令厚赏而重罚以和为虚以战为事以进死为荣以退生为辱仍四散分差健卒昼夜多方哨探敌骑一或退动或其虚或袭其后或乘其断絶或纵其半出运筹决胜务出万全使沙漠肃清匹马不返庶足为雪耻复雠之一快机不可失时不再来臣不胜犬马拳拳为国竭忠激切之至　疏入帝不纳
　　赏功罚罪疏【景泰元年】　　　　　叶　盛
　　臣窃惟卫拉特侵轶京师戒严神武奋扬寻见奔遁皇上念机会之不可失载命将吏乘其困而击之庙算不遗成功可必矣臣愚昧窃念赏功罚罪治天下之要务况今日陈师鞠旅之时尤为切要者乎赏不徒赏有功者赏必厚罚不徒罚有罪者罚必严今日之赏罚既行他日之劝惩所系赏罚明信将见人人用命力于事功何雠不可复耻不可雪哉顷因德胜等门杀敌有功并阵亡官军有司未暇取勘皇上趣其举行赏罚之典且戒以勿迟指挥魏真临阵逃囘法司以其罪请皇上则杀之不宥臣叨居侍从躬奉纶言知皇上信赏必罚之意即造化春生秋杀之心真大有为之君也臣窃详少保兵部尚书于谦武清侯石亨都督佥事杨俊俱以军功近防超擢然其间如都督孙镗毛福夀都御史罗通等或运筹画策或奋勇克敌俱有足称非他人比又如守备白洋口通政使谢泽从容就死守备紫荆闗都指挥韩青力战而亡都督武兴御史赵麟亦皆亲冒矢石殁于王事良可矜悯其提督紫荆闗都御史孙祥先差守备按察使曹泰俱各弃城逃遁使闗门无结草之固以致如马出入自如戎履无人之境经今日乆声迹杳然身为大臣既不能捐生以赴难又不行诣阙以待罪不忠不道莫甚于此都御史叚信明知紫荆闗系该提督地方乃多方躱避不行前去整理及至敌人入闗佯为不知具奏掩饰似此奸诈岂能尽忠锦衣卫指挥王虹御史吴中郭仲曦王晋职专巡视闗隘因情怠惰以致闗口不固军守不严敌骑长驱尚不星驰奏报推原情犯法所难容上项公罪伏乞圣明将都督等官孙镗等照依给与诰命录用其子优恤其家仍乞圣断将都御史等官孙祥等挨拏赴京明正其罪以警将来则赏罚当而人心服法纪明而事功成矣　疏入帝从之
　　京畿民情疏【景泰元年】　　　　　叶　盛
　　臣闻京畿为天下根本必畿甸充实然后京师巩固必京师巩固而后天下乂宁此理势之必然者也方今顺天等八府实为京畿要地比年以来蝗旱相仍斯民困极加以去年戎马抵闗惊疑之后民不聊生今又天乆不雨禾麦不长臣近奉敕于河南等处公干往还之际经过霸州等州永清等县备见所在人民逃亡者众道傍屋庐十空八九桑枣多被斫伐牛羊罕见成羣间见居民扶老擕防或扒蚬以为食或拾草以为粮艰难百状不忍言及况且各府差役较他处为尤甚有运送粮草者有赴上司筑城挑壕者有当冲要水马驿站者有朋合柴薪等项夫役者有沿途恊送官船者牵递官马者帮运官物者夫斯民艰难若此衣食尚且不充而差役又加繁重尚何顾恋而不逃乎比者虽寛恤之恩诏累颁然重困之民猝难苏息虽有抚民镇守等官职专绥抚未见实效又闻临清以南八府及山东等处流民大车小辆拖男拽女草行路宿流移而南者自惊疑以来至今未絶臣惟地方有限流移无穷若不加意苏息不无愈见逃亡非惟他处地不能容有干他虑实恐畿内空虚所系非小伏望皇上留意斯民特敕该部行移各府镇守抚臣严督官司里老人等十分用心招徕抚绥逃者必欲复业存者务令得所其大臣务须亲厯乡村慰安人心勿视虚文务臻实效然其原本又在于朝廷仍乞敕该部与廷臣集议将前项地方应有派办差役如军器年例物料及册造夫役等项亦须量与斟酌不为常例或寛减分数或暂派南方待后事妥民安俱仍照旧仍查各府豫备仓粮有无多寡数目设法赈济及给与牛种使得渐安生理则京畿安而天下皆安不然臣不能不为社稷忧也　疏入帝从之






　　御选明臣奏议巻二
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻三
　　请释恩克特穆尔还北疏【景泰二年】于谦
　　臣窃惟中国之驭外夷固当振之以兵威尤当抚之以恩信所以折其强而结其心也今额森节次遣人朝贡其谲诈之谋虽未可知而和好之礼则未尝有失今以使臣未囘遣人探聴迎接其恩克特穆尔既不骑坐勒马又不潜入边城明説探接使臣别无奸细情节而守墩官军就将本人抢拏只贪一时之邀功不顾朝廷之大体而都督方善又不斟酌事情辄便轻信起解今访得恩克特穆尔现行监问窃以为此特一俘囚尔杀之不足为武而或有以起衅舍之不为怯而或有益于事如防圣恩乞敕法司再行研审委的止是探聴使臣消息别无其余重情请敕令该府差人连恩克特穆尔赍送前去大同总兵官定襄伯郭登处收领抚令聴边上如有额森差来之人就彼交与领囘仍谕额森以朝廷忠厚抚待之意使知感激本部仍行都督方善并各边总兵镇守等官今后各要整饬军马固守地方果有敌人侵犯相机勦杀若外靣遣人来边打话止一二人三五人别无奸细情由及远探随身再无跟随掩袭人马就便抚令囘还不许贪图小利邀功生事以启边衅以贻后患亦不许指此为由纵敌入境剽掠以误边务缘系请敕及奉钦依兵部知道事理具题　疏入帝从之
　　劾郭亨等纵民壮脱逃疏【景泰二年】于　谦
　　臣窃详克敌之要在乎将得其人为将之方贵乎兵有其制前日大同阳和后口并土木等处我军失利敌人肆志者皆由平日将帅庸懦号令不明假凝重寛厚之名以遂贪私苟安之计上下逺近习以成风致有此祸即自邉务孔殷敌情不测正当尽革宿弊岂宜仍蹈前非况前项民壮夏胜一等一百八十余名自景泰元年四月间揑写伪印批文逃囬原籍该管坐营把总等官朦胧隠下不行作逃被各原籍官司举发解来本部奏送法司问罪及令该营总兵等官查明囘奏方才揑称于本年二月间开逃迁延日乆若非各逃原籍官司及本部具奏则各人终于卖放在家名数虚存行伍空缺朝廷何由而知兵备何由而肃及照奏内开称民壮夏胜一等粮赏不曾闗支行该户部四川清吏司手本开查得前项民壮夏胜一等四十九名已于景泰元年四月分造册闗支粮米今郤妄行奏称不曽闗支显是该营把总等官指挥郭亨等比先通同作弊受财脱放冐闗月粮侵欺分用惧怕有罪又行揑脱瞒官作弊情犯昭然今各营现在坐营把总管队官员数多因见郭亨等卖放民壮盗闗月粮全无忌惮互相效尤作弊官军日见消耗兵政日益废弛万一失误事机追悔何及再照武清侯石亨本无汗马之大功谬膺朝廷之重寄惟知市恩而诬下不思申令以正人纵容该管把总等官作弊坏事及至本部奏奉钦依查勘又复延挨乆不囘奏都督卫颖屡次于教场呼唤郭亨等查究抗拒不服却又私到石亨家送与公文本官辄又聴从首领官金以惠并当该掾吏聴受郭亨等买嘱通同隠下卖放民壮侵盗月粮实情揑称失于揭查等词石亨出名朦胧奏准致令奸人得计兵政废弛似此上下交通互相蒙蔽若不通提问罪窃恐贻患方来合无行移石亨严加戒饬本官并各营总兵等官今后务要竭忠尽诚修举戎政以副朝廷之委托以为下人之表率不许似前罔上孤恩茍安日月及纵容下人受财坏事致令坐营把总等官将现操官军纵容脱放如违一体治罪其把总官员数内杜山先因为事不即查理情罪颇轻合照节奉钦依且饶他这遭事理施行所据卖放民壮盗支月粮情重指挥郭亨吴能并石亨处通同作弊首领官金以惠及掾吏人等合提送法司明正其罪仍于郭亨名下追粮还官庶使人心警惧而法昭明武备克修而事无谬缘系整饬军务参问军职官事理具题　疏入帝从之
　　劾卫頴等怠废军政疏【景泰二年】　于　谦
　　臣伏见该刑科等衙门劾奏都督同知卫颖等交通饮酒奸宿乐妇怠废军政等情钦蒙圣恩寛宥弗加罪责此诚天地生物之仁然臣窃惟卫颖等俱以凡才叨膺重任擢居都府分掌兵戎不能宣力而竭忠乃敢纵欲而败度况终日饮酒为乐又复用钱买奸若非剥削害军此物从何而得即曰敌人虽已请和而边报未甚宁息旧耻未雪当君臣卧薪尝胆之时大举未图宜将帅捐躯致命之日而卫頴等所为若此上辜朝廷之恩下失军士之望惟骋一已之嗜欲岂恤众情之艰难曩者土木之溃大事防危正由为将帅者平日贪淫败度受财卖军互相交通夤缘党比战鬭之事不习兵戎之政不修将帅互为仇雠上下自相矛盾以致临敌无功望风瓦解前日之覆辄未乆而卫颖等又复效尤廉耻荡然全无忌惮比者在营军士逃者数多动以万计安知不为卫颖等卖放逼迫所致杜渐防微不可不慎且赏从贱罚从贵此古今之通典而兵家之要术也今卫頴等位重任隆而贪婪无度则下人何所取法而管军者何以为戒所据各人罪名已蒙圣恩寛宥而此等驵侩之才终难任牙之寄合无将卫颖范广陶瑾张义郭英穆晟俱不许管理府卫事务及坐营领军调往开平独石大同一帯操守杀敌以赎前罪庶使法令昭明而余人知惧恩义竝行而戎政修举矣为此具题　疏入得旨卫颖等饶他罪今后着改过自新再有犯必不赦
　　劾宫聚等疏【景泰二年】　　　　　叶　盛
　　臣照得宫聚等俱系朝廷将臣受边方委托辜恩负国罪恶贯盈或畏缩退怯而失误军机或贪淫酷暴而累干邦宪原情论罪死有余辜数内宫聚害军殃民宿师玩寇括索金银器皿动以百千失陷军民人口不下万数激变蛮夷而贵州防至于失守拘収妇女而土官亦被其征求结怨西南流毒未已我皇上明断虽曲宥斩罪仍降职令其立功王喜虽降所镇抚尚令囚系其宫聚刑部追赃完结明正典刑此诚至明大断正法度以恪遵祖训示操纵以收系人心端在是矣今石亨等乞量复职荧惑天聴臣窃详贪淫酷暴罪犹止于一身激变失机祸将见于天下将臣之罪至此已极此而可容尚何可罪使宫聚果称骁勇尚无可用之理况其无谋无勇人所共知王骥累次奏词昭然具在再照国家多事固急于用人恩威所临尤严于赏罚威不可以徒行必威行于一人而千万人惧恩不可以滥加必恩加于一人而千万人悦赏罚既明则人心无不服人无不服则号令必行事功易立戎丑不足平而治平之期可立致矣伏望皇上始终此明始终此断将宫聚等各照先次该衙门奏奉钦依发落庶下有合乎公论上无累于圣明及照石亨杨洪等素拥重名叨膺大寄未闻有保民卫国之竒计而乃有党邪举浊之私心归怨于人敛恩于已数内张軏先与宫聚同事竟亦均无成功副使李睿等累次上言臣等各衙门亦尝劾奏圣恩寛大尚缓刑诛今又同流合汚以类相聚辄敢朦胧会奏显有朋比重情律以至公俱合拏问　疏入帝不纳
　　御冦安边疏【景泰二年】　　　　　叶　盛
　　臣窃惟卫拉特阳托和好之名隂蓄凭陵之志是和好之説必不可恃而凭陵之患不可不防此理共知不待智者况今日疮痍之痛甫定敉宁之效未臻苗蛮煽焰于西南猺獠弄兵于两广凡百汲汲有为惟恐缓不及事若犹因循茍且则事尚未可知然今日当为之事固多而莫若御冦安边之为急也御冦安边固未易为而为之之要在求言以行之耳钦惟皇上爰自居辅继登大寳以来体天法祖一志求言所颁诏谕不一而止以故刍荛之微皆得自达苟有可称即见嘉纳但言者或缓急之不知或钜细之杂陈奉行者或知之而未行或行之而未至是诚未足以隆修攘之业收廓清之功副皇上中兴图治汲汲皇皇求言纳谏之盛心也臣生长盛时叨联侍近虽一得之愚亦尝过蒙天聴而浅陋迂疎于事无补受恩思效言不逮心夙夜忧惶罔知所措窃复自谓天下大物也兵戎大事也民风土俗万有不齐人情事体各有攸宜必非单词一力所能料理维持者若非广延众论俯察舆情窃恐事迫临期徒贻悔恨如蒙圣慈聴纳愚言特降玉音除有诏书事理朝廷及军民中事有未宜及兴利除害等事许诸人直言无隠不拘外特令在京各衙门官员俱于今年十二月以里或各具奏章或合辞连署务尽所长开陈御冦安边竒谋上策如云若何可以摧强屈敌若何可以出竒制胜寇兵猝至何以应之求请无厌何以杜之士马之操练未精者何故必用何法始精边储之供饷未足者何由必行何政始足某处地方要害防镇之道何居某处闗城頽废修葺之方安在前日所稽之功罪孰为得失如何可以收人心今日所习之器械孰为优劣如何可以必全胜某人有某长可治军旅而屈在下僚某人有某短恐妨调用而过居高位孰可以为战将孰可以为守臣戎行迁谪之中何人可以弃瑕录用监军守镇之任何人可以旌异超迁他若天下之大本当世之急务与夫上干朝廷事闗廊庙凡可以卫国保民可以济时艰裨军政者悉聴罄竭以备采择其间人品不同分量亦异或止能区处一事或兼能识达众事随其所能俾得自尽务须直陈实事毋徒虚饰繁文仍不许迟廻顾忌及以位卑越职为辞而退有后言俟陆续封进羣言毕集仍乞圣明于大臣元老平昔公清直谅良实忠纯者及经筵内阁密迩老臣与兵部等该衙门特加宣召付之议拟令其勿事虚文勿应故事不论其人之崇卑惟观其言之当否不必欲其同已而惟求得乎事机不必嫌其异己而惟求合乎情理言苟不当必隠之而贷其过言之果善必从之而见诸行万恳圣断亲彻御览重加诹难使之开陈利害所在的然可施行者即下所司以必行之不惑浮议不懈初终则嘉言日进而圣德益崇治具毕张而强寇自弭社稷之福也边境之福也疏入帝从之
　　劾陈循疏【景泰二年】　　　　　　叶　盛
　　臣闻罪莫大于欺罔而大臣欺罔者罪不容诛法莫严于怙终而小人怙终者法难轻贷旧章具在重典必加窃照戸部尚书兼翰林院学士陈循一介书生叨居清要尚书学士官品极其崇高内阁经筵责任最为深重丰肴法醖日给大官制带袭衣叠出内帑五朝作养百辟具瞻恩封上及其祖宗葬祭下临于继室儒臣遭际之幸又孰有过于斯乃陈循妄意要君甘心负国腼顔厚貌全无补报之心恃宠矜恩大肆凶强之志豪横乡曲即并呑其坟山暴虐贫寒敢强占其田地李遇乃奔竞小辈以伊女之夫而代为诉寃李武本激变元凶以伊壻之兄而曲为营救傅致平人于土豪事例恣逞已威构揑乡民以人命重情荧惑上聴周鉴执法不屈反罗织以为奸王豪勘事不阿又支吾以文过情词虚妄欺罔之罪莫逃尘渎再三怙终之恶大着虽皇上寛仁大度曲加保全奈陈循稔恶不悛愈无忌惮迹虽蔑视风宪实则愚弄朝廷臣窃详方今多事之秋而陈循谬当内相之首救时急务曽一事之不闻利已巧言乃连章而不厌昧主忧臣辱之义舍忘家徇国之心谓天可欺谓人可侮谓祖宗之法度不足畏谓士大夫之清议不足恤是致九重烦厌万口沸腾葢孔子之不信宰予知言行之莫掩吕诲之必弹安石识奸诈之难容防望皇上处以至公断以大义明彰祖训大正邦刑将陈循拏送法司明正其罪以为人臣欺罔怙终之戒　疏入帝不纳
　　陈灾异疏【景泰二年】　　　　　叶　盛
　　臣窃惟陛下接位以来累颁圣谕有云垂降灾异乃上天爱人之心今后遇有此等许诸人直言又云今后君臣皆宜正心修德以囘天意臣叨居近侍躬奉德音有以知陛下克谨天戒至公无我惓惓求言望治之盛心矣然尚不能弭灾异之重至者其故何欤为臣者负陛下也陛下何负于人哉近日以来灾异洊至凡在有识莫不凛凛臣愚不识占騐但以为陛下以圣德居天位动法尧舜之治以理揆之万万不宜有此葢尝稽诸载籍而知其説矣书曰急恒寒又曰极备极无凶诗曰高岸为谷深谷为陵地道乱也又曰雨雪瀌瀌见晛曰消止防佞也礼曰仲春行秋令则其国大水寒气总至冦戎来征行冬令则阳气不胜麦乃不熟民多相掠季春行冬令则寒气时发草木皆肃国有大恐行秋令则天多沈隂淫雨蚤降兵革并起传曰皇之不极厥咎常隂必有下人窃议上者又曰聴之不聪是谓不谋厥咎急厥罚常寒又曰视之不明是谓不哲时则有赤眚赤祥又曰不明善恶亲昵近习无功者受赏有罪者不杀时则有赤祥又曰三公非人则三光不明又曰朝廷不和灾异并起又曰邪气积于下怨恶蓄于上上下不和则隂阳缪盭而妖孽生焉此灾异所缘而起也虽各为説不同大率不过隂盛阳微所致夫天道之应皆由人事人事动于下则天变形于上其来有自其应不虚非一人一事所能召致非一言可以推测非一时可以徴验也臣窃思之方今百官之众未可谓皆贤修辅之职未可谓皆举外寇凶强而吾之边防未尽饬内盗窃发而吾之生齿未尽安即如昨者圣谕所谓天下大小事务岂无差讹大哉陛下之言日月之明见药石之至论也为今日之计若非愽采羣言急加修省臣恐天意未必能囘灾异未必能弭而意外之虞或近在目前或远隔年岁岂无难言难必者乎且灾异求言在厯代有故事在祖宗有已行之诏令有已行之明效臣愚以为今日弭灾之急务应天之要道莫先于此欲乞陛下以臣章疏留中详览不必降外特出圣意手敕文武羣臣各加饬励仍如先次圣谕所谓许诸人直言极谏令其各以致灾之本弭灾之术凡有益于国家有利于军民者为言陛下许其择而行之将见忠臣义士爱君忧国之人感陛下之仁诚乐陛下之聴纳莫不披沥肝胆以图报称天意不难回灾异不难弭羣臣不敢有负于陛下陛下诚不负于天矣臣虽无状亦当别有所陈　疏入帝从之
</div>
    <div class="pagination">
<a href="御选明臣奏议_page4.html">上一页</a><a href="御选明臣奏议.html">1</a><a href="御选明臣奏议_page2.html">2</a><a href="御选明臣奏议_page3.html">3</a><a href="御选明臣奏议_page4.html">4</a><span class="current-page">5</span><a href="御选明臣奏议_page6.html">6</a><a href="御选明臣奏议_page7.html">7</a><a href="御选明臣奏议_page8.html">8</a><a href="御选明臣奏议_page9.html">9</a><a href="御选明臣奏议_page10.html">10</a><span>...</span><a href="御选明臣奏议_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
