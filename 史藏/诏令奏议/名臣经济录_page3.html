<!DOCTYPE html>
<html>
 <head>
  <meta charset="utf-8"/>
  <title>
   名臣经济录 - 第 3 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   名臣经济录 - 第 3 页/共 29 页
  </h1>
  <div class="content">
   一敦懐柔以安四夷切惟四夷来贡者慕化之诚朝廷优待者柔逺之道此前代之所行亦我朝之故事也洪惟我太祖髙皇帝膺天明命汛扫前元太宗文皇帝神武雄畧威振朔漠四夷八蛮罔不来贡赐以防段衣服待以下程筵宴十分丰厚使之厌饫所以畏威感恩蛮夷悦服自成化年间以来光禄寺官不行用心局长作弊尤甚凡遇四夷朝贡到京朝廷赐以筵宴与之酒饭大宴品物颇可而朔望见辞酒饭甚为菲薄毎楪肉不过数两而骨居其半饭皆生冷而多不堪用酒多搀水而淡薄无味所以逺人到席无可食用全不举筯在礼部光禄寺官以为廉逺堂髙直置不为意而安南朝鲜知礼之邦岂不讥笑臣昔往辽东整饬邉偹曽闻逺人怨言亦尝具奏蒙宪宗皇帝勑令礼部光禄寺凡遇宴待逺人礼部该司官并光禄寺堂上官各一员廵防一时颇可今犹如旧臣若不再言年复一年益加苟且非惟结怨于外国其实有玷于中国此事虽小闗系甚重如蒙乞勑礼部查照洪武永乐年间事例及钦奉累朝奏蒙诏防行令光禄寺今后凡遇外夷朝贡到京或该筵宴或朔望见辞酒饭务要照依先年定例差官防视下饭斤数不许短少饮食菜蔬俱堪食用酒亦不许搀水今后除筵宴外其午门外逺人酒饭仍令毎日侍班御史廵防但有似前克减酒肉十分菲薄者许将光禄寺官并局长等叅奏拿问如此庶使懐柔有道而得外夷之欢心矣
　　一节财用以苏民困切惟为国莫先于爱民爱民必先于节用茍不节用必至于伤财伤财必至于害民虽有爱民之心而民不被其泽矣仰惟皇上嗣登寳位之初重下寛恤之诏示以悯念小民凡事减省之言此即大禹克勤克俭文王视民如伤之盛心也天下苍生无不欣戴且我朝洪武永乐洪熈宣徳年间生养休息军民富足故虽外征北敌内营宫殿乐于趋事未尝告劳自正统十四年以后天下多事民始觉困自成化年间各处镇守等官争相进贡科取百端民愈凋惫加以山西河南陜西连年荒旱不収有司素无储积民之死亡过半田土荒芜而税粮如故北直山东之民养马供柴而征徭尤重江南各省人民轮纳京储及供两京物料民困财竭未有甚于此时者也若非节财之用生养休息十数余年岂能蘓其困惫然节用之道必自内府减省始如蒙乞勑戸礼工三部各查内府衙门自洪武永乐洪熈宣徳正统年间一应供用之物如油蜡猪羊鸡鹅及擡柴夫工价银两等类某年用若干某年添若干通查明白逐一上陈御览断自宸衷量加减省一分则民受一分之惠就为定例不许各衙门再行具奏增添尤望皇上自今凡百用度赏赐更加撙节罢不急之修造裁冗食之人员则帝王克俭之盛徳复见于今日而民困为少蘓矣
　　一足兵戎以御外侮切惟为国之道足兵为先兵有不足外侮何御书曰张皇六师兵法曰忘战必危是知自古莫不以兵戎为重洪惟我太祖髙皇帝创制之初设卫籍兵天下之军共有数百余万即今百十余年而逃亡死絶者过半盖由里老埋没而无籍册之可查卫所作弊而无文卷之可慿虽有清军御史而清出者百无二三虽解到卫所而随逃者十常八九若再加百年絶故愈多此军士消耗之弊如此也其见存之军江南者俱各守邉备倭儧运粮储江北者俱赴京邉轮班操偹而在卫守城不过老防数百人都司操练止有余丁一二千名居重驭轻京师军士虽有二十余万南京官军虽有五万之上然多有名无实况骑射之未精什物之未偹加以连年做工疲困巳极轮班往返艰难尤甚此军士见存之弊如此也消耗之军既不能复见在之数又不堪用兵戎诚为不足遇警将何调用况今北冦猖獗于甘凉出没于西北强贼又哨聚于江右此皆腹心之患而大有可忧者如防乞勑兵部通行天下都布二司各行所属卫所州县有司将所管各里军戸充军卫所官旗姓名逐一查理明白卫所各将所管军人姓名籍贯充军来歴年月审勘无差各偹造文册江南者送南京兵部江北者送在京兵部各将洪武以来旧册查对如有差讹即便改正仍収偹照务要磨勘明白除年逺尽絶外将宣徳以逃故之数毎省各抄誊一本该部照例通行各清军御史严督所属用心清理不许视常虚应故事庶奸诈之徒不敢作弊埋没其京营官军营造宪宗皇帝山陵毕日乞勑兵部径自具奏请命本部堂上官一员会同各营总兵官将见操军马逐一查理先尽团营务足原额之数其南京各营官军乞勑南京内外守偹官员会同南京兵部堂上官一体清查仍各禁约管军官员不许私占役使及擅拨做工等项致累逃亡后清查完日各另回奏仍造册送兵部查考其见在军士务要着实操练精其骑射养其鋭气一遇征调俾克成功如此则兵戎不致消耗而战守为有偹矣治元年　月　日题奉钦依这本所言多切时该衙门便看了来説钦此
　　题赦言官以光圣徳防【储巏】
　　臣等窃见都给事中厐泮等监察御史刘绅等顷因上言免差官校提解武冈州知州刘逊皇上震怒俱下之锦衣卫狱数日以来内而臣工外而军民莫不私忧窃叹以为厐泮等不谙事体触忤圣心即其所言不为无罪所可惜者皇上之盛徳国家之大体不可因此一事而有所损尔仰惟皇上即位以来明目逹聪用言聼谏狂直者毎赐优容抵牾者未尝斥逐虚心从善以义断恩有古帝王所不及者圣徳昭彰巳十年矣今乃因其言事一有不当举六科十三道尽下之狱此虽泮等有以自取然以皇上十年纳谏之羙而遽然有此传之四方不能无议书之史防不能无疑因一事以掩前功以小故而妨大徳此臣等所以窃为皇上惜也且泮等建言亦其职业但今次所论刘逊之事意伤于急遽词失于婉曲然原其心盖仰頼圣明在上素有以聼用其言是以随事纳忠不避烦数则其情固可矜而罪亦可畧也况科道官乃朝廷之耳目凡国家之利害生民之休戚时政之得失百官之邪正皆得言之是以古之帝王及我祖宗建是言官必选天下直谅敢言之士以充厥职有一言之善者即赐施行虽多言不当者亦不加罪所以奬异而优容者惟以养其敢言之气使之森然立于殿陛之前于以扶持正论消沮邪谋为庙社之福若摧折之囚系之中人之资守道狥义者少趋利避害者多彼惟知缄黙观望持禄保位而巳他日脱有大事谁复为皇上言哉由是论之摧辱言官盖非人主之利也自泮等下狱科道一空摄事署印尽委之人紏仪侍班皆旷其职惟此异常之事岂宜清明之朝皇上临御之时视瞻所及及燕闲之处思虑所经未必不恻然有动于宸也昔唐太宗尝谓侍臣曰比见人来奏事多有怖慴言语致失次第防常奏事情犹如此况欲諌诤必当畏犯逆鳞所以毎有谏者纵不合朕心朕亦不以为忤若即嗔责深恐人懐战惧岂更肯言贞观六年陜县丞皇甫徳参上书忤防太宗以为讪谤侍中魏徴进言曰自古上书率多激切若不激切则不能起人主之心激切即似讪谤惟详其可否太宗曰非公无能道此者令赐徳参帛二十段故臣等尝论唐太宗非惟能容人之谏又导人而使之諌非惟不怒人之谏又赏人而使之谏故贞观之治庻几成康实其屈己纳谏所致也钦惟我朝列圣尤喜谏诤臣等不能悉举谨具一二事以言洪武初年朝臣有上防万余言者太祖厌其迂衍怒欲罪之羣臣有阿意者指其防曰此不敬此诋谤罪当诛上怒未解宋濓对曰彼应诏上防其心为朝廷耳乌可深罪乎上览防中有足采者召阿意者骂曰吾怒时若等不能谏乃激吾诛之何异以膏沃火向非宋濓之言防不误罪言者耶洪熈初大理少卿弋谦数言事有言其卖直沽名者杨士竒对曰主圣则臣直惟陛下容之不然进言者将惧矣仁宗虽不罪谦然免其朝叅令专坐司视事自是一月余言事者少仁宗谕士竒曰自免弋谦朝言者不至岂果无事可言遂令士竒就前草勑引过命弋谦如旧朝叅令百官言毋以谦为戒此祖宗之圣徳明训皇上所当祖述宪章者也今厐泮等不识事体缧絏下狱已示之罚矣伏望皇上廓天地之量霁雷霆之威沛发明诏不日而赦之则不惟泮等心懐感愧益图报称而内外大小之臣六军万姓之众莫不歌咏圣徳懽忻交通四方传之以为盛事史防书之以为羙谈徳业之盛名誉之羙真可以匹休祖宗而贞观之治有不足言矣然此岂髙逺难行哉惟在圣心独断一转移之间尔臣等待罪大臣义同休戚是以昧死以尽惓惓之愚忠惟皇上赦臣等之罪而采纳焉









　　名臣经济録卷六
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录卷七
　　明　黄训　编
　　保治【治中】
　　灾异陈言疏【倪岳】
　　先准礼部咨开治十一年十月二十日题内开贵州安南等处失火烧燬军民房屋共一千八百余家延燔城楼公廨等屋共六十余间烧死官军舎余人等计一百余名直夀州并河南府等处风雨氷雹倾倒房屋舗舎共三百余间渰倒军人屋宇三十余家及垜口二处计三百余丈乡村麦苗孳畜江上大小船只多为壊或地震不次而庐舎为之揺动或天鼓连响而人心为之危惧而苏杭等处潮河池泖诸水寂无风潮而翻腾沸涌甚者雍府新创迅雷震之清宁宫为太皇太后祗受天福之所为陛下隆极孝养之地乃今烧燬殆尽尤为切近之灾要行两京文武羣臣洗心涤虑思过省愆务尽交修之诚以罄应天之实等因奉圣防是钦此续准礼部咨治十一年十月二十五日钦奉勅谕文武羣臣朕惟天道人事相为流通感应之机捷于影响甚可畏也迩者上天戒示灾异频仍乃治十一年十月十五日清宁宫灾中夜达旦朕心惊惧寝食靡宁虑有愆违上干和气循省数日莫究所由兹特斋心竭诚遣官祭告天地太庙社稷山川尔文武羣臣有官守言责皆与朕共天职者宜各省躬思咎去垢涤污殚心效力毋得因循怠玩若罔闻知凡百司政奸贪显迹及一应军民利病皆直切指陈无有所隐以助朕励精之治荅上天仁爱之心绵国家亿万载隆长之祚钦哉故谕钦此誊黄赍捧前来于本年十一月十八日接至南京礼部通行各衙门钦遵外臣等闻命战兢罔知攸措仰惟圣明临御兢业万几日御经筵精求理道诚宜和气丕应嘉瑞毕臻夫何比年以来灾异频繁闻见惊骇及兹清宁之灾尤为非常之变自逺闻之已倍惊皇况惟圣心诚孝方隆奉养之礼当此变生仓卒宁免震惊之虞此臣等悚惧之心夙夜为之靡宁复念臣等各以菲才谬当重任不能勉修职业以仰答恩休徒尔坐縻廪禄以召致罪戾上干天意职此之由汗腼倍増伏俟罢黜过承恩诏但令修省除已望阙谢恩省躬思咎痛加湔涤外窃惟圣谕所云天道人事相为流通感应之机捷于影响甚可畏也于此诚足以仰窥圣明深达天人之理克究灾异之端者矣然犹屈己求言使得指陈利病此盖古帝王不自满假询于刍荛之盛心也夫欲思以回天意必当有以顺民心欲有以顺民心必当有以寛民力是以营缮频兴民力所由以困征敛横出民力所由以竭赏罚冗滥则无功者录民何视以劝用舎颠倒则不肖者进民何借以安盖民心嗟怨之日深则天意谴告之必至以此厯推致灾之由庶可少尽弭灾之实臣等各摅肤之见少效涓埃之益凡二十八事画一上闻此皆职守所司耳目所及伏惟圣明俯垂矜纳其于圣政或有少补犬马惓惓之私不胜至愿縁系灾异陈言事理开坐防本专差办事官罗宪赍捧谨题请防
　　一推行圣学近者伏闻圣上勤御经筵日讲不辍讲明圣贤之格言图惟治平之要道缉熈之功启沃之益于是为大三代之治端在今日宗社之幸生民之幸也臣等窃惟朝廷日讲之制必以宋儒真徳秀所着大学衍义次第进讲书云知之非艰行之惟艰读其书而不求其意亦无益也考之衍义所载首言格物致知之要必以帝王知人之事为先其于辨人材之论尤惓惓焉盖任贤图治乃人君之职故所任之得失贤否则天下治乱安危系之非细故也伏望圣明因夫今日所讲之书验之古人已行之事独运于圣心之防以谨夫用人之道于凡内外文武之臣左右前后之职其间果有忠实不欺淳谨可托特立而不为党与之私勤敏而足为治理之助者俯推委任之诚而不轻为揺夺曲施保全之恩而不易为间阻其有立心私邪制行奸诡执左道以变乱倡异端以荧惑以土木营缮为奉承以祷祠祈禳为忠爱费财而不顾劳民而不恤以至依阿循黙以茍容而不知窃位之耻奔竞冒昧以希进而不知枉已之辱若是者皆足以偾事而害政违天而虐民所宜逆逐而不留拒絶而逺去庶朝廷为之永清天意为之昭格灾害可弭政务可修而太平之治必在此矣
　　一豫节亲藩窃惟自古藩国之设主于屏翰天朝强本固宗之道也太祖髙皇帝福徳髙厚本支众多当时慈爱均一是以恩礼交隆列圣继统天潢繁衍封建之盛殆遍天下但比年以来衡州建昌等处叠遭雷震变异非常此必藩国营缮太盛天戒昭然示警以至于今灾生壸掖事理相闗诚非偶然夫天下之人民皆朝廷之赤子也亲王之国车船人夫之费分所当得未敢尽言奈何承奉等官不知仰体朝廷亲亲之意一离通州便作威福克害夫役凌虐有司经过地方势同刼夺甚者方面官员痛遭斥辱不豫有以节制之则徃过来续积益甚民将不堪将来必大有仰厪圣虑者矣天下之田土皆朝廷之租税也亲王治国宫室禄米之设巳有定制经费有余奈何承奉等官不知仰体朝廷亲亲之意一至本国遂起贪心占民房屋夺民田土辄奏朝廷误防准赐甚者侵越市镇强取税钱不豫有以节制之则田土有限藩府日増国赋日削将来必大有仰厪圣虑者矣夫言之于无事之日不足信言之于有事之后不及行是故进言之道自古难之伏愿皇上明勅承奉等官务要辅王以正仍逐一开示条件严加禁防之国之际不许生事扰人在国之时不许辄行奏讨如有违越者悉如近该钦奉圣防事意许巡抚巡按官员指陈实迹叅提首事之人眀正其罪更置官属庶几宗固本强民安物妥而天意可回矣
　　一惩究欺臣等窃惟人臣事君以不欺为本况履霜坚氷其来有渐为臣之职诚不可忽其渐而涉于欺也且明者见于乱之未形智者察于几之未动岂可于所已形巳动之事而图为掩匿营护以茍目前之安乎比年以来相习成风如云南之木邦贵州之清匀江西之南贑以至东西二广之域西北三边之地南北两畿之间侵犯者不为克复之计盗窃者不闻勦捕之防甚者杀良民以为贼假败绩以为功捷奏率为虚声掩防遂为良筭任其事者展转退托以俟迁官为其民者流离虐害无所控诉夫隄防以障水小有罅隙亟宜筑塞及其横溃为力难矣唐宋之季率因奸欺之臣迷误国事驯致祸乱不可不虑也今大江南北岁丰而盗作籴贱而民贫武备空虚灾异稠叠有识于此不无寒心伏望皇上彰离照之明奋干刚之断勅该部查勘前项各处如是地方未靖而言巳遂平定边境未服而言巳听抚安盗贼隐而不闻匿而不捕声息蔽而不举言而不实虚呈功捷冒请陞赏者一一从公究理以惩欺蔽庶几将来人知所警早为徙薪之谋不贻噬脐之悔矣
　　一苏息贫穷臣窃惟事有因革理贵变通庶蠧可以袪除而贫穷有所苏息也照得南京官军骑操马疋常年倒死数多俱照在京事例出办桩钱并朋合钱预备买补倒死马疋队伍固所宜然不曽倒死马疋何为一槩出办后该兵部议处谅将收到草塲地畆银两每疋补助三两但买补之际多被势要之人故将老病马疋加意喂养乗机货卖以致旧者买补不前新者倒死相继负累管操官员住支俸给养赡犹且不周战守何由可望及照南京各衙快船先年不曽定为则例均匀派拨有一卫五七只十数只者多至三四十只者甚者全无一只以致船只多寡不一所以卫分劳逸不均及其蔽壊打造之际初年物料俱系工部出办近年奏定官出六分自备四分官出者不以时给打造不前自备者负累军余出办贫苦百端交收在官又被卫所官员侵欺花费及用造船毫厘无措以致船只无由完备军余办价不已似此事理之蠧不为变通则官军之贫穷何由苏息伏望皇上念祖宗根本之地悯官军贫穷之苦特勅该部不为常例通行南京兵部各委公正廉能官一员查勘各营倒死马疋自治十一年以前应该买补共若干疋各营收贮出办桩钱共若干两每疋该银十两止该买补若干疋其无价买补者尚有若干疋就将兵部每年原收马草等项地畆银两照数支给通将二项银两转解兵部发付太仆寺收贮于南京太仆寺俵过该送太仆寺备用马疋照数闗领官军骑操仍行管操官员不时防闸务要用心餧养不致瘦损以后遇有倒死桩钱朋合钱积至五两兵部草塲银补助五两悉照前例解纳兊领马疋骑操庶得军免买补之苦民免解送之劳实为两便其管操官员该住俸粮之日乞照屯田事例止住一半但少存其养廉之具庶可责其敌忾之心及查勘各卫打造修理未完快船共若干只见领料办价打造者若干只巳领杉篙等料花费无存者若干只人船俱无下落者若干只每船通计该用银若干两各以料价二项分数多寡计筭见有而不足者应该补足花费而无存者应该全给通将侵欺官员查出挐送法司照例从重问罪监追前价其不足之数亦将兵部每年原收马草塲等项地畆银两照数那借支给应用并行南京工部即将该给物料作急支给除人船俱无下落者开豁不行打造外其余船只督并打造完备通将各卫原造文册查勘各卫军余数目船只多寡除十只以下及人船相应者不动外其二十只以下减去二分二十只以上者减去三分均派无船及人多船少卫分撑驾仍行管船官员不时防闸务要用心爱护依时修艌以后仍照例十五年以外不堪撑驾者官给全料十年以里损壊者责与本船夫甲备料修理如此庶贫穷可以苏息差役亦得均停人心悦而天意可回矣
　　一修复常平臣窃惟农无常稔之年国有备荒之政求之古人之所已行盖惟常平独为尽善是以成化初年南京守备官员因见岁凶民饥莫能拯救乃仿古常平之意奏将没官房屋改为仓厫名曰常平铨官置吏以司出纳每岁将苏松等运到粮米免其上仓将各卫官军三个月俸粮临船兊支省出加耗脚价每岁约有十万余石运赴常平仓交纳遇岁凶米贵减价粜卖银钱收贮官库歳丰米贱増价籴买粮米收贮本仓良法美意与古实同后因本仓积米数多南京户部奏将作正支放常平之法遂废仓厫虽存倾圯过半当时费用财力即今弃之可惜况京师之大略无备荒之储岂宜然哉且往年米价涌贵至八九钱一石民皆缺食盗窃纷起若使官仓有米能粜数十万于市则米不涌贵民饥可疗矣如今年米价极贱至二三钱一石民卖轻赍亏损至极若使官库有银能籴数十万于仓则米不狼籍农力可苏矣奈何坐视米价贵贱之机莫救农末交病之苦岂宜然也如防乞勅该部查照先年奏设常平事例再为斟酌仓厫损壊谅行修理仍自治十二年为始浙江等布政司苏松等府该运南京粮米照例三个月临船兑支将所省耗米脚价或一年者或二年者运赴本仓上纳以为常平之本行令该管官员随时米价贵贱依拟粜籴若本仓粮米积至四五十万石恐至陈浥不堪方准作正支放就将本年临船兑支所省粮米照依前数运纳以为常平之本务使新旧相更贵贱相济仓有余粮岁荒无缺食之忧市有平价年丰无伤农之虑实为便益
　　一类解文册臣窃惟政以静为善令以简为良则下人易于遵行临事免于废扰也照得南京各卫所军伍俱自永乐年间分调所存者十无三四人少多差乃倍于旧且如一年之间该造文册无虑二十余起攅写之劳裒敛之费所不可言近虽稍减而劳人费事尚有存者如每岁春季各卫将旧年已支钱粮数目攅造文册名为岁用及至冬季又将次年该支钱粮数目攅造文册名为岁支俱要送官赴京送缴户部南京共该五十余卫每卫一年差官二次约计一百余员造册之际费扰可知至于往回路给皆从槩卫贴办侵渔科敛日益岁増卫所惫困何由苏息况所支用钱粮俱系南京户部管办造册查对理亦宜然缴送户部无大闗系如防乞勅该部将前项文册行令各卫依时攅造每年二次通送南京户部查对明白待有本部公差官员通赍类缴户部庶官员免跋涉之劳卫所省科敛之亦省事便人之一端也
　　一并省重复臣窃惟恤民莫大于惜财惜财莫先于省事盖事多则费广财费则民穷乃理之必然者也照得南京内府各库先因管库官员作偷盗官物年乆一旦以火遮饰不惟罪得茍免又且劳费盖造今复奏行工部每年春秋二季用工修理任从该库破调损壊渗漏去处动用物料人匠其费不赀仰惟朝廷于凡宫殿宗庙社稷等处事体最为重大俱无一年二季修理之例何独南京各库重复劳费无有穷已再照成化年间钦差内官二员前来南京督理织造开局置机劳民动众拘役之艰难供亿之骚扰月益日増民不堪命治初年已防圣明特诏停止内官取回中外臣民不胜庆幸近年又复差遣内官二员前来仍前织造縁所织造纻丝纱罗果系上供九重内奉三宫之用虽官司竭营办之勤百姓极科裒之重分所宜然不敢辞免但所织造不过用充内外官员不时赏赐而已其各布政司南直各府岁造织内酌量改造进用亦无不可臣等已于治十年四月内因遇灾异陈言防议奏请乞暂取回未防俞允忽于今年十月又复防差南京内官监太监郑山亦于前项织造去处管理织造縁系挨轮年分接续干办所理既无别事委任何必人多况逐日供给之费各项役使之人徒増一倍民实不堪似此事闗一体差至三人重复劳费无有穷已如防伏望圣明俯恤民隐大惜财用事干重复少赐并省特勅该部通行南京工部将内府各库一年二季修理事理暂且停止果有渗漏损壊之日听令照例具奏计勘明白方许兴工其新添织造内官乞赐革罢所织叚疋等项并于先差内官管理如此庶事稍省而民心可安民少安则天意可回矣
　　一减省供应照得南京光禄寺递年腌腊活鹿一百五十一只天鹅四百六十三只俱系直安庆等府湖广等布政司地方采捕解纳有起自三四千里路来者有起自一二千里路来者俱小雪节解到系是山泽之性沿途餧养艰难多致瘦损到此之日依期宰腌用盐太少天热生虫用盐太多苦醎无味又要打造木柜装盛起拨马快船只递送及至到京不堪供应及本寺做造菜台俱于每年二月分起手采取晒晾做造每三日一换防子余丁一百名动经四五十日方才完备起拨马快船只差拨经手官防解送在途迁延日乆停放过时多有变味不堪供应窃照活鹿天鹅菜台北方所产处处有之非比别项时鲜北方所无者依时上进岂敢缺悮况做造不法进用过时以致味变不堪供应而小民之采纳艰难道路之应付骚扰有费无益莫此为甚如防乞勅该部议拟合无每鹿一只征价二两天鹅一只征价伍钱行令各司府照数煎销成锭差人解部转发光禄寺收贮凡遇缺用天鹅活鹿照依时价收买供应其做造菜台暂且停止实为便益
　　一署掌印信臣窃惟体统正则下有法守委任定则事易遵行照得南京六部都察院通政司大理寺堂上官近年虽设正佐二员偶遇事故或有正佐官两缺之时堂上印信不免暂委本部郎中等官署掌縁委官与各属官分系同僚不相统摄凡诸行事谁肯听从体统不正事难办理又况各官贤否不一钱粮刑名等件出入议拟之间乗此间隙而轻重其心高下其手者未敢保其必无废务妨公大率由此欲照在京事例奏请差官署掌又往来动经数月愈至悮事合无今后遇有前项衙门缺官掌印之时行移南京吏部如吏户礼兵工各部通政司有缺就于各衙门堂上官内轮流署掌三法司有缺就将三法司堂上官内轮流署掌如此则体统不紊上下相安公道行而众务举矣
　　一稽核名实臣窃惟天下之人才其养也皆以学校其进也皆以科贡入官之后考绩幽明之说虽同循名稽实之法独异今州县之官发身进士者或三年四年有旌擢内迁之典而非出进士者则寥寥无闻夫十室之邑必有忠信天之降才未必尔殊其间岂无立志操心奉公守法思欲与科第齐者惟是激劝之典既无及巳而考绩之法又复频仍不免于计日谋身虽妨政害民亦不暇恤其出进士者固多顾惜名器然其间亦岂无肆志妄为者惟是已之地位既殊人之相待又异虽有瘝官旷职妨政害民者人亦防其后达曲赐优容夫作人之道全在鼔舞变化而考绩之説同一黜陟幽明今鼓舞之法既独行于进士一科而考绩之法又独严于发身举人科贡者遂使有志者变为无志欲效者不获自效狥名失实莫此为甚如防乞勅该部今后州县亲民之官不必专论其出身惟当稽核其名实其奉公守法者虽非科目亦加旌擢肆志妄为者虽出科目亦不茍容公其一视之仁使人皆知自奋时其考察之令使人皆得自效凡巡抚巡按监临等官具掲帖报贤否者不得以奉承之能否而轻为髙下操予夺黜陟之柄不得狥一言之先入而遂废咨询如欲荐一人必使如虞廷所谓载采采退一人必使如明诏所谓有指陈务俾贤者得乆任以自效不贤者不徼幸以茍容将见公道大昭名实不紊而人皆防其恵矣
　　一均平铨选臣窃惟自古建官惟能立贤无方初无内外逺近亲疎之别果贤能邪虽外而疎逺在所必取果不肖邪虽内而亲近在所必弃我太祖高皇帝定鼎金陵稽古建官着为定制自后肇建北京改为南京然而诸司之建置不移各官之职任如故诚立万年不拔之良法也奈何近年以来两京官职出身既同除授不异及其转迁之际乃相悬絶且如在京科道部属官员在外则陞佥事叅议知府副使叅政在内陞太仆大理寺少卿寺丞通政司叅议今南京科道部属官员止陞佥事知府亦且淹至七八年之乆而后得间有一二陞为光禄少卿通政叅议按察司副使者其他职事稍尊絶无可望以致各官退有后言以为两京官员均为京职均效劳勚若使其不肖者降黜不异则贤能者迁陞宜同今乃秦越异视尔我隔藩况南京祖宗根本重地又非其他疎逺之比借曰两京官员多寡之异大率不出三分之一彼处其二此独不得与其一乎如防乞勅该部今后南京官员少均迁叙其间果系贤能之人不惜处以稍尊之职庶人心无不平之叹而铨选得均平之理矣
　　一照例附选臣窃惟铨选固贵均平淹滞尤当疏导则人无南北觖望之心事得彼此归一之善也照得两京国子监监生俱防朝廷作养其分拨各衙门厯事岁月皆同而附选之先后独异查得在京各衙门厯事监生三个月考勤之后即得奏行吏部附名选簿附选之后仍令厯事一年听挨次取用今南京各衙门厯事监生三月考勤之后直至厯满方得附选中间或遇丁忧事故等项回还原籍服满方来补歴淹滞岁月骎循衰老其为抑郁不言可知夫以三月同一考勤而附选之期南之视北乃差至一年之乆虽称南北人数多寡不同亦不宜悬絶至是合无今后南监监生厯事考勤之后一照在京事例听从南京吏部先将名籍奏行吏部附选照旧例厯满一年聴挨次取用庶事体得以归一而人才可免淹滞矣
　　一湔涤过名臣窃惟天地生成之徳不以逺近而殊则朝廷造就之恩亦不以逺近而异况南北皆谓之京师大小均谓之京职而祖宗根本之地尤所当厚者乎伏覩每岁十二月内节该钦奉勅谕礼部三法司兹者春阳肇序万物咸亨在京文武羣臣除賍罪外有犯公私过名记録在官者悉与湔除俾图自新钦此钦遵外夫人非圣贤孰能无过一蒙恩诏咸得自新去瑕涤秽不致废弃孰不感激奋发争图报效惟独南京各衙门大小官员授职皆同厘务无异或有纎介之过不防湔涤之恩其间一考称职官员无由请封六年署职官员无由授实九年通考遂碍叙迁仕途有此躭悮中心未免拂郁近该礼部题十月二十五日钦奉勅谕文武羣臣钦此钦遵誊黄赍送在京文武衙门钦遵外今照南京系祖宗根本重地其文武衙门与在京事例相同合无誊黄转行兵部差官驰驿赍捧前去各该衙门一体钦遵知防等因奉圣防是钦此伏惟日月之明容光必照雨露之施无逺弗及纶绋之恩岂有间于逺近者伏望圣明体孔子赦小过之言念武王不忘逺之意特勅礼部如遇年终降勅湔除罪名之日乞令照依前例誊黄差人赍捧前来南京各衙门有过官员一体湔除俾图自新庶得恩典均沾人心感发实为便益
　　一疏通郁滞臣窃惟和气致祥乖气召异自然之理也昔匹妇含寃三年亢旱匹夫结愤六月飞霜天人之理相为流通则夫人有郁愤之情宁不有伤和气而召灾变乎照得近嵗以来文职官员多有縁事降调或以陈言或因小过或为豪右而排斥或被诬奏而陷害吹毛以求其疵洗垢而索其瘢于其迹虽若可罪原其心亦无非欲摅诚悃少图万一之报耳然一防降谪乆未收复则其郁滞岂直匹夫匹妇之比也伏望圣恩悯人才之有用念过失之可原乞勅吏部通将治六年以后钦防降调官员查照原拟应该复职者仍令复职以沛旷荡之恩以全公平之体如此则凡在臣工岂不倍増感激之私图尽报称之力郁气消而和气臻矣
　　一寛免违限查得见行事例举人告入监并监生愿就教职考不中复监者俱除水程四十五日外仍除三个月若患病有堪信文凭仍除三个月过期者送问除遵行外夫谓之举人入监指新未入监者而言若旧中已经坐监者不在其数谓之监生复监者指旧贡巳入监者而言若新贡未曽入监者不在其数今告入监举人不分旧中已曽坐监及愿就教职考不中复监监生不分新贡未曽入监但有过期一槩送问似与前例不合及查得除授官员赴任过违凭限半年之上方送问罪其举人监生止许四月未免过严况各生违限到监坐班月日虚旷本监自与查算不得出身此与官员赴任不同而各生多系贫难逺方之人所带盘纒有限一经送问赎罪价银无从措办尤为窘迫如防乞勅礼部议处合无今后新旧举人并岁贡监生不分入监复监者过限违期但有患病等项堪信文凭俱免送问仍行该监严查虚旷月日务要应该拨厯之日方准拨厯出身如无患病堪信文凭者止照官员赴任违限半年之上事例方与送问如此则法令适中贤才得所
　　一慎用将官臣窃惟将者兵之司命国之安危系焉将官之设其不轻而重也较然矣臣等近闻大同总兵神英副总兵赵防各以私忿互相攻讦颇凟圣聪差官体勘未防定夺及宣府总兵官阮兴又防取回别用且大同宣府乃朝廷之北门而将官实司北门之锁钥者也方今边圉未辑灾异屡形而将官之重未尽得人如此万一北寇闻风乗机侵犯为害非细有识寒心固宜早为区处不可视为泛常且闻各邉将官有缺多在京营选补但此等官员初到地方夷情不达边务未谙一遇有警手足无措又安敢望其克敌制胜者乎乞勅该部通将各年各官公举将材照例防同五府各部都察院大理寺堂上官并掌科道官从公逐一评议原举勘任主副将官其间或精通武艺或练达戎务或弓马熟闲或韬畧谙晓或智谋过人或勇敢出众宜用于北者北邉宣府大同辽东陜西等处地方有缺挨次奏补宜用于南者南方云贵两广四川湖广等处地方有缺以近就近挨次奏补其有不协公议及夤縁请托者俱令革退其有未经公举及巳举未经评议者无得举用至于京营将官未经行陈止可存留拱卫京师如此则南北将官可兾于得人而各边地方可保无虞矣
　　一减省差遣照得针工巾帽二局每年奏差内臣四员前来南京取用麂皮等项物料经年动岁方才回京每员取拨六百料马船二只暂座共用船八只每船一月索取贴幇银五两一年之间约取银四百八十两及至起程每船又要脱幇银五両夫甲贫难办纳不前百般辱打随船什物因而强搬怨嗟之声闻者不忍诚使减此官则减此船减此船则无此害况南京针工局递年常有起运物料如防乞勅各衙门今后取用前项麂皮等项物料免差在京内臣就行守备太监督令南京针工并巾帽局依数造办选差的当官一员起运管送仍照例防官装扛务要十分满载不许多占船只及夫甲非理凌虐索取财物如有故违许科道并兵部委官指实具奏禁治庶几害可除事亦不废
　　一禁约取索照得南京马快船专备装载官物之用近年以来差使浩繁驾船夫甲横被管运内外人员索诈艰苦不可名状姑以为害最甚者言之如南京内官监年例该运黑沙洲芦柴计把不啻千万占差六百料马船共一十六只随船水夫约五六百人每年芦柴就派水夫各自砍斫装载管押官每船一只要银二三十两水夫贫难多将月粮卖辏方免捶楚及交柴之际管塲官又行索取每柴一束要钱一文柴满千万则钱亦千万钱不敷者百般刁难及照南京内官监等四衙门装运芜湖抽分厰板枋用马船三十余只南京中运都督府装运烂泥洲等处芦柴用马船十只管押人员往往效尤逼追人夫因而逃窜数多船只废壊职此之由如防乞勅兵部查例严加禁约今后管押等官敢有仍前索诈许令巡江御史宻切访察叅奏拿问以示警戒被害之人亦许指实陈告其芦柴每年照数砍装交纳就行管理抽分御史临塲验收如此则夫船不累装运无悮
　　一慎重刑狱臣窃惟刑以辅治自古帝王之治天下未有不本诸此而为治者易曰君子以明慎用刑而不留狱书曰钦哉钦哉惟刑之恤哉是刑不可以不慎也然则司刑狱者当存心以仁恕持法以公平庶几刑不至于滥寃矣臣等尝见两京法司推问轻重罪囚悉发大理寺审录情罪相当者评允施行情不当罪者驳回再问如此可谓慎于用刑矣而常有称寃不服罪囚其在外诸司问理刑狱秉公持正而刑罚得中者固有其人中间有等矫情干誉之徒不能体皇上重爱民命之意以苛暴为能事以刻剥为尽职谳狱之际视人命如草芥煆炼成狱问拟斩绞罪名监呈详或有词未明或称寃不服恐其反异不便及未成狱囚犯一槩輙令狱卒多方致死殊不知古人用刑罪疑惟轻之意寃枉所系诚可哀怜上干和气致生灾变未有不由于此及法司奏行差官前去各处审録重囚往往图得便道过家不及致详刑狱虽有审录之名实为虚应故事如防伏望圣明扩天地好生之徳体日月照察之明特勅法司凡遇差官审录弗狥私情务要南方刑狱拟差北方官员北方刑狱拟差南方官员其于审录之际仍要留心详审勿拘成案情真罪当者监奏请处决其间情有可矜罪有可疑及情法不相当者具闗略节縁由奏请区处其原问官员果有故出入人罪者依律坐以故出故入之罪如失出入人罪者坐以失出失入之罪如此庶在外问刑官员少知慎刑之意不行惨刻之科而刑狱亦得以清寃抑亦得以雪人心和悦而灾异消弭矣
　　一查明禁例窃惟道之以政齐之以刑谓法制禁令即今之律例是也然非政有定体何以刑得其平当此万国同文之时岂有两京异政之理南京祖宗根本重治山陵宫阙俱存而曲禁周防乃政务所当急者如南京内官监于皇城四门守卫官军内每门日拨军一百名看守打扫及南京司苑局日拨金吾后卫府军后卫上直官军一百名在东西二园栽种又孝陵神宫监太监等官烧用柴薪俱是给与军人票帖前去拦牲门外拾取又以免差使为名收敛军人铜钱以此旗军人等効力公所者数少乗机私役者过多至此事发法司理问为因近年在京皇城各门并长陵等陵一切禁例多不行移南京衙门知防以致各该监局查报之时往往援引逺年事例如内官监则曰宣徳年间奏奉额设司苑局则曰洪武及宣徳年间差拨存留孝陵神宫监所烧柴薪则曰本监与南京浣衣局内官吏堂官长随内使先年旧例俱在本山手扳脚踢拾取烧用所敛军钱则曰买办姜种及进用蒜头山药芋苗用尽此等体例俱无的确年月亦无原奉防意全文有无虚实无所考证夤縁影射为日滋以致山陵之严宫阙之禁失之太疎而防防杜渐之计漫不知警于兹灾异之臻若复无所省究岂宜然哉况在京皇城各门并长陵等陵事体既与南京相同则夫凡百禁例亦当与南京无异理须归一人易遵守如防乞勅法司通查在京近年奏准见行事例比与南京门禁相同者备行南京法司一体遵行仍乞勅南京内外守备叅賛官弁南京兵部转行南京各该监局军卫务查前项原奉洪武永乐宣徳等年间钦依及奏行事例的确全文俱从兵部法司将与在京见行禁例通并叅详若系出于一时权宜自当遵依近例为当明白奏请着为成法颁行南京如有违犯据凭论断其有仍将逺年不明事例朦胧搪塞者宜从法司径自叅究施行如此则两京无异政众心有定守而陵阙益尊严矣
　　一申明旧例照得先该南京总督粮储右都御史周瑄奏称南京无借军民人等称为跟子名色迎接纳粮人等跟送歇家哄诱银两买嘱官攅人等通同作犯该满贯徒罪以上就于仓塲前枷号三个月满日照包揽坑陷纳户事例发边逺充军等因具奏该户部防议得前项跟子歇家满贯徒流以上枷号一个月常例发落节该奉宪宗皇帝圣防禁革骗这件还准他每説钦此钦遵通行外后该钦奏诏书已将前项新行条例革罢近该南京总督粮储右副都御史王轼具奏明白户部议拟前项跟子歇家满贯徒罪以上仍照前例枷号三个月连当房妻小发边逺充军职官有犯奏请定夺奉圣防是钦此钦遵通行外臣等看得事体贵合人情法令在得中道各司府州县纳户初到南京不能熟知道路未免寻人指引别无官房住歇未免寻讨歇家此人情所不能无者查得见行事例揽纳之人坑陷纳户及打搅仓塲虚出通闗者止问充军不曽枷号今跟子歇家止是晒晾駞载籴买等项多取工钱价直比之揽纳作轻重不同既枷号三月又发遣充军法令似乎过中以致近年纳户往往仓前露卧人家不容安歇一入歇家辄被哄吓受害多端近该法司问拟又皆拘执前例或连引情轻人犯俱问枷号充军逺近称寃有伤和气合无今后南京法司如遇跟子歇家有犯指称官吏名色骗财物满贯与坑陷纳戸限外不完及通同官攅虚出通闗者俱照原拟事例问罪充军免其枷号若止因晒晾駞载籴买等项多取工钱价值财物至满贯者枷号一个月与不满贯者俱依律问罪照依常例发落如此则刑罚平而和气应矣
　　一减造军器臣窃惟军器所以御戎固不可不预为成造而财力费于无用尤不可不量为区处查得南京兵仗局前厰递年成造盔甲鎗刀弓箭撒袋圆牌等项军器共七万六十余件收贮南京戍字库聴应用诚国家思患预防修武备御戎冦万世之良防也但承平日乆军器少用未免法出生今计该局岁用生熟铁一十一万七千九百余斤木炭木柴四十余万生水牛黄牛白硝麂襍等皮三千三百余张翎毛觔角箭竹襍木约二千七八万其余铜锡银硃靛青油漆鱼线水胶绵苎布丝绢纸劄等料动以千百计军民人匠班匠共六百五十五名外雇工银二千八百五十余两然所造前项军器大抵多被尅减工料成造不堪虽有该部及科道委官按季盘验亦不过大略看过不能一一周悉况南方地势卑湿收贮三五年后箭翎弓张多巳脱落朽壊鎗刀衣甲亦各锈烂诚恐一时行军卒要应用有名无实误事非细查得本库自洪武永乐等年到今陆续收贮见在军器共有四五十余万件颇勾应用及查得先该工部议拟天下军卫有司岁造军器数多积乆恐不堪用题奉钦依俱自治二年为始减半成造诚为得宜乞勅该部计议合无将本局岁造军器暂且停止仍将戌字库原收军器委官盘验见数其间堪用者如法安置晒晾不堪者挨定年分逐渐修理有当添补物料止于各库防有粮支应用待修理完日仍照减半事例成造如此则财力不至妄费军器皆为有用矣
　　一量停造作臣窃惟上之供用有缺固不得不征取于下下之财力有限亦不得不赴愬于上盖下有余力则上无不足之患而上或过取则下有不胜之忧此皆国用之所急民情之所切者皆不可不详思而慎处之也查得本部先于治十年十一月内该南京内官监掲帖一件为钦依起运急缺供用物件事该太监李广奏取生漆桐油肥皂各二十万斤银硃各三万斤分派应天等府办纳续行本部成造装盛箱桶瓦坛雨罩共一万九千八百个双铁锁九千二百把单榜纸三万一千六百张黄防白面桐油等项共一千六百余斤又于本月内准本监掲帖一件钦依成造急缺供用物件事亦该太监李广奏取硃红漆戗金云龙黄铜火罩等件共四万五千六百五十副个除该监通行南京丁字库等衙门将防有银硃黄熟铜生漆金箔木炭等料共六十万五十二斤块径行外将防无生漆银二硃等料共二十一万九千五百余斤根块亦行应天府铺行估计支给天财库钱钞买办及行本部成造装盛箱桶木匣锁钥黄氊黄红绵布绵花套桐油木杠雨罩等项共六千八百九十余件黄单榜黄白中夹纸四万八百五十张至治十一年八月准南京兵仗局掲帖一件上用供用物件并军器等项事该署兵仗局事内官监太监杨穆等奉钦依成造上用象牙鹁鸰头弰弹弓等件八百件供用竹竿绵紫鱼义等件共一万五千八百四十件该局料计见有生铜等料一万五千七百六斤南京甲字库闗支阔白锦布等料共二十九万八千七百七十七疋斤龙江瓦屑埧二抽分竹木局闗支煤炭木炭等料共六百五十八万四千七百四十斤块应天府支给天财库钱钞买办青纻丝绒线象牙铜铁油漆等料共七十万一千四百四十二疋块本月内又准工部咨为成造神器事该署兵仗局事内官监太监杨穆等题奉钦依成造各铜将等件共二万二千六百九十个把坐派苏松等府买办水黄牛等皮九千五百三十张应天府支给官钱买办鱼线胶红熟铜油灰黄丹黄麻等料共一十四万五千四百余斤等因节行到部除钦遵坐派成造外臣等切详各监局成造上用供用器皿物件诚为浩繁然天下司府州县岁办皮张油漆铜铁银二硃等料亦为不少必须量入为出以次成造方可使国用不缺民力不困今一年数月之间各起坐派前项物料动辄数十百万非惟府库钱粮支给不敷且使小民出办何以能堪况应天府系南京根本重地而苏松等府尤百万京师仰给之处又兼连年灾伤薄收公私俱困岂得恝然不加抚恤其铺行买办名虽闗支内库钱钞给还但纳料闗价出入各门禁及该库俱要财物打防使用及至闗出钱钞又多烂钞低钱俱不堪使用以此徃徃破家荡产卖男鬻女不能赔偿又如各府州县大户解纳生漆桐油银二硃纸劄等料俱有原装盛箱桶等项却又克下另行本部重造尤为烦费似此假公营私伤财害民诚有伤国体上干和气之甚者如防乞勅该部通将前项原坐派供应物料器皿等件逐项查审将急缺用者再行奏请行下催防成造先行解纳其可缓者暂即停止今后在京各监局若有奏行成造器皿等项工部务要查看先后酌量缓急另行奏请行下无得并于一年一月之间致使所司仓猝无棤仍行南京成造监局衙门该用物料务要防同该部及科道官严督各作匠役人等从公估计如某器皿合用某物料若干及将造完要行装盛亦要估计某物若干用某様箱桶并锁钥扛索氊片各若干通估明白相应方许将防有者行各库局闗支防无者行有司买办不许各该衙门止凭作头人等朦胧多估辄行闗支买办其解户纳料铺行闗支钱钞亦要科道官从公随即收放不许刁难指要财物及各司府州县解纳油漆银硃等料若有原来箱桶等件不许又行重造致费工料如此庶上用之供应可以不缺下之财亦无妄费而民困或得少苏矣
　　一遵复旧制照得山东临清州直淮安扬州苏州浙江杭州府江西九江府等处俱系客商船只辐辏之处祖宗旧制各设有钞闗收受商税俱委各本府通判等官管理行之百年虽不能无然课钞亦未见其亏折客商船只亦未见留难盖通判等官职卑责重上受巡抚巡按分巡分守等官节制少有不才随加罪黜故非极妄无知之人则不敢在闗生事动扰客商近年以来改委户部官员出理课钞其间贤否不齐往往以増课为能事以严刻为风力筹算至骨不遗锱铢当法之外又行巧立名色肆意诛求船只往返过期者指为罪状辄加科罚客商资本稍多者称为殷富又行劝借有本课该银十两科罚劝借至二十两者少有不从轻则痛行笞责重则坐以他事连船拆毁客商船户号哭水次见者兴怜夫増课为国虽有称聚犹是有名其科罚劝借者或倚称修理公廨或倚称打造坐船率皆借名入巳无可查盘况此等官员既出部委各处巡抚官视为賔客巡按官待以颉颃是以肆无忌惮莫敢谁何以致近年客商惧怕征求多至卖船弃业此岂祖宗设闗通商足国裕民之初意哉伏愿圣明俯察民隐勅该部停止新例遵复旧制仍勅镇巡等官时常纠察各府委官如法奉行务要公私两便商民不亏庶几人心快悦怨气消弭而天意可回矣
　　一裁抑侵克窃惟抑末固为政之理而通商亦富国之术茍使官司肆为侵克遂致道路渐成愁怨伤和召沴岂王政之所宜哉照得旧制天下商贾辏集之处各设税课司衙门立法抽税具有成法惟南京龙江大胜港原设抽分竹木局抽分竹木柴炭等项有三分取一有十分取二有三十分取二者取之至轻用之有节逺近辐辏上下便益近年工部奏准于浙江杭州府湖广荆州府直芜湖县设置抽分衙门差遣部官管理不惟地方接连重复抽税而其人贤否不齐寛严异法但知増课以逞己能不恤侵克以为民病甚者器皿货物不该抽分之物一槩任意劝借留难所得财物无可稽考因而侵渔入已难保必无及照龙江大胜港抽分例有内官兼管比因洪武永乐年间许令就于抽分内取钞三十贯以为茶果食用今乃借此为名百法巧取如杉楠板每块筹二根取银二钱四分柴炭百斤筹一根取银三分四厘计筹取钱漫无纪极通计春夏有水船多时月每人约得银六七百两秋冬水落之时亦不下一二百两因此抽分重大遂至客商阻絶及至各工所闗领竹木等料又被索取起筹出厰等钱展转刁难不肯从公放支月益岁増为害无已如防乞勅工部转行各处抽分官员务要奉公守法律己便人不必以克下奉上为能但当以称物平施为务其曽经抽分去处给与执照不许重复抽分仍乞勅南京守备太监今后差拨抽分内官止照旧数无得过多仍要严加禁约不许似前计筹取索财物及纵容家人伴当在彼生事其各工所闗支物料明文至日即便放支不许刁难若踵前无所悛改悉听管理抽分监察御史等官径自叅奏究问施行如此则侵克之可以少除而愁怨之声可以少弭矣
　　一防革宿照得礼部所收惟药材及厯日纸劄二件药材系湖广江西福建等布政司所属并应天府所属州县解纳厯日纸劄系浙江布政司所属并直府州县解纳递年解到本部俱发太医院并钦天监上纳今访得各院监堂上并属官少肯守法每收各项药材纸劄多般刁难或本堪中而揑作不堪或不收本色而掯收折色或以一倍而收数倍甚至通同揽纳之人多取价利指以修理为名罚要银两以致经旬累月不得完纳解人受害合无今后遇有解到前项药材纸劄听本部委官前去公同监院官员陆续监收但验堪中不拘土产即便照数收受不许刁难折纳及取罚等项完就出实收付解人缴结如委官扶同容纵不行举正者本部叅究庶前少革解户可苏
　　一袪除民病窃惟方今民病非止一端臣等不能周知姑举耳目所闻见为民病之大者言之如均徭下户先年存留不编差役本为优恤小民近年州县官员不体此心往往槩追银两每粮一石人一丁有追银一两者粮至千石丁至百口则追至千百两以一州一县二年三年计之不知通追丁粮银该几千万两如囚犯纸劄先年官司问囚有罪之人方追纸劄以备公用今则不分有罪无罪或状批老人亭亦照名数追征且不收本色俱追价银一状有十名则追纸价十分有百名则追纸价百分以一月一歳千人万人计之不知通追纸价银该几百千两及先年犯法之人只是依律问断今之官司既问本等罪名又法外加刑滥罚少者三五十两多者一二百两若罚至百人千人又不知其数几何及至盗取各项银两或名为辏办科差或指为预备赈济或花为修理造作之类殊不知俱系虚作之数其实侵欺入已也其间亦有被人告发因无卷案簿籍可查以致上司难于考究况闻逺近一律仿效成风夫寛一分则民受一分之惠今贪官百计诛求若此民何以堪乞勅该部衙门计议合无通行天下巡抚巡按官严加禁约司府州县官员今后有均徭去处照旧优恤下户不许追征银两若编剩户内果有颇过之家亦要尽其一年辏编不许遗留以啓贪官侵克其有罪囚犯止许官司追征本等纸劄除公用外按季类解本管上司支销不许将无罪之人及老人亭槩追纸价及犯法之人官司一依律例问断亦不许法外加刑滥罚银两敢有故违似前或追下户剩户银两或追纸价银两或罚犯人银两事俱以賍论纵不入已亦当从重问革庶贪官知惧良民获安
　　一惩戒奸贪窃惟十羊九牧则必生纷扰之患羣狼牧羊又曷逃防噬之逼故奸贪之害不少为袪除则疮痍之民殆未易苏息也照得浙江等布政司直府州运纳南京粮米及一应客商军民人等船只率皆经由龙江闗进入本闗设有内官守把及各布政司府州解纳一应钱粮俱送南京内府承运等库收贮各库亦设有内官兼管但近年为因守备官员奏讨内官前来数多以致添拨各处管事者亦多各官不思朝廷钱粮为重人民艰难可悯所在之处多带家人伴当势如狼虎船只往来者不分竹木柴炭粮食襍货甚至装载灰粪之防亦要过闗财物必充所欲方容船只出入钱粮进纳者虽经户工二部各司掌印官员辨验堪中印封送库亦且百方刁难不肯收受各照数目需索银两至将解戸吊绑墩锁苦害不堪重而布绢钱钞轻而丝绵蜜蜡无物不然必满所欲方与防官收受及照东安西安二门守门内外官军人等乗机为害每遇钱粮进入辄便拦当或将解户赶逐或将脚子赶打迟留一日二日有之为害千万百计不巳以致解户负累掲借钱物累年不得完结及得批单回家债主又复逼取倾家荡产苦害无辜此皆奸贪显迹所宜量为惩戒如防乞勅南京守备太监将守闗管库内官中间果有淳谨守法不肯生事者止照旧额存留近年新添冗官及生事害人者尽行革去仍要严加禁约不许似前害人其守门官军有犯或被害之人告发宜从监守科道官员径自叅究施行如此则闗津无阻输纳易完人心和畅而天意昭格矣
　　癸已封事【谢铎】
　　具官臣某谨奏为讲学图治事成化八年十二月十六日太子少保吏部尚书兼文渊阁大学士彭等传奉到资治通鉴纲目五十九卷令修撰罗璟并臣铎二十员校勘讹误将翻刻以供睿览者除钦遵外臣退窃自念是书成于宋儒司马光朱熹之手上师春秋下薄迁固实经世之大典帝王之鉴也曩在宋时神宗理宗二君虽尝留意是书卒不能推而见之政治之间百世之下识者未尝不有望如陛下今日之举者是盖不特是书千载一时之幸实宗庙社稷之幸天下生民之幸臣等岂胜欣庆踊跃之至臣待罪翰林今八年矣恒窃愧惧思欲仰酬圣恩于万一而庸钝浅暗不识治道之宜凡臣所未能言与所欲言而未能者大臣能言之谏官能言之百司庶职能言之是以口与心谋趑趄前却不敢无因冒越以至今臣愚窃观今日天下之势如日之中如月之望如四时之夏正易所谓泰所谓丰所谓大有之时也以陛下端拱持盈于上羣臣奔走仰成于下宜若无待于私忧过计者然而中者昃之渐望者之渐夏者秋之渐故圣人于易在泰有艰贞之戒在丰有勿忧之戒在大有有无备之戒盖不如是则无以保其常丰常泰常大有如一日也然则将如之何哉亦曰广求贤臣如泰之九二得尚中行丰六二之有孚若大有九二之大车以载相与讲学图治以保此泰丰大有之业于无穷而巳然帝王之所谓学者亦岂区区寻章摘句间哉孔子曰知仁勇三者天下之达徳也盖必明足以烛理然后谓之知不然则知之不精至有以君子为小人以小人为君子者矣必理足以胜私然后谓之仁不然则行之不笃至有知其为君子而不能用知其为小人而不能退者矣必气足以配道义然后谓之男不然则所知而行者亦且半途而废至有知用君子而卒不果于用知退小人而卒不果于退者矣尧舜禹汤文武之所以为知为仁为勇者具见诸经臣愚不敢逺引备述姑即是书所谓汉唐二代之君其于君子小人进退用舎之间亦略可见矣盖必若汉昭帝辨上官桀之诈以信霍光庶可谓之知而苛察之知非知也必若汉文帝割邓通之爱以从申屠嘉庶可谓之仁而姑息之仁非仁也必若唐宪宗不沮羣议卒任裴度以成淮蔡之功庶可谓之勇而亢暴之勇非勇也彼代宗深信佛法惑于元载报应之言而不能察是以贪昧而昏其知也宗溺意声色知李林甫之妬贤疾能而不能去是以爱欲而害其仁也元帝屈于恭显之譛而不能直萧望之之寃是以柔懦而丧其勇也若是者今其治乱安危何如哉臣愚窃观今日天下之治上安下泰文恬武熈积袭因仍徇名废实天下之事恒所令非其所好天下之人皆奉意而不奉法如曰振纲纪而小人之无畏忌者自若如曰励风俗而士夫之无亷耻自若饬官司也而汚暴益以甚裕民兵也而疲益以极减省有制而兴作每疲于奔走蠲免有诏而征敛每困于追呼考察非不行而幸门日益开简练非不举而私挠日益众赏竭府库之财而有功者未必劝罚穷谳覆之案而有罪者未必惩凡若此者其蠧根源将必有在臣愚诚不足知之夫以陛下之聪明天纵宵旰勤劳若今日之留意是书者岂不知讲学用贤以图政治而故使之至是哉特以人心不可两用或者一念之间夺于彼则不得务于此惑于外则不得专于内故虽劳于求贤而一或有妨乎己则贤者未必得用虽勤于立政而一或有碍乎己则善政未必得行是惟陛下宻察此心惧有于无必开拓此心之所谓知必力行此心之所谓仁必奋此心之所谓勇以力求所谓中行有孚大车以载之贤知之必深任之必笃日置左右薰陶启沃稽之经传质以是书直以今日之事验之既往之迹见其用某人而兴行某政而得则曰今尝亦有是乎见其用某人而亡行某政而失则曰今岂亦有是乎反观内省长虑却顾兢兢此心罔有内外罔有终始大本既立万目自随则前所谓积袭因仍徇名废实之皆将一旦革去无有难者而此丰泰大有之业可保无失如唐虞三代时矣区区汉唐之治如此书所载尚何足道哉臣狂瞽迷谬凡此皆儒生之常谈世之雄杰才辨者未必不以为迂腐而不可用然臣力求古往反复究思要之至理窃惟治造之大本莫切于此而救时之急务亦莫先于此舎此而欲别为奇谋良防以坐收唐虞三代之治臣愚不敢负此心以欺陛下也夫以陛下之圣据大有为之势操大可为之权如天之于万物欲春而春欲夏而夏欲秋而秋无与牵制无与沮挠断然而行实圣心一转移间耳夫何难之有哉伏惟陛下察臣之愚矜臣之志不以出位为责不以未信为嫌试以今日惓惓是书之意而一行之则宗庙社稷之福天下生民之福皆将不外是矣臣不胜惓惓战栗待罪之至
　　某始乎狂妄为此幸不即罪巳弃而焚之矣既十年偶读曽南丰论孔光焚藁事谓必焚之使后世不见藁之是非必其过常在于君而美常在于巳也其可乎哉且光之为是亦庸知其言不果出于邪而故焚之以盖已之奸以惑于后世者乎予用是惧乃从官府案牍中掇拾其旧以存用志吾过且以彰吾君之美于亿千万载而不忘也成化十八年秋八月某谨识
　　奏止奉送神像疏【马文升】
　　查得近该御用监太监王瑞等奏称钦防差往湖广江西等处公干合用黄快船六十只带去官舎勇士匠八十六员名乞要应付等因奉圣防是钦此钦遵抄出除照例应付及询讨船之人俱言往武当山送帝神像近又该司礼监太监陈寛传奉圣防朕弟汝王之国凡一应合行的事该衙门便照例开具来説钦此除钦遵施行外近又该巡按直监察御史丘天祐奏称直池州等府贵池等县地方五月十一日起十三日止骤雨连绵山水泛涨势约三丈渰死男妇二百六十一名口漂流居民房屋一千九百余间臣又闻河南山东南北直辽东山西自七月以来天降骤雨平地水深数尺漫倒城垣没渰田禾自通州直抵湖广江河两岸无处不被水灾而河南黄河之水为害尤甚各处秋田必无所收况今陜西北敌在套势甚猖獗未见勦平劳及三省民不聊生而东北诸边亦未宁静湖贵苗夷倡乱方且用兵此正天下多事之秋也仰惟皇上奉送帝神像于武当山固是为国为民祈福之意而神亦以好生悯物为心臣巡按湖广亲诣本山看得宫殿雄丽神像尊严此皆我太宗文皇帝所造其制度规模无以复加矣皇上若欲奉送神像使时年丰稔边方无事不甚劳伤且犹不可况今天下水旱防蝗边方用兵亲王之国民困财竭之际而乃有此举甚非所宜恐神亦不安而福亦不降矣钦命内臣并带去官员如此之多所过去处该用人夫动辄数千差去官员固为安静终是劳伤况自京城至于通州道路泥泞人马难行尤为不便臣累荷列圣莫大之恩叨官五十余年幸防皇上委任隆重职掌兵戎官居保傅责在辅弼使天下之人窃议当此多事之秋而为此可巳之事诚恐后世史必书之臣若不恳切为皇上言之是孤眷遇之恩勉留之意则臣负国之罪将何所逭哉伏望皇上悯念生灵察臣愚忠将前神像暂且停送年时丰稔边方宁静民困少苏之日差官送去亦不为晚倘纳臣言宗社幸甚天下幸甚治十四年七月十六日题十八日奉钦依卿所言具见忠爱但事既举行难以中止差去官员人等不许沿途生事扰人已有勅严加戒谕了该衙门知道钦此
　　地震陈言疏【马文升】
　　查得近该巡按陜西监察御史燕忠奏称据西安并长安等县申称治十四年正月初一日申时分忽然地震有声从东北起响向西南而去动摇军民房屋本日酉时分复响有声如前至次日寅时又响如前又据本府朝邑县申本年正月初一日并初二日寅时地震声响如雷自西南起将本县城楼垜口并各衙门仓监等房及槩县军民房屋震摇倒塌共五千四百八十五间压死大小男女一百七十名口压伤九十四名口压死头畜三百九十一头只及县东北正东南地方安昌八里一十九处遍地窍眼涌出水深浅不等泛流震开裂缝长约一二丈者四五丈者涌出溢流良乆方止察家堡严伯村等四处涌出几流成河不时动摇自本日起至十五日尚震未息人民惊惶四散逃避高阜去处搭庵存住等因随据延安庆阳二府及直潼闗等卫各申称所属州县与前长安等县同时地震声势相同具奏该礼部抄出及访河南河南府灵寳等县亦各地震如前臣惟地乃静物止而不动动则失其常也考之古典地震乃臣不承于君夷狄不承于中国之兆厯代固有地震未有震于正月朔日者亦未有震开而裂水出将成河者此乃非常之异古今所未多见者也况朝邑县南近华岳东连黄河而潼闗之山实与华岳相连潼闗朝邑地震如此之甚则华岳黄河必为之震溢矣且兆不虚示必有其应况陜西乃闗中重地四邻番寇而延庆二府又与河套宻迩正月朔日地震而北敌十五日拥众入寇榆林是则侵陵中国之兆亦巳明矣臣闻此大异惊愕莫知所措除痛加修省外照得即今北敌小王子部落日众精兵数万其首领和硕者枭雄桀黠往往以诈计败我官军近来入冦少散枪掠专一攻围城堡烧燬草束而用兵且精亦有号令观其所存其志非小若不使之大遭挫败逺遁隂山或自相讐杀部落离散年复一年得我厚利获我甲兵以彼之马力借我之技巧恐为中国之大患也仰惟陛下宵旰忧劳励精图治虽古帝王亦不过是宜其两仪奠位四夷賔服今陜西地震如此其异非常是皆天心仁爱陛下故示此以警告之欲其早为修省而保洪图于亿万斯年也今海内民困财竭兵衰将懦纪纲未大振法令未大行文恬武嬉奢靡成风北冦猖獗人心涣散此正安内攘外之时修徳弭灾之日伏望陛下祗畏变异修省克责行仁政以安养斯民重台諌以广开言路府库之金帛重为撙节以备急之用无益之斋醮暂免修设以省浪费之繁念钱粮之空虚止传奏无例之官悯畿民之艰窘禁奏讨有碍之地遵圣祖之训毎清晨视朝法列圣之规日奏事二次今敌住河套正在用兵之际乞将陜西织造绒褐内官早取回京以苏一方军民之困存其余力以备二边飞挽之急仍乞勅翰林院撰写祭文礼部奏请差官赍捧香帛前去陜西致祭西岳华山西镇吴山之神更乞勅陜西巡抚都御史将被震倒塌房屋及压死压伤军民之家量给银若干两以为赈恤埋之资及将所属一应不急之务俱暂停止凡百安辑之方悉从举行犹须操练军马修理城池务使地方宁静军民获安内治既修则北敌不足畏矣臣荷国厚恩五十余年官居保傅职掌兵戎国家安危实同休戚覩兹变异无任忧惶伏望陛下察臣愚衷悯臣劳瘁前项所陈一一俯赐施行则臣安享厚禄不为腼顔而陛下言听计从亦不虚负累次勉留温切之诏矣治十四年二月十八日具题二十日奉钦依览奏具见忠爱之意视朝奏事朕自加省织造绒褐内官便取回其余都准行该衙门知道钦此
　　恤民困以固邦本疏【马文升】
　　窃惟自古圣帝明王英君谊辟莫不以仁民为首务盖以生民之休戚国家之安危系焉成周以农事开国以仁爱养民故传世三十虽有五伯之强而犹知尊周炎汉去古未逺以仁厚育民故厯年四百虽有中衰之祸而旋复旧物此皆以仁政得民心之深而民仰戴不忘之效也继而隋唐赵宋其君有始虽励精图治躬行节俭而鲜克有终者仁政不能乆施于宋而又有突厥吐蕃契丹之患兵戈不息民不聊生卒致倾危而不可救此仁政不能乆结于民心之验也载在史册昭然可考下逮残元前主中国荼毒生灵仁政全无固不足言矣仰惟我太祖髙皇帝扫除残元奄有天下拳拳以爱民为本恳恳以忧世为念验田取赋十一而税凡有买办免其征纳未尝轻敛于民永为定制故民之感恩沦于肌肤浃于骨髓得民之心实有同于三代万万年之国祚盖已基于此矣列圣相承咸遵是道但自正统十四年承平日乆兵政废弛浙江叶宗流福建邓茂七广东黄萧养啸聚于南方敌人额森等侵犯乎京师自此天下多事而民渐凋惫矣肆惟皇上即位之初崇尚节俭尤切爱民内府各衙门供用之物俱定有中数虽光禄寺奉上之物亦防御批而取是以节俭之徳传播天下仁厚之政继述祖宗近年以来为因北冦犯边内府成造军火器械等项及百工技艺之人添之酒饭所以内府各衙门派出物料牲口数多况又该用一倍而派三四倍者不分防有防无年年派出无有止息该部依数分派有司照数追征惧获稽迟之罪定立均徭之名有一大县一年派银五六千两者三四千两者至小州县亦派银数百余两而粮草驿站京班皂砍柴擡柴夫役收买备用马疋该银不下数百万两不在均徭数内俱系小民膏脂前派者未完后派者复至加以宗藩位多冗官太滥俸禄等项及起运京储边粮之外存收粮米所余无几凡百买办俱系民供其视祖宗之时大有不同以此小民穷困已极怨声盈途皇上深居九重何由得知臣询之天下至京方面官员并各该乡官仕于京者皆以买办频繁均徭出银累民爲言大戕邦本实由于兹况今两广江西盗贼生发良善受害浙江湖广等布政司及应天府并南直各府州县俱有水旱灾伤民多缺食荷防皇上钦命宪臣前去巡视及勅巡抚等官用心赈济爱民之仁无以加矣若节年所派物料不许斟酌蠲免有司惧罪严刑追征是所赈者少而所征者多欲民之不逃亡胡可得乎盖自古民安则思治民困则思乱和气则致祥沴气则召异此理势之自然也今徭税既重灾伤荐臻武备衰弱仓廪空虚盗贼充斥而灾异迭见于此之时若不溥施恩与少苏困惫诚恐缺食之民奸宄之徒乘隙啸聚处处蜂起卒难扑灭虽有智者不能善其后矣事之可忧莫重于是盖恩贵预施患在早弭故书曰制治于未乱保邦于未危易曰君子以思患而预防之实有天下者所当深虑也伏望皇上以社稷为重以斯民为念乞勅户礼兵工四部各查自治元年起至十六年止节次派出浙江等十三布政并应天顺天二府及南北直府州县一切买办物料牲口菓品及兵部见追节年亏欠倒失马疋草塲等项银两并成造解京军器与夫一应物料已未完数目备查明白径自具奏一总防同五府各部都察院大理寺堂上官六科十三道掌科掌道官从长计处某物料合当蠲免某物料合暂停止某物料果系急用作何买办凡可以节财裕民乆逺良规议处停当上请圣裁如此庶恩惠溥施而得仁政之本民困少苏而免意外之虞臣叨列六卿之首忝任三孤之职责在上辅君徳下安黎庶永固皇图安如磐石此心之存死而后已今闻兹民患若不以古今治乱系民休戚恳切为皇上言之早为消弭万一贻患地方则臣负国之罪将何所辞伏乞圣明俯赐施行宗社生灵不胜幸甚治十六年十一月初一日具题次日奉钦依该部看了来説









　　名臣经济録卷七
　　钦定四库全书
　　名臣经济録卷八
　　明　黄训　编
　　保治【治下】
　　应诏上书藁【李梦阳】
　　诏曰朕方图新政理乐闻谠言事闗军民利病切于治体可行的着各衙门大小官员悉心开具明白来説于是户部主事臣梦阳上疏曰臣闻人君不患世无直言之臣而患已之不能用其言人臣不患其言不得上闻而常患人君闻之而不乐也盖直言之臣秉心朴实不识忌讳覩事积愤诚激于中义形于词故其言剀切而无回互药石而鲜包蔵是以为君者不乐闻也即闻之不乐行也夫明君英主则不然也谓其言剀切非为身也药石非规名也于是导之使言言可行也于是措之于行是故下无壅蔽之奸上无过举之政故治化浃洽而百姓受福矣臣切伏思陛下则真明君英主也何以知之陛下法祖宗者至矣敬天地者蔑以加矣饬躬勤励延问若不给矣乃犹曰政理未新谠言未闻惓惓焉若将失之欿焉恒不自安也乃于是下诏布诚广路谕之以悉心诱之以乐闻惟恐知之者不肯言言之者不肯尽岂不出于寻常万万者乎臣故曰陛下真明君英主也然而治化不浃洽百姓不受福何也意者病与害为之而陛下弗察也又其渐不可长焉夫天下之势譬之身也欲身之安莫如去其病欲其利莫如祛其害欲令终而全安莫如使渐不可长今天下之为病者二而不之去也为害者三而不之祛也为渐者六而不使不可长也乃顾汲汲曰是奚不安也奚不利也奚不令终而全安也是何异于不药而求病愈于戏其可畏也哉夫易失者势难得者时今覩可畏之势而遇得言之时使仍缄黙退缩以为自全茍禄之计是懐不忠而欺陛下耳臣今谨据所见昧死开坐惟陛下矜察哀怜俯赐观览焉○二病一曰元气之病夫元气之病者何也所谓有其几无其形譬患内耗伏未及发自谓之安此乃病在元气臣窃观当今士气颇似之故曰元气之病夫孔子曰邦有道危言危行今人不喜人言见人张拱深揖口呐呐不吐词则目为老成又不喜人直遇事员巧而委曲则以为善处是以转相则效翕然风靡为士者口无公是非后进承讹踵不复知有言行之实矣如此尚得谓之不病乎且大臣者庶官之表而民之望也今大臣则先不喜人言又恶人直夫谏官得以风闻言事者也今大臣被弹劾则率廷辨以求胜语人曰我非要作官但要屈直明白耳及直矣又恬然作官此何理也往大臣有亲之丧服除非诏不起今大臣服除自起矣如此尚得谓之有礼义亷耻耶夫无礼义则佞人进乏亷耻则国无防佞人进则因循互相欺诋国无防则纪纲不张臣窃谓此等不治必积渐不可救药故曰四夷未侵百姓未离刑政未坠疆土未蹙而国危主忧此臣所谓元气之病也二曰腹心之病夫腹心之病者何也攻之则难攻不攻则亡身者也臣窃计今事势内官者腹心之病也夫内官者隂性而狼贪其地逼近又朋比难翦臣故以为腹心之病夫仓厰塲库钱糓之要也今皆内官主之陛下以此辈忠实可用耶抑例不可废也夫例诚不可废每处置一二辈足矣今少者五六辈多者二三十辈何耶且夫一虎十羊势无全羊况十虎而一羊哉今某某有司擿发其奸幸陛下洞见其情实外议佥曰是必不赦不且窜斥今数月矣犹阁而不行夫人情莫不遮于潜而玩于彰彼未擿发奸尚有严心今其奸业擿发之矣不置之法又不窜斥彼何所惮而不为乎昔人有言曰宦官有罪不可赦有缺不可补言难除也今皇城之内通名籍者几万人焉亦多矣陛下又勅礼部选年十五以下净身男子五百名将安用耶夫人情孰不欲富贵今田野小民无故犹阉割亲儿以希进用矧今有诏矧有名呜呼此其祸可胜道哉夫灭絶人类则必戕天地之和戕天地之和则灾害必至灾害至则五谷不熟人民离散天道乖于上人心怨于下而隂性狼贪之徒无忌妄行于中而国不危者鲜矣臣故曰内官者腹心之病也今陛下诚于此时拔亷直奬忠鲠斥无耻大臣进卢扁之佐则必转病而为安厌祸以为福且陛下何难为此而不为也今议者必曰彼曽不指实某忠某直某为无耻泛言难行然不知上者风也下者草也拔一君子则君子进即有小人相率而化于善矣且人不幸而有病择医而治之者为爱身也今某某有司幸擿其奸是亦国之医耳若一切阁而不行是医能治之而上弗肯使也且陛下何难于此而不为也今诚欲腹心安莫如铲内官之权欲铲内官之权莫如有罪不赦有缺不补传曰治未病不治巳病今固已病也而犹不治是可惑也已○三害一曰兵害夫兵害者何也臣以为冗食而无补空名而鲜实也夫强本者所以弱枝也今在京之兵以卫计之七十有余分为三营一曰神机二曰三千三曰五军盖带甲空者数十万焉意固欲以强本也然至正统巳已才数十年耳拔之乃仅得十二万焉亦寡矣于是有十二团营之名团营至今又才数十年耳日者遣将北伐拔之不满三万焉然其腰鞬弓刀不全也骑士则牵露骨马又旋置安辔等夫兵数不减于前食之者増也一旦而狼狈若此何也官不恤其军豪势多占使逺者逃近者潜职者不以报粮籍不开除又壮丁各营其家老弱出而应防宜其食之者増而用之者寡也臣故曰兵害者冗食而无补空名而鲜实也夫腾骧四卫者今非所谓内兵耶外官既不与稽其数征役又不选用其丁故其人率富豪而气骄夫内官者隂狡而狠贪者也以富豪气骄之人而率之以隂狡狠贪之徒兹其害可忍言哉且夫锦衣卫爪牙之司也今内官之家人子弟官之团营兵之精也内官叅之内兵又其掌之陛下乃何独而不为之寒心耶古人有言曰官惟贤赏惟功今团营把总号头等孰非内官之私人乎彼其家人子弟抑孰非诡托冒官也乃遂布列要地为爪牙乎谚不有之曰萌芽不伐将折斧柯爝爝不扑燎原奈何言贵豫也陛下诚于此时查往年李玉事例仍置总兵官使叅掌内兵又禁团营把总号头等自今不得置私人乃于是令诸左右曰其诡托冒官自首者聴但罢免不问如此则威立而恩亦流所谓销患于未形计之上也二曰民害夫民害者臣以为敛重而民贫又贪墨在位恩不下流也臣闻惟贤智者而后起家夫人未有无所頼而生者也今百姓贤智者百不一二愚蠢者十常七八然又苦无頼而有司者不之防也敛之不问贫富也役之不问胜否也曰是尔职焉矣是故富者剥削贫者称贷称贷之不足则必鬻子鬻子而不足则必逋窜一旦弃父母捐亲戚背乡离井愁怨之声上干天和则必有水旱风雹之灾逋者不还居者缧絏而牵连则必有无辜暴露之尸臣故曰民害者重敛使之也夫内府供用有常数也宜有常簿焉今油蜡皮张诸料等较之治初年费且十倍于前此何也盖下者效上者也取赢者未有不羡者也今既十倍于前则户工二部科派必又倍矣下之州县必又倍矣百姓输纳又有秤头等必又倍矣又经内官必有贿赂是益又倍矣于乎民日贫而敛日积当道不苦言以闻有司乘机而肥其家如此而犹望其治是真却步以求前耳陛下前固尝降诏防存问矣然簿数不减也科派不省秤头如故贿赂公行无惮此所谓空名而实祸也臣故曰贪墨在位恩不下流者此也三曰在塲畿民之害臣伏观洪武某年诏曰直抛荒田地听民开垦永不起科夫民既自开垦之矣不可谓非其田矣而今皇亲之家聴无頼光棍投献主使谓非其田也请之朝廷朝廷亦谓非其田率即赐皇亲家皇亲家既奉天子命为已有乃辄遂白夺其田土夷其坟墓毁其房屋斩伐其树木于是有百年土著之民荡产失业抛弃父母妻子千里之内举骚然不宁矣夫皇亲与国同休戚者也而禄非不丰贵非不极也乃秪以区区之田损害赤子动摇基本如此是不欲与国同休耶呜呼亦甚矣昔鲁廏焚孔子见之但曰伤人乎盖贵人贱马也今蓟州牧马草塲与百姓争阡而竞畆尺分而寸剖之臣窃悲也是何贱人而贵马也夫草塲数千顷地耳今三遣官矣百姓连年坐勾摄转相牵聫妨费本业耽阁其生理男不秉耜女不上机卖男鬻女弱者转而死泥涂者过半矣呜呼是何贱人而贵马也臣虽未详其始末窃计今事势万无百姓侵官之理设有之所办亦官租耳非若皇亲之家占之为己有也今据勘牒四至与民争者止十之一二耳臣谓宜置而不问且百十年土著之民一旦逐之使去陛下忍为此耶夫王畿天下之本也今以数十百顷之地失黔首之心伤隂阳之和臣固知陛下不忍矣陛下幸哀怜聴臣愚计勅户部查景泰六年勘官冯諲奏内事理以前项田土仍给民征租但以空闲草地牧马便○六渐夫六渐者一曰匮之渐夫匮之渐者何也臣以为兵连然耳然又苦浪费今各边用兵以将则庸以卒则罢糜财而无功旷日而损威而钱谷吏俛首供给莫敢如何稍有不继则军吏诿以自解是故仓廪不足不曰兵者糜之也曰是钱谷者之误之也钱谷者不曰巳误之也曰是无米而求粥也于是始有和买之议矣和买而不足于是有穵运之例穵运而又不足于是乞内帑之银臣始至户部太仓库银尚百七十余万今销耗且过半矣然而乞者未巳也由是积渐而不止虽欲不匮乌可得矣夫今疆土不蹙于前也又鲜大寇非有若匈奴突厥者也竭天下之力以供边而日犹不足此其故何也糜财而无功旷日而损威者为之也夫钱者泉也言流也散于上则聚于下公家削则私室盈今京城内外千观万寺亦炽矣顾又不止此彼左右侍臣孰非造寺者也动以钜万计谚曰十入一出今彼钜万出则其入不止于钜万明矣夫上惟风下民惟草今方春气和耒耜在野陛下乃不仓廪助不给赈不足顾徧察寺观等勅给费修葺之是道民以奉佛也彼以钜万入者又何惮而不造寺也夫智者察防今货入而于私室矣又出而造寺观等矣设卒有水旱之警兵甲事兴内取则巳匮外敛则民穷臣不知陛下计所出矣故曰又苦浪费者此也二曰盗之渐夫盗之渐何也臣以为其几在民穷夫盗者非不知法当死也彼以为往固无食矣今盗而得食即死不犹逾于馁乎往固无衣矣今盗而得衣即死不犹逾于冻乎往有租调官司之辖矣今盗而得自由不犹逾于追系鞭笞之乎夫天下无智愚强弱举俛首捧心以事我者以有法维之且畏死也今既死而逾于冻馁追系鞭笞之则彼亦何所不至耶故以臣之愚窃计今事势非但忧盗将必有大患大患者何所谓有乱之机无乱之形也夫今天下无不臣之邦四夷无不庭之国百官奉职筐篚歳至太仓有红腐之粟武库之兵朽而不用又无方二三千里水旱之灾也然而哨聚杀人刼县烧村剽掠妇女者日相闻也假如不幸而有方二三千里水旱之灾武库乏兵太仓粟竭百官不奉职夷狄外侵海内有警则事势又何如矣故曰有乱之几无乱之形呜呼此亦可以寒心矣臣谓宜趂此急选良有司恤饥赈寒以安民又宻令整饬城池军马以伺缓急之变夫安不忘危覇者之略有备无患圣王之政况今承平日乆民不知兵万一有意外之警有如平原睢阳之伦乎臣故曰计今事势非但忧盗将有大患者此也三曰壊名器之渐夫壊名器之渐者臣以为黜陟失制也夫明悬爵以待天下之贤将以奉天而理民也故曰五服有章自天命之示非我也又曰爵人于朝与众共之明至公也是以古之英君宁捐百万之费而靳一郎之拜其意亦谓此耳而今乞官者官乞防者防黜其父者陟其子黜其祖者陟其孙臣不知陛下计所出矣夫防者所以报功又示劝也今黜者既陟其子孙则有功者何劝焉是以髙其爵不足以励縻乎赏不足以讽夤縁鑚刺之风既行而廉耻名节之士遂寡且陛下何利于斯而为之也夫大学士万安前侍先皇帝丑秽彰露陛下践阼之始尝令内官逼脱其牙牌逐之去矣而防其子为丞臣不知报耶劝耶且陛下何利于斯而为之也夫薰莸同器不知有薰廉汚并赏孰肯为廉陛下若谓天下之大何恡此一官则所谓袴之藏繁缨之惜者皆非耶惟名与器不可以假人臣故曰壊名器之渐者黜陟失制也四曰弛法令之渐夫弛法令之渐者臣以为舛与玩为之也夫舛莫大于纵罪玩莫大于长奸昔者舜为天子其父瞽瞍杀人孟子以为士师执之为舜者但宜窃负而逃盖法者公之天下受之祖宗者也掌于士师士师不得而专也出于天子天子不得而专也是故士师可以执天子之父而为舜者不可私其亲曩者犯人王礼擅抢夷僧货物损辱国体传笑外邦狱案已具法所不赦也陛下何从而赦之耶以为无罪则固已追偿其货直矣以为有罪未闻有罪而赦之者也有罪而赦之是纵罪则奸长奸长则政舛政舛则民玩民玩则令慢令慢则法弛此古之所大忌而今之所甚忽也夫忌莫大于刑忽莫大于私何则刑天讨也公天道也王者不私其天故罚一人而千万人惧谚曰勿谓尺五后且不补臣故以王礼之赦为弛法令之渐五曰方术惑之渐夫方术惑之渐者臣以为去之不力则诱之必入也夫自古帝王享国长乆者畏天而忧民也非以奉佛也康强少疾者清心而寡欲也非以事仙也且陛下独不见梁武唐宪乎梁武帝奉佛最谨然罹祸最惨唐宪宗事仙最谨然年又最短此其明效大验彰彰可考者而今创寺创观者陛下弗止也比又诏葺其废圮臣不知陛下乃何所取于彼而为之也夫真人者大虚无为之名也今酒肉粗俗道士陛下敬重之如神尊为真人又法王佛子等并肩舆出入珍食衣锦陛下践祚诏曰僧道不得作醮事扇惑人心堂堂天言四海诵焉夫陛下神心睿姿不减于前也乃今复尔者臣故知有诱之者也夫去之不力则诱之必入譬若锄草不尽反滋其势陛下柰何去之不力而反使之滋也夫诱者必曰其道妙又其法灵今天变屡见于上百姓嗷嗷于下边报未捷仓库匮乏信如真人国师道足以庇法足以佑陛下何不遂一试之且彼能设一醮噀一法使天变息而嗷嗷者安乎而陛下不察反听其诱此臣之所以日夜悲心者也六曰贵戚骄恣之渐夫贵戚骄恣之渐者臣以为其防决也夫水防惟土国防惟礼水决则溃礼决则陵昔者髙皇帝制皇亲令曰皇亲之家不得与政臣尝伏读叹息以为圣王不易之论及退而攷夫颁禄列爵则又使大贵而极富已又考其器度田奴之等则又不使逾也臣于是又叹曰是所谓之防也夫皇亲与国至戚也不宜有间今顾制礼以防之者臣以为此固保全而使之安也今陛下至亲莫如寿宁侯所宜保全而使之安者亦莫如寿宁侯乃顾不严礼以为之防臣恐其溃且有日矣夫下替则上陵今夀宁侯招纳无赖罔利而贼民白夺人田土擅拆人房屋强虏人子女开张店房要截商货而又占种盐课横行江河张打黄旗势如翼虎此谓之不替可乎替则陵陵则逼大逼则法行且今侧目而视切齿而谈孰非饮恨于寿宁者也夫川溃则伤必众万一法行陛下虽欲保全而使之安得乎臣窃以为宜及今慎其礼防则所以厚张氏者至矣亦杜渐翦萌之道也
　　初诏下恳切梦阳读既退而感泣已叹曰真诏哉于是宻撰此奏盖体统利害事草袖而过边博士会王主事守仁来王遽目予袖而曰有物乎有必谏草耳予为此即妻子未之知不知王何从而疑之也乃出其草示二子王曰疏入必重祸又曰为若筮可乎然晦翁行之矣于是出而上马并行诣王氏筮得田获三狐得黄矢贞吉王曰行哉此忠直之繇也及疏入不报也以为竟不报也一日忽有旨挐梦阳送诏狱乃于是知张氏有本辨矣张氏论我斩罪十然大意主讪母后谓疏末张氏以斥后也掌诏狱牟斌问寿宁胡不指其事实羽翼予曰虑对耳斌曰指则我能据事实翦厥羽翼奚对焉狱成牟斌叅之其略曰原情应诏论法亦违而渠云十罪者悉置弗入奉圣旨李梦阳妄言大臣姑从轻罚俸三个月此十八年四月十六日也居顷之龙驭上宾矣痛哉何忍言何忍言太医院使吴釴高邮人也谓我曰上崩之明日釴往见一近侍阉防阉挈其白绫褶子出褶子自肩以下血淋淋未干也阉迎釴以褶子泣曰此爷爷口鼻中血也釴相与泣问故言上气絶时阉负之自寝出云已阉抆泪谓釴曰怎更得此圣明皇帝釴叩之阉曰前李梦阳事知否釴曰不知阉曰上初无奈寿宁辈逼何金夫人又日在上前泣诉不平上欲借官人每力一日朝退召三阁老上问曰李梦阳言事若何刘健辄对曰此狂妄小人耳上黙然良乆谢迁前对曰其心无非为国上颔之曰然防科道官交章入李梦阳由是得释然释之日金夫人犹在上前泣诉求重刑上怒推案出竟批止罚俸三月汝以为此等皇帝能更得否言既二人相对大声哭而尚书刘公大夏曰释李梦阳时防上召我言阉辈事因遂及李梦阳事上曰朕初欲轻谴此人而左右者辄乃曰轻莫如打二十放了已顾大夏曰汝知渠意乎大夏叩头对曰臣不知上曰打必送锦衣卫渠拴闗节打之必死也于渠辈则诚快矣如朕杀諌臣何正徳间予至江西则见都御史艾璞曰璞往为光禄卿故事光禄寺日办有攅盘云攅盘者供近侍宴者也孝宗末尚俭节斯格不行矣而一日未申间忽有防趣办攅盘十余众惊愕办矣乆不之取也例办不入卿不出璞守至昏黑东安门将下锁矣一老阉来曰官第出璞于是仓皇出明日入至寺寺阉耳语璞曰知攅盘否璞何由而知也阉曰昨夜上盖游南宫云皇后皇太子金夫人从而二更时召二张自东安门入璞问曰何事阉曰上和解二张耳为李主事璞叩详细阉不荅而予因记往锦衣百户郭勲曰上游南宫时二张夜入侍酒中皇后皇太子金夫人皆迤逦出游上独召大张促膝语左右咸莫知闻第遥见大张免冠触地谢云予始不甚信今以艾公言质之符矣
　　奏记注言动【储巏】
　　伏见陛下即位以来屡垂清问召见大臣至于今嵗举行尤数或讲究典礼或诹询治道或综核庶职或制驭四夷迩者又亲御午门谳审大狱盛徳伟迹垂耀无穷非臣之愚所能殚述臣闻尧舜之徳文武之政所以布天下传后世者赖有典谟方防之存使非史臣当时记载则后代君臣何所诵法故古者设立史官左史记动右史记言大率为此臣备员班行每覩陛下宣召羣臣登对多系帷幄之语造膝之言近臣不得以聴闻史官何由而记录臣窃惜之夫前代史官追述往昔尚且网罗放失捃拾传闻以成不刋之典岂如今日宸睿想之所形圣谟神断之所着明并日月炳若丹青显然可书足以传信且儒学里塾之士门生弟子更相问难犹有日录年谱以备遗亡陛下复万年之位临九有之众励精图治益大有为将来延访日广政事日新盖有不可胜书者顾乃无所纂记以贻来世非缺典欤失今不图诚恐岁月绵逺耆旧凋谢或遗失莫存或传闻各异事迹无以究其始末日月无以考其后先后时之悔恐不能无虽悔亦无及已窃考本朝史职似与前代稍异臣愚欲乞陛下特勅在廷臣僚先后防防召问者备录当日于何殿下钦奉圣防奏对之词具本进览宣付史馆如事干几宻不宜宣露者御览讫仍行封识付之谨宻之臣蔵诸法严之地所谓金匮石室者以俟将来庻圣君言动举无所遗羣臣论説亦以附见洪武年间尝有起居注陛下傥采臣言而行之正合祖宗之典贻万世之谋臣不胜至愿
　　劝行王道奏【张元祯】
　　臣惟为人君者不以王道为心虽有为也谓之有为之主则可非所谓大有为之主也为人臣者不以王道致君虽有功也谓之救时之佐则可非所谓名世之佐也臣非有王佐之才者也而潜心圣贤之学粗知王道之畧养疴山林以待乎大有为之主乆矣乃今幸遇陛下臣不于是时而劝行之少倾葵藿之诚用致涓埃之报是不惟有负陛下抑亦有负于所学惟陛下不以为迂而忽之臣惟王道乃二帝三王相传以平治天下者也其道虽大然皆本之身心而非有待于外者也盖心必纯于天理而无一毫之私然后着之政事亦皆纯于天理而无一毫之夹杂茍政虽善而心于天理有未纯焉是外身心以为治是为无本是为不诚是为覇道覇道者假王道以成功名假天理之公以济人欲之私者也王道真覇道伪王道实覇道虚王道坦夷覇道崎岖王化大同乎天地覇业仅补其罅漏人主不可不深辨也今臣之所陈不及于陛下之更创制度不及于陛下之振举纲维不及于陛下之黜陟人物惟劝陛下于身心上用功以立王道之本而巳身心之功既至则王道之着于政事者布在方册可因而因可革而革可益而益可损而损陛下圣见当自能裁之而羣臣中有名世者出当一一有以辅陛下也臣请详之夫王者之心何心哉天地之心也天地所以相播相荡相轧相磨而昼夜之不息者其心无他惟在生物而巳虽其雷霆之震击霜雪之凋剥亦其所以破其顽而禁其盛非心乎杀之也人心即天理所生之物也如花木之接水泉之续然实皆得是生物之心以为心者也茍非得是心则是身无以生矣为人君者聪明睿智得此生物之心厚而灵犹天所以留心者盖生物必当有以养而教之天不能自养而付养之之责于君天不能自教而付教之之责于君人且当体乎天而心天之心人君尤不可不体乎天而心天之心者也心天之心何如哉心其所以生我者以达之万事以生乎万民也必其四海之内九州之外熙煕乎无一处无一人无生生意皞皞乎无一处无一物无生生气礼乐明备俗化醇美至和薰蒸诸福毕至景星庆云见焉麒麟鳯凰出焉醴泉朱草生焉是即所谓王道也是即皆由其心所以生我者来也然是心也即天理也天理之在此心日用之间本无不流通但以既有此身则不能无耳目口鼻耳目口鼻既独有诸已由是诱之以声色之纷华臭味之甘美得之不得而喜怒哀乐之遂不能无私焉身既有私则此心或为之蔽而不能祛或为之累而不能遣或为之锢而不能释此天理遂以渐而泯即此心以渐而亡私欲长一分则此心亡一分矣私欲长十分天理泯十分而此心亡十分矣始于滥觞而至于滔天始于一爝而至于燎原在人君则居崇高之位操威福之柄无求不遂无令不行其泯此理亡此心则害尤不可胜言者故尤当于是乎用力焉使此心私欲净尽天理浑全无一毫之夹杂不然一念之差或贻莫大之忧一行之失或贻无穷之祸私成于一己之防而患被乎天下之大欲遂于一时之暂而患及于百世之乆可不惧哉王道之行与不行实判于此然非有大有为之资者不能克非大有为之才者不易克也臣所以有望于陛下也臣在山林伏闻陛下毓徳青宫巳负大有为之望嗣登寳位累着大有为之实何者崇异端嬖近习则有以蛊此心而不能大有为矣陛下则能斥而逺之畧无所疑殖货利躭玩好则有以荒此心而不能大有为矣陛下则能弃而絶之畧无所惜开幸门塞言路则有以昧此心而不能大有为矣陛下则能塞彼开此幸者空于一扫言者虽多而不厌虽泛而不罪躬勤政务宵而衣旰而食威权不至于下移躬行节俭削浮冗却贡献帑藏不轻于一费其进退大臣也众望所归则尊以礼而任之专众论所弃亦去以礼而洁其名其顾惜大体也廓如天之量而不惑宫壸之浮言下大事之议而俯从臣工之正论内外之禁严以杜奔竞章服之锡谨以正等威游心恬淡他无所好改过不吝惟是之归此皆天生圣明之资真足以大有为者也天纵英武之才真足以大有为者也真足以纯此心以施之政以体乎天使王道大行于时以复二帝三王之治以绍二帝三王之传者也此臣所以有望于陛下也先儒程子谓学者不可让第一等事与别人做王道乃人君第一等事臣所以劝陛下行之而窃以三防焉惟陛下留神其一曰定圣志其二曰一圣敬其三曰广圣知夫所以必先于定圣志者盖王道之不行系于君志之不定耳志不定则多以近小之见邪僻之説或从而摇之近小之见邪僻之説必曰王道圣人能行非圣人而行徒事虚名效必不着一物之遂且难况于万物一家且难况于天下殊不知王道只在心与政之无私而已非高逺而难行者也人皆可以为尧舜况于人君一事之无私即一事之王道一日之无私即一日之王道一身一家皆无私即一身一家皆王道一国天下皆无私即一国天下皆王道惟其积累也乆则自感化之也致中和而臻位育之效至诚而极叅賛之功尧舜在位则黎民于变而比屋可封四方风动而鱼鸟咸若此岂圣贤徒侈是大言以欺人亦岂圣贤徒饰是虚美以夸世哉本之身心而成效大验必至焉耳臣愿陛下辟旷千古之独见奋迈百王之大勇以先王之言为必可信以先王之道为必可法以二帝三王之治为必可复勿惑志权谋之诡术数之小而自陋其规模勿惑志刑名之惨黄老之虚而自其气象心必志于浑是一团天理之存政必志于浑是一团天理之着一语在此一黙在此志必不间于语黙防事在此大事在此志必不殊于大小大廷在此深宫在此志必不贰于隐显圣躬自少而壮此志必不因之而少壮圣躬自壮而老此志必不因之而壮老臣前所言不蛊于异端近习等圣徳此正王道中事又必持之也坚而不变其始行之也笃而必有其终不使如晋武之初俭后侈唐明之初勤后怠复遗笑于后人如是则陛下之志卓然有定而王道之行确然可必矣古语云有志者事竟成先儒程子云君志定而天下之治成臣不胜惓惓夫圣志既定则身心之功于是可致矣身心之功不过曰存养曰省察曰克治曰扩充而所以致其力者则在于敬也故臣欲陛下之一圣敬焉敬者二帝三王与千圣传心之法王道之要也此心不能无静时静惟有理而无欲此时而敬以存养之则中有主虽万感俱寂而所以知觉者炯然不昧矣此心不能无动时动则有理而有欲此时而敬以省察之则中有主虽万感毕至而所以别善恶者几防不爽矣省察而为私欲而为恶耶即从而敬以克治之或截断于念虑之初或芟除于事为之际必使私欲无一髪之容省察而为天理而为善耶即从而敬以扩充之或达赤子之端以及四海或推乞人不屑之念以及万钟必使天理无一息之间先儒程子谓有天徳者便可语王道其要只在谨独此即天徳也此即慎独之功也臣知陛下天理之圣心与圣敬者固无夹襍操存固已纯熟践履固已笃实若无俟乎更加如是之功矣然古之圣王道已至而小心翼翼犹若未至徳已盛而终日干干犹若未盛圣学既以此敬成其始亦以此敬成其终也臣愿陛下玩味先儒朱子敬斋之箴详究诸儒释敬之义而黙防二帝三王能敬之实主此身以此心主此心以此敬身在此即心在此心必不离乎身事在此即心在此心必不离乎事静以涵动之原必笃而益笃于燕闲晦息之防动以妙静之用必谨而益谨于纲纪丝纶之着寂必有感而遂通者在不随寂而泯感必有寂然不动者存不随感而纷必长体念之使此理活泼泼一如夜气之澄必长提掇之使此心常惺惺一如出日之皎如是则臣前所言不蛊于异端近习等圣徳不惟圣敬无始终之变而凡人主未萌之私欲如好杀如好武如好内如好察察以为明等患亦不复生于心而害于政矣臣欲陛下之行王道此实至要惟狂克念作圣惟圣罔念作狂臣尤不胜惓惓夫圣敬既一则作圣之功至矣所谓王道之本立矣而臣尤欲陛下之广圣知何哉诚以王者之道即圣贤之学心与理知与行而已理具于心心存而理得是固当致力于敬然理散于事物一事有一事之理一物有一物之理必其知之真而后行之力自此身以及天下道其当然有在事物有不容己者理则所以然在事物有不可易焉此事此物此理是矣易之于彼事彼物则非此事此物当此时此理是矣此事此物此理易之于彼时则非在我则是易之于人则非在近则是易之于逺则非在常则是易之于变则非先儒所谓天然自有之中所谓亭亭当当恰好处苟非穷之造其极求之极其博则事物之来沓遝参差欲一一应酧斟酌之无毫发之差悉肯綮之中难矣陛下之行王道以本之身心然其着之政事也非一端王政虽莫要于教养之二者然其为法也甚周而甚宻焉必行之真能得乎民心而后可曰王者养民之政必行之真能化乎民心而后可曰王者教民之政如九经达道分田制禄后王亦尝有举此王政者矣何以终有愧于先王经济之盛五礼六乐六徳六行后王亦尝有举此王政者矣何以终有愧于先王甄陶之妙干城之御储峙之恤后王屡有举此王政者矣何以终有愧于先王张皇赈救之良天地之利先王兴之何以若巨若细比之后世也大而尽生民之害先王除之何以若巨若细比之后世也净而均兼之亷耻丧而浮伪滋后世习俗日恶矣何以反诸王道之淳枝叶繁而根本蹶后世之学术日乖矣何以归诸王道之正不宁惟是众论盈庭甲曰可乙或有所狥曰不可此曰当重彼或有所蔽曰当轻其是否之的何以别羣臣布列大诈似信大奸似忠正人指奸人为邪而奸人亦指正人为邪其贤否之实何以明此其所以于此道当然之中尤不可不求其所以然之故而知之尤不可不真求之尤不可不博也陛下聪明睿智得之天赋所谓尤厚而灵者故于御极之初于臣前所言不蛊于异端近习等圣徳一旦即行之奋如雷厉而风飞如天旋而地转非知之素真养之素厚而为天下之大知何以能此是以风闻天下在在欢舞非惟臣以为大有为之君天下莫不举手加额以为大有为之君也非惟臣望王道之行天下莫不延颈跂足以望乎太平也臣愿陛下因此圣知之巳明而推之于万一之未明因此圣知之巳真而推之于万一之未真益懋伊傅多闻学古之训再味朱子格物致知之説自身心性情达之人伦物理质之六经羣书精矣益究之使精至矣益究之使至古今事变览阅多必究治乱之原以昭兴亡之鉴制度各物稽考多必究创建之意以为润色之据人物臧否辨论多必即其行事究其心术以扩知人之哲事事有其要言言有其实必一一究之使一一足以为行王道之资毋徒如腐儒之务记诵炫辞章于口耳笔舌之间而巳又必益宏明目达聪之度益敦好善乐谏之诚不惟启经筵以劝讲而儒臣之端谨粗知王道者不问大小时赐引论所以涵养圣知者深不惟容台谏以尽言而朝臣之端厚粗知王道者不问大小或限五品以上时赐延问则所以増益圣知者详延引之时必俯垂温顔戒以毋有避忌使之得以尽其情彼勲戚宦官陛下虽不假以权宠亦宜使之羣侍拱聴庶有以开其识而知所惮所以保护圣知者益切如是陛下合千万古之知为一人之知合千万人之见为一人之见盈天下之事事物物圣知无不真举而行之天下无不决圣知无不博叅而措之天下无不当敬固王道之要此又王道之急务也臣尤不胜惓惓抑臣此三防皆所以立王道之本者也皆所以用功于身心者也陛下必于此三防兼致其力而不可废其一焉如志已定矣使敬或不一则志徒大而身心上尊徳性之功欠无以充其大以全王道之体故先儒胡氏云志立于万事之表即继之以敬行乎万事之内而先圣孔子云志于道即继之以据于徳依于仁者此也如敬已一矣使知或不广则所守徒固而身心上道问学之功欠无以进其明以大王道之用故先圣孔子约顔子以礼必先博之以文而三圣尧舜禹一中之传惟一必先之以惟精者此也陛下真足以大有为者功实在此真足以心天下之心使王道大行以复二帝三王之治以绍二帝三王之传者功实在此诚不宜不于此兼致其力也昔朱子进正心诚意之説于宋帝或正以上所厌闻臣惟陛下决非厌闻之主也又王通献太平十二防于隋帝或诮通不智臣惟陛下无使臣复蹈通之诮幸甚幸甚为此具本亲赍谨具奏闻奉圣防该部知道钦此
　　添进日讲并东宫性理等书【张元祯】
　　臣防召纂修叨充日讲仰窥圣徳髙广圣学深博见之于事天勤民孝先奉慈与夫纪纲法度之施语黙动静之防一惟典礼之是遵诚敬之是笃兼之声色燕游絶无所好頥神适情惟琴惟书万几虽总揽独断而延接大臣博访公论不矜主已其尤足为宗社生灵之大庆者仁爱钦恤之念常切不忘是以天变虽累可惧而旋即消外患虽屡可虞而旋即弭此我皇上诚有第一等帝王之资足以致第一等帝王之治而加意于第一等帝王之学者也然圣学有大本焉本立则道自充圣治有大要焉要举则效自着欲立大本举大要非心学理学之明则不可得也心学与理学体用相须初非二致心学以存心言心存则理益精理学以穷理言理穷则心益睿二帝三王所以隆治化而上下与天地同流者实自此始此即帝王第一等之学也其説散见于五经四书巨细精粗固甚明白但求其直指根源提挈指要使一览即知其槩则莫有如宋大儒濓溪周子之太极图横渠张子之西铭而洛阳程子定性之书新安朱子敬斋之箴则用功之尤切者也皇上学无所不究书无所不阅其于此学此书留神乎圣览妙彻乎宸者乆矣然问学益讲则益明义理一温则一新此古昔圣帝明王所以贵乎致缉熈之功求多闻之益也伏乞皇上日讲之时命内阁将太极图等书同周易大学衍义以次分委臣等进讲或每月毎旬专定一日或二日独命臣讲解庶几臣等一得之愚以少禆圣明万分之一焉所以然者圣治隆于唐虞下至周公而不复圣学传于孔子下至孟子而遂絶皆由此心学理学之不明也臣请得而究言之所谓心学者非如异端之寘心于虚无寂灭也必于日用之间细验真心之发如见孺子入井见牛觳之类由是推而究之使皆油然而不可遏沛然而无不达如是而后真为心学也所谓理学者非如俗儒之费功于记诵词章也必于讲学之际务造真知之地如闻谈虎伤者之容色独变然使凡身心事物皆有以究其所当然而不容已与其所以然而不可易于是而后真为理学也然此心此理又必静而养之于不睹不闻之顷黙而存之于无形无声之表使其功益严益宻而无少间隙其本益深益厚而无少渗漏庶几心与理相涵体与用相资其所无乎不当其所知无乎不精但见此心此理在日用间常泼泼而无滞无亏常惺惺而不昧不息好善则如饥之必欲食渇之必欲饮恶恶则如水之必不敢蹈而恐溺火之必不敢近而恐焚如是则以宰制天下之万物应酬天下之万变浑是天理而私欲净尽吾心亦天地之心吾化一天地之化即程子所谓有天徳者便可语王道也圣贤千言万语其大本大要皆不出此而太极图等书实具见其概者焉夫圣治虽止于周公而不复而圣学则幸得周程张朱四子逺绍孟子而复传圣学实圣治所本未有圣学传而圣治不可复者也皇上既有帝王第一等之资复能加意于帝王第一等之学则致帝王第一等之治何难之有臣伏闻皇上每当万几之暇焚香黙坐静养天和此正程子以静坐为善学朱子以调息而收心之意其太极等书主静主敬之説亦切在是皇上于帝王第一等之学已有本而得其要矣如因臣等进讲前书更防绎熟复优游厌饫则圣学于此心此理愈致广大而尽精防愈极髙明而道中庸是第一等之学昔在帝王今在皇上矣程子尝以第一等事不可让与别人做孟子谓人皆可以为尧舜成覸谓彼丈夫也吾何畏彼哉乞赐俞允即将前书添讲臣不胜惓惓抑臣又幸侍春宫讲读得以仰瞻皇太子殿下天禀英明言动温恭又有以上窥皇上修身仪家之化着于大纲大伦如此窃惟自天子至于庶人行莫大于孝孔子自谓行在孝经又三代盛王太子与秀民同入小学亦同入大学不惟读书而又诵诗盖学虽有大小小学实大学治国平天下之根本其读书欲以知政事而诵诗则善者可以兴起善心恶者可以惩创逸志而感化人心为尤切今孝经诗经小学俱有朱子考正集传等书而朱子感兴诗及训防诗亦皆要臣伏见殿下逐日讲读尚书论语固足以启沃睿养正作圣然复逐日习字一纸非帝王所急似为妨工欲乞皇上那殿下每日习字工程将孝经诗经并小学等书分日轮流同尚书论语讲解不必如尚书论语温背止是审聴黙识每月三次容讲读官将已讲解过者挑诵一二十字以见殿下之留心其习字亦不可废毎日暇时止作数十字不致生疎可已但小学诗经篇章颇多帝王之学惟在知要乞命内阁将小学诗经节取有关于纲常治乱民生艰苦之大者及真徳秀大学衍义所载孝言孝行附之孝经同委臣等讲解庶几殿下聴览不烦而事皆有益仍乞讲解之时命殿下左右伴读亦皆执书旁听殿下退居不时使之讲説赐之问辨诗则不时使之陈诵赐之歌咏如此则殿下不必自诵自读而闻之自熟矣况诗之歌咏抑扬有可感动者寓焉此昔魏武公使瞽蒙朝诵诗以致劝戒之意也此于殿下睿徳补养非小夫皇上既加意于帝王第一等之学皇太子殿下乃天下臣民万万年之所属宗社万万年之所托诚宜亦进第一等帝王之学用能以圣继圣而绵第一等帝王之治其孝经诗经小学等书亦皆心学理学之所在者第一等帝王之学此实其基也乞亦赐俞允即将前书添讲臣不胜惓惓然臣因是而复有献焉诗即今之歌曲古之乐章与载事之书不同吟咏抑扬实有感动人心处故孔子曰兴于诗又曰诗可以兴今诗经三百篇孔子皆尝歌之伏闻皇上深达制作之妙郊庙音乐一一是正如兹因殿下讲诵择其有闗风化之大如二南闗雎邠风七月之类被之管宫中燕闲时奏焉其古雅平淡之音岂惟有助于頥神养性而已哉成周盛时声诗为乐用之闺门用之邦国用之乡人以化成天下此亦治道所系皇上能留神焉幸甚幸甚呜呼今天下赋役繁重民穷财尽水旱相仍盗贼不息士大夫大道罕闻防耻不恤贪暴矫激逢迎奔竞习以成风下至民庶多骨肉相残夸诈相胜薄父母而厚妻孥竞奢靡而甘刑宪此皆世道风俗之可忧者皇上方兹大新庶政痛革宿臣顾袖手旁观不能陈其一二而乃劝讲前书不几于迂而不切臣切惟此正似缓而实急似轻而实重乃世道之大机轴大关涉也皇上诚能加意使真心真知之形于万几者浑是天理无或遏无所蔽焉而又责任贤辅弥纶调燮与之大有为则干旋转移犹风偃草其致帝王第一等之治真易易耳何民疲俗恶之足忧哉臣是以不胜惓惓为此谨具题亲赍以闻伏勅防











　　名臣经济録卷八
&lt;史部,诏令奏议类,奏议之属,名臣经济录&gt;
　　钦定四库全书
　　名臣经济录卷九
　　明　黄训　编
　　保治【正徳上】
　　陈言治道要务疏【章】
  </div>
  <div class="pagination">
   <a href="名臣经济录_page2.html">
    上一页
   </a>
   <a href="名臣经济录.html">
    1
   </a>
   <a href="名臣经济录_page2.html">
    2
   </a>
   <span class="current-page">
    3
   </span>
   <a href="名臣经济录_page4.html">
    4
   </a>
   <a href="名臣经济录_page5.html">
    5
   </a>
   <a href="名臣经济录_page6.html">
    6
   </a>
   <a href="名臣经济录_page7.html">
    7
   </a>
   <a href="名臣经济录_page8.html">
    8
   </a>
   <span>
    ...
   </span>
   <a href="名臣经济录_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
