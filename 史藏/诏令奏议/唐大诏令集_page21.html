<!DOCTYPE html>
<html>
<head>
    <meta charset="UTF-8">
    <title>唐大诏令集 - 第 21 页/共 71 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐大诏令集 - 第 21 页/共 71 页</h1>
    <div class="content">　　第十八女可浔阳公主
　　第二十一女可临汝公主
　　第二十二女可思平公主
　　第二十三女可卲阳公主
　　门下庆阳之泽允洽于家邦肃雍之德宜正其封邑第十六女等皆夙禀柔明幼闻懿范图史之训行表中闱奉苹蘩之则义昭外馆朕嗣膺丕业爰贲宠章宜申汤沐之封以彰车服之等丕承懿号允副恩荣可依前件【贞元二年】
　　封真宁公主等制
　　门下第二女等皆以柔懿备闻夙训知中闱内则之义禀傅姆女史之规礼有待年恩从广爱徴于旧典俾洽疏封式分汤沐之荣庶成肃雍之德我庆泽被于家邦可依前件【元和元年八月五日】
　　封永昌公主制
　　门下普宁公主天泉滋徳崇兰发彩纂组之华每工于经目保阿之训深得于稚年容礼必叶言行无间从容珩璜之韵婉娩柔嘉之仪而封疏旧邦礼宜改避是择美邑再用申恩可封永昌公主主者施行
　　封七女公主制
　　门下长女等抱子弄孙之荣贵贱之大情也朕以四海奉皇太后于南宫问安之时诸女侍侧螽斯之庆上慰慈顔鸤鸠之仁内懐均养虽秾华可尚出阁未期而汤沐先施分封有据宜加美号以表令仪
　　封十二妺等四人长公主制　　白居易
　　勅古者帝子下嫁必使王公主焉近代或有未筓年而赐汤沐者亦加公主之号以宠重之第十二妺等先帝之子也比朕之子宜加等焉故当防年各封善地咸命为长公主未及厘降先开邑封所以慰太后慈念之心表先帝肃雍之训亦欲使吾孝理之道敦睦之风自骨肉间以及天下可依前件
　　封太和长公主制
　　勅公主之封号也或以善地或以嘉名立爱展亲兹惟旧典第四妺端明成性和顺禀教静无违礼故组紃有常训动必中节故环佩有常声嵗茂秾华日新淑问乃眷肃雍之徳俾开汤沐之封可依前件【长庆元年三月】
　　封定安大长公主制
　　门下我国家制取戎夷推崇恩义示之以大信重之以和亲所以殚声教于殊邻割骨肉之深爱累圣略载于国章太和公主擢秀天潢聨华宸极智惟周物识可洞防乃者回鹘输诚愿求相好穆宗皇帝义难违拒且务怀柔以鳯楼和淑之姿降龙庭桀骜之俗一朝辞阙二纪于兹常兴去国之悲已絶还乡之望今可汗自窃名号来依塞垣朕以渥泽久濡飘零可悯赍以粟帛喻之旋归曾无感激之心益肆贪婪之性遂得忠义同力将帅协谋未金鼓之音已溃犬羊之众遽收贵主出彼穹庐上以慰太后之深慈下以摅兆人之积愤将修庆觐坐雪幽寃名节自全叹尚何极笳箫凄悲休传朔漠之声环佩铿锵再齿平阳之列是用易其旧邑锡以嘉名增沁园汤沐之封释邉地风沙之思举兹典礼用表忠勤祗服宠荣永光简册可封定安大长公主【防昌三年二月二十五日】
　　封延庆公主等制
　　门下车服之制载美周诗汤沐【阙】
　　等并禀庆绛河流芳彤管秾华懿淑
　　雅志静专柔顺之心叶于礼度肃雍之道庆于言容宜锡粉田之荣用昭银牓之贵可依前件【防昌二年十月十日】
　　封万夀公主制
　　长女可封万夀公主
　　第二女可封永福公主
　　第三女可封西华公主
　　第四女可封广徳公主
　　第五女可封和义公主
　　第六女可封饶安公主
　　门下诸女之封始资汉制疏邑之典今为国章长女等坤道禀柔条风育徳庄敬柔顺受粹气于灵源言容法度昭穆徽于内则祥降北渚教袭南薰克成天和更承姆训虽年方龆齓而体备肃雍用洽私宠俾开井赋可依前件【防昌六年五月二十三日】
　　封盛唐公主制
　　门下展亲外馆则必待年广爱中闱宜光启邑第六女祥开银汉秀发金枝孝敬生知柔闲夙禀克奉姆师之训每遵诗礼之文法度自持秾华益茂爰申彞典载锡嘉名俾承汤沐之封式示邦家之庆可封盛唐公主备礼册命
　　册文
　　册信成公主文
　　维开元二十五年嵗次丁丑八月癸夘朔十五日丁巳皇帝若曰于戏易着于归诗称下嫁所以正风化厚人伦也咨尔信成公主淑慎由柔明形外训以师氏颇详环佩之仪脩其妇功更习纮綖之艺日徴先近年及有行宜锡徽章俾膺茂典今遣使金紫光禄大夫兵部尚书兼中书令集贤院学士脩国史上柱国晋国公李林甫副使中大夫守中书侍郎集贤院学士徐安贞持节礼册尔其光昭阃徳长国风无怠厥心永绥介福可不慎欤
　　册昌乐公主文
　　维开元二十五年嵗次丁丑八月癸夘朔二十九日辛未皇帝若曰于戏好合之礼以正人伦肃雍之徳用成妇道咨尔昌乐公主生知法度性与和柔亟闻彤管之言颇识采苹之事素以为绚既闲于内则梅有其实式遵于下嫁宜膺册书之命以备车服之荣今遣银青光禄大夫工部尚书牛仙客副使黄门侍郎陈希烈持节礼册尔其钦崇四教承顺六姻式是大邦受兹明命可不慎欤
　　册髙都公主文
　　维开元二十五年嵗次丁丑九月十一日皇帝若曰于戏古之圣人垂训作则必正内外之位以明婚姻之礼咨尔髙都公主生于公宫自禀幽闲之性教以师氏更有徽柔之则能循法度克慎言容鲁馆于归沁园将启宜膺册命俾叶典章今遣使工部尚书牛仙客副使黄门侍郎陈希烈持节礼册尔其自下于心増脩厥徳式瞻清懿永固恩荣可不慎欤
　　册建平公主文
　　维开元二十五年嵗次丁丑九月十一日皇帝若曰于戏脩五礼者必本于天秩合二姓者将厚于人伦咨尔建平公主秉质尚柔因心克顺黙识阃帷之教明徴图史之言黼藻四徳笙簧六行河洲在咏将叶于好逑汤沐疏封式昭于备礼今遣使兵部尚书李林甫副使中书侍郎徐安贞持节礼册尔其受兹光宠慎乃威仪永保无疆之休且为将来之范可不慎欤
　　册永宁公主文
　　维开元二十六年嵗次戊寅八月丁酉朔二十二日戊午皇帝若曰于戏人伦式教以正国风女子有行将成妇道咨尔永寜公主自防及长终温且恵引图书为镜鉴用柔和为粉泽许嫁而筓既遵于典礼备物之册宜承于宠命今遣使金紫光禄大夫兵部尚书兼中书令集贤院学士修国史上柱国晋国公李林甫副使中大夫守中书侍郎集贤院学士上柱国徐安贞持节礼册尔其谦恭自下淑慎为先无忝公宫之教永贻邦媛之则可不慎欤
　　册临晋公主文
　　维开元二十六年嵗次戊寅闰八月丁夘朔十六日壬午皇帝若曰于戏古之帝子下嫁诸侯所以正婚姻之懿纲昭肃雍之令徳咨尔临晋公主蹈和成性体顺为心颇协生知之敏更承师氏之训柔明并着淑慎攸彰兼四教而不违勤六行而无斁近日云吉嘉礼有期宜穆彞章载光防命今遣侍中豳国公牛仙客副使黄门侍郎陈希烈持节礼册尔其克遵法度用广徽猷发明阃徳垂范于后可不慎欤
　　册真阳公主文
　　维开元二十八年嵗次庚辰二月戊子朔八日乙未皇帝若曰于戏肃雍之徳崇妇道也河洲之训厚人伦也咨尔真阳公主柔顺因心幽闲表质雅着闺闱之则能曕图史之诚徽章载茂淑范无违礼将及于有行宠宜循于赋邑今遣使兵部尚书兼侍中牛仙客副使黄门侍郎陈希烈持节礼册尔其敬慎威仪无致失坠用膺宠命克保宜家可不慎欤
　　册华阳公主文
　　维大厯四年嵗次乙酉三月壬申朔五日丙子皇帝若曰汉家旧制诸女皆封仪服比于藩王膏腴封其井赋咨尔第某女承徽自逺诞秀増华仁孝才明夙有天资之庆言容法度成于壸教之慈敏逹知防周旋中节肃雍是宪婉静流芳虽仅在龆年礼未王于同姓而载扬淑问徳已冠于成人宜锡典章用防国邑是用册曰某公主钦承天命可不慎欤
　　册益昌公主文　　　　　　　薛廷珪
　　维干宁元年嵗次甲寅十月庚寅朔十四日癸夘皇帝若曰昔汉颁鲁国魏赐常山由钟爱以分封亦旌贤而别壤前王茂典厯代成规朕今嗣守不敢失坠咨尔第七女兰茝芳猷肃雍懿范坤顺之性体于自然天伣之资禀于隂教不明尔徳孰慰我心爰稽旧章俾率彞训乃疏汤邑仍锡粉田所以示鸣鸠均养之仁乐螽斯宜尔之庆夙兴夜寐无忘女史之箴下气怡声勉习家人之礼女仪妇道可不慎欤

　　唐大诏令集巻四十一
　　钦定四库全书
　　唐大诏令集巻四十二
　　宋　宋敏求　编
　　公主
　　出降
　　公主王妃不许舅姑父母答拜诏
　　详定公主郡县主出降仪勅
　　出降册文
　　册兴信公主出降文
　　册乐成公主出降文
　　册寿光公主出降文
　　册平昌公主出降文
　　册广寜公主出降文
　　册晋宁公主出降文
　　册嘉成公主出降文
　　加实封
　　太平公主加实封制
　　长宁安乐公主加实封制
　　宣城公主加实封制
　　镇国太平公主加实封制
　　常芬公主食实封制
　　和蕃
　　止和蕃公主入朝制【缺】
　　金城公主降吐蕃制
　　封永乐公主制【缺】
　　封燕郡公主制
　　封东光公主制
　　封和义公主制
　　封宁国公主制
　　和蕃册文
　　册金城公主文
　　册交河公主文
　　册和回纥公主文
　　册崇徽公主文
　　遣黜
　　郜国大长公主别馆安置勅
　　追封
　　追封华阳公主制
　　追封玉虚公主制
　　追封齐国大长公主制
　　赠故同昌公主卫国公制
　　諡议
　　安兴公主諡议文
　　出降
　　公主王妃不许舅姑父母答拜诏
　　天地之尊人伦巳极舅姑之敬礼经攸重茍违斯义有斁彞则如闻公主出降王妃作嫔舅姑父母降礼答拜此乃子道攸替妇德不脩何以式序家邦仪型列阃自今以后可明加禁断使一依礼法若更有以贵加于所生者令所司随事纠闻【显庆二年二月】
　　详定公主郡县主出降仪勅
　　冠婚之义人伦大经昔唐尧降嫔帝乙归妹逮于汉氏同姓主之爰自近古礼教陵替公主郡主法度僭差姻族阙齿胄之仪舅姑有拜下之礼自家刑国有愧古人今县主有行将俟嘉命俾亲执枣栗以见舅姑敬遵宗妇之仪降就家人之礼事资变革以抑浮华宜令礼仪使与礼官约古今仪礼详定公主郡县主出降觌靣之仪以闻
</div>
    <div class="pagination">
<a href="唐大诏令集_page20.html">上一页</a><span>...</span><a href="唐大诏令集_page16.html">16</a><a href="唐大诏令集_page17.html">17</a><a href="唐大诏令集_page18.html">18</a><a href="唐大诏令集_page19.html">19</a><a href="唐大诏令集_page20.html">20</a><span class="current-page">21</span><a href="唐大诏令集_page22.html">22</a><a href="唐大诏令集_page23.html">23</a><a href="唐大诏令集_page24.html">24</a><a href="唐大诏令集_page25.html">25</a><a href="唐大诏令集_page26.html">26</a><span>...</span><a href="唐大诏令集_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
