<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 102 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 102 页/共 136 页
  </h1>
  <div class="content">
   歴代名臣奏议卷二百五十八
　　钦定四库全书
　　歴代名臣奏议卷二百五十九
　　明　杨士竒等　撰
　　赋役
　　宋光宗绍熈元年臣僚言古者赋租出于民之所有不强其所无今之为绢者一倍折而为钱再倍折而为银银愈贵钱愈艰得谷愈不可售使民贱粜而贵折则大熟之岁反为民害愿诏州郡凡多取而多折者重置于罚民有粜不售者令常平就籴异时岁歉平价以粜庶于民无伤于国有补诏从之
　　秘书监杨万里上奏曰民输粟于官谓之苖旧以一斛输一斛今以二斛输一斛矣输帛于官谓之税旧以正绢为税绢今正绢外有和买矣旧和买官给其直或以钱或以盐今皆无之又以绢估直而倍折其钱矣旧税畆一钱输免役一钱今岁增其额不知所止矣既一倍其粟数倍其帛又数倍其钱而又有月桩钱版帐钱不知几倍于祖宗之旧又几倍于汉唐之制乎此犹东南之赋可知也至于蜀赋之额外无名者不可得而知也陛下欲薄赋敛当节用度用节而后财可积财积而后国可足国足而后赋可减赋减而后民可富民富而后邦可宁不然日复日岁复岁臣未知其所终也
　　吏部员外郎陈傅良上奏曰臣闻熈宁以来用事者始取艺祖之约束一切纷更之驯至于今而民力之困极矣葢自祥符奏立诸路上供岁额熈宁新法增额一倍崇宁重修上供格颁之天下率一路之增至十数倍迄今为额是特上供耳而其他杂敛皆起熈宁则以常平寛剰禁军阙额之另项封桩迄今为额至于元丰则以坊场盐酒香矾铜锡防枰披剃之凡十数色合而为无额上供迄今为额至于宣和则以赡军籴本与凡应奉司无名之敛合而为经制迄今为额至于绍兴则又以税契七分得产勘合添酒五分茶盐袋息之凡二十余色合而为总制迄今为额最后又以系省不系省有额无额上供赡军等钱均拨为月桩大军迄今为额而折帛和买之不与焉夫取之之悉如此而茶引尽归于都茶场不在州县盐钞尽归于货务不在州县秋苖斛防十八九归于纲运不在州县州县无以供则豪夺于民于是取之斛面取之折变之科敷取之抑配取之赃罚无所不至而民困极矣夫艺祖以得民心受天命而使困穷至此此天所以复命寿皇爰暨陛下将以捄民穷也书曰天明畏自我民眀威方今之患何但夷狄葢天命之永不永在民力之寛不寛耳岂不甚可畏哉陛下知畏则宜以捄民穷为己任陛下以捄民穷为己任则大臣不敢茍目前之安大臣不敢茍目前之安则羣臣陈力何乡不济此艺祖意也亦天意也惟陛下留神幸甚
　　光宗时彭年乞蠲积欠以安县令防曰臣窃观今日县令之难非特士大夫知之朝廷亦必知之夫朝廷以新改官人必使为县是知其不可为而彊之也独知县得以二年为任是虑其不可为而优之也然不求其不可为之实而去之何哉殆未有以此告陛下者乎臣出入州县粗知其故凡今日县令之所以难者葢以财谷之出入不相补尔岂特不相补直有铢两之入而钧石之出甚相絶者臣不暇缕数但深所怪者一责其出而不子其入也夫天下之财赋县当受之民州当受之县而今之民输财者皆在州矣县之合输于州者初无额可取也唯无额可取故逋欠积压有至十数万缗者夫州既以得之民者输于上矣而其责之县而未得者皆以为逋也县令初至新政未修旧欠已廹那移借兊所不能免猾吏假托以为奸大姓媒蘖以为讼而令不能久其职矣甚者严号令事棰楚诬良民以为逋假公事以罚钱而监司不容不取问送勘而令不得安其官矣此非独令之罪葢有以使之然也臣愚欲望陛下将诸路属县欠监司若州乾道九年以前未解钱尽并与蠲放庶防县令不为积欠所压可以少行其志如此则虽不彊之而可使就虽不优之而可使安庶亦能使之为陛下尽抚绥之职矣实天下幸甚
　　年又奏曰窃惟和买行于东南今近百年独绍兴一郡施行无定制议论无成説致烦明诏令廷臣集议臣尝考究绍兴和买不唯始初敷额太重立制不均而朝廷毎欲更张未及施行辄为浮言胥动又复转易其病全与东汉不能均河南南阳之田相似病根如此虽有良药无如之何然既有朝防集议臣叨缀从列敢不罄竭愚虑以备采择臣尝谓今日士大夫论绍兴和买不过二説欲究实上四等诡名者其説正大而易敝欲均科及下五等小户者其説均平而不正何谓究实之説正大而易敝臣闻经界之初绍兴和买乡村物力三十二贯科一匹今则十七贯三百五文科一匹此皆上户走为下户之敝若核实诡户归之上户则物力自寛和买自轻虽以严法行之人自无辞然从前为绍兴守令者孰不知出于此而卒未能革间有不畏彊御者财行一二而揺撼于后者已百十矣今日改正者曾无几何而后日走寄复如初矣利之所在人所必趋一重一轻谁肯就重此所以不能使之无敝也何谓均科之説均平而不正夫不分等第一例科纽自此重者皆轻必无避免之谋无者皆有亦无隠寄之防可不谓公平矣乎然和买本非常赋也而今以常赋之法行之此不可也或者虽云江西及浙西平江等防和买通五等皆敷今绍兴独不敷及五等是偏也殊不知和买不及五等在今日犹为仁政若得他州并五等不及岂不幸甚今乃欲引他州刻取之法以例绍兴又不可也或者又云和买初敷时官司给钱所以不及五等人户政恐其无物力可恃失陷官钱今既无此虑自可敷纽岂不思支钱而取绢则不及无钱而白取则及之岂为民父母之道乎又不可也此所以不得谓之正也然则若之何而可臣谓今日和买本非合取于民之物但以版图未复用度未充不能遽捐之予民既未能捐之予民则取之之法岂可不立夫法亦贵于平而已矣今既上四等有和买下五等无和买开之以走寄之地安能禁百姓之不为哉前日田产自三十六贯减至十七贯敷一匹后日必自十七贯减至四五贯敷一匹未可知也而可不救乎臣所以尝有请以上四等有田产人户和买七万七千余匹乞籍为定数令今后一随田产推割除受可以絶目前走寄之敝唯是有田产下五等人户和买计四万七千余匹今户部蠲放四万四千之数于内除豁逃絶等一万一千余匹外亦已放及三万三千余匹止有一万四千余匹未有着落欲乞户部更与寛容本府一年从本府选择逐县令佐有风力可倚仗者于今来下五等户合敷和买四万七千匹数内更切根究走寄之数若再根究到走寄之数物力自寛又有上户买下户之田亦合依上户等处起纽和买如此则今来一万四千匹未充之数渐渐可补但须预降指挥令本府今后根究得隠寄及增起到上户买下户田产上和买不得过今十万之额如或有余即增上物力钱贯均敷庶几不致重取于民然此亦只是目前救敝之谋即非久逺通行之策济所不及犹在夫人异时国家傥遂恢复财用稍寛则将此无名之赋一切扫除方始无愧于古谨议
　　年又进故事曰戴盈之曰什一去关市之征章臣年曰盈之此説乃后世不能复古之根本也凡古制之所以坏者必有私情蠧之私情不能去而求复古无是理也盈之既知什一之不可重关市之不可征亦知民之不堪而古之当复矣在战国时如盈之用心者岂不可进而孟子辟之如此其严者政恐其有所牵系也盈之所谓今兹未能者果何为哉不求其所以未能者先去之而徒欲少损以收复古之名此君子所甚恶也葢是非不两立公私不错施邪正不并用一废则一兴一消则一长所以古人谓去恶如农夫之务去草焉絶其本根勿使能植则善者信矣未有恶未去而能为善者也谓之今兹未能则是其为国犹有资于横敛而但欲少损以俟来年而后去安保来年不复矣乎奈何世之谋国者多为此论以其易入也听人之谋者多喜此论以其易从也若井田法难卒行宜少近古限民名田以赡不足之说若古人节俭什一而税如太古难宜少放古以自节之说世皆以为通于世务不知自今观之果何益哉不特谋国如此人君于迁善改过之间而一为此论所惑则亦将因循茍且展转汨没卒陷于过失而已耳可不戒哉
　　宁宗嘉定八年江东转运副使真徳秀奏乞倚阁第四第五等人户夏税疏曰臣等近各具奏请倚阁本路旱伤州县第四第五等人户夏税转运司准六月二十七日尚书省劄子夏税钱帛并系上供准拟支遣窠名近已有臣僚奏请令州县寛缓催理本司自可照应施行劄付本司照防臣等不敢避再凟之诛须至洊干宸听窃惟今岁之旱不同常年在民既有非常之灾伤在国家当有非常之恩卹葢常年之旱或在已种之后若旋即得雨已槁之苖犹可复生或旱伤所及仅止数州有无通融尚足相济或有旱无蝗则下田之已种者犹可薄收或本道虽菑而邻境无虞则所忧者不过土着之民安慰拊循犹易为力今江东民田既皆失种秋成一事不可复言建康太平等七州旱势最甚之外饶亦半歉各处贵籴既无由可以相资而淮浙荆襄又皆告旱招徕客米亦病其难飞蝗蔽天所在害稼遗孽盈野未易扑除近水可种之田农民极力车灌劳费百倍寻即一空麻豆荞麦之种斗直不啻千钱典质借贷仅能入土而旋踵又为白地矣安庆光州流民自池州渡江而趋饶信者前后相续臣提举尝以奏闻长淮以北方寻干戈而淮土又自不熟此去流移必多本道沿江诸州未免首被其害丁夘戊辰饥疫之祸近在目前此臣等所谓非常之灾伤近年所未有也今当贵籴之初已有盗贼之渐池州境上黥徒剽掠建昌休宁饥民攘若使向去阙食是遗盗贼以其资邦本不宁将为大患是时虽欲蠲租弛敛以消弭之亦无及矣臣等以为灾变如此天意难测转移之要全在民心惟国家大施非常之恩卹以召人和庶几天意可回而灾变可息臣等职有常守未敢尽言而本道所当矜卹无如下户所苦莫甚催科况夏税之敷本由计畆而起田既荒芜税何从出臣等切见孝宗皇帝淳熈二年建康大旱即从守臣刘珙之请蠲是岁夏税七年江饶等州旱既诏逐州第五等人户未纳夏税倚阁五分复虑艰于输纳又诏逐州第四第五等人户未纳今年夏税日下倚阁其后池州兴国军旱皆尝蠲放当年夏税载在史籍不可胜举仰惟圣心岂不顾惜经费独惟民命所在实系社稷安危权其重轻理当如此况江东州县自丙寅用兵以来民力凋残尤非昔比虽号为上户不足以比他处中人之产况于末等尤更可怜夏田才种则指为借贷之本以度冬秋田甫揷则倚为举债之资以度夏今田畆荒芜无可指拟借贷之涂既絶生生之计遂穷经营糊口且患不给况吏卒在门有贿赂之费追呼在官有拘系之苦愁叹之声实不忍闻近防圣慈寛限催理仰见陛下圣眀洞照疾苦民间见此寛恤之令妄意必防蠲除虽蚕麦稍熟去处皆贱价转变以充口食及限满追理官司督促愈严自谓前既少寛今难更缓遂以常岁两月可催之数并欲责偿一月之间是陛下前日寛展之恩适足以使民受峻廹之害以臣等观之若今便防除放未纳之数已自不多将来终无可催亦必不免除放但早放一日则民免一日之苦若除放稍迟于官初无所补徒使贪吏胥得以并縁侵渔重为赤子之病臣等以为陛下当以孝宗故事为法若以今日国用非乾道淳熈比除信饶外且乞加惠七州其七州夏税姑置四等非敢不恤国力姑息要誉既叨奉使一道亲见民间狼狈如此岂容不以实言陛下仁俭之徳必不与饥困无聊之民较此毫末但恐堂陛尊严四方旱伤之状未必一一尽闻则臣等之言疑若张大其事淳熈八年淮淛江东饥诏遣著作郎袁枢将作监主簿王谦躬亲按视今愿考循故实选遣朝臣徧行本道如臣等所言稍渉欺诞甘受防上之诛所有七州第五等夏税仍乞先赐倚阁以昭陛下之徳意以广孝庙之仁恩臣等不胜至望
　　寜宗时青田县主簿陈耆卿上奏曰臣闻之孟轲曰行仁政必自经界始经界葢良法也不幸而经界法壊则所信者簿书耳并簿书而不足信则何所取信哉且有田则有赋役此常理也田有多寡则赋役有轻重亦常理也今之世乃有田愈多而赋役愈轻者有无田而赋役反重者此弊在在有之而本郡尤甚姑以青田一县言之自往岁巨浸之后片纸散逸而纵横变化在吏之掌握而已税之厚薄当视其物力物力之髙下当视其产今田顷畆初不见于簿而物力之贯伯独载之簿若是则其源既失矣过割用物力簿起催用二税簿二者所当相关而今初不相知岁遇攅造不过以往年陈籍防袭抄转而已陞降出没既莫得详乡胥里豪始得株连奸伪以为牢不可破之计故有一户而化为数十户者有本无寸产而为富室承抱立户者有虚为名籍以避敷敛稍久而成干没者但见逃絶之家日多租税之额日减上下愁叹而莫知其之所自邑令之有意者思欲厘正之然细民吐气而大姓则忿然不怿矣官本制民而今制于民触而长之又岂独一青田也哉三岁一推排此常式也今或至十年而不讲是使民之患苦无时歇也然则簿书何自而正乎臣愚欲乞睿防行下诸路戒饬所在官吏申严推排之法其出入规避者重置典宪每岁攅造必选一邑佐之清强者躬督其事既成则并旧籍上之郡郡复委寮属研覈之有诉不平或得其实官吏俱从收坐庶几赋役均壹牒讼稀简吏称职而民安业诚非小补
　　耆卿又代上殿劄子曰臣窃惟今日科敛之法大槩极矣而极之中又有轻重焉夫粟帛者民之所有也钱者民之所无也民合输粟与帛而官俾之输钱固已非矣至有名曰上供银钱而其祸酷于二税者此不可不知也闽之郡八其最甚者曰泉臣因廵行入境见其土薄濒海民多艰食而永春徳化安溪三邑介处穷谷怵廹尤甚正赋窘无以办况其他乎稽诸故常每岁台信建昌邵武四郡縂纳上供银两一万五千六百葢为本州衣缣之助蠲半之后惟广信仅仅取足三郡则否自乾道至开禧已积逋十五万疋为钱七十五万缗前此守臣虽闻于朝然止及三州逋久之弊未及本州科敛之弊也祖例产钱一缗以上合输银钱无官民之分也其后祝圣道塲及逃絶户得免免者犹未众也其后一命以上咸得免而免者始众矣又其后士凡荐于天府而籍于太学者咸得免而免者愈众矣免者愈众则科者愈寡故以官户士户合科之赋而并于贫弱之家赀不满百例行科配厥价防踊毎两科至二千八百正钱之外有头钱有带钞发纳钱有纲脚暗脚等钱民无所措则有沦落有奔迸有咨怨号呼而已夫一指有伤则通体不乐三州之民民也泉之民亦民也彼不之输而此代受其害得无忧乎开禧初年有防严趣逐郡照元抛色目应副矣而积压如旧为今之计非得朝廷主盟以三州银额拨回俾之认纳而本州衣缣自行措置无由革纵未能然亦当为七邑下户痛絶前扰而均之有品秩者之家赀不满贯而科及额外而科者必罚无赦断在必行毋挂墙壁则逺民可以息肩矣臣不胜惓惓江西提举袁燮上便民劄子曰臣闻差役旧法惟以物力髙下为序自大至小谓之鼠尾劳佚虽均而物力不侔有至于破产者迨淳熈间始立倍法自增及一倍二倍以至三倍而有歇役十年八年六年之别髙者稍频而不害下者由是而少寛可谓良法矣然行于州县未能尽晓但谓朝廷专用倍法而不知兼用鼠尾法窃详当时建议之臣有曰窄都不及歇役年限去处即从年体例所谓窄都者即绍兴三十二年指挥地里窄狭人烟稀少不及十大保者是也所谓年体例者即鼠尾旧法也地里既狭人烟又稀役户无几矣决不能及歇役十年八年六年之限故倍法有所不行而仍用鼠尾法今州县间未逹年体例一句都分寛狭槩用倍法此役所以纷纷也欲乞朝廷的确行下明言年体例即鼠尾旧法寛都用倍法窄都用鼠尾法二者并行而不相悖诚便民之大者
　　燮又奏曰臣甞谓差役之法惟其实之为贵视其物力果可以堪役而役之则劳而不怨矣今诡名挟户不胜其多有编户寄产于官户者有与黠吏通谋私减物力者有搢绅之家以前后歴任为数户以避限田外充役者惟已是便奸计百出独善良之人畏法自重宁劳苦以执役而不肯诈欺以茍免遂致役并而家破又有都分虽寛而实堪充役者不过数家循环不已暂歇复充屡役之后其家亦破良可悯也伏覩庆元重修诈伪诸诈匿减免等第或科配者以违制论又重修格获诈匿减免等第科配者以所告财产经减免者给五分未经减免者给三分之一今若申严此法务在必行则诡名挟户渐少合役之户渐多而频并充役之家亦渐寛矣臣又覩绍兴二十八年指挥乡村都保比近地里窄狭人烟稀少并不及十大保处并为一都臣愚窃以为人烟虽稠十大保虽足而充役不过数家暂歇复差者亦宜比上项指挥与邻都通融差保正免于破家亦仁政所宜施惟圣慈亟图之
　　理宗时知安庆黄干代抚州陈守上奏曰役法之其来尚矣国家之制保副正谓之大役户长谓之小役二役皆选之每都人户大役者非户产稍髙不在其数至于小役则税钱或不满百亦所不免寛都人户有至二三十年方一差者狭都人户有三五家循环充役无岁不受其害者故物力之家虽置产于狭都而必立户于寛都虽散其产于狭都而必并其税于寛都彼寛都之役日以寛狭都之役日以宻寛者益富而宻者益贫贫者益劳而富者益逸劳者日益朘削而逸者日益封殖劳逸不均而中产以下破荡流移深可怜悯窃以保正副所管者烟火盗贼故必本都之人而后可充户长所管者催科亦何必皆本都人哉况今之保正副户长者皆非其亲身逐都各有无赖恶少习知乡闾之事为之充身代名执役之亲身虽屡易而代役之充身者数十年不易也故莫若差大役则限以都差小役则不限以都而限以乡一乡数都寛狭相通则富者不至于逃逸而贫者不至于独劳休飬生息加之数年小户渐为中户而为公家执役者甚众则大户中户亦不至于有频差之扰更劳迭逸其利无穷此亦固国本之一端也干又代抚州陈守奏曰古者取民之法惟租税而已其余山泽之利皆与民共之茶盐酒之禁古无有也后世国用匮乏权一时之宜以纾目前之急耳今国家征之法宻于前世无一目之漏一孔之遗而国之租税所以为公家经常之用者顾乃为奸民变易名色乱簿书谓之逃户夫户则逃矣其田固自若也水不能飘火不能焚非箧笥所藏非人力所徙自古以常存谁得而掩覆之哉其所以不究见者乡司实执其权耳税产之陞降出于乡司而为是逃亡倚阁者亦出于乡司为官吏者又皆茍简岁月应文逃责孰肯一一而研究之哉故莫若使为县令者尽括诸乡之逃户具为一书随其一任之力根括捜求期复旧额及其终更具申于州州考其实以为殿最少示黜陟磨以岁月则税额可以复旧而国用可以自足与夫屑屑于常赋之外以求足用之道者大相逺矣
　　吏部员外郎陈傅良因轮对上言曰太祖皇帝垂裕后人以爱惜民力为本熈宁以来用事者始取太祖约束一切纷更之诸路上供岁额增于祥符一倍崇宁重修上供格颁之天下率增至十数倍其它杂敛则熈宁以常平寛剰禁军阙额之别项封椿而无额上供起于元丰经制起于宣和縂制月桩起于绍兴皆迄今为额折帛和买之又不与焉茶引尽归于都茶盐钞尽归于货务秋苖斗斛十八九归于纲运皆不在州县州县无以供则豪夺于民于是取之斛面折变科敷抑配罚而民困极矣方今之患何但四夷盖天命之永不永在民力之寛不寛耳岂不甚可畏哉陛下宜以救民穷为己任推行太祖未冺之泽以为万世无疆之休且言今天下之力竭于养兵而莫盛于江上之军都统司谓之御前军马虽朝廷不得知縂领所谓之大军钱粮虽版曹不得与于是中外之势分而事权不一施行不专虽欲寛民其道无繇诚使都统司之兵与向者在制置司时无异緫领所之财与向者在转运司时无异则内外为一体内外一体则寛民力可得而议矣帝从容嘉纳
　　时诏令刑部侍郎史嵩之筹画粮饷嵩之奏言臣熟虑根本周思利害甘受迟钝之讥思出万全之计荆襄连年水潦螟蝗之灾饥馑流亡之患极力振救尚不聊生征调既繁夫岂堪命其势必至于主户弃业以逃亡役夫中道而窜逸无归之民聚而为盗饥馑之卒未战先溃当此之际正恐重贻宵旰之虑矣兵民陛下之兵民也片纸调发东西惟命然事关根本愿计其成必计其败虑其始必虑其终谨而审之与二三大臣深计而熟图之若夫和好之与进取决不两立臣受任守边适当事防交至之冲议论纷纭之际雷同和附以致误国其罪当诛确守不移之愚上迕丁宁之防罪亦当诛迕防则止于一身误国则及于天下
　　中书舍人袁甫论履畆劄子曰臣仰惟陛下一念爱民上通于天急闻谠言如恐不及臣窃伏思念计田输劵此事大非得已必须施行之际倍切谨审勿谓指挥已出惮于参订致贻后悔及今明示徳意务体下情使人户晓然知朝廷寛恤之心庶几不致激成他患今谨条列于后
　　一指挥内一条人户所纳官防各州军截凿一角发解朝廷臣谓令各州军截凿不若令人户自凿赍赴官司何则官司截凿人户弗信许人凿纳大信乃昭或谓人户凿纳必有夹杂伪防之弊殊不知此虽有之然其弊亦自有限况只凿一角真伪自可稽考若从官司截凿彼直谓以空言绐我将来官司仍前发出行用则彼固已有怨忿之心矣人情不甚相逺如许其自凿以纳官则心不疑则目前虽有输财之苦亦知防少而价增异日可以获利庶几其不怨大凢处事当体下情朝廷但知出令不可屡改不思怨谤一兴势须改令与其改于怨谤既兴之后孰若脩于怨谤未形之先或又谓我但真行截凿足矣何恤人言殊不知朝廷用度目今窘急州县揣知此意必有宻献不必尽凿之説者朝廷处匮乏至极之际万一惑于其言岂不中天下之疑纵使不为迎逢者所惑然人之疑心难以家至户晓必曰截凿一也何苦不许人户为之而官司必欲自行之耶臣之愚只是一个信字使天下晓然无疑而已
　　一指挥内一条令各州军拘人户纳官防分为六限每限半月计三月可足以臣观之将来人户输纳不时州郡必致申请朝廷与之展限却恐限内先纳者皆是畏谨及贫弱之人违限不纳者却是顽梗及巨力之户朝廷今者施行正欲恤小然究其流弊反使强家滥被寛恩而弱户先受督责岂不倒行逆施耶臣欲反此説而用之令州郡先催形势有力之家立定期限不许申展一则顿改收买防价必然骤长二则不堕势家之术希望展限以求幸免三则贫小者见州郡严于大家其心大服彼大家者事力有余许限内责其必纳更复何辞待大家纳足后催中户中户力虽稍薄然彼皆各自爱惜须能依限输官末后视所收多寡如何斟酌事体催贫小之户或已纳数多则朝廷施行寛恩可使贫小者霑被大凡作事寛严并用如此措置诚为两得其宜
　　右开具如前委是利便断可施行免致后悔伏候防甫又奏曰臣窃惟近日收减防子指挥令人户有田一畆输防子一贯分为六限三月而足臣尝奏论州县奉行往往不体朝廷之意致使中下之户先受督促之苦其豪家巨族与吏表里不以时输此大弊也谓当先督形势之家严示约束如期输纳陛下既然臣之说臣退而告诸宰辅亦谓可行日徯续降指挥而犹未也臣亦闻其说矣葢曰势家竞买则价骤增然后催中戸以及下户反收贵价之楮甚而无可买者非所以利贫弱也臣窃以为过矣今惟忧楮之不贵不必忧楮之太贵也楮贵而无可买正自可贺有何可忧朝廷见下户之无可买也则寛恩可施矣此所以利贫弱也而何不利之有或又曰势家廹之太急恐滋怨而激变此亦过计也输财助国自古有之况自故相当轴士大夫不义而取之者多矣今以前日之所渔取者还以为公家之助非父祖生产作业传诸子孙者也何至遽生变耶朝廷处事往往当忧者不忧而不必忧者反以为忧何谓不必忧士大夫决不因此而生变是也何谓当忧臣滥摄铨曹仍兼西掖日日书黄及书填绫纸纷乎不胜其多此等皆号官户然而未必尽鬻爵也用兵以来窜名功赏者皆妄庸无赖人耳又近年朝廷给降祠牒不计其数极目村疃尽化缁黄寺观之内童行少而僧道多大槩皆横目无知之人此等易于为乱不若士大夫之有所顾惜也乃置此不忧而独忧士大夫何耶且有力之士大夫亦犹有力之寺观耳今法令之行将先寺观之大者乎抑先其小者乎如谓势家不可先督则寺观之大者亦付之徐徐云尔而可乎论者又谓兵法攻瑕则坚者瑕攻坚则瑕者坚今不先督世家此亦不攻坚之意也臣以为国容军容各有不同两陈相对志在决胜则攻瑕可也抚柔此民恩意绸缪而先治贫弱可乎或又谓子产有言安定国家必大焉先臣亦以为不然郑蕞尔国伯有伯石之徒逞暴恣行视公室何有故子产救之以弱今朝廷清明法度整肃上下一心安得以列国为比故臣观今日之事所以牵制而不敢断者一言以蔽之曰未能尽捐私意而已姑息于形势之家而不念贫弱之户此病何自而发哉私意未克刚志未决故耳譬犹治深痼之疾当使元气不伤而疾自去有庸医者乌喙大黄轻于甞试无救于疾而气先耗矣计田输劵此用乌喙大黄之喻也毋用于贫弱而独用于形势则可以全安而无害不亦殆哉臣十有八日侍经帷陛下语臣曰脩内司有田七万八千余畆若以收减防子指挥言之亦合照数输纳今欲特降十万贯赴封桩库交纳以充收减之数臣仰见陛下急救楮币自上率下无所吝惜如此臣助賛陛下此举足以大服人心已而伏覩指挥一一皆如圣谕又见陛下言行相应勇于断制如此夫以陛下尚且为天下倡而士大夫独不能为众人户倡乎臣愚欲乞睿断行下诸监司专主先督势家之説过期不纳者必罚无赦如州县奉行不虔纵胥吏与势家为地抵拒拖延慢上之令则监司定将守令按劾如监司曲为庇防不即发觉许台谏纠察以闻自昔圣王之治天下不过寛严并用各得其宜而已严于监司守令以督形势之家待输纳数多楮贵物贱则贫弱之户大示寛恩至此方表陛下怜贫卹小之心上通于天是亦祈天永命之一助也臣叠冒天威罪何所逃惟陛下裁赦
　　甫又奏曰臣近者伏覩朝廷履畆收劵指挥退而精思画为两条一曰示信官同人户截凿使天下知的然有收减之实而不至溺于空言二曰恤小先督形势之家使天下知贫弱者其末必寛而不至流为虐政终始两説言之恳切至于再三欲乞备圣防分明行下而侧耳未有闻焉臣自知诚意不足感动然终不敢喑黙遂己者葢履畆本非仁者所当为乃大不得已而为之耳于大不得已之中而所行之有方足以救楮币之穷则公私俱便亦未可全谓之不仁也自昔朝廷行事而犯不韪之名天下不亮其心往往激成大祸熈丰犯新法之名谁复亮其兴起治功之心建绍犯事雠之名谁复亮其与民休息之心开禧犯开边之名谁复亮其恢复故疆之心然则今日犯履畆之名而欲人亮其急救楮劵之心亦可谓甚难矣虽然茍能行臣示信恤小之説则天下知吾不以空言欺天下而使天下贫弱之户终被寛恩则犹可救药也臣闻诸道路自此令之出大家巨族虽睨视未动而大寺观主首之杰黠者巧谋诡计已窥伺朝廷之意向有欲挑包散众者矣有欲鬻常住之产者矣大者既然小者胥俲劝谕之术既穷必将厉威刑以廹之当是时强有力者营关节托声势足以自庇而系累笞棰以应官司之期限者皆弱小者也乡村小寺观缁黄猥杂何可胜数彼岂皆畏法循理之人哉且何独寺观为然如鬻爵冒赏之村夫与亡殁官户之不肖子平时常赋犹不乐输今廹以出钱是无故剜其肌肉也彼又岂肯俛首帖耳受系累笞棰之苦耶县道差人催督始以抗拒抗拒不已继以击其间廵尉不识事体奋臂争鬭则激变挻祸自此始矣此犹曰将来之患也只如目前科配防子之数亦自难行葢縁田有肥硗苖有轻重产钱有多寡在在不同难以拘泥且以临安言之自十畆已上至四十畆均纳苖一石此则田愈硗则苖愈轻也其它州县有及此者苖极轻者为上田极重者为下田产钱之不等亦复若此槩曰履畆岂能遽得平耶行法不平则乖争之端已见矣如闻上户已有一种议论皆谓仓猝之间买劵未办吾之岁收惟有米耳朝廷当此稔岁储米为荒歉之备亦为有利于国为此説者乃窥测朝廷名为收减而实则横敛耳呜呼陛下之心曷尝为谋利而出此令哉彼见截凿之令未必果行故以利心量我耳臣一闻此语即披沥肝胆对众言之其语乃塞若陛下不肯明白截凿亦使臣虚负斯言矣臣所以极陈事理如上所云者大要欲陛下知天下人情如此知天下揣摩意向如此知天下求为脱免之计如此则陛下岂能家至戸晓又岂可刑驱势廹也哉反覆思虑惟有臣之二説示信以释天下之疑恤小以消天下之怨寓徳意于号令之外回阳和于肃杀之余使天下亮陛下之心而已臣更有一说天府者天下州郡之所取则也畿漕者诸路监司之所视效也行之有道守之不移必当众截凿必先催形势以此推之天下大书榜帖揭之通衢有目者见有耳者闻咸曰示信如是恤小如是孰不以天府为准以畿漕为法遍天下欣然听从也哉如商邑无以为四方之极则外之分符持节者且将有辞于我以为近甸尚不能行而何以令天下志卑者茍逃责而好髙者解印绶矣荀恱有言荣辱者赏罚之菁华也陛下有此菁华而不善用之臣谓宜宣召顔熈仲赵与□谕以陛下至诚恻怛之心所宜上下交相孚洽其州县有不扰而办者首加褒擢而不然者必罚无赦菁华发用则人心兴起仍乞陛下宣谕宰辅所有中书之务不系大体者权令执政分押不必尽劳宰辅为宰辅者专以择监司大守为务下至县令亦合人人知其材之短长与其用心之邪正今者出堂甚晚尽可防聚抡材如更欲广其见闻则当进侍从而博询之既知之矣然后拣选疏剔斥其不善者而奬其循良者如监司大守果有风力待其绩効既成虽骤寘清华可也譬如人之一身精神周于躯干则可以常安而无疾今中书汨汨于细务而精神不周于事几臣之所甚惑也呜呼抚太平无事之运人谁不以为易今外而边事方殷内而又倡为履畆之説此何等题目既不得已而犯之必磨淬精神求以善其后庶不至于大可悔恨耳奚独宰辅当然哉陛下之精神所以鼓舞羣动者尤不宜有一息之宴安而使天下有一夫之怨讟也汉武帝席文景富庶之余患国用不赡用桑孔辈不过更钱币筭舟车数事尚不曾行履畆之下策而犹不免乎海内虚耗至下轮台诏封富民侯仅能转危亡为安存况今日乎陛下如视为等闲小事无庸过虑方且听不必尽行截凿之説而自悖收减之初意动揺于左右浸润之言而形势之家与夫大寺观得以内降脱免此又陛下自挠其纪纲而它人无所致力者也惟圣明以社稷生灵为念察臣狂斐之言原臣屡凟之罪及今续降增添徳意指挥而毋致后日下哀痛之诏力遏请谒动揺之渐而毋轻蹈御札已事之步臣不胜大幸洪舜俞进故事曰鲁宣公十有五年秋初税畆初者何始也税畆者何履畆而税也初税畆何以书讥何讥尔讥始履畆而税也
　　臣闻立法以取民莫患乎其作俑也夫君与民本一家国用乏而取诸民民出其所有以供乎上犹子奉父孰不敬应然自昔什一之法公田借民力而畊收其岁入民田之私则未尝有税鲁剏法履畆以税之国用不足葢有甚不获已者圣人于此乃书初以示讥岂非初之所剏疑若特一时之暂而后之防袭必假是以行其无艺之敛如螽之生蝝其害未有底止二吾不足而用田赋此其俑也武帝纪书初筭商车初筭缗钱初酒酤颇识此意
　　金王天徳二年河东南路转运使毛硕上言曰顷者定立商酒课不量土产厚薄户口多寡及今昔物价之增耗一槩理责之故监官被系失身破家折佣逃窜或为奸吏盗有实钱而以賖劵输官故河东有积负至四百余万贯公私苦之请自今禁约酒官不得折准賖贷惟许收用实钱则官民俱便
　　世宗问参知政事魏子平曰古者税什一而民足今百一而民不足何也子平对曰什一取其公田之入今无公田而税其私田为法不同古有一易再易之田中田一年荒而不种下田二年荒而不种今乃一切与上田均税之此民所以困也
　　宣宗时髙汝砺为尚书左丞时髙琪欲从言事者岁阅民田徴租朝廷将从之汝砺言曰臣闻治大国者若烹小鲜最为政之善喻也国朝自大定通检后十年一推物力惟其贵简静而重劳民耳今言者请如河北岁括实种之田计数徴敛即是常时通检无乃骇人视听使之不安乎且河南河北事体不同河北累经刦掠户口亡匿田畴荒废差调难依元额故为此权宜之法葢军储不加多且地少而易见也河南自车驾廵幸以来百姓凑集凡有闲田及逃户所弃耕垦殆遍各承元户输租其所徴敛皆准通推之额虽军马益多未尝阙误讵宜一槩动扰若恐豪右蔽匿而逋征赋则有司检括亦岂尽实但严立赏罚许其自首及听人告捕犯者以盗军储坐之地付告者自足使人知惧而赋悉入官何必为是纷纷也抑又有大不可者三如每岁检括则夏曰春秋曰夏量中间杂种亦且随时量之一岁中畧无休息民将厌避耕种失时或止耕膏腴而弃其余则所收仍旧而所输益少一不可也检括之时县官不能家至户到里胥得以暗通货赂上下其手虚为具文转失其真二不可也民田与军田犬牙相错彼或阴结军人以相冒乱而朝廷止慿有司之籍倘使临时少于元额则资储阙误必矣三不可也夫朝廷举事务在必行之既行而复中止焉是岂善计哉
　　元世祖时东平布衣赵天麟上策曰臣闻干下坤上谓之泰损上益下谓之益民虽极贱而存上交之理则安矣君虽至贵而尽下合之义则圣矣民借君以为心而鼓动天下之化君须民以为用而充给天下之力昔宋兴役而起泽门之讴周经始而适子来之愿原其筑台之实一也下民怨慕氷炭其殊焉岂非一失所用之时而一得之乎秦发闾左之戍而海内愁之卫建楚丘之封百姓恱之究其建城之名一也下民悲喜霄壤其异焉岂非一为无益之务而一有益乎故以逸道使民劳而不怨以当理动众和而不伤且为人上者百姓之父母也百姓者君之赤子也设或父母陵虐其子其子虽勉强以从之然欲其家道之洽和则不可得也今国家之于下民可谓厚矣窃恐郡县之官未奉国家之明法倘有虐贫陵弱者可不图之哉臣伏见近年诏书有云自三月初至九月终凡劳民不急之役一切停罢钦此臣以为国家之心如天如地非一言之可尽也彼在外之有司因王事之靡盬多以假借为名农务之间乱起丁役局天蹐地无计陈寃虽曰省之其实非也臣又以妨农之役非一今试畧举一端顷者防通河路流沙滞水方春之际大兴徒役男执锹畚女饷饮食耕者不得以服畆蚕者不得以伐民之生理甚大而不顾则防国家之职者果何务哉此但臣所亲见者也若夫四方之大似山东者非一而其役又非一不亦怨哉或谓依春秋之法役冬月之民则所谓执古礼而不便今崇虚名而受实祸也氷雪凝冬役人多窘春阳扇暖易以施功由是而行之有何不可乎臣意非谓此也春秋之时井田法在末民极寡咸农务功是以恐妨农而移百役于冬也今则不然末民极众若又用力役之事而妨其农则饥寒之苦莫逃矣臣又以郡县之中乡司里正铅椠小技奴下材亦皆驱役良民莫敢违拒如或违拒者一旦科差定役之时循恩雠以增减之且差役委乡司里正则将安用彼守令哉此皆小事敢干天听者诚以国家之本莫大于农而国家之寳无急于力也伏望陛下居九重之深邃审百姓之艰难布告中外咸使闻知凡毎岁三月至九月有以劳民不急之事擅起丁役托假以为名者并以违制论凡三月至九月有耕耨之田者役无缓急不在其限凡三月至九月有逺大差役不得已而差烦农家者有田务之家助资给无田务之家助人力凡力役之品次幸从臣先所献万言策内之説则乡司里正自不得以擅相欺矣然而民力犹未之均农民犹失其所者未之有也
　　天麟又上寛逃民策曰臣闻贫民业轻而易举下民心愚而若神抚之则聚扰之则散可以徳绥而不可以力胜可以道遇而不可以智欺之也今国家灼知此道是以辛酉诏令中统建元以前逃户复业者户下差税第一年全免次年减半三年然后验等第依例科徴自此以后累颁诏文优恤逃户蠲免欠负斯皆先帝天覆地载克寛克仁之惠也臣谓逃民之故有五一曰天二曰官三曰军四曰钱五曰愚何谓天有田之家田为恒产屡经饥俭粮竭就食如此而逃者天所致也何谓官守令苛刻役敛烦兴富以赂免贫难独任如此而逃者官所致也何谓军军资不赡鬻卖田产产既尽矣无以供给如此而逃者军所致也何谓钱生理不周举债干没子本增积而不能速偿债主称辞而诉官急徴如此而逃者钱所致也何谓愚弗干父蛊陨坠遗业悔恨不及穷困失所如此而逃者愚所致也夫逃民皆无奈之民也倘能存生岂肯逃哉又诏云苟避差发臣谓此则非民之罪乃官长之罪尔昔汉倪寛为内史军发负租课殿当免民闻之大家牛车小家担负输租繈属课更以最此葢民信爱之故也官长诚有忧民爱民之心而民亦信爱其官长岂有茍避差发者哉又圣人云君子固穷小人穷斯滥矣非务本而不能治也若国家但矜而免之则将致浮浪之民轻举而茍免之心生若国家欲急而刑之则将致无恒之流计极而邪滥之事起耳国家矜而免之急而刑之不若使之乐业而不逃也欲使不逃盍亦务其本矣伏望陛下一新汚俗再整淳风下哀痛之诏该化导之义凡令下以前逋负差税并行除免凡有田而逃者听复本业优恤之理并同辛酉诏文凡无田而逃者听于旷土占田优恤之理如有复田业者凡复业占田而贫无牛及田器者官为贳而颁之限三年外酬其卖主之直而无息也其限内自欲酬者听凡因军而逃者騐实贫与助资之戸凡欠负他人钱债者复业之后限五年之外一本一利偿之其限内自欲偿者听凡既复业而尚游手荒废农业者乡三老举于官而罪之逃民已定于是慎名器以絶滥虐之官限田产以絶兼并之家务农桑以絶废业之人课义仓以絶凶岁之厄向之逃民虽赏之亦不复逃矣此谓之务本天麟又上薄差税策曰臣闻晁氏云三王计安天下莫不本于人情人情莫不欲寿三王生之而不伤人情莫不欲富三王厚之而不困人情莫不欲安三王扶之而不危人情莫不欲逸三王节其力而不尽也今国家灼知此道爰究时宜既立斤丝贯钞包银丁石之法又立赋税三十而一之例然而公廪无弥年之积私家无备急之储皆以郡县不均之所致也承平之时烟火万里境壤相接鸡犬相闻或人乐逰遨或惨惨劬劳或栖迟偃仰或力役鞅掌富者奢侈而自富贫者困穷而愈贫臣谓不急救之行无及矣古者什一之法关市讥而不征泽梁无禁夏后氏立贡法而义士犹以为不及助彻管夷吾取关市之征五十而一后人谓之霸道葢国法有经而但当平立民财有而不可轻夺也方今赋税三十而取一外有关市之征及酒醋盐茶金漆竹树银铜锡锴山湖泺海舶江乡竭万物而之穷利源而课之国家亦已富矣古者什而取一其实止什一也方今三十而取一比古者其实什五也夫国家之用有八一曰宫禁之资二曰宴好之将三曰赏赐之颁四曰俸禄之给五曰军旅之粮六曰工役之费七曰凶荒之用八曰刍秣之具于此八者之中军旅之粮量为浩大幸从臣言偃兵戈而不动广屯田而自赡亦不须多用民之粮矣其宫禁宴好俸禄刍秣已有供之者焉其余节其所用而用之亦岂多须哉臣又以盐者民之日用增其课利而人不之苦也伏望陛下降弥天之厚福顾下土之防民旁布玉音允符嘉防凡天下农民自屯田随处并兴之后例除租税之半凡天下民户自盐课约量增之后例除差税之半于是幸从臣先所献万言策内均科差税之法诏谕郡县而均定之用为成式若然则廓造化之洪恩振内外之喜气获神只之阴佑发太平之祥徴民安而社稷自安民富而社稷自富矣
　　仁宗延祐元年平章章闾上言曰经理大事世祖已尝行之但其间欺隠尚多未能尽实以熟田为荒地者有之惧差而析户者有之富民买贫民田而仍其旧名输税者亦有之由是岁入不增小民告病若行经理之法俾有田之家及各位下寺观学校财赋等田一切从实自首庶几税入无隠差徭亦均







　　歴代名臣奏议卷二百五十九
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百六十
　　明　杨士竒等　撰
　　屯田
　　汉武帝时初通西域置校尉屯田渠犂是时军旅连出师行三十三年海内虚耗征和中贰师将军李广利以军降匈奴上既悔逺征伐而捜粟都尉桑羊与丞相御史奏言故轮台以东防枝渠犂皆故国地广饶水草有溉田五千顷以上处温和田美可益通沟渠种五谷与中国同时熟其旁国少锥刀贵黄金采缯可以易谷食宜给足不可乏臣愚以为可遣屯田卒诣故轮台以东置校尉三人分护各举图地形通利沟渠务使以时益种五谷张掖酒泉遣骑假司马为斥属校尉事有便宜因骑置以闻田一歳有积谷募民壮健有累重敢徙者诣田所就蓄积为本业益垦溉田稍筑列亭连城而西以威西国辅乌孙为便臣谨遣徴事臣昌分部行邉严敇太守都尉明烽火选士马谨斥蓄茭草愿陛下遣使使西国以安其意臣昧死请上乃下诏深陈既徃之悔
　　顺帝永建四年尚书仆射虞诩上防曰臣闻子孙以奉祖为孝君上以安民为明此髙宗周宣所以上配汤武也禹贡雍州之域厥田惟上且沃野千里谷稼殷积又有兹塩池以为民利【上郡兹县有塩官即雍州之域也】水草丰羙土宜产牧牛马衔尾羣羊塞道北阻山河乗阸据险因渠以溉水舂河漕【水春即水碓也】用功省少而军粮饶足故孝武皇帝及光武筑朔方西河置上郡皆为此也而遭元元无妄之灾众羌内渍【无妄者无所望也万物无所望于天灾异之大也】郡县兵荒二十余年夫弃沃壌之饶损自然之财不可谓利离河山之阻守无险之处难以为固今三郡未复园陵单外【园陵谓长安诸陵园也单外谓无守固】而公卿逊懦容头过身【逊懦柔怯也】张觧设难但计所费不圗其安宜开圣德考行所长书奏帝乃复三郡使谒者郭璜督促从者各归旧县缮城郭置驿既而激河浚渠为屯田省内郡费歳一亿计
　　呉大帝黄武五年陆逊以所在少谷表请诸将增广农亩帝报曰甚善孤父子亲田车中八牛以为四耦虽未及古人亦欲与众均劳也
　　南齐明皇帝时连年虏动军国虚乏开府仪同三司徐孝嗣表立屯田曰有国急务兵食是同一夫辍耕于事弥切故井陌疆理长毂盛于周朝屯田广置胜戈富于汉室降此以还详畧可见但求之自古为论则賖即以当今宜有要术窃寻縁淮诸镇皆取给京师费引既殷漕运艰涩聚粮待敌毎若不周利害之基莫此为急臣比访之故老及经彼宰守淮南旧田触处极目陂堨不修咸成茂草平原陆地弥望尤多今邉备既严戍卒增众逺资餽运近废良畴士多饥色可为嗟叹愚欲使刺史二千石躬自履行随地垦辟精寻灌溉之源善商肥确之异州郡县戍主帅以下悉分番附农今水田虽晚方事菽麦菽麦二种益是北土所宜彼人便之不减粳稻开创之利宜在及时所启允合请即使至徐兖青豫爰及荆雍各当境规度勿有所遗别立主曹専司其事田器耕牛台详所给嵗终言殿防明其刑赏此功克举庻有益若縁邉足食则江南自丰权其所饶畧不可计事御见纳时帝已寝疾兵事未已竟不施行
　　后魏孝文帝时州镇戍兵资绢自随不入公库任其私用常苦饥寒徐州刺史荀虎子上表曰臣闻金汤之固非粟不守韩白之勇非粮不战故自用兵以来莫不先积聚然后图兼并者也今江左未賔鲸鲵待戮自不委粟彭城以彊丰沛将何以拓定江关扫一衡霍窃惟在镇之兵不满数万资粮之绢人十二匹即自随身用度无凖未及代下不免饥寒论之于公无毫牦之润语其利私则横费不足非所谓纳民轨度公私相益也徐州左右水陆壌沃清汴通流足盈激灌其中良田十万余顷若以兵绢市牛分减戍卒计其牛数足得万头兴力公田必当大获粟稻一嵗之中且给官食半兵种植余兵尚众且耕且守不妨捍邉一年之收过于十倍之绢暂时之耕足充数载之食于后兵资唯须内库五稔之后谷帛俱溢匪直戍士有丰饱之资于国有吞敌之势昔杜预田宛叶以平吴充国耕西零以彊汉臣虽识谢古人任当边守庻竭尘露有增山海帝纳之
　　唐徳宗建中元年杨炎欲发两京关内丁夫浚丰州陵阳渠以兴屯田上遣中使访之泾源节度使段秀实秀实以为邉备尚虚未宜兴事以召宼炎怒以为沮已徴秀实为司农使李怀光兼泾源京兆尹严郢奏按朔方五城旧屯沃饶之地自防乱以来人功不及因致荒废若力可恳辟不俟浚渠今发人浚渠得不补费是虚几甸而无益军储也防奏不报既而渠竟不成
　　贞元三年募戍卒屯田京西上问李泌以复府兵之策对曰今嵗卒戍京西者十七万人计嵗食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也上曰然则亟减戍卒归之如何对曰陛下诚用臣言可不减戍卒不扰百姓粮食皆足府兵亦成上曰果能如是何为不用对曰此须急为之过旬日则不及矣上问其计泌曰吐蕃久居原兰之间以牛运粮粮尽牛无所用请发左蔵恶缯染为防缬因党项以市之计十八万匹可致六万余头命诸冶铸农器籴麦种分赐縁邉军镇募戍卒耕荒田而种之约麦熟倍偿其种其余据时价五分增一官为籴之来春种禾亦如之沃土乆荒所收必厚戍卒获利耕者浸多籴价必贱名为增之而实比今嵗所减多矣且邉地官多阙请募人入粟以补之可足今嵗之粮上皆从之因问曰卿言府兵亦集如何对曰旧制戍卒五年而代今既因田致富必不思归及其将满下令有愿留者即以所开田为永业家人愿来者本贯续食遣之不过数畨则戍卒皆土著乃悉以府兵之法理之是变关中之疲为富强也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也
　　宋太宗端拱元年淄州刺史何承矩上奏曰臣幼侍先臣关南征行熟知北邉道路川原之势若于顺安寨西开易河蒲口引水东注至海东西三百余里南北五七十里滋其陂泽可以筑隄贮水为屯田以助要害免蕃骑奔轶俟朞嵗间塘注关南诸泊淀水播作稻田其縁邉州军地临塘水者止留北城军士不烦发兵广戍收水田以实邉设险固以防塞春夏课农秋冬备宼纵赡师旅不失耕耘不费国用不劳民力如此则敌弱我强彼劳我逸以强御弱以逸待劳制匈奴之术也顺安已西至西山道路百里以来无水田处亦望遣兵戍以练其精鋭择将领以去其冗缪夫邉兵不患寡患骄慢不肃而不精邉将不患怯患偏见自贤而无谋邉备不患宼患慢防而未葺若御得其力制得其要何虑乎邉尘不息邉患不除且有国有家以足兵足食为本水田之盛诚可以限戎马而省转粟之费实万世之利也淳化二年知制诰柴成务奏曰臣近以河北縁邉州郡乞置屯田事宜具状闻奏于今月二十六日长春殿召对靣奉圣防令具营置屯田利害子细擘划封进者切以戎人骚邉古今常事逐之则羣惊而星散守之则师老而费殚是知帝王歴代置之度外止于列亭障以遏奔冲之患营耕战以图经乆之功果启天心是恢逺畧谨按古者井田之制以六尺为歩歩百为畆亩百为顷是一夫之田夫九为井井方一里井开四道而分八家凿井于中八家共用是一井之法一井之法当计九顷之地室庐沟洫毕在其中先王所以定邦赋而足食也三代致理何莫由斯今之屯田取法于是大率地方四里置为一屯一屯之田开十六井阖井之戸当一百二十八家家立垣墙井分区域屯落之外界以长沟四四相从多多益办是以地方四十里置屯一百区若东西展二百里之长南北止四十里之濶可以置屯五百列井八千居六万四千之家侔一国三军之众以之耕则力均而功简以之守则食足而心齐保众备邉无易兹道稽古人之眀効立圣代之宏规事若果行敌则无患其有招纳劳徕之戸维持佃守之方俟允施行别为条制
　　真宗时太常博士王沿上书论汉唐之初兵革才定未暇治邉圉则屈意以讲和承平之后我力有余而外侮不已则以兵治之孝武之于匈奴太宗之于突厥颉利是也宋兴七十年而契丹数侵深赵贝魏之间先朝患征调之不已也故屈己与之盟然彼以戈矛为耒耜以剽虏为商贾而我垒不坚兵不练而规规于盟歃之间岂久安之策哉夫善御敌者必思所以务农实边之计河北为天下根本其民俭啬勤苦地方数千里古号丰实今其地十三为契丹所有余出征赋者七分而已魏史起凿十二渠引漳水溉斥卤之田而河内饶足唐至徳后渠废而相魏磁洺之地并漳水者累遭决溢今皆斥卤不可耕故沿邉郡县数蠲租税而又牧监刍地占民田数百千顷是河北之地虽十有其七而得赋之实者四分而已以四分之力给十万防秋之师生民不得不困也且牧监养马数万徒耗刍豢未尝获其用请择壮者配军衰者徙之河南孳息者养之民间罢诸坰牧以其地为屯田发役卒刑徒佃之嵗可获数十万斛夫漳水一石其泥数斗古人以为利今人以为害系乎用与不用尔愿募民复十二渠渠复则水分水分则无奔决之患以之灌溉可使数郡瘠卤之田变为膏腴如是则民富十倍而帑廪有余矣以此驭敌何求而不可仁宗庆歴五年知諌院欧阳脩上奏曰臣昨奉使河东相度縁邉经久利害臣切见河东之患患在尽禁縁邉之地不许人耕而私籴北界斛防以为邉储其大害有四以臣相度今若募人耕植禁地则去四大害有四大利河东地形山险辇运不通邉地既禁则縁邉乏食毎嵗倾河东一路税赋和籴入中斛斗支徃縁邉人户既阻险逺不能辇运遂赍金银绢铜钱等物就縁邉贵价私籴北界斛斗北界禁民以粟马南入我境其法至死今邉民冒禁私相交易时引争鬭輙相斫射万一兴讼遂搆事端其引惹之患一也今吾有地不自耕植而偷籴隣界之物以仰给若敌常嵗丰及缓法不察而米过吾界则尚有可望万一敌嵗不丰或其与我有隙顿严邉界禁约而闭籴不通则我军遂至乏食是我师饥饱系在敌人其患二也代州岢岚宁化火山四州军縁邉地既不耕荒无定主敌人得以侵占徃时代州阳武寨为苏直等争界讼久未决卒侵却二三十里见今宁化军天池之侧杜思荣等又来争侵经年未决岢岚军争掘界濠赖米光濬多方力拒而定是自空其地引惹北人嵗嵗争界其害三也禁膏腴之地不耕而困民之力以逺输其害四也臣谓禁地若耕则一二嵗间北界斛斗可以不籴则邉民无争籴引惹之害我军无饥饱在敌之害縁邉地有定主无争界之害邉州自有粟则内地之民无逺输之害是谓去四大害有四大利今四州军地可一二万顷若尽耕之则其利嵗可得三五百万石伏望圣慈特下两府商议如可施行即召募耕种税入之法各有事目容臣续具条陈
　　七年知邓州富弼上奏曰臣窃闻河朔军储毎嵗不减六七百万斛自来本路赋入外须更令客旅入中方得充足今水灾之后农民大半流徙从来沃壌尽为闲田又河朔所占地土至多无由耕稼臣切计见入之赋不过三分之一别路支拨增添亦不十万斛谷价踊贵必无入中之助则是河北每嵗军储顿亏一半已上虽朝廷极力救济臣知无以出办况别路所拨之物已是那辍应副若更减辍两科则彼自虚竭必是难为支拨民力不得不困国用不得不窘臣兼体量得河朔流民东走登莱潍宻南奔淮楚荆防西至并代关陜北投幽燕及山后诸镇暌离四散无所不之三二年间唯上等有力或可归业自余流浪忘反卒无还期河朔逃田尽成废弃河朔军须无以供亿若不早为擘划恐朝廷财用殚耗遂至不支甚非为国之计也臣尝览载籍歴代备边守戍多用屯田赵充国守先零曹凤守西城诸葛亮守魏羊祜守吴当时皆为戍边颇多军食不足尽取营田之利遂立破敌之功况今陜西河北縁邉甚有置屯田之处法制多在增修不难臣欲乞朝廷指挥河北州县去年逃田随所在拨为屯田诸处抽差厢军给使如不足即募流民日得数千人不必比招军人例勿支破衣粮但量给口食粗令饱足既免冻馁必乐服田况本是农家不劳教劝或更许收成后十分中少给与一二分以充赡养之资则应募者其孰能御之兼自来经水田土十倍肥浓耕凿之功不甚劳力但能布种在地便有厚获之望至于农具牛畜亦易为经度或虑灾伤之后难得牛畜只用人亦可应急若朝廷严切指挥速令兴作必然今秋便有所入一二年后不可胜食才候流民复业逐旋据其元地给与则向时流徙不患其不归也方今至急之务无出于此伏惟圣慈早赐裁择仁宗时陜西经畧安抚使范仲淹奏乞罢陜西近里州军屯田防曰臣等窃见陜西昨来兴置营田本欲助邉以寛民力除沿邉有空闲膏腴地土处可以开垦外其近里州县官吏不能体朝廷之意将逺年瘠薄无人请佃逃田抑勒近隣人戸分种或令送纳租课又自来人戸租佃官庄地土每亩出课不一二防今亦勒令分种毎亩须收数防致贫户输纳不前州县追扰无时暂暇縁人户自用兵以来科率劳至于己业尚多荒废实无余力更及营田其所出租课多是抱虚送纳切覩编指挥不得将逃户田土抑勒亲隣佃莳盖恐害民况今嵗灾旱尤甚理当优防不可非理烦扰使之重困臣等欲乞特降指挥应陜西近里州军营田一切废罢如元系租佃即令依旧额出课如元系逺年瘠薄逃田旧税额重无人请佃者即与减定税额召人请佃所贵疲民受赐归感睿仁
　　张方平上论曰臣闻古者师役不逾时无逺征乆戍之劳宿军转餽之费故在三代无屯田之事降及秦汉务恢封畧疲弊中夏外事蛮貊魏氏之后吴蜀鼎立永嘉东徙遂成南北天下割解更相鄙夷分疆占域各分戍守力穑之夫鲜被甲之士众旷日持乆兵势未觧而屯田之利兴矣汉昭始调战射士设屯于张掖充国后击先零羌留佃于浩亹魏武之经畧四方取济许颍之积晋氏之南征吴会仰给江淮之储唐太宗既定天下思欲散兵权省国用遂因隋制相要冲以设府计隙地而置屯三时务农一时讲武居则有扞城之庸而廪食自足动则备调发之籍而戎事无废及明皇恃海防之泰寕承国力之全盛府兵耗散田莱不垦后又停折冲府立武士帐于是乎罢丁兵而有正兵矣宠将骄卒坐而蠧食帑庾虚竭财用不赡而商利侵刻之臣百方诛取生人困瘁渐至危乱范阳构祸日防干戈代宗徳宗专用姑息自诸方岳之任徒兼营田之名荷防之夫箕踞待哺至宪宗时有司上元和国计簿校天下兵农之数率以两戸而资一卒人力凋可举而知天下兵农之业遂离而不复焉今国家之务莫大于养兵四圣同仁恭俭慎徳靡游于逸于观于畋念四方惟正之供悯小人作业之劳节爱惟微啬用防小然出纳之吝在乎有司刻敛勾收锱毫圭撮天地所产山海之富动植之物悉筦于官妇织不裳夫耕不食黎民力尽寒暑不息以供军士衣稍匪颁之费汲汲乎其不能足也伏见议者有献屯田之策虽未能该尽乎体要辨其利迹而或者猥为异説破其端绪臣輙为之防以申其论或者曰盖聚众邉境战守相持留则刍粮不足觧则防患未息故且耕且守而后有屯田之事未闻平时兴屯于内地也臣应之曰昔枣祗建安之迹迩布都畿邓艾正始之谋近縁陈项晋荀羡兴石鼈之利分界东阳齐嵇晔置懐义之屯乃在河内唐氏府兵就田天下相望后上元中因洪泽芍陂之饶大资国用我朝自唐汝河朔之郡皆有田务此固不待边境而后有屯田也今淮阳许昌汝南之域人稀土旷地力不尽宻接京辅便于漕发虽内师禁旅更出就食徃复浃日不废卫防又东平钜野至于彭城率多闲田民力不赡决河之所坟于皆为沃野嵗所收入东自济汶漕而北洄可至河北东境西入广利渠可至太仓曹南陶丘可为廪积置屯之地无便于此江淮之境人稠土狭田无休易何以布屯且国家嵗漕东南之粟度其运致费已兼倍此为谋之迂也或者曰唐氏之前兵民同业本调取于农板故可任于农事今之军士皆市井桀猾去本惰游之民至于无所容然后入于军籍且其骄也乆矣呴濡保息莫敢拂其心者是可使之寒耕暑耘者乎臣应之曰昔之为屯田者多在师旅之中解甲胄而执耒耜释耒耜而执干戈出死入劳莫之憾也惟所御用之而已又况四方无事边疆无役衣食足而起居时安室家而守妻子使趋南亩各食其力又何慊焉盖智者谋始因势推移使事济而众安在资权而成务臣虽不敏请试效愚盖汉氏之屯田也发弛刑焉曹氏之屯田也募百姓焉晋氏之屯田也置营卒焉后魏之屯田也借民力焉唐氏之屯田也以府兵焉或兵或民惟所用者今天下浮户依强家而为佃客者取分末之利输大半之率由无以自业也傥优制招来之以利寛其赋入复其它徭则愿屯之夫襁负而至矣为置典农之官专司力穑之事事功劳报赏为法必信因使冬隙简其强鋭教之角射赏其精力古者因农事而寄军令盖此之谓则是募屯田夫得屯田兵也居则稼穑之人用则战骑之士不衣库帛不食廪谷是骄卒可放省屯仓可待盈虽有凶荒水旱之变而军不乏乎储峙民不增乎横赋建屯之利其亦溥矣谨论
　　神宗熈寕七年诏委提秦凤路刑狱郑民宪兴营田许奏辟官属以集事枢宻使吴充上防曰今之屯田诚未易行古者一夫百亩又受田十亩为公田莫若因弓箭手仿古助田法行之熈河四州田无虑万五千顷十分取一以为公田大约中嵗亩一石则公田所得十五万石官无营屯牛具廪给之费借用众力而民不劳大荒不收而官无所损省转输平籴价如是者其便有六而提刑狱郑民宪言祖宗时屯营田皆置务屯田以兵营田以民固有异制然防州营田既调夫矣又取邻州之兵是营田不独以民也邉州营屯不限兵民皆取给用是屯田不独以兵也至于招弓箭手不尽之地复以募民则兵民参错固无异也而前后施行或侵占民田或差借耨夫或诸郡括牛或兵民杂耕或诸州厢军不习耕种不能水土颇致烦扰至于嵗之所入不偿其费遂又报罢惟因弓箭手为助田法一夫受田百亩别以十亩为公田俾之自备种粮功力嵗亩收一石水旱三分除一官无廪给之费民有耕凿之利若可以为便然弓箭手之招至未安其业而种粮无所仰给又责其借力于公田虑人心易揺乞稍稔推行
　　元丰五年诏提举熈河等路弓箭手营田蕃部共为一司泾原路制置司提举熈河营田康识言新复土地乞命官分划经界选知田厢军人给一顷耕之余悉给弓箭手人加一顷有马者又加五十亩毎五十顷为一营四砦堡见缺农作厢军许于秦鳯泾原熈河三路选募厢兵及马递铺卒愿行者人给装钱二千诏皆从之髙宗时龙图阁直学士知湖州汪藻上防曰臣窃惟国家遭金人之祸于今五年无嵗无兵而去冬之役振古未闻乃者盘礴之师至江壖不渡此陛下忧勤上通于天而天賛我也然臣尝观古者两敌相持所贵者几会此胜负存亡之分也敌师既退国家非暂都金陵不可而都金陵非尽得淮南不可淮南之地敌人必不能守若为刘豫经营不过留签军数万人而已耳盖可驱而去也淮南洊罹兵戈蹂践且羣盗继之民去本业十室而九空其不耕之田千里相望流移之人心已弃决非朝夕可还也国家欲保淮南势须屯田则此田皆可耕垦臣愚以为正二月间可便遣刘光世或吕頥浩率诸头项招安人马江营建寨栅除见存人戸田产不可借外其余流移未还者明降指挥各借五年使诸军分地而耕候种食充盈规模已定然后徐歩而图中原既固行在藩篱且清东南羣盗此万世一时也
　　章谊上奏曰臣窃见朝廷累年兴置营田将以劝耕桑足兵食广财赋寛民力诚敦本抑末务农重谷之政也然而行之累年而土不加辟者何也急于见效而务于专利也夫急于见效则官吏搔抑之弊生务于专利则田野耕凿之人少今京西湖北与夫淮南东西此四路者其被兵最甚其失业最多朝廷必欲家给牛种人给钱粮然后为劝耕财力所不能足必欲今年借贷眀年收租然后为见效则丰防有不可必茍能舍此二事而捐其地于财力可办之人使人自劝耕家自竭力而兵食兼足公私并济见效于数年之后实大惠也今三大将各屯一路此皆昔时镇抚使所有之地也人民惩于兵盗而不敢归国家恃为藩篱而未能固如防圣慈各捐数县之地使三大帅均给将士其愿耕者则收其租赋之入明谕百姓使执契劵尽偿其业于它部申饬有司使供给饷馈毋得少损于平日人情既孚地利既尽则可善偿而收其余以省转输之劳非小补也今不早图日复一日困数路之力竭财用之源以供军旅之费设有水早储峙不继悔将无及况自用兵十年以来言营田者几人矣非无区区忧国爱民之意皆计较毫末数日议功又欲兵民杂耕所以卒无成效惟圣主防而行之早赐给授使将有定守兵有常产堡壁相望耕战相因其坚守则有金城汤池之固其相援则有常山长蛇之势聴其自设方畧各为逺图不必屑屑较其赋入之多寡彼将毕智竭虑以副圣主涵育之惠矣伏惟留神大幸
　　给事中廖刚上奏曰臣尝谓国不可一日无兵而兵不可一日无食今诸将之兵被于江淮不知几万数初无储蓄之备日待哺于东南之民已不胜其困矣可不为之虑哉然救此患者莫若屯田朝廷亦尝行之于淮南乃今阅数秋矣曾未闻其有补岂措划之方劝相之诚有未至乎何其效之迟也臣愿有説于此昔郭子仪以河中军常乏食乃自耕一亩将校以是为差于是士卒皆不劝而耕是嵗河中野无旷土军有余粮史传所载不可诬也以此知在主将加意而已夫子仪之事固不可以强大将然自偏禆而降独不可勉之以身率乎陛下诚诏之曰将校有如郭子仪之躬耕者朝廷当加旌赏彼亦必以为荣而胥劝矣此一説也昔汉之盛时力田者与孝悌同科盖务农重谷所以劝之者不得不尔臣观比年行军之赏以功迁资者动以万计诚诏之曰每耕田一顷与转一资彼以执耒之安方之操戈之危岂不特易此赏诚行万顷不难得将无不耕之田矣此二説也臣又闻诸葛亮据武功与司马懿对于渭南毎患粮不继乃分兵屯田为久驻之基耕者杂于渭濵居民之间而百姓安堵军无私焉今江淮之民流离失业者甚众顾未有以安集之耳诚诏之曰假尔种粮复尔赋租虽有士卒不汝侵凡主将之可恃如此则彼有转相劝率负耒耜而来者矣夫争鱼者濡逐兽者趋利之所在人乐赴之死且不避而况无死之惧乎此三説也三説者诚行则兵食足而民力舒矣岂徒如此种粟既多人保其有相与出力以御外患而军势亦益张矣岂小补哉臣愿陛下以是属之诸将可乎是谓经逺之谋富强之术而中兴之资也若夫贪尺寸之功为侥幸之举与夫觇彼之所为而辄务胜之抑末也臣恐或为所欺反自取困耳非计之得也愿陛下虚心而加择焉天下幸甚
　　刚又奏曰臣窃见朝廷讲屯田之策久矣春耕又复失时日度一日畧不见有所设施臣所未喻夫临渊羡鱼不如退而结网今欲战苦无兵养兵苦无食此朝夕之所念虑而不能置者如谓古屯田法未易遽行独不可叅酌时宜姑取其简易便于人情者试为之乎江淮之间蒿莱千里本皆膏腴之地臣愿诏刘光世军中将校有能部其卒伍就耕者优加爵赏嵗入悉分其众自余旷土益募民垦辟毎能率三五百人或千人乃至数千人逓补以官三嵗勿赋则淮南江北懐归之人与所在土豪自当有应募者事成皆许优与迁转利之所在人所乐趋虽使之自战自守可也此古实邉意也岂惟民力纾兵食足人保其有相与出力以御外患而军势亦益张矣岂小补哉今嵗闰四月稲田或尚可种惟早图之
　　刚为御史中丞又奏曰臣闻聼纳人君之盛德也然贵于能行聴纳而不果于行亦何益哉昔子路有闻未之能行唯恐有闻盖士之欲善其身如此君天下者行一善言则天下防其福废一善言则天下受其其所系固非士人欲善其身者比也臣伏覩陛下求言之诚聼纳之徳古未有也岂惟在廷之臣莫不罄其所欲言四方万里布韦草泽之士茍有所见咸得上闻臣意今日天下几无隠情矣然考察而施行之臣窃以为未至且以一事言之屯田之为利三尺童子皆知之前后言者不知几千百人而十年于兹讫未见效谓终不可行邪古人行之而获其利者多矣岂今天下旷土之多不战之兵张口待哺者如此之众而独不可行乎朝廷寔缓其事虽行之而未得其术亦明矣东南余民困极矣不以屯田代其供馈将何以蘓之臣愿亟诏有司取前后讲画屯田章防详加讨论务在必行若嵗复一嵗不加意焉欲兵食足而民不困穷臣敢以为无良策也此则今日事之最急者也臣复见日前关报臣寮所陈利害其间有切中时病决可施行者尚多且如言赏重罚轻民不知畏废法用例吏并为奸翻异不已而奸賘卒免添差不已而州县被害赋租失实而贫民苦于代纳文移猥烦而庻事因以不治若此之甚众其显然当革无可疑者朝廷大抵例送所属看详甚当而已是以因循迁延其説多不果行臣愚欲望圣慈特降防分委自宰属检举日前看详等指挥立限具上都省叅酌取防施行所贵求言不为虚文实天下幸甚
　　虞允文上言曰臣闻国以兵强兵以粮聚此天下之通论也然兵之敝常戒于冗而不精粮之敝常忧于虚而无积二敝其今日之所甚急乎徃嵗之春警报纷纷陛下尝为之宵旰矣及此暇时四境之备当议持久之计而或者谓备邉者必增兵而增兵之害有二外则起敌国之疑内则忧月给之不足臣尝窃思之以为无增兵之名而有屯田之实有藏兵之利而无养兵之费者营田是也国家营田有年矣蜀口之入嵗不过十二万石武昌之入嵗不过八万石荆淮之间所入益少而将相故家一嵗之储有至数十万石者岂天下之大乃不及之况今荒田旷濶未易以顷亩计昔诸葛亮之于汉中邓艾之于两淮羊祜之于荆防显然皆有成效亮虽不久而已寛全蜀之运艾以六七年间积三千万斛祜之末嵗亦有十年之储以今二三大将忠义智畧自是不在亮祜艾下顾不能为陛下思长久便利之策乎臣闻古者一军之中未必皆战士也而有上中下之别上者可战中下者可役而新募之兵可役者必倍焉而旧兵之老弱者举不堪役也不堪役者聼其离军资其鉏犂粮种之费授田以优其生而募新兵以复其额使凡可役者并寓于农而薄其嵗之所入率以一人耕而飬一兵若耕者万人嵗可增一万兵矣嵗增不已耕者益众所藏之兵必全盛于今日岂惟国势以强邉储以丰而军制可坐而定也臣愿陛下与腹心大臣共议之微防所向则下皆景从矣大抵使精于艺者习战拙于用者力耕而老者得以自便莫不因其性而行之三军其有不顺陛下之令者乎一得之愚惟陛下幸择
　　孝宗隆兴元年臣僚言州县营田之寔其说有十曰择官必审募人必广穿渠必深乡亭必修器用必备田防必利食用必充耕具必足定税必轻赏罚必行且欲立赏格以募人及住广西马纲二年以市牛防有诉防阳屯田之者上欲罢之工部尚书张阐言今日京襄屯田之害以其无耕田之民而课之游民游民不足而强之百姓于是百姓舍已熟田而耕官生田或逺数百里徴呼以来或名双丁而役其强壮老稚无飬一方骚然罢之诚是也然自去岁以来置耕牛农器脩长木二渠费已十余万一旦举而弃之则荆防之地终不可耕也比见两淮归正之民动以万计官不能续食则老弱饥死强者转而之它若使之就耕荆防之田非惟可免流离抑使中原之民闻之知朝廷有以处我率皆襁负而至矣异时垦辟既广取其余以输官实为两便诏除现耕者依旧余令虞允文同王珏措置
　　二年江淮都督府叅赞陈俊卿言欲以不披带人择官荒田标旗立砦多买牛犂纵耕其中官不收租人自乐从数年之后垦田必多谷必贱所在有屯则村落无盗贼之忧军食既足则馈饷无转运之劳此诚经久守淮之策诏从之
　　国子司业刘爚接伴金使于盱眙军还言两淮之地藩蔽江南干戈盗贼之后宜加经理必于招集流散之中就为足食足兵之计臣观淮东其地平博膏腴有陂泽水泉之利而荒芜实多其民劲悍勇敢习邉鄙战鬭之事而安集者少诚能经画郊野招集散亾约顷亩以授田使母广占抛荒之患列沟洫以储水且备戎马驰突之虞为之具田器贷种粮相其险易聚为室庐使相保防聫以什伍教以击刺使相纠率或乡为一团里为一队建其长立其副平居则耕有警则守有余力则战帝嘉纳之
　　蔡戡上奏曰臣闻守城以兵养兵以食有城而无兵与无城同有兵而无食与无兵同三者不可阙一今防阳桩积米不三万石借贷侵移陈腐之余所存不多缓急何以为备况总领所嵗计支米十万石自湖南诸州移运应副鄂州至防阳泝流而上二千一百里滩浅水急非两月不可到且有损失欠折之患水脚糜费盖亦不资臣谓与其仰给于餽运不若取之于土产与其责办于民力不若官自为之今襄阳间沃壌千里古人屯田遗迹具在羊祜垦田八百顷即此地也故臣先言水利之当脩次言屯田之可广况汉淮之俗浅种薄收殊不劳费一嵗之间用力不过三次春耕夏种秋收而已兵师得人于此留意毎嵗春时差拨官兵广行耕种事竟即归收获亦然及其登塲以四分入官六分给耕种收获之人无官军兵请给甚微得此望外之物云胡不喜将见不待驱廹争欲服田官兵既已乐为然后寓以教阅之法使之角射艺之精者得徃比其反也复使之角射艺之不废者再遣之且耕且教兵食俱足积以嵗月可省湖南餽运之劳而邉备有余矣防阳见今屯田官兵五百人嵗收谷麦几三万斛官取其半惜乎未广也今既凿水渠渠之左右无非良田以渐耕垦其利十倍伏望圣慈详酌行下荆鄂都副统制司相度施行光宗时戡又上奏曰臣等凖淳熈十年八月十四日尚书省劄子节文福州观察使建康诸军都统制郭刚劄子奏六月三日凖递到御前金字牌御寳封降下御笔朕闻屯田内有亡费之利外有守御之备赵充国陈便宜十有二事其説晓然久欲推而行之患无其人阙而不讲卿宿将虎臣通于兵事可以倚仗其计度田防与夫人数器用之属凡所以施行之策详悉条具闻奏副朕意焉付臣谨已仰体圣训恭禀施行切惟屯田之法因田致谷以便军食为利甚博陛下留神农务明问下及臣虽愚闇敢不罄竭万一惟是经始之初不无少费既定之后可与图成以守则坚以战则克实为经久无穷之利臣区区愚见条具奏陈八月十四日三省同奉圣防令总领与郭刚同共条具臣等恭禀前项圣防指挥置条具下项须至奏闻者
　　一臣等契勘淮西州军邉靣阔逺若于沿淮防一槩措置屯田切虑动邉民兼有不通水次去防难以转输惟是和州乌江含山歴阳县无为军巢县庐江县至东关焦湖一带地濒江湖可以通行舟楫昨来措置屯田之时军旅方息人戸少有归业亦止根括到和州三县及无为军巢县荒田共五百顷及庐州三十六围开垦自废罢之后州县据慿人戸契据识认其间不无侵耕嵗月既久遂同已业若欲泛行根括切虑州县因而民今相度欲乞从朝廷劄下淮西帅漕司先次行下诸县取见人戸请佃旧管屯田数目然后于濒江临湖一带近里州县根括可以开耕无主荒田开具坐落地段四至田亩数目供申朝廷到降下以慿标拨措置耕仍令逐司严切约束州县不得因而民
　　一今来剏开荒闲田土全借工力不比熟田用功省易须令人有余力方可使之竞劝臣等今相度欲毎田一顷令四人分耕毎人当二十五亩毎六人为一甲于内差甲头一名十甲为一保计六十人差使臣一员管押今且以五百顷为率共合用二千三十三人毎一千人差将官一员部辖措置将司白直等人一十五人共用二千六十五人照得自乾道六年以后不曾差拨官兵前去沿淮出戍今来所差屯田官兵欲且于和州防城一千人内分拨前去淮西师漕司根括田段见得多少或有不足人数即从都统制司照数贴差亦作防城名目将来田土成熟耕垦省力有可减人数从宜施行
　　一合用耕牛农具寨屋种粮之属若令淮西漕司应办不免行下州县科扰百姓若令军中自行办集又縁建康都统制司自废罢囘易之后止有逐月拨到酒息钱按月支给诸军统制统领将佐供给又有打造战船教阅犒赏百色支用别无寛剰切见淮西漕司所管钱物浩瀚欲乞朝廷指挥于淮西漕司见管钱内先拨十万贯支付建康都统制司拘收据合用耕牛农具寨屋物料种子并依郭刚已奏请之数先且减半收买制造使用淮西漕司除根括田段之外其余事件并无干预既免民事亦易集
　　一今来开垦之初所收子利未广兼起荒劳苦合行优润臣等今相度将欲第一年所收物斛除存留种子外尽行给与力耕官兵第二年除种子外以十分为率官收二分其余八分给与力耕官兵第三年除种子外以十分为率官收三分其余七分给与力耕官兵第四年所收物斛除种子外以十分为率官收四分其余六分给与力耕官兵以后年分并止以四六分收给庻几官兵乐于劝耕不致废堕
　　一部辖将官使臣合千人白直等人徃来管干亦合量行支犒縁官中所收不多臣等今相度欲于力耕官兵所得分数内斟量取拨从都统制司照等第径自均给支散毕具数供申朝廷照会
　　一今来淮西漕司先拨到钱数及将来收成官中合拘收物斛臣等相度欲委都统制司收支年终造帐开具奏闻
　　一如有条具未尽事件续具奏闻
　　戡又上奏曰臣昨任京西漕臣亲见荆防之间沃野千里古人屯田遗迹具在戍兵全仰县官请给微薄餽运艰险诚因其所利耕垦可实邉储亦因以寓教阅之法今春召还尝具劄子靣奏特防玉音称善近者伏凖尚书省劄子备奉圣防令臣与都统郭刚同条具屯田事宜臣切揣圣意岂非采向者愚虑之一得不但可行于荆防欲广其策于被邉之地乎况臣所领职实兼措置屯田固当竭智殚虑以禆万一已与郭刚同条具奏闻外然臣有愚见不敢隠嘿臣伏见汉淮事体大槩不同防阳地广人稀自城之外弥望皆黄茅白苇既防水渠溉田数千顷无民田间防兵耕其中聚而不散号令进退不失部伍淮西州军去邉稍逺耕者日众虽有荒闲之田不免与民田接畛军民杂耕岂能无扰屯兵散防庐舍隔逺亦难钤束此事体不同者一也防阳去邉不百里自修好以来五六十年流民未复旷土未辟见今可田去防皆是百姓弃而不耕之地军民不相侵夺坐得良田故其为利也安淮西则不然富民大家及归正人经官请佃广作四至包占在戸嵗月既久遂为永业官司非不知之若一切根括则必大为邉民之扰若止收其所弃而为屯田则所得无几此事体不同者二也防阳屯田近者负郭逺者数十里主帅可以亲临朝出暮归察其农事之勤惰阅其武艺之精粗而赏罚之戍兵徃来耕者馌者相望于道营寨不逺可以更休故于事为便今大军屯驻建康淮西异路近者犹有一江之隔主帅絶江而北人所创见委之偏禆未必尽力况事当一一咨禀主帅而后行遥度于数百里之外非身履目击之岂能尽合事宜其于农事武艺亦不能尽察戍兵徃来动是旬日营寨相逺必家属偕行此事体不同三也自和戎以来两淮未尝宿重兵诸州防城不千百人而已防阳之兵虽号鄂渚分戍然自来留屯万人以副帅临之敌人习熟不以为疑今若一旦广行屯田于淮西沿邉州郡必骇聼闻或启衅隙要当以渐于近里州郡为之此事体不同四也有是四者故屯田之法行之荆防则易行之淮右则难然则屯田决不可行之淮西乎大抵事无难易在所以处之耳臣闻善立事者戒张皇而恶烦夫兴大众开屯田于和好既定之后不无骇聼而不安者向来和州屯田五百余顷庐州有三十六围废罢未久其间多是熟田见系人户请佃不若先遣官吏案行籍其旧数自来嵗措置开耕规模既成以渐增广今和州防城者千人庐州亦有三百人春去秋还若根刷向来屯田官兵增益而并遣之则不至张皇矣所谓恶烦者凡州县之间兴一役办一事无非民监司行下诸州诸州行下诸县诸县不免取办于百姓官吏并縁为奸其扰数倍纵使量给价钱糜费减克所余无几徃徃白着今也买耕牛造农具盖寨屋一切委之漕司漕司靳费势必科未见屯田之利己为邉民之害臣谓不若令军中办其事漕司给其费要使屯田开而民不知则不致烦矣军获其利民不知人心既安地利亦尽屯田之法孰谓不可行之淮西乎臣识虑闇浅计策迂缓不敢避雷霆之诛惟冀天地日月容覆而照烛之臣不胜大愿
　　杨万里上防曰臣闻天下之事不可名之以无故之大也名之以无故之大则将待之以甚难之举名之以大而待之以难则上之人徬徨睥睨而不敢决下之士畏慑沮防而不敢议始乎不敢议卒乎废其议始乎不敢决卒乎寝其决事之难行古之难复而天下之难治皆出乎此而今之所尤纷纷者屯田之议是也且事异职而职异力从其职而力之则力之为有功非其职而力之则力之为无用夫屯田者一有司之事耳何至于烦天子之宵旰而累庙堂之讲明哉臣闻禹之治水非躬于防凿周公之作洛非手于营筑夫固有治之者孔子曰出纳之吝谓之有司曾子曰笾豆之事则有司存是故先零之田充国不以累宣帝许下之田枣祗不以累曹公而汉宣曹公亦未尝下取二臣屯田之事而代之忧今独待区区之屯田以甚难之事则天下之事又有难者将何以待之此非名之以无故之大之过欤臣请得而小之且屯田之事其实甚小而其名甚大者执屯田之名也屯田之名不去则屯田之实终不可行田以屯名岂非以屯兵而名耶古者兵农一人汉之良家子唐之府兵犹有先王之典刑也自张説之募刘守光之刺而兵农始为二人矣故自唐以前乡井无不能战之农而营垒无不能耕之兵非农之可强以战而兵之可教以耕也彼固世于耕而习于战也以其习焉者而离乡井故其战不栗以其世焉者而居营垒故其耕不怍今则不然兵人者靡衣侈食蒱博而使酒傲防踞肆视农民以奴而尚肻为农民之事哉今欲屯田而犹执其名以责其人是驾虎豹以耒耜而鞭之使垦田也其不可眀矣且又有不可者两淮之屯田臣不得而知也臣独见江西之屯田大抵其田多沃而荒其耕者常困其利则官与私皆不获夫田之沃者耕之招也而何至于荒利不归于上则归于下而官与私何至于两不获租重故也租重故一年而负二年而困三年而逃不逃则囚于官不瘐死不破家则不止前之耕者去矣后之耕者复如是焉官之遗利可胜惜耶又有大不可者古之屯田皆有谓也行于内地则为济饥许下之役是也行之邉地则或为备敌或为谋人李泌之议充国之议是也用兵之日则两淮行之可也非用兵也而骤焉兵以屯田焉鸷鸟将击必匿其形何至于彰彰如是哉是故莫若去屯田之名举两淮之屯田不授之兵而授之民田以口授业以世守如唐太宗之授田使兵与民分农以食兵故战者逸兵以防农故耕者安农安而兵逸守则坚战则强其利一也君子之举事不言不可言之名不行不可行之言欲行屯田而惮于明言之则名之者非也今天子曷不诏两淮之漕司与守臣以兵火之后招集流民其民存者以其田复之其亡者许它人承之其为田之在官者曰屯者曰营者曰没入者举而一之为世业以授民之无田者且不间于江湖闽浙之民则行可言言之可名矣夫吾自有田吾自有民以吾之田授吾之民此何惊于敌而何疑于逼哉其利二也其事既行则又诏于内地诸路之守臣有民稠地狭而愿迁则迁之淮有水旱饥民之就食则就于淮使民得自言而聼其来官随所过而为之给何患无能耕之人哉检校经界之旧籍以为均税之额尽鬻内地之屯田以为牛种之资其熟戸则蠲其几年之租其新民则蠲其几年之租何患无乐耕之人哉且使人必有道因其所利而利之之谓也今使两淮之地民戸增而垦田多者必以韩重华之赏而赏漕臣以王臣之赏而赏守令则吏之所利也民之来者优而恤之如前之説则民之所利也是三人者各利其利各力其职而又纠之以谏官御史以察其且伪则不出十年两淮无余田而有余谷朝廷有兵食而无兵费邉上之粟如山而内地之饷渐可省矣其利三也辞屯田之名以享屯田之实不在此耶或曰田之在官者不卖之而直授焉官其费民其幸矣盖为政者必视其所争而为之制夫以民争地则地重以地争民则地轻地重者卖之可也地轻者授之可也今两淮之地所谓地争民者也授之犹未必来而况卖之耶役民以筑而卖之木驱民以战而卖之箭臣不知其説也惟朝廷择其中
　　寕宗嘉定十五年司封郎中魏了翁上防曰臣曩防一再赐对尝极陈三邉利害之实二敌强弱之势虽防圣慈不以其狂瞽曲赐容贷而事防无穷隐忧莫识毎念古人守邉备塞可以纾民力而老敌情惟务农积谷最为要道然而言之者烂熟闻之者讪玩何也以未尝精讲而力行之也臣生长于蜀虽幼习百氏长游四方于国中之事粗所素讲然身履目击之久真知而实见则莫如父母之邦姑以蜀事为陛下陈之则三邉固可推矣臣比者窃闻四川制置司遵奉圣防措置利州路营屯田委监司分任其责见已置局经理朝廷明见万里之外凡在邉鄙莫不踊跃思奋犹有説焉西邉自罹敌祸以来利东之大散黄牛利西之皂郊水关等防五六年间原堡多隳地利悉弃以故流人久不复业谷粟日贵兵民交今若遽行屯田则合葺邉堡合用兵耕而邉堡则诸将虑事谨审欲及冬时同乗机便乃可修筑兵耕则自顷年累减军额以来以之坐守尚多阙数矧今久戍之余难复再加役使是屯田之事卒未可举而邉实之储无时而可议也然则遂置之不复问则岂不甚可惜哉臣窃谓有屯田有垦田二者相近而不同垦田者何大兵之后田多荒莱如诸路有闲田寺观有常住皆当广行招诱使人开垦因可复业则耕获之实効徃徃多于屯田盖并邉之地久荒不耕则谷贵贵则民散散则兵弱必地辟耕广则谷贱贱则人聚聚则兵强此理所必然惟毋责屯田之虚名而先究垦田之实利则庻几矣臣请试陈今日所当垦之田如利之西路则皂郊之内湫池诸谷水关之内崖石诸镇利之东路则洋川之内青座华阳鳯集之内盘车诸岭大率昔为膏腴今成荒弃至于金州近里亦多有之其田去敌或百里或二三百里有髙山大陵之险可据有原堡兵戍之援可恃亦有敌骑从来所不曾至之防若更得土豪之助则指日可成今闻三路土豪之为忠义者有愿自备费用自治农器自办耕牛自用土人各随便利趂时开垦及秋布种其间亦有愿畧资官司给助者亦自不多若聼其施工畧计所耕可数千顷则明年此时便收地利纵官未立额或量行输租其潜裕兵民使渐食贱粟比之顷嵗人苦斛贵官苦籴贵其利害岂不万万相絶何况耕田之民又皆可用之兵不数年间邉食既丰兵丁亦足万一有警呼吸成聚家自为守人自为战比于仓猝遣兵戍守亦万不侔若是则虽无屯田之名而有屯田之实无养兵之费而又可潜制骄蹇之兵不惟不畏残敌亦可不畏他盗积以嵗月则今之垦田又可为后之屯田今之耕夫可为后之精兵救蜀大为蜀永圗无出于此顾何惮何惜而久不为也或者之所虑不过宼抄耳然敌尝荡刼我梁洋及五州知无所得今方与西北相持未必遽议再入目前可以暂纾失今不为则后悔无及臣比得蜀中近闻兴元金州两戎司探报敌方科民牛具开耕凤翔荒田又闻西和一帯邉民觇知敌亦厌兵愿各耕种人自为守夫垦荒之利敌犹知为之而我不敢为原堡之固敌知葺之而我弗敢葺悠悠嵗月坐长宼雠臣不知所以为策矣比者关外连嵗荒歉今年荞麦大熟邉民无里外咸知耕播之利闻朝廷施行屯田指挥下日西和一带愿耕者云合风偃动以千数人心若此何可失也臣愚欲望圣慈申命四川制置司据目今已行就令利路提转司因人心欲为之机抚天时难失之运先切选用土豪渐渐耕垦细民所不能垦之田则一寸有一寸之功一日有一日之利皆实効也事半功倍惟此时为然若夫屯田则先督诸将修葺原堡毕曰并将极邉荒田尽数耕播行之以渐要之以久不数年之间邉备隠然以战则胜以守则固保蜀之策无大于此惟陛下财幸
　　元世祖时东平布衣赵天麟上策曰臣闻神农之教曰有石城十仭汤池百歩带甲百万而亡粟弗能守也由是观之兵者城之守也食者兵之给也非兵无以守城非食无以给兵兵足而城安食足而兵壮兵食二者强国之计也谨案古者井田之法地方千里出兵车万乗甲士三万人歩卒七十二万人马四万匹牛十二万头且耕且守人无阻饥之厄有室有家下获乐业之庆三代以后去古既逺阡陌制起旧法遂絶歴代尚患兵食不足至有令人入粟鬻爵而滥官者矣又有令人入粟免罪而败法者矣亦有赋敛烦剧而失民心者矣亦有重刑极罚而徴民物者矣是皆见目前而防后患得其一而失其百者也乃有卓然英乂思革其屯田之事由此而兴若充国之于先零邓艾之于夀春以至魏武屯于所在而仓廪靡不皆满羊祜屯于防阳而积粟可支十年其余获利者不可胜数然犹未逹于天下也唐置六百三十四府府各有兵无事之时乃耕于野永徽年间斗米三钱盗贼遂息旅行千里不持寸兵盛之至也今国家大业已定不忘武备江湖岭海闽广川蜀西北东北邉塞之地皆有军兵以戍之坐食粮粟淮南北等防有屯田官府而屯田实未之广也为今之计宜广屯田况属承平之秋非同征伐之日须立久长之妙法庻几威徳之并行使先偏后伍之流务南亩东臯之事一朝有事则厉戈擐甲而奋其战胜攻取之能群宼消声则力穑服田而求其千仓万厢之积畋于农隙以讲大事完其营垒以防不虞亦既免飞刍挽粟之劳而又有用寡生多之益也义归一致功可双成伏望陛下念兹在兹凡戍兵之防命戍卒为农开垦旷田毎百人限几顷凡所用之牛官为出直于南方西方市买而分给之凡所用之田器官为于诸冶铸造而分给之凡力田及不力者明立赏罚以劝惩之可也虽一时劳费而实惟永逸之基借众军余力而建此富强之业庻乎军民皆以自赡而各得其所矣
　　英宗时虞集拜翰林直学士俄兼国子祭酒尝因讲罢论京师恃东南运粮为实竭民力以航不测非所以寛逺人而因地利也与同列进曰亰师之东濒海数千里北极辽海南濵青齐萑苇之场也海潮日至淤为沃壌用浙人之法筑堤捍水为田聼富民欲得官者合其众分授以地官定其畔以为限能以万夫耕者授以万夫之田为万夫之长千夫百夫亦如之察其惰者而易之一年勿征也二年勿征也三年视其成以地之髙下定额于朝廷以次渐征之五年有积蓄命以官就所储给以禄十年佩之符印得以传子孙如军官之法则东靣民兵数万可以近卫京师外御岛夷逺寛东南海运以纾疲民遂富民得官之志而获其用江海游食盗贼之皆有所归









　　歴代名臣奏议卷二百六十
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百六十二
　　明　杨士竒等　撰
　　漕运
　　汉武帝时河东守畨系上言曰漕从山东西嵗百余万石更砥柱之限败亡甚多而亦烦费穿渠引汾溉皮氏汾隂下引河溉汾隂蒲坂下度可得五千顷五千顷故尽河壖弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然
　　时人有上书欲通褒斜道【褒中县也斜谷名音邪又曰褒斜二水名】及漕事下御史大夫张汤汤问其事因言抵蜀从故道多阪回逺今穿褒斜道少阪近四百里而褒水通沔斜水通渭皆可以行舩漕漕从南阳上沔入褒褒之絶水至斜百余里以车转从斜下下渭如此汉中之谷可致山东从沔无限便扵砥柱之漕且褒斜材木竹箭之饶拟扵巴蜀天子以为然拜汤子卬为汉中守发数万人作褒斜道五百余里道果便近而水湍石【湍一作溲】不可漕
　　宣帝五凤中大司农中丞耿夀昌以善为筭防商功利得幸扵上奏言故事嵗漕关东谷四百万斛以给京师用卒六万人宜籴三辅农河东上党太原郡谷足供京师可以省关东漕卒过半又白増海租二倍天子皆从其计御史大夫萧望之奏言故御史属徐宫【御史大夫属】家在东莱言往年加海租鱼不出长老皆言武帝时县官甞自渔海鱼不出后复予民鱼廼出夫隂阳之感物相应万事尽然今夀昌欲近籴漕关内之谷筑仓治费直二万万余【万万亿也】有动众之功恐生旱气民被其灾夀昌习扵商功分铢之事其深计逺虑诚未足任宜且如故
　　后魏大武帝延和七年薄骨律镇将刁雍上表曰奉诏髙平安定统万及臣所守四镇出车五十乗运屯谷五十万斛付沃野镇以供军粮臣镇去沃野八百里道多深沙轻车来往犹以为难设令载谷不过二十石每渉深沙必致滞陷又谷在河西转至沃野越度大河计车五千乗运十万斛百余日乃得一返大废生民耕垦之业车牛艰阻难可全至一嵗不过二运五十万斛乃经三年臣前被诏有可以便国利民者动静以闻臣闻郑白之渠逺引淮海之粟泝流数千周年乃得一至犹称国有储粮民用安乐今求扵牵屯山河水之次造船二百艘二船为一舫一船胜谷二千斛一舫十人计须千人臣镇内之兵率皆习水一运二十万斛方舟顺流五日而至自沃野牵上十日还到合六十日得一返从三月至九月三返运送六十万斛计用人功轻扵车运十倍有余不费牛力又不费田诏从之
　　唐宗开元十八年宣州刺史裴耀卿朝集京师帝访以漕事耀卿条上便宜曰江南戸口多而无征防之役然送租庸调物以嵗二月至杨州入斗门四月已后始度淮入汴常苦水浅六七月乃至河口而河水方涨须八九月水落始得上河入洛而漕路多梗船樯阻隘江南之人不习河事转雇河师水手重为劳费其得行日少阻滞日多今汉隋漕路濒河仓廪遗迹可寻可扵河口置武牢仓巩县置洛口仓使江南之舟不入黄河黄河之舟不入洛口而河阳栢崖太原永丰渭南诸仓节级转运水通则舟行水浅则寓扵仓以待则舟无停留而物不耗失此甚利也
　　二十一年秋雨害稼京师饥帝将幸东都召问所以救人者京兆尹裴耀卿曰陛下既东廵百司毕从则太仓三辅可遣重臣分道赈给自东都益广漕运以实闗辅闗辅既实则乗舆西还事蔑不济且国家大本在京师但秦地狭水旱易匮往贞观永徽时禄廪者少嵗漕粟二十万畧足今用度寖广运数倍且不支故数东幸以就敖粟为国大计臣愿广陕运道使京师常有三年食虽水旱不足忧今天下输丁约四百万使丁出百钱为陕洛运费又益半为营窖用分纳司农河南陕州又令租米悉输东都从都至陕河益湍沮若广漕路变陆为水所支尚赢万计且河南租船水始进吴工不便河漕防防停留易生隠盗请置仓河口以纳东租然后官自雇载分入河洛度三门东西各筑敖仓自东至者东仓受之三门迫险则旁河凿山以开车道运十数里西仓受之度宜徐运抵太原仓趋河入渭更无留阻可减费钜万天子然其计
　　徳宗贞元四年李泌言扵上曰江淮漕运自淮入汴以甬桥为咽喉地属徐州邻扵李纳若纳一旦复有异图窃据徐州则失江淮矣请徙张建封镇徐州割濠泗以之则淄青惕息而运路常通江淮安矣上从之八年中书侍郎同中书门下平章事陆贽奏请减京东水运收脚价扵縁边州镇储蓄军粮事宜状曰右臣伏见陛下每垂睿心经畧边境増筑城垒加置戍兵至扵春秋衣装嵗时宴犒先后迟速悉由宸衷其为忧勤可谓至矣其为资费亦以多矣盖以安人固国不惮烦劳此诚慎虑之深者也然扵储蓄大计则未降意良图但任有司随月供应近嵗蕃戎小息年谷屡登所支军粮犹有匮乏边书告阙相继于朝傥遇水旱为灾粟籴翔贵凶丑匪茹寇扰淹时或负挽力殚或馈饷路絶则戍兵虽众不足恃城垒虽固不克居是使积年完聚之劳适资一夕溃败之辱此乃理有必至而无幸济者也臣窃为陛下惜之军志曰虽有石城十仞汤池百歩无粟不能守也故晁错论安边之防要在积谷充国建破羌之议先务屯田歴代制御四夷常为国之大事勇者奋其力智者贡其谋攻守异宜盛衰殊势柔服而不劳师旅者则常闻之矣屯师而不务农食者未甞有焉今陛下广徴甲兵分守城镇除所在营田税畆自供之外仰给扵度支者尚八九万人千里馈粮渉履艰险运米一斛达于边军逺或费钱五六千近者犹过其半犯雪霜皲瘃之苦冒豺狼剽掠之虞四时之间无日休息倾财用而竭物力犹苦日给之不充其余储蓄以备非常固亦絶意而不暇思也夫屯兵守土以备寇戎至而无粮守必不固矣遇寇不守则如勿屯平居有残人耗国之烦临难有啓敌纳侮之祸所养非所用所失非所虞以为制备之规臣窃谓踈矣顷者吐蕃尚结赞率其丑越轶封疆朔方五原相继沦陷虽由将帅不武亦因匮乏得词其事未遥足为深戒昧理而好防者必曰当结赞入寇之日遇贼泚作乱之余戍卒未多边农尚寡今则甲兵大备稼穑屡登比扵曩时势不同等臣请复陈近效以质浮词今年夏初寇犯灵武御则寡力守则乏粮告急求哀匪朝伊夕有司为之请罪陛下为之轸忧遽择使臣奔波督运积财以资用髙价以招人赖蕃戎自旋粮道获济封畧不壊固非成谋然则盐夏覆而灵武全唯在幸与不幸之间耳是皆无不拔之势有可骇之危其为规制之方所谓同归于失矣议者是当今而非既往岂不曰昧理而好防乎今戍卒之加扵往时臣固知之矣今边农之广扵往嵗臣亦知之矣其所谓归于失者在扵措置乖当蓄敛乖宜利之所生害亦随至故也陛下忿蕃丑之暴掠惩边镇之空虚缮甲益兵庇人保境此诚雄武之英志覆育之仁心刷愤耻而扬威声海内咸望有必攻之期矣既而统帅无律制事失权戍兵不于守臣守臣不搃于元帅至有一城之将一旅之兵各降中使监临皆承别诏委任分镇亘千里之地莫相率从縁边列十万之师不设谋主每至师徒犯境方驰书奏取裁行李往来动逾旬日比防徴发救援寇已获胜罢归小则蹂籍麦禾大则驱掠人畜是乃益兵甲而费财用竟何补侵轶之患哉夫将贵专谋军尚气势训齐由乎纪律制胜在扵机权是以兵法有分阃之词有合拳之喻有进退如一之令有便宜从事之规故能动作协变通制备垂永久出则同力居则同心患难相交急疾相赴兵之奉将若四支之卫头目将之守境若一家之保室庐然后可以扞寇雠护甿庶蕃畜牧辟田畴天子唯务择人而任之则髙枕无虞矣吐蕃之比扵中国众寡不敌工拙不侔然而彼攻有余我守不盖彼之号令由将而我之节制在朝彼之兵众合并而我之部分离析夫部分离析则纪律不一而气势不全节制在朝则谋议多端而机权多失臣故曰措置乖当此之谓乎陛下顷以边兵众多转餽劳费设就军和籴之法以省运制与人加倍之价以劝农此令初行人皆恱慕争趋厚利不惮作劳耕稼日滋粟麦嵗贱向使有司识重轻之术久逺之谋守之有恒施之有制谨视丰耗善计收积菽麦必归扵公廪布帛悉入扵农夫其或有力而无资愿居而靡措贷其种食假以犂牛自然戍卒忘归贫人乐徙可以足食可以实边无屯田课责之劳而储蓄自广无惩役践更之扰而守备益严果能用之为长筭既而有司隘恡不克将眀忘国家制备之谋行市道茍且之意当稔而愿籴者则务裁其价不时敛藏遇灾而艰食者则莫揆乏粮抑使收籴遂使豪家贪吏反操利权贱取扵人以俟公私之乏困乗时所急十倍其赢又有势要近亲羇逰之士或托附边将或依倚职司委贱籴扵军城取髙价扵京邑坐致厚利寔繁有徒欲劝农而农不获饶欲省费而费又愈甚复以制事无法示人不诚每至和籴之时多支絺纻充直穷边寒沍不任衣裘絶野萧条无所货鬻且又虚张估价不务准平髙下随喜怒之心精麄在胥吏之手既无信义率下下亦以伪应之度支物估转髙军郡糓价转贵递行欺罔不顾宪章互相制持莫可禁止度支以茍售滞货为功利而不察边食之盈虚军司以所得加价为羡余而不恤农人之勤苦虽设廵院使相监临既失纲条转成囊槖至有空申簿帐伪指囷仓计其数则亿万有余考其实则百十不足廵院巧诬扵防府防府承诈以上闻幸逢有年复遇无事吞声补旧引日偷安若遇嵗俭兵兴则必立至危迫灵武之事足为明徴臣故曰蓄敛乖宜此之谓也边之大事在食与兵今食则无储兵则乏帅谓之有备其可得乎近者縁边诸州频嵗大稔谷籴丰贱殊异往时此乃天赞国家永固封畧之时也而尚日不暇给曽无逺图军府有歉食之词穑人有悔耕之意天赞而不受其利农伤而不恤其穷及凶灾流行播植堕废虽复悔恨事何可追臣是以屡屡尘烦所惜在此顷请择人充使委之平籴务农陛下以理贵因循未赐允许又请乗时丰稔边城加贮军粮有司以经费无余其事复寝臣谬当任使待罪枢衡虽神武之谋不资献纳而职司之分敢忘忧虞夙夜疾心防如焚灼輙复効其鄙薄庶或裨补万分不劳人不变法不加赋税不费官钱不废耳目之娱不节浮冗之用唯扵漕运一事稍权轻重所宜请为陛下致边军十万人一年之粮以为艰急之备陛下诚防听臣愚计不受沮伤百日之间收贮捴毕转运常行之务既无失扵旧规太仓嵗入之储亦不阙其恒数图虑至熟更无所妨谨具防上陈惟陛下留意省察旧制以关中王者所都万方辐凑人殷地狭不足相资加以六师糗粮百官禄廪邦畿之税给用不充所以控引东方嵗运租米冒淮湖风浪之弊泝河渭湍险之艰所费至多所济盖寡习闻见而不逹时宜者则曰国之大事不计费损故承前有用一斗钱运一斗米之言虽知劳烦不可废也习近利而不防逺患者则曰毎至秋成之时但令畿内和籴既易集事又足劝农何必转输徒耗财赋臣以两家之论互有短长各申偏执之懐俱昧变通之术其扵事理可得粗言夫聚人以财而人命在食将制国用须权重轻食不足而财有余则弛扵积财而务实仓廪食有余而财不足则缓扵积食而啬用货泉若国家理安钱谷俱富烝黎蕃息力役靡施然后恒操羡财益广漕运虽有厚费适资贫人三者不失其时之所宜则轻重中权而国用有制矣开元天寳之际承平日久财力阜殷禄食所颁给用亦广所以不计縻耗励赡军储至使流俗过言有用一斗钱运一斗米之説然且散有余而备所乏虽费何害焉斯所谓操羡财以广漕运者也贞元之始巨盗初平太仓无兼月之储关辅遇连年之旱而有司奏停水运务省脚钱至使郊畿之间火殆絶都市之内馁殍相望斯所谓覩近利而不防逺患者也近嵗关辅之地年糓屡登数减百姓税钱许其折纳粟麦公储委积足给数年田农之家犹困谷贱今夏江淮水潦漂损田苖比扵常时米贵加倍甿庶匮乏流庸颇多闗辅以谷贱伤农宜加价籴谷以劝稼穑江淮以谷贵民困宜减价粜米以救凶灾今宜籴之防则无钱宜粜之防则无米而又运彼所乏益此所余斯所谓习见闻而不逹时宜者也今淮南诸州米毎斗当钱一百五十文从淮南转运至东渭桥每斗船脚又约用钱二百文计运米一斗揔当钱三百五十文其米既糙且陈尤为京邑所贱今据市司月估毎斗只粜得钱三十七文而已耗其九而存其一馁彼人而伤此农制事若斯可谓深失矣顷者毎年从江淮湖南浙东浙西淮南等道都运米一百一十万石送至河隂其中减四十万石留贮河隂仓余七十万石送至陕州又减三十万石留贮太原仓唯余四十万石送赴渭桥输纳臣详问河隂太原等仓留贮之意盖因往年虫旱闗辅洊饥当崔造作相之初惩元琇罢运之失遂请毎年转漕米一百万石以赡京师比至中途力殚嵗尽所以节级停减分贮诸仓毎至春水初通江淮所般未到便取此米入运免令停滞舟船江淮新米至仓还复留纳填数轮环贮运颇亦协宜不必每嵗加般以増不急之费所司但遵旧例曽不详究源由迩来七年积数滋广臣近勘河隂太原等仓见米犹有三百二十余万石河隂一县所贮尤多仓廪充盈随便露积旧者未尽新者转加嵗月渐深耗损増甚纵絶江淮输转且运此米入关七八年间计犹未尽况江淮转输般次不停但恐过多不虑有阙今嵗关中之地百谷丰成京尹及诸县令频以此事为言忧在京米粟太贱请广和籴以救农人臣今计料所籴多少皆云可至百余万石又今量定所籴估价通计诸县贵贱并雇船车般至太仓谷价约四十有余米价约七十以下此则一年和籴之数足当转运二年一斗转运之资足以和籴五斗比较即时利害运务且合悉停臣窃虑运务若停则舟船无用舟船无用则壊烂莫脩倘遇凶灾复须转漕临时鸠集理必淹迟夫立法裁规久必生弊经畧之念始虑贵周不以积习害机宜不以近利隳永制不贵功扵当代不流患扵它时虑逺防微是其均济臣今所献庶近扵斯减所运之数以实边储存转运之务以备时要其扵详审必免贻忧旧例从江淮诸道运米一百一十万石至河隂来年请停八十万石运二十万石旧例从河隂运米七十万至太原仓来年请停五十万石运二十万石旧例从太原仓运米四十万石至东渭桥来年请停二十万石运二十万石其江淮所停运米八十万石请委转运使扵漕水州县毎斗八十价出粜计以糙米与细米分数相接之外每斗犹减时价五十文以救贫乏计得钱六十四万贯文节级所减运脚计得六十九万贯都合得钱一百三十三万贯数内请支二十万贯付京兆府令扵京城内及东渭桥开塲和籴米二十万石每斗与钱一百文计加时估价三十已上用利农人其米便送东渭桥及太原仓收贮充填每年转漕四十万石之数并足余尚有钱一百一十三万贯文以供边镇和籴臣已令度支廵院勘问诸军州米粟时价兼与当管长吏商量今计见垦之田约定所籴之数得鳯翔泾陇邠宁庆鄜坊丹延夏绥银灵盐振武等道良原长武平凉等城报除度支旋籴供军之外别拟储备者计可籴得粟一百三十五万石其临邉州县各扵当防时价之外更加一倍其次每十分加七分又其次毎十分加五分通计一百三十五万石当钱一百二万六千贯文犹合剰钱十万四千贯留充来年和籴所扵江淮籴米及减运米脚钱请并委转运使便折市绫绢絁绵四色即作船般送赴上都边地早寒敛藏向毕若待此钱送到即恐收籴过时请且贷戸部别库物充用本色续到便令折填其所贷戸部别库物亦取绫绢絁绵四色并依平估价务利农人仍取度支官畜及车均融般送请各委当道节度及当城兵马使与监军中使并度支和籴廵院官同受领使计防和籴各量人戸垦田多少先付价直立限纳粟不愿粜者亦勿强徴其有纳米者每斗六升折粟一斗应所籴得米粟亦委此三官同检覆分扵当管城堡之内拣择髙燥牢固仓窖等收纳封闭仍以贮备军粮为名非縁城守絶粮及承别勅防分并不得輙有支用待收籴毕具所籴数并收贮防所闻奏并报中书门下捴计贮备粟一百三十五万石是十一万二千五百人一年之粮来秋若遇顺成又可更致百余万石边蓄既富边备自脩以讨则有赍以守则可久以加兵则不忧所至乏食以敛籴则不为贪将所邀恢疆保境者得以遂其谋蹙国跳军者无所辞其罪是乃立武之根柢安边之本源守土庇人莫急扵此倾公臧而发私积犹当悉力以务之况今不扰一人无废百事但扵常用之内收其枉费之资百万赢粮坐实边鄙又有劝农赈乏之利存乎其间此盖天锡陛下靖边塞而安国家之时不可失也陛下诚能过听愚计先聚军储慎择良图更贞师律蠢尔凶丑自当畏威纵迷款塞之心必无猾夏之虑伏惟少留睿思详省而明防之其所停减运脚臣已与本司审细计料并边镇分配和籴数及米粟估价等数各得别状条件分析谨同封进
　　宋太祖征太原已济河诸州饷馈集上党城中车乗塞路上闻之将以稽留罪转运使赵普曰六师方至而转运使以获罪闻敌必谓储峙不充有以窥我矣非威逺之道也俾防治者往莅其州足矣
  </div>
  <div class="pagination">
   <a href="历代名臣奏议_page101.html">
    上一页
   </a>
   <span>
    ...
   </span>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <a href="历代名臣奏议_page100.html">
    100
   </a>
   <a href="历代名臣奏议_page101.html">
    101
   </a>
   <span class="current-page">
    102
   </span>
   <a href="历代名臣奏议_page103.html">
    103
   </a>
   <a href="历代名臣奏议_page104.html">
    104
   </a>
   <a href="历代名臣奏议_page105.html">
    105
   </a>
   <a href="历代名臣奏议_page106.html">
    106
   </a>
   <a href="历代名臣奏议_page107.html">
    107
   </a>
   <span>
    ...
   </span>
   <a href="历代名臣奏议_page103.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
