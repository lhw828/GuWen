<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 30 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 30 页/共 136 页
  </h1>
  <div class="content">
   宋钦宗时许翰上言曰臣愚伏被诏防除已具劄子陈衰疾不胜事任外方此国歩艰虞臣窃懐欲有陈而事有理须朝夕上达少缓则已后时不暇为者臣輙先具画一以闻
　　一自崇寜以来天下之士以谓非奸佞贪黩不进非软熟趣和不容故凡为时所崇奨至大吏者鲜有可用之才今不得已则当擢小吏而用之准出使法借以官资使摄郡府竢有功效而正除之则人人磨厉思自奋起此贤于前日全躯保妻子之臣宠禄已过如饱肉之鹰不复鸷击者不翅百倍矣
　　一今军政久壊士卒难恃宜使郡县什伍其民而教之战使自保疆缓急亦可调发以赴难河东河北与濒大河帅臣皆使得擅一方之赋便冝従事以足兵食昔唐李抱真节制泽路以赏罚激励其民得卒二万遂雄山东是时称昭义兵为诸道冠今使诸帅各放其法则天下皆昭义兵矣然昭义法计丁择人蠲其徭租农隙习射嵗终大校此可持久而难以应卒今寇难乃在数月之内必欲令下而众集事济者则诸县皆有一乡之豪杰使守令躬亲访问召见喻以忠义宠锡之荣示以寇攘屠戮之害借一进武义副尉等官使各慕少壮乐为用者得分总之县得三四豪杰则封内劲果忠固有用之人可尽出矣此其取效易且速盖一时之利也如昭义之政脩则效亦不过二三嵗间可以兼行而持久者虽至平世不可易也臣顷亟为渊圣言御寇之务要在边境使边境不御而寇入腹心则人情震扰士气沮壊驱而与战百不当一故祖宗以来恃邉备不恃都城又闻祖宗之时边臣如郭进李汉超等皆数十年不易委任而责成功而去年诸州至有三易守者边帅无不纷纷变更臣数争之而不得今守帅凡宜于民兵者愿着宪令勿复动移増秩赐金以厉勲绩而后民兵可用疆域可保边境可强也
　　一臣去嵗道过泗上见归朝官张企肃言愿得燕人三百质其家属给马资金由登莱海道潜入燕境号召乡党与叛女真必有大功亦闻已甞有人以其防告宰相唐恪恪大笑之比有族人自供防敌脱归者阴得契丹燕人之情见其怨愤金人欲食其肉臣以是知敌之可离也契丹燕云之地本非国家所有若使燕人遂往得地因以封其人遇财因以赏其士则金人支解疾入腹心必不能久为中国患矣
　　一臣考秦汉以来用兵之变能覆坚敌者皆合众弱以为强如燕昭之破齐汉髙之取椘是也今金人既取契丹遂乱中国其势必将加兵隣壤如西夏髙丽大小敌国皆有狼顾之意臣甞建欲弃陜西进筑无用之地以与西夏増其嵗赐与之解怨申结旧恩使一辩士説之可使岀兵以攻云中又使人结髙丽大小敌国诸小寇等与之立契丹后则金地坐见分裂中国将得休息矣按唐遭禄山之变肃宗起灵武引回纥之兵以复两京今但使之扰敌巢穴其利百倍于唐也
　　一河朔山东近甸郡县皆易野用车之地可以教民车战昔者元魏谓刘裕兵畏其铁骑冲突以铁鏁连车为函阵又赵元昊反时国家亦甞用车有功今金兵无他长技所恃惟铁骑耳御骑用车古今所同而我师毎惮其重迟劳费迄莫肯用宜诏有司讲眀其法而督教之
　　一迁都有经久之制行幸有促办之功二者异冝今若近责嵗月之利宜令金陵帅臣集海船教水战储积廪庾待或行幸而已其他一切营缮力役皆冝且止存抚休息以固民心以建国本此大务也今虽已有诏防戒告勿使劳民然若非一切罢去之则恐劳民之戒殆为虚文昔唐太宗脩洛阳干阳殿以待廵幸张元素諌之以为劳民不可即罢其役曰使后必往虽露坐庸何伤况如今之艰虞正冝贬损过中乃能下感人心上格天意凡是府廷官寺粗饬圮壊则皆可以息銮驾而张黼扆使逺人皆知陛下盛徳所以师象陶唐茅茨土堦之意天下幸甚右臣度金兵扰边之期不过旬月若使小失支吾必至又复深入伏望圣慈下臣之言于大臣或有可采择则愿诏速施行庶防及事谨録奏闻伏勅防
　　髙宗即位唐重应诏上防曰臣于今月十七日恭奉初一日皇帝登寳位赦书望阙宣读人人感慨流涕当国歩多艰之际忽闻诏书以定神器宗庙社稷不失祭祀四海生灵不忘旧戴诚千万世之幸累日祗诵防绎词防其中有云绍祖宗垂创之基懐父兄播迁之难卒章云伺两宫之复终图万世之安其言哀痛深切臣泣血铭心推原徳意而施行之惟恐奉诏不勤不敏以辜新政若废神霄朝拜罢常平给散限外印契额外拨放道传逺俗者给据商贾般贩者免税如此等事扵朝政非大安危也于国体非大利害也于人情非大休戚也陛下制诏之意欲绍祖宗垂创之基以京师为根本以两河为股肱金人再犯京阙则根本揺矣长驱两河则股肱病矣所以为兴复之防者何如也陛下以太上皇为父以嗣君皇帝为兄金人一举而邀两宫当被髪缨冠而往救之矣所为患难之方者何如也自古遐裔之侵中国未有如此之酷然其吞噬之欲尚未厌足其冯陵之势尚未已也前日致寇之因陛下甞通知之乎今日御寇之术陛下亦熟计之乎既不知己而又不知彼者必殆既不能强而又不能弱者必危陛下度彼已之术则知所以自治矣察强弱之理则知所以常胜矣此天下之大计也陛下所以与大计天下者固以素定非臣所得而拟议也然以今日之急务有四而其利甚博大患有五而其祸不可胜言臣为陛下举其畧而试陈之定都关中据山河百二之势以植根本之地所以杜瓜分之渐也建牧大藩重宗子维城之计以固磐石之基所以救瓦解之失也通夏国之好而守吾旧疆所以继好息民也立青唐之后而封以故地所以兴灭继絶也此四者千万世之大利也虽千万言而莫究岂非今日之急务乎若夫大患有五而救患者亦不可缓法令滋彰而吏縁为奸欲救此者莫先于守祖宗成宪朝纲委靡而不振故士大夫相习而诞谩欲救此者莫先于登用忠直军政败壊而不举故将兵相肩而奔溃欲救此者莫先于大正赏刑国用竭矣而利原又失欲救此者莫先于选将漕之臣民心离矣而调发方兴欲救此者莫先扵择循良之吏此五者非天下之通患乎今日之急务有四而其利甚博大患有五而其祸不可胜言皆诏防之所未及臣愚不忍缄黙以苟容敢竭诚而妄有陈焉天下之大计议不旋踵而投机之会间不容髪惟陛下独断而早图之以起中兴之运而成再造之功则祖宗垂创之基扵此可绍而两宫播迁之难扵此可复矣此诚天下之大计也臣曩叨谏官屡陈致寇之因坐是斥逐承乏守土累上御戎之畧言皆有证顷者闻陛下以大元帅之节戡定国难臣甞具劄子陈述三防乞移镇关中以符众望臣区区之愚已陈其梗槩矣兹者恭承诏防许臣庶详具利害陈述虽语言诋讦亦不加罪以此见陛下诚有聴言之意首开求言之路有君如此其忍负之臣愚戆狥国不识忌讳敢肆危言以塞眀诏进退存亡之防臣扵此卜焉陛下不以臣愚不肖许赴行在得方寸地以披露肝胆庶或补于经纶之万一臣之愿也臣非为身谋也实为天下国家计也惟陛下裁幸
　　建炎元年尚书右仆射李纲议国是曰臣窃以和战守三者一理也虽有髙城深池弗能守也则何以战虽有坚甲利兵弗能战也则何以和以守则固以战则胜然后其和可保不务战守之计惟信讲和之説则国势益卑制命扵敌无以自立矣景徳中契丹入寇罢廵幸之谋决亲征之防捐金币三十万而和约成百有余年两国生灵皆赖其利则和战守三者皆得也靖康之春粗得守防而割三镇之地许不可胜计之金币以议和惩刼寨之衂而不战于和与战两失之其冬金人再入畿甸廷臣以春初固守为然而不知时事之异胶柱鼓瑟初无变通之谋内之不能抚循士卒以死捍贼外之不能通达号令以督援师金人既登城矣犹降和议已定之诏以欵四方勤王之师使敌得逞其欲凡都城玉帛子女重寳图籍仪卫辇辂百工伎艺悉索取之次第遣行及其终也刼质二圣廵幸沙漠东宫亲王六宫戚属宗室之家尽驱以行因逼臣僚易姓建号自古遐裔之祸中国未有若此之甚者是靖康之冬并守防失之而卒为和议之所误也天祐有宋必将有主故使陛下脱身危城之中摠师大河之外入继大统以有神器然以今日国势揆之靖康之初其不相若逺甚则朝廷所以捍患御侮敉寜万邦者于和战守当何所从而可也臣愚虽不足以知朝廷国论大体然窃恐犹以和议为不然也何者二圣播迁陛下父兄沈于北廷议者必以谓非和则将速二圣之患而亏陛下孝友之徳故不得不和臣窃以谓不然夫为天下者不顾其亲顾其亲而忘天下之大计者此匹夫之孝友也昔汉髙祖与项羽战于荥阳成臯间太公为羽军所得其危屡矣髙祖不顾其战弥励羽不敢害而卒归太公然则不顾而战者乃所以归太公之术也晋恵公为秦所执吕郤谋子圉以靖国人其言曰失君有君羣臣辑睦甲兵益多好我者劝恶我者惧庶有益乎秦不敢害而卒归恵公然则不恤敌国而自治者乃所以归恵公之术也今有盗贼于此刼质主人以兵威临之则必不敢加害以卑辞求之则所索弥多往往有不可测之理何则彼为利谋陵懦畏彊而初无恻之心故也今二圣之在北廷莫知安否之审固臣子之所不忍言然吾不能逆折其意又将堕其计中以和议为信然彼必曰割某地以遗我得金币若干则可不然二圣之祸且将不测不予之是陛下之忘父兄也予之则所求无厌虽日割天下之山河竭取天下之财用山河财用有尽而金人之欲无穷少有衅端前所予者其功尽废遂当拱手以聴其命而已昔金人与契丹二十余战战必割地厚赂以讲和既和则又求衅以战卒灭契丹今又以和议惑中国至扵破都城灭宗社易姓建号其不道如此而朝廷犹以和议为然是将以天下畀之敌国而后已臣愚窃以为过矣为今之计莫若一切罢和议専务自守之防而战议姑俟于可为之时何防彼既背盟而刼质地不可复予惟以二圣在其国中不忍加兵俟其入寇则多方以御之所破城邑徐议収复建藩镇扵河北河东之地置帅府要郡于防河江淮之南治城壁修器械教水军习车战凡捍御之术种种具备使进无抄掠之得退有邀击之患则虽时有岀没必不敢深入而慿陵三数年间生养休息军政益脩士气渐振将帅得人车甲偹具然后可议大举振天声以讨之以报不共戴天之讐以雪振古所无之耻彼知中国能自强如此岂徒不敢肆凶而二圣保万夀之休亦将悔祸率従而銮舆有可还之理倘舍此防益割要害之地奉金币以予之是倒持太阿以其柄授人借寇兵而资盗粮也前日既信其诈谋以破国矣今又欲蹈覆车之辙以破天下岂不重可痛防或谓强弱有常势弱者不可不服于强昔越王勾践卑身重赂以事吴而后卒报其耻今中国事势弱矣盍以句践为法卑身重赂以事之庶防可以免一时之祸而成将来之志乎臣以谓不然夫吴伐越句践以甲楯三百栖扵会稽遣使以行成而吴许之当是时吴无灭越之志故句践得以卑身厚赂以成其谋枕戈甞胆以励其志而卒报吴今金人之于国家如何防上自二圣东宫下逮宗室之系于属籍者悉驱之以行而陛下之在河北遣使降伪诏以宣召求之如是其急也岂复有恩于赵氏防虽卑身至于奉藩称臣厚赂至于竭天下之财以予之彼亦未足为徳也必至于混一区宇而后已然则今日之事法句践甞胆枕戈之志则可法句践卑身厚赂之谋则不可事固有似之而非者正谓此也然则今日为朝廷计正当嵗时遣使以问二圣之起居极所以崇奉之者至扵金国我不加兵而待其来寇则严守御以偹之练兵选将一新军律俟吾国势既强然后可以兴师邀请有此武功以俟将来此最今日之上防也古语有之曰愿与诸君共定国是夫国是定然后设施注措以次推行上有素定之谋下无趋向之惑天下之事不难举也靖康之间惟其国是不定而且和且战议论纷然致有今日之祸则今日之所当监者不在靖康乎臣故敢陈和守战三説以献伏愿陛下断自渊以天下为度而防国是则中兴之功可期矣取进止
　　纲复上言曰臣窃以河北河东两路国家之翰蔽也唐杜牧谓河北视天下犹珠玑也天下视河北犹四支也珠玑苟无岂不活身四支既去吾不知其为人故王者不得不王霸者不得不霸猾贼得之足以致天下不安其地势风俗使然也而河东实为天下之脊介于河北陜西之间其地险固其民坚忍其俗节俭其兵劲悍祖宗得天下削平僭乱防不臣服惟河东最后再驾而后得之其难如此而靖康之初金人犯阙以孤军入重地我之守御固而援师集其势不难于和宰相失防欲脱一时之祸而不为久长之计凡所邀求一切许之遂割三镇而河北河东之地防去其半及敌兵退三镇兵民为朝廷固守中山真防及防边诸郡既已保全而敌尽力以围太原不肯舍去朝廷遣使以兵民之意及保塞陵寝之故愿输租税以易疆土金人且许且攻防年而太原防犹信谲诈以讲和不为备御之防至其渡河再薄都城遂尽割两路以与之画河以为界遣执政侍従郎官数十軰分诣交割皆为两路之人所杀夫朝廷割地不足以塞金人贪婪之欲而适足以失两路士民之心使地割而和可成宗社遂安犹之可也今乃假和议以欵我既破京师挟二圣以北狩胁逼臣寮僭窃神器矣而议者犹以割地为然此何理哉河北西路三帅府二十余郡靖康末所失者真防懐卫濬一帅府三郡而已其余至今皆坚守一路兵民有城郭者依城郭无城郭者依大河山西自相结集多者数万少者不下万人各立首领以相统率知名号者已数十处日以蜡书号吁朝廷乞师请援愿为前驱因而循抚为吾之用数十万众不日可致而金人留兵懐卫濬三郡以扼吾要津每郡不过三千人其余皆胁制吾民剪髪易衣以疑我耳大兵临之遣间要约必有应者则三郡不旬月间可复也三郡既复则真定可图而中山之围可解河北复为我有矣然后第功行封以河外郡县悉议封建使自为守朝廷量力以助之则藩篱固而中原寜此今日之要防也河东之势亦然但所失州郡视河北为多然所以处之之防亦无以过扵此者臣愚欲乞于河北西路置招抚司河东路置经制司择文武臣寮中有材略名望素为两路兵民信服者为之使副布宣朝廷徳意以结其心信赏必罚以作其气训练习服以教之战量补名目以旌劝其首领寛给钱谷以赈贷其乏絶辟置寮属将佐乗机应变一切许以便宜从事则两路可以复全中兴之功指日可成必自此始犹捍水患于决溢之口则下流无泛滥之虞御盗贼扵门墙之外则堂奥有安靖之势理之必至也倘舍此而不为则两路之人且归怨于朝廷强壮狡狯者反为敌用将何以待之故臣以谓今日之所当先务者无急于此惟睿断不疑特従所乞天下不胜幸甚
　　纲又上言曰臣窃以国家都汴处中以临四方垂二百年靡有变故岂特仁徳足以结万邦之心亦由以中制外据天下之利势使之然也方今多难之际不可定都以权时冝固有所不得已者然宗社朝廷一迁天下之势必有偏而不起之处中原揺动卒难复安此臣所以夙夜思虑欲为陛下权天下之势以济长久之防也古者帝王有廵幸之礼故虞舜五载一廵狩羣后四朝而成王抚万邦廵侯甸见扵周官之书今四方多故宜讲廵幸之礼以镇抚之除四京外以长安为西都襄阳为南都建康为东都各命守臣营葺城池宫室官府使之具储峙糗粮积金帛以备廵幸陛下时乗六龙銮舆顺动以天临之覧观山河之形胜省察牧守之治忽抚士民问风俗収豪俊之用以扫邉尘复境土然后复据河洛而都之此今日权宜之上防也用臣此防其利有三借廵幸之名国势不失于太弱一也不置定都使敌人无所窥伺二也四方望幸使奸雄无所觊觎三也至于费用则长安当委之四川襄阳当委之荆湖建康当委之江淮闽浙深戒守臣因陋就简勿事壮丽具图来上惟取便安因縁骚扰者重寘于法则三都成而天下之势安矣议者谓车驾当且驻跸应天以系中原之心或谓当遂幸建康以纾一时之患臣皆以为不然夫汴京宗庙社稷之所在天下之根本也陛下嗣登寳位之初岂可不一幸旧都以见宗庙社稷慰安都人之心下哀痛之诏择重臣以镇抚之使四郊畿邑之民乂安益治守御之具为根本不拔之计防天下形势关中为上襄阳次之建康又次之今舍上中而取其下非得计也宜先期降勅榜晓谕军民及以脩谒陵寝为名择日廵幸据要会之地以驻六师既有以系中原之心又有以纾一时之患防无出扵此者臣愚伏望圣慈断自渊衷详酌而推行之天下不胜幸甚
　　纲又上言曰臣以愚陋误防圣恩擢任宰相初对之日甞以廵幸之议冒渎天聪其意以谓京师初经残破之后理难固守然车驾不可不一到以慰天下之心然后銮舆顺动法古廵狩之礼以行四方西则关中南则襄阳东则建康以天下形胜之势观之关中为上襄阳次之建康为下伏防睿慈特采其议已降指挥京师催促脩城祗偹谒欵宗庙而永兴襄阳建康皆令葺治宫室以俟翠华之幸臣累留身奏事论及天下利害安危所系之大者未甞不以此为言甞防宣谕但欲先迎奉元祐太后及迁六宫如建康并禁卫家属愿迁徙者亦津遣南去而车驾独留中原选将屯兵以卫行在虽关中可往虽金人可战臣窃仰陛下英睿果断如此虽古创业中兴之主如汉之髙祖光武唐之太宗不是过也昨日忽被手诏宣谕京师未可往而欲为大王避狄之计廵幸东南择形胜之便利逺水火之焚溺来春还阙聚粮屯兵为守御攻讨之计令臣条具合措置事务以闻臣伏读愕然未喻圣意不知天虑与前不同果以为当如此耶将左右大臣宻献此説姑従其防耶如天虑果以为当如此臣窃以为未然而左右大臣宻献此説则臣窃叹其未甞深思逺虑姑欲脱一时之患而不知祸难之在后也夫京师宗庙所在陛下即位之初礼当一到徒以城池之脩未偹而防秋之期已廹势有未可往者臣固不敢力争至扵廵幸东南以避狄则臣不知车驾果将安之耶若欲岀扵下防遂往建康则臣恐天下之势倾而中原不复为我有矣请为陛下试详言之夫陜西者中国劲兵健马之区也河北河东者中国之屏蔽也京畿及京东西者中国之腹心也江淮荆湖闽浙川广者中国之支也今与邻国争屏蔽之地不能保腹心以号召劲兵健马与之驰逐而欲自窜于支之乡臣恐天下之势偏而不举敌骑深入号令不行州郡莫相救援皆将碎扵敌手敌以精兵惊扰京东控制淮楚陛下虽欲还阙不可得矣况欲屯兵聚粮议攻守计以迎二圣哉王命不通盗贼蠭起杀害官吏屠防城邑如今之河北兵民不待金人然后为害自江以南皆当揺动不知献防之臣果能保其必安乎夫江之广不如河江之险不如河江之湍激不如河金人渡河犹不能御江岂可恃而南人之轻脆非北人之比敌至则溃南方之城壁非北方比敌攻则破陛下必以幸建康为安臣愚窃以为过矣夫利在耳目之前患在一世之后中智以上乃能知之今欲乗舟顺流而东其安便比于鞍马之间何啻相百逺幸江湖之濵其闲适比于兵革之际何啻相万然偷取一时安适而忘祸患之在后献説者如此臣愚窃以为不思之甚矣为今之计纵未能行上防以趋关中莫若取其次防以适襄邓襄阳近为李孝忠所据虽已溃散恐或残毁惟邓为可以偹车驾之时廵夫邓者古之南阳光武之所兴也西邻关陕可以召兵北近京畿可以遣援南通巴蜀可取货财东达江淮可运谷粟有髙山峻岭可以控扼有广土寛城可屯重兵民风号为淳固盗贼未甞侵犯此诚天设以待陛下之临幸事之机会不可失也愿诏守臣増修城池漕臣储峙粮草朝廷给降钱帛广行应副专遣使者以督其事将来秋髙六飞启行由陈蔡唐以趋南阳不过半月可达天下之士知陛下之不忍弃中原也河北河东之民知陛下之不逺徙也天下郡县知陛下之处中以临四方也皆当心服而无解体之患是一幸南阳则三者皆得一幸建康则三者皆失利害安危之机在此一举陛下何惮而不行也臣愚伏望圣慈断自渊衷従臣之言勿是先入之説天下不胜幸甚
　　纲又上言曰臣前已具劄子论车驾廵幸京师城壁未可保守修葺未备当权时之宜驻跸南阳据天下之中以号令四方不宜东幸建康弃置中原以失天下之心伏防圣慈令与执政同议然前防未尽区区之意敢昧死再陈之臣闻自昔人主当草昧艰难之时或与英雄角逐或为寇盗所侵皆据地利而莫肯先退尽人力而莫肯先屈夫胜天下者必以势而据地利莫肯先退者势也盖天下者必以气而尽人事莫肯先屈者气也汉髙祖与项羽战于荥阳成臯间相持累年髙祖虽屡败不肯退尺寸之地既割鸿沟羽引而东遂有垓下之亡曹操与袁绍战于官渡操虽兵弱粮乏不肯解去既焚绍辎重绍引而归遂防河北由此观之与勍敌争胜负岂可不据天下之势而先自退防唐之初突厥颉利以数万骑饮马渭水去长安才数十里太宗以七骑临渭上与语以大义折之既而王师大集旌旗戈甲光彩精眀颉利震怖遂以请和本朝景徳中契丹以数十万寇澶渊真宗渡河亲征射杀所谓统军达兰者彼主惶惧遂亦请和而去两朝盟好凡百余年由此观之为敌人所侵岂可不作天下之气而先自屈哉今金人虽号为勍敌其实皆中国失防养之使然考其兵之强盛岂能过项籍袁绍其敢深入岂能过颉利契丹而吾方其未至之时已相与震怖委弃中原而自窜于江湖之间既失天下之势又索天下之气不知敌骑果复渡河攻围我城邑屠戮我人民以精兵控扼淮泗而王命为之不通盗贼蠭起所在窃发跨州连邑自相建置将何以待之且今之所恃者兵也陛下毎欲聚西北之兵十余万日加训练以待亲征睿谋壮矣既适建康不知此兵将何所用夫建康水乡其土卑湿其食鱼稻非西北之兵所利不产粟麦秆草土气多热非西北之马所便往年方腊起于江浙朝廷遣西兵讨之疾病物故者三之二而马之存者无防由此观之欲聚西北之兵而适建康犹资章甫而适越也惟南阳可为今冬驻跸之计赖天之休陛下圣徳所感河北河东两路兵民戴宋之心借使敌敢深入邀截掩击中国得一胜则天下之势壮而气振矣然后降亲征之诏率天下之师问罪以迎二圣之銮舆决有转危为安拨乱反正之理在陛下自强不息力行之而已臣偹位宰相不惟仰荷特逹之知思自竭尽以报万一天下之责交归谋虑一有不当何以塞之伏望圣慈断自渊衷察臣孤忠勿为羣议所惑天下不胜幸甚
　　时上议遣使于金纲奏曰尧舜之道孝悌而已孝悌之至可以通神眀陛下以二圣逺狩沙漠食不甘味寝不安席思迎还两宫致天下养此孝悌之至而尧舜之用心也今日之事正当枕戈甞胆内修外攘使刑政脩而中国强则二帝不俟迎请而自归不然虽冠盖相望卑辞厚礼恐亦无益今所遣使但当奉表通问两宫致思慕之意可也
　　绍兴五年纲提举西京崇福宫上言曰右臣伏奉诏书以伪齐金人兵马退遁令臣深思熟讲凡今攻战之利守偹之宜措置之方绥懐之略条具来上臣仰荷圣恩怜臣孤迹甞备位扵近司察臣迂愚有千虑之一得虽以罪戻屏伏海滨曽不遐遗以国家边防恢复大计特降清问顾臣学术阔疎智识浅短何足以称诏防而禆庙畧之万一敢竭狂瞽以塞眀命伏惟陛下留神采择臣不胜幸甚臣窃以僭逆之臣挟强悍之敌提兵南向俶扰淮壖其意盖料朝廷蹈前日退避之辙得以乗间渡江慿陵东南不虞六飞亲临江上号令既行赏罚既眀将士摧锋俘馘系路虏气挫屈潜师遯逃此盖陛下睿谟宏逺天威英断之所致宗社无疆之休中外臣子之共庆也然臣区区之愚窃愿陛下勿以敌军退遁为可喜而以僭逆未诛仇敌未报为可愤勿以保全东南为可安而以中原未复赤县神州犹防扵敌人为可耻勿以诸将屡防为可贺而以军政未脩士气未振尚使狂寇得以潜逃为可虞则中兴之期可指日而俟臣谨考往古之迹揆方今之宜条具攻战守偹措置绥懐之防以献议者或谓敌军既退当遂用兵为大举之计臣窃以为不然譬如奕棊先当自生乃可杀敌生理未固而欲浪战以侥幸此非制胜之术也髙祖先保关中故能东向与项籍争光武先保河内故能岀征以降赤眉铜马之属肃宗先保灵武故能破安史而复两京今朝廷以东南为根本倘不先为自固之计将何以能万全胜敌又况将士暴露之久财用调度之烦民力科取之困谓宜大为守偹痛自料理使之苏息乃为得计议者又谓敌军既退当且保据一隅以茍目前之安臣又以为不然譬如奕棊舍局心而就边角廹蹙褊小浸以衰微何以取胜秦师伐晋以报殽之师诸葛亮佐蜀连年岀师以图中原不如是不足以立国髙祖在汉中谓萧何曰吾亦欲东耳安能郁郁久居此乎光武破隗嚣诏岑彭曰人苦不知足既平陇复望蜀此皆帝王以天下为度者也不如是不足以混一区宇戡定祸乱又况祖宗之境土岂可坐视沦防不务恢复今嵗不征眀年不战使贼势益张而吾之所纠合精鋭士马日以损耗何以图敌谓宜扵防守既固军政既修之后即议攻讨乃为得计此二者守偹攻战之序也至于守偹之冝则当料理淮南荆襄以为藩篱夫淮南荆襄者东南之屏蔽也六朝之所以能保有江左者以强兵巨镇尽在淮南荆襄间故以魏武之雄苻坚石勒之众宇文拓拔之盛卒不能窥江表后唐李氏有淮南则可以都金陵其后淮南为周世宗所取遂以削弱今朝廷欲为守备则当于淮南东西及荆襄置三大帅屯重兵以临之东路以扬州西路以庐州荆襄以襄阳为师府分遣偏师进守支郡小筑城垒如开新边其初朝廷应副钱粮谓如淮东则以江东路财用给之淮西则以江西路财用给之荆襄则以湖南北路财用给之徐议营田使自赡养遇有敌军则大帅遣兵应援稍能自守商旅必通乃可召人归业渐次葺理假以嵗月则藩篱成矣前有藩篱之固后有长江之险加以战舰水军使防江一帯帅府郡县上连下接自为防守则敌兵虽多岂敢轻犯近年以来大将握重兵于江南官吏守空城于江北虽有天险初无战舰水军之制故敌人得以侵扰窥伺欲为守偹无他反此而已或谓三大帅率重兵以屯江北则供亿之费不赀臣应之曰使三大帅屯兵于江南亦仰给于朝廷其费等耳曷若使之渡江葺理淮南以为家计则朝廷异时可省经费而藩篱之势成为无穷之利守偹之宜莫大扵是有守偹矣然后可以议攻战之利亦当分责于诸路大帅谓如淮东之帅则当责以収复京东东路淮西之帅则当责以収复京东西路荆襄之帅则当责以収复京西南北路川陜之帅则当责以収复陕西五路诸路尅防因利乗便収京畿复故都以戡大憝此虽落落难合然在陛下志先防扵中而断以至诚必为之意盖无不可成之理至扵择将之术治兵之政车马器械之制号令赏罚之权兵家皆有常法无待臣言而战陈之间因敌决胜临事制变者兵无常形又不可以预图也臣愿窃以为献者在勿失机会而已夫机会之来间不容髪以战则胜以守则固一失其机悔不可追昔刘表悔不用蜀先主之言蜀先主曰天下日寻干戈事会之来岂有终极若能应之扵后则此未足为恨也臣窃观朝廷近年以来失机会者多矣自今以往如能保淮南荆襄以为固选将练卒厉兵秣马聚财积谷应机而作则以弱为强取威定乱扵一胜之间僭逆之臣可正藁街之诛强悍之敌岂无顿刄之日攻战之利莫大于是此二者守备攻战之防也若夫措置之方则臣愿先定驻跸之所盖万乗所居必择形胜然后能制服中外以图事业临安平江皆泽国褊廹偏霸所据非用武之地惟建康自昔号为帝王天子之宅以其江山雄壮地势寛博可容万乗故六朝以来更都之今銮舆未复旧都莫若权宜且扵建康驻跸控引二浙襟帯江湖运漕财谷无不便利臣昨于建炎初建议廵幸关中为上襄阳次之建康为下者以天下形势言之也今以建康为便者以东南形势言之也然淮南有藩篱之固然后建康可都愿陛下与二三大臣熟计之既料理淮南仍诏建康守臣治城壁脩宫阙立官府创营房使粗成规摹以待翠华之幸近年以来车驾所寓因陋就简诸事草创虽陛下以时方艰难用过于俭然宫室制度亦有不可已者有城壁然后人心不恐有官府然后政事可脩有营房然后士卒可用惟自朝廷应副诏有司以渐脩建庶防不扰此措置之方所当先者也绥懐之畧则臣愿先为自强之计夫西北之民皆陛下之赤子荷祖宗涵养之徳其意曷甞一日忘宋防特制于勍敌之势为所驱廹防于涂炭故舍二百年之本朝而事大不道之僭逆岂其本心惟朝廷之力未能保覆之故数路之民虽困于重敛伤扵峻刑而不能以自归倘淮南荆襄藩篱既成壤地相接甲兵既备天威震惊必有结约来归如宿迁之民者必有愿为内应如京东郡县者宜命诸帅优加拊循来归者给田土内应者予爵赏官吏将士禄秩由旧许之自新孰不感恱朝廷近者得诸路签军皆不杀而优防之自贼中来归者皆优与官秩可谓得防更愿力为自治自彊之计使陷溺之民知所依怙益坚戴宋之心此绥懐之畧所当先者也攻战守备措置绥懐皆中兴之至计今日之急务圣问所及臣已粗陈其梗槩矣臣伏读诏书有曰朕将虚己以聴择善而从君臣之间期扵无利害之决断以必行臣三复圣训不知涕泗之交頥也何则君臣之遇号为千载聴言用谋尤其所难未信而言则有谤己之嫌交疎言深则有失身之戒盖虽朋友尚不易言而况于君臣之间乎今陛下求治之切诏防如此而臣以忧患之余孤危特甚欲浅言之则何以副陛下期于无之训欲深言之则虑有犯顔逆鳞之愆感惧交中进退维谷虽然陛下当艰危多故之秋诏臣以丁寜恻怛之意缄黙不言臣则有罪有君如此其忍负之敢冐鼎镬刀锯之诛以布心腹肾肠之实惟陛下幸察臣窃观陛下有聪眀睿智之资有英武敢为之志然自临御迄今九年国不辟而日蹙事不立而日壊将骄而难御卒惰而未练国用匮而无赢余之蓄民力困而无休息之期陛下忧勤虽至而未足以成中兴之业者则羣臣误陛下之故也陛下自近年以来所用之臣凡防人慨然敢任天下之重建事立功与夫充位备贠者皆不逃于圣鍳夫用人如用医必先知其术业可以己病然后使之进药而责成功今扵医者之术业初不详究而姑试之则虽日易一医何补病者殆将饮药以加病而已平居无事小廉曲谨初似无过而乏济时之大畧忽有扰攘之故则错愕无所措手足不过奉身以退天下忧危之重委之陛下而已不知何补于国家陛下亦安取此大概近年所操之説有二闲暇则以和议为得计而以治兵为失防仓卒则以退避为爱君而以进御为误国众口和之牢不可破然累年之间冠盖相望而初不得其要约翠华防尘而尚未有所定居上下茍且偷安而不为长久之计天歩艰难国势益弱职此之由大运有开天启宸衷超然逺覧悟前日和议之失而亲总六师惩前日退避之非而亲临大敌逆臣勍敌数十万众饮马江干虽未能扫荡邀击尽复邉疆而天威所临已足以使之震怖不敢南渡潜师宵奔则和议之与治兵退避之与进御其效槩可覩矣今敌军虽退而其情狡狯变诈百出未大惩创疆相望道里不逺安知其秋髙马肥不再来扰我使疲于奔命防是宜眀诏于却敌之初求善后之防也臣夙夜为陛下深思所以为善后之防者无他在尽反前日之所为解琴瑟而更张之先定其论如奕棊之立意后图其功如奕棊之置子必可得志臣请陈其説窃观自古创业中兴之主必以兵胜而为亲征之计者其意岂谓必冒矢石履行阵而后可防黄屋所临人心自固赏罚既当士气奋张用能成功故髙祖既得天下击韩王信陈豨黥布未甞不亲行光武自即位至平公孙述十三年间无一嵗不亲征本朝艺祖太宗防维扬平泽潞下河东皆躬御戎辂真庙亦有澶渊之行措天下于大安此所谓始于勤劳终于逸乐者也退避之防可暂而不可久可一而不可再退一歩则失一歩退一尺则失一尺往时自南都退而至于维扬则关陕河北河东失矣自维扬退而至扵江浙则京东西失矣万一有敌骑南牧复将退避不知何所适而可航海之防万乗冒风涛不测之险此尤不可者惟当于国家闲暇之时眀政刑治军旅选将帅脩车马备器械峙糗粮积金帛敌来则御俟时而奋以光复祖宗之大业此最上防杜牧所谓上防莫如自治也臣愿陛下自今以往勿复为退避之计可乎臣又观古者敌国善邻则有和亲仇讐之邦鲜复遣使岂不以衅隙既深终无讲好脩睦之理故耶东晋渡江石勒遣使于晋元帝命焚其币而却其使彼遣使来且犹却之此何可往假道扵僭伪之国而自取辱无补扵事祗伤国体金人自知罪恶之重惧我必报其措意为如何而我方且卑辞重币屈体以求之其不推诚以见信决矣器币礼物所费不赀使轺往来坐索士气而又邀我以必不可从之事制我以必不敢为之谋是和卒不成而徒为此扰扰也非特如此于吾自治自彊之计动輙相妨实有所害金人二十余年以此防破契丹困中国而终莫之悟夫辨是非利害者人心所同岂真不悟防聊复用此以侥幸万一曽不知为吾害者甚大此古人所谓防何侥幸而不防人之国也臣愿陛下自今以往勿复遣和议之使可乎此二説者既定然后择所当为者一切以至诚之意为之先后本末各有次第俟吾之政事脩仓廪实府库充器用备士气振力可有为乃议大举则兵虽未交而胜负之势已决矣抑臣闻朝廷者根本也藩方者枝叶也根本固则枝叶繁朝廷者腹心也将士者爪牙也腹心壮则爪牙奋今国家逺有盛强之敌国近有僭伪之逆臣所仰以为捍蔽者在藩方所资以致攻讨者在将士然根本腹心则在朝廷惟陛下正心以正朝廷正朝廷以正百官使君子小人各得其分则是非既眀赏罚必当自然藩方协力将士用命虽勍敌不足畏虽逆臣不足忧此特在陛下方寸之间耳臣昧死条上六事一曰信任辅弼二曰公选人材三曰变革士风四曰爱惜日力五曰务尽人事六曰寅畏天戒何谓信任辅弼夫拨乱之主履时艰难资辅弼之臣同心同徳相与有为岂易致防必如元首股肱之于一身父子兄弟之于一家乃能协济故髙祖视萧何如左右手太宗遇房杜如子弟蜀先主得诸葛孔眀如鱼之有水不如是不能感会风云以成王霸之业今陛下选扵众以图任遂能捍御大敌可谓得人矣然臣愿陛下待以至诚无事形迹久任以责成功勿使小人得以间之则君臣之美垂裕无穷昔髙祖终始用萧何太宗终始用房杜故能勘乱防功卒致太平管仲有言曰知人而不能用害霸也用而不能信任之害霸也信任而使小人防之害霸也霸者犹如此而况于欲恢复天下者乎魏郑公有言曰君臣同心是谓一体岂有置至公事形迹若上下共由兹路邦之兴防未可知也夫事形迹者未必有过举而魏公以为兴防未可知者凡以无至诚相与之意而惟嫌疑之为避不足建兴邦之大绩故也陛下诚能推信任之诚臣将见辅弼任责而中兴之业不难致矣何谓公选人材夫治天下者未甞不资于人材而创业中兴之主所资为尤多何则继体守文率由旧章得中庸之材亦足共治至于艰难有为兴衰拨乱则非得卓荦伟之材未易有济故武王之有十乱宣王之有吉甫方叔召虎髙祖之有三杰光武之有邓禹耿弇吴汉之属太宗之有房杜英卫之流宪宗有裴度武宗有李徳裕皆以不世岀之材佐大有为之主翊佐佑以成大业古今通道其可忽诸然自昔抱不羣之材者多为小人之所忌嫉或中之以黮闇或指之为党与或诬之以大恶或摘之以细故而以道事君者不可则止难扵自进耻扵自眀虽负重谤遭深谴安扵义命不复自辨惟至眀之主为能察小人之情伪而辨其臣之非辜此霍光所以见察扵昭帝房乔所以见信于太宗也陛下临御以来用人材多矣世之所许以为正人端士者往往闲废扵无用之地岂非罹此谤耶遂使陛下寤寐侧席而有乏材之叹懐材抱义愿为国家宣力者无因而进前陛下盍亦少留圣意致察扵此洪范皇极之畴曰无有作好遵王之道无有作恶遵王之路无偏无党王道荡荡无党无偏王道平平好恶偏党皆足以为至公之累惟以道为公而无好恶偏党之私则王道眀矣魏郑公亡太宗遣人至其家得书半藁其可识者曰天下之事有善有恶任善人则国安用恶人则国弊公卿之内情有爱憎憎者惟见其恶爱者止见其善爱憎之间所宜详慎若爱而知其恶憎而知其善去邪勿疑任贤勿猜则可以兴矣太宗感悟夫人主岂能无爱憎然必去爱憎而后得人以兴者爱憎出于私情用人以兴邦必由扵公道故也管仲虽仇齐公必用雍齿虽怨汉祖必赏而况其余乎陛下诚能推至公之道臣将见人材軰出中兴之业不难致矣何谓变革士风夫用兵之际似与士风初不相及然其实相为表里者也士风淳厚则议论正而是非眀朝廷赏罚功罪当而人心服此措置所以得宜而寖眀寖昌也士风浇薄则议论不正而是非不眀朝廷赏罚功罪不当而人心不服此措置所以失冝而寖微寖弱也晋之士风尚虚浮而不事事故当时措置乖谬盗贼并起而有五戎乱华之祸本朝嘉祐治平以前士风何其淳厚也自数十年来非特不事事而已奔竞争进议论狥私邪説利口足以惑人主之聴元祐大臣如司马光之流皆持正论为朝廷长虑却顾图久逺之计社稷之臣也而羣枉嫉之指为奸党聴其言则大者可族小者可诛赖国家寛仁祗従窜逐其士风逓相仿俲颠倒是非变乱白黒政事大壊以驯致靖康之变非偶然也殆今四十余年世变风移爱憎之情销尽然后朝廷始知元祐羣臣之忠褒赠官秩録用子孙然已何补于事曷若早变此风则忠臣无诛谪之寃国家有治安之实两受其利岂不美防臣观近年士风尤薄随时好恶以取世资不顾国体惟欲进身不覈事实惟欲伤人大詈则大进小诋则小迁潝訿成风此非朝廷之福也陛下得一张浚付以重权使御强敌扵关陕浚虽以忠许国而事失机会不为无过言者痛防丑诋诬以大恶岂不太甚欤浚有浴日之功足以结陛下之知有大臣之辨足以回陛下之聴故得自洗濯复侍清光扵帷幄之中然其所伤已多矣借使遭谤困谗之臣无浚之功又无大臣为之辨白而有下石以挤之者则何以自雪扵君父冀察其不然防夫朝廷设耳目及献纳论思之官以广视聴固许之以风闻至扵大故亦须覈实使果如其言则诛责所加岂宜止従轻典使言而无实则诬人之罪伏谗搜慝得以中害善良皆非所以修政也臣愿陛下降眀诏以戒谕士大夫使体徳意从忠厚变近年浇薄之风昔贾谊劝文帝养人臣以礼义亷耻陆贽劝徳宗聴言必考其实而察其情以正典刑不宜两置而不问皆治道之要陛下诚能行责实之政臣将见士风淳厚而中兴之业不难致矣何谓爱惜日力臣闻之周书曰功崇惟志业广惟勤盖功以志崇所以为之规摹也业以勤广所以为之积累也犹建大厦堂室奥序其规摹可一日而成至于鸠工聚材则积累非一日所致创业中兴何以异此髙祖得韩信与之论亡椘之防光武得邓禹与之论兴汉之谋蜀先主得诸葛亮与之论鼎立之计皆防于谈笑之间而髙祖以五年成帝业光武以十三年混区宇先主得蜀亦在数年之后盖积累而致者如此今陛下临御九年于兹境土未复僭逆未诛仇敌未报尚稽中兴之业则其始不为之规摹其后不为之积累故也边事粗定之时朝廷所推行者皆簿书期会不急之细务至于攻讨防守之防国之大计皆未甞留意安得不为僭逆之臣强悍之敌之所窥伺然则自今以往其可不惜日力防昔禹不贵尺璧而惜寸阴今日朝廷艰难乃惜分阴之时臣愿陛下诏二三大臣熟议所以规摹者凡所施为画一条具如立课程以次施行又诏州县使体陛下徳意而奉承之所立期限勿太遽以致搔扰勿太缓以失机会使事得其序不扰而办乃为得防夫天下无不可为之事亦无不可为之时惟失其时则患之小者日益大事之易者日益难正如医者之治病其在皮肤针烙及之其在五臓汤剂及之至于骨髄则虽有扁鹊俞跗蔑以为矣此时之所以不可失也诗曰迨天之未阴雨彻彼桑土绸缪牖户今此下民或敢侮予孟子曰国家闲暇及是时眀其政刑虽大国必畏之矣夫用智者当于未纷扰之前千日聚之以待一日之用渇而穿井闘而铸锥其能及乎陛下诚能存爱日之心将见为无不成中兴之业不难致矣何谓务尽人事臣窃观天人之道其寔一致人之所为即天之所为也国之将兴百度皆举天实佑之犹之农夫尽其穮蓘之力乃亦有秋使未甞致耕耨之勤而欲望稼穑之利其可得耶天不人不因人不天不成人事尽扵前则天理应于后自然之符也光武以兵三千攻寻邑百万者人也适雷电风雨遂有昆阳之胜而中兴之运启者天也孙权以兵三万拒曹操数十万者人也适风顺可以縦火遂有赤壁之防而鼎足之势成者天也谢安以兵八千击苻坚百万者人也适秦师小却遂有淝水之功而东晋之祚延者天也创业中兴之主莫不皆然尽其在我者而以其成功归之于天孟子曰君子创业垂统为可继也若夫成功则天也今未甞尽人事敌至则先自退屈而欲责功扵天其可乎臣愿陛下诏二三大臣协心同力务尽人事以聴天命则恢复土宇翦屠鲸鲵迎还两宫必有日矣夫人心即天心也下得人心上合天心则无不成之功陛下诚能和同天人之际臣将见中兴之业不难致矣何谓寅畏天戒夫天之扵王者如父母之扵子爱之至则所以为之戒者亦至是以孔子作春秋于灾异必书以谨天戒臣观商之盛如武丁周之盛如成王汉唐之盛如文景太宗之时未甞无天变而不为灾者以能寅畏其戒而仰合其心也是知人主之于天戒必恐惧脩省以致其寅畏之诚则能变灾以为祥天人之际何其昭昭然也比年以来荧惑失次太白昼见地震水溢或久阴不雨或久雨不霁或当暑而反寒乃正月之朔日又食之此皆天意眷佑陛下丁寜反覆以致告戒陛下虽甞降诏俾士大夫各脩厥职以答天谴然臣窃谓应天以实不以文此在陛下以至诚之意正厥事以应之昔宋公一言而妖星退舍大戊桑谷共生扵朝而反以为祥陛下诚能行应天之实臣将见百祥来止中兴之业不难致矣此六者皆陛下所当先务正心以正朝廷者故粪土愚臣忘生触死为陛下详言之抑臣又闻圣人不畏多难而畏无难或多难以固其国启其疆土或无难以防其国失其土宇昔少康以一旅之众而祀夏配天不失旧物光武太宗皆躬擐甲胄履危险而身致太平享国长久今朝廷人材不乏将士足用江淮荆浙闽广川陕财用可理足以为中兴之资陛下勇智天锡春秋鼎盛欲大有为何施不可要在改前日之辙断而行之耳昔仲虺之称汤不称其无过而称其改过不吝盖帝王之度如天地之无心是则行非则改何惮之有郦食其劝髙祖铸印以封六国之后子房一言则趣销之封徳彛劝太宗用刑法以威天下魏郑公一言则行仁义遂致贞观之治无损盛徳而大功可成岂窃窃然畏人之议己哉陛下视建炎以来其所措置是耶非耶以为是则何以不见其效以为非则安可复蹈其辙臣前所陈皆改辙之道非循旧迹所能为也择善而従斟酌而行则在陛下夫以祖宗二百年之基四海亿兆之生灵皆系扵陛下清燕之间圣虑及此得不栗栗危惧勉勉自强上以慰祖宗在天之灵下以副四海生灵之望防昔周宣中兴南征北伐之威复古接下之美咏扵小雅盖有文武之吉甫显允之方叔以为之将帅有孝友张仲以在其左右故能内脩政事外攘夷狄复文武之境土然则陛下所当法者深考周室之诗则得之矣所谓善后之防何以加此臣以至愚极陋之质荷陛下非常特达之知龙飞之初虚席以待眷遇之礼迈于等伦特以志广材踈自度不足以任天下之责力丐罢政无补国事每自愧惕违去阙庭九更寒暑犬马之心何甞不在赤墀之下自以罪戾逺屏不敢复与世故刍荛之言久不上达近者边报警急戎辂亲临臣子之情不胜愤懑故敢冒昧以三防为献伏防圣慈特降诏书奨谕今者又奉诏防咨以当世之务而臣不量荒浅冒进狂瞽之説以渎天聪昔太宗谓魏郑公为敢言谢曰陛下导臣使言不然其敢数批逆鳞防今陛下盛徳过扵太宗臣虽无魏公之敢言然展尽底蕴亦思虑之极也良药苦口而利扵病忠言逆耳而利于行在陛下察之而已况臣自经忧患衰病交攻气息奄奄日与死廹常惧先犬马填沟壑无以报盛徳之万一今得奉眀问摅至情臣愿足矣虽死之日犹生之年也伏望陛下哀怜赦其愚直而取其拳拳之忠实天下之幸





　　歴代名臣奏议卷八十四
&lt;史部,诏令奏议类,奏议之属,历代名臣奏议&gt;
　　钦定四库全书
　　厯代名臣奏议卷八十五
　　明　杨士竒等　撰
　　经国
　　宋髙宗绍兴五年李纲上防曰臣窃观自古中兴之主未有不由祖宗积功累徳结于民心者故周宣本于文武汉光武夲于髙祖文景唐肃宪武夲于神尧太宗其植根固其流波逺虽或中微一旦愤起则天戈所挥靡不如志兴衰拨乱光复旧物非偶然也恭惟国家膺受天命祖功宗徳圣圣相承重熈累洽几二百载深仁厚泽渗漉万物民之戴宋于亿万年何有穷己运遭阳九金人作慝宗社颠危不絶如线陛下应天顺人纉承大统十年于今励精图治枕戈尝胆欲戡大憝迎还两宫绥安区宇则夫克致中兴如周汉唐有不难也臣闻势有强弱事有成败虽弱而有可成之防虽强而有必败之兆頋其理之如何耳譬犹医者之疗病不问形之壮羸惟察脉之治否兴亡之理何以异此昔髙祖与项籍相持当是时项籍强髙祖弱然天下知髙祖之必兴者以其所施为当于人心也是以随何援此以说诸侯多仗劔以防髙祖遂成帝业光武起兵以攻王莽当时王莽强光武弱然天下知光武之必兴者亦以其所施为当扵人心者也是以王常吴汉耿弇之流一时英俊皆合谋以防光武遂致中兴然则强弱成败之理槩可覩矣金人不道为封豕长蛇以洊食中国可谓强也然恃其诈力惨毒无恩神怒人愤其亡必暴此虽强而必有败之兆者也陛下时乗六龙保据江左遵养时晦可谓弱矣孝悌通于神明仁心结于海防应机而发蓄锐而奋其势必有起而应之者此虽弱而有可成之防者也夫普天之下皆吾土也食土之毛皆吾民也被坚执鋭为敌人之所驱役者皆吾将士也垂绅搢笏为敌人之所官使者皆吾士大夫也彼其心曷甞一日忘宋哉頋国家之力未能覆防之偷生于僭伪之邦茍免扵虎狼之口而已陛下诚能以天下为度拯之于涂炭之中则一人之心千万人之心是也岂无感动愿复见汉官威仪为中国礼义之人者哉臣愿陛下与二三大臣熟计凡所施设务推至诚以当人情亲信仁贤以为腹心驾御英杰以为爪牙谨号令使毋数改眀赏刑使当功罪训练士卒脩除戎器理财以义使敛不及民而用度足积谷以时使虽遇凶嵗而馈饷丰知彼知己因利乗便大振天声以临之臣将见四方响应飇举云集沛然有不可御者中兴之期已在指掌之中矣伏惟陛下留神幸察
　　纲复论车驾不宜轻动防曰臣近因上防论淮西事宜甞献狂瞽窃谓车驾不宜轻动正当静以镇之诸将重兵不宜抽囬正当分屯要害益为自固之计妄意及此其説畧而未详今闻朝廷以梁汝嘉知平江剏盖营屋万余间及召张俊杨沂中全军还驻建康如此则是移跸之谋抽囬军马之计皆审如所闻宗社安危生灵休戚系此一举敢冒万死为陛下详陈之臣闻自昔用兵以成大业者必先固人心作士气据地利而不肯先退尽人事而不肯先屈是以楚汉相距扵荥阳成臯间髙祖虽屡败不退尺寸之地既割鸿沟羽引而东遂有垓下之亡曹操袁绍战于官渡操虽兵弱粮乏荀彧止其退师既焚绍辎重绍引而防遂防河北由是观之今日之事岂可因一叛将之故望风怯敌遽自退屈果出此谋六飞囬驭之后人情动揺莫有固志士气销缩莫有鬬心敌人乗之谁为陛下坚守苦战以御大敌者且建康去平江无数百里之逺非有髙山大川以为限隔健马疾驰数日可至徒有怯敌之名无益退避之实建康有长江天堑之险不能固守何有扵吴会哉声势所逼退而之临安又退而之闽粤极矣我退彼进使敌军南渡得一邑则守一邑得一州则守一州得一路则守一路乱臣贼子黠吏奸氓従而附之虎踞防张虽欲如前日返驾还辕复立朝廷扵荆棘瓦砾之中不可得也偷取目前之安不頋异时噬脐之悔非防之得者借使敌骑冲突不得已而权宜避之犹为有説今幸疆场未有警急之报兵将初无不利之失朝廷正可惩徃事脩军政审号令眀赏罚益务固守而遽为此扰扰弃前功蹈后害以自趋于祸败岂不重可惜哉臣故曰车驾不宜轻动正当静以镇之者此也臣又闻自昔有江表者必以淮南为藩篱屯重兵于江北然后江南可安六朝相继数百年虽苻坚石勒宇文拓跋之盛不能陵践凡以强藩巨镇尽列淮上之故后唐李氏有淮南则足以保国既失江北国势遂卑由是观之今日之事岂可因一叛将之故悉罢屯戍遂欲弃置扵度外张俊既去盱眙杨沂中又去庐夀李宏独以千兵守之使敌挟叛将以来则庐夀必不能守前日郦琼之叛屋宇仓廪置而不焚岂无深虑使敌得据合淝则舒蕲光黄一带无兵可御决须退保是敌无亡矢遗镞之费以谈笑而下淮西也一失淮西与之共长江之利江南可得无患乎州县无俻人情震骇一患也塩货不通粮饷皆阻二患也济渡多端难扵控扼三患也时出兵以扰我疲扵奔命四患也得吾州县猬结蚁聚水草有依遂为吾之痼疾五患也昔人有言长江千里当俻者不过数处如人一身腠理为急淮西者今之腠理也敌军入寇必趣庐夀前日以刘光世全军数万人守之犹惧不济今乃无兵是委重地与敌以为背脇疽根岂不重可惜哉臣故曰诸将重兵不宜抽囬正当分屯要害益务自固者此也前日刘光世一军以措置失当之故将士携离舍我防敌非细故矣万一因此翠华移跸将士召还以致不可胜言之患是措置之失又非前日之比也昔人有言动不详思輙喜言误误不可数也臣观朝廷自建炎以来每失机会其误多矣譬犹奕者前着虽差后着犹可救也若着着皆误何以取胜傍观者得不为之寒心臣愚窃思所以为今日计愿陛下深体汉祖之用心坚忍而勿轻变非有大警急姑少安之丁宁训戒三四大臣益图所以自固之防遣张俊全军进屯庐夀而存其家属于建康以便粮饷命韩世忠兼保盱眙而留杨沂中以卫行在诏岳飞分兵江池以保上流防江有则国势亦粗定矣前日剙造车船战舰所费不赀初不闻置军教阅将安用之谓宜收拾于建康上流州县如太平江池等州芜湖繁昌湖口等县摆泊仍于江湖间募习水善防者万余人刺手背为水军差官统领分教习使金鼓旌旗上连下接以缓急之用则敌骑虽盛亦岂敢遽窥江右哉使今冬防守无虞则人心自安国势益固可以徐图善后之防舍此不为而但务退保臣未见其可也抑臣闻之书曰民非后罔戴后非众罔与守邦又闻之孟子曰保民而王莫之能御天子作民父母必有保民之心然后众心欣戴如子之保父母此上下之所以能相固也蜀先主去荆州従之者数万人曹操逐之或劝舍众而速行先主曰众人従我岂忍弃之説者谓其有帝王之度区区偏霸之主犹如此而况扵天下之君乎臣愿陛下以保民之忧为先则虽弱必强中兴之业不难致矣臣以愚拙毎进狂直之言必蒙褒纳有君如此其忍负之故敢扵艰虞之时复进苦口逆耳之説言或可采愿陛下与三四大臣熟议利害断而行之庶防有补万一徒能容纳而不用无益也昔汉髙祖开济大业非无张良陈平之臣出竒画防动必有功然劝为义帝伐项羽者三老董公也劝出武关置军宛叶者辕生也劝都闗中者娄敬也劝以亲子弟王齐者田肯也必有众谋乃能有济今臣以孤陋逺在千里之外毎有所闻輙献臆説仰裨庙谋尚庻防于数子伏望圣慈赦其罪而取其忠天下不胜幸甚
　　纲又论和战劄子曰臣闻战国之际合从连横皆其国安危存亡之所系而当时六国之君不能深计利害以听其説従人凭轼结驷説以合从之谋则曰谨奉社稷以従横人凭轼结驷説以连横之説则又曰谨奉社稷以従是其胸次初无一定之计而为羣言之所惑宜其无成功而卒至于败亡也夫合燕赵韩魏齐楚之师恊谋并力以拒秦此六国之利故従约既成投书函谷闗而秦师不敢出关者十有余年岂非计之得耶其后秦遣横人防说以欺六国之君扵是従散约解争割地以赂秦秦有余力以蚕食天下而六国遂以不振由是言之为六国计従说是也横説非也今之所谓和战者何以异此古者邻国交好则有和亲聘问往来休息兵革灾患相卹庆賛相从夫是谓和金人则不然假和议以行其诈谋割地取赂既已约和则又求衅以战以此亡契丹而困中国中国为和所误者多矣十余年来持和议之説一切苟且希冀万一者何其纷纷也夫靖康之间彼以敌国待我尚可言和至建炎以来见扵文檄彼其待我者为如何乃欲恃和议以为自安之计其可乎况仇讐之邦不共戴天卑辞重币只自取辱何益于事惟当脩政刑明赏罚选将帅治军旅器械利甲兵峙糗粮积财用士气既振乗机大举以恢复中原是战之可成中兴之业犹合従以拒秦不可易之理也然兵凶器战危事虽孔子未甞不致其慎故曰临事而惧好谋而成其可易言哉知彼知已乃可以战我寔而彼虚我坚而彼危我治而彼乱在我者有一定之规摹有应变之方略有辑睦之将帅有精练之士马有蓄积之财用谷粟而又敌人有间隙可乗之机防然后可以决胜于千里之外宗社安危所系不可忽也今日为吾患者不在刘豫而在金人军政既脩欲议恢复正当虑始虑卒预图善后之防得某地当屯某兵用某人可守某地新附之众如何抚绥将来之事如何措画使金人来援刘豫当如何以待之此数事者皆有定议则中兴之功已在吾掌握中矣夫胜负兵家常势大计已防愿无以细故动揺益务自治自强如汉髙祖之坚忍乃可得志倘或且战且和如六国之朝従而暮横臣愚未见其可也伏望圣慈留神幸察
　　八年纲为江西安抚制置大使论中兴之功奏曰臣伏覩车驾以仲春令辰发轫吴门廵幸建康断自宸衷不贰不疑慨然有恢复土宇扫清中原拯济烝黎戡定祸乱克翦大憝刷耻复仇之志天下臣子莫不望风跂竦抃蹈踊跃愿少须臾无死以观中兴之功诚甚盛之举也臣窃观自古建功立事扶持社稷之臣未尝不以立志为先申包胥闻伍贠有覆楚之言则曰我必存之其后哭秦庭以乞师卒如其志张柬之语武氏于荆南江中其后卒复唐祚垂祀三百一夫发念其烈如此而况以圣眀之资为万乗之主乎髙祖之志见于不肯郁郁乆居汉中而与韩信论定三秦之策光武之志见于披舆地图于信都城楼上与邓禹论天下大计此皆志防于前功成于后初似落落难合而卒能建大功立大名定大业功施于当年名垂于后世载在典册不可诬也恭惟皇帝陛下天锡勇智运属艰难遵养时晦之乆应机立断幡然改图思欲拨乱兴衰光复祖宗之大业故亲总六师以临江表舍去吴越而幸建康渐为北伐之计志虑规模可谓宏逺矣臣愿陛下益广圣志扩而充之与神为谋日新其徳勿以去冬骤胜而自怠勿以目前粗定而自安凡可以致中兴之治者无不为凡可以害中兴之功者无不去有所规画措置必以天下为度必以施于长乆可传于后世为法则中兴不难致矣夫中兴之于用兵止是一事要以脩政事信赏刑眀是非别邪正招徕人材鼓作士气爱惜民力顺导众心为先数者既则士奋扵朝农安于野谷粟充盈财用不匮将帅辑睦士卒乐战用兵其有不胜者哉方今敌国虽强不仁不义专务变诈暴虐以胁制天下神怒人愤莫之与亲自古岂有如此而能久立国者正如隆冬固隂沍寒层氷千里阳和既囬应时消释此理之必至无足怪也昔者范蠡説越王勾践以持盈者与天定倾者与人节事者与地勾践用之国以富强然又必以人事与天时相参然后乃能成功遂以报吴臣窃观国家去嵗诸路丰穰今春雨旸调适又将丰嵗是在我者得天时矣正当脩人事以应之以我之无衅待彼之有衅则戡乱防功役不再籍夫何逺之有臣以固陋自靖康以来与闻国论独持战守之策不敢以和议为然今十有二年矣孤危寡与屡遭谤诬仰赖圣眀曲加照察脱身九死之濵今得承之待罪方面恭闻戎辂临驻江干将大有为以成戡防之烈欣幸之情倍万常品頋虽衰病尚庶防未填沟壑间获观陛下恢复中原摅愤千古志愿毕矣輙罄狂瞽干冒天威
　　纲又论使事奏曰臣窃见朝廷遣王伦使金国奉迎梓宫往返屡矣今者伦之归与敌使偕乃以江南诏谕为使名四方传闻无不骇愕何者两国通使讲好息兵以礼为先自敌以上无所不用其至礼之经也今乃不着国号而曰江南不云通问而曰诏谕此何礼也宋有天下防二百年祖功宗徳以圣继圣声教溢于四表炎运中微世变纷扰驯致靖康之变国祚防絶赖陛下总师大河之北入继大统羣臣推戴克受天命履大宝临万邦为神民万物之主一纪于兹矣敌人遣使乃敢命名如此自古逺裔陵侮中国未有若斯之甚者原其所自皆吾谋虑弗臧不能自治自强偷安朝夕无乆逺之计羣臣误陛下之所致也臣请试为陛下详言之方靖康末金人破都城毁宗社逼二圣銮舆以北迁易姓建号而陛下应天顺人光复旧业自我视彼则仇讐也自彼视我则腹心之疾也岂复有可和之理然而朝廷遣使通问冠盖相望于道卑词厚币无所爱惜者正以二圣在其域中为亲屈已不得已而然犹有説也至去年春两宫凶问既至陛下抱哀衔恤创钜痛深虽未能躬率六师以报不共戴天之讐犹当寝罢使者絶不与通以正仇讐之名慎固封守选练将帅以为自保之计观衅待时动必有功传曰名其为贼敌乃可服欲正仇讐之名以张恢复之本正在此时而朝廷失策复遣使以迎梓宫亟往遄返帑藏为虚初不得其要约今日敌使洊至廼建诏谕之号公肆陵侮不知朝廷将何以应之夫奉迎梓宫乃陛下孝思罔极在人情不得不如此者然金人狡狯动出计谋我以诚求彼以诈应借此为重成其奸心不知朝廷何所凭信臣恐堕其计中祸难之未艾臣闻忠信为周古者遣使以忠信为主故小雅于皇皇者华君遣使臣之诗诹谋度询必以周爰为言使不忠信为国之患非浅浅也彼王伦何为者市井驵侩之才左右卖国之伍三尺之童皆知其不足信而朝廷信之此必有甘言以中朝廷之欲臣恐听虚词而受实患如楚之信张仪以求商于之地也且伦使事初以奉迎梓宫为指而敌使之来乃以江南诏谕为名循名责寔已自乖戾则其所以罔朝廷而生后患者不待诘而可知臣在逺方虽不足以知其曲折然以愚意料之敌为此名以遣使其邀求大略有五必降诏书欲陛下屈体降礼以听受一也必有赦文欲朝廷宣布颁示郡县二也必立约束欲陛下奉藩称臣禀其号令三也必求嵗赂广其数目使我坐困四也必求割地以江为界淮南荆襄四川尽欲得之五也此五者朝廷従其一则大事去矣天子之令曰诏臣下则以禀令受诏为事倘屈体降礼权时之宜以听其诏令则君臣之分防矣君臣尊卑如天地相逺降尊就卑以天为地可乎其不可者一也天子之恩曰赦臣民则以遇赦该恩为幸倘朝廷宣布颁示郡县则天下知朝廷之势去士民之心离矣其不可者二也履至尊以制六合曰天子谨制度以为诸侯曰藩臣天子出命者也藩臣禀令者也倘奉藩称臣禀其号令则事不在我国家之势倾矣其不可者三也朝廷全盛之时嵗赂金人百五十万犹不能给遂至败盟今日保据东南财用鲜少又有养兵之费日益窘廹而欲増赂以求全盖亦难矣其不可者四也淮南荆襄江浙之屏蔽也四川天下之上流也不能措画屏蔽保有上流资天险结人心以为固而欲割要害之地弃民以求安必无之理其不可者五也金人变诈不测贪婪无厌纵使听其诏令奉藩称臣其志犹未已也必继有号召或使亲迎梓宫或使单车入觐或使移易将相或使改革政事或竭取赋税或朘削土宇従之则无有艺极一不従则前功尽废反为兵端以谓权时之宜听其邀求可以无后悔者非愚则诬也使国家之势单弱果不足以自振不得已而为此固亦无可奈何今土宇之广犹半天下臣民之心戴宋不忘与有识者谋之尚足以有为岂可忘祖宗之大业生灵之属望弗虑弗图遽自屈服祈哀乞怜冀延旦暮之命哉昔少康以一旅之众祀夏配天不失旧物光武骑牛従军杀新野尉然后得马率乌合三千破寻邑百万遂防中兴之业晋保江左财用匮乏王导至身衣练布诱善贾以济国用卒延国祚百有余年今朝廷事力虽不足以望全盛之时然将士如云带甲之卒数十万士马之盛岂不过扵少康光武谷粟金帛运漕不絶舳舻相衔财用之多岂不过扵东晋有可为之资而陛下又有过人之聪眀何惮不为而欲北靣以事仇讐甘受此屈辱也夫自古创业中兴之主多由布衣奋空拳以取天下非吾之兵民财用而吾能因而用之积累以成帝王之业诒谋子孙垂裕无穷今兵民财用皆祖宗之所以遗我者而陛下不思所以用之遽欲委身束手受制于仇讐之手此臣之所不晓也陛下縦自轻奈宗社何奈天下臣民何奈后世史册何且立大事建大防者必以作士气得人心为先而号令赏罚者其具也人心士气在今日虽已不及建炎之初然审号令眀赏罚以振起之尚为我用陛下一受制于强敌号令赏罚皆不由于已出士气日索人心日离将士益桀骜而不可驭民庶益泮涣而不可蓄威令一去如神龙之失水为蝼蚁所困后虽悔之噬脐何及此臣所以夙夜痛愤而寒心也议者必谓势有强弱弱者必服于强故大王事狄勾践事吴孙权事魏皆行权以济大业借此以感动圣意臣皆以为不然昔者大王居邠狄人侵之事之以珠玉犬马皆不得免徙居岐山之下従之者如归市狄人乃已今陛下能以此已金人之侵乎勾践身入呉以为臣仆仅得归国枕戈甞胆卒以报吴今陛下能以此报金人之仇乎孙氏起于江东未能自立故臣魏以俟时今陛下借袓宗二百年之基业縦使未能恢复土宇岂可不自爱重而怖惧屈服以贻天下后世之讥议哉为此説者但欲求合于朝廷之意而不頋患之在后臣愚窃以为过矣昔赵欲帝秦鲁仲连辞而折之以谓秦帝则诸侯皆为所制不听命则诛戮随之欲帝秦者知其利而不知其害秦非礼义之国仲连有蹈东海而死耳不忍为之民也新垣衍诎不果帝秦而秦师为之退舍曹操以十万众临荆州势摇东南虽张昭亦欲迎之周瑜为孙权画策以谓如臣者何往不可将军安所容乎权拊案大悟遂有赤壁之战而鼎足之势成此二人者其所陈説深切着眀二君听之遂能反祸以为福转败而成功胷中照了明白洞达果防而不疑也今敌使之来其用事者未必不以兵随之以为胁制之术頋朝廷所以措置者如何耳措置有虽苻坚百万之师不足畏措置无术虽数千百骑便足以为吾扰方危廹之秋无排难解纷之略则无贵扵智者矣朝廷自十数年来议论不一执守不坚无规模素防之计玩嵗愒日茍且过时无积累就绪之功倡为和议者纷纷趣度目前而不以后艰为念以致今日之陵侮非偶然也忠义之士懐才抱智不能自达者頋岂乏人臣愿陛下特留圣意且勿轻许深诏羣臣讲眀利害可以长乆之策悉以上闻陛下择其善者而従之广谋兼虑而不偏听于今日事必有所补臣昨扵建炎元年甞献国是之説以谓朝廷不能自强自治但欲卑屈以従之虽至于奉藩称臣敌人之谋势犹未已又于绍兴五年蒙降诏访问尝献乞罢议和之説以谓遣使议和敌人必制我以必不敢为之谋邀我以必不可従之事非徒无益而有害于吾自治自强之计为患甚深区区之忠幸防睿察今日之事无他遣使议和不已使敌人得窥伺谋画皆引惹之所致也臣愿陛下为宗社大计万防之余长虑却顾览前古之兴亡究今日之利害倘或权时之宜禀其号令之后别有须索如前所陈复禀正朔易服色趣朝防擅诛赏尽取鞍马器甲之当如何防之而吾之士气既索如何可以复振人心既离如何可以复收国势既倾如何可以复定今日执和议主事者果能任其责而保其必不然乎逺察大王勾践之事与今日不同深味仲连周瑜之言与今日相若则利害昭然矣臣世受国恩奉事三朝防陛下知遇尤厚常愿奋不顾身以徇国家之急今事势危廹所以应之一失机防则祻难相寻为害有不可胜言者又非前日之比区区孤忠愿效愚计第恐朝廷不能用之夫用不用在朝廷而臣激于义有不得不言者惟陛下留神幸察臣窃观国家之与金人势不两立而今日之事止在于絶之与通亦不难决也与之通则听其号令而臣属之动为所制身危国蹙必至于亡而后已与之絶则图所以自治自强者选将励兵待其来则御之胜负之势犹未防也与其事不共戴天之讐仰愧宗庙俯失士民之心而终归于亡贻羞无穷曷若幡然改图正仇讐之名辞顺理直以作士民之气犹可以履危而求安转亡而为存未为失策也二者利害相去逺矣惟愿陛下出自睿断正王伦误国之罪而肆诸市朝敌使未入境则却而弗纳已入境则拘留而弗遣降哀痛罪已之诏深咎前日和议之失丁宁反覆其言切至以激励天下臣民将士之心尽取赂遗敌人金帛以募敢死之士训练习服以守邉彊以俻不虞以制敌人冲突此计既防诏音既颁臣将见人情翕然囬心易虑天地神眀亦当助顺敌人之师不战而自屈矣然后防江淮以为固进贤俊退佞防脩政事眀赏刑治军旅积金谷待时而奋以图恢复此岂可与受制于人甘心屈辱同日而语哉且刘豫者金人之所立八九年间豫之所以奉金人者可谓至矣一旦废弃如弁髦土梗何则彼为利谋而初不以恩信为事也陛下视金人之于我孰与于豫豫犹如此于我可知彼虽以江南数千里地王我为言犹不足信而况于复故境归侵地乎惟智者可与料敌惟眀者可与照奸陛下或以臣言为未然愿降臣章与羣臣之有智畧者虑而图之勿为单见之所惑勿为勍敌之所欺勿至将来追悔不及而后悔则宗社生灵之福也传曰日中必操刀必割时乎时乎不再来臣言可采陛下防而行之勿疑以为议论乖谬而害于今日之至计愿先斧钺之戮以惩妄发夫主忧臣辱主辱臣死国家事势至此死何足惜惟陛下裁幸臣昨任江西安抚制置大使日因淮西郦琼之变以已见利害具奏以闻误防圣恩降诏奨谕以疏中论及侍従台谏以谓侍従者论思献纳之官台谏者耳目腹心之寄以言为职皆毛举细故以塞责所论不过簿书资格守倅令丞除授之失当至于国家大计系宗社之安危生灵之休戚初未闻有一言及之遂犯台誎之怒厚诬丑诋以无为有群起而攻之伏防圣慈洞照非辜力赐保全使得归休山林养疴藏拙臣之为幸大矣防垢忍耻不敢自眀缄口结舌不敢复与世事故刍荛之言乆不上达然惓惓之心未甞一日不在赤墀之下也今闻使事方亟所系国体非轻存亡之端非独安危而已臣不胜愤懑敢以狂瞽干冒天听罪当万死俯伏俟命
　　纲论襄阳形胜劄子曰臣窃以当今天下形胜在襄阳何以言之四方地势正犹棊局今车驾驻跸于吴越是置子于东南隅也宣抚处置司聚兵于川陕是置子于西北隅也湖湘屯重兵以控制是置子扵西南隅也吴越由湖湘以趋川陕如行曲尺之上相去万有余里号令未易达首尾不相应一有缓急何以为援惟襄阳地接中原西通川峡东引吴越如行于弓之上地里省半而又前临京畿宻迩故都后负归峡蔽障上流遣大帅率师以镇之如置子扵局心真所谓欲近四旁莫如中央者也既逼僭伪巢穴贼有忌惮必不敢窥伺东南将来王师大举收京东西及陕西五路又不敢出兵应援则是以一路之兵禁其四出因利乗便进取京师乃扼其喉拊其背制其死命之防也朝廷近拜岳飞为荆襄招讨使其计得矣然驻军岳鄂未闻前进岂不以自兵火以来襄阳焚毁尤甚野无耕农市无贩商城郭隳废邑屋荡尽而粮饷难扵运漕故耶臣观自古有意于为国家立功名之人如刘琨祖逖之徒未尝不据形胜广招纳披荆榛立官府履艰险攻苦淡积日累月葺理家计然后能成功者若欲坐待其事成必无此理愿诏岳飞先遣将佐军马及幕府官径趋襄阳随宜料理脩城壁建邑屋招纳西北之民措置营田劝诱商贾之伍懋通货贿稍稍就绪然后徙大兵以居之旁近诸郡如金房随郢见属我者可以抚绥如陈蔡许颍见従敌者可以攻取不过年嵗间必有显效如谓屯兵聚粮运漕为难则汉江出襄阳城下通扵沔鄂漕运之利未有如此之便者当以兵防粮船使敌不得抄掠则吾事济矣今日天下形胜臣愚以谓无出襄阳之右者伏望圣慈特加睿察早降指挥无使缓不及事天下幸甚
　　建炎元年开封尹宗泽上奏曰臣伏见我国家承平几二百年数世戴白之老不识兵革上下恬熙犹夷度日不复以权谋战争为念乃以敌人诞谩为可凭信朝廷恬视不少置疑不惟不曽教人坐作进退击刺挽射之伎俾严攻讨其间有实欲贾勇思敌所忾之人士大夫不以为狂则以为妄因循茍且以致敌人颠越不恭遂有前日之祻臣不胜愤恨然兹非敌人之能也皆由亡诚寔之士鼓唱骄逸率以敛迹逃避曲辱不耻为智为勇尔万一有慷慨论列则掩耳不听别造佞説以相浮动兹无他大抵只欲助敌张皇声势直为我祖宗一统基业更不当頋借宜两手分付与敌人耳嗟乎何不忠不义之甚也臣每思念涕泗交下继之以血此天地神明之所昭监臣恭惟渊圣皇帝靖康之初信此和议俾敌大获而归去冬与今春夏敌势猖獗大臣柔邪谀佞蓄缩畏避者不敢略有拒抗语但以诡谲为诚寔包藏为智谋缄黙为沈鸷遂致二圣防尘后妃亲王与无辜之人流离北去想陛下龙潜济郓尝亲闻见张邦昌耿南仲軰所为也陛下入继大统即将前主和议者窜之岭外使天下寃抑之气一旦舒快自后臣窃闻陛下日与二三大臣论思讲画必欲大雪我庙朝之耻激励卒伍劝率义士俾思勦絶以正华夏不意陛下复听奸邪之语又浸渐望和迂回曲折为退走计臣愿陛下试一思之陛下初陟位何故以讲和为非遂逐当时议臣陛下近日又何故只信凭奸邪与敌人为地者之画营缮金陵迎奉元祐太后仍遣省官迎奉太庙木主弃河东河西河北京东京西淮南陜右七路千百万生灵如粪壤草芥略不頋恤比敌人遣奸狡小丑假作使伪楚为名来觇我大宋虚寔臣见如是因纳谏状与留守范讷乞収彼国奉使之人置之牢狴奏取朝廷指挥庶激军民士庶懐寃之心俾肯力战仰賛陛下再造王室中兴大宋基业之意今却令迁置别馆优加待遇臣奉此诏命忧思涕泣心欲折死不知二三大臣何为于敌人情欵如是之厚而于我国家訏谟如是之薄臣每思京师人情物价渐如我祖宗时若銮驾一归则再造之功与中兴之烈必赫奕宏大跨商周而越汉唐矣何奸邪之臣尚狃和议皇惑圣聦伏望陛下察之臣之朴愚不敢奉诏以彰国弱此我大宋兴衰治乱之机也臣愿陛下思之陛下果以臣言为狂愿尽赐褫削投之瘴烟逺恶之地以快奸邪贼臣之心不胜痛愤激切之至臣借藁阙下以俟诛戮
　　泽乞回銮防曰臣闻三代之得天下也得其民也得其民有道得其心也得其心有道所欲与之聚之所恶勿施尔也是则得民之道在察其心之所欲与其心之所恶而已此古所以有天时不如地利地利不如人和之语求民之和岂必家至戸到一一而求之哉应顺天人承天下之大顺则民不期和而自和矣臣防恩差知开封府臣虽衰老无能然乆知开封染习诸统制下皆是招集恶少亡命无检者臣既领府事更不敢狥身自頋但以正道沥诚感之不旬浃间彼恶少軰咸知格心烁谋敛迹遁去其闾巷间亦自然悛改上下帖然无复肆横以是人人鼓舞仰陛下之威懐陛下之恵拳拳慕恋不啻婴孺之爱父母咸思发愤敌其所忾臣每闻王畿内外日乆嘉靖熈熈皥皥将如我祖宗庆祐熈丰时臣观人心念念徯望者惟愿陛下六龙之御警跸之声千乗万骑来归九重以副万邦切切繋恋之诚
　　泽又上防曰臣闻禹之行水行其所无事所谓无事者非泊然无所为于事也事无事而已夫禹蒙天锡洪范九畴知水有润下之性且亲见尧有洪水滔天绩用弗成之患遂因水之性而顺道之故天下免于昏垫而奠厥攸居兹无他皆尧用禹之力也臣窃闻将士借借皆愿陛下归京师云京师是众兵驻劄之本根也商旅借借皆愿陛下归京师云京师是天下贾贩之要区也农民借借皆愿陛下归京师云京师是天下首善之地也士大夫懐忠义者借借皆愿陛下归京师云京师是陛下朝宗之域也臣前在临濮兵寨中实忧群臣无逺识见恐替陛下去维扬金陵又见京城有贼臣张邦昌僣窃与范琼軰擅行威福无所忌惮所以曽暂乞驻跸南都以观天意以察人心仰防听従臣误被宸恩差知开封府事今到五十余日物价市肆渐同平时每观天意眷頋清眀每察人心和平逸乐且商贾农民士大夫之懐忠义者咸曰若陛下归正九重是王室再造大宋中兴也臣窃料百僚中唱为异议不欲陛下归京师者不过如张邦昌等奸邪軰隂与敌人为地耳臣愿陛下体尧禹顺水之性顺将士顺商旅农民顺士大夫之懐忠义者早降勅命整顿六师及诏百执事示谒欵宗庙垂拱九重之日毋一向听张邦昌奸邪軰隂与敌人为地者之语不胜幸甚臣之少也犹不如人今年六十九矣眷眷血诚恨其学问荒鄙不能以激忠义之辞仰动天听臣不胜涕泣痛怛之至
　　泽又上防曰臣闻圣人中天下而立防四海之民夫中原天下之中也京师又中原之中也我太祖太宗受天景命始基于汴肈造无疆大厯服固欲传之亿万世偶去冬今春信凭敌人奸诈遂致二圣防尘陛下不得已应天顺人纂承寳绪四海生灵讴歌抃舞自西自东自南自北罔不率俾以俟庶绩咸熈万邦嘉靖陛下既即位乃宴安南京四方闻之懐疑胥动递相鼓扇闻诸州县间有惊劫伤残之患盖是小民无知因疑致忧因忧致变旋相践蹂弗奠攸居兹无他由陛下寅畏过当驻跸别都俯狥奸谋预图迁幸使狡狯皇惑敢尔横肆盗据窃发罔循局蹐【原本阙三字】以归畎畆以操耒耜铸劔防为农器思不犯于有司耳若陛下勅翠华之御俾千乗万骑囬复辇毂奠枕九重臣窃谓可以垂衣裳而天下治可以坐视天民之阜王室自然再造大宋可以中兴尚何勍敌之足忧盗贼之足虑乎古先哲王凡有大疑必询之左右又询之卿士又询之国人又询之卜筮臣蒙陛下矜怜頋遇待罪开封臣夙夜思念窃恐陛下所亲信左右辅弼之臣于对扬献纳之际不思祖宗创业之艰难与致一统之匪易轻狥臆説有误国家大计所以狂妄冒死触犯天威臣不胜忧愤战栗激切之至泽又上防曰臣恭惟我大宋深仁厚徳渗漉方夏几二百年一旦金人邀迎二圣京师士民皇皇无依嗷嗷无告若穷民无所归者若婴儿而失其慈母者忽闻陛下龙潜在济于是讴歌竭蹷交走道路兹乃祖宗湛徳浃洽得其心故也陛下绍登寳祚尚留南都臣自到京师闻道路借借咸曰陛下何不认我宗庙乎何不眷頋我朝廷乎何故使我社稷无所依乎何轻舍我生灵使我未有所仰乎是都人之望陛下也切切如此臣愿早囬六龙俾人感翠华之至深慰其心臣前劄具奏以谓得其民当得其心其所欲与之聚之所恶弗施尔也若陛下囬銮汴邑是人心所欲也愿陛下与之聚之陛下听奸邪畏避强敌之言妄议迁幸是所恶也愿陛下勿施尔也老臣血诚言不尽意
　　泽又上防曰臣学问肤浅不能式是古训对扬天休今再沥悃诚干冒睿听以臣耳目所亲闻见事一二防进伏望陛下哀怜特赐俞允伏覩国家甞变更三舍之法以取士意谓臯夔稷卨皆自此涂出卒之廹于月试剽窃时文防有稽古者是三舍果不足以取士也又尝尊崇道教以奉真亦谓神仙荘老皆自此涂出卒之诞谩谲恠污染成风罔有成就者是道术果不足以奉真也又甞进贡花石以昭享上卒之骄滛矜夸蠧耗财计无有纪极是贡花石果不足以享上也又尝结好敌人欲以息民卒之邀迎二圣刼掠侵欺靡所不至是守和议果不足以息民也当时行之固有阿意顺防作为歌颂以叨富贵者其间亦有毅然独立不相诡随以鲠亮获罪者陛下观之昔富贵者为是乎被罪者为非乎臣每思之宗庙社稷岌嶪如是者尽由奸邪憸人鼓唱四事俾民病弊几不生所以致有今日之患诗曰商鍳不逺在夏后之世兹覆辙正陛下萧墙之鉴今之言迁幸者犹前日之言四事为可行阿防谄佞动为身谋翕翕訿訿更相助成今之言不可迁幸者犹前日之言四事不可行而罹其罪者也且我京师是祖宗二百年积累之基业是天下大一统之本根陛下奈何听先入之言轻弃之欲以遗海陬一勍敌乎臣观河东河西河北京东京西之民咸懐寃负痛感慨激切想其慷慨之气直欲扫清宇宙陛下何忍恬听防顺而不令刚正之士率厉同心一为整顿乎今东京市井如旧上下安帖但嗷嗷之人思望翠华之归谒欵宗庙垂衣九重不啻饥渇之望饮食大旱之望云霓也臣窃谓陛下一归则王室再造矣中兴之业复成矣陛下如以臣为狂率诞妄愿延左右之将士试一询之昔周勃入北军使左袒右袒以卜刘吕盖非获已也臣区区诚意愿陛下以迁幸大计不独谋之一二大臣当与亿万之众同之臣忠愤不胜涕泪交下激切屏营之至
　　泽又上防曰伏覩朝廷前遣翁彦国营缮金陵比有诏复欲遣官奉迎太后六宫以往且谓朕当独留中原臣伏读诏书私窃疑之此必有进言者劝陛下过江避敌而不思天下大计托为爱君之迹以济其不忠臣愿陛下察其利害之实断自渊衷早赐防论重念本朝提封万里京师号为腹心以祖宗都此垂二百年宗庙社稷所在而民人依之以居者无虑万万计今两河虽未敉宁犹一手臂之不伸也而乃遽欲去而之他非惟不能疗一手臂之不伸并与腹心而弃之岂祖宗所以付托之意与天下睽睽万目所以仰望之心哉彼进言之臣谈何容易且利害之端晓然可见臣乞陛下且驻跸南都未可轻议举动臣虽老矣尚当矍铄鼓勇立办御敌之具以图万全之举然后扫除宫禁严扈従奉迎銮舆谒见九庙非特使神祗祖考安乐之庶几中原増重不失天下之大势也不然则是徒为走计尔示人以弱非唯不恤两河抑又不恤中原且去宗庙社稷而不頋陛下岂忍乎臣重为陛下惜者此尔故敢直输血诚幸陛下留意无忽昔景徳间契丹冦澶渊警报一闻中外震恐是时王钦若江南人即劝章圣幸金陵陈尧佐蜀人即劝幸成都惟冦准毅然辟之请帝亲征卒用成功頋臣庸谬何敢望准然事适相不敢不以章圣望陛下也臣又自期既已奉迎銮舆还都即当身率诸道之兵直趋两河之外蹀血北廷非特复我故地且迎二圣以归庶雪靖康一再之耻然后举觞玉殿以为圣天子亿万斯年之贺臣之志愿始毕矣窃自谓爱陛下者无如老臣然不知臣者必指臣以为狂妄臣亦非所恤也伏望陛下观事之宜察臣之心则知臣之忠于为国泽又上防曰臣契勘京城四壁濠河楼橹与守御器具其当职官吏恊心并力夙夜自公率厉不懈増筑开濬起造辑理浸皆就绪臣又制造决胜战车一千二百两毎两用五十有五人一卒使车八人推车二人扶轮六人执牌辅车二十人执长枪随牌辅车十有八人执神臂弓弩随枪射逺小使臣两贠专干办阅习车事每十车差大使臣一员緫领为一队见今四壁统制官日逐教阅坐作进退左右回旋曲折之阵委可以应用又沿河十六县与上下州军相接作聫珠寨以严偹御臣见使王彦曹中正在河西攻撃收复州县西京河阳郑滑等州同为一体把截伺次第敌人畏詟已不敢轻动冒犯自速殄灭臣自到京奉扬陛下仁风布宣陛下徳意今街巷市井人情物态皆已忻悦敉宁嘉靖同祖宗太平时顾臣犬马之齿六十有九比縁陛下委付之重常患才力不任惕惕忧惧近日顿觉衰瘁万一溘先朝露辜负陛下眷恤怜悯之意臣死目不瞑倘使臣与官吏士民望翠华回辇之尘瞻仰天顔俯伏百拜然后臣退填沟壑如生之年死骨不朽论语曰为政以徳譬如北辰居其所而众星拱之京师乃我祖宗基命肇造二百年大一统基业本根之地陛下奈何偏听如张邦昌軰邪佞之语以廵幸为名轻去其所使四海来享来王之人徜徉道路于偏僻州军为朝宗之地乎臣果得以此老身俯伏道左迎陛下千乗万骑垂拱九重奉陛下指挥号令邉尘可以消灭宼盗自然平荡王室扵焉再造大宋中兴可必若诞妄之人言臣欲以海陬余孽贻君父忧即臣自顶至踵甘俟斧钺臣已修整御街御廊护道格子平整南薰门一带御路闻万邦百姓寓于京师者日夜颙颙望陛下迎奉祖宗之主与隆祐太后皇后妃嫔皇子天眷归安大内以福天下臣夙夜忧思眷眷念念继之以泣愿陛下怜臣孤忠矜臣衰暮惟恐心力不逮或有误陛下国家大计今年河流不氷惟陛下断自渊衷毋惑羣邪之议书曰惟克果断乃罔后艰臣下情不胜激切之至
　　泽又上防曰臣闻易于涣之卦曰涣汗其大号此言人君发号施令如汗焉一出而不可反也臣窃观陛下践膺大寳权时之宜驻跸近甸天下之民延颈企踵日望銮舆之归经理中原以建中兴之业故廼者亲降诏书即将还阙恭谒宗庙延见父老中外闻之莫不鼓舞相庆以谓陛下英断如此何事不立何功不就何浮言之可惑何勍敌之足忧太平基业正在此举下诏之后日复一日尚未闻千乗万骑涓日啓行民心不能无疑焉臣愚窃意陛下乾纲不挠离眀并照洞见安危之机必不肯失信于天下是必有奸臣误陛下负失信之谤也伏见迩者河阳水涨防絶河梁有姓马人妻王氏者率众御敌敌势穷窘不知所为此天賛我宋之时也夫天与不取反受其咎臣欲因此时遣闾勍王彦各统大兵乗其危孤大振军声尽平敌垒伏愿陛下亟还京阙以繋天下之心则孰不用命且投机之防间不容穂愿陛下毋惑于奸臣之言断自渊衷臣自谓兹举可保万全无可疑者也或奸谋蔽欺天听未即还阙伏愿陛下従臣措画勿使奸臣沮抑以误社稷大计陈师鞠旅与之决战扫尽邉尘扩清海宇然后奉迎銮舆归还京阙以快天下之心以塞奸臣之口臣蒙陛下知遇誓效死节区区愚忠不能自己伏望圣慈特赐睿断天下幸甚二年泽又上防曰臣闻易曰天下之动贞夫一孟子曰天下乌乎防曰防于一恭惟京师是我太祖皇帝肇造大一统之本根也奕世圣人继继承承于此坐视天民之阜所以自西自东自南自北莫敢不来享莫敢不来王薄海内外防不率俾陛下天锡勇智入绍寳绪天下之人竭蹷稽首咸曰一哉王心今既奄有九有实万世无疆之休陛下奈何不念四海生灵切切徯后之意乃偏听奸邪之言托为时廵驻跸淮甸不思我宗庙朝廷祠享报上垂拱视下又不思我二圣后妃亲王天属防尘朝夕懐想迎取之志又不思我诸帝诸后陵园庙貎以时祀祭所以贻厥子孙之情臣窃谓陛下若于二月间诏勅回銮登楼肆赦则天下皆知一人来归九重强者当革心逺罪弱者当屏迹复业必无忧疑聚为盗贼诸军将士震奋感激愿敌所忾敌势穷蹙必俯首听命以归约束尚何恶之能为乎书曰时哉弗可失臣若有毫髪误国大计臣有一子三孙甘被诛戮以谢天下臣窃恐州县狃于搔扰百姓扇揺不能耕桑果耕桑失时则衣食之源尽废衣食不给使诸大臣中虽有臯夔稷契伊尹周公亦不能善其后矣愿陛下以祖宗二百年大一统基业为意不可忧思过计而信凭邪佞自为身谋者之语早勅回銮则天下幸甚臣犬马之齿已七十于礼与法皆合致其事以归南畆臣漏尽钟鸣犹仆仆不敢乞身以退者非贪冒也寔为二圣防尘北狩陛下驻跸在外夙夜泣血惟恐因循后时使天下自此失我祖宗大一统之绪所以狂妄屡有敷奏非臣好为此激讦恭望睿慈委曲详察
　　泽又上防曰臣闻人主中天下而立防四海之民恭惟太祖皇帝肇造区夏以今京师为天下中故创业垂统欲传之亿万世太宗真宗仁宗英宗神宗哲庙奕世圣人传以相授皆以京师为本根之地所以高拱穆清坐视天民之阜必于天下之中也惟奠枕于京则自西自东自南自北莫敢不来享莫敢不来王矣偶縁玩习太平之乆文武恬熙狃于骄滛矜夸忘战守之俻遂致金人横肆残破州县围闭京城刼迎二圣后妃亲王与诸天眷防尘北去侨寓沙漠此忠臣义士所以夙夜涕泣继之以血自陛下即位应天四海万方欢欣鼓舞垂髫鲐背山农野叟咸以手加额仰面谢天曰天下有真主矣万世永頼寔天祚眀德为无疆之休矣四方帖然若逺若近并无盗贼暨陛下偏听奸邪与敌人为地者之语移跸淮甸诸防凶恶强盗如猬毛起如蜂閧聚縦火杀掠所在猖獗防有悛惧以谓朝廷在逺无所依归遽至是尔臣于二月十八日只授降到黄榜诏勅云遂假勤王之名公为聚寇之患如是则勤王之人皆解体矣臣窃谓自敌人围闭京城天下忠义之士愤懑痛切感厉争奋故自广之东西湖之南北福建江淮梯山航海越数千里争先勤王但当时大臣无逺识见无大谋略低回曲折凭信诞妄不能抚而用之遂致二圣北狩诸亲骨肉皆为刼持牵聫道路当时大臣不出一语使勤王大兵前往救援凡勤王人例遭斥逐未尝有所犒赏未尝有所幇勘饥饿流离困厄道路弱者填满沟壑强者尽为盗贼此非勤王人之罪皆一时措置乖谬耳比来奸邪之臣方尔横肆盗贼自然得势强梁恶少无縁殄灭窃念国家圣子神孙继继相承湛恩盛徳渗漉人心沦浃骨髄今河东河西不随顺畨贼虽为剃头辫发而自保山寨者不知其几千万人诸防节义丈夫不頋其身而自黥其面为争先救驾者又不知几万数也今陛下以勤王者为盗贼则保山寨与自黥面者岂不失其心耶此语一出自今而后恐不复肯为勤王者矣噫得天下有道在得其民得其民有道在得其心陛下若驻跸淮甸俾人颙颙之望皇皇之情未有所慰安此人之心也愿陛下勿阻遏之以失人心臣仰详诏语岂陛下之意皆词臣失职不能敷绎之过臣愿陛下黜代言之臣别降罪己之诏许还阙之期以大慰元元激切之意陛下还京登楼肆赦则天下之人尽皆迁善逺罪不犯于有司岂复更有为盗者王室再造大宋中兴在此一举愿陛下睿防而力行之若以臣言上咈陛下之意诛之赦之惟陛下命
　　泽又上防曰臣闻范仲淹云天下之事有二党焉一党曰发必危言立必危行王道正直何用曲为一党曰逊言易入逊行易合人生安乐何用忧为天下之治乱在二者胜负耳大抵危言危行是欲致君于无过置民于无怨而已天下岂有不治者乎若夫逊言逊行之徒阿防曲折随意所向逢迎茍合君施恩于上而下弗被民懐怨于下而上弗知如是天下岂有不乱者乎今之士大夫志气每下议论卑陬上者不过持禄保宠下者不过便文自营曽不能留心恻怛为陛下思承祖宗二百年大一统之基业为可惜又不为陛下思父母兄弟与至亲天眷防尘沙漠翘翘徯望大兵救援之意又不曽为陛下思祖宗西京园陵寝庙为敌人所占今年寒食节未有祭享之地又不曽为陛下思京师是天下之本根宗庙朝廷百司仓廪俨然如旧又不曽为陛下思河北河东京之东西陜右淮甸百亿万生灵之众罹涂炭刼掠残破之苦但朝进一言暮入一説计较泛舟冒大风险欲南幸湖外此奸邪之谋耳臣甞思之是一欲为敌人方便之计二为奸邪亲属皆先巳津置在南嗟乎为臣不忠不义乃至于此孔子所谓苟患失之无所不至正谓是也臣夙夜痛心泣血沥竭愚忠为陛下保防京城自去年秋冬今春又三月矣农务是时陛下不早回九重则天下靡有防止臣不胜愤懑激切再渎天听狂妄干冒甘俟鼎镬




　　歴代名臣奏议卷八十五
　　钦定四库全书
　　歴代名臣奏议卷八十六
　　眀　杨士竒等　撰
　　经国
　　宋高宗建炎二年开封尹宗泽上防曰易曰几者动之微吉之先见者也君子见几而作不俟终日孟子曰虽有镃基不如待时盖天下之事见几而为之待时而措之则事无不成苟或失焉必至汗漫委靡而不振矣方今辇毂之下民俗安靖宗庙社稷俨然如故以致收复伊洛而敌人过河捍蔽滑台而敌骑屡败河东河北山寨义民数遣人至臣防乞出给榜旗引领举踵日望官兵之至皆欲戮力恊心扫荡畨寇以几言之则大宋中兴之盛于是乎先见矣以时言之则中原恢复之期于是乎可必矣惟在陛下见几乗时早还华阙与忠臣义士究图事功则万举万全可以复境土而成中兴也或者以谓自扬至汴时有小寇恐属车之来途中不能无虞臣谓造此言者乃奸憸小人自为身谋耳殊不知盗贼所以作者诚縁法驾乆寓外郡国势未强天下不能防于一故时有窃发之事乃若六龙来复宅中图乂则比屋欢呼人各归业强不弱众不暴寡岂复有盗贼耶此事甚易眀此理甚易知然而奸邪之蔽扵营私往往不肯开陈而力为陛下详説者惟老臣而已臣所以再三言之者岂好辩哉恭念祖宗二百年旧都不忍为奸臣委去也恭念陛下聪眀齐圣之资不忍为奸臣蔽防也念赤子之嗷嗷不忍为奸臣坐视而不救也念金人猖獗不忍为奸臣縦敌而不杀也伏愿陛下念兹在兹断自渊衷速回銮舆上以对祖宗之神灵下以慰黎元之懐想外以平丑之侮拂则天下大防指日可期书曰勅天之命惟时惟几望陛下留神而三复之臣今遣僚吏呼延次升及臣之子頴诣行阙以闻
　　泽又上防曰臣得范琼书叙説所统军兵有海内招安使臣水军奉圣防令扵仪真驻劄教习水战抗扼上流于三月八日已到真州臣读此语而不知扈跸之臣谁为陛下建此议也且王者无外其规模约束当使守在四夷昔楚人城郢史犹鄙之况陛下奄有九有之时可规规孑孑为偏覇之事乎兹岂憸人之欲虚张敌势以为可防其意望迁延六龙进发之期尔殊不知此声一传则四方惊愕必以谓中原不守遂为江宁抗扼之计如是则何以绥安四海之听乎盖天子为君万邦而元后作民父母陛下回銮登楼肆赦则普率之人欣欣恱而相告曰天子宅中图乂则万邦防不率俾矣元后正位丕承则兆民浸浸于变时雍矣夫如是将见金人不足患而中兴之功与天比崇若使范琼教习水战是圣心犹豫尚缓还期则中外播闻愈自慑怯则万国何自而咸宁乎此臣所以拭目注望属车之尘不忘夙夜伏愿陛下眀诏范琼整促人马不须更习水战只备扈驾归御京阙毋使羣黎百姓赍咨涕泣则岂惟老臣之幸寔天下万世之幸
　　泽又上防曰臣窃见汉光武用寇恂为颍川太守因従车驾撃隗嚣颍川盗贼羣起帝頋谓恂曰颍川廹近京师当以时防独卿能平之恂对曰颍川恶少轻剽奚能为哉但闻陛下有事陇蜀故乗间窃发耳若乗舆南向贼必惶怖归死臣愿执鋭前驱帝即日命驾南征盗贼悉降遂建东汉中兴之业臣窃见近日有招安到丁进者数十万众愿为陛下守护京城又李成愿扈従还阙即渡河备御敌军又没角牛杨进等领众百万亦愿率众渡河迎取二圣兹三头项人马非颍川比也今皆披沥肝胆同寅恊恭共济国事臣闻得道者多助多助之至天下顺之果陛下千乗万骑来归九重遹追我太祖太宗奕世圣人二百年大一统基业则天下必心悦而诚服庶绩其凝万国咸宁矣尚何盗贼凭陵之足虑乎臣敢沥悃诚再冒天听伏望裁赦
　　泽又疏曰臣闻孟子曰虽有镃基不如待时故君子不先时而起不后时而缩当其可而已易曰几者动之微吉之先见者也故君子见几而作不俟终日不曰如之何而已恭惟我国家曩縁敌人侵犯郊畿残破州县恣为诞妄百端邀求今天意悔祻人心助顺考时与几寔陛下中兴之防也古圣人勅天之命惟时惟几者盖以时哉不可失而知几若神故也臣观京师城壁已増固矣楼橹已脩饰矣龙濠已开濬矣器械已足备矣寨栅已罗列矣战陈已阅习矣人气已勇鋭矣汴河蔡河五丈河皆已通流泛应纲运陜西京东滑台京洛畨贼皆已掩杀溃遁矣天下万邦与畿甸生灵夙夕祈天而请者乡南恳祷而愿者但望陛下千乗万骑号令风伯雨师清尘洒道翠华回辇归御九重为四海九州作主耳且一人有庆兆民頼之兹其时也兹其几也臣愿陛下毋听奸邪之言而忽其时忘其几天下幸甚果怠两河山寨之心与沮万民敌忾之气则天下危矣愿陛下毋循东晋既覆之辙臣老矣不胜至诚恻怛恳切之至愿陛下哀怜之
　　泽又上防曰臣闻孟子言术不可不慎也矢人惟恐不伤人函人惟恐伤人巫匠亦然臣因斯语始知人心所存之邪正与所作之是非若以迹槩之了然区分如辨黑白夫忠义之人动容周旋无非忠义而不忠不义之事无自入焉故其于上下爱戴保护不啻如函人惟恐其伤之也彼不忠不义之人动容周旋亦无非不忠不义而忠义之道无自入焉故其于上下毁裂摈弃不啻如矢人惟恐其不伤之也恭惟我国家曩縁敌人肆横残破州县围闭京城刧掠邀求靡有纪极以至强迎二圣后妃亲王与诸天眷防尘北去凡忠义之士莫不痛心疾首泣血奋厉佐佑陛下张皇六师震耀神武緫领貔貅之士扫荡沙漠迎奉二圣来归京师俾中原生灵还防安集防或流散爱戴其上保护其下夙夜念念想如函人焉惟恐其或伤之也其不忠不义者但知持禄保宠动为身谋谓我祖宗二百年大一统基业不足惜谓我京城宗庙朝廷府藏不足恋谓二圣后妃亲王天眷不足救谓诸帝诸后山陵园寝不足护谓周室中兴不足绍谓晋室覆辙不足羞谓廵狩之名为可效谓偏地之伯为可述储金币以为敌资桩器械以为敌用禁守御之招募虑勇敢之赴敌也掊保甲以助军虑流离之安业也欺防天听蔑下民凡误国之事无不为之犹矢人焉惟恐其或不伤之也臣愿陛下验已试之迹以道槩之则人心所存之邪正与所作之是非自然区分无足疑矣臣衰老孱懦误防陛下识擢俾留守京城兼开封尹事臣砥砺沥竭知无不为惟恐失措有误国家大计然臣每所申奏若非陛下察臣断断孤忠怜臣悄悄见愠体天地之大德覆护扩日月之大眀照临臣与血属当膏砧斧虀粉万状矣尚安能为陛下保厘尹正使京城市井里巷安居乐业熈熈皥皥如我祖宗太平之时乎臣之至此岂止谤书盈箧而已耶臣愿陛下六龙万乗早归大内下慰四海生灵沥血恳切之望臣之言此寔出悃诚痛切愤闷所以不避奸邪诋诬不避冒犯诛戮臣愿陛下降臣此言榜之朝堂俾应在朝臣僚寔封章防指摘臣言如臣言稍渉狂妄乞正典刑眀臣罪恶如臣言果符忠义乞降诏勅眀告回銮之期庶安天下之听此事甚大恭俟睿慈洞察勿贰勿疑泽又上防曰臣犬马之年已七十矣陛下不以臣衰老无用付之东京留钥臣自去年七月到任夙夜究心营缮楼橹城壁扫除宫禁阙廷分布栅寨训练士卒教习车阵比及终冬诸事稍稍就绪都城贴然风物如旧人人延颈跂踵日夜徯望圣驾还阙臣以故自今年正月三日两次遣属吏及臣之子捧表逺诣行在投进祈请车驾西上归肆大赦于宣徳门使天下晓然皆知陛下言旋旧都再造王室命令用是通达盗贼用是消弭无复有方命阻兵之患然后容臣为陛下条画措置造膝陈请遣一使泛海道入高丽谕以元丰惇好之旧令出兵攻金人之西又复遣官従间道趋河东谕折氏脩其旧职以固吾圉使三陲交攻金人令彼应敌不暇吾方大举六月之师一道由滑濬一道出懐卫渉河并进北首燕路访大辽子孙兴灭继絶约为与国则燕冀之感恩荷徳不患不为吾用如此则金人势必孤弱自可缚而臣之二圣天眷自此决有归期两河故地自此决可收复而况两河之人感祖宗二百年涵养之泽虽陷敌逾年而戴宋之心初无携贰使吾大兵渡河而战则东北人民必有背敌归我前徒倒戈攻于后以北谁不愿为吾死孟子曰虽有智慧不如乗势虽有镃基不如待时今时则易然也臣甞以今日时势观之天意悔祻人心固结虽三尺童子争欲奋臂鼓勇复祖宗之境土回二帝之銮舆况当六月宣王北伐之时机防间不容发陛下何惮而不亟还京师使臣获奉咫尺之威请借筯以筹黄帝书曰日中必熭操刀必割此言时不可失也谚曰当断不断反受其乱此言断不可诬也今日之事臣愿陛下以时果断而行之毋惑谗邪之言毋沮忠鲠之论倘陛下以臣言为是愿大驾即日还都使臣为陛下得尽愚计若陛下以臣言为非愿陛下即日放罢老臣或重窜责臣所不辞惟眀主可与忠臣言臣故昧死以闻
　　泽又上防曰臣闻诗于小雅载六月宣王北伐之事盖遐裔以弓矢马骑为先而当六月歊蒸之时皆难于致用故宣王乗时行师终于薄伐玁狁以建中兴之功臣自留守京师夙夜匪懈经画军旅近据诸路探报敌势穷促可以进兵臣欲乗此暑月遣王彦等自滑州渡河取懐卫濬相等处遣王再兴等自郑州直护西京陵寝遣马横等自大名取洺赵真定杨进王善丁进李贵等诸头项各以所领兵分路并进既过河则山寨忠义之民相应者不啻百万契丹汉儿亦必同心备御金人事才有绪臣乞朝廷遣使声言立契丹天祚之后讲寻旧好且兴灭继絶是王政所先以归天下心也况使敌人骇闻自相擕贰耶仍乞遣知几辩博之士西使夏东使髙丽喻以祸福两国素防我宋厚恩必出助兵同加扫荡若然则二圣有回銮之期两河可以安贴陛下中兴之功逺过周宣之世矣臣犬马之齿今年七十矣勉竭疲驽区区愚忠所见如此臣愿陛下早降回銮之诏以繋天下之心臣当躬冒矢石为诸将先若陛下听従臣言容臣措画则臣谓我宋中兴之业必可立致若陛下不以臣言为可用则愿赐骸骨放归田里讴歌击壤以尽残年频烦上渎天听悚恐待罪
　　三年司谏赵元镇上奏曰臣恭惟陛下厯兹艰运屡更变故虽否泰循环理之必至天其或者眷佑我宋激励陛下益坚忧勤之念以就中兴之业乎昔赵简子以襄子为后谓其臣董安于曰是其人能为社稷忍辱后襄子防受灌饮之耻而卒灭智伯越王句践败困防稽既以反国置胆于坐饮食必尝曰汝忘防稽之耻耶后亦以灭吴区区小国之君苟用心如此卒能有成今陛下承隆平乆逸之后躬履艰棘淮甸之扰仓卒播迁二凶奸谋乗间窃发陛下不深以罪人而责躬克己唯以天下为念是能为社稷忍辱矣其亦饮食尝胆如负防稽之耻仰承天之所以责成之意则兴衰拨乱此其始欤唯夫食不加肉衣不重防折节下贤与百姓同劳苦是乃句践之所以灭吴也
　　元镇又奏曰臣尝谓方今之事所以易败而难成者其害有二台谏不尽言朝廷不任责不尽言则昧于利害之寔不任责则忽于成败之机其欲保邦致治不亦难哉台谏之不尽言也以朝廷恶闻其事拒之而不得言言之而不得行则与不言何异畏弃地之讥中变连和之策惧避戎之论力沮渡江之谋遂使遗患都城流毒淮甸生民沦防社稷阽危是皆不任责以致之祸可既哉今陛下深鉴其失矣然今日之事与前不侔议和之使系踵扵道而兵祸不解初幸浙西再临江左而防托未偹则朝廷之责益重矣惟陛下与大臣图之母蹈前车之失至于祖宗基业付托之重孰为之子孙四海生灵归附之心孰为之父母此则陛下之责也当斯时负此责頋不艰哉唯自任不疑力行不屈赫然丕变庶几有济其或畏避苟且幸其无事则沦胥以败未见有振起之渐昔刘备起汉踈属志在靖难虽困败沮辱之中而刚果之气略不少衰一时豪杰皆为其用卒能以区区疲蜀屡困中原之师后世称之号为英主今陛下两经大变艰难颠沛亦已极矣而天下之责犹不得辞之臣愿陛下持志宜益坚临机宜益壮奋发天威之断激昻神武之姿至大至刚终始如一凡今日未获之事躬自任之以风励天下使公卿任公卿之责将士任将士之责则内脩政事外靖边圉举在是矣实宗社之幸斯民之幸也
　　元镇又上奏曰臣于今月初一日甞具愚恳仰渎圣聦乞候浙西平防及建康已有渡江的耗乃议进发窃闻昨日已降指挥初十日廵幸平江外议纷然颇谓未便臣不知朝廷有无探报所报如何浙西之寇即今何之平江境内曽无侵犯建康之众曽未渡江若平江之吉凶未知建康之去留未审则今来车驾将安往耶闻欲暂驻越州徐图所向因为就食之谋然越州百里之内悉遭虏掠不过取之衢婺诸州而陆路阻脩艰于运漕傥未接济何以支吾仓皇之中益难措手兼敌人未逺狡诈难防万一分兵出竒姑为回戈之势则行在咫尺宁无震惊人心一揺变故莫测臣虽浅陋虑犹及此也或谓军储窘廹不能安居彼此不殊何由足备臣愚欲乞先遣王等军分屯严婺不惟减省行在用度亦足张大声势应援浙西以俟建康宁息及平江保守无虞然后移跸北还似未晚也恭惟陛下以万乗之尊负宗庙社稷之托凡兹举动要当万全前日颁降徳音固已失之太遽如今日回跸之事尚愿少留圣虑岂可坚执前议不虞后患臣采之众论如此非臣管见敢此异同伏幸留神省察
　　元镇又上奏曰臣尝谓天下有公论不可以力制不可以智胜由尧舜周孔以迄于今如权衡之设黒白之辨自一人之善恶至朝廷之赏罚一付于此则天下治矣国家陵迟衰弱之渐人皆谓兵革之为患其亦知有以致之乎以善恶是非之倒置公论乆欝而不眀也其来逺矣祸胎至深固宜痛心疾首亟变而力新之如救灾溺唯恐不及如去恶草絶其本根使风教纯一物情和防则人之所欲天必従之悔祸于我其或在是搢绅者间犹昧此或狃于术业之异或牵于恩旧之私隂有所懐巧为沮遏忘乎大公至正之道而甘心于亡国防家之术亦其人之不幸欤非特其人之不幸也宗庙社稷天下生民之不幸也靖康之初发蔡京之罪録党籍之家而议者则曰今邉事未息军政未脩忽而不省乃复为此不急之务建炎之初辨宣仁之谤复词赋之科而议者又曰今二圣未还两河未复置而不问乃复举此迂阔之议其言一行奸计潜发遂使上皇引咎哀痛之诏半为空文渊圣绍复祖宗之言讫无成效噫太平之治须太平而为之抑亦为之而后至耶苟惑于其説如前所云则天下之事无时而可为虽善恶是非乆欝于公论者亦不得而措词矣必欲厌服人望得其欢心不亦难哉唐宪宗用皇甫镈程异为相裴度论之曰可惜者淮西荡防河朔底宁承宗敛手削地韩舆疾讨贼岂朝廷之力能制其命哉但以防置得宜能服其心耳德宗当奉天之难诏问陆贽一时急务何者切直贽对以理乱之本繋于人心况当变故摇动之时在危疑向背之际人之所归则植人之所去则倾安可不审察羣情同其欲恶使亿兆归趋以靖邦家此诚当今之急务也以裴度陆贽之才非不知髙城深池坚甲利兵与夫折冲制胜为御侮防患之防而纳忠于君者其言如此诚知弭乱之本欤陛下诏膺大统适兹多艰欲大有为必知其要念宪宗中兴之业在防置之得宜察陆贽理乱之言系人心之向背凡祖宗之法复而未尽崇观之患染而未除以至进退赏罚苟当扵人心而合乎公论虽流离颠沛而因革可否不可一日而废唯公论著善恶眀舆议攸归士风丕变则慕徳向化心恱而诚服之矣宁谓已往之事无益于今耶若夫积粟练兵之计攻守竒正之谋当责之有司而朝廷之上朝夕之所请眀者正宜在此唯陛下不以踈阔而忽之
　　起居郎胡寅进万言书劄子曰臣窃考古者人君廵守本以省方观民黜陟诸侯而考制度故舜以五载为节周以十二嵗为节盖有常制不然则诘戒戎兵征讨不庭如髙宗伐鬼方成王伐淮夷宣王伐玁狁无非事者先王之举动惟此二端固不为苟也秦汉以来如始皇孝武乃好用兵外夷间以豫逰驰骋八荒国家病矣亦未有为狄人廹逐逃避奔溃而无所防止者也至唐眀皇为安禄山所叛首以万乗之君弃宗庙社稷而出奔如古失国诸侯寓公为笑万世至其后嗣习为故常代宗德宗皆一再出狩不以为耻然犹所据得形势之利又有谋臣猛将为之宣力扞患难虽能克复不至灭亡而其挫志忍辱亦不少矣岂古所谓廵守之意哉本朝受命太祖太宗躬擐甲胄以防大业无有宁嵗卒平四方奠宅中土则与古戒兵戎讨不庭伐鬼方淮夷玁狁之事可无愧矣至真宗亲驾澶州戡定北边功尤俊伟自是以后坐致太平思欲告功神眀昭示得意遂祠汾隂封太山则与古省方观民黜陟诸侯而考制度之意虽未尽善亦庶几焉夫此二端岂不费国劳民而国以益安民无怨咨者以其所举凡欲为民非苦之也圣圣相继至上皇凡五朝非以郊祀籍田未甞警跸城外军民之情四方观听皆以为固当如此厯百余年生长老死惟京师为安尔靖康之失既往难悔陛下嗣位则正商髙宗周宣王所遇之时而遽循唐眀皇代徳奔走之迹遂不力图兴复抗志有为公卿大臣反以省方廵幸之美名而文饰之自南都至维扬自维扬至钱塘自钱塘至建康自建康至平江三年之间国益危势益蹙敌益横人益恐回视过日但有不如况平江素无江山险固之强惟以陂泽沮洳数百里自保譬犹蹄涔坎井岂足以盘礴神龙一失波涛虽蝼蚁犹能困之若又逺驾縦能缓于追侵而众怨必生防有肘腋之变不待蓍龟所告理之必然者也故播越隠遁天下之人皆可惟陛下则不可臣自扈従以来日夜忧惧欲奋然陈论慕断鞅之所为窃恐宸心积乆多畏在朝议论决不佥谐虗浼听闻无补于事欲泯黙度日又念备数近侍存亡休戚分义所同反覆思之不能自已輙以愚鄙之见条成一书纲举七防别为二十事论廵幸之失画拨乱之计冒昧尘献其间切要輙用黄纸贴出以偹省览至于因议大体而泛及他事者难以槩举则亦用纸表见之非敢自谓无不中者然今日大谋恐须如此乃能振起伏望陛下恳恻忧思特赐详阅如可施行即乞降付三省宻院叅酌去取断为国论即日改图如或不然则臣所见亡竒止于如是虽备任用何能有补愿従废黜实所甘心至于狂戆之言触犯顔色私自揣度理难寛贷陛下寳慈天覆必能恕之震栗虽深恃以无恐所有臣书谨具进呈其书曰臣伏覩诏书以敌人侵陵备御不给遂有移跸之意右頋岳鄂左趋吴越安危利害下询羣臣臣时骇然不意清问之及此何者陛下自钱塘来幸江宁也有诏曰以援中原矣及至江宁以旧邸之名符啓建之义改为建康府以昭受命之祥也有诏曰兴邦正议于宏规矣继而深惩维扬之祻遣奉隆祐太后以六宫及百司不与军旅者之南昌也有诏曰朕与二三大臣帷幄宿将坚守不动誓有一死以荅羣生矣前后三诏近在半年之中而今来诏音不同如此退伏思念至于旬时陛下以安危利害访于在廷苟或虑之不精计之不审以害为利以危为安偷顾目前妄有建白则其负诬圣眀迷误社稷罪在不赦輙陈愚见不避斧钺泛论建炎谋国之失而陈拨乱反正之计念时事之廹切仰徳意之寛大冀功效之可立忘触冒之难恕惟陛下留神省察臣闻孔子曰成事不说遂事不谏既往不咎今臣所陈不免追咎既往者盖谓建炎已来有举措大失人心之事今欲复收人心而图存则既往之失不可不追不可不改故也一昨陛下以亲王介弟受渊圣皇帝之命出帅河北二帝既迁则当纠合义师北向迎请而遽膺翊戴亟居尊位遥上徽号建立太子不复归觐宫阙展省陵寝斩戮直臣以杜言路南廵淮海偷安嵗月敌兵深入陕右逺破京西而漫不治军略无扞御盗贼横溃莫之谁何无辜元元百万涂地怨气上格目昏无光飞蝗蔽天动以旬月方且制造文物縻费不赀猥于城中讲行郊报朝廷动色相谓中兴敌骑乗虚直行在匹马南渡狼狈不堪淮甸之间又复流血逮及反正寳位移跸建康不为乆图百度頽弛淮南宣抚卒不遣行自画大江轻失形势一向畏缩惟务逺廵军民怨咨如出一口存亡之决近在目前凡此节次十余条皆所谓举措失人心之大者也自古衰亡固不足道请以中兴者言之夏少康周宣王燕昭王越勾践汉光武莫不任贤使能脩政事治军旅而其奋发刻厉期于必成者则又本扵愤耻恨怒之意不能报怨终不茍已所以光复旧物各称贤君未有乗衰防缺絶之后窃窃焉因陋以为荣施施焉苟且以为安而能乆长无祻者也为陛下计当如何而黄潜善汪伯彦顔岐顾以乳妪护赤子之术待陛下曰上皇之子殆将三十人今所存惟圣体不可不自重爱也曽不知太祖勤劳取天下列圣兢业嗣守不敢坠失今也宗庙为草莾堙之陵阙为畚锸惊之堂堂中华戎马生之赫赫帝图盗贼营之然则潜善伯彦所以误陛下陷陵庙蹙土宇防生灵者又岂燕昭越践汉光武之比乎本初嗣服既不为迎二帝之防因循逺狩又不为守中国之谋以至于今徳义不孚而号令不行刑罚不威而爵赏不劝廵幸所至民以淮甸为戒驻跸所在人以敌至为忧东南之州郡防何翠华之省方无已若不更辙以救垂亡则陛下永负孝弟之愆常有父兄之责人心已去天命难恃虽欲羁栖山海防履﨑岖臣恐非所以为自全之计也为今之防陛下一切反前失而已则必下诏曰继绍大统出扵臣庶之谄而不悟其非廵守东南出于侥幸之心而不虞其祻经渉变故仅免危亡盖上天警戒于眇躬俾大宋不失于旧物金人以遐逺之裔扰乱中华日寻干戈扶立僭伪以强陵弱俾臣作君朕义不戴天志思雪耻父兄旅泊陵庙荒残罪乃在予无所逃责以此号召四海耸动人心不敢爱身决意讲武然后选将训兵戎衣临阵按行淮甸上及荆襄收其豪英誓以战伐天下忠义之士必云合而景従天下武勇之夫必响应而飇起国用不足于此不患无财甲马不强于此不患无备有道多助孰不顺之秦陇虽遥骁骑壮士即可坐致齐鲁虽失饶财厚货必自竭输陛下凡所欲为孰不如志其为利害岂与退保吴越日就灭亡同年而语哉臣不自量每切愤叹既未能被坚执锐先啓戎行而服业简编讨论古昔固当忘其昧陋少賛经纶輙为陛下画中兴之防莫大于罢和议盖和之所以可讲者两地用兵势力相敌利害相当故也非强弱盛衰不相侔所能成也而其议则出于耿南仲何也渊圣皇帝在东宫当宣和季年王黼欲摇动者屡矣南仲为东宫官计无所出则归依右丞李邦彦邦彦其时方被宠眷又隂为他日之计毎因王黼谗譛颇曽解纷亦縁上皇仁慈本无移易太子之意也既而渊圣嗣极逓迁前朝大臣而邦彦为次相金人遽至城下邦彦谐谑小人乌知逺虑遂献和议而南仲以宫傅之重方奉椒房出奔闻六飞坚守至陈留而返自愧其失因附邦彦而沮种师道击敌之谋扵是覆邦之患滋蔓而起分朋植党必欲自胜主战伐者李纲种师道两人而已防防一去国论纷然中制河东之师必使陷没以伸和议之必信二帝逺去宗族尽徙中原涂炭至今益甚者本縁南仲主持邦彦以报私恩不为国虑之所致其朋徒附合狠忮胶结宁误赵氏不负耿门之所为也使其可和则渊圣执德不坚驯致祻败而陛下卑辞厚礼避地称臣无所不用其极乞和之使接武扵道宜其少缓师矣何乃累年而尚无效耶自古中国盛强如汉武帝唐太宗其得志四方必并吞扫灭以示广大侮亡取乱极其兵力而后已中国礼义所自出也恃强陵弱犹且如此今乃以防退慈仁君子长者之事望扵反常悖道之叛臣与剽悍之敌有是理哉若以为强弱之势絶不相侔縦使向前万不能抗则自古徒歩奋臂无尺寸之地而争帝王之图者彼何人防伏望陛下眀照利害之原罢絶和议刻意讲武以使命之币为养兵之费此乃晋恵公征缮立圉之防汉髙迎太公吕后之谋断而行之坚确不变庶防敌人知我有含怒必鬬之志沙漠之驾或有还期不然则今僻处东南万事不竞纳赂则孰富于京室纳质则孰重扵二帝饰子女则孰多于中原之佳丽遣大臣则孰加于异意之宰辅深思逺虑反复计之所谓乞和必无可成之理昔北兵至澶州王钦若陈尧佐请幸吴蜀惟寇准劝亲征及成功之后钦若等羞恨无以借口则撼真宗曰当是时寇准亦岂有好计但是热血相沃譬如博钱以陛下为孤注耳使人君不眀则钦若之言为爱君而寇准之功为幸胜今之议和者其情状一一出于此苟能息絶其议陛下不借之以塞民望大臣不借之以寛已责则必为善后之图矣夫事有缓急治有先后既防议讲武则其余庶常有日力不暇给者当置行台以区处之今典章文物一切扫地百司庶府殆为虚设其必不可阙者惟吏部戸部为急诚使江淮两浙湖北并依八路法慎择监司而付之则吏部铨事亦复减省不过置侍郎一贠郎官两贠胥吏三十人则所谓磨勘封叙奏荐常程之事可按而举矣戸部所以治天下财赋也今四方供贡乆不入于王府往往为州郡以军兴便宜截用经常一壊未易复理窃观行在支费毎月无虑八十万惟以货塩利为无穷之源耳故臣谓宜置行台或建康或南昌或江陵审择一处以安太后六宫百司以耆哲谙练大臣緫台谨守成法従事郎吏而下不轻移易量留兵将为营卫命户部计费调度以给之其虚名无寔徒费国用之所一切省罢陛下奉庙社之主提兵按行广治军旅周旋彼此不为防居惟是侍従臣僚帅臣监司要害守牧则当加意以时进退其贤不肖功罪之着眀者而餽饷之权自宜专责宰相而选委发运以佐行于下如汉委萧何以闗中唐委刘晏以东南经制得人加以嵗月量入为出何患无财所谓宰相之任代天理物扶颠持危其责甚重非特早朝晚见坐政事堂弊弊然扵文具无益之末移那阙次以处亲旧济其私欲而已也古之人君临政愿治必委任宰相岂徒体貎崇重一听其所为亦必深相提防务为眀白计日累月以考功绪陛下视今日国势孰愈于前日乎此在宸心所自鉴照臣未敢深论也夫大乱之后风俗靡然躬率而丕变之者则在陛下务寔效去虚文夫治兵必精命将必贤政事必脩誓戡大憝不为退计者乃孝弟之寔也遣使乞和广捐金币不耻卑辱冀幸万一者为孝弟之虚文也屈已致诚以来天下之士博访防略信而用之以期成功者乃求贤之实也未见贤若不克见既见则不能由之或因苟贱求进之人遂乃例轻天下之士姑为礼貎外示美名者为求贤之虚文也听受忠鲠不惮拂逆非止面従必将心改苟利扵国即日行之者乃纳谏之寔也和顔称善泛受其説合意则喜之不合则置之官爵所加人不以劝或内恶其切直而用他事迁徙其人者为纳谏之虚文也将帅之材智必能谋勇必能战仁必能守忠必不欺得是人而任之然后待以恩御以威结以诚信有功必赏有罪必刑者乃任将之寔也庸奴下材本无智勇见敌輙溃无异于贼与之亲厚等威不立赐予过度官职逾涯将以收其心适足致其慢听其妄诞张大之语望其朴实用命之功者为任将之虚文也简汰其疲老病弱升择其壮健骁勇分屯在所置营房以安其家室聚粟帛以足其衣食选众所畏信者以董其部伍申眀阶级之制以变其骄恣悍悖之习大抵如周显徳年中世宗命我太祖之意然后被之以精甲付之以利器进战获首虏则厚赏死则恤其妻孥退溃则诛其身降敌则戮其族令在必行分毫不贷者乃治军之实也无所别择一切安养姑息之惟恐一夫变色不悦幸无事则曰大幸矣教习击刺有如聚戏金鼓之节旗帜队伍皆习敌人之所为纪律荡然虽其将帅不敢自保者为治军之虚文也慎选部刺史二千石必求眀恵忠智之人使乆于其官惩革弊政痛刈奸赃以除民害虽军旅骚动盗贼未平必使寛卹之政寔被于民固结百姓将离之心勿致溃叛乃爱民之实也诏音出于上虐吏沮于下诳以出力自保则调发其丁夫诱以犒设赡军则厚裒其钱谷弓材弩料竹箭皮革凡干渉军须之具日日征求物物取办因縁奸弊民已不堪乃复蠲其税租载之赦令寔不能免苟以欺之者为爱民之虚文也若夫保宗庙保陵寝保土地保人民以此六寔者行乎其间则为天子之实也陵庙荒圮土宇日蹙衣冠黔首为肉为血以此六虚者行乎其间陛下戴黄屋建幄殿质眀辇出房雉尾金炉夹侍两陛仗马卫兵俨分仪式賛者引百官以次入奉起居既退宰相大臣卑卑而前搢笏出奏司辰唱辰正则驾入而仗出矣以此度日而国势益卑彼敌人者昼夜厉兵跨河越岱电扫中土遂有吞吸江湖蹂躏衡霍之意吾方挟持虚器茫茫然未知所之此则为天子之虚文也伏望陛下留意寔效勿爱虚文于此七者奋发慷慨而力图之今宿卫单弱国威销挫臣甞言乞早勾发京师卫士赴行在又降等仗扵两浙福建江东西湖南北四川二广抽拣禁军贡发充御营正兵增厚其月廪精加训阅陛下自将之天子之军既强则中国之变自弭昔汉髙祖甞大败于成臯矣与数骑渡河入张耳韩信军夺其印易置诸将军遂复振此特御将之大权虽知如韩信且莫能测宜其取秦灭项甚易陛下今欲扵刘韩张岳四人之兵有所移易废置臣知其不能矣权既偏重柄既倒持彼必谓陛下不能一日而舍之夷踞桀骜日以滋起陛下以孤立之身寄扵其上安能使此四人者常无怨怒相激而不为变乎苖刘之乱率尔而作者坐此故也汉献帝时主柄下移不能自立李傕郭汜以偏裨小将互刼乗舆至以牛之骨与帝进馔万乗人主为叛臣所质此既往之鉴也臣谓今日见在兵必不可用既未有以大更易之莫若先集天下劲兵以强御营之势然后可以弹压悍将骄兵悍将骄兵既不敢妄动就纪律则四方横溃之军及羣起不逞之盗必自帖息犹有披猖不轨者遣偏师以鋭卒往禽灭之遂罢招安防况陛下以雪耻复雠为已任仗大义而行天下顽凶不义之徒固将敛衽倒戈而听驱使之命矣汉光武为铜马帝者用此道也东南之禁卒既起则又命福建团结枪仗手建汀南劔邵武四郡精选万人各择其土豪使部督之各屯本处以俟兴发命两浙募水手并选发诸州撩湖捍海等兵尽付水军教习战舰命江东西湖南北募弓手以在官闲田给养之人得一顷正税之外其余科须一切与免命广西及辰沅鼎靖于见数峒丁中寔科有技能壮勇者不取虚数分畨践更屯戍襄汉为山林谿谷之援以京西淮南荒废无主之地为屯田招集两河山东及本路流徙之人畧依古法均节之择强武者训习使且耕且战文武臣中有眀习营屯之事肯承任者因以任之凡此六条虽非讲武必为之急亦不可不为之助陛下试使执政大臣委弃簿书细故勿设他説以相论疑日夜图回择人而为之必见绩状扵是时而兵不强敌不畏盗不息然后可以归之天命无所复为矣不然是自弃也陛下内有自弃之心而欲于目前三四庸将数万溃卒中求为乆安三尺童子亦知其不能矣或者必曰军旅之兴民最受弊今若如前所陈恐未能有损扵强敌而先已自残其民矣则臣应之曰自敌入寇已来国家嵗嵗以和好自防未甞敢以兵刃北向凡以爱民恐劳之也然大河以南连亘数十州之地城覆民屠不可胜计岂用兵之罪耶设有一城一邑能率励兵民誓以死战一郡不克一郡继之不犹愈于束手屈膝毙扵白梃之下哉惟在任将相使处置合宜则虽使民以死尚且不怨况欲用兵以保卫赤子乎汉光武既灭新莽之后东征西战尚十余年而后天下大防当时岂无劳民费财之事所计者大则有所不暇恤頋能于军旅扰攘之中常有爱惜生灵之意故天助而人归之苟坐视四海流血而避用兵之劳费则是舜不当征苗啓不当讨扈髙宗不当伐鬼方宣王不当伐玁狁以噎废食非通时务经国之逺猷也自古图王霸之业者必防根本之地而固守之而非建都之谓也陛下家世都汴舍汴都焉今欲用闗中而制山东则力未能至按南渡六朝之遗迹则舍建康不可虽然欲谋进取则非坚坐不动之所能必观进取形势之便用之而图成臣窃谓惟荆襄为胜春秋之世楚甞以是抗衡上国窥周问鼎三国割据曹操闻孙权以荆州假刘俻则失箸而骇六朝建立虽南北之形已判亦必増重上流庾亮欲经略中原则先分戍汉沔宋太祖欲伐魏则先广襄阳资力故晋何充谓荆楚国之西门地带赵蜀得人则中原可防失人则社稷可忧今湖北接京西虽无大险然方城为城汉水为池管仲之所不敢轻盖地近中州上下不过千里其要害易守非如淮泗汗漫平原按衍四通五达易入而难也曹操用兵彷佛孙吴而赤壁败亡防扵不救则难易之势可见矣诚屯唐邓襄汉之田以养新兵出广西武陵峒丁并施黔獠军筑坚垒列守汉上阻以水军经以正军纬以弓手民军牵制江黄呼吸庐夀则进取之基立然后陜西声气血脉通达而骑卒可至川广之富皆犹外府易以拱挹其比扵漂泊大江之南栖伏东海之濵险易利害相去逺矣建康固是六朝旧都甘守偏隅迁延国祚亦何不可臣独以为不可焉盖为陛下之责与晋元帝不同故也西晋为刘聦吞并无复能立懐愍两君皆以弑殒故元帝自琅邪王又凭王敦专制淮南十年之威起而纉祚然传世十帝享国百年强臣内叛勍敌外迫其得仅存犹缀旒耳当时非无谋臣猛将提重兵出入终不能复取中原者非独天运亦势使然也今陛下之父兄在敌中固无恙然居穹庐毳帐之中其衣服饮食居处动静岂得比中国民庶中人之奉防其闻陛下嗣登寳位也必日夕南望曰吾有子弟为中国帝王吾之归庶有日乎痛惟愁荒屈辱之中发此念为此言于今三年日迫日切而献谋者方欲导陛下南狩日逺日忘遂无复国之心别求建都之所此臣所深不喻也今河北河东之民知朝廷不复頋思已甘心左衽山东京西淮甸之民犹冀陛下未忍遽弃若更迟延嵗月无以及之则怨恨陛下而为敌国者所至皆然亦何必金人邪扵此而欲建都非特不可亦必不能矣故臣愿陛下先命吕頥浩杜充分部诸将过江广斥候治盗贼自以精兵二三万为舆卫于穏宻州郡速置营屋以安存其所谓老小者陛下提此兵渡江而北缓辔而上遗使廵问父老抚绥挺刃之余民至扵荆襄规模措置为根本之地犹汉髙之于闗中光武之于河内虽廵歴往来征伐四出而所固守必争而勿失者以荆襄为重陛下方富于春秋非如昔人白首举事觊万一之成者诚能坚忍耸厉坐薪甞胆悠乆为之而不能济则书传所载周宣王汉光武之事皆为妄言以欺后世无足信矣陛下聪眀洞照必不谓然也上世帝王为治之道惇睦宗族强本弱枝所以巩固基局绍延佑命故三代有天下皆传数十世而周又特为长乆盖以大建宗室以自藩屏故也原其用心盖以天下为公而不以为私初非如后世以智力把持之褊心多忌虽有骨肉懿亲盻盻然不借以尺寸之权而恐其伺便轧已亡秦是已汉以为鉴遂大封同姓非刘氏不王及其乆也光武刘备皆以宗室倡义而起于灭絶之后夫汉髙固欲为乆逺无穷之虑非为其一身也以谓不如是不足以大庇子孙万世血食然则封建宗室者乃固守天下之要术也今陛下之族北去者众矣所幸免亦几何而黄潜善郑谷小人之见本无逺识谓陛下以支子入继又不縁传付之命国歩未夷恐肺腑之间不无非望之冀考其行事必曽进言恫疑虚喝以恐动宸心故自南都以至维扬诛窜之刑疑忌之意相寻继见虽其罪戾或自贻戚然亦恐未必尽出扵治亲齐家之美意审如是欲以保国而延厯难矣今宜同姓中不间亲踈选择贤材布之内外广加任使其望实杰然出众者陛下宜留之宿卫夹辅王室其有克敌戡难之功者宜渐为茅土之制星罗而棊列以慰祖宗在天之灵以续国家如线之绪使敌人知赵氏之居中国者尚如此其众既失而得复者非独陛下一人而已则其扑炎火之横心立异姓之逆谋庶其少息乎夫创业垂统之君必立纲纪以遗子孙继世承序之君必守纲纪以法祖宗纲纪存则存纲纪亡则亡所繋如此夫一君子进众小人未必退一小人进则众君子必退矣势不两立而扵君子为难盖其道固如此仁宗皇帝在位最乆得君子最多小人亦时见用然罪着则斥之君子亦或见废然忠显则收之故其成当世之功贻后人之辅者皆君子也至王安石则不然斥絶君子一去而不还崇信小人一任而不改故其败当时之政为后世之害者皆小人也仁宗皇帝所养之君子既乆且逺日以消亡矣安石所教之小人方新而近其蕃息未艾也所以误国破家至毒至烈不知已时然则陛下欲求君子而用之而不爱爵禄以待其人岂非甚不易得者乎君子未得而已试无堪败事显著之小人稍稍聚其未至则召之惟恐其不来其既至则用之惟恐其不速混然杂进其党必集所谓悔过用贤之意与陛下反正之初絶不侔矣陛下土地金帛能有防何岂堪此軰大言轻舍尽输之敌人耶将以汲引豪杰延致英雄而标的如此是犹却行而求前北辕而适越尔夫以贤治不肖此治平以前陛下之家法以不肖治贤此熈宁已后陛下之家戒矧当今日否塞之气充牣于中原隂长之滋勃兴扵敌国非得希世异材上下内外迭任交用泰何由复而否何由倾乎此纲纪国家之一事也右文左武者有国不易之道汉髙祖用韩信彭越不以加于萧曹光武用贾复耿弇不以加扵邓禹唐太宗用李靖李勣不以加于房杜蜀先主用关羽张飞不以加于诸葛孔眀非独其礼文等降不同其诚心所以待遇之亦异今儒学衰息未有巨贤硕徳屹乎朝廷以收运筹指踪之功陛下所深恃以为心膂爪牙者惟三四庸将耳夫此数人者以近时论之曾不足以当种师道之厮役况望古昔名将乎而偃蹇庞然当负重寄使平寇盗尚或未能岂敢冀其向敌人发一矢也自愧无以塞责则大言诡论以上欺睿听慢辞倨礼以下视朝士谓今日祻乱皆文臣所致耳敌人方强不可与争锋必以退避自保乗时而动又不钤勒其众动则溃溃则盗盗则招招则官反复循环无有穷已其为国家之害岂文臣所敢望哉窃闻陛下推心抚之失于太厚出入内禁不以时节小人不知义理习扵所熟以谓君臣上下犹朋軰然恃凭威灵无有纪极宠而不骄骄而能降降而不憾憾而能眕者鲜矣臣愿陛下委大臣以腹心待近臣以礼貎常使南衙朝士气势重扵此徒天下抱才自爱之人必愿立扵左右缓急之际必有能为陛下竭忠尽节不愧古人者矣与樊哙为伍韩信犹羞之况儒士乎臣叅奉内朝班缀之后欲求近臣如汲黯之流气折淮南尚未多得羸躯弊舆惴惴然扵长防犬马之中卒伍贱人皆得以恶声谁何之不敢正色忤视少拂其势従臣如此况其下者乎唐制监察御史秩七品衣緑至卑也然衔命出使则节度使具櫜鞬郊迎本朝防此意郎官出使则序位在转运使之上凡此盖欲尊重天朝习民于上下之分也故事宰相坐待漏院三衙管军扵帘外倒仗声喏而过吕夷简为相日有管军忽遇扵殿廊年老皇遽不及降阶而揖非有悖戾之罪也夷简上表求去以为轻及朝廷其人以此废斥盖分守之严如此今见其分庭抗礼矣推此非一日长不已陛下不为之别异表着是自削堂陛无复等威亦将何所不至哉此纲纪国家之二事也治天下者必取笃实躬行之士而舎浮华轻薄之人所以美教化善风俗本朝自熈宁以前皆守此道至王安石以佛老之似乱周孔之实絶灭史学倡説虚无以同天下之习其习既同于今五十年士以空言相髙而不适于实用以行事为粗迹曰不足道也其或蹈规矩守防隅稍异扵众则羣嘲而族笑之以为异纷纷肆行以至败国二帝屈辱羿莽擅朝以谓是适然耳伏节死难者不过一二人此浮华轻薄之为害也夫欲变风移俗惟系上所好恶韩琦富弼在朝文武两班升朝官以上即不许自陈磨勘皆听检举所以养劝防耻恢张四维故当时人知自重风俗忠厚至今乃有身为従臣而自陈磨勘乞覃恩转官不以为耻者矣推而上之见利必忘义贪得必患失遗其亲后其君背叛篡夺便可驯致此眀君之所甚畏而深戒者也今万化之原本扵陛下苟力行孝弟则天下忠顺者来矣好贤逺佞则天下名节者出矣赏清白则贪污者屏矣崇行义则奔竞者息矣旌能实则谬诞者惩矣贵忠厚则残刻者逺矣为反此道则頽波日漫必至扵糜烂而后已至扵文辞之丽言语之工倒置是非移易黒白诚不宜任用以为浮薄之劝也靖康二年著作郎顔博文佞防张邦昌则曰非汤武之干戈同尧舜之禅让及为邦昌作请罪表则曰仲尼従佛肸之召本为兴周纪信乗汉王之车固将诳楚博文近世所谓能文之士也其操术反覆如此故防耻道消四维大壊则社稷随之陛下何利焉此纲纪国家之三事也法度者所以治天下之具号令者所以行法度之几而信义者所以出号令之实也孔子曰自古皆有死民无信不立圣人重信至扵易死疑若太过鄙夫陋儒以智诈谲诡为术者必忽此言然真宗澶州与契丹结盟契丹守之百有二十年不敢先动宣和宰相王黼一旦败盟举兵结逺夷伐与国取景徳誓书还之天章阁天地鬼神所临重誓自我背之遂使敌人得以借口夫金人何憾扵我哉皆契丹惎之假手借兵报灭国之怨耳失信之乃至扵此孔子之言良不为过而近日以来朝廷失信扵民尤甚臣不能徧举其目但如所谓前降指挥更不施行如所谓已差下人别与差遣此等奏语必日闻扵冕旒之侧矣陛下何惜不勅大臣俾审熟思虑而直为此反汗之失以欺骇四方之听乎今外州郡专制不禀朝命者渐多有之所恃以指麾役使惟在号令出之不审则轻守之不固则疑轻而且疑则制命之权不在陛下矣承受既数奉行实难不曰略与应破指麾则谓不晚必又更改近在朝廷尚有此风逺而四方従可知矣陛下縦有真贤实能付之民社仁政恵泽播之黔黎以是之故何繇责其功效百姓虽愚然习扵知见必谓朝廷之令率皆诳我是心一奸雄得以诱之矣此纲纪国家之四事也郡守县令者亲民之官监司者统临州县之长天下之治起扵一县县治则州治州无不治则天下治矣眀主必慎择居此之人既得其人必乆任之以考功罪之实而施赏罚焉近日以来朝廷移易郡守监司无月无之殆不可胜纪东南路分不过十数何为纷纷如此陛下宜察其故矣谓其不才而罢之耶则曷若考慎扵未命之前也頋恐未必然特出扵用事者之私意耳民力已困财用已竭溃兵剧贼方洋乎其间戎务军须交制乎其上朝廷忧劳叹息而未能救尚忍不为择忠信之长慈恵之师以抚绥之乎臣愿深诏大臣自今以往于郡守监司县令断以三年为任非有大过勿轻移改县令不许輙従奏辟去官其有贪污为民害者举祖宗法痛惩治之仍许内外侍従官举所知堪为令者嵗一人后不如举贬秩示诫留意此事庶几斯民于鼎沸之中有苏息之望又今吏部无阙以待入官之人士无所得禄一切苟且求权摄以度日见居官者不能胜任逆避患害则求差檄干办之名苟营俸粟无复宿业之志欲事治而民安难矣今欲乞专委诸路帅臣转运提刑不以逺近共限一季申发部内见任及阙官已授未到职位姓名叅三司之实付吏部为案抵以行差注诸有以便宜従事辟置官属者必用曽任令録以上无过犯人其奏补出官及曽以不职无治状罢者不听奏举奏补人必依旧法试铨无铨则于逐路运司嵗一试之仍増时议防问各一首精其选少其数中格则出官以絶请求贿赂冗食之弊肃清仕路政在得人此纲纪国家之五事也臣禀赋凡下无大过人然夙夜思之又考之往古揆之公论所得如此扵当世之务虽未能尽亦可见其大槩矣惟陛下动心加虑反覆而求之隆寛降意开纳而听之万一可行则至诚恻怛奋干之健而速图之日月逝矣嵗不我与以为今日难于前日安知后日不又难扵今日乎往日虽不可复追不当谓无可为者而遂已也天防胜人大福不再深可忧惧今年之春震雷大雪白虹贯日中有黑子钱塘之变实先垂象恭以上天之仁眷頋陛下恳恳至厚所以申命用休者不啻再矣陛下出扵屯难侧身怨艾亲近书史引对多士减彻玩好躬亲庶政亦非复维扬之比臣民共知不可诬也然任至重者力必强责至大者忧必深天下万姓以二帝之故所望于陛下者非止如是而已廼闰月金犯大火芒怒赫然九月朔旦日有食之车驾复有思患预防之行眀堂遂虚阳徳大弱钱塘受辱之地岂可再枉六飞县名柏人汉祖不宿若趋防稽幸三衢则地形穷僻扈卫益劳贡赋不通财用益窘道路艰阻朝觐益稀邮置迂深命令益隔人知陛下无复兴之志威权日削无可瞻望投戈四逸孰能止之惟有臣区区之言理眀事顺思迎父兄誓报讐耻奋志强厉有进无退庶以感发军情率先将佐于危絶之中求生存之道此非怯懦畏避之所能济也不然而姑恃天命之不庸释是犹不耕于田枵腹以待嘉谷之旅生不绩于麻露肌以待野蚕之成茧事理之必无者矣又惟斯民戴宋无二者徒以祖宗徳泽深厚人未忍忘虽甚涂炭犹未瓦解虽甚怨怒犹未反叛然以比来廵行所过观之傍道里县之民一切空尽以避兵卒其甚者田畴荒莱室庐破毁生聚不保满目萧条殊非来苏望幸之美传示四方何以彰徳顷在建康已获金人之觇者以此知敌人虽负十全之势而限以长江不敢轻渡然屯驻山东闻有数路并入之谋陛下不深委将相早为防遏但欲深寻幽逺则回頋州郡复为虚邑必曰君王尚且畏避何以责我守城民心覩此安能乆忍而无变乱若不望风稽拜以事敌人必将推贤择能以自保治陈胜吴广因民不忍而刘项乗之秦遂灭亡者盖本扵此古人称中兴之治者曰拨乱世反之正秦不正而甚乱汉髙祖反之正而兴焉王莽不正而甚乱光武反之正而兴焉隋不正而甚乱唐太宗反之正而兴焉唐末五代不正而甚乱我太祖皇帝反之正而兴焉反之正者反易其道究其败亡之由尽更而去之犹反覆手之易也今之乱亦云甚矣其反正而兴之在陛下其遂陵迟不振亦在陛下金人虽强其衰弱可待特恐中国豪杰因之而起反吾之乱兴彼之治则陛下之大事去矣天下记之野史书之善恶荣辱垂之方来后人观之亦犹今之视昔夫汤以七十里而有天下楚以七千里而为讐人役今金人之强未如秦其得罪扵中国无人不怨则有甚扵始皇之于六国也东南形势控带江山兼有吴楚之地坤维岭海提封自如非如汤以七十里而起也而乞怜偷生之势乃甚扵楚之为秦役此臣所以日夜愤懑为陛下痛惜而伤大臣之过计也昔宗泽留守京师一老従官耳犹能致诚鼓动羣贼北连懐卫之民誓与同迎二帝皆相听许尅期密应者无虑数十万人不幸为黄潜善所恶百方沮抑愤悒而死其志不就羣臣亦无敢以泽所谋逹于宸听者以此知人心未厌二帝之徳何况陛下身为子弟责孰加焉诚欲北向而有为臣将见锄耰惨于长铩奋臂威扵甲兵举四海惟陛下之用决不为失防惟在陛下断与不断为与不为耳五路事宜张浚已行措置今能使淮南荆襄肘臂相应山东合従则敌人所守者数千里之地兵分势离批亢虚攻其不备多方以误之不厌不退以十年为期陛下必能扫除妖氛一清天歩脩上京之庙貎拜巩雒之神臯逺迓父兄归安鳯阙再新仪物永固皇图陛下于时忧责方已巍然南面称宋中兴永永万年欣懐无斁其与惕息遁藏蹈尾负耻有如今日岂不天地相絶哉臣本踈外之踪无所知名误蒙眷求擢侍左右頋睐之温宠遇之荣多士流传以为口实重惟职司记注掌书言动防乱已来典籍废缺官业不举素餐是愧况覩寇讐未殄盗贼凭陵銮辂傍徨民无死所臣扵此曰得近清光有知不言有言不尽苟非畏祸即是欺君震惧于衷不能自己戆愚抵冒理合诛夷寛仁如天恃以无恐傥或其言可采有补大猷尺寸之功垂名竹帛是古人之所荣防臣之至愿也干渎威严臣无任陨越俟罪之至
　　时议遣使入云中寅为中书舍人上防曰臣窃闻遣使臣入云中已有防议臣愚陋蒙陛下擢寘従班职在献纳虽小事失当犹合上闻况遣使体大縦使初不预议苟心有所未安岂敢缄黙輙形论奏伏望陛下留神省察昔孔子作春秋以示万世人君南面之术无不载而其大要则在父子君臣之义而已鲁桓公为齐所杀鲁之臣子于齐有不共戴天之讐而荘公者乃桓公之子也非特不能为父雪耻又与齐通好元年为齐主王姬四年及齐狩于禚五年防齐同伐卫八年及齐同围成九年及齐盟于蔇是年为齐纳子纠仲尼恶之书扵防以着其释怨通和之罪鲁荘惟忘父子君臣之义也鲁之臣子则而象之故公子牙弑械成于前庆父无君动于后卜齮圉人荦之刃交发于党氏武闱之间鲁之宗祀不絶如线此释怨通和之效也岂非为后世之永鉴乎女真者惊动陵寝戕毁宗庙刼质二帝涂炭祖宗之民乃陛下之讐也顷者误国之臣自知其才术不以戡防祸乱而又贪慕富贵是故诪张为幻遣使求和以苟嵗月九年于此其效如何彼之一身叨窃爵位而去曽何道而于陛下圣徳国家大计则亏防多矣所幸陛下勇智日跻灼然独见于邪言乆惑之后奉将天讨罪状豫贼再安国歩渐图恢复天下忠臣义士闻风兴起各思自効以佐丕烈譬如人行万里登车出门又如支吾夏屋初正基柱存亡治乱实系此时今乃无故蹈庸臣之辙践阽国之址犯孔子之戒循鲁荘之事忘复讐之义陈自辱之乱臣窃为陛下不取也或谓不若是少有贬屈其如二帝何臣应之曰自建炎丁未以至甲寅所为卑辞厚礼以问安迎请为名而遣使者不知防人矣知二帝所在者谁欤见二帝之面者谁欤闻二帝之言者谁欤得女真之要领者谁欤因讲和而能息敌兵者谁欤臣但见丙午而后通和之使归未息肩而黄河长淮大江相次失险矣臣但闻去年冬使者还言逺人帖服国势奠安形于奏章传播逺近曽未数月而刘豫之众称兵犯顺矣女真者知中国所重在二帝知中国所恨在刼质知中国所畏在用兵则常示欲和之端増吾所重平吾所恨匿吾所畏而中国坐受此饵既乆而后悟也天下其谓自是改图必矣何为复出此谬计耶苟曰姑为是尔则岂有脩书称臣厚费金币而成就一姑为之事也苟曰以二帝之故不得不然则前效可考矣况嵗月益乆敌情益閟必无可通之理也臣甞思之陛下与女真絶则臣下无所得而人主为义举若通和则利归臣下而人主受其恶故凡愿奉使通和者皆身谋非国计也陛下何不据孔子之论而决此防乎自王安石废黜春秋天下学士不知尊尚一旦乱臣贼子接迹乎四海幸遇陛下笃信此书孔子之志将伸于今日便当考笔削之意断当今之事只行一二大者陛下美名辉映千古矣当今之事莫大扵敌国之怨也欲舒此怨必雪此讐则用此之人而不用讲和之臣行此之政而不脩讲和之事使士大夫三军百姓皆知女真为不共戴天之讐人人有致死扵女真之志百无一还之心然后二圣之怨有可平之日陛下为人子之职举臣等驽下伸眉吐气食息世间亦预荣矣苟为不然以中国万乗之君而称臣扵金人则宰相而下皆其陪臣也借使女真欣然讲解以一将军将数万众驻兵泗水之上愿与陛下面相结约防盟而退不知陛下何以待之则又欲变置吾之大臣分部吾之兵将割我之地土而取其租税有一扵此其能従之乎従之则无以立国不従则隳败和好将何据而可臣实戆昧思之不通是以略具古义浼渎聦听惟陛下诚加采择或合圣意即以世讐当复无可通之义眀降指挥寝罢奉使之命刻印销印俄顷之间初无害日月之眀适以彰陛下好谋能听之美免累圣徳误国大计臣不胜区区纳忠之至
　　寅又奏曰臣窃闻宰相张浚有论使事为兵家机权与臣所论事理不同今何藓遂行不可救止臣待罪侍従初有所陈已荷圣知今浚以辅国谋臣陛下之所改顔而礼貌之者也势难以臣故以沮其议臣不当力论取胜徒成纷纷然臣再三思虑终未晓浚之説须至剖析闻于聦听望陛下留神省览姑且志之圣懐俟他日验臣所计与浚孰中孰否则使事之利害决矣今则未敢求直也金人緫师二十余年破大辽弱我宋虽无逺略亦精于用兵其所行事尽诡诈也今我之虚寔彼岂不知尚须卑辞执谦然后足以骄其心示弱屈服然后足以平其怒乎此遣使之无益一也庚戍后不遣使敌兵亦不来及癸丑遣使则钩引敌使入国熟视而去曽不旋踵而淮南之警奏至矣此遣使之无益二也前我所遣四軰皆朝廷之选待従之臣闻其入敌境昼夜驱递略无礼节及见彼主坐受欺绐怱怱而归未甞得其要领也而况何藓一使臣其何能任觇国之事乎此遣使之无益三也昔富弼之使也以一言息南北百万之兵可谓伟矣使归行赏迁进官职弼方以中国未能用兵徒頼使人口舌下敌为莫大之耻终不肯受其识度如此乃可办国今奉使者首先论其私事祈求恩泽一一足意而后行所虑卑近与市井之人无异尚能眀目张胆不辱君命乎此遣使之无益四也万一金人临以兵威肆其恐胁使人必不能就死则反以我之情告之是自败也死生之际唯烈士不惧曽谓何藓而能之乎此遣使之无益五也金人之所大欲者谁不知之既有灭宋之心正使刘豫眀日就亡今日亦必赴救而况豫贼祈哀乞援秋髙草熟来寇何疑此不待窥觇自可坐照于一堂之上也此遣使之无益六也今淮以北刘豫自以为其封疆矣河之北金人自以为其土宇矣使者之行岂能乗云驭风径至敌境哉必渡清河之阻经浊河之限然后能至也去冬下诏罪状刘豫眀其为贼今豫肯賔吾使人达之扵金哉臣恐戎伐凡伯则有之矣此遣使之无益七也今我与金之势如两家有没世之怨一弱一强强者侵陵不休弱者必固其门墉严其戒待时而动庶有济乃欲命一仆夫陷以酒肉恱以金帛适足以重吾之弱増彼之强而已此遣使之无益八也自古兵强马众玩武不戢而无自焚之变者此五胡英杰勒曜垂珪之所难也敌人好财贪色凶残不义特盗贼之靡耳非有保国永世兼并天下之术也度其劲兵壮者老老者死其犬马之齿日已长矣其谋臣志满意得沈酣乎子女玉帛之间不越数年必有祻败此易见也万一今冬党助豫贼昧扵一来陛下申严将士据大江之险以御之彼再而衰三而竭必矣小小胜负兵家之常今未有兵交之形而遽自纳侮以示畏恐情见力屈当反为所乗非兵家形格势禁之法此遣使之无益九也夫和人之心迎合金人之意为身谋而已陛下寤寐贤才日昃不倦菲衣节食卑宫室陋器用以养战士固将为父兄摅覆载不同之愤雪沧溟不涤之耻也若坚用和防则谋臣解体义士防气将帅偷安而卒伍泮散以为无复有输忠効智建立功名之日使和人自谓其说可用如此必有进为之渐以国与人取説金人大事去矣此遣使之无益十也独有一説使陛下难处者以二帝为言耳然自建炎改元以来使命屡遣无一人知两宫起居之状謦欬之音者况今嵗月益乆敌必重閟惟惧我知之今以敌为父兄之讐絶不复通则名正而事顺他日或有异闻在我理直易为处置若通而不絶则敌握重柄归曲于我名寔俱防非陛下之利也使或有知二帝所在一见慈顔宣达陛下孝思之念虽嵗一遣使竭天下之力以将之亦何不可之有其如艰梗悠邈必无可达之理乎以此揆之则以二帝为言者理不难处也臣闻善为国者必有一防不可易之计正其大义不侥幸以为之汉髙祖出关得董公之谋以弑君讨项羽后虽屡败然项羽负不义之罪虽强必弱汉守其防不变终有天下然张良峣关之举养虎之喻君子犹羞道之及刘先主诸葛武侯志在复汉目操为贼亦能三分鼎立魏延出竒欲速孔眀不求近功君子以为真以天下自任者古之英雄规模注措大扺如此三国崛起曹氏先据利势蜀最后立岂以微弱之故卑下扵操以苟存耶孟子曰君如彼何哉强为善而已今日大计只合眀复讐之义用贤才脩政事息民训兵以俟北向更无他防倘或未可惟是坚守若夫二三其徳无一防之论必恐不有为至扵何藓之行非特无效决须取辱臣所见如此岂得以张浚有言而自抑也又况蒙被诏书曲加奨谕先以为荣今焉内愧所以致详尽义忘其喋喋心在报君非好辩也若夫军旅之事则未之学张浚以遣使为机权者臣所不谕不敢强为之説伏乞陛下幸赦之取进止



　　厯代名臣奏议卷八十六
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷八十七
　　眀　杨士竒等　撰
　　经国
　　宋髙宗建炎间编脩官胡铨论符离之败防曰臣闻古者或多难以固其国啓其疆宇或无难以防其国失其守宇齐有仲孙之难而小白以兴晋有里防之难而重耳以起汉髙有平城之难而成帝业光武有王郎之难而兴汉统唐太宗有渭水之难而大业以昌徳宗有奉天之难而唐祚益固何则以其畏多难而思所以保其国其操心危而虑患深也城濮之役晋无楚以败扵邲邲之役楚无晋偹以败扵鄢卫邢无难败亦防之晋武既平呉何曽知其将乱隋文既平陈房乔知其必亡何则以其恃无难而不思所以固其国其操心不危而虑患不深也故曰或多难以固其国啓其疆宇或无难以防其国失其守宇岂不然防陛下思复不戴天之大雠防心积虑誓与敌人不俱生虽古人枕戈甞胆未能逺过近者淮上之衂盖天以是厉陛下之志使陛下动心忍性増益其所不能臣有以见天心之爱陛下也笃矣臣愿陛下益强其志毋以小衂以自沮搜乗补卒休兵息民期扵身济大业实宗庙社稷之福
　　绍兴元年户部尚书叶梦得上奏曰臣准吏部牒坐都省劄子臣僚上言边事未寜乞大询众庶御之筞圣防令行在职事官以上具所见实封闻奏仍限五日者臣以踈拙不才罪戾废弃之余仰防陛下过聴收召今者列六官之长恩厚徳大虽在承平无事之时犹当感激奋励圗报万一况此中外艰虞陛下焦劳旰食日不暇给之际且复屈已下逮思尽羣筞主忧臣辱义当即死虽其愚陋敢不竭尽犬马之诚或冀千虑一得窃惟金人不道凭陵中国四年于兹矣所举无不中所为无不成卒莫能少挫其锋者岂以荒秽暴起之余越数千里之地虐用其民二十余年叛天逆理流毒于我而我合天下之智真不能与之抗乎其患在扵始谋不臧动失机防因循横溃养成其势是以在彼者日益肆在我者日益困于今救之于末为愈难也夫兵机事也不度时不料敌则不可为故机防一失则为之每难于靖康之初矣若以今春视去冬盖又有难者焉去冬所闻出没于陕西河北之间者或曰防骑或曰签军未知主谋揔众者何人今闻尼雅满甞亲至相州又至濮州又至开徳府是主兵者在尼雅满此难者一也去冬以开徳府守河我尚恃河以保南境故敌屡撃桥我輙争得之今开徳既陷河已非我有则河南之地惟敌所欲徃此难者二也去冬河北京东诸郡存者尚众南倚开徳北倚大名东倚东平此三大镇者鼎足相峙而沧州又在其北徳博与濮更为唇齿其力犹足以相抗今惟东平岿然独当宋魏之冲沧州孤絶在后此难者三也南京自古最为南北咽喉闗键唐安史之乱张廵许逺以死守之卒全江淮今又京师粮道所寄防汴而下距维扬无十日之程视唐利害尤重澶魏既破道途之言皆谓敌骑甞已至楚丘万一遂薄南京则上可絶京师下可廹楚泗此难者四也京东河北诸郡初固皆欲死守故我力虽不能经纪而一方自为婴城之计民社各欲保其乡里者犹有可恃自开徳等陷人情震骇皆无固志闻徳州乃望风迎降而廵社之民亦或反为之用则见存诸郡岂复可保此难者五也只此三两月之间难易不同又复如此不早为计敌既多得吾地遂择膏腴利便之所以为巢穴重诱吾民胁之以威骎骎四出今日复振则三两月复陷一州以渐及于东南取者不复可得陷者不复可振则三两月之后其救之岂不更难于今日乎又况猖獗之志有不止扵此者臣窃观敌前年冬去年春先破西京长安而去冬抽还陕西京西军马未防河北京东诸郡相继遂陷盖其为谋自有次第是必欲潜窥淮甸而惧京西陜西与河北之民踵蹑其后故先去其援今既得志矣则乗间而南不在今春必在今秋若先自单州趋南京次又趋宿州次又自淮阳军趋楚州则防汴一带皆不可支吾然是特为淮甸虑而已何者我犹可恃江以为之限也若更分兵一自陈颍出和州渡宣化采石以趋金陵一自唐汝出襄阳抵鄂州荆南以处上流则长江之险我亦不得専吾复何以为计哉此臣所以私忧也为今之计必先深戒靖康机防之失然后论起御之策所为靖康之失者何也固守京师而不知避是也古之帝王一嵗而四廵狩初不以为难后世廵狩之礼虽废然事有急缓必不得已而従权者未甞有人主跬歩不去王室之义臣在经筵甞因魏恵王迁都扵梁之事论之矣以谓王者无故而迁都则不可因事而廵狩则无不可自昔变难扰攘之际未有不因迁避而存遅疑固守而亡故唐眀皇以安禄山幸蜀代宗以吐蕃幸陜徳宗以朱泚幸梁僖宗以黄巢再幸蜀此五君者虽一时不免奔趋逺适之劳而后日皆保安全无事之福惟晋成帝当苏峻之变而不避故危梁武帝当侯景之乱而不避故亡此已事之眀验不待深考而知者靖康主谋之臣不知论此乃合迁都廵狩为一事不料敌之弱彊不度我之胜负徒袭宣和末议以固守京师为得计已大误矣又复决意谓敌必不再至逺则边境未甞为防托力拒之谋近则大河未甞为经画必守之计终嵗分争扵口舌之间者仅在战和二说以逞其私缓其所可急急其所可缓逮期至事廹始命李回复蹈何瓘之覆辙以数万众守河而旋设四辅回至则尽溃四辅兵未集敌已过河讫束手不能效一战祸遂至扵不可言此天下所以痛心疾首不能释也今扬州则京师也东京京西见存诸郡则边境也长淮则大河也陛下视靖康之失如彼则今日之圗其缓急先后宜何如防且天子居而在京师则以京师为家而外以经营四方出而在外则择外之安存深固之地为家而外以经营四境为家者一定应事之机往来进退而以马上治之固不以所一定者自为域也汉髙帝起于汉中东向而当项羽故以咸阳为家而萧何守之咸阳有定而髙帝徃来进退必至于擒羽者未甞有定也光武起于南阳西向而当羣贼故以河内为家而以宼恂守之河内有定而光武之往来进退必至于诛贼者未甞有定也使髙帝不离咸阳光武不离河内不唯天下得失未可必安知无坐困于敌人者防臣愚以谓今隆祐太后六宫既在钱塘者陛下之咸阳河内所宜为家者也陛下若防家钱塘銮舆进则负江而北退则阻江而南惟便利之所在不必固守维扬以顺动为重陛下与大臣讲此宜详矣今敌猖獗大约已可见臣所不知者朝暮缓急之势也慎重国体固欲举措得宜精审敌情亦必机防中节伏望陛下博通下情广逺斥如势必至扵过江则愿以进退顺动之意预防其期亟下诏书明喻中外无幸其不来而使得仓猝乗吾不意所处既定扈从臣子之心安矣四方形势之望彊矣则御之策惟吾力行而已臣谓今日之务有当为而未可为者有不可不为者有不得已而预为者臣闻敌虽得吾两河诸郡然事势犹未成人心犹未一吾能乗其未成未一之际并兵力战复过大河以与河北见在诸郡山寨水寨之众相为表里因以待衅驱逐使不得安吾境此当为者也然势未可为先且厚慰抚两河然后専事京东京西淮南控扼之地谋其藩篱内拒淮为险以塞南牧之路使不得觊觎此不可不为者也则当速为淮狭而难守江阔而易守万一三路藩篱不捍而淮不可保必退而守江则镇江金陵与上防荆南襄鄂之地择其要害抗以舟师此不得已而为之者也然不可不预为请试一二陈之今夫敌之骤强诚天假之连年战胜之威百倍于我两至京城如蹈无人之境残破州郡唯其所欲我之不敌亦已审矣而臣方以可复过河驱逐出境者夫较强弱虽在力而论强弱所由致则在理天下无常弱唯理之所在而已我得其理则其气伸其气伸则其势不激而自强不在力之众也我失其理则其气屈其气屈则其势不挫而自弱不在力之寡也昔后唐荘宗父事契丹阿保机及荘宗之难阿保机谓其使者姚坤曰吾闻此儿有宫婢二千人乐官千人放鹰走狗嗜酒好色任用不肖不惜人民此其所以败也我自闻其祸则举家断酒解放鹰犬罢防乐官我亦有诸部乐官千人非公宴不用由此言之契丹亦人未可谓防然全无知识者也及徳光援石敬瑭破张逹敬瑭问所以速战而胜者曰吾谓唐兵能守鴈门而扼诸险则事未可知今兵长驱深入而无阻吾知大事必济且吾兵多难久宜以神速破之此所以胜也然则徳光虽彊亦必视形势地利度其所可济而后决胜宣和之末边臣失计既与敌通又与之来我中国政事之过觇之多矣深谋狡智乗我而重轻之者既已窥于前逮其两入我所以待之者未甞有一事一为当其节彼复谓我无为而可侮者又有以察扵后则饱其吞噬之气以驯致其彊者岂无自而然防今陛下若能监宣和致寇之失而一切尽反之屏声色逺防佞抑侥幸戒奢靡简诛求抚雕瘵凡可以兴衰扶危者无不为左右大臣能承陛下之意深求靖康误国之弊而一切尽矫之收人心作士气择将帅练军伍较地利料敌情凢可以救灾捍患者无不举夫彼既以是觇而乗我亦必以是觇我而知其不可乗既以是察而侮我亦必以是察我而知其不可侮我亦持此以感人而人服率此以用众而众従其理一易而气随之彼岂终怙其彊我岂终屈其弱乎且周世宗之兴中国契丹之势未有以异也奋然一起以唐晋之兵治唐晋之敌不血刄而复三闗虏遁逃折北之不暇彊弱之易变扵此可见矣窃闻两河山寨水寨之民动以万计其怨敌深入骨髓仰懐祖宗二百年徳泽蟠结之久南向号呼以待中国之救者未甞一日而忘我诚能力行前之所陈于内而使人重抚此遗民以收其用于外数月之后徐为大举臣知大势一返当如转圜石于千仞之上王寻之师非不众而光武破之扵昆阳曹操之师非不彊周瑜败之扵赤壁苻坚之师非不锐而谢溃之扵淝水事不至此未可以定中兴之期所谓当为而未可为者此也天下之势在州郡州郡能立形势者在将与兵祖宗以来处河北河东陜西三邉之术略可见矣緫之有帅命之有将属之有兵以某郡为帅府则与之将者若干人与之兵者若干人险要之地如何为堡寨捍御之卒如何为屯戍如是而守如是而战如是而分如是而合有定法也其自中出者唯选帅命将出师之节而已臣独怪兵兴之后我之境土日蹙则前日号为邉面者皆迤逦次迁于腹里而朝廷未甞以三邉之法处之除一二大帅之外其余州郡虽与敌境相接犹一用承平故事吏按籍以书生文吏计资考而为之守朝夕所従事犹在簿书狱讼期防往来之间将之有无未甞问也兵之多寡未甞知也忽遇卒变扵内盗贼聚扵外则时出行在之兵为之诛讨事已复归泰然相忘守一定之法而治不急之务与従容无事之时无以异主兵者不过兵官廵尉为兵者不过弓手疲卒幸而随其守之才或粗能招集军民或其僚属间有可用皆各出扵私意自保朝暮帅臣有名无实一旦有事战守无所取谋合防无所聴命胜不相闻败不相救如向者颍昌蔡州等诸郡弃城逃遁守臣例不过以力不足借口朝廷亦莫能诘而日近濮州冀州等处虽能固守外无一兵一骑以为之援亦卒至扵陷没而后已以此治邉面敌何惧而不吾侵也臣愿亟取淮南京东京西三路要害之郡与敌相近者一以前日三路极边之法治之东则郓州徐州南京西则颍州夀州和州南则唐州襄州荆南各随其逺近立为军数或使之召募或为之分而命以大将与其帅叅治中择近臣眀敏宏毅忠信沈逺者一人为之揔帅以节制之小郡与偏禆聮扵大郡大郡与将聮扵緫帅应州郡常事一皆命之余官守将専领军事各条其所为者上之朝廷为择其可者颁扵緫帅而授扵所部敌未至则如何守既至则如何战攻某州则某州应援入某地则某州牵制预定成筭日久按习缓急有事举而尽行必使腹心可以相倚臂指可以相及守者如檀道济之在夀阳援者如曹景宗之在钟离撃者如韦叡之在合肥拒者如臧质之在盱眙縦今人才寡少未必皆得如数人然不可不以是求而用之虽未能克敌岂遽以单弱奔溃孤絶陷没乎所谓不可不为而速为者此也保江下策也敌势既未可测则我亦当为不可测之去年秋始获进对即甞论敌或师河洛分兵鼓行直趋襄沔横据荆渚因我舟楫人卒顺流进逼江左即王濬等入呉之路以为彼之上策自许蔡而南一出歴阳径断采石以趋金陵即苏峻所従乱晋夲朝曹彬所从下江南以为彼之中策是时河南与京东诸郡尚存敌之去就犹逺姑自河洛言之而已今既不止扵此则尤当过为之防敢终言其详自古有事扵东南未甞不先以舟师出上流盖所以夺我者以势不以力也王濬自益州至荆南作大船连舫百二十受二千余人以木为城驰马其上及既进自巴丘十四日至牛渚苏峻在歴阳即今和州其袭姑孰进慈湖盖今太平州之间由采石而渡我曹彬下李氏亦循用其迹敌骑去春甞已至汝州蔡州矣自汝州入襄州至荆渚自蔡州入光州至厯阳固不难则江之可防非一道也然是犹有可言者濬与彬皆中国人也濬在益州作船七年而后成度敌虽得荆南其势未必遽至是然敌多燕人粗能知书或窃取濬之余意而效之与袭苏峻之故道则亦未易可当但其驱我人而用之吾固亦可以我人而拒之无足惮者若欲自为之谋则弃鞍马而事舟楫舍所长而用所短我视平原易地得筭为终多也唯控扼者如何耳臣甞建议欲以鄂州与荆南别为一路置帅府此实上流控扼之要而襄汉之所从出呉孙氏尝都以拒魏唐始以岳鄂为观察使后陞为节度其意可见若镇江金陵韩滉在唐最为近事筑石头五城脩坞壁起建业抵京岘楼雉相望建业即金陵京岘即镇江之境也造楼船三千柁以舟师由海门大阅至申浦复与扬州陈少防以甲士三千临江防于金山当朱泚之乱东南赖以安静今车驾或驻两浙则镇江金陵尤所当先治舟师不讲已久去冬虽尝募海船四百余艘扵镇江然而战阵之习未闻其严也镇江之师止可为镇江之用未见金陵所以待上流者江东之俻当以江东之舟与人用之又镇江有子城而无外城未有无城而能守险者今若速以鄂州与荆南各分一路以抗扵上而命镇江金陵扬州三帅力举韩滉故事脩之以至于下则彼度地之利害较技之短长必有觇而知畏者所谓不得已而预为者此也恭惟陛下以圣神文武之资诞受中兴之业躬履囏勤克己愿治其长虑却顾宜无不至今日复以敌势之廹下询于众易曰天地设位圣人成能人谋鬼谋百姓与能夫圣人成天地之能而并立于其间者不过明则谋之人幽则谋之鬼而百姓之安危天下之安危也既尽人谋而同其安危则内可以保一己外有以保天下百姓其谁舍之乎洪范九畴其次七稽疑曰汝有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉谋众稽疑之道其效盖如此陛下既用是道则不可不求是效若臣所见常智皆所共察利害得失显然易明窃料陛下亦尝熟计扵胷中矣今卿士之言亦或宜有与臣同者陛下果尝计于胷中而臣又言之卿士又同之则愿陛下断而必行耳虽然陛下无乃以方祈请二圣宇文虚中奉使未廻意和议可恃不欲重见兵端乎臣以为不然夫靖康所以旷日持久不力为俻者正以耿南仲持和议堕敌计中而不悟今虚中之请成否未可知安可舍目前之急而待万里之报盍姑存其説而不废幸而有成不过虚为之备如其不成固无后悔必欲还二圣非我形势先彊彼肯遽有顺从今但自为备非彼见廹我不交锋不可谓之兵端臣智识凡陋思虑短狭不足以仰塞明诏不胜拳拳忧国爱君之诚惟陛下垂恵采择
　　八年梦得提举临安府洞霄宫上奏曰右臣今月十八日戌时准尚书省递伏防圣上恩赐臣诏书一道以敌人初退陛下深懐善后之计俯以攻战之利守偹之宜措置之方绥懐之略特加访逮臣材质朽钝识虑褊浅不足上禆大议然念顷嵗擢自闲废骤承圣知度越稠人滥闻政事虽竒穷闇拙奉事清光之日无防而眷遇识拔天地生成之赐实与众异铭镂肺腑乆未知报日夕愧负若无所容比者逆臣刘豫敢挟金人称兵内侮犬马之诚虽不胜忠愤而职在防地朝廷成筭非所预知是以不敢犯分妄言姑因职守所当行窃献其末议今敌众败亡王威始震陛下天縦神武坐制彊敌之余尚懐谦慎询羣议不遗防逺曲记孤愚此见陛下战胜而不矜功成而不有舎己従人至诚乐与之意必将上追尧舜文武之用心以还祖宗之盛扵此不言臣罪大矣敢殚竭底蕴试效万一惟陛下垂恵采择臣闻洪范言人君三徳曰正直曰刚曰柔天下之变无穷古之帝王御之不过有二茍非平康之世彊弗友则克之以刚燮友则克之以柔而已自陛下即位及今敌凡三入宼其始冲突至扵维扬临江而不敢渡眀年渡江至扵钱塘四眀归而立刘豫今遂与豫合谋并兵长驱并至方其临江不敢渡盖不能无畏扵我弃而不守故眀年复为南渡之计然犹未敢有意中原敌归之后我不即抚定置而不问者累月故始萌其奸计取而与豫我复委而不与之争遽别为此疆尔界视豫真若吾邻迁延顾避入宼者不得撃归顺者不敢纳豫骄扵上民絶扵下所以偃然自谓得志无复忌惮隂导敌人以圗儌幸我愈退敌愈进我愈怯敌愈彊此其故何防殆吾谋臣失计而一于用柔者胜也向使维扬之后有以御之固无钱塘四眀之役钱塘四眀之后有以御之固无今日之役今幸赖陛下睿眀英武赫然独断出敌不意决策亲征是以凶焰首摧狼狈失措旷日持久卒至于遁歴嵗之失一朝正之天下孰不鼓舞感恱豫计已穷敌气已慑此乃陛下宏济艰难反于用刚之时不可不乗此遂定兴王之业臣前尝妄谓克复大统平定中原当自此始者诚有待扵是然为之当有其序盖有进讨之策有招纳之策数路并进一举而荡平之此进讨之策也广敷徳意以次而懐徕之此招纳之策也进讨而不及招纳招纳而不及进讨皆未免有偏胜何者进讨之策非兵强将选财丰食足未可遽动招纳之策苟因人心无不可为数年之间欲以郡归有如海州者欲以县归有如宿迁者举众内附少者数百人多者数千人亦无时而无陛下察此人心岂尝一日忘夲朝乎果吾进讨之具无不兼俻举而用之固不为难若犹未也则先招纳后进讨自不失其序臣请言之臣往年待罪江东得豫情实最详豫阘冗凡材年逾七十其子璘狂悖惨刻尤不为其下所伏自行什一法重敛扵民外以奉敌嵗防三百余万又逺事闗中疲竭内地民困贪暴痛入骨髓日夜引领以望王师之至其告于吾人者或曰天兵速来过今年则人心慢或曰我非顺畨但能以大兵主张得我我无不归此言人所共闻也今敌复以十余万众屯聚防百日数路骚然彊者签为签军弱者聚而转饷调度百色必非豫能素办皆当尽出诛求荷戈带甲三冬暴露非特民怨兵且怨矣非特豫困敌且困矣若陛下以天地大徳涵覆无外尽洗従伪之民而一新之许其来归孰敢不从待其昬迷不恭尚懐頋望则临之以兵孰敢不服臣愿陛下与大臣熟议定此二者先下哀痛之诏开喻伪境歴叙日者不即抚定之意深自引咎若曰非民忘我我自失之原其沦陷出不得已使廓然皆知陛下待之与豫父子者异则立为赏格以募之以州降者授以州以县降者授以县挺身或举众来归者处之皆勿失其所命边吏多募信实之人深入传告或说客辩士因其人而动之必有相继送欵如海州宿迁者此吾不血刄而坐复境土之道也益戒有司训练将士储积粮饷若秋冬之间敌与豫复至不过进则攻战退则守而已前日已事之验固自可见若敌与豫不至而吾民犹有畏敌不即听者则待吾进讨之具申饬诸路约日齐举而深入之彼孰肯终舍顺从逆舍寛従虐防豫孤身独立众防亲离少假嵗月非我擒豫则豫必弃而奔敌或吾民有圗豫而献者此必至之势也二议既行陛下诏臣四事自存乎其间所谓攻战之利者见可攻而攻见可战而战不可预言但纪律脩眀士气奋张将帅乐于为用不懐顾郤胜而不骄不用而不墯则在我有常胜之道今之兵勇鋭视前不侔矣尚恐罢冗者未尽汰骄墯者未甚戢将帅之材犹未甚广盖自军兴号为兵者皆大将自募与招安之盗贼贵多而不贵精偏禆亦出其选朝廷借之为用未尝别自简擢臣愿稍脩军律以前后号令约束损益立为法制以整齐之徐令自汰其不足用而诛其不律者统制统领官各使上其材能勲阀朝廷更加审覈时抜其者付之以事或使自当一面兵将无滥法令眀肃开阖在上权不偏重则何往而不胜也所谓守之宜者防秋防冬之事前此戒严则举解严则废未尝修之于无事之日是以事至旋谋亦多茍简文具今要害之地莫大于择人近嵗或専委武夫或取之负犯之吏或姑録其人不问所长幸而得人或迁徙无常或不与之兵或有兵无食至扵邻比策应牵制相为掎角皆未尝预讲其尤为大害者斥堠不眀往嵗维扬师在泗州犹疑其非敌今者承州入境而后知之夫以大军防集数月而后兴越数千里而后至尚不及知况其他乎臣愿应守御之地亟择人分任量其守之大小而与之兵与之兵必足其食使各条上方略可自守则如何守自守不足则如何援凡山川险易道里逺近镇戍防宻控扼急缓详考利害一二规画朝廷与大将择其便利必可行者授之以为成法无事则习之有警则行之少假其权以尽其防久其任以责其效别立探报之法广行收募不必拘以一色使敌情虚实进退皆前期而知无出所不及则何守而不固也所谓措置之方者其目不一要莫先于财用今朝廷之兵付之诸路大将者皆非承平之所有而粮饷调度犹以有司之常法责之转运使否则出内帑之积以济之设有非常之用则旋为经画或不免取扵民未有一定之制此岂可久防天下之财非不足但嵗久法弊废而不举及当因时而为之者未讲也唐制诸道贡赋别而为三有上供有留州有送使本朝大略因之上供之外留州者逐州之所用也送使者转运使之所领也唐制财用通而为一本朝转运使所领非两税常入其他皆别为诸司自军兴职守不严事多权宜监司一于侵夺州县一于蔵苟济目前寖生欺弊盖上供犹有阙者其余遗漏失陷虽朝廷不尽察也臣窃以为宜尽取天下诸司所掌防其实数稍分别之严其上供留州送使之辨应行在支费有定式者以上供责之户部诸镇大将逐月供亿以送使责之转运使别为一司尽緫其余财赋一金以上皆使通领周知其数而斡旋之应户部转运使所不足取以均济他皆籍之以待非常之用叅较虚实钩稽出入凡法令所当变通职守所当分合利害所当兴变有无所当乗除存而封桩转而支移非常法所得拘者一以付之朝廷但制其可否之节取与之度事有専责而权不分则缓急可以取办也所谓绥懐之略者招纳之策既行大者固已举矣更令邉吏未收复者勿輙侵扰以待其至已收复者数下诏令蠲其疾苦以慰其心时遣使命导之温言以通其意阜通商贾济其乏絶察吏人害民者去之转徙复业者量借之种粮豫犹敢来争则为出师以捍御其领众来归者随其多寡授之邻近逃絶户之田旧有官者复其官有才者时擢而用之则居者不失其所安来者不失其所归也论豫之事所以处中国者不过扵是若敌之变诈则不可尽测议者或谓敌黩扵用武二十余年武竒迈与尼雅满分国并处自不相制契丹亦有兴者其国已衰弱乃天亡之日必不再举以仇我或曰彼欲搏噬扵我久矣方借累胜之资跨有燕晋困兽犹闘岂以一败遂不复较豫本无功扵敌非有腹心缔固之交导之使来无成而归或惩其轻妄更有废置或惧而改圗别出竒诡此皆不可知然臣尝论自古中国与遐裔本不相为盛衰匈奴雄扵北方至冒顿而愈炽汉髙帝以三十万众围扵平城仅以身免然不害其降子婴诛项籍以有天下至于元成之际五单于争立呼韩邪单于来朝为之改元不复更能窥邉而汉亦自是不振夺于权臣矣突厥当隋末控百万羣盗悉臣尊之唐髙祖借始毕可汗兵以定乱亦为之屈然不害其父子并兴创建数世之业至宣懿之后素所患者吐蕃破散离析以数十州来降者相继而唐亦廹扵藩镇而亡矣中外异域天固限之两盛不能相倾两衰不能相救诚有汉髙帝唐髙祖父子虽冒顿始毕何害即纷乱如五单于残灭如吐蕃何补元成宣懿之治自靖康以来常患以敌之盛衰为我之彊弱故事每拘制不得尽为今敌在万里之外既不可必得其实则亦不必观彼而后为之所陛下以至诚不息之心日新盛徳作兴扵上小大之臣咸懐忠良国尔忘家公尔忘私奔走扵下脩眀庶政共成内治则敌虽彊尚不足畏况扵豫乎二圣未还陛下圣孝纯至必有拳拳扵敌者然连年遣使初不得其要领今兵端自彼我固有辞非使有所耸动安能惧而悔祸臣久伏田野不知时事管穴所窥实为迂陋干冒天威无任惶惧切屏营之至
　　二年布衣呉伸上书曰臣尝读太史公叙布衣王蠋状扵田单賛曰昔燕之初入齐闻王蠋贤令军中环画邑三十里无入已而使人谓蠋曰齐人多髙子之义吾欲以子为将封子万家蠋固谢燕人曰子不聴吾引三军而屠画邑王蠋闻之曰忠臣不事二君贞女不更二夫余岂助桀为暴防遂自经其颈扵木枝自奋絶脰而死臣读至此未尝不废卷涕泣扼腕而太息也何防齐一小国也且有慷慨忠义之士今天下之大四海之广得无其人乎况天下之士自崇观以来防被国家教养虽山林臯壌岩谷海隅靡不承长育而受恩徳者矣可以大国之人不如小国之布衣乎臣固有意扵是今臣至贫且贱初非以富贵为心爵禄为念又非欲以片言幸陛下之用从而求赏揣臣之心实无纎毫觊觎况臣曽立功扵近世者屡矣亦未尝论功而求仕进则今日之言无意扵爵赏也明矣无意扵爵赏而有言者非它臣恐万世之下罪我圣宋无忠臣义士故以臣所闻所见尽臣之忠竭臣之愚为陛下陈之伏望天慈毕赐睿览不惟臣一身之幸将为社稷之福天下生灵之幸也臣窃观陛下有孝悌之大徳而二帝之问不通陛下有汤武之圣眀而敌国之陵不已陛下有太王之至仁而土地之封日削陛下躬尧舜之节俭而国用之富不饶陛下震雷霆之天威而盗贼之锋未戢凡此五者非特臣得以疑之使三尺之童有知有识亦将有所惑焉何防二帝之问不通者臣窃谓非陛下忘父兄之迁也非大臣忘君父之恩也盖亦人力有所不及思虑有所未至焉臣窃观赵王之入燕也使者十辈既不逹国之音又不全身扵外当时在朝若张耳陈余之徒非不贤也非不谋也独不如一厮养能以片言说燕卒与其君俱载而归今两国之难未解而鼎峙之形已分使者虽数十軰金帛虽数十万能免伪齐之盗乎此遣使不如用厮养眀矣敌国之陵不已者臣窃谓陛下忍小耻之太过也示小敌之太怯也盖敌人之性飘忽飞扬若或避之从而陵逼臣窃观苻坚之陵晋也兴师百万力足以移山岳鞭足以填江河谢以计沮之败衂淝水设使当时忍耻示怯奔而避之由江迤南当为秦之属郡矣故古人有言曰可以计胜难以力屈即此观之虽得闘将十万不如一谋士眀矣土地之封日削者臣窃谓陛下视疆埸之太轻任藩屏之太易也臣窃观越王勾践之脱于吴也甞胆以苦其心任贤以广其谋虽一饮一食未甞不以灭呉为念故当时其耻虽大其国虽削数年之间复其疆而雪其耻当今陛下国政之属如大夫种者谁欤军旅之托如范蠡者谁欤然陛下移跸而去之者屡矣百姓从之者如归市虽太王之仁不过此也昔太王之去邠而之岐山今陛下去汴而之呉越迹实似之谋则异也臣未见陛下有辟土地之心复父兄之雠此臣所以晓夜太息为之不平国用之富不饶者臣窃谓陛下千里寄托之非人四方土地之多旷也臣窃观司马宣王之辅魏也先广田蓄然后为灭贼之计当时邓艾着济河之论又陈屯田之利其言以二万人屯淮北以二万人屯淮南合四万之众且田且守嵗入米五百万斛十万之众可给一年之食臣窃见今日自常润抵界至于大江极目百里尽成荒墟所谓良田不知其防十顷自淮迤南荒芜之田又不知其防千顷疲卒既多冗官不减若于此时且耕且战则军食何患不足矣盗贼之锋不息者臣窃谓陛下姑息之徳太厚而杀戮之威不张也臣窃观宓子贱之治单父齐寇至鲁人不及自刈父老请民出刈宓子不许且曰今年亡麦眀年可种若使不耕者得麦则其民乐有寇也其言虽小可以喻大今之盗贼未戢亦有乐寇之臣窃谓盗贼不可不灭昔光武中兴未甞不以讨贼为先故杀之则彼畏而自息招之则彼安而复叛臣以谓用盗贼攻盗贼则草寇无患乎不平矣此五者虽若国之急务然犹未足为陛下轻重臣复见国势如累卵之危生灵有涂炭之厄臣晓夕为之寒心臣窃闻太祖皇帝之有天下也奄有九有席卷八荒东渐于海西被流沙北极单于南底交趾四方四隅罔不臣服当其四夷未賔之初止有中原钱俶望风纳土由是置五王宅以待其自至其后李昱欲以臣属乞为藩屏遣使请命太祖皇帝曰天无二日殿庭之上岂可容鼾睡者是欲天下一家中国一人也明矣创此基业垂之十帝可谓盛防太平日久偶因邉臣失守致使敌人长驱而入赖祖宗之灵社稷之福使兆民有托于陛下当时龙兴南都天下之人皆知陛下孝慈不忍父兄之逺播而居其已破之城今此驻跸久在东南之一隅臣窃为陛下疑之不识陛下欲复祖宗之故业乎止欲为东晋之南据乎臣窃谓复祖宗之故业则陛下有万世垂统之基若止于东晋之南据则不过有百年之世祚然百年之计尚恐土地日削社稷日危亦未必安于百年也臣闻自淮迤北见属伪齐自古遐裔不能有中原此金人以中原攻中原者也近世説者必曰朝廷赖伪齐以为藩篱以捍金人臣窃谓不然边圉之患患在手足中国之患患在心腹不识説者将谓伪齐今不为盗能保其子不为盗乎复能保其孙不为盗乎不识伪齐俟金人既定之后去僭伪之大号还土地之故疆乎为复割据中原久假而不归乎若曰臣无伐君则武王何为而并天下若曰国可并立则隋髙何为而擒叔寳良由势不两立尊无二上者也昔秦齐之强犹不敢久僭帝号今因金人窃我名器不归他人独授刘豫则知豫必以奸计为金人谋也既为谋主则无臣子之心眀矣况人臣之位与人君之尊不可同年而语彼肯舍尊而就卑乎则知刘豫无复纳欵又眀矣臣甞譬之巨室之家假人以堂室之奥而自处门廊之隅则居堂室者岂无吞门廊之心乎今刘豫所以卑辞自逊者良由人心未归而羽毛未成尔縦使刘豫止欲割据一方岂不为奸雄开基又况自古南北雌雄之势但见以北并南未闻以南并北者也臣窃观国之所重者三昔我神祖留意太学盖欲笼络天下之英贤而网罗天下之奸雄也陛下驻跸维扬之时犹有随驾学生今悉罢去而刘豫乃为学校以延多士是诱陛下之英贤可知矣今诸军士卒皆河北山东之人其初止因金人所苦故偷生南方望陛下升斗之养也前此两年兵食皆足迩来窃见如刘光世军中士卒一月之粮或阙其半里巷私语皆曰健儿不如乞儿各懐去心悉有窜志而刘豫大彰声势广示富饶省刑薄敛防众安民彼思乡之人一有所闻岂不动心是诱陛下之士卒可知矣南北往来商贾如织厚増其利售我物货闗市无征阜通无禁既辟商贾之路遂杂五间之徒古人夷闗折符使命犹且不通况于往来弗禁者乎臣窃见朝廷内外事无巨细往往皆前期而知此无他从商贾之便者然也从商贾之便则是诱陛下之行旅可知矣诱陛下之英贤则谋谟可得而策矣诱陛下之士卒则战闘可得而用矣诱陛下之行旅则国之虚实可得而知矣臣窃见中国之士子不由科举进者往往多不得齿扵仕版至如贫贱之士虽有嘉谟嘉猷非有左右先为之容无因至陛下之前则好名贪禄之士岂不有如齐之心乎臣窃见中国之士卒饱则稍安饥则心离懐乡乐土人情所同又况丘陇之所繋嗜欲之所趋今移北就南嵗久无归彼懐土之人岂不有如齐之心乎臣窃见中国之商贾近縁军兴征求百倍为监官者以奉上为心以刻剥为志行旅怨恨痛入骨髄由是百物不通征商又倍至如伪齐取民有制彼贪利亡耻之徒岂不有如齐之心乎凡此三者悉有离心则陛下国势日以孤危臣又见刘麟猖狂尤甚狠戻居多父子异同悖逆若一僭伪二年鼎势已立今刘豫不自量力往往自比文王而以其祸付之扵麟陛下若稍缓其嵗月彼将先收民心足食足兵形势渐固则中原无复为陛下有矣中原既丧则伪齐反得太祖皇帝奄有中原坐收四方之策矣臣又闻金人重兵悉趋陕西志在吞蜀万一不幸蜀有变动彼将顺流而下水陛并进则陛下岂可复有乗桴之行乎臣闻兵法有曰我不欲战虽画地而守之彼不得与我战者乖其所之也臣窃谓先平伪齐则是乖其所之也又况伪齐有声无实若即伐之如摧枯拉朽尔古人有言曰今不取后世必为子孙忧今之伪齐若不亟平之不特为子孙患臣以为陛下忧也臣伏覩九月有星彗于东南陛下肆赦其文自责可谓上畏天戒之深也臣虽不晓天文疑其非灾何以眀之昔楚将公子心欲与齐战时有彗星出柄在齐占者曰柄所在者胜齐恃得柄而不为所以败绩今柄在东南所谓得胜之道也若不因天时而制胜臣恐复如昔之齐也故曰天与不取反受其咎臣观东南之地本非帝王之都歴考古今未有卜世之久者何防西北之地土厚而水深东南之地山秀而水清故土厚者其山髙水深者其流长由古至今卜都扵西北者或过乎十世而僭号于东南者未逾扵百年是亦土地之厚薄流水之浅深者然也又况呉越之地形势尤薄实非帝王驻跸之地万一未复神京而建康古都亦可以暂驻銮舆臣愿陛下整我六师用张天威特回圣驾临幸秣陵庶渐向于中原无久居于海隅也昔孟子曰王者中天下而立定四海之民故汉髙祖用刘敬之策而唐神尧从太宗之谋所以享国日久也臣窃观自古帝王之兴兵权未甞重假扵人如髙帝光武皆亲御六师独有唐末藩镇之权太重故有朱全忠之祸今陛下亲御之众不如藩镇之多也臣窃忧之臣愿陛下简练卒伍缮治器甲亲征不庭恭行天罸则擒縦在我而权势不夺臣窃观陛下之兵尚有百万而精鋭之士又有数万若倾国出师又不知其防万设或并力北伐则父兄之仇可复中兴之业可图臣复愿陛下天谋早决如晋之平呉唐之伐蔡断自宸衷不容众议又况利于人君者必不利于人臣利于人臣者必不利于人君且人臣趋战扵敌与坐享于家安危不同是岂弃安而就危乎今遁逃不发逗留嵗月皆人臣自便为安逸之谋然而臣则安矣君将危焉此正所谓利于人臣必不利于人君之谓也古人有言曰兵闻拙速未覩巧之久也今伐齐之策万一少迟年嵗事必不济何以言之金人之所利者玉帛子女且如蜀中富庶遐迩共知敌人留意必悉众共攻东北之地屯兵必少加之既立伪齐必以为恃况彼素欺吾怯断不为俻此天以中原归于陛下灼然明矣兵法有曰攻其无俻出其不意此全胜之道也国之安危在此一举陛下若犹豫不断金人得蜀必复立僭割据成国陛下土地止有东南虽有智臣知不能善其后也臣闻之为王者可陞而为帝为帝者不可复降而为王万一止有东南不过为小国之君其去帝业逺矣臣愿陛下勿谓力有所未及时有所未至因循茍安以东南自满恐成大祸当以归命侯长城公自安之言为戒也臣窃观周衰之末战国縦横无敢僭帝位者今此刘豫首为乱阶自古首乱者虽不能成事臣恐如汤武驱民者桀与纣也观其姓名复符南宋此亦可虑陛下虽欲忍而容之独如宗庙社稷何独如天下苍生何况刘光世韩世忠皆拥重兵久在江左坐食糜费于国有损若即北伐正所谓因粮于敌者也伏望陛下痛察臣言上以祖宗创业艰难为念下以生灵涂炭为忧焚舟决战如勾践欲杀妻子焚寳器之时誓与三军触战共存共亡则危国可以复安亡地可以复得臣闻之一人有庆兆民咸赖国既倾危百姓虽有糓粟安得而食诸万一出师粮食稍阙亦可权借扵民断在一举明喻利害设使尽百姓之储以赡军独不优金人杀而夺之乎臣闻之古人有言曰有叛卒无叛民盖民有业而卒无生故也况卒之所仰者官给钱粮今既财赋不足则兵食不继兵食不继则叛心日生叛心日生正如呉起所谓舟中之人尽为敌国矣今臣伏愿陛下重以军粮为念昔张邦昌僭号之时所幸士卒之心未离而去太平之日未逺人懐祖宗之徳故未为国患今此离乱积嵗士卒暴露日久咸欲息肩正犹水性趋西随所决而流也今若乏食其心必离臣恐大事去矣臣又见近日防邉州军多用武人为守或不识字或不晓法州郡被害莫此为甚而又或起扵卒伍或招扵贼徒毒心不改逆谋犹存或以州叛而顺畨或恃守势而虐民重念祖宗广土四百余郡比为敌人割据将去大半今自淮迤南若守臣不得其人则州郡逐时陷没不知陛下防邉州郡复有防矣臣以谓武人深不可用为郡守至如统兵亦须择其善者若贺若弼有谋将闘将之辨正此之谓也臣甞观桞宗元有言曰削尾大之势者莫如置郡守救土崩之难者莫如建诸侯今之江北可谓土崩矣臣窃见近置安抚大使正如唐之节镇各有属郡亦置部曲有分权之势无补国之威文臣为之则不知兵者有焉武臣为之则贪汚寡谋者有焉设有寇至皆是提重兵以自卫统部伍以奔逃或坐视而不救或伺隙以自便昔唐之割据皆此兆也又况自古以来国破者必易其君国亡者未必易其臣在亡国之为将相者未必不为兴国之将相扵人君则有利害在人臣初无损益正如冯道歴事四姓是也去此就彼鉴之前代则有冯道验之今世则有杜充陛下于此不可不自为之计也臣窃观周以同姓之亲而昌唐任异姓之权而亡不可不戒臣为陛下计之当今之难莫若以防邉之郡十州之地建一诸侯以宗室之亲者主之彼有人民复有社稷且耕且战足为屏翰上合天数下安边庭金枝玉叶布在四方可以伐敌国之谋可以絶乱臣之望臣前言愿陛下伐齐者策之上也不得已而建诸侯者策之次也舍此二者复有秘策当俟对天顔而后靣陈非纸笔得以尽也臣窃见近日遣使未出我疆已为贼刼此乃以武臣守邉之祸然所丧虽多似乎天以其策付之陛下矣臣昔见郦食其与唐俭为死间事与今日颇相契合古人用间为上万一陛下以臣前言可采臣愿为食其唐俭出使伪齐说谋将定陛下兴师从而伐之臣虽遭伪齐鼎镬之烹而忠谊可以激砺乱臣贼子臣死之日如生之年也臣窃自料臣死有三陛下怒臣狂愚之言而杀之通衢臣亦死也陛下用臣狂愚之言而遣之死间臣亦死也陛下不聼臣言他日或如王蠋自经扵木枝臣亦死也有此三者必死之道臣岂好死而恶生臣实为忠义所激不頋微躯此心愿为圣宋之鬼不忍为伪齐窃国之民也臣又闻主忧则臣辱主辱则臣死窃见大宋未有肯辱肯死者臣复恐为万世笑故以狂愚一得之虑为陛下陈其梗槩昔比干剖心子胥鸱夷二子皆获美名而以恶声归于其主此又非臣之所欲也今臣不贪爵禄不钓名誉不畏诛戮其所欲者欲陛下静而思之欲陛下听而行之庶防上可以回天意下可以收人心况太平之数在年嵗间陛下不脩太平之业将以太平之业属扵谁乎臣之愚忠巳贯日月臣自谓无求扵陛下而陛下必有求言扵臣矣臣窃观世俗之所好者莫好于富贵今臣视之如浮云故终始以不贪为言况赵孟之贵赵孟能贱之臣万一得为太平之民岂不优乱世之将相乎臣又见鲁仲连谈笑而却秦军平原君欲封之鲁仲连笑而谢曰所谓贵于天下之士者为人排患释难解分乱而无取也即有取者是商贾之士也臣虽不材持此心久矣臣曩扵乡曲里巷犹且患难相救危厄相助况扵君父艰难之时乎臣窃见近为陛下陈其利害者其志将以求爵禄也其大将以沽名誉也书或再三至于数十往往陛下见之既繁视以为常虽间有竒谋异策想见待遇一槩今臣之书已尽愚衷歴陈扵前无复再上孔子曰用之则行舍之则藏正愚臣之谓也言甚拙直不事雕琢止取其利害之大意或可或否愿陛下详加择焉
　　三年呉伸新授监广州寘口场盐税上书曰臣闻天无二日民无二王日并出则争光王并立则争强势不两立尊无二上者也昔刘项共兴争夺相杀卒分雌雄之势陈隋两立强弱相陵遂兴吞并之师故忠人之国者愿杀身以成仁不易朝而事主若商之夷齐齐之王蠋是也今南北有真伪之君淮汴如鸿沟之界忠臣谊士一念及此涕泪交颐臣虽不才而慕夷齐之髙风懐前人之卓行昨居畆犹存忧国之心今荷宸恩岂忘报称之効臣顷自布衣陈刍荛之言者良由忠诚贯日义在躯而陛下不以臣愚不肖听其狂瞽采其愚虑臣自顾无左右先为之容独以片言上逹宸听防陛下知臣于草茅之贱命臣以初品之官臣之遭遇又非特贾生马周之比也臣上有垂白之母自受命之后岂不能归拜慈亲夸耀乡曲仰念有君如此之圣如此之贤听谏纳言虽唐虞之主不过如是矣臣当誓报圣恩国尔忘家臣生则愿躯如王蠋以激励臣子臣死则愿为厉祟如张巡以殃祻敌人臣之忠义上彻白昴自谓移孝为忠正在此时故虽过门而不入也其勤勤念念唯兴利除害是图虑危求安是务扵是逰江浙之涂采往来之议视敌人之虚实观国势之安危讲将帅之贤愚论财赋之得失究士卒之能否瞻天时之变动察人事之従违订御侮之后先臣既有所知闻不敢自黙复以管见上干天听伏望圣慈察臣无觊觎之心怜臣有忠义之节特赐睿览使臣区区胷臆得以陈前臣虽受僭越之诛赴之鼎镬亦为快幸臣闻之顺天者存逆天者亡迩者金人逞其贪心肆其荼毒驱胁我宋贼杀无辜屠戮生灵发掘坟陇夺其子女攘取金帛虽浮图佛宇名山神像靡不受害观夫彼之暴兴岂不暴亡又况寃杀之气上闻于天毒虐之暴幽及鬼神天将悔祸殄灭有期图防所载死亡无日观其谋谟止扵金帛子女而已今天下残破兵火防遍独我西蜀富庶有年敌人窥伺盖亦有日适因险阻未及即下故悉驱金人以为蚁附彼既倾众以西则刘豫孤然而东豫之孤危得不设诡即此观之敌人虚实不卜而可知也臣闻之中原者天下之根本也四方者中原之枝叶也秦汉之君莫不得中原而后成帝业唐室之乱至于二三如明皇徳宗之时是也其乱之甚不过数月或年嵗间而皇纲复振者无他良由即复中原则四方易定今陛下以聦明睿智之资应命世千载之运承大统扵已危之时振中兴扵颠覆之末华夏知图防之有归符瑞表天人之有证是宜中天下而立定四海之民今乃屈翠华之尊而幸蛮海之隅臣未之晓也昔太王居邠以避狄人今陛下居吴以避勍敌太王之所避者特一狄人耳正如兵法所谓不敌则能逃之陛下之所避者复生刘豫独不念国削则身危之谓乎况金人得吾土地不能守得吾人民不可用正为贻患害于刘豫昔元帝渡江终晋之世不能有中原当时僭窃皆异域之人犹且不能制矧今刘豫以中原之人而据中原之位乎臣一思及之略无生意万一刘豫未灭则国之安危不卜而可知也臣闻之将者国之辅也辅周则国必强辅隙则国必弱茍以世胄择人则赵括为名将之后必能全胜苟以勇鋭择人则武信君有战胜之功必能自保今陛下付兵权之重宠爵位之尊不过二三人耳其有道家所忌则赵括之徒可忧也其有战胜而骄则武信君之祸可戒也又况国恃之为安危民恃之为司命岂可不择尝闻古之命将也以谋将为先鬬将为次智将为先猛将为次至扵大将则兼智谋而有之尚欲其通古今知成败如孙权之命吕防就学是矣又观古之为将者进不求名退不避罪唯民是保唯国是忧故战则必胜攻则必取后世有异此谋靡不覆败昔唐之衰也首因黄巢之乱当时诸道节镇擒一黄巢如摧枯拉朽尔人各坐视留贼邀功卒使唐祚不能支持今刘豫无黄巢之众而陛下富唐室之兵其如诸将自为之计坐视安危何况夫庸将之见但求利己岂复忧君盖贼灭则将帅无要君之权士卒无频滥之赏其有包蔵心者则坐观成败恃其主兵渐成跋扈古人师克在和今陛下将士虽众孰讲防蔺之欢由此观之将帅贤愚不卜而可知也臣闻之上下征利其国必危今之主将无非营私背公蠧国害民之徒何以眀之居扵市则有回易之库居扵水则有回易之舟所至擅防酤之利则官课为之不登州郡恣无厌之欲则民力为之减耗坐縻廪禄无补事功加之主将利其家则士卒利其身使民无措手足之地孔子曰百姓不足君孰与足古人居则隠兵扵农出则因粮于敌且如羊祜之镇南夏也初无百日之粮及至季年有十嵗之积曷甞须求国家月费亿计止自营田之利以勤羸弱之兵臣观今之将帅征求市利无所不为止速私家之富靡防国用之殚况国家所入止有东南数郡其得既少于昔时而其用复倍于曩日良由诸军唯慕虚声不求实效广收羸弱之兵以益请粮之数观其一军之内堪岀战者复有防矣备虚名者又复有防矣以有限之物赡无用老弱之卒则财赋之得失不卜而可知也臣闻之人无勇怯唯其所用世之説者必曰呉人怯而汧陇之人勇昔呉王夫差败齐于艾陵辱晋于潢池兵无敌于天下则呉人安得谓之怯苻坚拥百万之众当淮淝之败草行露宿闻风声鹤唳而恐则汧陇之人安得谓之勇今国家所赖者止知有西北之兵不知有东南之士古人有言曰勇怯在乎法成败在乎智怯人使以刑则勇勇人使以赏则死臣观西北之兵刑不可以威赏不可以劝何防良由杂乌合之徒混招安之众刑之太重则去此而就彼赏之太轻则志惰而心离又况诸军无非溃亡之党子女既足金帛亦丰常人之情无子女则以子女为好无金帛则以金帛为贵今二者将既自富士亦不乏彼不待赏而足又将何以劝观今之士卒当其敌人稍息邉境蹔寜则偷生戎旅以干廪食若或蹔当移屯骤尔行役且兴怨谤之辞欲生奔北之志况扵临敌用命岂不溃亡由此观之士卒之能否不卜而可知也臣闻之蛇虹弥天东晋所以止于呉而不能有中原故曰天垂象见吉凶圣人则之自艰难已来金人猖獗一陷维扬长驱京邑縦肆杀戮陵虐行在社稷之危甚于缀旒赖歴数之有归致旧物之不替敌人一去四年不敢加兵盖亦知我宋方兴而未艾也奈何灭裂常经悖逆天道窃神器于刘豫分神州为伪齐虽欲使中原自相攻取而天祚我宋亿兆攸归曽无有二故日月齐明星辰顺纪上则悬象无差次则雨旸协序古人有言曰天视自我民视天听自我民听今讴歌者无不吟讽徽猷狱讼者无不思于圣徳由是天意渐回而中兴有兆臣谓天时之得不卜而可知也臣闻之天时不如地利地利不如人和故百姓归往之谓王百姓去之则为匹夫臣窃观京畿陨防九服崩离天下嚣然将帅士卒鲜不背叛忘君亲之辱偷一时之安大臣或降扵敌将士或防为盗辜负国家蔑存忠谊往往十有八九独我宋民懐祖宗之徳乐陛下之仁从驾者正犹邠人之归市太王安业者正犹百姓之讴歌大舜衣帛首饰悉图二圣之归凋弊疮痍欲复戴天之报迩无异言逺无异望咸有一节初无二心今天下但闻卒叛未闻民叛何以验之臣闻京东之民见属伪齐刘豫行十一之征可谓取民有制民以为虐痛思宋惪南望王师如旱望云箪食壶浆家家为偹积糓助粮人人有心巷闻徯后之嗟里有来苏之望民心如此宋复何忧臣以谓人事之和不卜而可知也臣闻之先发制人后发制于人故事有缓急势有先后昔东晋之有全呉者以其得淮南故也当苻坚兴倾国之众取孤旅之晋设若恃长江之险退堡江左縦使坚众未即南渡而对垒淮上相持嵗月则晋岂复有百年之永乎赖谢安之谋谢之锐迎敌于寿春败贼于淝水所谓得先发之道也今淮南虚有屯驻之名而无必战之实重兵皆在江南而轻兵独当淮右万一敌人得计夺我上流奄我淮甸掠我州郡对垒江旁胜负虽若未分而雌雄岂逃一决若坐以相持乆扵嵗月使舟车不能通粮食不相及偹前而后寡备左而右寡岂国之利乎今淮南非特唇齿之地实腹心之图臣闻敌人窥我襄汉则陵侮之萌不卜而可知也今夫知敌人之虚实则制人不可不先也知国势之安危则图难不可不豫也知将帅之贤愚则委任不可不择也知财赋之得失则国用不可不图也知天时之变动则天与不可不取也知人事之従违则民利不可不兴也知陵侮之有萌则敌谋不可不伐也臣观天下之情当其事缓之时则可因循及其急廹之际则宜力断今天下可谓急廹矣臣闻之中原者譬如国朝之心西蜀者譬如国朝之腹中原既割据于伪齐西蜀复防陷于勍敌如人之身心腹割裂其能活乎向也国家之难止扵安危今也国家之难繋之存亡何哉东南之地不过百郡土地日削形势日卑于天下无三分之二其地狭一也地倾而人众山多而物稀居中原之一偏其人贫二也其土地薄而不厚其水清而不深无兴王之气非帝王之州三也有此三者虽陛下谦徳自保于全呉至仁不争扵天下而百万之师坐糜廪禄一嵗之间国用不赀设有旱干水溢之年将如之何又况土地日削则财赋日少财赋日少则何以给士卒之费乎臣窃谓中原不取则帝业不恢中兴无期危亡有兆何则金人虽强实不足虑刘豫虽微其祻可忧且如金人其来有时其居不久来则避之去则复业此不足虑也明矣且如刘豫以臣窃国因敌僭君素无人望唯多诈谋彼以一旅之众当孤危之时不一平之设有大扵刘豫复据一方将何以处之呜呼晋室之乱起于元海继踵僭窃终不能平没晋之世不复故疆今刘豫恃金人之势露不臣之心自揣悖逆与我圣宋必不两立势无俱存彼若以利害痛诱金人进屯淮右虽不交兵縦未南渡无所不无所不寡两军相持积之嵗月必有存亡将何所逃臣以谓先擒刘豫则金人自定昔羊祜有言曰期运虽天所授而功业必由人而成不一大举扫灭则众役无时得安今陛下国势如彼之危不毅然举兵以决胜负臣恐因循嵗月大将至臣尝譬之病者沈疴积月而药石自疑服之温则疑其实服之凉则疑其虚虽有医工议论不同处之无断既惑药石迁延嵗月殊不知日月既深病亦弥笃逮至膏肓毉所不及臣以谓今之时势存亡显著事理灼然若曰今日未可举兵不知何时而可也兵法有曰不战而屈人之兵善之善也今天下之人皆知以不战为善殊不知力能胜人谋能制人则不战为善臣窃评天下之议者不过曰金人之强昔苻坚非不强也不过曰金人之众昔王莽非不众也以苻坚之强王莽之众光武东晋避之可也不战可也唯其势不可避亦不可不战因其必危必亡之势而为死战却敌之计是以成功臣窃观自防乱之后未甞接战设或遇敌非因战败多由溃亡今无战胜之功而责人自服不亦难乎又况皮币不足以塞其贪事之以皮币则不得免焉犬马不足以充其欲事之以犬马则不得免焉金玉不足以厌其求事之以金玊则不得免焉和议不足以必其信求之以和议则不得免焉金人反覆陛下知之详矣今又割中原以假刘豫其志不特以中原攻中原也将以并吾土地也非特欲吾土地也将以危其社稷也臣窃谓祖宗创业之艰难累圣继承之不易天下一统垂二百年今鼎足分列于贼臣国势受制于勍敌虽有大江之南已失祖宗之业回首中原神人共怒尚宜力谋克复以雪大耻况彼吞并之萌已兆而危亡之祻将及岂可不为之计也臣闻金人以刘豫为所爱以中原为所谋臣愿先夺其所爱伐其所谋彼必气詟胆防万一旧恶不悛长驱复来俟其深入誓师血战痛扫丑彼必蹈苻坚之覆车而陛下享光武之中兴矣昔晋室之强取呉之弱易扵反掌议论异同至于数载设非羊祜谋之于前而张华杜预賛之扵后岂复成功臣以此知能断大谋者少而乐因循者多也臣尝闻否终则倾物极必反昔光武以数千之众当王莽百万之师谢以七万之卒迎苻坚九十七万之众强弱固不等矣众寡固不敌矣卒败王寻之众衂苻坚之师者无他正如兵法所谓投之亡地而后存防之死地然后生者也今敌人无王莽苻坚之众而陛下数倍光武东晋之师加之否终防乱危扵光武东晋之时不一大举其将焉恃又况金人不能自却刘豫不能自灭国论未能佥同将帅未尽乐战唯陛下有宗庙社稷之重继统承休之托上则有君父戴天之雠下则有黔首涂炭之厄利害系乎陛下一人臣前书论冯道杜充详矣伏望应天顺时恭行天罸愿宸衷之独断毋筑室于道谋呜呼二圣防尘扵沙漠岂不朝思暮想望陛下复中原而为归期宗庙迁移于乱臣岂不幽愁冥忿望陛下复中原以归祭祀陛下幽眀有此责望岂可安于东南而不为克复计也臣固知陛下天姿纯孝懐思二圣屡轸圣忧朔望遥瞻愁惨天地盖亦忍耻含羞以图后效虽天聦之屡决奈众议之不回致使稽遅嵗月坐待危亡臣窃观陛下下求言之诏开忠谠之路可谓有意于中兴矣言之悖谬者无罪言之切当者有赏可谓有意扵听纳矣今虽赏可采之言未见行可采之事岂左右之臣以谓计不出已功不在身执一偏之见而惑陛下之英断欤不然何其能善善而不能用也今臣所陈痛切可见万一复有议者以臣狂妄沮惑圣防伏愿脍臣之心以谢不忠之臣臣窃观回禄之祸嵗嵗为灾虽生灵之可伤亦天意之有自然天道幽逺人所难测而臣以臆说敢试明之夫火生于寅其旺于午宋火徳也驻跸南方正当旺地故其患不在于朝廷而其灾常及扵百姓今上象无变而大灾屡焚岂天亦欲陛下归中原以正其位乎不然何其屡祻百姓以为警戒陛下诚能垂日月之明奋干刚之断念生民之无辜知火徳之独旺整我六师克复神京上则顺于天道下则安扵百姓则今日之灾安知不为成王之雷风宣王之旱魃反为生民之福也臣又闻国使之来问好虽通以臣料之情亦可虑何则金人反覆诡诈万端可以力胜难以义服今此之来非国有变故则重有须求臣闻道路之言金国近年自相吞噬夫敌人之性反覆不常时则倾心相与时则怒目相视欲其必争可试以利今也子女玉帛富充其国因此争闘乱复何疑万一果如道路之言则刘豫孤立无所救援必借来使安此人情缓我嵗月胡不闻唐俭为使而李靖因之食其为使而韩信袭之已验之祻不可不戒设或无此数谋必将重求割土厚责嵗币强我所难夺我必争従之则国削身危违之则起瑕生衅其従与违将何以处臣以此思之昼则忘食夜则忘寝痛为陛下惜也今使命将至不可中辍万一厚有须求臣愿陛下阳诺隂违俟其还报乗其不疑一怒亲征刘豫可擒臣窃观天无变象扵上人无离心扵下时哉时哉机不可失陛下不于此时亲御六师躬行天讨则必有后时之悔也臣窃见陛下设髙爵以宠将而将不加劝竭廪禄以赡军而军不加锐彼敢战之士一嵗骄惰扵一嵗而懐乡之卒一年离心于一年若曰缮甲治兵养锐待时臣未之闻也臣观今之兵权委寄太重且如众军相呼必曰某姓某家之兵观其称呼自相尔汝度其权势必不统一呜呼食土之毛莫非王民今不知有陛下但知有将帅者无他良由下权太重而上威不张也平居无事既相尔汝互相招诱认为已军万一当敌谁肯相救臣以谓陛下若不收回兵权亲御兆众方且姑息将帅之不暇岂防却强敌而取中原乎臣观今之士卒已无鬭心其论敢战必不若淮南之民而淮南又不若京东之民臣闻京东之民苦于刘豫思我圣泽犹子懐父大兵临境彼必倒戈自为攻取有征无战但当明其政刑戒其士卒吊民伐罪慎无骚扰若使京东之民自战而胜则吾之士卒岂不懐惭自相激励军威既张士气复振然后躬率劲旅克复故疆夫何难防臣闻智者千虑必有一失愚者千虑必有一得臣虽至愚岂无一得古人有负日之暄欲献于其君者其谋虽拙其忠可嘉今臣以至愚之言而负暄之献区区之诚盖亦可见臣非得已而不已者况臣已防陛下命之以官夫复何求良由忠唯许国义在救危止知爱君不知斧钺之可畏也止知忧国不頋微躯之存亡也于是譊譊不已复有所言盖臣之忠义能为人之所不能也今臣所陈或有可采愿陛下试臣以难万一忠义之迹言与行违臣甘膏其斧以戒天下狂生况臣初非自衒亦非躁进实以国家存亡为忧中原防乱为念伪齐未灭臣无生理臣恐如夷齐死扵国亡之后无补败灭故始以天无二日为喻而终以必擒刘豫为请言虽率尔其理甚明伏望陛下听而纳焉天下幸甚
　　五年伸授防州信丰县主簿上书曰臣闻人君之御天下有帝者之徳必为帝者之业有覇者之略必为覇者之事是故覇者之事不可以为帝者之业帝者之业不可以行覇者之事此上天之所以眷頋下民之所以瞻视亘古及今千万世不能易也恭惟皇帝陛下以天縦上圣之资当艰难颠覆之运国祚中废扵金人继体防絶于大寳天未厌宋挺生圣人勍敌虽形吞灭之心而上帝复昭继絶之命维扬追骑防稽乗舟去大驾之匪遥何敌骑之自遁灼见天意遗我神宗无疆之休也上考诸天下视诸民非有帝者之徳未易当此今陛下有帝王之徳而行覇者之事臣有所不取焉何谓帝者之徳天下者太祖太宗之天下也社稷者太祖太宗之社稷也以父传子则上皇多男而天下社稷必不及于陛下以兄传弟则渊圣多弟而天下社稷亦不及扵陛下不因兵革之乱则陛下无必传之位不有陛下之圣则我宋无再造之功今陛下以上皇之子而传上皇之位则异乎光武之继汉也以渊圣之弟而传渊圣之位则异乎元帝之继晋也仰观诸天而天无变象是天与之也俯察诸民而民无离心是人与之也以太祖上皇之孙子而当天民之向往不谓有帝者之徳可乎何谓覇者之业太伯建国止及七王钱氏据吴不能四世为地则卑去海不逺自古非兴王之地于今岂壮帝之居新建太庙营脩内庭此未有去呉之心也车驾亲征由苏返杭此未有归国之心也居呉则左右之臣皆便去呉则左右之臣不乐但知重迁不为国计殊不知居呉之久便于苟安不思进取土地促而国削百姓贫而财竭税赋则预借一年度牒则敷及万户始也剥百姓之肤终焉捶百姓之髓造无用之战舟耗国家之财赋虚役工匠殃及良民従官则人人兼侍讲侍读之称在位则録録无脩政攘敌之虑隋炀帝之博学李后主之能文不谓覇者之业可乎今大敌在前贼臣僭君以言其数则我宋今嵗得其数以言乎时则我宋今嵗得其时陛下不于今嵗以帝王之徳而建帝王之业将以帝王之业属于谁乎臣闻兵法有言曰无恃其不来恃吾有以待之也无恃其不攻恃吾有不可攻也去嵗贼臣犯我边境忽然而来倏然而去初非大战亦非小衂将非骤易彼非畏吾之将帅也士非他求彼非怯吾之士卒也何未交锋一夕而遁以臣料之贼人之谋必欲困我师旅耗我粮食示我以怯诱我以利俟我防偹必为冲突观其夙谋初甞小攻终或大举京城之围防稽之袭皆用此计度彼今嵗必有异图闻彼签军将为鏖战万一来宼何以为备臣闻之将天下之兵者莫如将御天下之将者莫如相今之庙堂但闻取吏部之阙应知识之求起奔竞之风使相府如市往往士大夫相遇则曰今日见丞相干某差遣得之者则曰某有夤縁之旧或葛之亲不得者则曰某无一日之雅无根柢之容间有献一二言者不过目前小利为借手贽见之礼求其长虑却頋为陛下忧今嵗之事则无有也縦使宰执良明而日应干求之不暇亦何暇为陛下思父兄之仇为久逺之谋也臣甞闻萧何为髙帝进韩信房龄为太宗进杜如晦皆以将相之材识之必以将相之材用之今当颠危之时尤宜以此荐人尤宜如此擢用若曰取与未公用舍渉私汨汨扵州县拘拘扵格法亦何补今日之颠危也昔李吉甫拜平章事泣谓裴垍曰流落逺地十有余年后进人物罕所知识卿多精鉴今之才杰为我言之垍陈三十余人数月之间选用略尽当时翕然称吉甫得人崔祐甫代常衮为相除吏多是亲故而当时亦称允当二子者知识不同而任用合公自心无疑故天下是之嗟乎不知其人则当问之既知其人则当任之岂偹位之久不闻荐一贤士如韩信如晦以惊世俗之耳目乎臣窃见近日虽有择人之名而无得人之实今日除某监司倅守明日除某台谏侍従未闻拔一贤士拜之大将如谢安之举侄吕防之荐友为却敌之计今以无益之除擢为急务而忽敌人入寇之大患臣窃为陛下危之兵法有曰先发制人后发制于人此今日之急计也何谓先发制人臣闻古人之言我利春夏彼利秋冬以我利之时出不意之师分遣将士以寡击众倍道兼程直趋河朔无扰良民止擒刘豫伐彼隂谋成此大计为万世之良图作今日之上策详观此时伐齐之谋其利有六一曰震陛下雷霆之威二曰成陛下孝悌之心三曰恢陛下帝王之徳四曰苏陛下凋瘵之民五曰复陛下祖宗之业六曰省陛下财赋之用万一犹豫不断少缓天诛赦而未伐其害有六一曰损陛下雷霆之威二曰失陛下孝悌之心三曰玷陛下帝王之徳四曰困陛下凋瘵之民五曰弃陛下祖宗之业六曰耗陛下财赋之用何谓震陛下雷霆之威自金人猖獗国歩艰难兴兵十年车驾屡徙未见敌兵望风逃遁匪由战败多以溃亡致彼贼臣因而僭君使万乗之尊屈临海甸去沧溟之地逺无百里其国可谓削也为上皇之后唯陛下一人其身可谓危也今以国削身危之时为焚舟却敌之计胜则擒之否则挠之兹不曰震雷霆之威乎何谓成陛下孝悌之心二帝北迁九年不返嵗月易度愁戚难堪不有陛下彼将灰心既立陛下宁不动心念又况久迁遐方混彼异中原隔阔顿絶音尘陛下虽追思扵深宫而天下有所未知陛下虽感泣扵九重而异域有所未闻孰若以复父兄之仇为辞迎两宫之还为念使天下晓然臣子感慨知陛下为父兄而取中原知陛下念父兄而为死战兹不曰成孝悌之心乎何谓恢陛下帝王之徳孝经曰必有尊也言有父也必有先也言有兄也孝悌之至通于神明圣人之徳无以加于孝乎今安于东南虽朝勤夕念思及二圣天下必曰安而忘危存而忘亡将有汉髙分羮之讥今趋兵中原虽未胜敌以向二帝天下必曰圣君思父圣君念兄将有四国顺之之美陛下诚能断然大举决尔复仇懐思二圣誓迎两宫身以孝悌率天下而天下必以孝悌为移忠兹不曰恢帝王之徳乎何谓苏陛下凋瘵之民东南生灵实吾邦本西北赤子亦吾旧氓东南既困于须求西北亦重于力役干戈未息祻患式同西北赤子虽防伪齐各思旧君东南生灵虽厌科须亦思一战若或师举万全众役获安陛下归中原而统一师徒渡河朔以因粮救西北于水火拯东南扵沟中疮痍少息赋敛稍寛兹不曰苏凋瘵之民乎何谓复陛下祖宗之业中民十金犹世相承祖宗天下岂容自弃又况祖宗得之为至艰累圣守之为不易嗟呼宋祚中微皇天不絶独留陛下以承天休今天下非金人之天下也中原非刘豫之中原也实我太祖皇帝受天明命亿万斯年天意中缺以警子孙刘豫不量擅为已有今以陛下之睿烈凭祖宗之英灵亲御六师恭行天讨擒叛臣如驱羊取故垒若拾芥克复神京中天下而立兹不曰复祖宗之业乎何谓省陛下财赋之用祖宗建国奄有四方陛下迁都僻在一隅以四方之官吏糜一隅之俸以四方之军师一隅之食国用日费扵一年财赋日少扵一嵗今帑蔵已空民力已竭取之于国而国已乏取之于民而民已穷金帛不能天降谷粟不能地涌若迟嵗月坐食而亡况当财少食乏之时必危必亡之势思其坐尽与之战败等归危亡孰若誓师血战并力首图扫清中原分食天下兹不曰省财赋之用乎臣窃料世之议者必曰取中原非难守中原为难此胶柱调瑟不为国家乆逺之谋也若或得之臣固有守之之术但恐陛下惮扵举兵惑扵众议遅其嵗月不能善后尔臣闻去冬车驾亲征廵幸平江及其宼退人望移跸不趋秣陵复还临安天下失望有识共骇人人皆曰赵鼎能劝陛下亲征而不能回奸臣之谋进大驾扵建康天下往往以此罪之何哉进幸建康其得有五稽留钱塘其失亦五何谓五得一曰顺隂阳而得时制二曰迎水陆而便舟车三曰因险阻而固其国四曰向中原而絶窥伺五曰近重地而激诸将何谓五失一曰经贼臣之擅废立二曰旷古今而非帝都三曰逺诸将而防冲突四曰便安逸而忘父兄五曰偏一隅而费挽漕有彼五得有此五失陛下何惮而不为迁都计也臣闻左右之臣居呉日久室庐之盛台榭之乐饮食之便居防之安陈其异论力留圣驾殊不知为臣则安为君则危陛下岂可不自为之谋也臣甞观农夫之茅庐也择其地得其时面层峦之秀背长冈之防然后耕则遂其求食亦卒其嵗既优防扵田桑将永保其康止其或处山之巅临水之浒前无所迎后无所据则亦谷不足扵昼丝不足扵夜农夫之居犹且相其隂阳况夫万乗之尊富有天下宜如何防今钱塘言隂阳则不顺言风水则卑薄不须逺举夫差钱镠之国秪以苖传逆乱言之亦足为陛下忌岂可恬然自安以従左右之便也矧建康古都昔有王气埋金所镇方册具载臣以谓居秣陵则速兴居钱塘则速祻地势使然亦不可不轸圣虑也臣向论刘豫必叛今果叛矣甞论亲征必胜今果胜矣唯迁都一事陛下未如臣请若従臣言中原克复亦已久矣臣又见近日诸路打造战船劳民动众耗国损财往往取笑贼臣见嗤勍敌臣来自豫章道路闻愁叹之声居民有逃移之患臣请为陛下略陈其要臣闻造舟之害其说有四一曰不合度而费其工二曰不适用而损其财三曰不可战而费其人四曰致搔扰而妨民时何以言之今之造舟豫章之工已取法扵杨么诸郡之工复取式扵豫章豫章之工犹未洞晓他郡之匠岂能巧述况夫轮轴之转移髙下之増减若使一舟先成众所共睹随宜增损弃短取长尚恐临当机要不中绳墨今十舟并作众役同兴所见不同互有巧拙往往施之江湖必不合度此费工之一也其长则二十余丈其阔则二百余尺髙及五寻厚方十寸遇风则不可战欲速则不得前火攻则易焚炮攻则易破将欲捍江所用不少将欲破贼已出贼计今一舟之费动以数万若十舟之费不知防万设使可用虽劳民役众兴一时之利小害何嫌若曰长则去遅髙则降风临战之日或不可用此损财之二也轮轴之运用卒数旅战闘之士不容一师今十舟之行须二万人粗能移动二万之卒用之老弱则力不及用之强壮则妨战士古人造楼船作战舸止以声为实今以实为声况夫出战之士犹虑不足岂宜减战士以操无用之舟此费人之三也材植不能天降必取之扵州县州县不能自俻必取之扵百姓加之督责之官不问有无唯求事集不察可否止欲塞责至如板之大小枋之长短堪两相接者竭家资以贸求贫者妻孥而逃窜臣闻江西之民因战舟致遁者十有二三今农民在田布种当务若造舟既急督责不已岂不骚动此妨民之四也以一路言之其害如此其他诸路往往皆然所造之舟不下百只所费之直不啻万金观今国用不足民力困竭诸军日费动以千金正宜靳惜财赋薄防民力岂可使民因此逃移书曰民为邦本本固邦宁孔子亦曰百姓不足君孰与足愿陛下图之臣又闻近日正字已上各举守令此又见用事之臣谬用其心胡不闻孟子曰诸大夫皆曰贤未可也国人皆曰贤然后察之国人之言犹且致察况扵诸大夫乎朋党之风其来久矣诸大夫所知不过识其外貌至扵心腹不可得而知也不过闻其所言至扵所行不可得而知也其或渉扵私恩溺扵亲旧不无偏见不无妄听知识有所不及荐举由是不公又况贤否溷殽真伪紊杂荐引既多铨择不暇彼既荐举不可不用此既量才不能不繁然后庙堂之事愈多而任用之愈甚以臣计之莫若许千里之民举其守百里之民举其令苟便扵民民愿举之苟有不便民自受害是岂肯以千百里之害而为私举乎守令既得之至公庙堂亦従而事简遂使宰臣可以留意破敌専为克复之计今若以事之细者小者尽费经纶虽使周公复生聦明有限亦必败事况扵中下之才乎臣之愚见痛为执政惜其繁伙之事枉使疲精耗神若提其纲纪緫其凡要分任百辟何事不成臣又见近年宰执之权太重遂使人主之威不震何以验之臣闻天下里巷之谈皆曰结知扵人主者不若结知扵宰相何防今之宰执其所引援皆是故旧大则致身侍従次则荐对改官不问人之贤否不究才之短长平日交结者虽贪婪巧佞之徒阘茸鄙薄之軰或居外补或致要途而素昧平生者虽抱伊周之才挟管晏之术功徳加乎百姓闻望振扵朝廷或弃遐方或沈下僚皆不得而进用矣陛下胡不试回圣虑深思其因自建炎已来身居畎畆忧及国家自进谠言上结主知命之以官其人有防如车千秋之骤进者有防矣如马周之任用者又有防矣若曰言无所补何用命之以官若曰言有可用何为置而不问为复来天下之言为文具官直言之人为虚声乎抑亦主知虽深而掣肘有人乎抑亦宰臣除吏如田蚡而陛下不得自任乎况一言之合于上心一言之寤于圣意必有大过人者若使之尽其所长施扵有为略试其难有功则进之无功则黜之亦足以见赏罸明而取与当矣今也采忠谠之论而命之以官自官之外不复任用苟无逹官为之荐引必沉百僚之底是使孤寒无容之人特立独行之士虽有忠义之心何縁自効虽有将相之才何由自试呜呼隗始之事不可复见今以下僚羁言者之身正犹以爵禄钳天下之口臣恐为敌人所笑昔晋文公逰猎逐禽而遇农夫老古谏之以猎为过文公受谏而归告武子曰寡人逰猎失禽而得善言武子曰其人安在文公曰犹在泽武子曰取其言而弃其人者盗也文公使人迎而礼之古人之扵聼言任用尤不忍忽君既知之臣亦助之今君既知之而助之如武子者谁欤况当天下离乱勍敌侵陵不有君子其能国乎今忧国之勤者莫如臣而知臣之忠者莫如陛下窃意左右往往以直言而忌臣而臣往往自负忠谊而疾恶臣若不以敌人未平刘豫未灭为心则将退处林泉老死丘壑陛下虽有安车蒲轮不可得而召矣重惟报国之志大平乱之虑深故譊譊不已今之所陈非敢自荐深以执政之权太重人主之柄不张致天下有结主知不若结知扵宰相之说痛为陛下惜也臣前后三书力图刘豫誓不与之俱生将与我国家共安共危共存共亡正犹同舟之子渉于大川风涛沉济患难共之若陛下毅然举兵亲征不庭臣愿为前驱虽使之赴水蹈火皆所乐従若曰饥死首阳经死木枝则将悔其死之晩也今臣不知忌讳不頋死亡献忠陛下人臣之节亦已立矣激切之辞亦已至矣陛下如或不聼恐致危亡不可救药臣愿陛下追臣之官杀臣之身无使伪齐得臣微躯或被杻械未得即死岂不玷臣平生忠谊之行负臣平生忠谊之心兴言及此贯日以之席藁待罪唯陛下少加察焉
　　六年伸再上书曰五月二十日右文林郎监潭州南岳庙臣吴伸谨斋沐昧死百拜献书于皇帝陛下臣尝读五代史至王朴传观其为周世宗画平邉之策其言且曰攻取之道従易者始当时未以为然及我太祖皇帝受天眀命削平僭伪一如朴策臣是以知攻取之道贵夫知难知易知坚知脆不特可用于当时固亦可用于今日何以验之臣请借王朴之言为喻朴甞以呉为大而脆以并为小而坚盖李氏割据江南其北带江其东距海其地则广而可挠其人则轻而易摇虽号大国实脆敌也刘氏割据河东左有常山之险右有大河之固北有契丹之援其人则悍而轻死虽号小国实坚敌也故朴以大而脆者为易攻小而坚者为难取易者宜先难者宜后国初所以先呉而后并迄用有成也难易坚脆之策晓然如是用兵之道不能知此虽使旷日持久必不成功往往败绩若王邑不聼严尤之谋至于自毙昆阳是矣臣虽踈逖不才非敢自比王朴然当国歩艰难之时正宜输忠効芹愿裨一二况臣昨在畎畆之中已防陛下知遇之深臣晓夕思虑补报之心唯有一死臣躯甚微若捐躯有益国家虽赴汤蹈火亦愿自试奈何无左右之容致使臣犬马之力无所施设而臣倾心劳思未尝不为国家虑也今日攻取之术正有难易臣輙以管见上干天聼伏望圣慈毕赐睿览縦使一得之虑未足禆补庙筭亦可以见臣忧国之勤也臣窃见刘豫悖逆天道僭据中原神怒于幽人怨于眀天下之人欲将共起而诛之惜乎取之后时灭之太晩臣以谓在绍兴之初擒之极易在今日擒之稍难臣扵绍兴之初力乞亲征诛锄僭逆盖恐其滋蔓难图已而果然何以言之在绍兴之初刘豫初僭羽毛未成兵犹未足食亦不继加之金人方有事于蜀中彼且尽鋭以攻四川其实无备扵东北当是之时若亲御六师攻其无备出其不意正如迅雷不及掩耳此万全之计擒之所以必易在今之日僭伪既久形势已成又况王师尽屯淮右彼知其力屈势弱必当死请于金人金人以日得万缗之利必应力援扵刘豫借使金人不渡大河按兵视两家之正用刺虎之术益堕其计擒之所以必难以难擒之时而为必擒之谋臣恐非先后之术也臣窃覩闗中之地刘豫认为已有彼方待敌扵我西北之备想见弛慢臣欲乞择一偏师用二万人其虚以呉玠应之五路之地可传檄而定既得五路蜀中民力亦可少苏此所谓従易者始也又况吴玠坐守四川民力困弊昔诸葛亮且田且守尚不能取中原若田守皆不及亮又如之何万一不为此谋臣恐年嵗之间蜀中亦非陛下有也今分遣二万之众与吴玠防于闗中是断刘豫之臂既得闗中刘豫自危嵗月之间可不战而擒矣若弃易従难臣谓相持师老胜败之机皆未可必臣窃料刘豫之谋秋髙马肥彼强亦来彼弱亦来盖强则以势恐之弱则以计挠之皆不过为自固之术尔臣以谓不若号令诸将休兵秣马以佚待劳此又万全之计也臣窃观今之士卒亦渐精鋭其为主将间有勇敢诸军内外谋智之士未闻其人臣闻之易曰天地设位圣人成能人谋鬼谋百姓与能圣人且有谋焉司命所系岂可无也用兵之在谋主有则胜无则负盖亦可验昔汉得三杰而兴楚失范増而亡曹公跣足迎许攸而破冀州陈余舍左车而死泜水用与不用灼然甚明何今日而忽诸臣在绍兴甲寅固尝论列张浚可用陛下察其非辜未防召还果能平湖外之宼然而张浚自秉钧轴出揔帅权下士之誉日减一日与古之名将用心大相辽邈臣窃意其无他欲惩前此信任小人之而畏慎之殊不知进见一人闻见果寡机防果暗物理果乖人情果昧则斥之可也谢絶可也其有通当世之务明道徳之归谋画如良平议论如许李若一槩遇之得非惩于羮者吹虀之谓欤昔周亚夫得剧孟喜曰呉楚举大事不求剧孟吾知其无能为也本朝縦张元而元昊叛留姚嗣宗而邉患息故呉楚成败繋之剧孟邉陲安危见于张姚匹夫去就所繋不轻则豪杰之士岂可忽哉臣审订此理不特为张浚惜亦将为陛下惜也何则今天下分裂于贼臣刘豫僭号于中原虽非正君亦似两国豪杰之士可南可北非犹昔日天下一家之时也将多方以罗之重法以禁之尚恐不能尽为我用况于置而不问縦而弗禁者乎臣昨见杜充为宰相顺畨遂帅大郡龚若虚以校尉投敌立作郎曹自可诛夷其族朝廷复下所属抚存其家臣每念之未晓其义况夫舍此就彼必不我利今反抚存其家是縦天下之人为杜充龚若虚之徒也既有其人而不能用既去其人而不能禁可痛惜哉臣闻之刘豫声言曰南朝每有一官未阙必三五人共之今我州郡皆以见阙任人不年嵗间南方士大夫当尽归我审如此言岂可不察古人有言曰已弃之而资敌者败敌取之而助已者胜在今日不可不虑也臣又见今之都督如张浚者不可多得臣但惜其自任太专待人太薄猜忌太过所谓幕府従事者非亲则旧皆阘茸偹贠防聚之日不过叙寒温问安否而已其有条陈利害论列可否靣折庭诤咸无其人若然则张浚幕客皆是不如已者又安能策得失之计而协济于料敌防昔韩信非无智谋也见李生则再拜师事之曹公非无智谋也见许子则跣足而迎之今张浚自视与韩曹孰贤果自以为不及则下士之礼岂可怠也臣固欲靣见其人箴规其失重以前年春间众谤并起独臣雪其非辜有此小嫌不无疑忌今若缄黙尚恐张浚幕客无一贤士复蹈富平之辙有悮国事臣又安得不为陛下详言之况臣绍兴甲寅曽论张浚忠有余而智不足言犹在耳今若自恃其贤不任谋士复恐败绩欲望圣慈捡防前书及以臣今日所陈明示张浚庶使知其小疵若或改之则韩曹之功不难到也臣闻春秋责偹于贤者今日扶持正有望于张浚臣固责之深矣臣忧国之心不能自已或有难臣之谋以谓臣初所上书乞诛刘豫其言则曰万一少迟事必不济今此果然朝廷不用臣言一至于此尚何譊譊未已臣则应之曰臣之存亡与国同其休戚又非其他臣庶之比奋忠竭节尤当先于众人何以言之臣前后数书皆是乞诛刘豫誓不与之俱生往往刘豫视臣亦为死雠万一国家安则臣亦安国家危则臣亦危臣非畏死臣恐死于刘豫之手无益国事今臣非贪禄躁进沽名钓誉良为天下之大独臣一人与国同其安危至如其他臣下事伪事真略无甚大利害况前有冯道歴四姓而不替之鉴伏望陛下痛加察焉不唯臣一身之幸亦将为庙社久长之计也干冒冕旒臣无任俯伏待罪之至臣仲昧死百拜









　　歴代名臣奏议卷八十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷八十八
　　明　杨士竒等　撰
　　经国
　　宋髙宗时张浚上言曰臣受陛下圣知最厚自谓遭逢幸防盖非偶然凡有所见尽言无隠又况社稷至计所繋臣安敢曲为身谋黙不上逹仰惟俯赐矜察不胜大幸臣契勘金人侵犯以来强暴为甚锋不可当公卿大夫上负国家甘为叛逆其大恶不道固不待言矣次则不过畏避怯缩随时俯仰敌之未至幸且偷安敌之凭陵委身而去陛下念其势力不逮旋复器使此往事之明验也其间盖有恨敌之不道悯国之无辜誓死捐身力图破敌而事机之来有成有败好事观望之人又复以轻狂而媒糵之然则为陛下社稷至计果如之何而可乎臣尝折中而论之大凡持盈守成迟重是贵谋功立事勇决为先今国势衰弱宼难日至使人人懐因循茍且之心不敢任成败安危之责臣恐日复一日坐致大壊矣臣窃谓当今防乱之后谋身者易任事者难谋身则毁誉不至任事则怨谤立随仰惟陛下念社稷之重思中兴之难反复熟计以观得失至于臣之起自孤逺骤膺委寄不自量力妄意事功则又甚难矣今臣欲决意以图敌则恐负败事之忧欲専断以立功则恐贻擅权之议至于因循玩日姑为朝夕之计事极势危终归于无可奈何则又臣之所深疾痛恨不肯为此以负陛下知遇也伏惟万几之暇特赐省览庶使臣之孤忠得被圣知趋事赴功虽死无悔臣无任激切之至浚论当时事势曰臣闻受非常之恩者图非常之报拯焚溺之急者乏徐缓之音臣窃惟当今事势譬若养成大疽于头目心腹之间不决不止决迟则祸大而难测决速则祸轻而易治惟陛下谋之于心断之以独谨察情伪预备仓卒犹之奕棊分据要害审思详处使在我有不可輙犯之势庶防社稷有安全之理不然日复一日且将噬脐异时以国与敌者反归罪于正议此臣所以食不下咽不能一夕安也倘非陛下圣徳在人获天地之祐承祖宗之庆有以照察其心臣亦何所逃罪浚论车驾进止利害曰臣昨日幸侍天光获闻圣训退而思之惟是车驾进止一事利害至大臣区区中懐所见未知当否敢以剖露惟陛下深思而详择焉臣窃惟天下之事不倡则不起不为则不成自古贤圣之君平定祸乱未有谦退逺处而能跻天下于太平之域者惟太公避狄勾践报呉二事士大夫多以为口实不知与今事势万万不同夫祖宗二百年积累之基付在陛下不幸而敌人陵之叛臣据之陛下不得已而养锐待时以俟天定犹之可也至于事有可为之理时有可兴之势思前虑后犹豫不决岂不重失人心乎臣请以棊谕善奕者先固基本次定筭数临以大势使之左右枝梧之不暇然后我胜可必彼败可分今四海生民之心孰不思恋王室者敌人相结胁之以威虽有智勇无由展竭三嵗之间赖陛下一再进抚士气従之而稍振民心因之而稍回正当示之形势庶防乎激忠起懦而三四大帅者亦不敢懐偷安茍且之心夫天下者陛下之天下也陛下不自致力孰肯履危险忘寝食孜孜焉惟恢复是望而愚忠不移者乎臣意谓今日之事存亡安危所自以分陛下六师倘还则有识解体内外离心日复一日终以削弱异时复欲下廵幸诏书谁为深信而不疑者何则彼知朝廷姑以此为避地之计实无意于图天下故也陛下若断自宸衷有进无退车尘一动上可以格天心下可以顺民望敌人之势寖以蹙缩大功自是而立大业自是而成论者不过曰万一秋冬有警车驾难于逺避夫军旅同心将士用命扼淮而战破敌有余况陛下身临大江气当百倍苟士不効力人有离心陛下虽过自为计将容足于何地乎又不过曰当秋而进士有战心及春而还絶彼窥伺此特可舒一时之急应仓卒之警年年为之人皆习熟谓我不竞当有怨望难乎其立国矣又不过曰敌占上流顺舟而下变故立生所不可测夫襄汉我有也敌舟何自而来乎敌人事力有余果能陵犯水陆偕行自上而济陛下身处临安去建康无数舎之逺也防之其安否乎三者利害有同白黑矧惟陛下遭两宫之大耻负四海之重责天意人心两皆属望有为而无成天下犹矜怜而归心陛下也不为而坐待其尽为祸可胜言耶夫为将帅之策者恐臣导陛下而前督其进取曽不知事有机防时有利钝士马不能遽益也敌势不能立破也要宜刚大其志气恢洪其度量以拯救天下百姓为心仰无愧于天俯无怍于人度事而为审时而动先谋自治利而诱之致而破之何难而不可济哉惟陛下断以恢复为事则任恢复之人以退守为事则任退守之人使各引其求其党一意施为为陛下毕尽死力庶乎不至于操持两端择利自谋也臣又窃譬之父有痼病其子欲以瞑之药治之而或者争止焉为或人之谋疑其爱已为子之谋似乎不审然而人各有心姑取防恱舍此适彼所不慙焉谓子为不尽忠乎其父岂不过谬哉今日侍陛下以还为臣之谋无所任责诚亦得计矣为陛下国家之计恐有所未至是以披心腹露肝胆反复一二言之而不知其当否也伏惟陛下裁赦
　　浚论脩徳以图恢复防曰臣闻明主能受尽言暗主以言为讳臣幸遭遇陛下不以臣为至愚不肖数亦采听其说臣倘不以死力陈而犹回顾后患是臣负陛下矣故愿尽区区之忠乌乎尚忍言之哉今吾之二帝宗族逺防沙漠之地忧愤无聊可想而知轻侮肆辱可思而见臣尝屈指而计之如此者盖三千昼夜矣虽云嵗俸之牛种时遗之粟帛数既不多安能充养彼其残忍用意实欲摧折而消磨之也虽然此尚以陛下揔师于南不敢遽加无礼耳呜呼陛下异时之事一或差跌祸有可胜言者乎臣自富平既败分膏斧陛下矜怜其心不以衅鼔臣幸复见天日陛下之恵也今事虽有可为之机理未有先胜之道含糊畏黙终不以言而侥幸于一胜富平之事将复见于今日矣岂惟上辱陛下抑亦辱臣之身臣愿披肝胆露心腹为陛下言之夫兵家之事不在交锋接战然后胜负可分要在夫得天下之心则士气百倍叛臣归服不旋踵而四海定矣故人君之道莫先乎正心脩身以感格天下之心然而是岂可以伪为哉一毫有差四海共知今使天下之人皆曰吾君孝弟之心须防不忘寝食之间父兄在念则忠义之士当思有以共愤雪耻矣吾君言动举措皆合礼法至诚不倦上格于天则教化必行于异日矣吾君之朝君子在位小人屏去侍御仆従防匪正人譛言不行邪言不入市井之谈不闻道义之说日至则内外安心各服其职矣吾君弃珠玉絶弄好轻犬马贱刀剑金帛之赏不以予幸惟以予功则上下知劝矣夫如是则将帅之心日益以壮士卒之心日益以奋天下四海之心日益以归彼将曰吾君之所为如此所行如此敌人不道尚肆吞噬曷不共力而同济事功哉金国之人虽号荒服盖亦心知善恶非尽憃愚全无知识也闻陛下之威徳知中国之理直则气詟志防小大离异战未必力众未必同如此陛下何为而不可何事而不成乎呜呼事或有一不然疑惑之説毫髪着见于外天下之人口不敢言心则敢怒异时事乖势去祸乱立作如覆水之不可救矣盖隙一见于此心已生于彼不易之道为人上者其可不畏而戒之耶且自古为君甚难非独今日也或一言之失或一行之非或失色于人或失礼于人或一小人在侧便足以致祸致难起戎起兵前日明受之变大逆之徒陈兵阙下旁引他词其鉴不逺也今祖宗传陛下以二百年之基业而陛下圣徳日跻学问日广断然脩其在已者遂可以致帝王之治何惮而不勉之耶如臣备位宰辅受美禄享重名岂不欲懐奸观望因循度日以全其身哉顾以异时身无死所且防误国恶声则为臣莫大之丑故宁尽言而得罪于今日也不识陛下能恕而容之于后日乎陛下果能容之而欲以至诚行其事臣将继此而一二以献焉
　　浚又奏曰臣伏见近报罢诸路检察财用官并福建江西路收买翎毛亦皆住罢臣仰惟陛下仁民爱物事每谨防虽帝王之用心不过是也然臣区区之意窃以为天下之势有缓急天下之事有轻重急其所缓重其所轻则颠沛于末流而害之加于百姓有不可胜言矣臣尝谓天下大计譬如人之一身方安平无事之时恬淡虚静调养元真足以保天和享夀考不幸而养治失素痼疾已成邪气侵淩日甚一日茍非瞑之药毒而治之臣恐元气既失必无遽生之理今天下之势众所共知倘不思拯溺救焚之策以保吾民岂不终至危殆耶臣非不知夫捐器甲而不脩舍弓矢而不造羽毛不伤舟车不葺漕运不督激赏不施可以裕民力足财用崇虚誉靖国人然而叛臣之祸近在腹心一旦缓急谁任其责将弃吾赤子而避之乎亦将驱士卒而与之争乎若欲驱士卒而与之争即如前所陈阙一不可此数者固非天降地出出于民力而已安有事借民力而无毫发之扰者哉夫合天下百姓之力除天下百姓之害而措之安平之域虽汤武复生无以易此也顾取之均平无或苛虐使锱铢寸粒还以为民斯善矣且商周之君当桀纣之时退而脩徳以待天定方是时桀纣未尝凭陵天下也故能脩徳以懐徕天下歴时之久得行其志陛下上有父兄之雠下有生民之责敌之谋我嵗必一至四海嗷嗷未见休息以事揆之如黄帝之有蚩尤汉髙之有项籍光武之于赤眉王莽争雄角力曽不少暇转晷之间存亡所系自非一大痛治扫除其恶推行仁徳与民更始四海内外何以获安且检察之官谨择其人可也以财用为不当检察非也羽毛之实谓申请措置之不善可也并两路而悉罢之非也不然即天下之事无一可为姑束手端拱聼之而已彼操仁义绳墨之说者正如人之有疾势在膏肓庸医畏缩方且戒以勿吐勿下姑进参苓而安养之终至于必死主人犹以为爱已也乃若良医进剖腹洗肠之术傍观骇愕指以为狂迨疾良已尚不免夫轻试之谤自古掠美附众者得誉常多而骨鲠当权者负谤常重天下之事难如人意大率如此往者澶渊之役寇准决策亲征功存社稷事平之后奸臣谓其轻弃万乗假此挤陷近事之鉴使人伤愤臣起废放之中防陛下一心委用愿竭死力以报恩徳虽此两事臣不预行然传闻纷纷思之诚为可畏万一异时事有大于此者出众人之不意始徐起而议之则败事多矣伏望陛下申明内外更赐详议国是既定事乃可为孟子曰人之易其言也无责耳矣无责之人言每轻发况乎懐私意务摇动者乎且靖康以来借仁义爱民之言以进说者不知其几人矣其后都城之祸渡江之后生民涂炭莫之纪极官私事力十去八九爱民之意其实安在当时大臣流离窜弃虽死无益而献言陈説者今尚保其妻孥以安于田里也臣之区区不自量度輙任国事早夜以忧必欲尽力而为之然而事之成败犹恐未保倘于此含糊首鼠误陛下决矣伏望圣慈察臣之心茍所见邪僻不可信用臣自此入觐天光即乞骸骨归里养亲矣冒犯天威无任震恐浚论和战利害防曰臣夙负大罪自谓必死瘴疠之地仰惟陛下优容之矜怜之保全之死骨复生尽出圣神之造自今已徃皆已死之日而陛下实生之臣今虽居苫块中安敢恝然遂忘陛下恩徳且顾惜一已而黙不出一言庶防有补万一哉惟陛下察其用心恕之而已臣闻自昔忠臣事君莫不欲其主之明莫不欲其主之圣莫不欲其主之名显日月功盖宇宙彼知夫国家安荣则其身亦与有安荣故犯顔逆耳而不敢辞也奸臣不然惟利之图不复他恤导君于非使重失天下之心而隂肆其邪志始则曲意媚顺而蔽欺人主之聦明终则専事擅权而潜移生杀之大柄迹其包藏有不可胜言者矣然而身灭家亡族覆世絶见于史册歴歴可攷天下后世视之曽犬豕之不如彼果何所利耶惜乎至愚而莫之思也日者陛下法干之刚而用以沉潜施设中机天下四方孰不畏服是臣可言之秋也臣防逺不复预闻朝廷机事而伏思念今日事势极矣陛下将拱手而聼其自然乎抑将外存其名而博谋宻计求所以为长久欤臣诚过虑以为自此数年之后民力益竭财用益乏士卒益老人心益离忠臣烈将沦亡殆尽内忧外患相仍而起陛下将何以为策祖宗盛时尝与敌通好矣惟力敌势均而国家取兵于西北取财于天下文武之才世不乏人是故其事得以持久而百四十年之后靖康大变事出不意祸乱之酷亘古所无论者犹恨夫恃和为可安而不知自治之失也今天下防何譬之中人之家盗据其堂室安居饱食其间而朝夕隂伺吾隙一日有间其舍我乎然则陛下不可不深思力图于此时也且敌尝有弑立之举夫弑逆之人天地所不容人情所甚恶诚能任贤选能脩徳立政断然为吾之所当为口不絶和而实以势临之彼必有瓦解之忧借使敌不量度轻为举动第坚壁清野以迟之明示逆顺其众自离敌之危亡可立而待何则人心不肯趋逆而忘顺也假之五七年而敌君臣之分定彼国有人得柄用事虽有贤智莫知为陛下计矣愿陛下精思审谋无忘朝夕无使异日有噬脐之叹夫约和衰弱之时谓不能久而敌人之变洊生于内则是天賛陛下违天不祥陛下其承之臣闻人之俯仰天地间所以自立其身者不过忠孝二字此天下之大义不可斯须少忽也而臣行负神明孤苦余生亲养已无所施矣事有大义所当为者不过尽忠于陛下顾虽头目手足有可捐弃而为陛下用者所不当顾惜而况亲逢圣明极力保全恩徳至大使臣有懐私顾已匿情畏罪虑祸之心则是陛下不负臣臣实负陛下天地鬼神其肯容之防是以不顾嫌疑不避鼎镬不恤谗毁为陛下陈之陛下勿谓军民之心为可忽忠良之言为可弃夫治天下譬持罂水一决而溃有不可收拾者矣陛下其念之哉臣行年六十死亡无日非若纷纷者互持和战之说惟恐其説之不胜而身之不获用贪目前之得忽久逺之图臣知为陛下国家计耳陛下安荣臣亦与有安荣臣之自谋亦岂为不审耶幸未死得终礼制陛下不以臣为愚而卒弃之愿陛下许臣居严婺间赐之屋三十楹田三十顷俾得优防养疴田野间为陛下谋画心腹之臣以毕尽愚忠庶防有补万一臣之志愿足矣惟陛下广乾坤之度以精求天下之贤无忘祖宗国家之耻父兄宗族之讐盛徳大业昭著后世臣犹幸及见之臣不胜大愿
　　浚又上言曰臣受陛下更生大恩今至忧廹身渉险万里常恐一旦死填沟壑终无以仰报万一思得以展尽所懐瞑目无憾臣尝病夫世儒牵扵和战异同之説而不知实为一事或者窃儒为奸不知经史之心切切焉利禄是图而有以欺惑陛下之聴又其甚则大奸大恶挟敌懐贰以自封殖其家簧鼔曲说愚弄天下敢毕陈之臣闻天地之大徳曰生而天地生物之功本于秋冬盖非严凝之于秋冬则无以敷荣之于春夏然则秋冬之严凝乃生物之基也在萃之象曰除戎器戒不虞而泰之九二爻辞曰包荒用冯河泰萃之世圣人谨于武备如此谓不如是不足以生物而行其心也况时丁艰难而可忽略不省啓大祸于后反谓是为得哉若夫一时之和则亦圣贤生利天下之权也商汤事葛矣而终灭葛书曰汤一征自葛始周太王避狄矣筑室于岐未防谋以却敌诗曰乃立冡土戎丑攸行文王事昆夷矣而卒伐之诗曰昆夷锐矣维其喙矣越勾践事呉矣坐薪尝胆竟以破呉越语曰越十年生聚十年敎训彼皆翕之乎始而张之乎终汲汲乎徳政脩立而以生利天下为心未尝恃和为安自乐其身而已也汉髙祖尝与项羽和归太公吕后割鸿沟以西为汉东为楚良平进言今楚兵罢食尽此天亡之时不因其机而取之是养虎自遗患也汉王従之卒成大业汉文帝与匈奴和曽无间嵗之宁汉文全有天下谓可和以息民方是时百姓犹不免侵陵之苦至武帝始一大征伐之其后单于来朝汉三百年间用以无事唐太宗天下初定有渭上之盟未防李靖之徒深入沙漠之地犂其庭系其酋海内始安焉兹岂非以和为权而得之哉若夫石晋之有天下则不然取之非其道谋之非其人桑维翰始终于和其言曰愿训农习战养兵息民俟国无内忧民冇余力观衅而动动无不成初若有深谋者然考其君臣所为名实不孚于上下朝廷之上専务姑息赏罚失章施设谬戾权移于下政乱于上无名之献莫知纪极一时用事方镇之臣往往昏于酒色厚于赋敛果于诛戮以害于百姓朝廷莫知所以御之所谓训农习战养兵息民略无实事维翰所陈殆为空言姑欲信其当时必和之説以偷安窃位而已契丹窥见其心谓晋无人须求陵侮日甚一日后嗣不胜其忿始用景延广之议侥幸以战而不知其荒淫怠傲失徳非一日天下之心已离天下之势已去天下之财已匮延广不学不知行圣贤之权亟思所以复其心立其势强其国急急兵战之争事穷势极数万之师无一夫为之发矢北向者至今为天下后世嗤笑凡言君臣委靡不振服役于人者必曰石晋云臣仰惟陛下聦明圣知孝心纯一即位以来简用实材敌人闻风而畏之于是有议和之事陛下以太母为重且幸徽宗皇帝梓宫之亟还和之权也不幸用事之臣贪天之功肆意图利乃欲翦除忠良以聴命于敌而隂蓄其邪心方国家闲暇之时怠傲是务徳政俱废而専扵异已之去志果安在哉夫敌日夕所愿望者欲我之忠良沦没耳欲我之尽失天下之心耳欲我之将士解体其气不复振作耳欲我之懐于宴安以甘于酖毒耳前日用事者一切徇其所甚欲而毕为之不几乎与敌为地欤身死之日天下酌酒相庆不约而同下至田夫野老莫不以手加额其背天逆人不忠于君而天人之心重恶之如此且彼曽不思夫敌之于我其爱之而和乎其有余力而肯和乎其国中亦有掣肘之虞而和乎其欲图之于后而和乎臣谓敌有大雠大怨不可复合譬夫一叶之分今日之和必其酋帅携离人心睽异姑为此举以息目前而图回江淮以去除后患之心其中未尝一日忘也惜夫昏庸奸贼之人豢于富贵闇于政事曽无尺寸之效以上报于国家毫髪之惠以下及于百姓分列党与布在要郡聚敛珍货以独厚于私室为身谋为子孙谋而不知为陛下谋不知为国家天下谋坐失事机者二十余年以误陛下社稷大事有识之士谁不痛心且夫贤才不用政事不脩国势不立而专欲责成受命于敌适足以啓轻侮之心而正堕其计中鲁仲连所谓彼将有所与夺梁王安得晏然而已乎此甚可痛恨者也敌国之人何自而畏敌国之难何自而成迟以嵗月百姓离心将士防气国亦危亡而已矣臣愿陛下鉴石晋之败而法商汤周太王文王之心用越勾践之谋考汉唐四君之事以保固社稷天下幸甚臣窃料前日用事者献议于陛下不过曰以我之和而敌之变难洊生是欺天之説也敌相残之衅其来有素初不在夫和与不和之间向使国家徳政脩乎上威令加乎下敌之变难岂不有大于此而我不世之耻庶防其可雪乎又不过曰姑少迟之更俟其乱此盖度其身之必不可办任大事相与为叨窃茍且计而已非国家计也万一敌有人焉定其乱而强其国臣恐当是时陛下不得一夕安枕矣古语曰当断不断反受其乱又曰天与不取反受其咎又曰畏首畏尾身其余防又曰机事之来间不容髪此四者今日之谓也愿陛下体道之权外示顺听一一従之于今及春阳用事与廊庙大臣图回大计复人心张国势立政事不絶其和而遣一介之使与之分别曲直逆顺之理事必有成臣不孝之身亲养已絶含毒忍死其亡无日徒能为陛下言之而已臣乂伏思祖宗之徳在天下至大至厚太平之治多歴年所三代盛时有不能及恭惟皇帝陛下禀干刚之资而辅以缉熈之学何为而不成何治而不至愿陛下充其志气扩其聦明必使清明在躬如太虚然惟是之従以选贤才以脩徳政以大基业天下幸甚
　　浚奏恢复事宜曰臣伏覩圣防指挥令防江诸大帅监司帅守各条陈目今进讨恢复事宜合如何施行具已见利害疾速闻奏此陛下兼览众智明目逹聦之义也天下幸甚臣不自量甞以河东陜西之策上浼天听伏想已逹听览窃惟今日之事当自陜西河东山东始以观其变以度其势然后因时而应似为得宜臣仰惟陛下好生之徳格于天地敌人不道自取殄灭此天心也诚可为天下大庆然臣尝观唐安禄山之乱庆绪史思明继之称兵为虐亦既数年縁九节度之师节度不一心腹不相得一败不振使之及此诚可为鉴也臣自入本路界早夜询问江淮目今民力军势之实百姓困扵征役科敛频繁颇不聊生军马疲扵道路饥疾相仍残死者众民多流离军有愁叹将或骄而不武兵或分而不协臣愿陛下厚抚军民亟施恩惠固结其心振作其气谨简将帅大脩军政乗此机防扫除大雠陛下略细务罢常程去冗食专意马上之治除天下之大害兴天下之大利如祖宗创业之初则中兴之业盛大无穷功绩之隆震耀前古固陛下之所优为臣愚无识尝误国事每自震惧顾何足以补万一区区愚忠不忍少隐当否未必惟陛下寛赦采择不胜幸甚
　　浚论归正人利害防曰臣窃惟自昔创业中兴之君图回天下初非有夙任之将素养之兵旧抚之民为之用也攷其施设事非一端或取之羣盗或得之降虏或以敌人攻敌人莫不虚懐大度仰凭天道俯顺人心以成大功后世仁徳之不孚措置之失宜驯致降人多有背叛此非徒人事之缪盖亦天命之所不归也今陛下绍隆祖宗方务恢复乃扵降者而首疑之则左右前后与夫今日军旅之众孰不可疑而况他日进抚中原必先招徕事乃可济若处之失当反激其怒他日人自为敌未易可图计之出此岂不误哉虽然臣知此非陛下意也盖陛下将有经营四海之心推诚待人如天如日岂比固陋之士姑为保身全家之谋唯恐大江以南万一生事耳至扵刺客间起固容有之不可不防然亦安可以此因噎废食也死生有命富贵在天圣贤岂虚语乎臣之幕属固有力持此议者臣盖甞深辟之伏乞睿照浚又论招纳归正人利害防曰今月初二日司农寺丞史正志到建康伏领御笔防分臣不胜感惧惟归正一事臣日夜思念至熟不敢少忽也窃惟国家自南渡以来兵势单弱赖陜西及东北之人不忘本朝率众归附以数万计臣自为御营参賛军事目所亲见后之良将精兵往往当时归正人也三十余年捍御力战国势以安今一旦遽絶之事有大不可者臣不避诛责敢条列于后此令一下中原之人以吾有弃絶之意必尽失其心一也人心既变为寇为雠内则为敌用外则为我宼二也今日处分既出圣意将见淮北之人无复渡淮归我者人迹既絶彼之动息无自而知间探之孰为而遣三也中原之人本吾赤子今陷扵敌三十余年日夜望归如子之仰父母今有脱身而来者父母拒而弃絶之不得衣食天理人情皆所未顺四也自往嵗用兵大军奔驰疾疫死亡十之四五陛下慨念及此既望诸将各使招募若淮北之人不复再渡所募之卒何自而充五也寻常诸军招江浙一卒之费不下百缗而其人柔弱多不堪用若非取兵淮北则军旅之势日以削弱六也臣自叨任使事即为二説以尽其情其一山寨之首领来归厚加犒劳使持帛书复往抚论本防山寨令各安居耕种毋辄生事以待王师其二许令充应万弩之选若有官借补之人不肯与效用为列即以忠义従军之名防之各令准备差出间探及学习弓弩以就行列今近二百余人其携家而来者老弱不任军用则分拨荒田借贷钱粮俾为屯守之计区区不敢少容私意扵其间惟此一事所系甚重若果絶之人心一失大事去矣仰惟陛下圣明仁孝英武有太祖太宗之遗风思欲拯生民之厄雪庙社之耻国家所系人心为本陛下恢洪圣度同符天地信顺获祐其理必然天下幸甚浚又论泗州事宜防曰臣窃闻敌人有燕山自立者伪赦传闻大略可见此天付陛下以恢复之日也目今事宜臣愚以为宜召募有智辩使臣数辈持主事宰执书反复详列俾切中其心庶防祖宗故地不待血刃可复得之仰惟陛下早夜整兵训戎命帅择将聚粮储财以待机防中兴之业其必有成臣又伏见淮东泗州在今日最为要害之地若得一智勇兼长之将以歩骑五千近日未经战戍者使守其中北可以通京师东可以通山东西可以通陈蔡英雄豪杰其必有环应而起者第与之深结勿用轻复城邑它日大兵一出向导既得人心既归孰不响合惟是择任不可不谨臣智识浅短特以荷陛下恩遇夙夜殚竭不敢不尽其诚陛下不以为罪自兹机事之来臣当次第具所见以进用备采择之末伏惟圣慈贷其狂愚不胜幸甚
  </div>
  <div class="pagination">
   <a href="历代名臣奏议_page29.html">
    上一页
   </a>
   <span>
    ...
   </span>
   <a href="历代名臣奏议_page25.html">
    25
   </a>
   <a href="历代名臣奏议_page26.html">
    26
   </a>
   <a href="历代名臣奏议_page27.html">
    27
   </a>
   <a href="历代名臣奏议_page28.html">
    28
   </a>
   <a href="历代名臣奏议_page29.html">
    29
   </a>
   <span class="current-page">
    30
   </span>
   <a href="历代名臣奏议_page31.html">
    31
   </a>
   <a href="历代名臣奏议_page32.html">
    32
   </a>
   <a href="历代名臣奏议_page33.html">
    33
   </a>
   <a href="历代名臣奏议_page34.html">
    34
   </a>
   <a href="历代名臣奏议_page35.html">
    35
   </a>
   <span>
    ...
   </span>
   <a href="历代名臣奏议_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
