<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 53 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 53 页/共 66 页
  </h1>
  <div class="content">
   上神宗论助役　　　　　　刘　挚
　　臣闻孟子曰徒善不足以为政言人君虽有仁心仁闻茍不因先王之道为良法度以行之则亦不免于民不得被其泽恭惟陛下至诚好治忧念元元谓天下役法久失其平故慨然有意其大均之也然有司建议立法颇无以上副诏防而下协人情者臣请言之其法曰率钱助役官自雇人臣谓其事不可胜言而略陈其十害天下戸籍均为五等十七路三百余州军千二百余县凡户之虚实役之重轻皆不同今敛钱用等以为率则所谓不同者非一法之所能齐若随其田业腴疗因其所宜一州一县一乡一家各自立法则纷错数殊何所总统非所谓画一者其害一也新法患等籍之不得其实故令品量物力别立等第以定钱数然旧籍既不可信则令之品量何以得其无失不独骚扰生弊亦使富者或输少贫者或输多其害二也上戸常少中下之戸常多上戸之役数而重故或以今之助钱为幸下戸之役简而轻故皆以今之助钱为不幸优富苦贫非法之意其害三也新法所以令品量立等不取旧簿者意欲多得雇钱而患上戸之寡故临时登降陞补髙等以充足配钱之数疲匮之人何以堪命近日府界其事巳验其害四也嵗有丰防而役人有定数助不可阙则是助钱非若税赋有倚阁减放之期其害五也夏秋二税农人唯有丝绢麦粟之而助法皆用见钱故须随时货易逼于期防价必大贱借使许令以物代钱亦复有退拣壅滞及夤縁乞索之患其害六也两税及科买贷责色目已多使常无防灾犹病不能了公私之费又起庸钱竭其所有恐斯人无悦而愿为农者天下戸口日当耗欠小则去为商贾为客戸为惰游或父母兄弟不相保或抵冒法禁析而入下戸大则聚而为盗贼其害七也徼幸之人又能夤縁法意虚收大计如近日两浙科起一倍钱数欲自以为功而使国家受聚敛之谤其害八也夫既为之民而服役于公家廼所谓治于人者事人天下之通义也况乡县定差循环相代上等大役至速者犹须十余年而一及之至于下役则动须一二十年乃复一差今使概出缗钱官自召雇雇之之直不重则不足以募不轻则不足以给轻之则法或不行重之则民不堪命其害九也夫役人必用乡戸葢其有常产则必知于自重性愚实则罕至于欺公旧法虽有替名乡人自任其责今既雇募恐止得轻猾浮浪奸伪之人则所谓帑庾务纲运凡所以主财者不惟不尽心于干守亦恐县官之物不胜其盗用而抵冒法令罪狱日报至于弓手耆壮承符散从手力胥吏之职在捕察盗贼发行文书追督公事者则恐遇冦有畏逸之患因事有骚扰之奸而舞文鬻狱无有虚日其害十也夫民可安而不可动财可通而不可竭以臣之浅闻寡见而所列如此其沸于民口有大于此而臣未敢有言者其又何穷然臣尝为陛下博访而深计之盖天下差役莫重于衙前今司农新法一项云乡戸衙前更不抽差其长名人等并聴依旧将天下官自出卖到酒税坊并州县坊市人戸助役钱数以酬其重难臣谓此法有若可行然坊市十等戸自来已是应官中配买之物及饥馑盗贼河防城垒缓急科率郡县赖之今亦难为使之均出助钱外旧来官中将务给与衙前折役过分数然多是估价不尽亏却官中实数今既官自拘收用私价召卖则所入固多又应系衙前当役去处事件官为裁省使无旧日縻费而支酬之际稍优其数则人情必当乐为可寛乡戸重役而似无害民之事臣乞陛下将此一路法诏有司讲求其详若逐路坊钱数可以了得本路召雇衙前酬奬则乞详具条目行而观之以三二年间见其利则其他役法更革无难矣所有助钱之法伏望早赐睿断一切寝议以幸天下夫更令创制可以渐而不可以暴况欲内自畿甸外至海隅一概率钱可谓重敛又欲廹急而成之使生灵何以自全陛下安得不谨重其事哉【熈宁四年六月上时为监察御史里行】
　　上神宗分析曽布劄子　　　刘　挚
　　臣近曽上言论助役之法其害有十今奉圣防批送下司农寺曽布劄子条件诘难奉圣防令臣分析者窃以助役之法大臣主之于中书有中书之属官及御史知杂者讲画于司农寺有大臣所选择监司提举官行之于诸路上下布置其势若此可谓易行矣然旷日弥年未有定论可以为法者其故何也不顺乎民心而巳矣民之所不欲古今未有可以势力彊而成者也故虽命使者奔驰道路禀之于内而劫之于外然其拟议参差条制殊异纷然自不知其可行之计则此法利害明若观天矣臣有言责者也是故前日采中外士民之说敷告于陛下令司农寺之辩说既如此陛下以臣言为是耶则事尽于前奏其可以覆视陛下以臣言为非耶则贬黜之而已虽复使臣言之亦不过所谓十害者是以不复条陈不唯费辞文过烦紊天聴而风宪之官岂与有司较是非胜负交口相直如市人之纷竞者则无乃辱陛下耳目之任哉谓臣等险诐欺诞则上有陛下之聪察而下有中外之公议所谓中有向背则臣所向者公所背者私所向者义所背者利所向者君父所背者权臣今辨助法之利害而无故立向背之论以朋党之意教诱天下此可骇也所谓曾无畏忌则陛下之法臣所畏也陛下容受忠直臣为御史实不敢隠情自为忌讳今司农欲使臣畏忌权臣则诚臣之所不能者也伏望陛下将臣前后所论助役章奏与司农之言宣示二府大臣中外百官以考是非若臣言有所取则乞速罢助役以安天下之心若稍有欺罔则乞重行窜逐以谢专权之人而戒妄言者【熈宁四年七月上时为监察御史里行】
　　上神宗分析曽布劄子【系第二状】　刘　挚
　　臣昨日准圣防批下司农寺曽布劄子为诘臣所言助役事寻巳具分析奏闻去讫臣窃以耳目之于人也事物过者必见必闻以赴其心而心必受之未有不信其耳目而反以其能视聴为疑者先王以言置官代天子耳目内外相信无以异于一体之相为用也其言虽直必容虽多必受则国家安治不然则反此故谤木谏鼓不设危乱之国鼎镬斧锧不在圣明之朝恭以陛下躬上圣之德好问乐善凡延见臣下虽贱官小吏必温恭和容以诱达之此尧舜之盛也然至于臣等以职事为言则使之分析者中外皆知非陛下意乃司农挟宠以防改作大臣设法以蔽聪明尔因事献忠敢一言之今天下之势陛下以谓安耶未安耶治耶未治耶茍以为未安未治也则以陛下之睿智言动起居躬蹈德礼夙夜励精以亲庶政而天下未至于安治者将谁致之耶陛下即位注意责成倚以望太平而自以太平为巳任得君专政安石是也三二年间开阖动揺举天地之内无一民一物得安其所者盖自青苗之议起而天下始有聚敛之疑青苗之议未允而均输之法行均输之法方扰而边鄙之谋动边鄙之祸未乂而漳河之役作漳河之害未平而助役之事兴其间又求水利也则民劳而无功又淤田也则费大而不效又省并州县也则诸路莫不彊民而应令又起东西府也则大困财力禁门之侧斧斤不絶者将一年而未已其议财也则商贾市井屠贩之人皆召而登政事堂其征利也则下至于厯日而官自鬻之推此而往不可究言古之贤人事君行道必驯致之有渐持久而后成至于设施皆有次序今数十百事交举并作欲以嵗月变化天下使者旁午牵合于州县小人挟附佐佑于中外至于轻用名器混淆贤否忠厚老成者摈之为无能侠少儇辩者取之为可用守道忧国者谓之流俗败常凿民者谓之通变能附已者不次而进之曰吾方擢才不可招者为名而斥之曰吾方行法凡政府谋议所以措置经画除用进退独与一属掾曽布者论定然后落笔同列预闻乃在布后故奔走乞丐者布门如市虽然犹有系国家之体而大于此者祖宗累朝之旧臣则防刻鄙弃去者殆尽国家百年之成法则刬除废乱存者无几陛下岂不怪天下所谓贤士大夫比嵗相引而去者凡几人矣陛下亦尝察此乎踈旧臣则势位无有轧巳者而权可保也去异已者则曰凡要路皆可以用门下之人也去旧法则曰今所以制驭天下者是巳之所为而陛下必将久任以聴其伸缩也嗟夫此事之实也其名则曰革而兴治是以陛下乐闻其名而难察其实也夫赏罚号令乃陛下所以砥砺天下而鼔动四方以为劝信者今有人焉能舞公事以倾勲旧造大狱以逐官吏其事是耶乃其职尔何至超任以为职司耶赵济是也又有人焉以渭源田欺罔始既以此得罪而终复以此増秩王韶是也程昉事漳水以兴大役困一方而无成功赵子几挟情以违法禁案吏以防民言则皆置而不问乃是赏反施于圣人之所当罚罚不及于王法之所当诛也畿邑之民以助钱为诉也陛下圣防令召情愿东明知县以不能禁民有诉而被劾也陛下圣防正令劾擅陞户等之事二者皆独断之善政而中书皆格而不下此则陛下之令不行也西师无功而曰非朝廷本谋天下但见给军之费辇出于京师空名之诰驰下于西路又命一知制诰于将幕使专代天子之言报复号令络绎于道茍以为非耶何不止之迨其事败则曰非政府谋也损费缗钱以千万计秦晋之人肝脑涂地失军旅之心结邉疆之衅而不自请咎乃致陛下发中诏以责躬抑徽号而不受忠义之士谁不痛心而疾首至如助役之法臣尝言之矣其条制纎悉臣虽未能究见然臣大意终以谓使天下百姓赋税贷责公私息利之外无故作法陞进戸等使之槩出缗钱皆非为人父母爱养基本之所宜为者故臣谓之聚敛非妄言也陛下任遇辅臣如此其重而致主之术乃是此道是大臣之误陛下而大臣所用者误大臣也今既颠谬乖错败乱纲纪知天下之不容惧宸之回悟以谓虽中外之士畏避无敢言者然其尚敢言者独御史有职尔故又使司农荧惑天听作为偏辞令臣等分析以摧沮风宪之体艰梗言路欲其忧惮茍容而缄黙或欲撩其危言从而挤逐不知忠臣节士虽戮辱不惧所以尽事君之义耳今羌夷之疑未入反侧之兵未安三边疮痍疲溃未瘳河北大旱诸路大水民困财力县官匮竭圣君恭勤思治万方之所知而在辅弼者方欲蔽天聪明使下情不得而上达其何心耶臣愿陛下思祖宗基业之艰难念天下生灵之危苦少回几虑收还威柄深恐异时专权肆志将有陛下不能堪者则必至于亏失君臣之恩是今日养之适所以害之也若夫冯京王珪同列预政皆依违自固不扶颠持危虽心悟其非而无所捄正已之进退又媕婀而不决皆非所谓辅臣之体臣四海之内孤立独进陛下过听任以风宪尝窃思之近嵗台谏官叠以言事罢免岂其言皆无补于事欤岂皆愿为讦激险直之语以自为名而防去欤尝以谓欲言政府之事者其譬如治湍暴之水可以循理而渐导之不可以隄防激鬭而发其怒不唯难为功亦为患滋大故臣自就职以来窃慕君子之中道欲其言直而不违于理辞顺而不屈其志庶几愚少悟天听而亦不敢悻然如浅丈夫以一言一事轻决去就致圣朝数数逐去言事者而无所裨补思以上全国体而下亦庶几能久其职业而成功名两月之间才十余疏其言及助法者止三疏耳当天下多事之时而臣言简缓又不足以感悟则其负陛下已多矣不意大臣之怒已至如此令臣等分析之事前代无之祖宗无之近年已来乃为此法以摧言者之气方陛下孜孜听治喜于纳谏而大臣所为则不得正目而视此所以发臣之狂而不能黙也伏愿陛下深察事物之变用安靖之臣以休生民有所措置以大小缓急为先后之序以义利经权为本末之辨自兹凡有献替于陛下者乞有以诱掖奬励之罢分析之命以尊严朝廷而养多士敢言之气臣不胜惓惓愤懑爱君待罪之心【熈宁四年七月上先是曾布疏驳杨绘及挚等所言差役不便事王安石欲劄与绘挚令分析绘具录前四奏以自辨挚上此两奏张琥以为绘罪轻于挚挚言尤无状安石曰挚狂妄愚而易见绘狡诈难知古所谓壬人虽尧舜所当畏陛下不可不察于是绘挚皆罢绘以翰林侍读学士知郑州挚监衡州盐仓】
　　上神宗乞崇用忠实仁厚之吏
　　王　存
　　臣准御史台告报当臣转对者臣闻为治不在多言顾力行何如此至论也陛下自即位以来克巳一心忧勤庶政未尝事燕游之好擢任材能修明法度有黾勉不倦之心内经货财外明威武有长辔逺驭之略观前世求治之主规模宏廓而励精如此者不见一二谓宜天下震动鼓舞以趋太平然为之累年而人情未安众论不一其故何耶岂非所以为法有未谕于民心而所任行法者有不厌于物论耶陛下亦盍反求所以然矣盖治贵适宜不必舎近而慕逺事蕲当理不必尊古而狭今祖宗法制行逾百年固有陵夷偏弊而不举者陛下作而振起之是当尔也先王善政有可施于今者祖宗未遑及焉陛下举而推行之是亦当尔也然议者遂以为本朝之法卑狭溃壊必尽更其故然后为治臣恐好议论者过也古人有言徒善不足以为政徒法不能以自行此言虽有善法必得人而行之窃见比年擢用之人才惠有余而忠实不足行法之吏刻暴相胜而仁厚无闻羣情惑而横议兴未必不由于此然则所谓行法适足以壊法也臣恐浇薄相扇寖以成风今卿大夫聚于朝论刑而不及德士庶人交于下言利而不及义夫朝廷进人之贤否风俗系之风俗之厚薄盛衰随之仰惟陛下恢尧舜舎已从人之美体仲尼察言观行之明深抑巧佞险薄之风崇用忠实仁厚之吏使大宋之风俗淳厚于三代陛下之德化比隆于二帝岂不盛哉臣愚不识忌讳伏惟陛下幸赦而省察之臣不胜拳拳【熈宁四年上时为馆阁校勘】
　　上神宗论王安石　　　　　王岩叟
　　臣闻事之急者无徐行心之痛者无缓声今天下事急而臣已痛矣尚忍徐行缓声以忽君亲之忧哉臣为此书唯恐人知臣不盗名今日之事唯恐君父不知臣不避祸使陛下自无心于生灵臣虽抱忠姑亦巳矣葢潜听天下深识之士相与而言曰夫畋游之快心声色之悦意浮华之玩情喜有溢赏怒有过刑虽古之歴尝艰难而老于为国者之所难免而吾君以鼎盛之春秋临无事之天下乃能不快心于畋游不悦意于声色不玩情于浮华赏不以喜刑不以怒忧勤恭俭唯以治道未举于尧舜三代之隆为急此可谓盛德矣然而有人焉有逆常理蛊壊万事以蠹陛下盛德而使四海内外不得覩日新之光辉而同登于尧舜三代之域此忠臣义士之所以拊膺而切齿也臣谨按王安石性非忠良心不造道徒能着空文而欺世谈髙致以要君可谓借凤羽翰以文枭音者矣人以为凤臣以为枭天下皆知陛下所存则是求治之心而安石所为乃召乱之本陛下以腹心委安石而安石不以腹心事陛下自求死党据满要津司农曰布彊悍而险刻中丞曰绾善柔而隂谗曰向剥下附上曰起很深曰绛苛佞曰绎曰琥险回忮忌曰定曰秩藏奸包慝曰埛曰确狂诞轻狡曰子厚曰将阿谀辩巧曰宦官昉暴横防忍荼毒一方威焰所向人莫敢指曰唯惠卿奸邪之才又冠其党虽持丧家居而中外畏之犹若在朝其下蜮狐山夜号窟居以恐动人者处处皆是不足一一为陛下道也盖未尝公心求一吉士以为朝廷故天下谓其不以腹心事陛下者非妄也陛下知以权与之而不知与之之过知以诚信之而不知信之之蔽与之过故难制信之蔽故易欺三四年来天下不知有朝廷而只知有安石福随其喜祸逐其怒四方之人如瘖如哑不敢吐气以至青天白日舞奸攘权以斵王室而曽不畏人此臣所以不能徐行缓声而告也臣知王室作之甚苦成之甚难陛下岂不为祖宗爱惜之而容他人壊之耶臣请为陛下防其大者至于纷纷交举以挠万者未暇种种而数也夫王室之所以重者虽以人主之尊不敢以名器轻授人也而今也涂巷之人朝游私门则暮纡金朱矣取名器于万乘之旁而曽不少顾安石可谓陵王室矣王室之所以尊者以老成在侧忠骾在庭也而今也离间老成弃逐忠骾独为陛下引顽童进柔佞安石可为卑王室矣王室之所以彊者以纲纪振法度修赏罚正也而今也纲纪则乱之法度则毁之赏罚则倒之安石可谓弱王室矣王室之所以安者以能使百姓有余力而乐其生也而今也敛于民者烦督于民者急夺于民者尽而人人救死恐不暇安石可谓危王室矣夫王室之所以明者以人情不壅于上闻而万里兼听也而今也朋邪壅之或近在辇毂之下国门之外而君父不知赤子嗷嗷控告无路安石可谓翳王室矣忠臣义士言之及此往往声泪俱发臣知陛下方倚望太平必以臣言为非是然愿陛下密择一二正人以他事使于四方使潜采公议及遴选一二亲信访于都城使尽録众说则必有甚于臣所陈者矣臣犹恐未必敢以其实告陛下也其为忿嫉亿兆所同唯陛下穆然凝防独不得闻臣每思奉天之变卢杞养成未尝不为陛下寒心故人怨而不知天下之深忌也以危为安天下之深祸也惟陛下念之无忽臣尝读易至于孔子之杂卦曰亲寡旅也不觉为君父掩书而泣夫惟天下之忠信为可亲陛下试察今左右前后之臣皆忠信耶非耶为权臣用耶为陛下用耶彼其唯相朋以逢迎陛下以窥伺陛下以防蔽陛下为权臣地尔而君父独立于羣邪之中可谓所亲者寡矣奈何以南面之尊天下之势多士之盛而自谓旅人也陛下学备古今独不见朱温之事乎先使昭宗孑然寄身于汴人之间而后为乱唯天下之至明为能见之于至防而破之于未大愿陛下少回天几以照之社稷幸甚陛下若惓惓于其贤以为用之未尽则何不静心潜思自用之以来四年于今其益于陛下者何事成于天下者何功施于生民者何惠可埀后来者何法进于列位者何贤投于四荒者何佞陛下心通目明能不昭觉岂待臣一　一指其人而条其事也意者陛下数年以来力排天下之议主张斯人而赧于卒不效不果去之耶此又臣以为固无伤陛下之明而适足示陛下之圣也前日闻天下誉之则用今日见天下怨之则舎是用以天下舎以天下也陛下何私哉不出反掌之间而取泰于否转危为安圣人之能孰过此者陛下幸思臣言勿复以为疑且歴古以来贤王英主所与取天下守天下者莫非中原伟人今陛下坐中原不与中原端厚之士共之而独引逺荒竒邪轻浅之人与议大计臣切恐中原豪杰有侮笑陛下于林间者矣以陛下天资如此自励又如此真得忠贤而用之尧舜三代不难到天下何时无真贤今日取之者非其道尔彼真贤不以辩给为能不以文采为髙不以聚敛为智独能平心正意深思逺谋为社稷久计尔顾肯屑图近利以误苍生哉然其人谁不欲为君父用者但耻以其身出于权臣之门故逡巡晦缩而不肯进岂尝须臾忘陛下陛下旷然奋英断自收主权诛大奸而窜羣恶以一清中外而下半纸诏书以谢天下曰听任之偏大事几去天启朕明洞扫疑蔽今愿复与士民相亲也则可以激忠义于巳防消祸灾于欲起尧舜之治咫尺在前可不为陛下贺也如不留意于斯焉后日之事臣不忍言矣惟陛下察之【熈宁五年上时管干北京国子监】
　　上神宗论市易　　　　　　　文彦博【熙宁五年三月二十六日诏曰天下商旅物货至京多为兼并之家所困往往折阅失业至于行铺禆贩亦为较固取利致多穷窘宜出内藏库钱帛选官于京师置市易务商旅物货滞于民而不售者为収买随抵当物力多少均分賖请立限纳钱出息其条约委三司本司官详定以闻市易之行盖始于此】
　　臣近因赴相国寺行香见市易于御街东廊置义子数十间前后积累果实逐日差官就彼监卖分取牙利且果之防锥刀是竞竭泽专利所得无几徒损大国之体秪敛小民之怨遗秉滞穗寡妇何资况宻迩都亭敌使所馆岂无觇国之者将为外夷所轻伏乞严敕有司趣令停罢使毫末余利均及下民惠泽分沾必召和气【熈宁六年正月上时为枢宻使】
　　上神宗论市易【系第二状】　　　　文彦博
　　臣近言市易司于御街东廊设义子差官监卖果实分取牙利损大国之体敛小民之怨乞行寝罢至今涉旬未闻施行亦不防询诘未审圣意以为何如退省僣狂伏増惶惧臣窃虑陛下以其事小故不足恤而臣愚以谓所损甚大决不可为区区尽言葢由于此且京邑翼翼四方取则魏阙之下治象所观今乃官作贾区公取牙利易所谓理财正辞者岂若是之琐屑乎周官泉府敛市之不售货之滞于民用以待不时而买者各从其故价亦不如是之规利也凡衣冠之家罔利于市缙绅清议众所不容岂有堂堂大国皇皇谋利而不为物论所非者乎斯乃龙断之事孟轲耻之臣亦耻之复不忍聚敛小民希进妄作侵渔贫下玷累朝廷不胜愤闷辄敢屡言伏望圣慈俯垂详择若以臣所言非当甘从诛责【熈宁六年正月上彦博奏入王安石白上曰陛下近嵗放百姓贷粮至二百万支十斗全粮给军一嵗増费亦计数十万缗以至添选人俸増吏禄给押纲使臣所费又亦百万缗天下愚智孰不以此知陛下不殖货利岂有所费如此而乃于果实收数千缗息以规利者直以细民久困于官中须索又为兼并所苦故为立法耳彦博所言遂寝不报】
　　上神宗进流民圗　　　　　郑　侠
　　臣伏覩去年大蝗秋冬亢旱迄今不雨麦苖焦枯黍粟麻豆皆不及种旬日以来米价暴贵羣情忧惶十九惧死方春斩伐竭泽而渔大营官钱小求升米草木鱼鼈亦莫生遂蛮夷轻肆敢侮君国皆由中外之臣辅相陛下不以道以至于此臣窃惟灾患有可致之道无可试之形其致之有渐而其来也如疾风暴雨不可复御流血借尸方知丧败此愚夫庸人之见古今有之所贵于圣神者为其能圗患于未然而转祸为福也当今之势犹有可救愿陛下开仓廪赈贫乏诸有司敛掠不道之政一切罢去庶几早召和气上应天心调阴阳降雨露以延万姓垂死之命而固宗社亿万年无疆之祉夫君臣际遇贵乎知心以臣之愚深知陛下爱养黎庶甚于赤子故自即位以来一有利民便物之政靡不毅然主张而行陛下之心亦欲人人夀富而跻之尧舜三代之盛耳夫岂区区充满府库盈溢仓廪终以富衍彊大夸天下哉而中外之臣略不推明陛下此心而乃肆其叨懫劓割生民侵肌及骨使大困苦而不聊生坐视其死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤德亦在乎人君所以驾驭之如何耳古之人在山林畎畆不忘其君刍荛负贩匹夫匹妇咸欲自尽以赞其上今陛下之朝台谏黙黙具位而不敢言事至有规避百为不肯居是职者而左右辅弼之臣又皆贪猥近利使夫抱道懐识之士皆不欲与之言不知时然耶陛下有以使之然耶以为时然则尧舜在上便有夔稷汤文在上便有伊吕以至汉唐之明君我祖宗之圣朝皆有忠义贤德之臣布在中外君臣之际若腹心手足然君唱于上臣和于下主发于内臣应于外而休嘉之德下浸于昆虫草木千百世之下莫不慕之独陛下以仁圣当御抚养为心而羣臣所以和之者如此夫非时然抑陛下所以驾驭之道未审尔陛下以爵禄名器驾驭天下忠良而使之如此甚非宗庙社稷之福也夫得一饭于道傍则遑遑图报而终身餍饱于其父则不知德此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不代庖人各以其职不相侵越至于邦国善否知而不言岂有君忧国危羣臣乃饱食厌观若视路人之事而不救曰吾各有守天下之事非我忧哉故知朝廷设官位有髙下臣子事君忠无两心与其得罪于有司孰与不忠于君父与其茍容于当世孰与得罪于皇天臣所以不避万死干冒天阍以告诉于陛下者凡以上畏天命中忧君国而下念生民耳若臣之身使其粉碎如一蝼蚁无足顾爱臣切闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣拆壊庐舎而卖于城市输官输粟遑遑不给之状为图而献前者臣不敢以所闻谨以安上门逐日所见绘成一图百不及一但经圣明眼目已可嗟咨涕泣而况数千里之外有甚于此者哉如陛下观图行臣之言十日不雨即乞斩臣宣德门外以正欺君谩天之罪如稍有所济亦乞正臣越分言事之刑【熈宁七年三月上时侠监京师安上门以疏及图诣閤门投进不纳遂于本门勾马逓于银台通进司奏为宻急事疏入上览毕反覆观图长嘘者数四初韩维对延和殿上曰久不雨朕夙夜焦劳奈何维曰陛下忧闵旱灾损膳避殿此乃举行故事恐不足以应天变书曰惟先格王正厥事愿陛下痛自责已下诏广求直言以开壅蔽大发恩令有所蠲放以知人情至是维又言近日畿内诸县督索青苖者甚急往往鞭挞取足至伐桑为薪以易钱货旱灾之际重罹屯苦夫动甲兵危士民匮财用于荒夷之地朝廷处之不疑行之甚锐至于蠲除租税寛格逋负以救愁苦之良民则迟迟而不肯发望陛下自奋英防行之过而养人犹愈于过而杀人也上感悟即命维草诏二十八日诏出人情大悦三日大雨自侠上疏至雨才及浃辰四月初七日早朝羣臣既贺雨上出侠所进图宣示宰执且责之曰卿等每言法度脩明礼乐兴行民物康阜虽唐虞三代无以过今来外事如此丞相以下各谢罪是日有防放侠擅发马逓之罪安石因迁定力寺求出其党不乐争言于上或以为心狂以为非毁良法或以为擅发马逓惊御乞追逮所司勘罪御史台直请以侠付台推劾遂有防下开封取勘】












　　宋名臣奏议巻一百十六
　　钦定四库全书
　　宋名臣奏议卷一百十七
　　宋　赵汝愚　编
　　财赋门
　　新法九
　　上神宗应诏言朝政阙失　　司马光
　　臣准西京牒准三月三十日诏敕朕涉道日浅晻于致治政失厥中以干阴阳之和乃自冬迄春旱暵为虐四海之内被灾者广间诏有司损常膳避正殿兾以塞责消灾变歴日滋久未蒙休应嗷嗷下民大命近止中夜以兴震悸靡宁永惟其咎未知攸出意者朕之听纳不得于理欤狱讼非其情欤赋敛失其节欤忠谋谠言郁于上闻而阿谀壅蔽以成其私者众欤何嘉气之久不效也应中外文武臣寮并许实封直言朝廷阙失朕将亲览考求其当以辅政理三事大夫其务悉心交儆成朕志焉臣伏读诏书喜极以泣昔成汤以六事自责今陛下以四事求諌圣人所为异世同符凡诏书所言皆今日之深患陛下既巳知之羣臣夫复何云曾子曰尊其所闻则髙明矣行其所知则光大矣陛下诚知其如是复能断志无疑不为左右所移则安知今日之灾沴不如太戊之桑谷髙宗之鼎雉成王之雷风宣王之旱魃更为宗庙生民之福乎然自诏下以来臣不知中外之臣亦有以当今之急务生民之疾苦力为陛下别白言之者乎盖必有之矣而臣未得闻也臣窃不自揆伏念父子受国厚恩备位侍从向在朝廷妄以狂瞽尘浼圣聪间以疾衰自求闲官不敢复预国家之议四年于兹矣幸遇陛下发不讳之诏问以朝政阙失斯实千载一时古人虽在畆犹不忘君况居位食禄者乎是以不敢畏当涂避众怒爱微躯保妻子心知时事之可忧而塞嘿不言也窃观陛下英睿之性希世少伦即位以来锐精求治耻为继体守文之常主髙欲慕尧舜之隆下不失汉唐之盛擢俊杰之才使之执政言无不听计无不从所誉者超迁所毁者斥退垂衣拱手听其所为推心置腹人莫能间虽齐桓公之任管仲蜀先主之任诸葛亮殆不及也执政者亦悉心竭力以副陛下之欲耻为碌碌守法循故事之臣每以周公自任是宜百度交正四民丰乐颂声旁洽嘉瑞沓至乃其效也然六年之间百度纷扰四民失业怨愤之声所不忍闻灾异之大古今罕比其故何哉岂非执政之臣所以辅陛下者未得其道欤所谓未得其道者在于好人同已而恶人异已是也陛下既全以威福之柄授之使之制作新法以利天下是宜与众共之舍短取长以求尽善而独任已意恶人攻难羣臣有与之同者则擢用不次与之异者则祸辱随之人之情谁肯弃福而取祸去荣而就辱于是天下之士躁于富贵者翕然附之争劝陛下益加委信顺从其言严断刑罚以絶异议如是者往往立取美官比年以来中外执事附权者皆此属也其懐忠直守亷耻者皆摈斥废弃或罹罪谴无所容立至于台谏之官天子耳目所以防朝政之阙失纠大臣之专恣此陛下所当自择而亦使执政择之彼专用其所亲之人或小有违忤即加贬逐以惩后来必得佞谀之尤者然后使为之如是则政事之愆谬羣臣之奸诈下民之疾苦逺方之寃抑陛下何从得闻见之乎又奉使询访利害于四方者亦莫非其所亲爱之人皆先禀其意指凭其气势以驱迫州县之吏善恶系其笔端陞黜由其唇吻州县之吏承迎奉顺之不赡何暇与之讲利害立同异哉其入奏则云州县守宰咸以为便经久可行陛下但见文书粲然可观以谓法之至善询谋佥同岂知其在外之所为哉或者更增为条目务求新巧互陈利病各事改张使画一之法日殊月异久而不定吏民莫知所从盖由袭故则无功出竒则有赏彼皆进身之私计非有益国便民之志也又今使者督责所在监司监司督责州县上下相驱竞为苛刻奉行新法稍不尽力则谓之非才不职及沮壊新法立行停替或未熟新法误有违犯皆不理赦降去官与犯赃者罪同而重于犯私罪者州县之吏唯奉行文书救免罪戾之不暇民事不复留心矣又潜遣逻卒听市道之人谤议者执而刑之又出榜立赏募人告捕诽谤朝政者臣不知自古圣帝明王之政固如是耶昔尧稽于众舎已从人舜戒羣臣予违汝弼汝无面从退有后言此其所以为帝王称首者也秦恶闻其过杀直谏之士禁偶语之人及其祸败行道之人皆知之而巳独不知此所以为万世戒者也子产相郑郑人游于乡校以论执政然明请毁之子产曰何为夫人朝夕退而游焉以议执政之善否其所善者吾则行之其所恶者吾则改之是吾师也若之何毁之我闻从善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也何今之执政异于古之执政乎齐景公谓梁丘据曰惟据与我和晏子对曰据亦同也焉得为和和如羮焉水火醯醢盐梅以烹鱼肉宰夫和之齐之以味济其不及以泄其过君子食之以平其心君臣亦然君所谓可而有否焉臣献其否以成其可君所谓否而有可焉臣献其可以去其否是以政平而不干民民无争心今据不然君所谓可据亦曰可君所谓否据亦曰否若以水济水谁能食之今朝廷之臣对扬启沃亦有异于梁丘据者乎卫君言计非是而羣臣和者如出一口子思曰以吾观卫所谓君不君臣不臣者也人主自臧则众谋不进事是而臧之犹却众谋况和非以长恶乎夫不察事之是非而悦人赞已闇莫甚焉不度理之所在而阿谀求容谄莫甚焉君闇臣谄以在民上民不与也若此不已国无矣子思言于卫侯曰君之国事将日非矣君出言自以为是而卿大夫莫敢矫其非卿大夫出言自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生今执政主新法羣下同声贤之有以异于卫国之政乎是以士大夫愤懑郁结视屋窃叹而口不敢言庶人饥寒憔悴怨嗟号泣而无所控告此则陛下所谓忠谋谠言郁于上闻而阿谀壅蔽以成其私者也茍忠谠退伏阿谀满侧而望百度之正四民之乐颂声之洽嘉瑞之臻固亦难矣方今朝之阙政其大者有六而已一曰广散青苗钱使民负债日重而县官实无所得二曰免上户之役敛下户之钱以养浮浪之人三曰置市易与细民争利而实耗散官物四曰中国未治而侵扰四夷得少失多五曰结保甲教习防器以疲扰农民六曰信狂狡之人妄兴水利劳民费财若其他琐琐米盐之事皆不足为陛下道也舍其大而言其细舍其急而言其缓外有献替之迹内懐附会之心是奸邪之尤者臣不敢为也凡此六者之为害人无贵贱愚智莫不知之乃至陛下左右前后之臣日誉新法之善者其心亦知其不可但欲希合圣心附防执政盗富贵耳一旦陛下之意移则彼之所言亦异矣臣今不敢复费简札叙利害以烦圣听但愿陛下勿询阿谀之党勿徇权臣之意断志罢之必有能为陛下言其详者矣此六者之中青苗免役钱为害尤大夫力者民之所生而有也谷帛者民可耕桑而得也至于钱者县官之所铸民不得私为也自未行新法之时民间之钱固已少矣富商大贾藏镪者或有之彼农民之富者不过占田稍广积谷稍多室屋修备耕牛不假而已未尝有积钱巨万于家者也其贫者蓝缕不蔽形糟糠不充腹秋指夏熟夏望秋成或为人耕种资采拾以为生亦有未尝识钱者矣是以古之用兵各因其所有而取之农民之役不过出力税不过谷帛及唐末兵兴始有税钱者故白居易讥之曰私家无钱鑪平地无铜山言责民以所无也今有司为法则不然无问市井田野之民由中及外自朝至暮唯钱是求农民值丰嵗贱粜其所收之谷以输官比常嵗之价或三分减二于斗斛之数或十分加二以求售于人若值防年无谷可粜吏责其钱不已欲卖田则家家卖田欲卖屋则家家卖屋欲卖牛则家家卖牛无由可售不免伐桑枣撤屋材卖其薪或杀牛卖其肉得钱以输官一年如此明年将何以为生乎故自行新法以来农民尤被其患农者天下之本农既失业余民安所取食哉今货益重物益轻年虽饥谷不甚贵而民倍困为国计者岂可不少思其故哉此皆敛钱之咎也北尽塞表东被海涯南逾江淮西及卭蜀自去嵗秋冬絶少雨雪井泉溪涧往往涸竭二麦无收民已絶望孟夏过半秋种未入中戸以下大抵乏食采木实草根以延朝夕若又如是数月将如何哉当此之际而州县之吏督迫青苗助役钱不敢少缓鞭笞缧绁唯恐不迨妇子遑遑如在汤火之中号泣哭天无复生望臣恐鸟穷则啄兽穷则攫民困穷已极而无人救恤羸者不转死沟壑壮者不聚为盗贼将何之矣若东南西北所在啸聚连羣结党日滋月蔓弥漫山泽蹈借城邑州县不能禁官军不能讨当是时方议除去新法将奚益哉緑林赤眉黄巾黒山之徒自何而有皆苦于赋敛复值饥馑穷困无聊之民耳此乃宗庙社稷之忧而庙堂之上方晏然自得以为太平之业八九已成此臣所谓痛心疾首昼则忘食夜则忘寝不避死亡欲黙不能者也易复之初六曰不逺复无祗悔元吉言过而能改虽悔不大也其上九曰迷复防有灾眚用行师终有大败以其国君防至于十年不克征言迷而不复防且有灾于君道尤不利也昔秦穆公败于殽作誓曰惟古之谋人则曰未就予忌惟今之谋人姑将以为亲虽则云然尚犹询兹黄发则罔所愆盖悔弃老成之逺虑用利口之浅谋以取覆败而思补其过也故能终雪前耻彊霸西戎汉武帝征伐四夷中国虚耗贼盗羣起又丧贰师之军乃下痛哭之诏曰廼者以缚马书徧示丞相御史二千石诸大夫郎为文学者皆以虏自缚其马不祥甚哉公车方士太史太卜皆以为吉今计谋卦兆皆反谬盖始寤公卿方士之谄谀对不以诚致误国事有悔于心也故禁苛暴止擅赋力本农天下复安自国家行新法以来天下之心祈口祷唯兾陛下之觉悟而拯救其失以苏疲民如望上天之膏泽日复一日以至于今及今改之犹可救也过是则民力屈竭一旦涣然离散乃始劳心安集岂不难哉切观陛下诏书寅畏天灾深自咎责丁宁恳恻以求至言是陛下已知前日之失而欲有所改为也若徒着之空文而于新法无所变更是犹临鼎哀鱼之烂而益薪不已将何补哉陛下诚能垂日月之明奋干刚之断放逺阿谀勿使壅蔽自择忠谠为台谏官收还威福之柄悉从已出诏天下青苖钱勿复散其见在民间逋欠者计从初官本分作数年催纳更不收利息其免役钱尽除放差役并依旧法罢市易务其所积货物依元买价出卖所欠官钱亦除利催本罢拓土辟境之兵先阜安中国然后征伐四夷罢保甲教阅使服田力穑所兴修水利委州县相度凡利少害多者悉罢之如此则中外讙呼上下感悦和气薰蒸雨必沾洽矣彼阿谀之人附会执政者皆縁新法以得富贵若陛下以为非而舍之彼如鱼之失水必力争固执而不肯移愿陛下勿问之也臣窃闻陛下以旱暵之故避殿撤膳其焦劳至矣而民终不与其泽不若罢此六者立有溥博之德及于四海也又闻京师近虽获雨而畿甸之外旱气如故王者以四海为家无有逺近皆陛下之赤子愿陛下虽徇羣臣之请御正殿复常膳犹应兢兢业业忧劳四方不遽自寛以为无复灾也又诸州县奏雨往往止欲解陛下之焦劳一寸则云三寸三寸则云一尺多不以其实不可不察也又闻青苗之法灾伤及五分则倚阁其间官吏不仁者至有抑逼百姓止放四分以下税此尤可罪者也臣在冗散之地若朝政小小得失臣固不敢预闻今坐视百姓困于新法如此将为朝廷深忧而陛下曾不知之又今年以来臣衰疾寖增恐万一溘先朝露赍懐忠不尽之情长抱恨于黄泉是以冒死一为陛下言之傥陛下犹弃忽而不之信此则天也臣不敢复言【熈宁七年四月上时判西京留守司御史台】
　　上神宗论新法画一　　　　苏　辙
　　臣自少读书好言治乱方陛下求治之初上书言事陛下不废狂狷召对便殿亲闻德音九品贱官自此始得登对论事当此之时陛下好问之声震动海内愚贱之人笃信寡虑以为天下之事可得徐陈徧举指顾而定矣既而误防恩泽受职条例抗论得失与有司不合得请外补于今七年而天下之治安终未可见臣窃疑之伏惟陛下天纵圣德聦明睿智不学而具于谋虑措置曾何足云然自顷嵗以来每有更张民率不服葢青苗行而农无余财保甲行而农无余力免役行而公私并困市易行而商贾皆病上则官吏劳苦患其难行下则众庶愁叹愿其速改凡此四者岂陛下之圣明有所不知耶臣以为非也陛下之圣明无所不知何以言之二年以来陛下之圣明英断废置大吏数其罪愆明示臣庶凡天下之所共疾恶者陛下无一不知由此观之凡天下之所共怨苦者陛下何所不察今者皇天悔祸启导圣意易置辅相中外踊跃思覩寛政而歴日弥月寂寞无闻众心皇皇如久饥而不得食臣虽愚狂窃独为陛下恨也陛下自即位以来求治之心常若不及意将以尧舜之隆平易汉唐之浅陋不幸左右不明陵迟之极以至于此天下之人孰不知之今也既知其不可用而去之又循其旧术而不改将遂代之任咎此臣之所以为陛下恨也且今天下之安危智者不再计矣水旱连年死者将半遗民饥困盗贼满野疆未宁军旅在外府库空竭边餽寡少事之可忧者何可胜数术之不效断可见矣然陛下独迟迟而不决意者已为之而已废之恐天下有以窥其深浅耶臣闻人主之德如天天之于物也炽然而旱赤地千里草木皆死可谓虐矣然至雷雨时作膏泽洋溢百谷奋起民复粒食鼓舞盛德而忘旱之虐何者度量广大改过无疑也如使宻云而不雨既雨而中止迟疑犹豫久而不忍则天下生物尽矣传曰君子之过也如日月之食焉其过也人皆见之更也人皆仰之今陛下诚先治其心使虚一而静湛乎彼我得失莫能婴也去恶如弃尘垢迁善如救饥渴与民一新罢此四事青苖之既散者要之以三嵗而不收息保甲之既团者存其旧籍而不任事复差役以罢免役之条通商贾以废市易之令行之期年而观之茍民不安居水旱复作盗贼复起财用复竭诚有一事以忧陛下臣请伏罔上之诛以谢左右陛下诚不信臣数年之后亲受其弊矣古人有言曰一慙之不忍而终身慙乎惟陛下为社稷筹之臣谨列四事之害画一以献不胜愚忠愤懑之诚干犯天威伏鈇钺
　　画一状
　　臣谨案青苗免役保甲市易四事得失最为易见上自中外臣寮下至田父野老无有不知者但以朝廷所行言其是则有功言其非则有罪是以畏避钳嘿不敢正言臣今谨采众议人所共知灼然可见者画一开坐如后
　　一议者皆谓富民假贷贫民坐收倍称之息是以富者日富贫者日贫今官散青苗取息二分收富人兼并之权而济贫民缓急之求贷不异于民间而息不至于倍称公私皆利莫便于此然公家之贷其实与私贷不同私家虽取利或多然人情相通别无条法今嵗不足而取偿于来嵗米粟不给而继之以刍藁虽鸡豚狗彘皆可以还债也无嵗月之期无给纳之费出入闾里不废农作欲取即取愿还即还非如公家动有违碍故虽或取息过倍而民恬不知今官贷青苗责以见钱催随二税隣里相保结状请钱一家不至九家坐待奔赴市城縻费百端一有逋窜均及同保贫富相迨要以皆毙而后已朝廷虽多设法度以救其失而其实无益也
　　一议者又谓平时差役破壊民家一夫为役举家失业故使逐户出钱官为雇人谓之免役出钱虽多而民免于破家之患以此为说行之不疑然不知三代之民以力事上不专以钱近世因其有无各听其便有力而无财者使效其力有财而无力者皆得雇人人各致其所有是以不劳而具今也弃其自有之力而一取于钱民虽有余力不得效也于是卖田宅伐桑柘鬻牛马以供免役而天下始大病矣且夫钱者官之所为米粟布帛者民之所从生也古者上出钱以权天下之货下出米粟布帛以补上之阙上下交易故无不利今青苗免役皆责民出钱是以百物皆贱而唯钱最贵欲民之无贫不可得也至如京师百司郡县刑法之吏无禄而役为日久矣周制庶人在官虽曰有禄而事简少势或易供非如今时员数猥多不可供亿况三代兵出于民而今世之兵坐而仰给若又兼举大费为力实难然议者以为给之以禄然后可责之以亷葢朝廷选吏之精必不如择官之谨禄吏之厚必不如禄官之多今谨择多禄之官犹不免于贪而况于吏人乎且昔之为法也计赃得罪无禄者减等今用仓法则吏之得罪反重于官颠倒失宜尤为未可若朝廷诚患吏贪但使官得其人则吏之受赇自有分限若犹未也则虽重禄深法不能禁矣
　　一议者又谓三代之盛兵出于农故团结伍保以寓军今朝廷喜其近古亦谓可行然而三代之民受田于官官之所以养之者厚故出身为兵而不怨今民买田以耕而后得食官之所以养之者薄而欲责其为兵其势不可得矣葢自唐以来民以租庸调与官而免于为兵今租庸调变而为两税则两税之中兵费具矣且又有甚者民之纳钱免役也以为终身不复为役矣今者既以免役而于捕盗则用为耆长壮丁于催税则为户长里正于巡防则用为巡兵弓手一人有三役具焉民将何以堪之且其为巡兵弓手也一保甲之中丁壮既出老弱守舎盗贼乗闲如入无人之境而其上畨之期又不过旬日坐作进退未能知也代者既至相率而反往来道路劳弊何益至使盗贼纵横官吏防责啸聚羣党攻剽州县未必不由此也古之循吏使民卖剑买牛今也使之弃其农具而置兵器小民无知縁以为恶良民之畏事者一入而终身不得脱奸民之好权者一补而终身不得免其患害有不可胜言者矣
　　一议者常患百货轻重制在富民少则贵卖以取嬴多则贱买以要其利利有所壅商贾难通于是置市易之官以平贵贱有司诚守此议不更别有所营则虽繁碎难行然亦未有深害今自置市易无物不买无利不笼命官遣人贩卖南北放债取利公行不疑杜絶利源不与民共观其指趣非复制其有无权其轻重而已也徒使小民失业商旅不行空取专利之名实失商旅之利国体卑辱海内离心巍巍盛朝何苦如此况复小民好利无逺见争取官债以救目前欺谩兄弟妄引抵当期限既迫逃陷无所妇子离散行路咨嗟柰何为此陷穽诱而纳之也至于奸民巨贾窥伺间隙取利则多或输滞积不售之货以易见钱或指残破无用之屋以賖实货巧智百出难以具言有司防蔽指以为利帛币一散汗漫难收官之所藏徒文具而已窃闻朝廷近日将议穷究然而既弊之法施行未巳买卖百物犹且如故譬如含茹毒药喉舌破败胷腹胀满知其非矣且闭口不吐安坐切脉广求方书其于速愈之术疎矣
　　右臣所陈画一事件皆是耳目所接众庶共知朝廷清明岂有不察若诚有意改易非复难行但朝出一纸诏书四弊夕去非如前代积弊或在列国或在四夷欲议更改恐其揺动海内故且维持含养茍自便安今事在朝廷出命则已众所系望势难久留而私自顾恋迟迟不决以失天下之心臣窃不取也愚憃之人志在忧国言词激切干犯典刑区区寸诚甘竢诛戮【熈宁九年十一月上时自齐州学官官满赴阙】
　　上哲宗论新法便民者存之病民者去之
　　司马光
　　臣窃见先帝聪明睿智励精求治思用贤辅以致太平委而任之言行计从人莫能间虽周成王之任周公齐桓公之任管仲燕昭王之任乐毅蜀先主之任诸葛亮殆不能及斯不世出之英主旷千载而难逢者也不幸所委之人于人情物理多不通晓不足以仰副圣志又足已自是谓古今之人皆莫已如不知择祖宗之令典合天下之嘉谋以启迪清佐佑鸿业而多以已意轻改旧章谓之新法其人意所欲为人主不能夺天下莫能移与之同者援引登青云与之异者摈斥流沟壑专欲遂其很心不顾国家大体人之常情谁不爱富贵而畏刑祸于是缙绅大夫望风承防竞献防画务为竒巧舍是取非兴害除利名为爱民其实病民名为益国其实伤国作青苗免役市易赊贷等法以聚敛相驱生此厉阶迄今为梗又有边鄙之臣行险徼幸大言面欺轻动干戈妄扰蛮夷夫兵者国之大事废兴存亡于是乎在而其人茍荣一身之官赏不顾百姓之死亡国家之利病轻虑浅谋发于造次御军无法仅同儿戏深入敌境坐守孤城粮运既竭狼狈奔溃筑寨极边功犹未毕轻敌不备阖城之地使兵夫数十万暴骸于旷野资仗供亿弃捐于异域又有生事之臣欲乘时干进建议置保甲户马保马以资武备变茶盐铁冶等法增家业侵街商税等钱以供军须遂使九土之民失业穷困如在汤火此皆羣臣躁于进取误惑先帝使利归于身怨归于上非先帝之本志也臣荷先帝大恩常思报称向在朝廷之时屡言新法非便触忤权贵冒犯众怒争辩非一先帝怜其孤忠不以为罪仍防宠擢寘之枢廷臣以所言未行力辞不受臣非恶富贵而好贫贱正欲感寤先帝知臣为国不为身庶几采纳狂瞽使百姓获安基图永固而已既又自乞冗官退伏闾里虽身处于外区区之心晨夕寤寐何尝不在先帝之左右所以不敢自赴阙廷如是之久者亦犹辞枢廷之志也熈宁七年歴时不雨先帝遇灾而惧深自刻责诞布诏书广开言路臣当是时不胜踊跃极有开陈而建议之臣知所立之法不合众心天下之人必尽指其非恐先帝觉寤而受误国之罪伏欺罔之刑乃劝先帝继下诏书言新法巳行必不可动臣之所言正为新法新法不动臣尚何言自是闭口不敢复预朝廷议论十有一年矣然每覩生民之愁怨忧社稷之阽危于中夜之间一念及此未尝不失声长叹也葵藿之志犹望先帝一赐召对访以外事得吐心极言退就斧钺死无所恨不意上天降祸先帝升遐臣之寸诚无由披露郁抑愤懑自谓终天及奔丧至京乃防太皇太后陛下特降中使访以得失是臣积年之志一朝获伸感激悲涕不知所从顾天下事务至多臣思虑未熟不敢轻有条对但乞下诏使吏民皆得实封上言庶几民间疾苦无不闻达既而闻有防罢修城役夫撤诇逻之卒止御前造作京城之人巳自欢跃又臣归西京之后继闻斥退近习之无状者戒饬有司奉法失当过为烦扰者罢物货等场及民所养户马又宽保马年限四方之人无不鼓舞圣德传布一日千里颂叹之声如出一口溢于四表乃知太皇太后陛下深居禁闼皇帝陛下虽富于春秋天下之事靡不周知民间众情久在圣度四海羣生可谓幸甚凡臣所欲言者陛下略巳行之臣稽慢之罪实负万死夫为政在顺民心茍民之所欲者与之所恶者去之如决水于髙原之上以注川谷无不行者茍或不然如逆阪走珠虽竭力以进之其复走而下可必也今新法之弊天下之人无贵贱愚智皆知之是以陛下防有所改而逺近皆相贺也然尚有病民伤国有害无益者如保甲免役钱将官三事皆当今之急务厘革所宜先者臣今别具状奏闻伏愿决自圣志早赐施行议者必曰孔子称孟庄子之孝其他可能也其不改父之臣与父之政是难能也又曰三年无改于父之道可谓孝矣彼谓无害于民无损于国者不必以已意遽改之耳必若病民伤国岂可坐视而不改哉易曰干父之蛊有子考无咎象曰干父之蛊意承考也蛊者事有蛊弊而治之也干父之蛊迹似相违意则在于承继其业成父之美也又曰裕父之蛊往见吝象曰裕父之蛊往未得也裕者饶益之名也若不忍违异益父之过往而不返未为得宜也昔汉文帝除肉刑斩右趾者弃市笞五百者多死景帝元年即改之笞者始得全武帝作盐铁防酤均输等法天下困弊盗贼羣起昭帝用贤良文学之议而罢之后世称明唐代宗纵宦官公求赂遗置客省拘滞四方之人德宗立未三月悉禁止罢遣之时人望致太平德宗晚年有宫市五坊小儿暴横为民患盐铁月进羡余顺宗即位皆罢之中外大悦是皆改父之政而当者人谁非之哉况先帝之志本欲求治而羣下干进者竞以私意纷更祖宗旧法致天下籍籍如此皆羣臣之罪非先帝之过也为今之计莫若择新法之便民益国者存之病民伤国者悉去之使天下晓然知朝廷子爱黎庶之心吏之苛刻者必变而为忠厚民之离怨者必变而为亲誉德业光荣福祚无穷岂不美哉夫天子之孝在于得万国之欢心以事其亲措置如此欢心孰大焉事亲孰备焉今幅贠之内所在嗷嗷有倒垂之急延颈倾耳以俟改法庶得苏息若朝廷不以为意日复一日万一遇数千里之蝗旱公私匮竭无以相救失业之民蜂起为盗安知无奸雄乘之而动则国家有累卵之危申屠刚曰未至豫言固常为虚及其已至又无所及朝廷当此之际解兆民倒垂之急救国家累卵之危岂暇必俟三年然后改之哉况今军国之事太皇太后陛下权同行处分是乃母改子之政非子改父之道也何惮而不为哉惟圣明裁察【元丰八年四月命光知陈州光先上此奏】
　　上哲宗论更张新法当须有术
　　吕公着
　　臣伏见陛下自临朝以来留神庶政以休息生民为念凡所施为皆中义理如罢导洛堆垜等局减放市易见欠息钱罢人户养马放积欠租税差官体量茶盐法使者之刻剥害民如吴居厚霍翔王子京等内臣之生事敛怨如李宪宋用臣等皆从罢去中外闻之无不欣喜踊跃今来复防陛下不遗踈拙特降清问臣虽无状敢不竭尽愚见臣伏思先帝初即位召臣充翰林学士当时亲见先帝至诚求治尝令臣草诏书以宽省民力为意自王安石秉政变易旧法羣臣有论其非便者则以为沮坏法度必加废斥自是青苗免役之法行而取民之财尽保甲保马之法行而用民之力竭市易茶盐之法行而夺民之利悉若此之甚众今陛下既已深知其弊至公独断不为众论所惑则更张之际当须有术不在仓卒且如青苗之法但罢逐年比较则官司既不邀功百姓自免抑勒之患免役之法当须少取宽剩之数度其差雇所宜无令下户虚有输纳上户取其财中户取其力则公私自然均济保甲之法止令就冬月农隙教习仍只委本路监司提按既不至妨农害民则众庶相得安业无转为盗贼之患如此三事并须别定良法以为长久之利至于保马之法先帝已知有司奉行之谬市易之法先帝尤觉其有害而无利及福建江南等路配卖茶盐过多逺方之民殆不聊生俱非朝廷本意恐当一切罢去而南方盐法三路保甲尤宜先革者也以上数事皆略陈大槩其它详悉非书所能尽然臣所深虑者陛下必欲更修庶政使不惊物听而实利及民莫若任人为急故臣前日辄献愚诚乞陛下广开言路选置台谏官诚得中正之士布在要职使讲求天下利害议所以更修之术朝廷上下协心同力斟酌而裁制之则天下不难为矣若不得其人则虽有欲治之意终不可以济事功臣又窃虑议事者以为若更张青苖助役等法则向去国用必至不足然自来提举常平司等处钱物并系封桩自不许拨充军国常费况今日正是息民省事之时既外不轻用兵革内无土木横费自然国计易给兼罢得上件掊敛则民力巳觉渐舒只如近日方罢导洛司堆垜防汴税额巳有增数此古人所谓百姓足君孰与不足者也【元丰八年四月召知扬州资政殿大学士吕公着兼侍读六月十一日公着入见太皇太后遣中使梁惟简谕公着曰当此拯民疾苦更张何者为先二十八日公着上此奏太皇太后封公着劄子付司马光详所陈更张利害有无兼济之才直书当与未当以闻】上哲宗论吕公着所陈利害　司马光
　　臣今月一日夜防降到吕公着劄子一道付臣看阅所陈更张利害有无兼济之才直书当与未当具悉奏来者臣自公着到京止于都堂众中一见自后未尝私相见及有简帖往来今公着所陈与臣所欲言者正相符合葢由天下之人皆欲如此臣与公着但具众心奏闻耳臣闻书曰有废有兴出入自尔师虞庶言同则绎言国家政事欲有所改更必先谋于众人所言皆同然后行之则无失也传曰上酌民言则下天上施言为人上者当采酌民言从其所欲则在下之人戴上如天受其恩施也伏望陛下察公着所陈参以臣民所上实封奏状若与之同者断志行之勿复有疑臣见太平之功不日可成矣公着一言而天下受其利可谓有兼济之才所言无有不当惟有保甲一事欲就农隙教习臣愚以朝廷既知其为害于民无益于国便当一切废罢更安用教习容臣续具劄子奏闻次其公着劄子谨同封上【元丰八年六月上时为门下侍郎】





　　宋名臣奏议巻一百十七
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议卷一百十八
　　宋　赵汝愚　编
　　财赋门
　　新法十
　　上哲宗乞省览农民封事　　　司马光
　　臣伏覩近降农民诉疾苦实封奏状王啬等一百五十道除所诉重复外俱已签帖进入窃惟四民之中唯农最苦农夫寒耕暑耘霑体涂足戴星而作戴星而息蚕妇育蚕治蠒绩麻纺纬缕缕而积之寸寸而成之其勤极矣而又水旱霜雹蝗蜮间为之灾幸而收成则公私之债交争互夺谷未离帛未下机已非已有矣农夫蚕妇所食者糠籺而不足所衣者绨褐而不全直以世服田畆不知舍此之外更有可生之路故其子弟游市井者食甘服美目覩盛丽则不复肯归南畆矣至使世俗俳谐共以农为嗤鄙诚可哀也又况聚敛之臣于税租之外巧取百端以邀功赏青苗则强散重敛给陈纳新免役则刻剥穷民收养浮食保甲则劳于非业之作保马则困于无益之费可不念哉夫农蚕者天下衣食之原人之所仰以生也是以圣王重之臣不敢逺引前古窃闻太宗皇帝尝游金明池召田妇数十人于殿上赐席使坐问以民间疾苦田妇愚戆无所隠避赐帛遣之太宗兴于侧微民间事固无不知所以然者恐富贵而忘之也故每临朝无一日不言及稼穑真宗皇帝乳母秦国夫人刘氏本农家也喜言农家之事真宗皇帝自幼闻之故为开封尹以善政着闻及践大位咸平景徳之治有宋隆平之极景徳农田勑至今称为精当昔周公相成王作无逸曰先知稼穑之艰难乃逸则知小人之依盖以一盂之饭一尺之帛莫不出于艰难人主既知之则不肯用之于无益散之于无功骄侈之心无自而生矣伏惟太皇太后陛下深居九重皇帝陛下富于春秋自非今者濬发徳音大开言路使畎畆之民皆得上封事则此曹疾苦何由有万分之一得达于天聴哉其文辞鄙俚语言丛杂皆身受实患直贡其诚不可忽也伏望太皇太后陛下与皇帝陛下同赐省览庶以开广聪明资益圣性于民间情伪靡不周知异日太平之业由此为始矣【元丰八年九月上时为门下侍郎】
　　上哲宗乞罢青苗免役保甲　王岩叟
　　臣闻忠臣之事君犹孝子之事亲一家之事知而不言非孝也言而不尽亦非孝也有人于此为奸言诡説隂蔽善谋以欺其亲而幸利焉而其亲未之察则当告乎勿告乎孝子不忍以此心事亲忠臣不忍以此心事君臣虽至愚慕孝子之心以为事君之法臣昨在外方闻皇帝陛下即政之始太皇太后陛下垂帘之初内批废罢京师民情不便十余事及屏出宋用臣等数人中外喧呼交相庆快又协天下之望登用忠贤以为辅弼积年之指日可除而七月于今未闻勇决犹郁天下之望何也盖忠贤少而奸邪众隂为朋党沮隔于其中耳臣诚惜陛下有哀矜庶物之心有爱育羣生之意四方疾苦又尽知之而未得旷然以发于天下也奸朋邪党既已辜负圣君于前日又欲欺惑陛下于此时臣窃痛心彼见四方之人密封交进以诉疾苦于陛下则亦自知为朝廷谋者不忠矣其心颠沛唯恐陛下有所更张盖其事既穷则其过自显而其身难立不得不多方以自为计也固有与忠贤佯为相亲而心实忌恶之以伺其倦厌者有明肆悖戾以侵侮忠贤而欲挠之使去者有黙黙不言是非两可而茍容于其间者大抵皆欲以自固其权自盖其恶尔故议者曰奸邪不易去忠贤不易留治乱安危在忠邪去留之间尔此陛下不可不思也陛下知孤忠之难立则定力以主之可也知羣邪之难却则尽意以图之可也先民之语曰屋漏在上知之在下今在下之人则皆知某人为忠贤某人为奸邪而不知朝廷之上宫闱之中能种种知乎以陛下之聪明宜无不知然臣私忧奸计密行羣邪浸长则陛下之仁心无复得施左右之忠贤无复能立朝廷之公议无复可伸四海之生灵无复受福天下之势危矣此臣所以寤寐反侧而为陛下忧之也今民之大害不过三五事而已傥陛下如聴政之初直从中批出指挥令罢某事罢某事则奸心自沮而陛下之圣泽行矣臣昨在河北为知县奉行青苗免役保甲之法亲见其害至深至悉非若他人泛泛而知之也如青苗实困民之本须尽罢之百姓乃苏而近日指挥但令敛散不立额而已则所以困民之本十分之八九犹在此必陛下不知也役钱天下亿兆之家所共苦也须如旧来复行差法民乃便安而近日指挥但令减寛剰钱而已亿兆之家所共苦者十分之七八犹在此必陛下不知也保甲之害三路之民如在汤火未必皆法之盖由提举一司上下官吏逼之使然而近日指挥虽令冬教然尚存官司则所以为保甲之害者十分之六七犹在亦必陛下不知也此皆奸邪遂非饰过而巧辞强辨以欺惑圣聴将至深之略示更张以应副陛下圣意而已非至诚为国家去大害复大利以便百姓为太平长乆之防者也此忠义之良心所以尚愆也天下识者皆言陛下不絶害源百姓无由乐生不屏羣邪太平终是难致臣愿陛下奋然独断如聴政之初行此数事则天下之大体无事陛下髙枕而卧矣臣不胜愤懑纳忠之至
　　贴黄如执论者以为青苗免役遽罢之恐国用不足则乞陛下问以治平嘉祐之前国用何以不阙愿令讲究而行之臣防圣恩召自疎逺誓不为朋党以欺天聪以孤忠上事仁圣言触众怨惟陛下力赐主张臣得尽其愚以效万分密为聪明之助幸甚【元丰八年九月上时为监察御史】
　　上哲宗乞议革新法之不便者
　　司马光
　　臣伏见陛下自临政以来夙夜孜孜以爱百姓安国家为事盖善治疾者必究其所来攻其所急救之欲速去之欲尽臣观今日公私耗竭逺近疲弊其原大槩出于用兵夫兵者凶器天下之毒财用之蠧圣人除暴定乱不得已而用之耳自有唐中叶藩镇跋扈降及五代羣雄角逐四海九州分糜溃共相吞噬生民涂炭二百余年太祖受天明命四征弗庭光啓景祚太宗继之克成厥勲然后大禹之迹悉为宋有于是载戢干戈与民休息或自生至死年及期颐不见兵革吏守法度民安生业鸡鸣狗吠烟火相望可谓太平之极致自古所罕侔矣及神宗继统材雄气英以幽蓟云朔沦于契丹灵夏河西専于拓跋交趾日南制于李氏不得悉张置官吏收籍赋役比于汉唐之境犹有未全深用为耻遂慨然有征伐开拓之志于是边鄙武夫窥伺小利敢肆大言只知邀功不顾国患争贾余勇自谓卫霍不死白面书生披文按图玩习陈迹不知合变竞献奇防自谓良平更生聚敛之臣捃拾财利剖析秋毫以供军费専务市恩不恤残民各陈遗利自谓桑孔复出相与误惑先帝自求荣位于是置提举官强配青苗多收免役以聚货泉又驱畎畆之人为保甲使舍耒耜习弓矢又置都作院调筋皮角木以多造军器又养保马使卖耕牛市驵骏而农民始愁苦矣部分诸军无问边州内地各置将官以领之自知州军总管钤辖都监监押皆不关预舍祖宗教阅旧制诵射法效戎服机械阵图竞为新奇朝晡上场罕得休息而士卒始怨嗟矣置市易司强市榷取坐列贩卖增商税色件下及菜果而商贾始贫困矣又立赊贷之法诱不肖子弟破其家又令民封状增价以买坊场致其子孙邻保籍没赀产不能备偿又增茶盐之额贱买贵卖强以配民食用不尽迫以威刑破产输钱又设措置河北籴便司广积粮谷于临边州县以备馈运教兵既久积财既多然后用之而承平日久人已忘战将帅愚懦行伍骄惰加以运筹决胜者乃浮躁巧伪之士不知彼已妄动轻举是以顿兵灵武力疲食尽自溃而归执兵之士荷粮之夫暴骨塞外且数十万筑堡永乐怠忽无备纵冦延敌阖城之人翦为鱼肉曾未足以威服戎敌而中国先自困矣先帝深悔其然厌截截谝言思畨畨良士未及下哀痛之诏息兵富民而奄弃天下此臣所谓痛心疾首泣血追伤者也伏惟皇帝陛下肇承基绪太皇太后同聴庶政首戒边吏毋得妄出侵掠俾中外两安今契丹继好秉常纳贡干徳拜章征伐开拓之议皆已息矣则比置提举官散青苗敛免役钱防教保甲置都作院养保马置将官市易司封状买坊场增茶盐措置河北籴便司皆为虚设陛下幸诏臣民各言疾苦其已至者千有余章未有不言此数事者足知其为天下公患众人所共知非臣一人之私言也利害着明皎如日月何所复疑而羣臣犹习常安故惮于更张虽颇加裁损而监司按堵将官具存保甲犹教阅保马犹养饲边州屯戍不减军器造作不休茶盐新额常在差役旧法未复是用兵虽息而公私劳费犹未息也如此因循不知改辙数年之后万一遇水旱大饥盗贼羣起其为国家忧患岂敢尽言哉伏愿陛下断自圣心凡王安石等所立新法果能胜于旧者则存之其余臣民以为不如旧法之便者痛加厘革虽非一日可行之事欲乞陛下宣谕执政令因臣民上封事熟议利害进呈以圣鉴裁决而行之昔夏遵禹训商用汤法周循文武之典盖创业垂统之王贻厥孙谋后世所宜谨守不可失也若凡百措置率由旧章但使政事悉如熙宁之初则民物熙熙海内太平更无余事矣议者必曰革弊不可仓猝当徐徐有渐此何异使医治疾而曰勿使遽愈且勿除其根原使尽也其为医者谋则善矣其为疾者谋奚利哉【元丰八年十二月上时为门下侍郎】
　　上哲宗乞罢免役　　　　　刘　挚
　　臣窃以圣人之治虽一道亡敝而道之寓于刑名法数者必有偏而不起眊而不行者圣人因时而变之变则通通则久以尽天下之利此五帝所以异制而三王之所以不同体也国家承唐末五代熟烂之后祖宗创制造法趍时之宜顺事之变虽圣圣相继而其法令日增嵗损或举或废未尝同也至于宁民适治所谓道之亡敝者则未尝异也神宗以仁智之虑达因革之数凡政令制度急慢轸大解而更张之故天下防其利然至于今殆二十年所谓偏而不起眊而不行者盖复有之矣其事则非一而其大者则役法是也于役法之弊相为首尾之牵连当更者则坊吏禄是也始者以徭役不得其平农民劳费故命有司议所以均施之而有司不深惟其故乃一刬祖宗差役旧勑为官自雇人之法率户赋敛以充雇直曰助役又曰免役自上户至于下五等从来无预差役之家一槩敛之盖于赋税科调百色求取之外又生此重敛毎嵗输纳无有穷期古人有言平地无铜矿农家无钱鑪今所输必用钱而地土所出唯是丝帛谷粟幸嵗丰收成而州县逼迫不免贱价售之无以养其私若嵗凶则破易资产或以倍称之息举债于兼并以应期限更无减放之法州县上户常少中下之户常多自法行以来簿籍不正务欲敷配钱数所在临时肆意升补下户入中中户入上今天下往往中户多而下等户少富县大乡上户所纳役钱嵗有至数百缗或千缗者毎嵗输纳无已至贫竭而后有裁减之期旧来乡县差役循环相代上等大役至速者十余年而一及之若下役则动须三二年乃复一差虽有劳费比之今日嵗被重敛之害孰为多少也今天下钱日益重货日益轻民日益困矣若之何坐视而不防也哉然则前日有司立法非有意于寛役利民正在聚敛刻剥损下益上为国取谤大失朝廷惠绥生灵本意臣窃见徭役昔者有至于破产而民惮为之者唯衙前一役尔今天下场务官司收入自行出卖嵗得民钱无虑数百万以为衙前雇募支酬之直计一嵗之入为一嵗之出盖优有余裕则衙前一重役无所事于农民矣农民既除此一重役外唯有散从承符弓兵手力耆长壮丁之此役无大劳费宜并用祖宗差法自第一等而下通任之比于旧制徭役轻矣治于人者事人古今之通义则安用给钱为哉坊之法旧制扑户相承皆有定额不许增擡价数辄有刬夺祖宗非不知增价之为公家利也所以不许者知其恱目前之利必有后日之害故也新法乃使实封投状许价髙者射取之于是小人徼一时之幸争越旧额至有三两倍者旧百缗今有至千缗者交相囊橐虚造柢本课额既大理难敷办于是百敝随起决至亏欠州县劳于督责患及保任监锢系累终无偿纳官司防惜课额不为减价则谁人复肯承买今天下坊如此者十五六矣故实封增价之所得于败阙之所失殆不相补也盖财则可以通之而已不可尽也少捐分数与民共之则公私相济其利长久臣欲乞罢实封投状之法应天下坊委逐路转运提举司将见今买名浄利额数与新法以前旧额相对比量及地望慢取酌中之数立为永额一用旧法召人庶乎承扑者无破败之患而官入之利有常而无失也吏禄之法天下吏人旧制诸路及州县法各不同有乡户差充者有投名者有乡差投名杂用者入役之后既以案司之优重迭相出入以为酬折又积累嵗月有出职之望行之久逺人自以为便此时有司见礼经有庶人在官之禄遂假其説资以掊民殊不知三代已逺其事不可行于今日者多矣夫庶人在官之禄虽有其文而在法与数不可见其详乃凿空造端槩敛民钱给为吏禄不重之则不足以募不轻之则不足以给今内外之吏除重法之外其它每月所给无几于吏固未足以有济而官积所给天下盖已不赀无故竭民财而为此费诚何为哉至于所谓重禄以行仓法尤非义理夫一钱以上以徒坐之谓之严刑可也遂以谓吏惧而不受赇则臣不敢知也今主议者曰禁既严则吏必畏故令下已来犯者少臣以谓非犯者少败者少也非败者少正其罪者少也网之密则与者取者藏声匿迹亦将避之故曰败者少也一钱坐徒谁则忍之谁敢易之故茍有败者若稍涉疑晦及自非有告人当赏则官司往往迁就平反释重入轻若外路则虽使者亦或谕意州县使之如此亦人之情也故曰正其罪者少也借使犯者皆正其罪固亦先王制之所无而圣人之所不忍也吏受贿于律自有刑名而曲法者一匹以上至徒则刑亦不为轻矣今变先王之刑而重之又多赋吏禄以买法之行无谓也臣愚欲乞行熙宁以前旧法外应新法所创及增给吏禄并行减罢臣愚诚不知忌讳今衙前之役则待之以坊价钱弓手等役则均之以祖宗差法吏禄非旧法所给则皆罢去应役人縻费私役之则禁之以熙宁新法茍如是也则所谓免役钱者于是可以一切蠲除矣或谓免役钱籍于常平固非独以待募役也县官它费多有赖乎此即未可以利害论也臣以谓役钱领于司农非有特勑未尝以给常费今罢去无损于国用况祖宗以来至于役法未改役钱未敛以前百余年间不知可以为国否亦曰用之有节则取之有道矣今天下百姓疲筋骨忍饥寒冒鞭笞终嵗汲汲为公家纳钱耳不幸有连年灾荒之变实恐穷苦之人流亡转徙为沟中瘠而强梁者赊死忍命不得为陛下之良民矣然则役钱乃生民性命天下安危之所系奈何欲以为不刋之令哉古者富藏于民诚令百姓赋税之外有以自养则其赢余乃国之外府缓急取之而已无事之时坐困竭之非计也臣故以谓役钱宜一切罢之役钱罢则提举常平官司亦可罢去以见存职事付之转运司足矣天下既减罢监司数十人则州县稍得从容上下省事非小补也虽然此大法也顾臣之言盖其略耳至于法之纎悉或参差抵牾宜有画一之论欲乞于两制臣寮选差明于治体深于民事者三两员置局讲议裁立格条三省执政官典领之以待圣断施行【元祐元年正月上时为侍御史闰三月十八日诏付韩维等相度以闻】
　　上哲宗乞罢免役　　　　　司马光
　　臣切以免役之法其害有五旧日差役之时上户虽差充役次有所陪备然年满之后却得休息数年营治家产以备后役今则年年出钱无有休息或有所出钱数多于往日充役陪备之钱者此其害一也旧日差役之时下户元不充役今来一例出钱免役驱迫贫民剥肤椎髓家产既尽流移无归弱者转死沟壑强者聚为盗贼此其害二也旧日差役之时所差皆土著良民各有宗族田产使之作公人管干诸事各自爱惜少敢大段作过使之主守官物少敢侵盗所以然者事发遗亡有宗族田产以累其心故也今召募四方浮浪之人充役无宗族田产之累作公人则恣为奸伪曲法受赃主守官物则侵欺盗用一旦事发则挈家亡去变易姓名往别州县投名官中无由追捕官物亦无处理索此其害三也自古农民所有不过谷帛与力凡所以供公赋役无出三者皆取其身而无穷尽今朝廷立法曰我不用汝力汝输我钱我自募人殊不知农民出钱难于出力何则钱非民间所铸皆出于官上农之家所多不过庄田谷帛牛具桑柘而已无积钱百贯者也自古丰嵗谷贱已自伤农官中更以免役及诸色钱督之则谷愈贱矣平时一斗直百钱者不过直四五十文更急责之则直三二十矣丰年犹可以粜谷送纳官钱若遇凶年则谷帛亦无不免卖庄田牛具桑柘以求钱纳官既家家各卖如何得售唯有拆屋伐桑以卖薪杀牛卖肉今嵗如此来嵗何以为生是官立法以殄尽民之生计此其害四也提举常平仓司唯务多敛役钱广积寛剰以为功効希求进用今朝廷虽有指挥令役钱寛剰不得过二分切虑聚敛之臣犹依并役钱别作名目隠藏寛剰使幽逺之人不被圣泽此其害五也陛下近诏臣民各上封事言民间疾苦所降出者约数千章无有不言免役钱之害者足知其为天下之公患无疑也以臣愚见为今之计莫若直降勑命应天下免役钱一切并罢其诸色役人并依熙宁元年以前旧法人数委本县令佐亲自结五等丁产簿定差仍令刑部检会熙宁元年见行差役条贯雕印颁下诸州所差之人若正身自愿充役者即令充役不愿充役者任便选雇有行止人自代其雇钱多少私下商量若所雇人逃亡即勒正身别雇若将带却官物勒正身陪填如此则诸色公人尽得其根柢行止之人少敢作过官中百事无不修举其见雇役人候差到役人各放逐便数内唯衙前一役最号重难向者差役之时有因重难破家产者朝廷为此始议作助役法然自后条贯优假衙前诸公库设防酒库茶酒司并差将校干当诸上京纲运召得替官员或差使臣殿侍军大将管押其麄色畸零之物差将校或节级管押衙前苦无差遣不闻更有破产之人若今日差充衙前料民间陪备亦少于向日不至有破家产者若犹以为衙前户力难以独任即乞依旧于官戸僧寺道观单丁女户有屋业每月掠钱及十五贯庄田中年所收斛斗及百石以上者并令随贫富分等第出助役钱不及此数者与放免其余产业并约此为准所有助役钱令逐州桩管据所有多少数目约本州衙前重难分数每分合给几钱遇衙前合当重难差遣即行支给然尚虑天下役人利害逐处各有不同欲乞于今来勑命更指挥行下开封府界及诸路转运司誊下诸州县委逐县官看详若依今来指挥别无妨碍可以施行即便依此施行若有妨碍致施行未得即仰限勑到五日内具利害擘画申本州仰本州聚诸县所申择其可取者限敕书到一月内利害擘画申转运司仰转运司聚诸州所申择其可取者限敕书到一季内具利害擘画奏闻朝廷奏到委执政官再加看详各随宜修改别作一路一州一县敇施行务要所在役法曲尽其宜【元祐元年二月上时为门下侍郎】
　　上哲宗论蔡确等观望不肯协心改法
　　吕　陶
　　臣闻君子小人之分辨则王道有成邪正杂处于朝则政体不能纯一此天下安危治乱所系甚大世主当审其取舍也恭惟太皇太后陛下临御以来念祖宗积累之难思先帝倚托之重保祐圣嗣安养生民刬除敝事覃布徳惠召用一二旧老与之裁正法度缉全纪纲以传万世欲皇帝陛下他日循而守之则宗社乂安如泰山之四维圣心所存岂不善哉岂不逺哉然大臣之异议者则不能尽诚竭力以称太皇太后之意尚且依违偷惰务习故态观望反覆互持两端推原其情盖有三説一曰先帝之法岂可遽改他日嗣皇亲决万几则吾属皆有罪二曰国家用度至广非取于民何以能足今一切蠲放余利则遂见阙乏三曰司马光老且病将不能终其事萌此心者蔡确韩缜章子厚张璪是也安燽李清臣则依阿其间俯仰徘徊以伺势之所在而归之尔谓先帝之法不可遽改乎三王之政不免有敝为其有敝而改之所以宜民利物而全其治体臣尝观去年正月诏书乃曰嘉与四海洗心自新则先帝彼时已知法之为敝有欲改之意矣今太皇太后以母道临制天下顺元元之所欲而与时损益盖以成先帝之志也且君子爱人以徳小人爱人以姑息责难于君谓之恭谓吾君不能谓之贼今之大臣欲改法者使天下无憾于先帝是待其君甚厚而爱之以徳也于先帝为忠也其不欲改者使天下憾于先帝是待其君甚薄而爱以姑息也恭惟皇帝陛下端重仁孝出自天纵他时亲总万几而见天下有太平之实追观今日之事是非得失洞鉴其端则必以厚于先帝而爱之以徳者为是薄于先帝而爱之以姑息者为非忠于其君者为得贼于其君者为失矣然则欲改法者他日将至于无罪不欲改者他日将至于有罪不当私忧而过计也谓国家用度非取于民不能足乎则今日之议法非不取也唯患小人倚法削民而取之多故参酌中道而除去烦苛乃百姓足君孰与不足之义也伏惟太皇太后皇帝陛下慈爱恭俭徳与性成内无土木游玩华靡之费外无干戈攻战过滥之赏节用裕民既得其道何俟过取而后给哉谓司马光且病将不能终其事乎则修讲法度本于宗社万世之计不问光之存亡假使光虽物故则朝廷图治之意岂肯中辍哉亦何必望望然幸光之死也谋人之国而措意如此是昔日负先帝今日负陛下也当熙宁元丰之际小人之党棊布于天下急利者争取财急功者争用兵结民怨起边祸日甚一日嵗甚一嵗彼数人者当此之时或领大农或处近侍或总计省或居二府然而未尝献告一言建明一事唯持禄固位茍度嵗月以民事验之其极也则有市易之意有堆垜之求有江湖之盐法有京师之茶禁以军政验之其极也则有乞弟之役有兰州之取有灵武之复有永乐之陷凡此数者结民怨则深起边祸则大然皆非先帝之本意乃大臣无所补报而有以成之臣故曰昔日负先帝也今太皇太后恻然念生民之困穷思有以安固邦本乃讲求治道举偏补敝改正法度以付嗣君为万世之福天下之人倾耳侧目日望太平数人者当此之时不能引咎改过犹懐向之三説观望而不欲为或为之而不欲尽其事是以罢市易则尚存抵当放保甲则须俟嵗首黜江淮运盐之臣则迁延累月而后乃行遣川蜀按茶之使则巧为之词而不欲发至于边鄙之大患存舍之长防皆置而不议及司马光一献差役之法则昌言其疎窃其速其徒从而和之妄传章子厚有五利七难之説喧播于外士民闻者莫不骇叹臣故曰今日负陛下也此数人者其处心积虑大略如此当此之时决不可镇社稷矣若乃居家之隠慝在朝之细过闻望之素轻践厯之太幸则言者陈之已详陛下知之已久臣近领台职不敢复道今蔡确章子厚已罢免人皆快之缜璪辈犹备位实未厌天下公论也伏望陛下特出圣断以辨君子小人之分无使邪正杂处于朝罢黜缜等以谢天下则王道之成政体之纯一易如反掌耳【元祐元年四月上时为殿中侍御史】
　　上哲宗乞罢青苗　　　　王岩叟等
　　臣等累日前连章上言乞依台谏官前后论列早赐罢支青苗钱事尚未防指挥施行臣等未谕圣意仰惟自青苗之法行天下困弊日甚一日不如昔时陛下静则以尧舜之心为心动则以祖宗之法为法髙明博大无所不通必知行青苗以来百姓皇皇日甚一日天下之人议论沸腾者今十六七年矣必不肯复以为便力主而行之窃闻有大臣妄进奸言惑乱圣聴谓恐国用不足觊陛下以此为富国之计便可见其无识今匹夫放债取利为之不已而终必自败况为国乎富国有大道养民有大本岂有匹夫朝夕之事可为富国长久之计哉比者四民不循其分不安其业故所得者皆茍得所图者皆茍图今陛下即位以来四民得安其分得安其业天下之富自将有余为士者不敢狂言妄作徼功幸进以生事于四方而耗公私之财嵗之所惜自已无穷此一富也为农者絶诛求之苦息调发之劳罢不急之役寛非时之扰天下从此无逃民四海从此无荒田耕桑以时常赋不阙嵗之所入不可胜计此一富也为工者不穷竭材用以治兵器不倾极功能以事土木崇俭尚朴而华靡纎巧无所陈于前日有所省月有所积而富不可胜用也为商者无均输之政以害其生无市易之法以夺其利而后皆得自竭其计自运其财以流行于四方人人之得有余而国家征税之入无算此其富不可胜用也四者所得孰与青苗之息乎为陛下大臣不知以此开陛下之心而乃嵗初而出之嵗终而入之朝而出之暮而入之以求毫分之息以自利者匹夫富者之事也岂有为天下而为匹夫之事哉陛下只当思养民不须思富国若主于富国则民必自穷若志在养民则国将自富发之于心曾靡毫厘之差覩之于事遂争千里之逺唯在审处之也伏望陛下检会臣等前奏留神省纳早赐施行【元祐元年四月全台上】
　　上哲宗乞罢市易　　　　　韩　川
　　臣伏以朝廷更市易之法捐减所收息数宿逋放释殆尽自罢赊卖以来实用钱物交易日入不过三百千收一分之息月得九百千又未必满一分也虑货之陈积但及五厘足以免罚则亦出之月息才四百五十千而仓务共占官六员専副书吏库级等不减百人月给俸食几千缗所收之息不补所费之半窃惟市易之设虽曰平均物直而其事则不免贸易交以取利使获其利实足以佐用尚不可而又所收不补所费顾可为邪请于市易务监官监门内各留一员及实用公人催纳欠负外结絶见在物货画日更不收买【元祐元年六月上时为监察御史先是元丰八年七月上疏诏罢诸市镇市易抵当八月又诏罢诸州县市易至是川上疏始诏罢在京市易务】
　　上哲宗约束州县抑配青苗钱
　　司马光
　　臣检会先朝初散青苗钱本为利民故当时指挥并取人户情愿不得抑配自后因提举官速要见功务力多散讽胁州县废格诏书名为情愿其实抑配或举县勾集或排门抄劄亦有无赖子弟谩昧尊长钱不入家亦有他人冒名诈伪请去莫知为谁及至追集皆归本戸朝廷深知其弊故悉罢提举官不复立额考较天下莫不欣戴昨于四月二十六日有敕命令给常平钱谷限二月或正月只为人戸欲借请者及时得用又令半留仓库半出给者只为所给不得辄过此数至于取人戸情愿不得抑配一遵先朝本意虑恐州县不晓勑意将谓朝廷复欲多散青苗钱谷广収利息勾集抑配督责严急一如向日置提举官时今欲续降指挥下诸路提刑司告示州县并须人戸自执状结保赴县乞请常平钱谷之时方得勘防依条支给不得依前勾集抄劄彊行抑配仍仰提防刑狱常切举察如有官吏似此违法骚扰者即时取勘施行【元祐元年上时为左仆射】
　　上哲宗缴駮青苗法　　　　苏　轼
　　臣伏见熙宁以来行青苗免役二法至今二十余年法日益严刑日益峻盗日益多谷帛日益轻细数其害有不可胜言者今廊庙大臣皆异时痛心疾首流涕太息欲已其法而不可得者况二圣恭已唯善是从免役之法已尽革去而青苗之事乃犹因旧稍加损益欲行紾臂徐徐月攘一鸡之道如人服药病日益增体日益羸饮食日益减而终不言此药不可服但损其方剂变其汤使而服之可乎熙宁之法本不许抑配而其害至此今虽复禁其抑配其害固在也农民之家量入为出缩衣节口虽贫亦足若令分外得钱则费用自广何所不至况子弟欺谩父兄人户冒名诈请如诏书所云似此之本非抑勒所致昔者州县并行仓法而给纳之际十费二三今既罢仓法不免乞取则十费五六必然之势也又官吏无状于给散之际必令酒务设鼓乐倡优或关扑卖酒牌子农民至有徒手而归者但每散青苗即酒课暴增此臣所亲见而为之流涕者也二十年间因欠青苗至卖田宅雇妻女投水自缢者不可胜数朝廷忍复行之欤臣谓四月六日指挥以散及一半为额与熙宁之法初无小异而今月二日指挥犹许人户情愿未免于设法网民使快一时非理之用而不虑后日催纳之患二者皆非良法相去无几也今者已行常平粜籴之法惠民之外官亦稍利如此足矣何用二分之息以贾无穷之怨或云议者以为帑廪不足欲假此法以赡边用臣不知此言虚实若果有之乃是小人之邪説不可不察昔汉宣帝世西羗反议者欲使民入谷边郡以免罪萧望之以为古者藏于民不足则取有余则与西边之役虽户赋口敛以赡其乏古之通义民不以为非岂可遂开利路以伤既成之化仁宗之世西师不解盖十余年不行青苗亦何妨阙况二圣恭俭清心省事不求边功数年之后帑廪自溢有何危急而以万乗君父之尊负放债取利之谤锥刀之末所得几何臣虽至愚深为朝廷惜之欲乞特降指挥青苗钱今后更不给散所有已请过钱候丰熟日分作五年十料随二税送纳或乞圣慈念其累嵗出息已多自第四等以下人户与放免庶使农民自此息肩亦免后世有所讥议兼近日谪降吕惠卿告词云首建青苗力行助役若不尽去其法必致奸臣有词流传四方所损不细所有上件録黄臣未敢书名行下【元祐元年八月上时为中书舍人先是二月诏青苗钱谷用常平旧法施行四月二十六日乃诏给常平钱谷限二月或正月以散及一半为额时同知枢密院范纯仁以国不足实建此议司马光方以疾在告不与也已而台諌共言其非皆不报光寻具入劄子乞约束州县抑配者轼至是又缴奏乞尽罢之光始大悟遂力疾入对帘前对曰不知是何奸邪劝陛下复行此事纯仁失色却立不敢言】








　　宋名臣奏议巻一百十八
　　钦定四库全书
　　宋名臣奏议巻一百十九
  </div>
  <div class="pagination">
   <a href="宋名臣奏议_page52.html">
    上一页
   </a>
   <span>
    ...
   </span>
   <a href="宋名臣奏议_page48.html">
    48
   </a>
   <a href="宋名臣奏议_page49.html">
    49
   </a>
   <a href="宋名臣奏议_page50.html">
    50
   </a>
   <a href="宋名臣奏议_page51.html">
    51
   </a>
   <a href="宋名臣奏议_page52.html">
    52
   </a>
   <span class="current-page">
    53
   </span>
   <a href="宋名臣奏议_page54.html">
    54
   </a>
   <a href="宋名臣奏议_page55.html">
    55
   </a>
   <a href="宋名臣奏议_page56.html">
    56
   </a>
   <a href="宋名臣奏议_page57.html">
    57
   </a>
   <a href="宋名臣奏议_page58.html">
    58
   </a>
   <span>
    ...
   </span>
   <a href="宋名臣奏议_page54.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
