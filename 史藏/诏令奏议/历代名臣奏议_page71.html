<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 71 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 71 页/共 136 页
  </h1>
  <div class="content">
   仁宗景祐四年侍御史知杂事庞籍论近年赏典太优刑章稍縦防曰臣闻国家之重先乎纪纲纪纲之要实在赏刑赏不失有功则劳臣劝刑不失有罪则奸人惧二者或失纪纲必隳伏惟皇帝陛下英睿恭勤综覈羣品博询下议以裨阙政况臣防荷天造粉身无报敢罄愚管少陈时事伏覩近年赏典太优刑章稍縦夫官爵之设所以磨砺群器以成万务茍无劳而有赏则人不务施劳无徳而禄则人不务修徳近因上殿奏事之际因言及此亲闻徳音亦以侥幸为患此圣心固已知矣以陛下钦眀之徳而尚有侥幸之泽臣恐由执事者有失持守典章之故也夫戚里之族亲近之臣得至帝座之前皆有求恩之意各徇其请则爵禄之数有限侥幸之求无极然人君以寛仁为徳其哀鸣于前者恐难峻阻则必勉徇其意降防于外臣愚欲望陛下眀谕大臣执守规矩无致超越大臣既执之陛下已从之求恩者至于再至于三则侥幸自息纪纲常存防此超等之恩以待有功之赏又覩近年刑典太寛渐啓奸路且杀人者死古今通制自朝廷降勅死罪情理可悯者并令奏取勅裁免或有不中明言更不駮勘自此杀人者得设计谋造作情理一行上谳无不容贷者其法不过杖配军获生者虽荷寛恩被杀者幽寃何诉所以天下杀人之狱嵗益多矣实恐自此豪强之民有杀人命者行赂造情以求奏贷无复偿其死命此盖欲为寛法以感召和气臣实以谓不然至于盗贼之党在制其萌兆小盗不舍则大寇不集前代本因小寇失制遂成啸聚为天下患者多矣近贵州刼贼何安等六人各执枪杖自称将军本处知州谭综妄作情理奏闻贷却五人逺方之民被此强刼今贷活之臣恐自此盗贼不惧若遇荒嵗群党必成结聚既多必须加兵峻法以诛之臣谓诛其众于后曷若戒其事于前欲望今后各处奏到杀人强刼罪人如其情理无可悯之状即乞依法处正不与容贷臣出于儒生非乐闻深典实恐沈寃无诉门公啓兼恐法不胜奸寇盗益炽故宜早絶其萌无使至于难制也所谓荧荧不已炎炎奈何涓涓不已将成江河此之谓也又贪婪之吏唯财是图常使懐于惧心则不敢侵剥于下先帝深疾污如法严戒一经黜削不复齿用近年贪吏益众盖由寛法所致向来以废弃者既获甄叙又降勅不许按察之官召人告首自此贪心益固自谓得时按部之官转难举前嵗太常博士王昌符知循州为政贪滥逺近所悉朝廷令放离任皆谓必获罪谴到阙转屯田贠外郎又职方贠外郎沈厚载知南劒州在任贪浊不公祗为勘官非才致其漏然其曲情枉法事迹灼然洎移知归州亦转正郎此所以为过者不惟无惧罪之心兼亦有望恩之意伏乞遵先朝严制改近年寛典用威猾以安黎民又覩军戎之政稍失防制兵士渐恣不惧都将都将畏罪姑息其下盖由近嵗寛阶级之法啓轻慢之心故也夫军容不入国国容不入军此明治兵之政与常法异也若都将有诛剥其下虐用其人灼然可罪固不可寛之也若小小曲直亦不须一一量较轻重况都将本出于卒伍岂无小过失若令兵众持而制之则更无畏惮既不畏都将又安得不恣横为非若必须无瑕方可临众则举天下能有防人故在制置其宜无使兵众轻制都将都将反畏其下也每有兵士论诉都将公案内有小小之过皆亦下狱勘罪结案取裁此亦望朝廷别为经制渐使都将有权则兵不敢骄纵近戎州奏宁逺指挥兵士冯顺等一十八人共谋结连逃背徃頼令寨先斩却寨将勾鉴后拨出本寨衣甲器械虏掠守把兵士逓铺军人徃资荣州界打刼收拾人马回来搓破戎州占坐候兵马到却走入蛮界兼买猪于神庙饮血酒为誓因徒中告首幸而败获不然则为一方大患矣此乃不畏都将所致也望朝廷深切戒之速宜改立治军之法
　　皇祐五年籍又上奏曰臣闻昔太祖时慕容延钊将兵一举得荆南之地方数千里兵不血刃不过迁官加爵邑锡金帛不用为枢宻使曹彬平江南擒李煴欲求使相太祖不与曰今西有汾晋北有幽蓟汝为使相那肯复为朕死战耶赐钱二十万贯而已祖宗重名器如山岳轻金帛如粪壤此陛下所当法也狄青奉陛下威灵殄戮凶丑克称圣心诚可褒赏然方于延钊与彬之功不逮逺矣若遂用为枢宻使同平章事则青名位极矣寇盗之警不可前知万一他日青更立功欲以何官赏之且枢宻使髙若讷无过若何罢之不若且与移镇加检校官多赐金帛亦足以酬青功矣
　　康定元年监在京楼店务苏舜钦论赐第防曰臣窃以赐第之典于国体至重前朝将相非有勲业则不得赐第京师近刘平血战亡躯家族无托朝廷方推此恵时谓当然今兹医卜庸流滥有求请烦渎天听侵乱邦经况赏罚二端国之神器所以驱驾豪杰示信四方若死行阵之家与伎术之軰均用此赏臣窃恐轻重失宜矣方今西鄙未宁暴师塞外流传四出何以劝人伏望特降徳音即时寝罢况柳尧卿自有居第极为华侈若以其医药有効自可以金帛赐之上以重恩赏之科使战伐者尽其死力下以絶侥觊之望俾贪冒者萌其耻心臣事在职司合有献纳盖期赏之不僭非敢文而自营上渎宸严无任恳到之至
　　庆厯三年知谏院蔡襄乞责罚医官状曰臣窃见近寳和公主及郓国公主相继夭伤供药医家已闻下开封府取勘者臣切知豫王鄂王薨时医官亦是取勘只降一两官未旬月间寻得牵复切虑今来亦只似此行遣乆逺不便况近来小儿医官不一二年超升官资赏赐无数奏荐异姓恩泽过于两制官寮贱者立贵贫者立富若以死生有命药饵难工自来所医疾病尽是命当痊愈此等何故滥受恩赏恣为侥幸若以从来痊愈因药合受恩赏今日所医无騐自当伏就刑罚臣切闻先朝周王薨其时医官李某杖背逺配广南陛下一二年间皇子皇女继亡六人尽在此軰数人之手兼臣闻医官各是临病互相推托不肯及时下药以病深虽有良医无由措手其罪至重比于李某合更加刑其术至谬求之今人不为难得伏望陛下念祖宗社稷之重特因此时深行刑法庶使后人知惧药饵尽心实为乆逺保育皇嗣之计
　　四年知諌院欧阳脩论张子奭劳少恩多防曰臣风闻知汝州范祥为相度陜西青白盐敕差张子奭权知汝州子奭自选人二年内迁至员外郎朝廷之意虽曰赏劳而天下物议皆云侥幸盖以子奭宣劳止两次而迁官恩赐已数重自古赏功不过一次赏之不已故难弭人言初自选人改京官曰赏劳未及二嵗改秘书丞又曰赏劳赐以章服又曰赏劳秘书丞不乆又曰赏劳合得太常博士超迁员外郎又曰赏劳后行祠部为名曹又曰赏劳作京官合作知县而作签判又曰赏劳一任未满合更有一任知县又超通判差遣又曰赏劳此所以外人之议不允也况范祥暂出干当只合交割以次官员或转运司自差人权今朝廷差人已是失体又于子奭为此侥幸今朝廷待阙在京者甚众岂无一人堪权知州者朝廷每用一人必当使天下人服今每一差遣则物议沸腾累日不息昔五代桑维翰为相一夕除节度使十五人为将而人皆服其精今中书差一权知州而不能免人讥议者盖事无大小当与不当而已其张子奭伏乞追寝权差之命仍乞今后外处差出知州只以本路转运使差官权至于赏罚之柄贵在至公今莫大罪不过一刑而止岂有劳者终身行赏而不已亦今后有劳效之人量其大小一赏而止若有别着能效则拔擢自可不次人亦自然无言伏以朝廷用人惟患守例而不能不次选任但不渉于侥幸实有才艺之人谁敢有言子奭作使西鄙不为无劳但恩赐已优于赏已足可惜令天下指为侥幸之人而掩其前效况又上亏朝政不可不思
　　嘉祐五年脩又上奏曰臣窃以谓治天下在明号令正朝廷在修纪纲号令所行纪纲所振由人主有赏罚之柄也若号令出而不从纪纲弛而不整又不以赏罚临之而欲正朝廷治天下臣不知其可也今者陛下亲祀宗庙不敢独受其福推恩羣臣遍及中外此圣徳之至深厚也而臣下輙敢有所轻重以谓例恩泛及视以为轻而慢之原其情理其可恕乎方祫享始毕恩典推行命出之日宰相押班百官在列宣扬制诰布告天下而将臣偃蹇不肯受命稽停制书四十余日有司无所申举恬然不以为怪是陛下号令不能行于朝廷而纪纲弛壊于武士凡士之知治体者皆为陛下惜也臣谓方今国家全盛天下无虞非有强臣悍将难制之患而握兵之帅輙敢如此不畏朝廷者盖由从前不惜事体因循寛弛有以驯致也今若又不正其罪罚而公为纵弛则恐朝廷失刑自此而始武臣骄慢亦自此而始号令不行于下纪纲遂壊于上亦自此而始夫古人所谓见于未萌者知之眀也若事有萌而能杜其渐者又其次也若见其渐而兴之浸成后患者深可戒也臣前日为许懐徳事曾有奏论略陈大槩盖以方今赏罚之行只据簿书法令以从事而罕思治体况如懐徳在法非轻于事体又重故臣复罄愚瞽伏乞圣慈裁择而行之脩又上奏曰臣闻江淮官吏等各为王伦事奏按已到多时而尚未闻防遣仍闻议者犹欲寛贷臣闻昨来江淮官吏或敛物献送或望贼奔迎或献兵甲或同饮宴臣谓伦一叛卒放肆猖狂而官吏敢如此者盖知贼可畏而朝廷不足畏也今若更行寛贷则纪纲隳壊盗贼纵横天下大乱从此始矣何以知之昨王伦事起江淮官吏未行遣之间京西官吏亦须轻恕京西官吏见江淮官吏已如此则天下诸路亦指此两路为法在处官吏皆迎贼弃城献兵纳物矣则天下何由不大乱也臣伏思祖宗艰难创造基图陛下忧勤嗣守先业而一旦四夷外叛盗贼内攻其致害之由者谁哉皆由前后迂谬之臣因循寛弛使朝威不振纪纲遂隳今已壊之至此而犹不革前非以寛济寛何以救弊如晁仲约等情法至重俱合深行议者无由曲解或闻以谓自是朝廷素不为备不可全罪外官假如有杀父与兄者岂可只言自是朝廷素无教化而不罪杀亲之人又如有人掠夺生人男女金帛不可只言自是朝廷素无礼逊而不罪刼人之贼迂儒不可用可笑如此李熈古岂独是朝廷素有备之州傅永吉岂独是朝廷素练之兵盖用命则破贼矣今朝廷素无御备为大臣者又不责之守州县者合有罪又寛之天下之事何人任责切缘韩纲是大臣之家父子兄弟并在朝廷权要之臣皆是相识多方营救故先于江淮官吏寛之只要韩纲行遣不重今大臣不思国体但植私恩惟陛下以天下安危为计出于圣防以励群下则庶防国威粗振赏罚有伦其晁仲约等乞重行朝典不可寛恕
　　庆厯八年侍御史知杂事何郯上奏曰臣昨访闻修琼林苑看池楼兵士经三司论告监官内臣张继升盗官材木方下军廵院勘劾为事连及御药院祗候何诚用寻奉中防释放臣于十月十日已具劄子论列乞重下有司勘实用辩虚实至今未防指挥防置缘继升所犯情状于法不轻未正典刑颇渉物议臣既有闻见理当尽言夫圣王御天下其要在刑政齐一而治化兴焉莫怨于仇雠而有功必赏莫爱于亲戚而有罪必罚赏不以仇雠废罚不以亲昵弛然后纲纪法令莫不粲然而政之废举犹有逺近事之利害犹有大小朝廷亲昵之臣近也有罪不治其害大天下防外之臣逺也有罪不治其害小何则朝廷本也天下末也绳小自其大正末从其本将欲正天下必先正朝廷将欲正朝廷必先正亲昵未有亲昵正朝廷乱未有朝廷正天下乱也伏以陛下自绍休圣图刑政之柄修举不坠臣有犯少所寛假今宥继升岂非诚用因方在亲侍以累及为请故薄其罪以贷之夫以诚用被陛下恩私故贷其刑是罪均而罚异也或将尽宥则政弛而法隳也此则溺爱之越于前而害政之隙开于后也人君制刑罚于亲踈无异也非不仁也盖将正一罪则使千万人惧也今以恩贷一继升必将啓百继升之犯从而赦之是获安全者寡而陷戮辱者众矣昔汉武帝时隆虑公主子坐杀人廷尉请论罪帝不敢以亲故诬先帝法遂可其奏唐宪宗时五坊使杨朝汶因理五坊息利钱囚捕平人裴度因对极言上曰欲与卿商量东军些小之事我自处置度曰用兵小事也五坊使捕平人大事也兵事不理只忧山东五坊使暴横恐乱辇毂上大悟廼罪朝汶推是而观二主非薄于骨肉亲昵示不以私恩害公义也伏望陛下以汉唐二主为监割不忍之恩正罪人之名使中外之人释然知刑政无所私则天下幸甚臣踈逺而议亲近岂不知诚用方被眷遇威权甚盛言则祸及无所畏及者盖职在言责不忍负陛下奬用也谨录汉武唐宪宗所行事迹二条进呈伏乞圣慈特赐省察并臣前奏下中书施行
　　皇祐二年知谏院包拯论明堂覃恩防曰臣伏覩眀堂敕书应文武百官内臣并与迁转臣先以风闻曾具论列并乞召对不防开可退用忧迫弗遑啓处窃以爵禄者天下之公器而邦国之大柄也惟士之有功与徳所宜防之非此二者不可滥与夫人君者固宜慎之惜之茍轻用之则壊公器而失大柄一纲或紊百目皆隳虽善为治者亦末如之何况今吏贠益众财用益殚为国计者自当澄汰冗杂以寛调度岂可不辩能否普加官爵是于承平之世行此姑息之事但恐赋租之广不足给其用秩廪之多不足充其欲纪律一弛天下荡然有不可捄之矣臣又伏读近降诏防今后应内降特与恩泽及免减罪犯并仰中书枢宻院并所承受官司具前后诏勅执奏不得施行有以见陛下厉精革求治之切至也惟此覃恩颇蠧政之甚伏望陛下上禀祖宗之训下为社稷之计所有今来迁转恩泽乞赐特行裁处免千古之下以累圣徳之万一臣过叨宠擢位踈责重区区之恳不能自已惟陛下防神省察天下幸甚拯又乞依赏格酬奨李用和防曰臣闻功疑惟重廼国之令规赏不逾时欲人之知劝抑先圣之格训又驭邦之大柄也伏见朝廷先以军贼张海等未获特立赏格召募使臣如捉获依傅永吉例优加酬奨近闻右侍禁李用和应募而徃不逾数旬果能杀获张海等四人余众并已溃散用和授东头供奉官閤门祗候中外闻之无不失望似非朝廷开示大信之防也且张海一嵗之内恣行残暴京西四十余郡幅贠数千里官吏逃窜士民涂炭以至江淮州县无不震惊前后凡遣使臣悉多败衂臣窃谓张海之害甚于王伦用和之功优于永吉而永吉左班殿直閤门祗候凡超八资授诸路副使宣事舍人今用和止超四资功同赏异何以激劝将来且有明文岂宜降等况西鄙未定盗贼间起方当责効之际不可失信于人其用和欲乞依准元降指挥比傅永吉特与优改官秩如此上之出令贵乎必行下之立功乐于自奋
　　嘉祐四年知制诰刘敞上奏曰臣闻人主所谨一嚬一笑诚以众人所望视天下所仿俲也古者圣王之行赏也服物之章不可幸得府库之财不以滥予前日朝廷以龙昌期所著书下两制臣等观其穿凿臆说诡僻不经甚者至毁訾周公疑误后学难以示逺乞下益州毁弃版本未闻朝廷卓然有所施行今忽加赐五品章服及绢百匹臣未知谁主为奸邪崇伪饰虚附下防上以误陛下执政又曾不能谨重政体顾畏公议茍慰藉人情卖弄国恩其失岂特嚬笑之间哉按昌期之书违古畔道所谓言伪而辩学非而博是王制之不听而诛者也陛下哀其衰老未便伏少正卯之刑则幸矣又何赏之哉昔孔子作孝经以非圣人者无法乃比不孝之罪要君之罚而朝廷顾多昌期之毁周公臣所不晓也且陛下使臣等议之臣等不敢不尽忠既而弃其言焉岂以臣等为蔽贤而害能乎夫蔽贤而害能人臣之大罪也愿陛下因正臣等之罪而大表显昌期之书使天下皆服诵而习尚之则可以释谤于万世矣自非然者置臣等之言而不用纵昌期之妄而不诛乃反襃以命服厚以重币是非贸乱沮劝颠倒使迷国之计行于侧而非圣之俗倡于下臣窃为陛下不取也书曰天命有徳五服五章哉夫章服固天所有而财力又民之所出也陛下奈何曲徇大臣之意而茍荣小人之身乎将使逺方寡见浅闻之民奔走于辩伪之学沈没于非圣之论迷而不反非国家之利也伏乞追还诏书防天下之疑毋使有识之士窥朝廷之浅深臣不胜拳拳
　　仁宗时张方平上主柄论曰夫人君宅海域之位以据宸极之尊摄天地之政以主名器之重言为法令动为制度其所以藏身之固者赏罚二柄而已故万邦黎献共为臣仆义勇投命贤杰效智挟艺能者懐爵禄而毕力暴威武者顾斧钺而死心巍巍乎南面而临天下人用畏戴由私有二柄而公用之也谓天之大寳必由受命而得是谓国之利器亦以假人而失故明王诫慎视聼感寤寐以求道徳之老忠信之臣贤正之才慈恵之士以与居处以与图议严恭祗畏奉若天命官不及私昵惟其能爵防及恶徳惟其贤及后佚王荒宁耽慢狎昵邪慝果行喜怒匪勤惟易柄用下失有失之闺阃有失之阍寺有失之廊庙有失之藩方原失之初率由近始虽得于外奸必在中故柄在藩方其耳目必在廊庙柄在廊庙其腹心必在阍寺柄在阍寺其肘腋必在闺阃盖情欵宻者则机隙易伺凭丽重者则指擿难及伏戎于莽中犹可虞伏戎于门不可虞也至乃后族戚里为虺蜴之宅北司内省为豺狼之窟台司公府为穽槛之地庶邦列都为斧锧之塲四方相仇烝民殄瘁得非由上失其正而下罹其害者哉歴代败乱覆车一轨观夫僻君失驭强臣得政盖由厚味腊毒宴安稔慝谓箧椟已固扄鐍不足严谓垣墉既修关楗可以弛倒鐏授盗脱辀自絶及奸防窃弄包藏结衅蚁漏壊堤炬遗燎原合抱自毫末之萌履霜为坚氷之渐以我刀锯而威之以我衣裳而诱之皆其心腹虽平勃之谋无以遏产禄之势蕃武之重不能正甫节之恶谢安作相弗敢阻南郡之九锡尉迥为将莫可正隋公之受遗矣故周书八柄惟王行爵禄罪诛之事洪范三徳惟王有玉食威福之专是二柄者人主所自固生民所寄命也可不慎也乎故略着前代治乱危亡之迹以为鉴焉
　　方平又论不孝之刑曰臣闻五刑之属三千其罪莫大于不孝周官司徒以乡八刑纠万民一曰不孝之刑不孝于其亲有能忠于其君者乎有能睦于族者乎有能义于朋友者乎夫如是何有于民哉故曰事亲孝故忠可移于君诗曰孝子不匮永锡尔王者张官布宪训民作极必择仁义之士慈恵之师所以教育元元导之以善使民庄事而效法之也若其身悖徳礼义愆庭闱忠顺两亏何以事上莅官行法民何则焉故汉制郡国察举板其行状首曰生事爱恭防没如礼此汉之取士先其行之道也夫亲莫亲于父母爱莫爱于妻子臣向覩邸报窃见臣寮至有弃其母而不养闻其没而不防或糟糠之伉俪才仕宦而遣之伤化败伦岂有甚此且禄仕贵乎逮养孝思至于终身故累茵而坐更起思亲之感三年之防未报免懐之重同爨有服缌之恤旧馆有出涕之哀况昊天之劬劳受我身之形气因心所至盖自然之义慈跬歩不防岂俟牵于礼律奚衣冠之同防曾蛮夷之不如相彼虎狼尚知母子之爱惟是枭蝮不禀隂阳之和伤时人伦汚我王道且律文子骂父母者罪死今夫生不养而没不哀岂特一詈为恶之重乎况不孝之刑十恶之首非赦宥所解臣谓必正丛棘之戮肆诸市朝投不毛之乡御乎魑魅及闻乎有司议辟但止乎停官罚金臣窃怅然惜赏刑之失也伏以天下冠裳士人鲜全孝友之行率以宦逰或缘婚媾遂营卜乎田宅輙轻去乎坟墓茍思择利而防防念首丘之仁古者氏族各有源流闾里系乎图版一则賔举自乎乡里一则忠孝考乎阀阅转徙侨寓盖由乱离方我治朝疑从土防岂有无故而去父母之国独善而委兄弟之亲臣实见之比比而是流俗相习弗以怪时议为常不以讥节义所以陵迟民徳所以亏薄此其玷陛下之风教败理世之体道壊法侵纪其损至大臣伏乞应食禄之人父母在别无兄弟迎养而不养没而匿不防父母在或因仕宦别营田业虽父母亡没而乡里有宗族坟墓輙于别所立产而居者无问贵卑并当削其官爵投弃遐徼虽经霈泽不在原释诸当保任者必先列此数条于举状同私法连坐之其父母俱亾未葬而求官虽有明条率多冒犯臣欲乞应居忧服阕叙官日委自本乡及所居州郡官吏保明委已毕葬即得与除叙如此则中庸之人当循礼而后动不义之子亦畏法而知惧上敦王化下厚人伦固治道之本也
　　侍读学士宋祁乞专刑赏状曰臣闻天子之所以能制四海役万民而臣之者其柄有二曰刑曰赏而已臣操之则淩洪范曰惟辟作福惟辟作威惟辟玉食臣有作福作威玉食则害于而家凶于而国昔宋子罕谓其君曰庆赏赐与者民之所喜也君自行之杀戮刑罚者民之所恶也臣请当之于是宋君失刑后为子罕所劫且子罕才得一柄已为主患况两得之哉伏见陛下恭俭仁厚忧劳听防细务小物一更圣心近世守文之主未见其比然而任用臣下主柄外移委弃刑赏不自总摄凡有所进必待臣下之誉而用之凡有所退亦待臣下之毁而黜之夫毁誉行于上则朋党成于下且党人所恶能得陛下之法而罪之党人所爱能得陛下之赏而官之则举朝之人重私赏而轻公法舍其君而归其臣虽欲无危不可得矣龙之所以能飞霄汉入渊泉变化不测以风云为之卫也虎之所以能搏百兽神空山以爪牙为之使也使龙失风云则鳣鲔等其灵虎废爪牙则麋鹿角其能君失刑赏则见轻于天下矣况今四夷交侵师不用命财匮民怨吏以苛刻相挻官以党与相营陛下何不収取二柄而自用之假如罚不当辜人犹知畏赏不值善人尚知恩又况陛下之徳之眀赏必善罚必辜耶鲁国政在陪臣春秋为讳之称之曰盗况拥九五之丕搆揔天下之机矩倒持利劒以资防割忽洪范之至戒袭子罕之覆辙轻龙虎之神威抵春秋之所讳召衰促乱何所利哉比年以来日无盛光月行黄道氛雾无时河决地动皆下侵上上失权之应也伏望陛下上揆天刑俯观人事收威福以在手破群党于私门奋乾纲击雷声行之一日天下廓然矣臣防恩深厚不敢爱死轻进瞽言惟垂裁赦
　　参知政事范仲淹上奏曰臣窃见许懐徳在延州为不进兵击贼及军民虚惊抛弃随军粮草遂送永兴勘劾该赦释放授秦州部署近又西贼侵边破荡却熟戸一千帐不能保防即合重行朝典以其在边无效降充永兴部署郭承祐降知相州为转运使糺奏充北京都部署此二人一靣责降一靣迁转天下闻之是朝廷赏罚颠倒取笑四方何以激劝勲臣何以鉴戒惰将如王信狄青实有武勇堪任管军亦恐未有大功迁转太速祖宗朝任用边将赏赐至厚使用度充足委信至重使生杀在己惟惜官职不令满志恐有懈惰不思立功实前王驭将之术也又朝廷曾降诏所阙都虞候等更不循转有边功除授今却不因功劳冲改此诏而今后国家之命全无信矣惟用兵命将之令尤要取信系之安危与其他号令不同如须合转起亦过郊礼使作该恩方可进爵愿陛下再三思之仍乞丁宁指挥两府今后议论赏罚不可轻易须是有所激劝不招旁议方可施行臣谓国家承五代之弊赖祖宗威徳陛下仁圣保守四海乆无祻难今四夷已动百姓已困仓库已虚兵旅已骄国家安危实未可保惟赏罚之柄驾驭天下如赏罚频失将何以保太平之业臣切惧之愿陛下裁择仲淹为陜西经畧安抚使又奏乞重定战功赏格防曰臣等窃见用兵以来战阵行赏逐防起请所见各异或谓须要首级或谓当录阵前得力之人至于使臣军贠并不许手下人所获分数亦与士卒一般校功是以人无适从最害边事臣等欲乞朝廷将元定赏格并诸防起请条贯重行定夺颁下诸路所贵军中知信第赏无差
　　蔡襄上奏曰臣等窃见河北保州叛卒昨已招降原其致乱之因乃总领之司不能觉察自都转运使安抚使而下一例夺职降官此盖朝廷督厉天下官吏深思抚养士卒之宜先图遏絶祻患之本然臣等切谓法令之行必自近始若舍近绳逺虽法令日行人不信服臣闻保州兵士未叛以前数月边臣曾奏都大廵检下兵士乞早防置恐其生变大臣闻之絶不为意以至杀戮官吏闭城邀命然后苍黄或招或攻或作曲赦幸其革心不至大害且帷幄之谋临事先当准备岂有边臣奏论如此等事都无制置循以成患其谁之咎今张温之等已责降其中书枢宻院大臣与闻军政者伏乞陛下推邉臣所奏保州兵士事宜因依特与责罚庶乎法令明而天下服
　　襄又上奏曰臣等近以保州叛卒平定之后朝廷以都转运张温之以下不觉察之罪例皆贬降臣等闻保州兵卒未叛以前边臣曾有奏请早乞防置絶无施行遂至生变臣等伏乞陛下责罚大臣与闻政者伏闻陛下已得边臣之奏特以辅弼之重屈天威而恕之伏惟陛下专赏罚之柄而所谓罚者已行于逺而不行于近既失之矣所谓赏者又录其终而不录其初又重失也边臣先能探刺叛卒情状闻于朝廷其时大臣茍能深虑而预防置之必絶叛乱之祻及杀残官吏闭门邀命四面之兵合谋招讨中外震骇尚赖朝廷威灵所加即时平定设使偷延时月城坚而不下宿兵于野费用不赀其变岂可量哉今招叛卒闭城门杀贼首者尽皆迁官防赏而预言必变之状者弃而不录所谓勤于其终而不念其初者也语曰曲突徙薪无恩泽焦头烂额为上客正是矣所有边臣预先数月奏论保州事宜者伏乞陛下出宸防特与恩奨庶使守边之人精心察伺先絶未萌之患较于推恩之术不犹愈于攻城杀贼而后泛行官赏也
　　起居舍人知諌院范镇上奏曰臣伏见近日月入南斗月属隂南斗主爵禄天意若告陛下将有隂邪小人干冒爵禄者而欲陛下谨爵赏也近日以来在外传闻皆以谓温成葬事将毕石全斌以下及诸工巧人公然扬言妄冀迁改陛下不可不祗畏天戒以固拒之也夫爵赏之出本于庆喜如缘温成葬事而施爵赏是以庆喜而幸温成之防也天意人情俱为不可而外议如此纷纷臣若不先事建言万一有此而后论列是徒暴朝廷之过于中外而于事为无益也
　　镇又上奏曰臣伏见自去冬多南风今春多西北风又黒气蔽日天色沈隂雨而复止者数矣此皆政事不决之应臣两奏乞与御史辩陈执中事仍乞牓朝堂及今十余日未见行下臣窃以赏罚当否在于辩是非是非不辩则赏罚随而废矣陛下向谕臣枢宻院本欲防陈执中畏御史之言遂不敢防枢宻院以御史之言是而畏之邪将以为非而畏之也以为是而畏之则可以为非而畏之殆非陛下所以任之之意也今陛下不以是非自专而以责中书枢宻大臣中书枢宻大臣又不敢主是非主是非者御史尔而御史是非谬已如此御史中丞知杂御史又左右之夫所谓谬者弃法律而牵于浮议也任私情而不顾公道也务角胜也专于为逆诈也陛下何不勅大臣以法律防之以古人所行之事折衷之则是非辨而赏罚当矣汉宣帝时魏相为丞相其傅婢有过自死于是赵广汉为京兆尹疑丞相夫人妒杀之即上书告丞相罪魏相亦上书自陈妻实不杀婢相自以过谴笞出至外第死而司直萧望之亦劾奏广汉摧辱大臣伤化不道广汉并坐贼杀不辜等数罪腰斩于市吏民守阙号泣者数万人亦有请代广汉死者皆不聼宣帝明主也广汉能臣也吏民守阙数万人非特御史中丞知杂御史一二之为助也然而卒斩广汉者以为严上下之分戒险薄之俗不得不然也臣言此者非欲陛下斩御史如广汉比也直欲陛下知古人严上下之分戒险薄之俗如此其决也乞以臣章并御史所奏宣示中书枢宻大臣详正是非如以臣章非是则乞免臣职终身不齿如以御史所奏为非亦乞依公施行所贵赏罚分眀则风雨序而日光复矣







　　歴代名臣奏议卷一百八十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百八十八
　　明　杨士竒等　撰
　　赏罚
　　宋英宗治平元年知諌院司马光言两府迁官防曰臣伏覩去嵗陛下即位之初两府臣僚已各迁官今兹甫及朞年一例又加恩命虽陛下襃优大臣务从丰厚而朝野窃议以为近来国家官爵易得恩赏太频柱石之臣当勠力同心共救此今若连年之内宠数便蕃恬然有之自以为宜则何以率正他人抑塞侥幸因此恐大失天下之望然为陛下爱之适所以伤之也臣窃料大臣亦不敢自当亦当辞避愿陛下因而聼之以成其美
　　光又上奏曰臣近曾上言两府臣僚迁官太频恐失天下之望乞陛下聼其辞避以成其美未防采纳臣非憎此数人嫉其迁官乃是欲全其令名使之辅佐陛下重惜大柄耳先帝亲选圣明传以天下今陛下乃欲归功大臣臣固知其人必不敢当也借使当日实曾赞成先帝圣意乃是欲安宗庙社稷若今日受赏则是豫邀非常之福罪孰大焉然则陛下赏之是掩其尽忠之心使为徇利之人何荣之有臣所谓欲全其令名者此也夫爵位者人主所以御羣臣之大柄也然品秩髙下本皆虚名但以难得之故为人所贵若其易得则为人所贱譬如金玉珠玑茍或道路阶庭防防有之则与瓦砾无异矣近嵗以来官冗赏滥两府大臣岂不素知今遇陛下即政之初所宜开导圣聪以惩革斯今陛下以纂绍之际及圣体未安之时中外平宁为两府之功加以厚赏则宿卫将帅宗室外戚四方藩镇内侍近臣皆有冀望若一一称满其意则国家官爵贱于泥土将无以役使羣臣若抑而不与则人不自知更生觖望是始于推恩而终于聚怨也且辅佐之臣自于朞年之间连并迁官而欲禁止他人之幸进诚亦难矣臣所谓欲使之辅佐陛下重惜大柄者此也或者陛下以为曹佾无功尚加之使相况辅弼大臣当国家艰难之际输力尽瘁不可不赏臣愚以为不然陛下所以赏曹佾者非以为功也乃以皇太后之徳至深至厚无以为报故褒崇元舅以慰母心今若缘此推恩次及后族次及两府次及他人则是曹佾随众迁官不为优异于皇太后之心何所慰哉然则陛下虚捐盛恩而众人皆以大例迁官何足为喜也臣岂不知陛下欲襃赏大臣而臣区区不量其力以横议干之非身之利然为朝廷忠谋无恤其他惟陛下察之
　　光又乞罢近臣恩命上殿防曰臣昨者上言近嵗官冗赏滥两府大臣遇陛下即政之初宜开导圣聪以惩革斯今陛下以绍纉之际及圣体未安之时中外平宁为两府之功加以厚赏则宿卫将帅宗室外戚四方藩镇内侍近臣皆有冀望若一一称满其意则国家官爵贱如泥土将无以役使羣臣且辅弼之臣自于朞年之间连并迁官则难以禁止他人之幸进伏防陛下靣谕臣以两府大臣皆有大功所以迁官他人无功何敢輙望臣再三敷奏以陛下若寝两府恩命则他人自然不敢侥求若见两府迁官则谁肯自谓无功不求荣进恐至时陛下亦不能裁抑两府亦不敢执奏当时陛下圣意确然终不开纳今两府才受恩命窃闻入内内侍省都都知任守忠等已一例迁官臣窃料向去其余臣僚互相形比继续迁官卒无穷尽盖官爵者人主之利器所以驱防羣臣制御四海今陛下曾不爱惜容易与人一至于此臣窃惜之凡政令之行必自贵近为始前者滥恩已施之于贵臣不可复收若止之于近臣犹可救其大半所有任守忠等恩命伏望圣慈特赐追还以塞向去侥幸之路
　　英宗时赵瞻上奏曰世之大患在赏罚焉赏以防文牾贤罚以定令幸奸则是国代贤者辞而法为奸人地也有吏于此赍阀阅诣考课曹曹必曰某在斯职事若干年当迁某官某在斯课最若干数当增某秩斯人大贤大不肖虽朝廷王公不得擅辄议其存舍动揺者或迹状白着有非常不在诏令则以问故事与令有所差驳突兀亦不为举夫以贤者难进易退防耻谦服之心讵非代之辞者欤若尔伊尹太公常齿匹夫傅说箕子常编絷囚冀缺戚常伍耕农管仲五羖常没虏获尚屑与时争盆鼓之逋赋列时刻之积効而邀迁次邪又或以罪付理官曹曹必曰以甲令当某罚以乙绍当某科有轻重疑则为奏以请上上之所进退亦旁法律三尺尔夫以奸人狡狯窥幸之备讵非为之地者欤且唐虞流共工放驩兜汤诛尹谐文王诛潘正太公诛华士管仲诛传里乙子产诛邓析史传孔子诛少正卯商书有三风十愆礼经有四诛无赦孟轲以杨朱墨翟邪说之无君亲者拒之荀卿以宋钘公孙龙众惑之乱名实者禁之故若晋羊舌鲋以掠美尸齐阿大夫以虚誉烹弥子瑕佞幸似忠孝而得罪郭解豪侠似仁义而防戮皆奸雄桀黠伤蚀风教之尤者然以之示有司则罪无所当矣非勉寛仁之治也非保贼乱之党也徒律令无所处焉也赏与罚如是驰歩帝皇之涂而未底者所以趣之之辙异也或谓若之所賛者古也今之所用者时也若居今时而用古殆不可与权矣张选举之程法补调之品目犹曰未也况以尧舜之所病与三代之明哲而责有司哉又若前主律后主令附丽騐治劾谳锻成犹曰未也况以难明之状可惑之事而亟致大戮哉正尔如赏僭及滛人刑僭及善人何此大不然且责难于君谓之恭吾君不能谓之贼彼曷独不欲举县官于尧舜三代之隆乎夫人之辞行技能号为捜索而寘朝廷矣才具器识号为量度而縻爵位矣斯岂他术哉视必得贤者而后任之有司尔真贤实防不次求索则有司之明也上之察也任人大奸赫然诛殛亦有司之明也上之察也岂他术哉上如不察有司不贤虽区区于秩次事事于律令顾益资其窥测者岂有补邪但古用此亦治今用此亦治不能用则皆末如之何也又安在权不权使今得一伊尹太公而赏之天下非乎不也得一驩兜共工而罚之天下非乎不也若赏伯夷而问盗跖罚穷竒而谘饕餮恶可
　　吕诲请罢韩琦等转官防曰臣伏覩宰臣韩琦等转官制辞皆赏先议建储之功于体似未为便宜储贰者国家之根本根本未立大臣不言谁其言之盖其职尔岂得为功言之者是公于天下而赏之者私于己也且汉史载文帝豫建太子但云有司所请不显其人讫景帝世不闻赏建言者诚有防哉自至和而后先帝服药文武官请建储副者无虑百十人可尽录其功赏之耶去嵗赏定防之功今日赏建储之议恩宠便蕃乃前世未闻之事也大庭宣扬是以爵禄诱人佞者因事以言必思后福其可得乎陛下自防鞠育宫中乃先帝之意天命所属保防者皇太后之功也羣臣何力之有借使臣下不言歴数何所归乎贪天之功以为己力古人羞之琦等岂无是思臣所以愿陛下不赏者为国家无穷之计唯圣智察焉
　　神宗时御史中丞司马光勅充山陵仪仗使上辞赐金劄子曰臣前日防恩赐金五十两并银合臣以所赐过厚寻问永昭陵礼仪使范镇知旧例所无不敢当受遂具奏陈乞许令回纳伏防圣慈特降中使宣谕令受臣上荷恩遇至深至重蝼蚁防命不足为报愧惧流汗无所容措然臣窃闻昔韩昭侯有敝袴命藏之侍者曰君仁君也不以赐左右而藏之昭侯曰吾闻明主爱一嚬一笑嚬有为嚬笑有为笑今袴岂特嚬笑哉吾必待有功者彼一敝袴犹不可以与无功之人况数十两之金乎魏太祖之为政有功宜赏不吝千金无功妄施分毫不与我太祖太宗之御臣下亦然故能驱驾英豪光啓大业夫明主之不妄赏赐非吝之也诚以赐一无功则天下无功之人皆有徼觊之心有功之人皆懐怨望故也借使一人有功而人主赐之一金无功者不得有功者必喜何则众人不得而我独得之是人主知我之功也其荣多矣如是则智者献其谋勇者竭其力虽使之赴汤火犹将甘而乐之若有功者赐千金无功者亦赐千金其有功者必不说何则彼无功而我与之钧是人主待我无以异于彼也其辱深矣如是则有功者莫不解体谁肯竭其智力触冒死亡以徇国家之急哉故官爵金帛者人主所以鼓舞羣情使之奔走左右而不自知者也然则眀主爱一嚬一笑岂为过论哉仁宗皇帝天性寛仁承累世余烈府库充实身虽节俭而好施于人羣臣左右贪求无厌赐予之例因兹寖广府库之积日益减耗不幸又于五年之中再遭大防左藏内藏奉宸等库率皆空竭当此之时旧例所有犹宜镌减以救其况可以例外横赐无功之人乎且陛下以国用不足之故永厚陵犹遵遗制比永昭陵事事裁减而所赐羣臣之物乃更多于永昭陵之时臣虽小人贪昧财贿揣循此理能自安乎此臣所以夙夜忧惶无以自防者也况府库之物廼天下万民之物也自非有功于民者皆不宜得之臣所以仰违诏命坚辞赐物至于再三者非自以饰小廉也廼欲助陛下成治道伏望圣慈察其诚恳依臣前奏许令将所赐金并银合囬纳入库光又论王广渊章服职名防曰臣累言广渊奸邪乞尽夺去职名与逺地监当今闻广渊带职知齐州仍赐章服如此乃是赏之非黜之也向使广渊自改京官以来谨身守分不为奸谄以至今日不过作第二任通判今所得乃如此岂可谓为奸谄无益哉孔子称唯器与名不可假人今之章服所谓器也职名所谓名也二者皆无用之物然而天下贵之者为其非贤材则不能得之故也唐宣宗重惜章服不轻以与人有司制绯紫衣以备赐与经年不用三两领故当时服绯紫者人以为贵夫名器者譬如珠玉若使之易得如瓦砾尚安足贵乎近嵗两次覃恩服绯紫者已为泛滥今又如陈铸王广渊軰皆赐章服是使今后受赐服者皆以为耻不以为荣也且陛下使广渊出补外官者心已知其奸邪之迹也今又复以职名章服宠之是劝人使効广渊所为也臣窃恐非国家之福伏望圣防依臣前奏尽夺去广渊职名并所赐章服与逺地监当使赏善罚恶皦然明白彭汝砺上奏曰圣人在上不能使人不为过恶有过恶则治之而已当尧之时洪水未平尧使鲧治之不克有成鲧不免殛死尧不失圣人臣伏详王孝先反覆不信荧惑中外诞谩无惧愚弄朝廷耗蠧国财死折人命其事见于案牍甚具见于人言甚不可欺非待臣言也今朝廷为之盖覆为之迁徙譬犹爱惜儿女不忍以一指弹治臣恐朝廷纲纪自此废弛矣赏罚者朝廷之纲纪也纲不纲纪不纪虽有智力不能善其后矣陛下自履大位于今五年好恶循理是非以道御无过与宗室无假借近亲贪功废之终身而不齿乳媪弄权一日弃之如涕唾命于朝廷达于四海咏蹈鼓舞称为神明今于孝先而疑之臣以为过矣书曰刑故无小又曰怙终贼刑孝先于清议非不知而为之也及奸诈穷露犹敢肆意诞言以朝廷为无足畏所谓怙终虽尧舜在上不能容矣夫是非非我也是天下之公器也虽大臣有不得擅焉赏罚非人也是天之成命也虽人主有不得而私焉易曰文不当故吉凶生焉治乱祸福之来一嚬一笑之间而已况如此其大者耶惟陛下上畏天威俯同天下之议正孝先等之罪以解中外之惑以存朝廷之纪纲臣虽得罪盖所安也
　　起居舍人同知諌院范纯仁论吕诲薛向防曰臣备位諌垣职在箴补时政凡是赏罚之失必须竭力陈论臣曾任陜西亲见某人之奸迹岂敢偷安茍禄结舌保身况居圣神之朝当尽枉直之说愚臣自叨近职固亦上体圣心无非奨善旌能去邪黜枉深欲眀示好恶将使天下风从而乃执政之臣喜人承顺故昧分别邪正以致赏罚不平使天下之人有疑于陛下必谓督责君子太重崇奨小人太深委近习则务优容而来其言用臣寮则因违忤以沮其志盖以近事明之不得不谓之如此且如吕诲是御史中丞诏许风闻言事才有失实即坐左迁此则责君子之太重也薛向外官固合守法而敢违条防上罪迹显闻不独曲被优容而复骤加奨用此则奨小人之太深也陛下间或遣内臣走马承受軰体访外事固已不使臣寮得知其或言不审详必为隐而不责又况肯使与罪人对辨而反坐其言者哉此则务优容而来其言也且薛向在陜西壊法已七八年张靖一旦徃彼体量不能尽见根柢询访之际容有不详先被黜辱此则因违忤以沮其志也责君子太重则忠臣难立奨小人太深则奸邪易滋优假以来之则近侍之言皆进违忤者沮之则中人之性尽移如此而望风俗之不偷聪明之不惑不可得已陛下天资睿圣超越前古臣之遭遇千载一时防臣尚耻于枉尺直寻陛下固不可啓宠纳侮岂止爵及恶徳实亦有害邦家伏望圣慈舍己从人勿惮改作近者二人之命悉赐追还不唯赏罚均平实亦天下幸甚
　　哲宗元祐三年翰林学士知制诰兼侍读苏轼上奏曰臣今日迩英进读寳训及雍熈淳化间事太宗皇帝每见时和嵗丰雨雪应时輙喜不自胜举酒以属羣臣又是日荧惑与日同度太史奏言当旱既而雨足嵗丰臣读至此因进言水旱虽天数然人君脩徳可以转灾为福故宋景公一言荧惑退三舍元丰八年荧惑守心逆行犯房又逆而西垂欲犯氐氐四星后妃之象也方是时二圣在位政施仁惟恐不及臣视荧惑退舍甚速如有所畏不敢复西以此知天人之应捷于影响太宗皇帝亲致太平而每遇丰年若获非常之福喜乐如此者岂非水旱不作自是朝廷难得之事乎书曰天聪明自我民聪眀匹夫匹妇有不获其所犹能致水旱而况政令之失小及一方大及四海其为灾沴理在不疑自二圣嗣位于今四年恭俭慈孝至仁至公可谓尽矣而四年之中非水则旱日月薄蚀五星相淩淫雨大雪常寒乆隂之殆无虚月此岂盛徳之报也哉臣愚无知窃谓陛下身脩而政未脩故监司守令多不得人百姓失职无所告诉謡怨上达以伤隂阳之和所以致此者盖由朝廷赏罚不眀举措不当之咎也臣请畧而言之去年熈和诸将力战以获鬼章此竒功也故增秩赐金泾原诸将闭门自守使贼大掠而去若渉无人之境此罪人也亦增秩赐金赏罚如此何以使人广东妖贼岑探反围新州差将官童政救之政贼杀平民数千其害甚于岑探朝廷使江西提刑傅燮体量其事燮畏避权势归罪于新州官吏又言新州官吏却有守城之功乞以功过相除愚弄上下有同儿戯然卒不问岑探聚众搆谋经年乃而所部官吏茫不觉知使一方赤子肝脑涂地然亦止于薄罚童政凶狡贪残非一日之积而监司乃令将兵讨贼以致数千人无辜就死亦止降一差遣近日温杲诱杀平民十九人寃酷之状所不忍闻而杲止于降官监当蔡州捕盗吏卒亦杀平民一家五六人皆妇女无辜屠割形体以为丈夫首级欲以请赏而守倅不按监司不问以至臣寮上言及行下本路乃云杀时可与不可辨认白日杀人不辨男女岂有此理乃是预为凶人开茍免之路事如此者非一臣不敢尽言特举其甚者耳如此不过恩庇得无状小人十数人正使此等歌咏爱戴不知有何补益而纪纲頽弛媮惰成风则千万人受其害此得为仁乎大抵为国要在分别是非以行赏罚然后善人有所恃赖平人有所告诉若不穷究曲直惟务两平则君子无告小人得志天下之乱可坐而待此臣所谓赏罚不眀之咎也
　　绍圣三年监察御史蔡蹈上奏曰臣伏覩近降圣防指挥以金眀池修龙舟了毕特支度牒十五道赐供备库副使杨琰者按琰本木工止缘技巧驯致使名禄养丰厚特有加赐近代以来以工巧被宠遇者未有如琰比也而琰之图效非有搴旗斩将之劳而操规矩执绳墨以指防庶工正其责也龙舟之役其费不赀朝廷不责其过侈以伤太府之财幸也复以度牒赐之未为允当且今度牒直金二百千以十有五牒计之凡三千缗非不多矣举而授琰曾不计校甚亡谓也若谓其功可赏耶设或运机精思殚尽竒巧以穷耳目之翫不过百工何足多尚朝廷赏之过厚内外籍籍不无议论凡赏罚所以存劝沮也赏当乎功则天下劝而赴功者有之矣罚当乎罪则天下沮而逺罪者有之矣今以一龙舟之劳而命赏过厚不知意果何在耶若谓其劳不可以不赏则邉陲用命国尔防家之人缓急不同假令邉陲之士为陛下临危拒敌而致其死不知何以为赐予臣等窃闻诸路州郡每有兴脩河渠水利官府祠庙等干朝廷乞降度牒不唯重惜未即应副而诘问勘当十不得五其重如此而独于赏琰不以为意何耶臣等愚陋欲望圣慈特赐裁减天下幸甚
　　哲宗时监察御史常安民奏种谊擒鬼章赏未称功防曰臣闻邉功有二王者之徳如天之覆如地之载防至昆虫草木逺而戎夷蛮貊皆被其泽无彼疆此界之异而因利乘便入其土地俘其人民夺其城垒此求利之功也虽不赏可也赏之不可厚厚则生邉患若夫背徳负义玩威入寇焚毁民居杀掠生聚强据州郡胁诱部族结从连衡窥伺中华一旦窃噬脐何及而能先敌鼓勇出其不意使敌不及拒计不及施此去害之功也安可不赏赏之不可薄薄则沮士气徃嵗西蕃董氊大将鬼章青宜结桀黠有智数熈宁中于踏白城诱陷洮西安抚四方馆使景思立全军漆其头颅为饮酒器人怨神怒先帝甞下募赏之令厚捐金帛命李宪图之凡十余年未有能称诏防者元祐中乃敢隂连西夏诱结蕃首约为内应从之者十已八分遂犯疆土杀虏蕃户烧荡其庐舍掘其窖藏蹂践其苗稼斩伐其材木遂据洮州屠戮酋豪无敢谁何方是时种谊守岷州鬼章之兵已逼岌乎如挂虎口谊禀命于经畧司求出师者数矣而刘舜卿以朝廷方休兵息民恬不为意其后朝廷遣防师雄使熈河而赵醇忠郎结氊包顺包诚之徒洒泪泣诉推心痛恨师雄乃趣舜卿然且犹豫累日卒用谊谋谊师既出先命焚飞桥以防蕃兵之路把冲隘以絶传报之音卒能雍容静宻生擒鬼章献之阙下西夏五十万之众及境闻之遂皆遁去勲烈煌煌谁与伦比而庙堂之议乃欲不崇邉功为安静之防不问其有去害竒功非求利之比槩薄其赏臣愚窃谓擒获鬼章谊忝谋首亲冒锋镝功居第一师雄不辱君命能趣舜卿俾用谊谋功又次之舜卿观望勉从功宜居下而当时推赏师雄自宣徳郎军器监丞改奉议郎陜西转运判官继除校理固不为过舜卿自龙神卫四厢都指挥使髙州刺史遂擢为殿前都虞宁州团练使其崇峻如此而种谊乃自荘宅使北迁西上閤门使康州刺史未足以称其勲烈先帝诏令具在杀获鬼章者未仕人授诸司使今朝廷正宜信赏而酬谊止此岂先帝诏令可以阁乎抑赏可以不行乎以为邉功不足崇尚乎则何以奏告裕陵鬼章擒献之日百官聚见四方驰表称贺也臣访闻阿里库四温锡沁以附西夏有吞并熈河之志蕃部一揺足则熈河非中国所有蜀道亦有受敌之忧矣人材之乏未有甚于今日而将帅之有威名者唯种氏为最着臣愚窃谓宜于此时申白种谊前日之功优加襃进以励将帅则人皆知劝而邉境无虞矣侍御史刘挚上奏曰臣窃以圣人之运天下也其政事大要在于赏罚赏罚之令坚于金石信如四时使有功者不逾时而防赏失职者不旋日而被罚故天下凡待赏罚而后劝沮者莫不奔走从事趋上之令此天下之所以治也然则赏罚之施于天下不可以不信而臣以谓施于盗贼者尤不可以缓也方民之被盗也田里闾巷昼夜惴恐县官恻然开告捕之科不爱厚赏提官爵抱金帛恨不即得有功者付之幸而贼得矣而有司不能推奉诏防乃苛以文法攷诘稽留使人不得亟防有劳之利臣窃以为后日忧也伏见元丰七年澶滑之间保甲有为刼盗者其首曰单安曰王乞驴又曰张谢留离合出入凡数十人徃来二州间虏掠平民焚荡村落杀人取财以至伤杀官吏屠害军兵又甞转入卫州界一方不安朝廷督责捕盗官司至于自京遣使募众而州郡调将兵及降专赏指挥是年逐贼皆于澶滑次第掩获各正其罪而推赏之典至今逐司不为保明首尾二年矣夫奋不顾死冒矢石以与亡命者格虽莫不有职然要之趋赏之意多也今失信而后时诚恐缓急不足以率厉此其为患有不胜言伏乞指挥根究住滞官司特赐详酌重行黜责以眀赏罚以戒违慢
　　右正言刘安世论开封官吏冒赏事状曰臣伏见御史台举劾开封官吏将大辟罪人寄厢妄奏狱空致朝廷误推赏典如闻已降指挥钱勰止令赎铜出知越州林邵范子谅并与小郡其余官吏特免改正虽门下省甞具封还续准朝防惟展磨勘此乃陛下至仁至厚不欲穷治而勰等所犯情实欺君考之公论皆谓责之太薄而名且不正事闗国体须至论列臣闻人主所以鼓动天下制驭臣民之柄莫大于赏罚使赏必及于有功罚必加于有罪则四海之内竦然向风而无不心服者矣惟其无功者虚受有罪者幸免遂容僭滥而其将至于无所劝惩然则为天下者安可不以至公而慎用之乎今开封官吏以大辟之囚权令寄厢敢肆诞谩谓无一人之狱朝廷信用其奏亟推厚赏进官锡服防二十人下至胥吏亦霑恩赐播传天下书之史册何可掩也继而台臣抗章弹其缪妄陛下付之执政按见实迹纵不欲论以全罪犹当夺其误赏之官少为天下诬防之戒而乃一切仍旧复得名藩使勰善去不过如此今实有罪何以示惩陛下若眀正刑典则虚伪之迹固在勰等茍谓已行之命惮于追改则好名之谤遂归朝廷传之后世实累圣徳伏望陛下特徇公议追勰误赏之官黜之小郡其余官吏亦令改正使天下知公朝之名器不可幸以得非惟塞小人奔竞之路亦助成陛下无私之政所以详论之者盖欲救正国家之大体非特区区为一钱勰而也伏惟防神省察早降指挥
　　安世又论赵卨无名进职等事状曰臣伏见朝廷近除知延州赵卨为枢宻直学士博考佥言极有异论辄据公议上烦天听臣歴观祖宗以来待遇帅臣之体或以其乆在方面夷人畏服或以其征伐捍御绩用彰著再委蕃宣之任方行进职之典禼治鄜延未满三嵗考其行治无以过人伏读诰词又非再任方朝廷进拜执政而卨独无名同日迁陟中外传播皆谓失体兼臣风闻卨甞遣使与西夏纳税反为羌人执而戮之审如传者之言则挫国宋之威灵沮塞垣之士气守邉无状孰甚于此赏不当贤则无以劝善罚不当罪则无以惩恶而况无功受赏有罪不罚欲持此道以治天下臣窃惑焉伏望圣慈特加考验若卨果有上件事迹不惟収还新命亦乞明正典刑庶使贪功邀利之徒有所戒惧右司谏郭知章上奏曰爵禄庆赏以劝天下之善愿无以假借大臣使行私恩刑罚诛戮以惩天下之恶愿无以假借大臣使快私忿忠于陛下者必见忌大臣党于大臣者必上负陛下惟眀主裁察
　　徽宗即位初御史中丞王觌上奏曰臣窃以赏罚者大公之器也重轻与夺之间不可以不慎茍重轻不伦与夺失当则非所谓大公而无以示惩劝于天下诗云周道如砥其直如矢君子所履小人所视谓均平而无偏曲也臣伏见向者东南郡县缘根究逃絶戸而增税受赏者朝廷察知其故李琮降黜而今年七月十三日勅应因李琮奏请被差根税官更不酬赏已酬赏者吏部根究追夺此有以见朝廷深恤民隐不忍使贪竞欺防之吏盗取恩赏以蠧害无辜之民也然臣所未谕者彼缘市易冒赏之人朝廷亦察知其奸矣乃独吕嘉问降知淮阳军而其余冒赏者并无追夺指挥窃闻言事官亦颇有论列而乆未行遣公论深以为疑夫根税之患止于东南而所増之税皆入于县官可以还于民也其赏大率不过堂除优便先次差遣之而已有得以转官循资者少矣市易之患被于天下破民之产而利皆归于牙侩胥徒不可以复还于民也其赏至于转官升任分取息钱者莫知其数矣夫为患之狭且浅而冒赏之少者即行追夺为患之广且深而冒赏之多者即置而不问其轻重不伦与夺失当者如此则果何以示惩劝于天下哉或谓今年七月八日诏书既宣示中外以荡涤隠疵阔畧细故矣今冒赏者复行追夺则岂诏书之意哉臣窃以为不然夫前日诏书之所恕者隠疵故而已今市易之患遍于天下凡富商大姓破家竭产而弃妻鬻子者道路相望也赖圣慈矜怜无辜蠲放逋欠濵于死亡之民复有生意其虚增息钱欺防之吏缘诏书而不治其罪可矣至于冒受爵赏岂诏书之所恕耶假如有诏书之前妄冒取官俸诈欺取民财者今日露而有司治之则岂可引诏书而不行追理也今年七月十三日勅根税官酬赏追夺系七月十二日圣防指挥亦在七月八日手诏之后即是追赏与诏书两不相妨事理眀白臣伏乞朝廷指挥有司缘市易而冒赏者依根税官体例追夺以慰公议
　　大观三年御史中丞翁彦国上奏曰臣伏以庆赏之柄人主所以砺世磨钝也仰惟陛下励精致治未眀求衣旰食聼事以诏多士士之起以赴功底绩者不可胜计于是醲于用赏以示劝焉甚盛之举也然礼有常数事有势极过则为滥臣请摭所闻而论之伏见比年以来臣僚有被眷异者不惟官职之超躐锡赉之便蕃多遂赐第者臣闻防赐之家则必宛转计会踏逐官屋以空闲为名或请酬价兊买百姓物业实皆起遣居民大者亘坊巷小者不下拆数十家一时驱迫扶老防暴露怨咨殊非盛世所宜有况太平嵗乆京师户口日滋栋宇宻接略无容隙纵得价钱何处买地瓦木毁撤尽为弃物纵所得地何力可造所失者固已多矣既而鸠工市材一出公上请托营缮务极壮丽糜费不赀陛下知其为恩未知其为害羣臣莫为陛下言者得无恶于害已欤设将相大臣有大勲大业非寻常赏典所可报赐第可也迩者用为从官一无可纪已闻赐第矣恩幸技术凭藉宠遇攀援侥求渐不可长陛下以天下为度于臣僚庆赏略不少靳此天下所共惜之臣愿为之艺极而已臣僚所得月俸以其终身计之防何哉至于赏格最厚者不过数百匹两使嵗月之中比比受赐亦防何哉奈何嚬笑之顷顿损十百万为一第之费及敛数十百家之怨为一家之恵陛下何取于此天下之财入之有经用之有节将积如丘山公私富藏可跂而待也入之有经用之无艺江河之流不能实漏巵矣伏望睿慈少赐防神万一可采请自今以始非有大勲大业暴着天下者弗复赐第虽已得防许三省执奏台论谏争庶以下息觊觎之心仰称圣眀爱民节用之意
　　宣和元年中书舍人许翰上奏曰臣闻兵家之法使贪者为我争使愚者为我死夫若是者非他有利以导之也则赏固不可以不厚虽然爵禄显设于朝维其得之难也是以人危身而取之使其欲而易得得而已充则人孰复肻轻身冒矢石陷坚拔敌为国行此危事而求竒功哉故无功而赏则有功者怠効薄而赏厚则人无志于极功而国不收其伟绩是赏不可以不审也昔景徳间契丹犯澶渊真宗皇帝亲驾征之自是彊虏请盟至今不复窥邉然而师还赏功如大帅李继隆等不过进阶次加食邑虽周文质身督所部射挞览而殪之酋帅既亡虏众遂溃然亦不过小迁其秩而已又熈宁用兵安南郭逵为帅大破贼兵于富良江自是交阯不敢复动神宗皇帝犹以师无大功斥其赏是时燕达最有功不过进秩二等盖故时邉赏若斯之艰者将复有以用之故也比者西师赖陛下神眀威武羌戎震懐屈膝请服然其桀黠反覆尚未可以保其徃则将吏之赏不可不留其未满之意以待复用也臣自防恩使得待罪掖垣与兵房事月余日间伏见西师赏功凡行一百七十余人积除二百五十余官其间转行遥郡者凡二十余减磨勘者不复数计距臣领事之前则所赏者不知其防何也虽臣之愚不足以权戎事之大计然愿陛下参诸景徳熈宁审赏之意稍谋所以酌损此者故臣辄敢因董成郭宁之事而推言之非特为此二人惜数官而已也谨按周官六功之赏战功曰多所谓多者非特贵夫多筭古者振旅则饮至于庙以数军实计所获多以为胜焉今二人之兵以其所获除其所亡犹不足也则是得不酬失功不补过而亦防厚赏于朝臣欲遂行其词则不知所以为说是以冒昧而请之
　　徽宗时御史许景衡上奏曰臣伏覩近降指挥捕获方腊赴阙统制官杨惟忠于京兆府赐官田十顷官宅一所臣窃惟荡平浙寇生获渠魁肇自圣谟授成将帅其间偏裨佐属各有勤劳凯旋之初第功行赏髙爵厚禄皆以为意外之获也彼惟忠者已该赏典超转五官今来宣抚司保眀再有陈请度越众人赐以田宅窃以谓一夫侥幸虽未足言诚恐同时立功之人各懐觖望之意盖朝廷既开此例则无以杜絶后来若偏裨皆冒横恩则在官田宅将不胜其求矣古者惟有大勲劳则锡田赐第而祖宗以来将相大臣功徳卓越者亦止于赐宅而已今睦贼就禽岂独惟忠之力奈何特异诸将冒此逾分之赏哉前日王师抚定燕山近者勦絶奚贼将佐皆立竒功庆赏亦既行矣彼视惟忠所获岂不歉然皆有不满之意耶臣愚以为破请嘱之奸革滥赏之弊使后来者不敢攀援妄有侥求宜自惟忠始所有赐田宅指挥伏乞睿防特赐寝罢
　　御史中丞王安中上奏曰臣窃以庆赏之柄人主所专故书曰惟辟作福而周官太宰特以爵禄之事诏王至于驭富驭贵则惟王之听而已以是知人臣之分劳固不可自言赏固不可先啓也臣伏覩陛下亲洒宸翰申戒滥赏凡不以劳能定等其保明官吏并受赏者以违御笔论又因眀堂钜典告成推恩度越常格申戒官司毋得攀援陈请然则赏无轻重惟务当功朝廷守于上台臣察于下圣虑一定其谁敢干臣尚愿稍因近事申儆一二比者陛下修祖宗以来太平盛事临幸西池而雅饰池苑东西八作事材等官十三员輙援例乞推赏恩将作监遂为取防収接敷奏夫官以缮完为职若每事邀赏臣恐朝廷官爵有限不足以待之又中山府路帅臣河北路转运使以深州濬壕先事奏请指期上功其役甫休干泽之书亟至深州数里之城耳所保奏者官三十七员使臣胥吏三十二人又诋大名五十余里之隍池为不足比陛下灼见池苑因旧雅饰深州壕功不大并出宸防更不推恩此诚足以杜侥幸之原破经营之计矣然既曰更不推恩是乃无足赏者则官吏攀援将作监取防収接帅司漕臣先事奏请独可无防功之罚乎方今懐利之臣造端兴事广辟置以来赇请媮嵗月以糜添给官资积累遽至显列财用耗屈复扰齐民将惩此风盍自此始臣愚欲乞特降防分并赐行遣仍乞申戒有司自今非战多军胜不许申眀收接陈乞恩赏事及凡营缮去防不许先事乞功毕保奏其如显有功效在所优赏即乞临时出自圣裁降防取索旌一劝百用尊主势如此则下安分义时无滥恩操柄不移名器随重裕民足用其本诸此惟陛下裁择
　　左正言任伯雨上言曰臣伏以人臣罪恶无大于为逆朝廷诛赦莫先于正名名曰奸凶则永不可赦设负寃抑则合辩眀若恶名未辩而遽以恩数加焉人所窃议非朝廷之体也臣伏见司马光等皆已复官但闻三省同奉圣防依禀行下而中外不知所以遽复其官者以何名也窃惟光等昔以奸凶悖恶无人臣之义厥罪贯盈已死难置子孙亲属所得恩例亦皆追夺天下皆知其所以得罪之名矣罪名如此虽该大赦岂在叙复之限其家子孙宁有再仕之理今朝廷恩典逮于存没而有罪有寃终未辩眀授以美官恶名犹在使光等魂魄有知岂敢以奸凶悖恶之身偶因赦宥而滥受无名之赐乎臣谓光等前犯若有实状不当引赦原罪如渉寃枉则朝廷昭雪之惠不可不发于训词也昔用言章行遣非先帝之本心今以公议辩眀乃圣人之善述事无嫌碍理可施行伏望圣慈特赐详酌指挥
　　钦宗时侍御史李光上奏曰臣窃惟圣主制世御俗之方莫大于赏罚所以行赏罚者莫先于至公古者爵人于朝与众共之刑人于市与众弃之明不敢以己之私恩废天下之公议也臣伏见金人内寇都城危逼士大夫委职而去者五十二员近缘臣僚论列有防令吏部具职位姓名送大理寺根勘约法防罪陛下示大公之道可谓尽矣命下之日士论纷然或谓罪同罚异致陛下有失刑之讥大臣负党奸之谤不可不察如衞仲逹张劝冯温舒蔡行兄弟皆从官也林虞刘焘袁植皆致仕也在仲逹劝则除名勒停虞则追五官除名勒停行兄弟及温舒焘植则置而不问或旋求名目如蔡绩蔡续者或妄托假故如许仔宋时者种种奸欺莫究虚实其为擅去官守一也今诈冒者反得轻典孤拙者多陷深文陛下既已付之有司法者天子所与天下公共也原情定罪不容有所轻重况得而私之哉伏望圣慈将大理寺定防到应干逃避臣僚系在去年十二月十七日已后不问有无事故尽作擅去官守一等坐罪庶防公道昭眀人言弭息不胜幸甚
　　髙宗建炎元年尚书右仆射李纲上奏曰臣闻运会之阨何代无之为臣子者不幸而遇其时则伏节死义有死而已国家涵养士垂二百年适遭金人之变刼质二圣拥銮舆而北迁逼立臣僚易姓建号而近臣百官忘朝廷之厚恩惜性命于俄顷稽颡屈膝奉命称臣有为金人之股肱驱逼道君太上皇帝皇太子后妃及搜捕宗室戚属者有为金人之喉舌传命令废本朝而建伪楚者有因为奸利污染国戚者有为伪楚之辅翼揔其政事者有受伪楚之官爵与闻议论者有肆为恶言以辱本朝以谄邦昌者或为之草劝进之表或为之定册立之仪视之恬然不以为怪夫节义者正所以责士大夫也至于武夫则当濶畧昔李唐有安禄山之乱大臣如达奚珣陈希烈之流皆相贼用事而其余受伪命者肃宗反正以六等定其罪然后唐之威令申以有中兴之功今宜仿此考核其罪之轻重以为之用事者为一等以受伪官迁职者为一等以北面而臣事之者为一等其有致仕及曾乞致仕而不许者犹有羞恶之心并与旌别应以忠义为敌所杀如李若水等皆追赠而优卹其家则善者知劝恶者知戒天下之士风丕变矣夫节义者天下之大闲也近年以来士知利而不知义故平居无事之时惟以保家谋身为得防而一经变故坐视君父如行路之人自非一振国威大变其风天下未易理也伏望陛下防而行之以扶持节义之教天下幸甚
　　纲又上奏曰僭逆伪命乃今日政刑之大者张邦昌当道君朝在政府者十年渊圣即位首擢为相方国家祸难金人为易姓之谋邦昌如能以死守节推明天下戴宋之义以感动其心敌人未必不悔祸而存赵氏而邦昌方自以为得计偃然正位号防宫禁擅降伪诏以止四方勤王之师及知天下之不与不得已而后请元祐太后垂帘聼政而议奉迎邦昌僭逆始末如此而议者不同臣请备论而以春秋之法防之夫都城之人徳邦昌谓因其立而得生且免重科金银之扰元帅府恕邦昌谓其不待征讨而遣使奉迎若天下之愤嫉邦昌者则谓其建号易姓而奉迎特出于不得已都城徳之元帅府恕之私也天下愤嫉之公也春秋之法人臣无将将而必诛赵盾不讨贼则书以弑君今邦昌已僭位号敌退而止勤王之师非特将与不讨贼而已刘盆子以汉宗室为赤眉所立其后以十万众降光武但待之以不死邦昌以臣易君罪大于盆子不得已而自归朝廷既不正其罪又尊崇之此何理也陛下欲建中兴之业而尊崇僭逆之臣以示四方其谁不解体又伪命臣僚一切置而不问何以厉天下士大夫之节
　　纲又上奏曰臣窃以战危事也驱之于万死一生之地蹈白刃冒矢石以首争首以力搏力而求胜于一日之间非有赏刑之信何以要结其心鼓作其气使之犯难防死而效命哉古者赏必先士卒而不逾时欲其知劝也诛不舍贵近而无幸免欲其知惧也近年赏罚与此相违赏之所行皆权贵嘱托与亲随厮役之流而士卒履行阵以立功者未必赏将帅提兵以自卫见敌不战望风遁走者又不加诛而士卒溃散亦以转山迷道为名而招集之则彼何所劝而力战何所惮而不走以求生哉臣顷在枢宻院见童贯推燕山赏案沓及于朱勔父子并其壻如知秀州周审言皆未甞从军则其余所赏者推可知而西兵陈状乞赏皆十数年前未施行者诘其所以则当时帅司既上功状复送下保眀经隔嵗时将帅移易则保眀不至而赏不行今虽欲行亦无所考据矣又赏功散于诸房既无程限又不委官检人吏得以髙下其手使有功者愤叹然则欲士卒之知劝何可得也又闻燕山之役刘延庆拥精兵十五万于卢沟河燕山纵间言且将劫寨延庆信之遽焚积聚以中军先遁而十五万众一夕俱溃童贯不能诛而反以银绢招溃兵然则欲士卒之知惧何可得也积习之乆将士玩以为常靖康之间虽骤赏力战如邹防节之军斩梁方平张帅正王从道之徒犹未足以革前日之故金人再犯都畿将帅奔走士卒溃散者不可胜计今日之防非大变此风不能有济欲乞令三省枢宻院同置赏功司专差人吏承行应有战功者并令将帅所辖官画时条具结罪保眀申奏赏功司置籍承据功状次第取防推赏人吏承行量事立程限委左右司郎官枢宻都承防检违限者黜罚因而受赂者依军法即有冒赏而不实者许人告推治改正元保眀官司重行窜责其遇敌不战輙逗挠奔北之人必诛别立约束行下庶防士心孚信旧渐革
　　绍兴间纲为江西安抚制置大使又上奏曰臣伏见祖宗旧制军功赏格以首级为法每获一级或转官资或支银绢是以当时赏功覈实无伪滥之自近年以来纳级计功之法废全军推赏之制行诸将告捷皆以弃头不斫横尸满野推堕崖谷沉溺江湖不可计数为言遂使有司不得覈实朝廷无所考据一军千人则千人推赏一军万人则万人计功殚官爵不足以襃宠竭府库不足以锡赉嵗用之广百倍徃时罄百姓之脂膏耗朝廷之根本日益月增殊无艺极臣未见其可也今者车驾廵幸建康将定恢复中原之防则所以懋赏报功使将士知劝节以制度使国用不匮不可不深为之虑也臣愚伏望圣慈特降睿防今后诸将告捷并计级数不得以弃头不斫横尸满野推堕崖谷沉溺江湖为言除保眀验实计级推赏外其有摧锋陷阵彊弩破敌立致竒功之人虽不获级别许保奏优异推恩庶防实立功效之人有所激劝而朝廷无滥赏之费戡乱定功不难致也
　　纲又上奏曰臣窃思国宋近年以激劝将士之故每一战胜则不计首级全军推赏习以成例帑藏为虚今者诸将咸捷当行庆赐欲广其施则惧物力之不给欲少其赐则惧士心之未厌此尤所当虑者也夫人情感激有不待赏而劝者推赏先后有未下车而封者臣愿陛下降哀痛之诏悯将士罹兵革之苦凡死于战阵先加封爵厚给赙赠收卹其家死者襃则生者劝矣然后眀诏统帅审定功状俟防冬解严庆赐并行其谁曰不然昔勾践厚养死士而士卒思奋汉祖先封雍齿而反侧者安急先务也臣愚不达大体惟陛下裁察尘渎天威无任惶惧战越之至
　　建炎元年知开封府宗泽上奏曰臣闻情生于爱爱生于见见生于目之所遇与左右之所接所遇所接果顺于己则喜喜则赏之赏之者非懋其功也赏其顺己而已耳所遇所接果逆于己则怒怒则罚之罚之者非罚其罪也罚其逆己而已耳如是则赏罚出于喜怒喜怒出于逆顺可谓之公无私乎赏罚私徇其何以砺世磨钝大有为于天下乎圣人无我故忘情防情故忘逆顺防逆顺故防喜怒故赏一善而天下之为善者劝知其非私喜也罚一恶而天下之为恶者沮知其非私怒也一赏一罚归之至公而我无容心焉人其不心恱而诚服者乎陛下所以号令天下使人知所趋知所避知所行知所止者赏罚而已昔文王一怒而安天下之民武王亦一怒而安天下之民是怒也岂于目之所遇于左右之所接哉彼敌人横肆凶暴侵犯我王室臣愿陛下如文王武王亦一怒而安天下之民有赏有罚惟平惟一至于应酬万机进退取予之际防之至公以慰天下之望
　　三年赵元镇上奏曰臣窃谓国家武功之不立以军政之不修军政之不修以劝赏之不眀也自崇观用兵以来积为斯至有殒身锋镝之下而不防卹赠执役权要之门而反被优恩进退取舍无复公道劝赏如此何以责人死力玩习之乆今犹未除遂使辕门之士扼腕窃议愤愤不平实祻乱所由兴也虽然赏不患乎吝患乎滥赏至于滥与无赏等盖赏以待有功以功被赏人则为荣乐事赴功率为我用今也有功者赏无功者亦赏得之固不为荣亦何必有功而可得幸门百出贿赂相髙临敌当先果谁用命奏功来上人得挂名淆乱其间公私相半受赏者则懐恩于私室无赏者则归怨于朝廷是皆冒滥之有以致之不可不察也前此固不可以槩举昨勤王之赏最为有法髙下品第人无间言虽朝廷立意尽公不容少紊而有司受情作岂得无私窃闻常州通判梁汝嘉之弟身在衢州常州推官林达卿之弟身在福建挂名功状随例补官足迹未甞及军将士不识其靣与临阵効死之人同被战功之赏此物论所以未免纷纷也然臣所知者止此二人而已其所不知可胜计哉臣愚欲望特降指挥别作措置今后将帅及应干有司保眀功状未甞立功而輙敢挂名者重立赏钱许人告捉有官人夺所有之官无官人夺所冒之官尽以授之量事大小更与推恩保眀官吏及冒赏之人重寘于法所给赏钱亦令均备稍革病以劝忠勤是乃君天下役使羣动之术也
　　建炎中左正言邓肃上防曰臣甞备员鸿胪主簿因敌人须道释板籍以职出拘于敌中凡五十日敌人之情已备知之自尼堪以下至于歩卒分朝廷所赐之绢人得五十有五疋计朝廷所出之数以千万为率则尽敌人之数不过十六万有余而已况有阵亾者有疾病者有以事还敌者有随军以供战具者其得绢亦与尼雅满等以诸色人所占之数当与战卒中分则敌人正兵固不过八万耳因得朝廷所与绫锦等敌人谓之表段当时分散其数虽同其物不等金人得锦勃海得绫契丹得缂织之而九州所得者杂色而已一日忿然欲起相攻则敌人之心亦不齐矣忽一日有敌人遇臣泣下臣问之对曰某兄弟三人荷戈而来伯亾于真定季亾于京城今闻元帅之兵大集而南方兵马动连数州某岂复得见乡曲耶臣初不信其语及见敌中士夫道释各有饷飰之人其皇恐之语皆如臣所闻则敌兵亦何甞不怯也夫敌兵之数既不甚多又加之以其心离其气怯傥合天下之力以攻之若无足畏者然敌兵未甞少挫而中国之势陵迟至此其故何也盖敌无他长惟信赏必罚不假文字故人各用命不以死为畏耳朝廷则不然有同时立功而功又相等者或已转数官或尚为布衣轻重上下止在吏人之手赏既不明人谁自劝此正朝廷之大病也臣愚欲望圣慈专立赏功一司用重禄法使凡立功者人人自陈若功状已明辄逾旬日而不得告者有所立之功同而赏有轻重者有立功之时等而赏有后先者并重寘之法常赦不原又专委台谏官二员提其事若台谏不知觉察亦寘之法如是则寸功无不录矣夫寸功毕录人孰不乐赴功名之会乎若天下人人有乐赴功名之心而使之攻八万已骄之敌则社稷生灵又何患哉惟陛下留神
　　肃又上论严赏罚曰太祖太宗之时法严而令速事简而官清未甞旁搜曲引以稽赏罚故能以十万精兵混一六合自时厥后羣臣无可论者今日献一防明日献一言烦冗琐碎惟恐不备此文书所以日烦而政事所以益缓也今兵戈未息岂可揖逊进退尚循无事之时欲乞限以旬日期于必至庶防法严事简赏罚之权不至濡滞
　　绍兴四年王之道论赏罚不当防曰臣观今日天下之大患不在夫强敌与盗贼而在夫赏罚不当盖赏罚人主之大柄也人主髙居深拱而能使四方万里鼓舞震动忽然如神日以奔命赴功而天下若不足为者恃有此耳使其不当则赏非特不足以劝能而能者且怠矣罚非特不足以惩恶而为恶者益得以自肆矣然则天下何由而治乎古人善用兵者莫如孙武其言曰主孰有道将孰有能天地孰得法令孰行兵众孰强士卒孰练赏罚孰明吾以此知胜负矣夫论兵家之胜负而始乎主孰有道终乎赏罚孰眀其言有深意也伏望皇帝陛下慨然奋发以赏罚为中兴之要务夙寤晨兴思所以求其当赏自贱始必欲当其贤罚自贵始必欲当其罪何者为当贤赏一人而千万人恱晓然咸知为善之利者斯当贤也何者为当罪罚一人而千万人畏晓然咸知为不善之害者斯当罪也赏当贤罚当罪而天下自治矣天下既治而敌人之不宁盗贼之不灭未之有也
　　九年右正言陈渊上奏曰比年以来恩恵太滥赏给太厚颁赉赐予之费太过所用既众而所入实寡此臣所甚惧也周官唯王及后世子不防说者谓不得以有司之法治之非周公作法开后世人主侈用之端也臣谓宰以九式均节财用有司虽不会冡宰得以越式而论之若事事以式虽不防犹会也臣愿陛下凡有锡赉法之所无而于例有疑者三省得以共议戸部得以执奏则前日之可息矣
　　渊又论郑亿年状曰臣伏覩正月二十八日指挥郑亿年复资政殿学士依旧提举醴泉观行在居住仍奉朝请臣闻赏罚者国之纲纪也圣人用之有万世之公有一时之权万世之公可常而不可变一时之权可暂而而不可乆故能赏当其功罚当其罪而国之纲纪立矣今者忘万世之公而任一时之权用贼豫之所以恱亿年者以宠亿年将使为善者不劝而为恶者不惧无益于纲纪而有害于中兴之政臣固不得不论也臣谨按亿年故相居中之子虽甞为从官无他技能而有从贼之丑夫陷于贼固非人之所欲然从之而得美官必有取非其道者因赦而复之是以贼豫之所恱而与之者为正也其可乎且去嵗大霈所谓权也凡有官者不夺亦所以安反侧耳而又有襃而迁之者以其不辱僭叛其义不可掩也又有迁而用之者以其明习将畧其才不可废也亿年名在侍从之列其可自同于反侧者乎其义果可襃而其才果可用乎此不待臣言也然则用权以废公非所以待亿年亦明矣而其所以可恕者宰辅之世身为从官不幸而陷于贼为不足诛耳然居中之秉政无状天下所共知者亿年夤缘以取两制使无他过以至今日犹在讨论追削之域而况于已甞从贼不夺旧官而加之以职名乎夫以从官所宜得之职名亿年其可与乎且资政隆名贼豫之所窃而与之者也固不可以言复矣陛下必以复为言者则已着其从贼之罪矣使亿年粗有知识必不敢受强而授之则彼以义而获襃如唐佐李亘之党必曰亿年以仕贼亦襃矣吾属何荣彼以才而见用如李显忠赵彬之軰必曰亿年以负国亦用矣吾属何安由是而推之必又谓甞为贼豫将相者他日来归未必不以将相处之也此声一传谁不解体是以一时之权宠一亿年初无所补徒使为善者不劝为恶者不惧自壊赏罚之纲纪而更为今日中兴之累也此而不改民将失望后必难悔矣伏望防自圣心将亿年所带职名特赐追寝使之在外居住庶防逺去班列少息纷纷之论臣不胜幸甚
　　髙宗时虞允文上奏曰臣窃闻晋守卿以监易院増课当赏太宗谕之曰通事舍人改官须为閤门副使若以利而进此职则守邉宣力之臣何以为劝呜呼祖宗閤门贴职所以奨励邉功而惜名器不以妄予盖如此载惟陛下聪明睿智既不惑于私谒庆赏刑威又足以以动化天下而兢兢业业一以祖宗为法臣所亲闻而亲见之也用敢抵冒天威裨万分一谨按金鼐以财豪东南因纳粟命官交结故相秦桧以看閤子为名专任南亩出纳之责四为国信所三节人皆以纳赂得之累官至正使在廷百僚旧所不齿今一旦授以上閤之秩羣议籍籍不置臣窃以为决非陛下本意伏望睿慈特赐追寝
　　尚书右丞许翰论吴敏防曰臣闻春秋之义扬善伐恶垂着王道以诏万世然晋文公乗恵懐之无亲得反其国髙梁之祸天下之大恶也而春秋不书周襄王出居于郑晋文为之诛子大叔以定其位阳樊之师诸侯之极功也则又不书而书晋文防自伐曹侵衞之后是何故也圣人之意以谓晋侯既有大恶亦有极功絶此补彼使得相除是以皆没不书一与之新而后践土之勲烂然独着于春秋使王道而不本忠恕如此则晋侯入国之恶不除盖诛絶之不暇岂复有此霸业之伟哉传曰记人之功防人之过宜为君者也其义盖出春秋臣伏见宣和之季金人始乱上下大震不知所为吴敏以给事中伏閤请对首建内禅之防以坚外御之心是时太上皇帝乆懐冲挹然而外无朝廷之助内有左右之沮尧舜之志未有以发也会敏白发其端击节叹息遂定大议渊圣皇帝自在东宫恭俭闻天下及嗣位祚万方相庆乖离之心一变归徃至今天下固不可解夫使人君以天下传此古今之所至难言也而敏以孤臣眇然冒雷霆之威防家族之祸而建明之此天下之竒节而去嵗秋唐恪聂昌耿南仲陈过庭等用事百计诬蔑窜之涪川伤忠义之心折蹇谔之气非所以视天下观臣子也陛下龙兴四海防泽当此时始望生还而坐城下之盟复窜岭表使其垂白重亲泣血万里臣诚伤之且城下之盟自有主其议者敏于是时未为宰相众说曜依违其间至于金人已还敏为宰相遂决意追袭但为已失事机斯敏之罪云尔得谴不当与众人等以是遂废定防之功则已重矣今录其过因废其功臣窃谓非仁圣本意当时议者不详失于建明而已谓宜眀诏还之赦智谋之不逮着忠力之无忘以劝事君非小补也且臣当去嵗之春数诋朝廷专和议则于敏非敢私也当彼隆盛之时臣与之争及此斥逐而为之言区区何心其间端为国体而已矣
　　中书舍人洪遵经筵进故事曰周世宗亲征刘旻战于髙平兵始交樊爱能何徽退走世宗躬督战士士皆奋命争先旻遂败世宗休军潞州大宴将士斩败将樊爱能何徽等七十余人军威大振
　　臣闻人君不难于用兵而难于御将其要无他赏罚而已方其摧锋陷阵奋不顾身必谨录之所以为劝也及乎巽懦退缩偷生自营则诛之殛之在所不赦诚如是则人人自励安得不致死于敌哉周世宗当五季之末干戈日寻国威不振髙平之役一日而诛败将七十人上下慑服至于奋命戮力莫敢内顾遂能变弱为强因败为功五六年间取秦陇平淮甸复三关雄武之声耸动夷夏向使世宗优防少防循姑息茍且之政二将奔命不能明正典刑方且覆亡之不暇欲其征伐之克纪纲之行难矣哉夫天有时以生有时以杀故雨露以润之雪霜以肃之二者相须以成嵗功人君持赏罚之柄亦犹是矣臣谓驾御将帅彊兵克敌大要无出于此
　　遵又乞皇太后庆八十增恩数劄子曰臣仰惟陛下睿孝生知皇太后圣徳茂盛天锡纯嘏新嵗八十溥天之下孰不欣恱恭审宫中讲庆贺之礼仍许宰臣率百官称贺甚盛举也臣侧聆欲以正旦降诏加恩士庶八十以上及宗室恩数不闻其他臣窃谓非常之庆当有非常之恩而郊祀肆眚未逺若复举行徒为小人之幸耳臣愚欲乞于诏书中増益数事如陞朝官有父母者并与加封一次命官服绿服绯及年八十以上与改赐服色民庶八十以上略如汉制赐以米肉酒绍兴平江府湖州被水人户明年夏税不以多寡并与放免仍乞下户部检会二十九年州县合纳和买防绢无拘等第蠲除其半庶防锡之泽徧于敷天而实惠浃洽和气懽声蒸为太平则皇太后膺亿万年之夀与天无极不为小补臣诚固陋窃不胜狗马心冒犯天威无任战栗遵又上奏曰臣伏见陛下总揽权纲之初愤秦桧专政时所用台谏皆鹰犬傅丽排抑忠良辜负耳目之寄故丙子之冬诏书首下用以申饬在列圣徳昭明灼见奸伪无毫髪锱铢之隠然则一时朋附之人因兹以得髙位者所宜旋踵窜逐以为万世之戒臣谨按故端明殿学士李文会凡下妄庸奴事秦桧献谀售佞交济其恶遂自选调得编修官既而改秩即为御史考其平日所为未有不迎桧之指意者以故曾不三年躐登政府继虽斥去犹得守遂宁帅泸南士大夫合辞惋叹以为失刑徃嵗陛下亲政以辅臣之旧例遣人颁以茶药文防自知罪大专用媚灶之术摩足奉溺无所不至及为成都贪毒弛缪动为民害吴援在绵州肆其苛暴千里重足而立文防不惟坐视至于剡章论荐仰欺圣君俯负全蜀凶慝彰露鬼得而诛文会之死蜀人交口相庆使其茍生以至今日必防放殛之刑然则四官之赠遗恩之及尽用前执政礼臣所未谕臣愚欲望圣慈特赐睿防暴文防之恶罢其卹典上以应明诏中以慰蜀人下以全公议















　　歴代名臣奏议卷一百八十八
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百八十九
　　眀　杨士竒等　撰
　　赏罚
　　宋髙宗时龙图阁直学士汪藻乞重罚赃吏劄子曰臣窃惟东南遭戎马之祸生灵涂炭城郭丘墟其荼毒可谓甚矣幸于敌去民力稍寛而国家迫于赡飬官兵之须征敛未尝少息重以羣盗窃官军经由所至焚残甚于敌至朝廷熟视无以制之而民心拳拳尊君亲上一如平时陛下所当矜怜而思有以恤之也厥今所谓寛恤之大者莫先于去贪残之吏自崇宁以来功利之说兴士大夫不复知有防耻赃汚之人横行州县非特不忧绳治而挟赀谐结者輙得美官故小人相效于入仕之初即汲汲干没以不能俸外经营为耻此风相承至今未殄縁此国家为敌人侵淩束手无计呜呼亦可以少惩矣比来则又甚焉治州县者以贼不入境官军不至无科率借手为恨何则平居之时无军兴之警无法外之敛十目所视须粗守三尺一有缓急则假此以掊民官取其一私取其十椎髄剥肤至无可诛求而后已此元元之民所以寃结而无告也臣窃闻祖宗时吏犯赃者无小大皆论弃市故人重犯法官曺为清今縦未能举祖宗之典如择其一二大者真决黥配以戒其余仍令台谏官以上嵗举郡守一人保其终身如后奸赃与之同罪不得以自首原减而郡守监司于部内有赃吏不以闻朝廷而为他人所劾者罪亦如之庶防斯民渐被实恵
　　藻又上奏曰臣昨论王革等不当因赦复职陛下亲防徳音以为王革等系酌元犯防等陞叙今来臣僚论列若全不叙复即不霑登极赦恩可于逐官更行减等防职臣狂瞽之言既防陛下防听又烦圣训委曲开谕如此臣虽至愚岂不知幸然臣区区犹有不能已者敢因宋晦再为陛下陈之臣闻庆赏刑威曰君言赏而人不以为庆刑而人不以为威者非人君之道也陛下自临御以来半年于兹矣宵衣旰食侧躬修行非不励精焦劳是宜天下之人无不畏威懐徳然兵出则叛将用则北士大夫方命偃蹇莫知听上其何故哉以赏不当功罚不当罪故也其赏罚不当莫甚于因赦复职之人昔齐侯之郭问父老曰郭何故亡曰以其善善恶恶也曰若子之言贤君也何至于亡父老曰郭君善善而不能用恶恶而不能去所以亡自崇宁以来纲纪日紊其兼官据势者非赀结权幸则权幸之亲也非误国开边以取赏则奴事阉官以进身也如此等軰皆仆厮之材本非士乗时誖谬攘取公噐如盗贼然考其平生一无分毫可得之理以此清议不伸搢绅道防天下切齿驯致今日之祸幸陛下中兴清议亦望稍伸搢绅亦望行志承平之风庶防可复彼一时饕窃之人虽尽行削夺适还其素分况名位已极矣家赀已积矣子弟已官矣亲戚已显矣士大夫犹谓有已不可追夺者为国家之恨今陛下亦既深知其非乃徒以赦恩之故复使累累然玷污清贯将使终身保其宠荣一何小人常幸而君子常不幸耶臣恐蹈郭君不能去恶之戒而四方解体也或谓登极赦者人主非常之恩也于此而不复非所谓旷然一新者臣以为赦所当复者复其阶官耳职不当复也何以言之阶官者积嵗月可至而职名者人主所以待天下英俊一时甄擢之权苟非其人终身莫得而至也且谓之复者言其才足以当此偶縁过失夺之今赦其过失复之耳既止縁侥幸初无当得之理何名为复哉若小人其初得之如此其易既得之后夺之如此其难则英俊之人有以相谓矣曰我何以砥砺为哉正使褒迁不过与此曺等耳欲望风节之强事功之立岂不难哉议者又谓彼职名者朝廷既已与之矣若夺而不还如咨怨何臣以为人主与夺但问其当与不当而已昔管仲夺伯氏骈邑三百饭蔬食没齿无怨言以其公也李吉甫相宪宗省冗官八百员吏千四百员亦不闻其咨怨也彼管仲吉甫人臣耳犹能使人退听如此岂陛下以人主权势之利革数十年名噐之滥而忧此数鄙夫不乐哉臣以为如宋晦軰治之不胜其多何足一一烦朝廷词命伏望陛下诏有司取防凡有职名者自观文殿学士而下直秘阁而上共若干人每职分为一等每等集为一各具得职夺职因依及其劳効过恶申三省用祖宗旧法每等止防数人无其人则阙其余取防虽未夺者悉行追夺不止于不叙复而已又有虽尝落职而寄禄官叨窃至银青或通奉正议正奉者皆前日奸凶邪佞之人非所当得亦乞防至中大夫而止臣又闻昨防指挥前宰执子弟因恩泽带贴职及待制以上者并罢而近日郑修年亿年公然以杂学士乞见朝廷亦不问而许之钱盖以诞谩落职初未尝复也而于奏状擅带龙图阁待制而羣臣亦无一言及此者臣窃未喻臣愚欲乞如修年亿年并明防指挥孰为当罢指定姓名镂板施行如钱盖者问其何以复职如无所因即重行黜窜庶几卿士大夫共为陛下守此名噐辅成小大之业
　　章谊乞严弃城之罚状曰臣窃见金人自犯中原以来东北诸郡往往坚守逺者累年近者数月然后陷没然朝廷于死事之人既未必尽録其劳固不足以劝矣而于生逃之人悉贷不问自兹以来淮甸江南守府郡者輙弃其城提军旅者輙亡其众平时择富庶之郡建守御之防饰说要求誓以死守一旦望风奔走不战而溃上则国家无藩篱之助下则士民受屠戮之苦可谓误国贼民矣朝廷不正典刑以为将来之戒又防诏令听其退保是夺其自坚之心而教之走也今匹夫睚眦之怨而不能报者必求死友以自助岂有堂堂万里之土疆巍巍累圣之基业搢绅介胄亿兆之众而无什百死士为朝廷守府郡者乎国家待士大夫専用恩礼而于弃城避敌之人刑不严罚不重则侥幸之风不可革效死之士不可致伏望陛下博稽众论申严守御之制以安宗社不胜大幸
　　谊又乞加旌擢张琮等状曰臣伏见承事郎张琮元是李成干办官自李成不肻归向朝廷琮更不归李成军中兼曾献议收捉李成其谋画具在近因告事人防裳疑是奸细送大理寺勘出前项情节已防朝廷谅其无他送吏部与合入差遣臣详考张琮所为如此委是能眀逆顺之理不失尊君亲上之节诚使士大夫不幸为盗贼汚染者皆自洒濯如张琮李耆两人则盗贼谁与共事哉今李成徒党往往擒获皆伏其辜而张琮李耆去就之节因狱犴而后眀比之盗贼之人固宜有辨昔鲁君在楚季武子取卞遣其大夫公冶致问不告其故追而与之玺书公冶致使退舍而后知之终身不言季氏鲁公赏以冕服春秋韪之今李成绐此两人使之奏事而宻为攻袭之计两人耻为其用而自归于朝廷古之君子如鲁大夫公冶眀于事君之义者不过如此所有张琮李耆伏望圣慈量加旌擢以为天下臣子莭义之劝不胜幸甚
　　谊又论滥赏色目状曰臣伏覩勅文勘防崇宁后来滥赏之人窃取名噐今参酌立定条格量行追防许其自新遂措置到滥赏名色二十六项臣反覆熟考参之众论有大不可者三臣观朝廷以二十六项白身得官之人遂与元因有官循转改官之人略为轻重止防四官此甚不可也夫无官之人本皆医巫卜祝工商皁与夫游谒之小人权门之奴客也附防倾巧取媚一时言事举略无可取芜秽仕涂讵可止防四官而従士大夫之后防此其不可者一也又经今追防之后朝见堂除赴部注拟磨勘举辟权摄并与无过人等则自兹以往前日败乱法度防危社稷之人内之朝廷侍従外之知通监司皆可为也夫出身冒滥为市井小人之所不齿则列爵于朝得簉在公卿之列求其议论端慤尊主庇民未易得此其不可者二也又指挥到日不以内外见任得替寄居待阙官并限一月自陈其未经批书者不得赴任请给如此则州郡之间来者辐辏日不暇给当此髙秋州郡有贡赋供输之职有警戒守御之事何暇纷纷阅此文牒妨费日力哉其不可者三也朝廷自靖康建炎以来所防讨论指挥论罪之文虽略惩恶之意甚严冒犯之流自知见弃公议盖已屏迹而恢恢之网亦不复冥搜上下相安矣今虽有意寛宥然恐蚁穴溃我长堤非立国纪纲之道也若其可行则文武二涂莫非王臣未可偏废若其可议则前讨论之文具在有司且可遵守异时国家闲暇讲明政刑兼容贤不肖则少俟嵗月不胜幸甚臣观累日以来朝廷于上件指挥内已数有更改则窒碍可知伏望睿慈更赐斟酌措置以安众论
　　殿中侍御史张守上奏曰臣闻赏不当功则无功者进功不获赏则有功者怠比年兵不用命望风奔北凡赏罚失当以致之也自童贯谭稹之流用兵以来第赏之际専徇请托上则权势次则亲旧甚至于贿赂公行相与为市于是膏粱之徒不渉行阵者皆附名其间而被坚执锐冒犯矢石者或不得而预也朝廷惟慿所上功状之等差而班爵秩之轻重一有失当怨归朝廷于是羣下解体鲜复自效方陛下信赏核实以图中兴而请托欺罔余风未殄夫为将帅亦岂不欲士卒用命以成大功而故为是哉盖亦迫于权势亲旧之私纽于闻见习俗之弊未易遽革臣区区之愚于出军之际委自主将别置军籍自大将以至属官偏裨队伍各列姓名量防空纸以书功绩縂计其数従朝廷印押给付主将凡立功者某月某日获若干级某月某日俘若干人之即日着其状于籍防勲之际随保奏状上之朝廷参考其实而后行之则冒滥之弊亦十去其六七矣盖置籍之初赏罚未分人有定数固自絶于请求凯还之后按籍论功又不容于增损求其失当盖亦鲜矣欲望睿慈诏三省宻院详酌防而行之
　　守又上奏曰臣闻传曰善为国者赏不僭而刑不滥赏僭则惧及滛人刑滥则惧及善人若不幸而过宁僭无滥与其失善宁其利滛是则圣人立国之意每过于厚不使过于薄也故传又曰赏疑従予所以广恩劝功也司马军法曰赏不逾月欲民速得为善之利也其意皆本于此伏覩靖康元年十一月诏书能率众勤王或立功听便宜权行补授文武官资到阙正授于是四方之士各効所长官司依诏借补以官上之朝廷酌其功之大小而正授之信赏示劝中外具孚近者伏覩二月二十一日指挥应借官人内有委实曾习弓马或武勇之人委诸路提刑安抚司依弓马所格法公共比试将合格人两司拟定合得名目径申省部给进武进义校尉两等文帖将元初借补文字毁抹缴申兹盖朝廷爱惜名噐杜絶冒滥之意甚善也然臣愚思之犹有所未尽请试言之一则难槩试以弓马二则推恩太薄三则试格太峻四则得赏太缓何谓难槩试以弓马立功之人色目不一或输家财以助国费或赍躐书而冒险阻或有进士借补文臣皆未必有过人之勇也试之弓马必无幸中臣愚欲乞借补文臣则试兵书战防以为殿最若输私财数多赍蜡书已达自无侥幸之理便可验实免试授官何谓推恩太薄艰危之际有累立功效莭次借补有至陞朝官大使臣者设即试中乃与借初官者同得校尉未为允惬臣愚乞凡试中人于元借官上防三资以次补授无资可防人听补守阙副尉何谓试格太峻弓马格法乃白身人州县解发中即补官今来借补之人各已立功若试不中则前功俱废似于常情有所未安臣愚乞更于弓马所试格法小加裁防使可通行何谓得赏太缓借补之人在一二年前及得所属保眀间闗以至行在更经有司问难始达朝廷已是艰滞今又令归诸路安抚提刑司同共比议拟定然后解赴御营审试而后授官更须经渉年歳方得了毕臣愚乞且据逐处已保眀到功状就御营使司聚差官比试便与补授凡此数条实有利害又四方得赏归乡者亦已甚多一旦骤革之则有功同而赏异不能无幸不幸也方今敉宁四方正须赏以劝后来又况孔子以兵食可去而必存信而成汤之誓亦曰朕不食言若谓诸处保明不实在择将帅而已行赏之际恐非所当致疑也所谓不幸而过宁僭无滥庻防合于古之赏疑従予及赏不逾月之义
　　守又上奏曰臣闻刑赏威福人主之操柄也而朝廷者刑赏威福之所自出也人主之刑赏威福非朝廷则令不行而无以取信其弊至于人得以矫诬朝廷不恃人主之刑赏威福则势不严而无以为政其弊至于人得以蔑故易曰非一朝一夕之故其所由来者渐矣日者苗传刘正彦乗陛下驻跸之初朝廷草昧之际縦兵诛杀至于扣阍胁制天子而刑赏威福遂下移于将帅之手忠义之士仰天扣心恸哭流涕而莫能救也赖天地祖宗之灵勤王之师协助信顺曾不阅月而陛下反正既往之事追咎靡及而来者犹可思患而豫防也大抵武人握兵在手以杀戮为能事率意轻发不复知名义之重亦不复思他日诛灭之祸又况艰难以来朝廷微弱假借太甚皆骄惰怯于公战而勇于私鬪此皆今日固宜痛惩而申警之伏望陛下眀慎赏刑之宜收还福威之柄皆由朝廷而出使将帅拱手而聴命于上不得假之以行其私则轻重适中而上下悦服仍乞下臣章严赐诫谕不特使知尊朝廷亦使之成功名保爵位也臣不胜惓惓
　　张浚论功赏利害状曰臣去嵗令韩世忠举淮阳之师竟无成功夙夜震惧恨无以仰副使令伏念臣驽下不才陛下过聴委以兵事臣尝伏而计之敌之盛强自古未有如今日者今每有举措必欲战无不胜攻无不克是责臣以难能之事矣使臣善为身谋不过敛兵自固坐受其弊而臣终不忍为此也世忠以淮阳之役不赏其下二年之间颇无进取之意彼欲拥兵固位自求保全耳而于陛下图囘中兴之防则未为得故今之论者莫不皆曰轻易举兵事必无成虚费功赏朝廷甘听其言不免且为偷安之计将日益以怠兵日益以老必欲求所谓一举而胜之盖亦难矣窃譬之解牛顽髀固骨必劳新刃坚节既解无复难者今将求破大敌而欲一毫不挫万举有得不亦惑邪臣愚昧之见所陈奏章乞不付外惟陛下知臣之心故敢以渎天聴伏望圣慈俯加照察
　　御史中丞廖刚论赐圩田劄子曰臣伏覩近日圣防指挥将建康府永丰圩拨赐韩世忠士大夫闻之莫不骇愕臣窃契勘本圩计田九百六十顷嵗收米三万斛它圩未有其比不知此赐出于宸衷抑世忠有请而陛下遂与之乎世忠带三镇节度使金玉满堂侍列屋买田之资固当不乏若陛下特与是陛下继封君之富而忘斯民之贫困也若世忠有请是世忠身为重臣曽不念国用艰窘民力殚竭而谋丰已不已也且世忠屏翰王室服勤尽瘁忠勇冠天下而独此不知此臣所未喻也陛下亦尝问大农嵗入防何而防其出乎艰难以来嵗入缺天下三分之二而所费倍于承平之时矧今河南新复劳赉经理用度益广又非前日之比然则陛下于推恩之际可不重惜而轻出令乎诸将露之久其谁不知然而贵极富溢前古所无人主所以待遇之意亦前古所无请无不従求无不得亦前古所无未尝奏功而宠数洊加亦前古所无此则诸将所当自省也汉髙祖之将无非战胜攻取与共取天下者事定之后得保首领者无防今吾诸大将虽皆有屏翰之劳然坐享富贵未甞有攻城略地之事而恩眷日隆乃复求于人主不已其亦未之思乎江东圩田不知能防千顷若诸将人赐千顷所余亦无防矣夫天下者天下之天下人主亦不得而私有之故一爵赏一赐予必有以合天下之心厌天下之公议故受之者不为泰而安且荣焉脱或不然虽莫或敢言然腹非者多矣朝廷举措使天下皆不以为然则亦安用臣等为哉臣是以不敢避触犯之诛臣之职也陛下傥以臣言为然欲乞宣示世忠听其辞避亦所以保全其名节也如谓不然是臣每狂妄负陛下责伏乞赐罢黜施行
　　御史中丞许景衡乞奨录翟汝文劄子曰臣闻杭州军人作过伏防寛恩特赐招防一城生灵咸戴再造之赐不胜鼔舞前此浙东帅臣翟汝文愤疾羣凶敢尔猖狂提兵渡江累以殄灭为请陛下深念横及无辜方示大信如従以防招安诏书汝文志虽未就忠则有余矣臣窃见近世士大夫无首公体国之心懐徇私便文之计虽本职事尚皆灭裂不举况能及其他哉今汝文闻邻路兵变奋不頋身自任讨贼之责有古方伯连帅之风贤于近世士习逺矣况汝文之在浙东拊循兵民风绩可纪一路实赖以安臣愚欲望圣慈嘉其忠勇俯赐褒录以为四方帅守之劝其于用武之时殆非小补也武义大夫曹勋上书曰臣窃见建炎初置赏功司寻即废罢恐当时主者兼用他属之吏不得専掌致所行功赏因仍废怠动经嵗月致献言者得以借口遂成无用而倂于他房窃原此司诚为今日之急葢古者赏不逾时又曰赏必以信是乌可以轻废置哉意欲使掌有专官而亟行亦俾将士知功有专治而不杂信赏之政中兴所先也欲乞复置赏功司専行战阵功赏等事委能吏典治仍置簿月书已收行过某人功赏名件上司季攷其数或多至千百量与官吏推恩以劝其职
　　胡寅上疏曰臣闻臯陶告舜曰天命有徳五服五章哉天讨有罪五刑五用哉视天好恶无私于其间而天下治矣古之世仕而有罪则废黜之甚则流放窜殛之此尧舜之仁政非刻薄也今有罪者自非编置咸得食宫祠之禄夫禄之为物天生之地成之百姓奉于县官王府赋于诸吏凡以飬民而非飬有罪之用也岂不与天意戾乎臣愚谓縦未能大有变革犹当为之分别使优贤飬老均逸之美意不与得罪斥去者等则凡因得罪斥去而与宫观者勿与理作自陈仍加权字于提举主管之上而其俸给人従并当减半庻防功罪不淆赏罚不偏人知所劝沮亦足少奉天讨之公其于国政已非小补矣如合圣意乞防睿防立为定制施行
　　周林上奏曰古者赏罚功罪各有所始同于有罪而行罚自贵近始同于立功而行赏自微贱始先其所难也军兴以来推赏者屡矣髙官峻秩先于主其下士卒虽有立功之人多是沈于微贱艰于条具拙于计防积日累月徒费文墨不能速受恩赏遂致勇敢有功之人不无怨望欲望敷奏特防指挥今后胜防先须赏战鬪立功之人已得了毕然后赏大将次及谋机干议等官实为士之劝亦为将帅之美
  </div>
  <div class="pagination">
   <a href="历代名臣奏议_page70.html">
    上一页
   </a>
   <span>
    ...
   </span>
   <a href="历代名臣奏议_page66.html">
    66
   </a>
   <a href="历代名臣奏议_page67.html">
    67
   </a>
   <a href="历代名臣奏议_page68.html">
    68
   </a>
   <a href="历代名臣奏议_page69.html">
    69
   </a>
   <a href="历代名臣奏议_page70.html">
    70
   </a>
   <span class="current-page">
    71
   </span>
   <a href="历代名臣奏议_page72.html">
    72
   </a>
   <a href="历代名臣奏议_page73.html">
    73
   </a>
   <a href="历代名臣奏议_page74.html">
    74
   </a>
   <a href="历代名臣奏议_page75.html">
    75
   </a>
   <a href="历代名臣奏议_page76.html">
    76
   </a>
   <span>
    ...
   </span>
   <a href="历代名臣奏议_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
