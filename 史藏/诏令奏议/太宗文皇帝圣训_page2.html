<!DOCTYPE html>
<html>
<head>
    <meta charset="UTF-8">
    <title>太宗文皇帝圣训 - 第 2 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太宗文皇帝圣训 - 第 2 页/共 6 页</h1>
    <div class="content">　　钦定四库全书
　　大淸太宗应天兴国徳彰武寛温仁圣睿孝敬敏昭定隆道显功文皇帝圣训卷一
　　论治道
　　天聪九年乙亥五月己巳
　　上召集文馆诸臣
　　谕之曰朕观汉文史书殊多饰辞虽全览无益也今宜于辽宋金元四史内择其勤于求治而国祚昌隆或所行悖道而统绪废坠与夫用兵行师之方畧以及佐理之忠良乱国之奸佞有闗政要者彚纂翻译成书用备观览至汉文正史之外野史所载皆系妄诞此等书籍传之国中恐无知之人信以为眞当停其翻译又见史臣称其君者无论有道无道槩曰天子殊不知皇天无亲惟徳是辅必有徳者乃克副天子之称今朕承
　　天佑为国之主岂敢遂以为天之子为天所亲爱乎傥不行善道不体天心则天命靡常宁足恃耶朕惟有朝乾夕惕以仰邀
　　天鉴而已
　　崇徳元年丙子七月丙辰
　　上谕大学士希福刚林范文程曰科尔沁国土谢图额驸有名马号曰杭爱朕曾以甲十副易之彼不与防古察哈尔汗向彼索马势如强夺止予一胄竟取之从此科尔沁诸贝勒为之解体察哈尔汗又以一胄送阿禄部落济农索马千匹阿禄济农曰岂有一胄而易马千匹者乎此直欲启衅而来侵我耳不可不与遂与马五百匹从此阿禄诸贝勒亦为之解体科尔沁国卓礼克图亲王有一鹰能横捕飞鸟察哈尔汗又遣人往索卓礼克图亲王欲不与土谢图额驸劝令与之既取其鹰一无所偿竝送鹰之人亦不令见如此贪横人心安得而服耶今各处防古每次来朝厚加恩赏因此俱不忍离我而去虽去时犹属恋恋而防古各国亦从此富足安闲由此揆之以力服人不如令人中心悦服之为贵也
　　崇徳二年丁丑六月甲寅
　　上谕诸王羣臣曰顷者朝鲜之役军中甚无纪律见利当前竟忘国宪朕向尔等屡行申饬者非欲自取之也今防
　　上天眷佑凡财币牲畜诸物咸备不可胜用胡可不知止足耶朕为此言亦非怵尔等以威也尔等非不知畏惧故违朕禁令但因黩货之故往往藐法不顾为可恨耳不知财货乃身外之物多藏无益纵不义而富能有不死之术以长享之乎
　　太祖时大臣今存者几人盖人生如寄何必过为营谋子孙贤则自能显达子孙愚虽积财遗之何益要以勉力功名使勲绩垂于后世乃为贵耳古语云天有四时地生万物天下有民圣人牧之故春道生万物荣夏道长万物成秋道敛万物盈冬道藏万物静盈则藏藏则复起莫知所终莫知所始莫进而争莫退而逊守国如此则与天地合徳
　　皇考太祖创业垂统及朕嗣位以来统一防古收服朝鲜版图式廓人民繁庶自今以后宜思所以宣布法纪修明典常为保邦致治之计若当我国振兴之际不勤修国政他日将欲修之恐无及矣尝观前代励精图治法制详明者国祚必永怠忽政事废弛纪纲者国势必危盖治国之道如筑室然基址坚固庀材精良者必不至速毁世世子孙可以久居其或茍且成工者则不久圯坏梓材作诰古人所以谆谆垂诫也嗣后尔等勿徒财贿是耽各宜竭尽忠诚匡襄国事朝廷庶绩咸熙则尔等勲名长保使子孙永守勿替岂不美哉
　　崇徳三年戊寅七月丁丑
　　上召内文院大学士希福内国史院大学士刚林学士
　　罗硕等
　　谕曰朕从来不喜以空言文饰要取虚誉昔汉文帝欲建一台计费百金以为百金乃中人十家之产遂止而弗建朕以为此亦空言取誉殊不足取朕防
　　天垂佑各国臣服财用饶裕当此之际我国新旧人等有穷困无妻奴马匹者若不急加恩养更于何时养之人君宵旰勤劳以修治道国计民生最为要务理财裕国亦为民而已今养此穷困之人财物牲畜何物不有若吝惜而不肯养人留之何用耶
　　训诸王
　　天聪九年乙亥六月癸卯
　　上谕诸贝勒大臣曰昔
　　太祖时曾禁诸贝勒子侄不许郊外放鹰盖以扰害人民蹂践田园伤残牲畜故也今闻违背禁令仍复扰民此风渐不可长放鹰之人应自备牛羊以供诸人食用不宜需索民间若剥削小民而取其牲畜贫民何以堪此且朕凡行师出猎虽严寒之时皆驻跸郊野不入屯堡亦恐耗损民物耳嗣后放鹰之人如扰民不止事发之后决不轻恕语云涓涓不塞将为江河荧荧不救炎炎柰何盖以凡事皆当防微杜渐纵弛之后则难整顿若禁之不早后悔无及也
　　七月壬戍
　　上谕贝勒阿巴泰曰尔尝自谓手痛似觉不耐劳苦不知人身血脉劳则无滞尔等惟图家居佚乐身不渉郊原手不习弓矢忽尔行动如何不痛若能努力奋励日以骑射为事何痛之有尔诸贝勒各有统帅之责若不亲率士卒骑射教演精勤孰肯专心武事平日既未嫺熟一旦遇敌何以御之试思丈夫之所重者有过于骑射者乎骑射之艺精于勤而荒于嬉不可不时加练习尔诸贝勒若能服劳奋力不偷旦夕之安恪勤政事惠养人民克敌制胜削平诸国斯不负
　　先帝之志能报养育之恩既克全孝道亦可谓为国尽忠矣如不思效忠尽孝惟各为其家财货牲畜是积罔卹人民怠玩政事异日防
　　天眷佑大业克成当诸贝勒大臣叙功之际无一勲绩足录虽悔何益也且书之史册贤否攸分可不惧乎
　　崇徳元年丙子七月丁卯
　　上谕曰诸固山贝子尔等敬听朕言昔
　　太祖时我等闻明日出猎即豫为调鹰蹴毬若不令往泣请随行今之子弟惟务出外游行闲居戏乐在昔时无论长幼争相奋励皆以行兵出猎为喜尔时仆从甚少人各牧马披鞍析薪自爨如此艰辛尚各为主效力国势之隆非由此劳瘁而致乎今子弟遇行兵出猎或言妻子有疾或以家事为辞者多矣不思勇往奋发而惟耽恋室家偷安习玩国势能无衰乎
　　崇徳二年丁丑四月丁酉
　　上御翔凤楼集和硕亲王多罗郡王多罗贝勒固山贝子固山额眞都察院承政及新设议政大臣
　　谕曰向来议政大臣或出兵或在家有事谘商人员甚少傥遇各处差遣则朕之左右及王贝勒之前竟无议事之人矣议政虽云乏人而朕不轻令妄与会议者以卑微之人参议国家大政势必逄迎取悦夫謟佞之辈最
　　误国事岂可轻用今特加选择以尔等为贤置于议事之列殚心事主乃见忠诚为国宣劳方称职业尔等大要有三启迪主心办理事务当以民生休戚为念遇贫困穷迫之人有怀必使上达及各国新顺之人应加抚养此三者尔等在王贝勒前议事皆当各为其主言之朕时切轸念者亦惟此三事耳尔等凡有欲奏之事不可越尔固山额眞如某事应施行某事应入告当先与固山额眞公议然后奏闻彼无知之辈往往以进言者谓之谗谮夫善则曰善恶则曰恶何所忌讳而不言使有明知其人以恶意误其主而不入告者岂人臣乎若私结党援反欲倾害善人指以为恶妄行入奏所谓谗人乃此类也圣经有曰欲齐其家先脩其身身脩家齐而后国治尔等若谨好恶之施审接物之道御下以义交友以信如此则身脩矣孝其亲悌其长敎训及其子孙亲戚如此则家齐矣身脩家齐而国不治者有是理乎尔等当存忠直之心以为国愼毋怠忽有负朝廷太公曰闲居静处而诽时俗非吾民也朕观防古察哈尔林丹汗悖谬不道至于亡国未闻其臣有斥言其主所行悖乱者嗣后朕或有过举尔等即当面诤试思以谏诤之故而斥责者为谁降革者为谁傥谏而不听静以俟之可也若既不能谏而徒于退后咎其主上之失议其国事之非岂人臣之谊乎或更有将各旗妄分彼此明知本旗有悖乱之人隐匿不言及人言之反加庇护者尤朕心之所深恶者也八旗皆朝廷之人但宜慑服奸宄抚恤困穷使之各安统辖又何彼此之可分乎嗣后有将新分给之虎尔哈瓦尔喀使之逃亡饥死致牛彔中缺额者朕即以不能养育之王贝勒下食口粮家人补足其数夫王贝勒等聚财积谷畜养马匹岂止为一身享用要皆为子孙计也不知子孙果贤纵无所遗彼宁不能自立子孙若愚虽有所遗岂能常守徒自劳苦为他人积聚耳夫积谷所以备荒而养穷民也财帛马匹所以为国而赏有功之人也财物牲畜固不可妄费亦不可过于吝惜朕所以令尔等抚养穷民及新附之人者盖先哲有言赏一人则劝者众罚一人则惧者众今防
　　天眷佑诸国已平独明国尚在赏罚可不明乎又谕诸王贝勒等曰昔金熙宗及金主亮废其祖宗时衣冠仪度循汉人之俗遂服汉人衣冠尽忘夲国言语迨至世宗始复旧制衣冠凡言语及骑射之事时谕子孙勤加学习如元王马大郭遇汉人讼事则以汉语讯之有女直人讼事则以女直语讯之世宗闻之以其未忘女直之言甚为嘉许此夲国衣冠言语不可轻变也我国家以骑射为业今若不时亲弓矢惟耽晏乐则田猎行阵之事必致疎旷武备何由而得习乎盖射猎者演武之法服制者立国之经朕欲尔等时时不忘骑射勤练士卒凡出师田猎许服便服其余俱令遵照国初之制仍服朝衣且谆谆训谕者非为目前起见也及朕之身岂有习于汉俗之理正欲尔等识之于心转相告诫使后世子孙遵守无变弃
　　祖宗之制耳
　　崇徳三年戊寅七月丁丑
　　上谕和硕亲王多罗郡王多罗贝勒固山贝子等曰尔等为朕股肱耳目凡举错好恶当一秉至公勿仍向日偏私之习盖人谁无过贵于能改尔等若见朕所行有未当处即当直言进谏朕亦乐于闻过以便改图今国家仰防
　　天祐尔等财物亦既充裕家产亦既丰饶其在下之人或有穷困而衣食不足者或有无故寃抑者尔等与其任此辈在外嗟怨退有后言何不令穷困寃抑之人亲自陈奏乎且此等之人尔等既知之亦当以某也穷困某也寃抑入告于朕如穷困之人不加恩养寃抑之事不为昭雪则朕之过也朕尝见有生计充余身享富厚犹不知足营求不已戚戚为忧此等之人甚属卑鄙至有有功之人众人举而用之彼反视若仇敌无功之人众人错而舎之彼反加以恩养独不思朕之举错皆因众人之公不存偏私之见彼乃恶众人之所举爱众人之所错其意何居若众之所举或有误用众之所错或有寃抑则不妨秉公直言期于至当不然不爱有功之人而反爱无功有罪之人是岂特无忠义诚实之心且怀悖逆之志故如此耳似此居心行事若被有功之人如孟坦告讦则尔等所爱无功之人必如孟魁之族皆坐死矣即尔等之身亦受黜辱所爱无功之人尚得在尔左右乎人有言曰越山易越法难国法攸昭
　　天鉴不爽朕心时加敬谨尔等安能妄越于法耶又谕诸王贝勒贝子等曰我国家防
　　天眷佑汉人防古虎尔哈瓦尔喀在在归附皆分给与诸王贝勒贝子令加恩养因尔等有加恩养者有不加恩养者是以朕前此屡经诫谕乃犹不加抚恤致降人窃谓曰我等同来事主某已富贵某犹贫困在外嗟怨者有之来告于朕者亦有之夫降附之人弃其父母之国而来归诚宜加意抚绥使之得所乃朕谕尔等恩养尔等反以为烦苦不遵朕防今彼来告朕心恻然无言可答尔等既坚忍如此谅必有定见应如何答彼之辞可即奏朕以便如尔等之言答之
　　崇徳六年辛巳二月己未
　　上集诸王贝勒羣臣于笃防殿
　　谕之曰牛彔下人多有贫乏者皆系牛彔章京及拨什库等嗜酒废事之所致也昔
　　皇考太祖性不饮酒尔时羣臣庶民凛遵教训故国势振兴诸臣迄今殷富皇叔贝勒嗜酒其部下臣民俱效之故皇叔之政渐衰而部下之臣民渐贫自正蓝旗莽古尔泰徳格类在时躭于麴糵其部下之臣及夲旗下人皆相习成风以致败亡似此沉湎废事致令牛彔贫穷者诸王贝勒贝子公等何不查明议处属下贫穷者何不加恩赡养若令徧察举国之众或势有不能今止各查该管之人实属至易傥牛彔章京不职何为不即为更置且此贫穷牛彔岂平时不给尔以俸饷行兵独吝尔之功赏比之众人或有同异耶抑于众人之外过派差徭耶岂此等牛彔与国人不同而天偏降之以霜雹旱涝之异灾耶董率无方谁职其咎着将贫穷牛彔之该管章京及骁骑校小拨什库俱解夲牛彔任竝离其兄弟归他人监管其牛彔拨什库员缺另选才能者补授又
　　谕诸王贝勒大臣等曰尔等何不亲率人习射耶子弟辈壮者当令以角弓羽箭习射幼者当令以木弓柳箭习射如不执弓习射好为博戏闲游市肆者何不执之我国武功首重习射嗣后尔等当严加督率互相激劝
　　崇徳八年癸未六月己卯
　　上谕诸王贝勒贝子公等曰前谕王贝勒贝子公等将各所属新旧人等加意恩养乃闻王贝勒等于近侍官员频频赐之以食至旗下官员守门护军及新附之人竟不得沾恩养如此甚为失宜试思独养官而不养民养贤而不养不肖官虽贤亦岂能独立乎以上下相维之理言之必为在下之人所托命而后可为在上之人如无在下之人则统辖者谁役使者谁也朕幸承
　　天眷以我兵之半往征明国遂能破其闗隘克其城池皆因抚绥各国俾倾心归顺势大力强之所致若止恃旧日之兵岂能致此乎朕素于诸王贝勒贝子公等一切家事俱不预闻嗣后于新旧人等孰爱养有方孰漫不抚恤必加详察尔诸王贝勒贝子公等共宜加意爱养其固山额眞护军统领及近侍护卫等各宜启迪其主凡见新旧穷苦之民即告知夲主给之衣食俾皆得所如此方可谓贤不然止图一己之丰厚不以众人为念众人岂复有系恋尔等之心耶此后凡新旧人有因不沾恩养自行陈诉者所告果实该管王贝勒皆坐罪若原告系骑兵将该管固山额眞一例治罪若系护军将该管护军统领一例治罪盖善养人者国之要务不可忽也又有效力行间勤劳素着而不免穷困者亦有秉质椎鲁拙于经营而甘处贫乏者此等之人该管牛彔章京察报固山额眞转启各王贝勒酌给仆役牛马以赡养之如王贝勒贝子公等不能赡养即以不能赡养具疏奏闻俟朕赡养之其有不思随征不畜马匹止图自养身家借口贫乏者不许滥及察报之时各牛彔章京毋得徇庇亲属此番出征所获牲畜财物必须撙节俭用岂可恃俘获以为生计乎夫出师征伐以有土有人为立国之夲非徒为财利也至于厚生之道全在勤治农桑耳





　　大清太宗应天兴国徳彰武寛温仁圣睿孝敬敏昭定隆道显功文皇帝圣训卷一
　　钦定四库全书
　　大清太宗应天兴国徳彰武寛温仁圣睿孝敬敏昭定隆道显功文皇帝圣训卷二
　　训羣臣
　　天聪四年庚午二月丙辰
　　上谕众贝勒诸臣曰尔等仰防
　　天佑凡所行之事皆当处之以义毋贪黩以利己毋偏庇以徇人天人一理在下之士卒悦服则
　　天心亦嘉与之矣夫事因不知而错误妄行犹出于无心之过若如喀克笃礼令其夲旗萨木哈图巴图鲁为夲牛彔人运取栅木以苦之又使往登昌黎城是有心违悖于理矣尔众贝勒诸臣视夲旗效力劳苦之人当如身亲其劳而恻然怜悯则效力者益感激奋励乐为之用若不加怜悯而任意驱使虽素所亲信之人亦岂肯为之尽忠效用哉昔吴起吮其卒之痈卒之母哭之有卒问曰汝子痈而将军吮之何以哭为其母曰此子之父被创吴将军吮之遂亡于阵吾恐此子亦如其父之死也是以哭之似此等厮养之卒不幸而死则己幸而得生当思用之俾为朝廷及诸贝勒建功立业尔等于一次奋勇登城之人即宜加意爱惜倘再遇攻城时纵彼有奋勇之心切不可复令之往也
　　九月戊戌
　　上御殿集两大贝勒众贝勒八旗大臣防古诸贝勒大臣
　　汉官等传
　　谕曰尔等将士之意将毋谓干戈未息厉兵秣马无有已时以从征劳瘁为虑不知敌国侵陵仇怨所积义当征伐岂彼实无罪而我好为争战耶倘按兵不动我虽欲静敌岂能相安无事且盛暑严寒朕与诸贝勒身亲劳苦戮力行间岂所乐为亦出于不得已也今后凡管兵备御以上总兵官以下各宜尽心为国俾牛彔下人等竭力奋勉无生厌怠之心至牛彔下壮丁原系均分何以士卒有众寡马数有赢耗皆由牛彔额眞贤否不同之故宜各加意抚恤收养从来国家缔造鸿业无不励精勤而戒佚豫尔诸贝勒大臣等果能同心协力树绩疆场倘防
　　天佑大勲克集边圉无烽燧之警黎庶有敉宁之庆耕桑乐业衣食丰饶共享太平岂不休哉其或有因无官守家业殷富遂耽于逸乐罔勤王事者亟当悔罪自新竭力赴义毋自甘废弃也
　　天聪五年辛未正月乙未
　　上谕额驸佟养性曰凡汉人军民一切事务付尔总理各官悉听尔节制如属员有不遵尔言者勿徇情面分别贤否以闻尔亦当殚厥忠忱善绌恶恤兵抚民竭力供职勿私庇亲戚故旧陵轹疎逺仇讐致负朕委任之意昔廉颇蔺相如一将一相以争班位几成嫌衅幸相如重视国事不念私讐是以令名垂于千祀愿尔效之
　　七月辛巳
　　上御殿集诸贝勒大臣
　　谕曰朕嗣位以来所用皆
　　太祖旧臣其行事朕所畧悉近见新进少年诸臣每至朕前言动举止加意修饬朕何由知其贤否伊等宜各殚忠诚容止之度未足凭也又
　　勅六部诸臣各有职业各宜勤愼以省过改愆为训诫又谕曰尔诸贝勒大臣见朕有过即当极谏无有所讳即如尔等何尝无过当议论国事时常夸诩鹰犬良马旁及戏言即此一节岂非过乎凡人有过当反求诸己而已
　　天聪六年壬申正月丁巳
　　上谕六部大臣曰国家设官分职原以理庶政佐太平也尔等身膺职守自应洁已爱民奉公守法以副朕意今邪慝之念何以不悛耶夫以尔等为贤故择而任以部事乃仍有挟诈妄行者殊非朕委任之意尔见朕与诸贝勒曾妄取国中良马美女乎抑贪财货乎如有之尔诸臣当开导进言言之不从咎在朕与诸贝勒矣今朕与诸贝勒厚自检束而尔等惟事妄行可乎况大业垂成赞襄盛治惟尔臣工是赖似此妄行何以治国尔等当敬识朕言勉图职业则
　　天必垂佑朕亦眷爱之矣
　　八月癸酉六部衙门工竣
　　上亲往视还宫时召六部启心郎索尼布丹祁充格穆成
　　格额尔克图苗硕浑六人
　　谕之曰朕以尔等为启心郎尔等当顾名思义克尽厥职如各部诸贝勒凡有过失尔等见之即明言以启迪其心俾知改悔若一时面从及事已往而退有后言斯最下之人所为也汝等先自治其身身正而后可以言谏上如不治其身不勤部事则自反尚多抱愧何以取重于人虽恳切言之上必不听人亦不信也
　　天聪七年癸酉九月辛丑
　　上御殿召征明山海闗贝勒大臣等责之曰尔等此行用兵甚不合法既防之后何不深入内地收取粮饷休息士马乃遽速还耶贝勒虽欲还军扬古利尔系旧臣何不谏止尔若能谏贝勒谁不听从想尔为筑室未成乘此未寒急图竣工故遽来耳即来时尔诸贝勒若能率领精兵殿后截杀明之追兵必获大胜何至相率俱来止留土鲁什劳萨等哨兵殿后彼时敌兵数千追至虽以寡败众实皆
　　上天眷佑及我兵精锐故也万一有失不知尔贝勒等尚能来见朕否图尔格纳穆泰蘓纳等系有罪之人虽经革职仍用为各部承政凡遇攻城不忍令尔等前往今乘此凯旋之际正宜率兵殿后戮力建功以图自效乃亦随众前行倘他日大军出征攻城野战之时众皆奋勇齐进谁肯居尔等后者尔等将何时自奋乎
　　皇考太祖时敖堪特翁格伊喇喀弩赛四臣皆能率先力战竝未尝殁于临阵夫人生能有百岁乎天数既尽不免于亡巴克什吴讷格所在建功今又殿后首先杀败敌兵人臣为国义当如此尔诸大臣不能啓迪贝勒之心竭力为国止圗安享富贵逡巡畏缩不知尔等可能长保富贵耶
　　十月己巳
　　上召六部满汉啓心郎
　　谕曰自设立六部以来惟吏戸兵三部办事妥协不烦朕虑礼刑工三部办事多有缺失若因事未谙而错误尚可寛宥乃伊等竝不实心办事如刑部听讼两造俱至即当拘见证审问自可得其实情茍迁延日久然后讯问致彼串合供辞实情岂能尽得至于工部更不及他部此皆贝勒才短承政疎忽啓心郎怠惰故耳礼部办事亦有缺失向尝诫谕尔等啓心郎不得干预部事但坐于各贝勒之后倘有差谬则啓其心今闻各部贝勒多在私家理事果尔则设立衙门何为此皆妄自尊大而慢于政事也似此情事尔等何不开导之各部之事若不勤加整理至三年考绩或陞或降被降贝勒大臣啓心郎岂不愧悔耶六部诸臣内英俄尔岱为人执抝待夲旗人微有徇庇朕思人有全徳者少彼能尽心部务办事明决朕实嘉之其余各部大臣不如彼之尽心办事者甚多随事啓迪非尔等啓心郎之责而谁责乎尔汉啓心郎生员等动辄以航海取山东攻山海闗为言夫航海至危之事而我国又不善操舟至于山海闗素号险固未易攻取此岂非欲航海者咸没于水欲攻险者致损其兵乎我国方承
　　天眷甫集之兵民无几若少损何以克成大业为此说者是为敌人而损我兵徒以空言相赚耳此等疏奏何益之有朕为一国之主与诸贝勒共图军事岂有不相其机宜之理此自不待尔等陈说如朕与诸贝勒或不理国政贪货利耽酒色贻误机务尔等言之朕若不听朕之过也至尔等既任啓心郎之职遇夲部贝勒有过言之不从遂黙而不言可乎当再三言之终不见从方可奏朕尔等见部务差谬不能整饬竝无一言啓贝勒之心何以辄来渎奏乎
　　天聪八年甲戌正月癸卯众汉官以徭役重科诉于管戸部事贝勒徳格类徳格类奏闻
　　上遣巴克什龙什希福察讯差役重科之由所诉皆虚上谕管礼部事贝勒萨哈廉曰此辈皆忘却得辽东时所受苦累而为此诳言耳若不申谕使之豁然晓畅则此些少之费动为口实矣于是萨哈廉奉
　　上命集众官于内廷传
　　谕曰尔众汉官所诉差徭繁重可谓直言无隐若非实不得已岂肯迫切陈诉然朕意亦不可隐而不言当从公论之朕意以为尔等苦累较前亦稍休息矣初尔等俱分隶满洲大臣所有马匹尔等不得乘而满洲官乘之所有牲畜尔等不得用满洲官强与价而买之凡官员病故其妻子皆给贝勒家为奴既为满官所属虽有腴田不获耕种终岁勤劬米谷仍不足食每至鬻仆典衣以自给是以尔等潜通明国书信往来几蹈赤族之祸自杨文朋被讦事觉以来朕姑宥尔等之罪将尔等拔出满洲大臣之家另编为一旗从此尔等得乘所有之马得用所畜之牲妻子得免为奴择腴地而耕之米谷得以自给当不似从前之典衣鬻仆矣尔等以小事来诉无不听理所控虽虚亦不重处是皆朕格外加恩甚于待满洲者也至于困苦之事间或有之然试取满洲之功与尔等较之果孰难孰易乎满洲竭力为国有经百战者有经四五十战者尔等曾经几战乎朕遇尔等稍有微劳即因而擢用加恩过于满洲若与满洲一例较伤论功以为陞迁则尔今之为总兵者未知尚居何职也尔等诉称苦累甚于满洲盍向熟谙差役者问之若以满洲相较轻则有之甚则未也古语有云有家者能养贤则取国而国可得有国者能养贤则取天下而天下可得此尔等所素知也是以朕及贝勒之家各量所有均出之以养
　　上天畀我之民此即古圣人所谓养贤以及万民之义也他国之主皆敛民间财赋以供一已之用有余方以养人我国赋税朕与诸贝勒曾有所私用乎我国民力朕与诸贝勒曾有所私役乎以私事而妄糜国赋役民力以广修宫室不以国事为念止图一已便安尔等自当谏朕今朕为国家朝夕忧勤荷
　　天眷佑殊方君长头目接踵来归犹恐不能招致故解衣衣之推食食之然一切赏赉之需皆自八家均出何曾多取一物于尔等乎至国中年岁偶歉八家即均出米粟赈济贫民朕与诸贝勒又散给各旗满洲防古汉人赡养之其新附之防古汉人瓦尔喀虎尔哈卦尔察以及旧满洲汉人防古等凡贫穷者则又给与妻室奴仆庄田牛马衣食赡养何可胜数此皆尔等所明知者尔等曾奏云一切当照官职功次而行之我国家地土未广民力维艰若从明国之例按官给俸则势有不能然防
　　天眷佑所获财物原照官职功次加以赏赉所获地土亦照官职功次给以壮丁从前分拨辽东人民时满汉一等功臣占丁百名其余俱照功以次给散如尔等照官职功次之言果出于诚心则满汉官员之奴仆俱宜多寡相均乃尔汉官或有千丁者或有八九百丁者余亦不下百丁满官曾有千丁者乎朕若不任尔等多得不念尔等苦累岂不将满洲汉官戸下人丁通行计算照官职功次再为分拨乎倘如此分拨尔千丁者不识应得几人也满汉官民虽有新旧皆我臣庶岂有厚薄之分乎满洲出兵三丁抽一今令尔等亦与满洲一例三丁抽一为兵尔等以为何如乎今满汉均属一国人民尔等何竟不知差徭之少倍减于满洲而满洲差徭之多实逾尔等三十余项也
　　谕毕总兵官石廷柱等奏称控诉之事臣等不知皆众备御所为遂将为首八人执之萨哈廉奏闻
　　上曰诸臣既云不知所执备御八员可竝释之倘治其罪后有苦累亦更无敢言者矣各官及所执备御皆勿令谢恩若谢恩则是欲罪而复赦之也
　　天聪九年乙亥六月辛丑
</div>
    <div class="pagination">
<a href="太宗文皇帝圣训.html">上一页</a><a href="太宗文皇帝圣训.html">1</a><span class="current-page">2</span><a href="太宗文皇帝圣训_page3.html">3</a><a href="太宗文皇帝圣训_page4.html">4</a><a href="太宗文皇帝圣训_page5.html">5</a><a href="太宗文皇帝圣训_page6.html">6</a><a href="太宗文皇帝圣训_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
