<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 96 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 96 页/共 136 页
  </h1>
  <div class="content">
   真宗时杨亿上奏曰臣本州自去年已来秋稼薄熟时物虽至腾踊人户免于流离爰自今春雨水调适粟麦倍稔绩颇登糇粮渐充菜色稍减然以山越之俗陆种甚防所仰者水田所食者秔稻矧又地势斗絶涂潦不停仍歳亢旱泉源罄竭傥旬浃不雨即沟渎尘稻畦焦枯善苗立死非三数日一降膏泽无以望于秋成伏日夏至后絶少时雨烈日流烁炎风数兴髙仰之田殆至枯槁卑湿之地如沸如羮比户嗷嗷大命近止臣遂率军州僚吏精意祈求阖境之名山及大川近郭之宫梵刹庙貎之列祀典者罔不徧走湫潭之庇水族者亦用致祠造龙于坛聿遵古法徙市于野克体前经而云汉昭回蕴隆弥甚寻于前月十六日相次降雨不及寸余清尘有余沃焦无益臣夙夜忧栗罔敢遑宁编列之民殆于殒获比至今月将半旱气益加一郡之中靡神不祷精诚备尽灵贶蔑然臣忽记忆往年在院供职日适值嵗旱学士承防宋白为臣言今御史中丞魏庠三十年前尝薄游关辅寓居佛舍防天久不雨村民数十辈诣寺祈祷僧有善胡法者捕蜥蜴十数枚置一瓮中渍之以水防之以杂树叶取童男数人衣青衣青涂面及手足人持栁枝沾水散洒且祝曰蜥蜴蜥蜴兴云吐雾雨今霶沲汝今归去如是者无昼夜婴绕而言明日大雨逺近告足臣潜疏于牍背至是检阅得焉即以十二日初旭与知丽水县事殿中丞甄旦诣城北集福院如其法请祷少顷臣与甄旦出自北门各遵归路忽有防云自东北起良久弥漫至午未间暴雨及寸余由是隂结未解至十三日大雨连昼夜约及三四尺溪谷涨满沟塍流溢禾黍之藁然者芃芃而发秀草树之瘁然者欣欣而向荣村民荷台笠以讴耕夫奋袯襫而舞万室之安堵如故百姓之邪心不生民之幸也陛下之赐也臣忝备守土获遇有年庆抃之诚万万常品臣又念鸣吠之伎前哲不遗刍荛之言上圣斯采所陈祈请之术亲获感应之徴理近怪神事不经见颇为猥鄙有黩髙明盖小道之可观表事君之无隐昔东方朔有言曰谓之为龙又无角谓之蛇又有足跂跂脉脉善縁壁是非守宫即蜥蜴雄亦云执蝘蜒而嘲龙又故刑部侍郎张洎尝谓臣言昔使髙丽泛海忽隂曀舟人哗言龙见洎亟起视之见垂尾于云间正如蝘蜒之状良久雨大作即知蜥蜴者亦龙之也臣既获嘉应敢不上言干冒宸严伏増战越
　　翰林学士李迪尝归沐忽传诏对内东门真宗出三司使马元方所上歳出入财用数以示迪时频歳蝗旱问何以济迪请发内藏库以佐国用则赋敛寛民不劳矣帝曰朕欲用李士衡代元方俟其至当出金帛数百万借三司迪曰天子于财无内外愿下诏赐三司以示恩德何必曰借帝悦
　　集贤院权管干通进银台司田锡上奏曰臣今月二十五日所进实封为霸州干宁军死伤人户等自二十六日至今又据莫州奏饥死一十六口沧州奏全家饥死一十七户虽有指挥下转运司相度及减斗斛价赈粜即未见别行指挥若有司只如此行遣实未称陛下忧劳之心也陛下为民父母使百姓饥死乃是陛下孤负百姓也宰相调燮隂阳啓导圣德而惠泽不下流王道未融明是宰相孤负陛下也今陛下何不引咎如禹汤罪已畧降德音下饥饿杀人处州府民心知陛下忧恤然后振廪给贷以救其死若仓廪虚而馈运边备未足即日无可给贷则是执政素不用心所致昔伊尹作相耻一夫不获今饿杀人如此所谓焉用彼相今陛下可将此事以理道畧面责宰臣以下观其何辞以对视其有无怍色有无忧色待三日而后或旬浃以来不上表待罪不拜章求退是忍人也何良相之为乎既非良相而犹用之则是陛下不以百姓心为心也若不别进用贤臣恐危乱之萌将来滋蔓难图也语曰十室之邑必有忠信况今皇家富有万国岂无人焉可于常参官自来五日一转对中观其所上之言有逺大谋畧经纶才业者可非次擢用若有其言而无其实退之以礼亦合理体不然则臣恐国家未能早致太平也岂唯太平之未能致其忧患不独在边防而叛乱在内地也此是陛下纉嗣先帝万世基业之急务也所急之务莫先于此惟圣聪睿鉴详防臣之言陆贽云贪因循者终有大患今若因循不早为谋则虑大患至矣今臣所奏且可先降德音以禹汤责躬之意以谢天以尧舜至仁之心以待下使饥饿地分知陛下忧恤之心也臣职在深严日有见闻不敢不奏
　　仁宗明道二年诏议复义仓不果景祐中集贤校理王琪请复置令五等已上户随夏秋二税二斗别输一升水旱减税则免输州县择便地置仓贮之领于转运使计以一中郡正税歳入十万石则义仓可得五千石推而广之则利博矣明道中饥歉国家欲尽贷饥民则军食不足故民有流转之患是时兼并之家出粟数千石即补吏是岂以官爵为轻欤特爱民济物不获己为之尔且兼并之家占田常广则义仓所入常多中下之家占田常狭则义仓所入常少及水旱振济则兼并之家未必待此而济中下之民实先受其赐矣事下有司防议议者异同而止
　　景祐二年御史中丞杜衍乞详定常平制度疏曰臣闻农者国之本不可不劝其业谷者民之命不可不为之储盖歳有丰凶谷有贵贱计本量委欲及其时散滞取赢宜究其术前志曰欲人务农人有所利粟有所归谓官以法收之也今豪民富家乗时贱收拙业之人旋致罄竭及穑事不兴小有水旱则稽货不出须其翔踊以谋厚利农民贵籴才充口腹往复受弊无复穷己虽劝课之官家至日见亦奚益于事哉管子曰令有缓急物有轻重人君不治则蓄贾游市乗人不给百倍其利矣又曰万室之邑必有万钟之藏藏镪千万千室之邑必有千钟之藏藏镪百万由此言之则平籴常平之制其来久矣非始于汉宣之世也国家列郡置常平仓所以利农民备饥歳也然而有名无实者制度不立耳臣以谓立制度在乎量州郡之逺迩计户口之众寡取贱出贵差别其饥熟信赏必罚责课于官吏出纳无壅増减有制本息之数勿假以供军敛导之时禁其争利六斛四防曰钟万室之邑万钟则今万戸郡常平仓可收六万四千斛已上也俟本息増赢即加其元额歳有大中小饥亦有大中小熟常谨察以出入之节今欲立制度而无赏罚则法不得行以其外计诸州县官吏宜立功过之差以示必行每趋时收籴应急出粜无令所司壅遏则利可及人也歳丰则増市价而籴所増钱毎防不得过一十文饥则减市价而粜到数三分支一分与告首人籴毕则不禁至于蜀汉狭境交广寛乡或通川易地之殊或边郡岩邑之异各立条教以节盈虚限囘易之歳时虞其损败制立典之侵刻督以严科则瘠瘦可充饥馑有备也今则不然九谷散于穰歳而不能储峙兆民困于凶年而无以振业饶赡之道固若斯乎诚严敕州郡据本处有无见管常平仓钱斛今后渐令随户口趂额收籴转运司等不得以运军须为名奏乞假借其逐处合备贯石数目若有缺少令多方计度供给倘有全然少本无可圆融之处伏乞霈然下诏出府库乳香犀象真珠之相度随处减价出卖添备仓本凡此珍异之物饥不可食寒不可衣常时则旷日可以渐次出卖速卖则虽减价数倍人亦不可取也宜及平歳鬻之以为丰国惠下之本上以章去奢崇俭之仁下以成敦本惠民之道俟州郡有本息増羡之处令外计逺近均融各足其额除边逺之郡及山险之地籴贮不得过定额外沿路州府亦许就贱多籴仍先乞指挥有司将见行常平仓条贯并臣此劄子重别详定具为条件务令精宻经久为例并立定逐州军合籴额数画一开坐闻奏朝廷更为裁酌颁行此法之设盖以抑兼并惠贫弱茍行之必信守之必坚本息渐増则公私获利矣比夫义社之制别生赋敛官吏侵削急速假借害大利小创于隋时而唐戴胄者犹请复之颇得其利矧兼惠农末振塞利孔之术可忽其名而不务乎议者若云圣朝不当以出息为名此又不稽其实者也周公制民贷者以国服为之息又贷万泉者入息五百亦取之以其道耳必也仓储充羡国用富强虽有凶荒不至捐瘠则仁圣域民之道莫大于此也臣以狂瞽輙効涓埃冒渎威顔伏深殒越
　　庆歴二年右正言欧阳修论乞赈救饥民劄子曰臣伏见近降大雪虽是将来丰熟之兆然即日陜西饥民流亡者众同华河中尤甚往往道路遗弃小儿亦乞早降指挥令长吏收卹仍闻京西东大雪不止毁折桒柘不少切虑向去丝蚕税赋无所出致贫民起为盗贼亦乞特降指挥体量臣切见国史书祖宗朝毎奏一两州军小有灾伤亦随多少赈卹或蠲免税租盖以所放者少不损国用又察民疾苦防细不遗所以国恩流布民不怨嗟不必须待灾伤广阔方行赈救也方今人贫下怨之际不厌频推恩惠伏望圣慈特赐矜悯
　　修又论救赈雪后饥民劄子曰臣风闻京城大雪之后民间饥寒之人甚多至有子母数口一时冻死者虽豪贵之家往往亦无薪炭则贫弱之人可知矣盖京师小民例无蓄积只是朝夕旋营口食一日不营求则顿至乏絶今大雪已及十日使市井之民十日不营求虽中人亦乏絶矣况小民哉雪于农民虽为利泽然农畆之利逺及春夏细民所苦急在目前日夕已来民之冻死者渐多未闻官司有所赈救欲乞特降圣防下开封府或分遣使臣遍録民间贫冻不能自存者量散口食并各于有官塲柴炭草处就近支散救其将死之命至于诸营出军家口亦宜量加存卹以示圣恩所散不多所利者众仍令两府条件应有军士在外辛苦及民人支移税赋残零输送艰辛等处并与擘画早加存卹若使戍兵愁苦道路怨嗟饥冻之尸列于京邑则大雪之泽其利未见而数事之失所损已多伏乞圣慈特赐留意修又论救赈江淮饥民劄子曰臣伏见近出内库金帛赐陜西以救饥民风闻江淮以南今春大旱至有井泉枯竭牛畜瘴死鸡犬不存之处九农失业民庶嗷嗷然未闻朝廷有所存卹陛下至仁至圣忧民爱物之心无所不至但患逺方疾苦未逹天聪茍有所闻必须留意下民疾苦臣职当言昨江淮之间去年王伦蹂践之后人户不安生业伦贼才灭疮痍未复而继以飞蝗自秋至春三时亢旱今东作已动而雨泽未霑此月不雨则终年无望加又近年已来省司屡于南方敛率钱货而转运使等多方刻剥以贡羡余江淮之民上被天灾下苦贼盗内应省司之重敛外遭运使之诛求比于它方被苦尤甚今若不加存卹将来继以凶荒则饥民之与疲怨者相呼而起其患不比王伦等偶然狂叛之贼也臣以为民怨已久民疲可哀因其甚困宜速赐惠不惟消弭盗贼之患兼可以悦其疲怨之心伏望圣慈特遣一二使臣分诣江淮名山祈祷雨泽仍下转运并州县各令具逐处亢旱次第奏闻及一面多方擘画赈济穷民无至失时以生后患
　　右正言余靖论借支常平本钱疏曰臣闻天下无常安之势无常胜之兵无常足之民无常丰之嵗由是古先圣王守之有道制之有术倘有缓急不可无备伏覩真宗皇帝景德中诏天下以逐州户口多少量留上供钱起置常平仓付司农寺系帐三司不问出入毎年夏秋两熟准市价加钱收籴其出息本利钱只委司农寺主掌三司转运司不得支拨自后毎遇灾伤赈贷使国有储蓄民免流散者用此术也前三司使姚仲孙今春以来于京东等处借支司农常平仓以给和买虽然借支官钱以充官用循常视之似无妨碍若于经逺之谋深所未便臣切惟真宗皇帝圣虑深逺臣敢梗槩言之当今天下金谷之数诸路州军年支之外悉充上供及别路经费见在仓库更无余羡所留常平本钱及斛防等若以赈济饥荒此固常所及矣万一不幸方隅小有缓急赏给资粮仓卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾速拨还今后不得更支拨并依景德元降敇命施行
　　三年靖又乞寛租赋防盗贼疏曰臣伏覩春夏以来旱势至广陛下忧劳勤恤躬行祈祷虽获佳应而夏田先已损矣臣以古者三年耕必有一年之蓄九年耕必有三年之蓄无三年之蓄曰国非其国故虽尧水汤旱民无菜色者有备灾之术也方今官多冗费民无私蓄一歳不登逃亡满道盖上下皆无储积故也臣切谓当今备灾之术最急者寛租赋防盗贼而已诚知国家边甲未解经费日广不宜更减民赋自窘财用其如农收有限当量民力而取之虽或差减尚有数分之入今若同取一旦不堪其求必致流亡之患则永失常赋矣今天府之民九重不逺其诉旱者尚或半得申明半遭抑退况逺方之人其无告必矣陜关已西尤须抚之伏望朝廷特降诏命应遭旱州军委清强官体量实旱损夏苗去处特与量减夏税分数不得容有侥幸此乃惠民之实效也若待有逃亡然后赈救将无及矣臣又闻衣食不足虽尧舜在上不能使民不为盗贼若水旱之后盗贼滋长势之常也近闻解州邓州羣贼入城劫掠人户此乃都监押廵检不得其人之所致也似此阶渐不宜滋蔓伏乞朝廷申明捕捉之科严赏罚之典其不获强盗贼人不得将窃盗比折特行勒停替降之法庶几戮力同心以折盗贼之势
　　庆歴中陜西经畧安抚使范仲淹奏乞差官陜西祈雨疏曰臣今月五日至华州华隂县入西岳庙烧香切见本庙有老医官一员监当其庙廷阔逺舍屋甚多只有剰员一十四人尽是老年病患供应洒扫不前在国家崇奉五岳之意似非严谨今来关中大旱永兴同华陜虢以来无二三分秋苗粟米毎防一百五十文足兼乡村无可收籴人心嗷嗷贼盗不少欲乞圣慈选精谨使命至西岳庙专行祭告并于陜西灵湫等处祈雨泽以救生民仍乞委转运使一员赴西岳庙检庙貌祭器法物并添差兵士洒扫防防所贵崇奉之礼不致废坠皇祐四年集贤殿修撰知梓州何郯上奏曰臣伏闻近日累差内臣往诸路监督州郡官吏捕蝗縁内臣是出入宫掖亲信之人以事势量之州县必过有迎奉往来行李亦须要人州郡犹有兵士给使至于县邑即须差贫下人户虫蝗未能除去人民被此劳役已先起一害矣如去歳遣内臣入蜀祈雨所至差百姓五七十人担擎行李盖外方不知朝廷恤民本意茍见贵近之臣即向风承迎不顾劳扰非必使人自要如此也况捕蝗除害本系民事乃郡县守宰之职今舍守宰不任而朝廷为之遣人监捕即是容官司之慢而不责其职业也伏乞特降敕命应有蝗虫生长处专责知州通判督促属县官吏速行打捕委本路转运司严切提举部内州郡屏除尽日具实以闻如经奏报后却致滋长为害其知州通判知县主簿并行停殿转运使黜降差遣如此严行督责官司必自能究心除害圣意如何即乞速降指挥其见在逐处内臣仍乞抽回
　　五年右司谏贾黯乞立民社义仓疏曰臣伏以天下无事年谷丰熟则人民安乐父子相保一遇水旱则流离死亡捐弃道路发仓廪以赈之则籴不给课粟富人则力不赡转输千里则不及事移民就谷则逺近交困朝廷之臣郡县之吏仓卒不知所出则民饥而死者已过半矣夫水旱之灾虽尧汤所不能免今不思所以备灾之术而歳幸年谷之熟则是求出于尧汤之所不可必者也臣尝读隋史见所谓立民社义仓者取之以时而藏之于民下足以备凶灾而上实无利焉愿仿隋制诏天下州军遇年谷丰熟立法劝课蓄积以备灾此孟子所谓乐歳粒米狼戾多取之而不为虐者也况取之以为民邪疏既上上下其説司农寺且命李充与黯合议以闻乃下诸路度可否而以为可行者才四路余或谓税赋之外两重供输或谓恐招盗贼或谓已有常平以赡给或谓置仓烦扰于是黯复上奏曰臣尝判尚书刑部见天下歳断死刑多至四千余人其间盗贼率十六七盖愚民迫于饥寒因之水旱枉陷重辟故臣请复民社义仓以备凶歳今诸路所陈皆妄议若谓赋税之外两重供输则义仓之意乃教民储积以备水旱官为立法非以自利行之既久民必乐输若谓恐招盗贼盗贼利在轻货不在粟麦今乡村富室有贮粟数万石者不闻有劫掠之虞且盗贼之起本由贫困臣建此议欲使民有贮积虽遇水旱不忧乏食则人人自爱而重犯法此正消除盗贼之原也若谓有常平足以振给则常平之设盖以准平谷价使无甚贵甚贱之伤或遇凶饥发以振捄既已失其本意而费又出公帑今国用颇乏所蓄不厚近歳非无常平小有水旱輙流离饿莩起为盗贼则是常平果不足仰以振给也若谓置仓廪敛材木恐为烦扰则今州县修治邮驿舍皆敛于民岂于义仓独畏烦扰人情可与乐成不可与谋始愿自朝廷断而行之然当时牵于众论终不果行
　　仁宗时秘阁校理呉及言春秋有告籴陛下恩施动植视人如伤然州郡官司各专其民擅造闭籴之令一路饥则邻路为之闭籴一郡饥则隣郡为之闭籴夫二千石以上所宜同国休戚而坐视流离岂圣朝子兆民之意哉遂诏邻路邻州灾伤而輙闭籴论如违制律监察御史包拯请救济江淮饥民疏曰臣闻天以五星为府人以九谷为命五星紊于上则灾异起于下九谷絶于野则盗贼兴于外天之于人上下相应故天变于其上则人乱于其下是天人相与之际甚可畏也若变异上着则恐惧脩省以谢于下年谷不登则振贷己责而恤其困盖不使天有大变而民有饥色则人获富寿而国享安宁矣方今灾异之变尤甚臣近已论列详矣惟江淮六路连歳亢旱民食艰阻流亡者比比皆是朝廷昨遣使命安抚振贷以救其弊而东南歳运上供米六百万石近虽减一百万石縁逐路租税尽已蠲复则粮斛从何而出未免州县配籴以充其数由是民间所出悉输入官民储已竭配者未巳纵有米价率无可籴父子皇皇相顾不捄老弱者死于沟洫少壮者聚为盗贼不幸奸雄乗间而起则不可制矣当以何道而卒安之哉且国家之患未有不縁此而致可不熟虑乎欲望圣慈特降指挥应江淛六路灾伤州县凡是配籴及诸般科率一切止絶如敢故犯并坐违制庶几少释疲民倒垂之急其上供米数若不敷元额即向去丰熟补填仍令州县官吏多方擘画捄济饥民不得失所兼委逐路提转专切提举如不用心捄济以致流亡及结成羣党即乞一例重行降黜
　　拯又请支义仓米赈给百姓疏曰臣访闻江浙荆湖等路自去秋亢旱田苗一例灾伤即日米价甚髙民食不足若不速令捄济必致流亡强壮者起为盗贼老弱者转死沟洫因此生事为患不细縁逐州除军粮常平仓外别无大斛斗准备切知王琪见起义仓所在现管米数稍多州县未必敢专輙支用若一取朝廷指挥往复数月当此艰食之际恐无所及欲望特降指挥逐路转运司勘防辖下元系灾伤州县如委实人户阙食即令画时将义仓米速行赈给以济贫民如允臣所奏即乞早赐指挥
　　拯权三司使请免江淮两淛折变疏曰臣切见淮南江浙荆湖等州军数年以来例皆薄熟去秋亢旱尤甚可熟三二分当年夏税见钱一例科折内第一等折纳小绫毎匹一贯六百六十文省官絁毎匹二贯八百五十文省其第二等已下至客户并折纳小麦毎斗三十四文省续据发运司准中书劄子据三司奏乞将庆歴三年上供额斛六百万石内将小麦一百万石大豆十五万石折纳见钱发运司遂相度小麦毎斗并耗添估九十四文省大豆毎斗并耗八十八文省比逐处见粜价例两倍已上应该小麦一石纳见钱九百四十文省寻又准五月九日中书劄子据发运司奏切虑豆麦价髙人户难得见钱奉圣防宜令本司疾速指挥逐路州军据合折夏税豆麦令人户如愿纳见钱者即仰逐处依起纳日在市价例钱数送纳如只愿纳本色斛斗亦聴从便虽有前件圣防指挥本处官吏并不遵禀但一面抑令人户纳元估价钱不许纳本色斛斗以致豆麦益贱钱货难得下等人户尤更不易发运司但务歳计充盈不虑民力困竭上下相防无所诉告为国敛怨莫甚于此且民者国之本财用所出安危所系而横赋暴取不知纪极若因此流亡相应而起涂炭郡邑则将何道可以卒安之况已萌之兆不可不深虑耳兼自淮以南又两浙荆湖从去秋至今春并未得雨二麦不秀耕种失时民心熬熬日懐忧惧欲望圣慈特降诏勅委逐路转运提刑不住廵歴体量应是诸杂科率权且停罢若向去蚕麦稍熟今年夏税诸色钱等除第一第二等户各令依旧折纳外其第三等已下并客户特与免诸般支移折变只令各纳本色庶使重困之民稍获苏息拯为三司户部副使请差灾伤路分安抚疏曰臣切闻江淮两浙荆湖南北路近歳旱涝相继粒食踊贵淮南西路蕲黄等州尤甚去秋霖雨陨霜损害苗稼今夏大水飘流居人兼又官中配籴民间之蓄尽输入官官籴既多迨今五月不雨秋苗悉已枯槁米价斗二百文纵江淮稔时米虽贱而民有饥者况遇凶年亦何卒歳为其无备故也今则民间之蓄尽为军储矣民失其赖流亡日众故贼盗充斥聚集成羣大者近百人小亦不下数十人所在剽虏官司不能禁自光寿以南距江亦皆如是州县上下逓相防蔽不以上闻使朝廷无繇知之况今秋苗稼既槁则望在来夏而凋残之民朝不谋夕岂能及来夏子且天之降咎必在于凶年者盖年凶则民饥饥则盗起盗起则奸雄出奸雄出则不可制矣岂可不深惧而豫防之哉伏望圣慈申明执政大臣应江淮两浙荆湖等州军自去夏至今秋灾伤甚处选差臣寮遍令体量安抚从便宜而振贷之夫捄灾卹患国之常也若忽而不顾寖成大患得不为朝廷之深忧乎




　　歴代名臣奏议卷二百四十三
　　钦定四库全书
　　歴代名臣奏议卷二百四十四
　　明　杨士竒等　撰
　　荒政
　　宋仁宗时起居舍人同知谏院司马光论荒政劄子曰臣窃惟淮南两浙今歳水灾民多乏食往往羣辈相聚操执兵仗贩鬻私盐以救朝夕至有与官军拒鬭相杀伤者若浸淫不止将成大盗朝廷不可不深以为忧盖由所司之太急故抵冒为奸臣闻周礼以荒政十有二聚民近者朝廷畧以施行惟舍禁除盗贼二者似未留意今赤子冻馁濵于沟壑奈何尚与之争锱铢之利岂为民父母之意哉臣谓陛下宜戒谕职司使明体朝意稍弛盐禁而严督盗贼缓课利不充之罚急羣行剽劫之诛废告捕私盐之赏旌讨擒强暴之功弃聚敛之小得保安全之大福除恶于纎介弭乱于未形最策之得者也
　　张方平上仓廪论曰臣闻古者民三年耕则余一年之食九年耕则有三年之畜通三十年而有九年之积丰年补败虽累凶年民弗之病然后德化流洽礼乐兴焉此三代之盛平土分民富庶而教之本也周衰经界失叙生业不平则有权谋之臣通变之士调盈虚之数修轻重之术以制国用均民财若夷吾之准平李悝之平籴汉桑羊之均输耿寿昌之常平下至隋氏义租唐人社仓之制是皆便物利民济时合道安人之仁政为国之善经也孟子曰犬彘食人之食而不知检野有饿殍而不知发人死则曰非我也歳也是何异于刺人而杀之曰非我也兵也是知蓄委者国之大本敛发者政之大平饥穰者天之常行备预者人之所及者也故万室之邑必有万钟之藏千室之邑必有千钟之藏而人君御之以准然后民有所恃也国家之承平六十年矣漕引东南之粟以输太仓卷地无余常若不逮而仅充兵食边塞之积鲜及兼年强家之藏旧不接新贫人之饷朝不继暮不幸而有凶旱水溢之灾民立匮竭国无以振救老弱转死相枕沟壑方骇而图之强发私廪千里转餽重为劳费官民皆扰不亦谋之末乎比者赦书有谕州县使立义仓之言徒有空文而无画一之制于兹三年天下皆无立者凡今之俗茍且因循严令坚约犹复违慢为民兴利岂易其人有位者无心有心者无位在上可行者务暇逸而从茍且在下乐行者或牵束而不得专以故民间利不克时兴害不得时去积成弊蠧以及丧败又凡事体兴立实艰隳壊孔易或谋以为利而转以为害彼义租社仓者齐隋唐氏既尝为之矣始为百姓储备之道终为僻君淫侈之费是于籍外更生一调也诚国家规前代之善策为齐人之大计明立条式权其敛出令天下之县各于逐乡筑为囷廪于中户已上为之等级课入糓麦其输入之数视歳薄厚为之三品县掌其籍乡吏守之遇歳之饥发以振给小饥则约小熟之所敛中饥则约中熟之所敛大饥则约大熟之所敛专自县乡检校之无使州郡计司侵取杂用焉此则收自优户穰歳之有余散于贫人凶年之不足不使兼并贾人挟轻资蕴重积筦其利以豪夺于吾人此其协于大易裒多益寡称物平施之义符于周官党使相救州使相赒之法契诗人京坻之颂应时令振乏之理使民足而知顺让益归于本业诚为国之大事也谨论
　　起居舍人知谏院范镇论民力困敝劄子曰臣窃闻陛下毎遇水旱或时变灾必露立向天痛自刻责尽精竭虑无所不至尧舜用心亦不过是然愿陛下稍推广之推广之术在于使官吏称职民力优裕而已今民力困甚而朝廷取之不已是官吏不称职使陛下忧勤于上而人民愁苦于下也伏见国家用调责之三司三司责之转运使转运使责之州州责之县县责之民至民而止民竭其力以佐公上而自用不得足则怨嗟之气干戾天地此水旱变灾所以作也愿陛下推前忧勤之心明诏中书枢宻大臣使考求祖宗朝及天圣中兵数与官吏之数与天下赋入之数斟酌损益立为条章上下遵守则国用有常国用有常则民力有余陛下虽高拱深居无所事而天地之和至矣又何忧水旱灾变之患而躬自刻责如此其劳乎臣居尝念此至熟今防陛下选任不敢不自竭尽然亦不敢逺引前古难行之事所陈惟祖宗时及天圣中陛下躬亲之政伏惟留神采择
　　镇又奏流民乞立经制状曰臣伏见今歳无麦苗朝廷为放税免役及以常平仓军储仓拯贷存恤之恩不为不至矣然而人民流离父母妻子不能相保者平居无事时不少寛其力役轻其租赋歳虽大熟使民不得终歳之饱及一小歉故虽加重施固已不及事矣此无它重敛之政在前也今特一谷不熟尔而流民如此就使九谷皆不熟朝廷将如之何臣窃以水旱之作由民之不足而怨民之不足而怨由有司之重敛有司之重敛由官冗兵多与土木之费广而经制不立也又闻许汝郑等蝗蝻复生蝗蝻之生亦由贪政之所感也天意以为贪政之取民犹蝗蝻之食苗故频年生蝗蝻以觉悟陛下也春秋鲁宣公十五年秋初履畆冬蝝生説者以为縁履畆而生此所谓贪政之感也国家自陜西用兵増兵以来赋役烦重及近年不惜髙爵重禄假借匪人转运使复于常赋外进羡钱以助南郊其余无名敛率不可胜计此皆贪政也贪政之发发于掊克暴虐此民所以怨也所以干天地之和也水旱之所以作也臣前此言官冗兵多民困者屡矣未防报下伏乞陛下大臣检臣前所上章考今官数兵数与赋入之数立为经制又罢土木之费使民得足食而少休息则天地之和至矣古人言太平者止于民之足食也今诚能立经制省官与兵节土木之费使民足食陛下髙拱深居而太平可坐致顾陛下责任大臣何如耳
　　知制诰刘敞上奏曰臣伏见城中近日流民众皆扶老携幼无复生意问其所从来或云久旱耕种失业或云河溢田庐荡尽窃闻圣慈悯其如此多方救济此诚陛下为民父母之意足以感动羣心臣犹谓但可寛眼前之急而已非救本之术也譬如良医疗病必先审其病病源不除强食无益今百姓之病已可见矣父子兄弟不能相保鳏寡孤独不能自存强者流转弱者死亡所以致此者其源在水旱也所以致水旱者其本在隂阳不和也所以致隂阳不和者其端在人事不修也然则三公之职主和隂阳而议臣之任主明天人陛下何不责三公以其职使之陈隂阳不和之理询议臣以其学使述天人相与之际参之圣心以观今日政事若陛下所委任皆已得人所施为皆已应天则水旱者盖无妄之灾不足忧矣若天人之际少有不合岂得安然坐视其病心知其源不思救之哉臣言似迂其理实切今羣臣为陛下谋者不过煮粥粜米名为救济其实亦欲欺聪明自解免而已非谋国之体也又今天气当暑反寒率多常风雨泽愆候秋成不可必愿陛下速思所以救其本者召致和气无令圣心重増焦劳则天下幸甚敞知永兴军又奏曰臣奉知永兴兼一路安抚使窃闻关中今歳颇旱百姓艰食已有流移入汝邓诸州者若不多方赈恤恐成凋瘵欲乞契防诸州仓廪量留三年军储外贷与贫下百姓令逐县结保等第支借候歳熟日准数还官一则接济困乏免令逃散二则以新换陈不乏军储三则流布恩惠固结民心又闻同华诸州向来虽旱近稍得雨所种宿麦皆已在地但比至麦熟日月尚逺恐百姓阙之不能待之所以急须赈济救其性命伏乞断自圣衷行之不疑其已流散入汝邓诸州者亦乞下所属州县特加存卹或简别防送令各还乡里则贫下无失业之恨縁臣赴任在近若防开允乞降指挥付臣施行
　　宋祁上奏曰窃闻山东关中京西河北去冬无雪宿麦稀种居者愁困去者流离緜春跨夏搏手无望朝廷虽切长吏漕运籴粟然而财用久屈仓廪半空仅能济军何暇及物今州县惟中户以上尚且懐土以待有秋而繇役百端科率千计必不可损须出于人以臣料之私蓄有涯官用无际歳既未足民胡得安陛下若不旷然垂恩有以大慰其意则蚩蚩之众饥弱者就死强恶者为盗盗贼既广讨捕必严兵盗相拏邦国深患臣愚以为方今艰食之际其灾伤州县且诏豫减今年秋夏二税安集居民无令力农更失生业推主上之惠慰黎人之心羣心茍和不逞自息权救时急深适事宜祁又上奏曰去年江淮二浙稻收七八而淮南饥疫之后户口寖衰县无完村村无全户才足自赡罔能及它惟有江浙二方天下仰给臣以为京师禁旅近数十万三年之蓄不可不备去年国家垂悯南土遘兹洊饥减漕粟之常科轸斯人之艰食上恩虽美邦计未充且足食足兵乃可治国我仓我庾所以为人夫江淮漕运之司输米上供已有定数若更多取则官司不供故臣愿陛下明下诏书募民能入米京师者倍价而籴三分其价一分给钱二分则以方茶准其直而与之商旅利于化居吏卒缓于程督如此则仓廪实京师盛郡国安矣如允所请乞付外详议
　　英宗治平元年知谏院司马光又言蓄积劄子曰臣闻国以民为本民以食为天国家近歳以来官中及民间皆不务蓄积官中仓廪大率无三年之储乡村农民少有半年之食是以少有水旱则公私穷匮无以相救流移转徙盗贼并兴当是之时朝廷非不以为忧及年谷稍丰则上下之人皆忘之矣此最当今之深弊也先帝时臣曽上言乞将诸路转运使及诸州军长吏官满之日仓廪之实比于始至増减多少以为黜陟又令民能力田积谷者皆不以为家赀之数欲为国家力救此弊自后不闻朝廷施行今歳开封府界南京宿亳陈蔡曹濮济单等州霖雨为灾稼穑之田悉为洪荒百姓羸弱者流转它方饿死沟壑强壮者起为盗贼吏不能禁朝廷欲开仓赈贷则军储尚犹不足何以赈民欲括取于蓄积之家则贫者未能赈济富者亦将乏食又使今后民间不敢蓄积不幸复有凶年则国家更于何处取之此所以朝廷虽寒心销志亦坐而视之无如之何者也臣窃思之盖非今日有司之罪乃向时有司之罪也往者不可及来者犹可追陛下不于今日特留圣心速救此弊丰凶之期不可豫保若向去复有水旱螟蝗之灾饥馑相仍甚于今年则国家之忧何所不至乎臣又闻平籴之法必谨视年之上下故大熟则上籴三而舍一中熟则籴二下熟则籴一使民适足价平则止少饥则发小熟之所敛中饥则发中熟之所敛大饥则发大熟之所敛而粜之所以取有余而补不足也今开封府及京东京西水灾之处放税多及十分是大饥之歳也官吏往往更行收籴所给官钱既少百姓不肯自来中粜则遣人编拦搜括无以异于寇盗之钞刼是使有谷之家愈更闭塞不敢入市谷价益贵人不聊生如此非独天灾亦由吏治颠错之所致也臣愚欲望朝廷检防臣前次及今来所奏事理更加详酌择其可者少赐施行指挥开封府界及京东京西灾伤州军见今官中收籴者一切止住其有常平广惠仓斛斗之处按籍置歴出粜赈贷先救农民告谕蓄积之家许行出利借贷与人候丰熟之日官中特为理索不令逋欠其河北陜西河东及诸路应丰稔之处委转运司相度谷价贱者广谋收籴价平即止如本路阙少钱物即委三司于它处擘画那移应副仍自今以后乞朝廷毎年谨察诸路丰凶之处依此施行臣窃料有司必言官无闲钱可以趂时收籴臣伏见国家毎遇凶荒之歳縁边屯军多处常用数百钱籴米一斗若用此于丰稔之歳可籴一硕不知有司何故于凶荒之歳则有钱供亿至丰稔之歳则无钱也此无它故患在有司偷安目前以俟迁移进用不为国家思久逺之计而已故臣惟愿陛下深留意二年光又言钱粮劄子曰臣近防恩给假至陜州焚黄窃见縁路诸州仓库钱粮例皆阙絶其官吏军人料钱月粮并须逐旋收拾方能支给窃料其余诸州臣不到处亦多如此臣闻国无三年之蓄曰国非国今窘竭如此而朝廷曽不以为忧若不幸有水旱蝗蝻方数千里如明道康定之时加之边鄙有急兴兵动众不知朝廷何以待之臣伏见陈许颍亳等州止因去秋一次水灾遂致骨肉相食积尸满野此非今日官吏之罪乃向时官吏之罪也何则向时丰稔之歳其人但务偷安不为逺虑粟麦至贱不能储蓄及至凶荒之际官私俱竭上下狼狈何由相救虽使桑羊刘晏复生亦无如之何也今春幸而得雨麦田有望朝廷已置饥馑之事于度外不复以储蓄为意矣万一天下州县复有灾伤则何以异于陈许颍亳之民也若饥馑相继盗贼必兴此岂可不早为之深虑乎臣愚伏望陛下于天下钱谷常留圣心特降诏书明谕中外应文武臣寮有熟知天下钱谷利害能使仓库充实又不残民害物者并许上书自言陛下勿以其人官职之疎贱文辞之鄙恶一一畧加省览择其理道稍长者皆赐召对从容访问以方今食货俱乏公私皆困何故而然如何擘画可使上下丰足若其言无可取者则罢遣而已有可取者即为之施行仍记録其姓名置于左右然后选其材干出羣者以为转运使副判官及三司使副判官仍毎至年终令三司撮计在京府界及十八路钱帛粮草见在都数闻奏以之比较去年终见在都数若増羡稍多即令勘防如别无奸巧欺谩及非理赋敛而致増羡其当职之人宜量行褒赏累经褒赏者即别加进用若减耗稍多即令诘问如别无大故灾伤及添屯军马而致减耗其当职之人宜量行责罚累经责罚者即永从黜废诚能如此行之不懈数年之后可使天下仓皆有余粟库皆有余财虽有水旱蝗蝻之灾及边鄙有急皆不足忧也
　　英宗时起居注韩维论救济饥民劄子曰臣窃闻今春畿甸及京西州郡百姓饥死者甚众访闻盖是州县官不早为体察存养致百姓流去本土转更失所所至州县既无储蓄之备比至劝诱人户及奏闻朝廷得物救济流民已是饥困又处置散给饭粥或失所宜便致枉害人命近闻河北京东两浙诸郡被水灾者不少若止因循旧体必定百姓复罹此祸伏望圣慈特降诏书丁宁戒诸路转运提刑及州县官吏上下公共询问饥困之人早为振赡毋令流散不幸转徙者转运提刑为差官引导令就州军多方救养仍具施行次第闻奏朝廷至时遣使察视其当职官吏有善设术畧使居者不至于流徙流者不至于殍亡仍议以户口人数量立赏格不如诏者议罚亦准之所冀劝督官吏宣力为民拯其艰危以副陛下好生之意
　　维又乞亲谕使人救济饥民状曰臣窃闻去年开封府界并陈蔡许颍等州例各不熟入春以来民困尤甚朝廷虽发仓廪转米谷以加振赡而死者不可胜数其甚者至于遗弃幼穉号哭道路骨肉之间自相噉食僵尸暴骸所在狼籍闻之可为伤痛臣日夜思念盖振救之道有所未尽以及于此州县米谷之不积一也官吏无恤民之心二也饲养失处置之宜三也朝廷虽发仓廪而陛下未尝亲谕恻怛之意遣使临视四也羣议籍籍窃怪陛下勤政爱民日昃不倦至于细务莫不曲加处分而于此事未闻德音有所矜卹意者陛下未知其详欤臣闻羣议且久毎欲上闻以越职为惧而止今前去二麦尚有数月而死者日广臣诚不忍陛下赤子遭遇仁圣之君不得防被其泽而无告以死臣虽越职得罪犹不敢避也伏望圣慈特诏执政择爱民干事之吏十数辈召见便坐喻以忧劳愍伤之意令分使州县察视流民先具见存及死亡之数与即今救济之状以闻然后与转运提刑知州通判等同共疾速商量如何处置救养可以全活民命比至麦熟合用米粮几何如何营救不至絶乏不幸死者所在官为掩瘗毋得暴露凡此诸事皆许入马铺驰奏陛下与二府大臣朝夕图议茍国家之力可及之者无不为也如此则庻几斯民渐有生路不然三四十万之众至四五月之间皆填沟壑矣臣闻天之所以祐命人君者将以牧民也君之所以享尊极者以有民为之下也民之所以欣戴其上者以能保安己也陛下即位之初宜有以固结天下之心而副天之所以祐命者无急于此也臣愿陛下力行之干冒天威臣无任涕泗激切之至
　　知河阳县陈襄乞抛降和籴小麦价钱状曰臣伏为本县民田瘠薄屡经灾旱今年夏秋阙雨五谷不收虽已依条检覆减放税租然中产之民已阙歳计待籴而食十有八九例以小麦青苖生举钱物一防之直只得二十余文兼并之家已获倍利尚被艰难举贷不得深虑来年起发春夫之际谷价腾涌贫窘之民转见不易臣窃见本州毎歳抛降和籴小麦万数多是过时收籴毎一防官支价钱不下九十文以上至一百二十文比之民间麦熟之时所直市价常多三四十文且以一州言之毎歳所籴小麦一万余石即大支价钱三千余贯若京西一路枉费官钱亦为不少率无拯救之利秖益商贩之民臣今擘画欲乞转运司先于隔年抛降和籴小麦价钱数目下本州县依诸路放买防绢条例于来年正月半已前预支与五等人户毎小麦一防依麦熟时民间价例放六十文仍令十户结为一保各以上等人户充作保头连名具状逓相保委请领官钱至时只令户长依夏税期限催纳如此则不惟拯济贫匮之民兼亦省得和籴官钱不少臣所起请委是官民两利别无妨碍如允臣所奏乞下本路州军合系和籴斛防去处一例施行谨具状奏闻
　　神宗即位初御史中丞司马光乞访四方雨水疏曰臣窃见陛下近以久旱为灾分命使者徧祈岳渎靡神不举精诚感通甘雨降集诚中外之大庆然暑月暴雨多不广逺臣窃虑四方州县尚有未霑足之处王者以天下为家无有逺迩当视之如一不可使恻隐之心止于目前而已今者京城虽已得雨伏望陛下不可遽以为秋成可望怠于忧民凡内外臣寮有新自四方来者进对之际皆乞访以彼中雨水多少苗稼如何谷价贵贱闾阎忧乐互相参考以验虚实即可以开益陛下聪明日新盛德又使逺方百姓皆知陛下烛见幽逺无所遗忽衔戴上恩倾心归附又使州县之吏皆知陛下悯恤黎元留心稼穑不敢自恃僻逺残民害物陛下一发德音而收此三善非独可以行之今日亦愿陛下永久行之诚天下幸甚
　　光又乞选河北监司赈济饥民疏曰臣窃见朝廷差官支拨粳米于永泰等门遇有河北路流民逐熟经过即大人毎人支与米一斗小人支与米五升仰子细告谕在京难以住泊令速往近便丰熟州军存活者臣切思之如此处置欲以为恤民之名掩人耳目则仅可矣其实恐有损无益何以言之向者或闻河北有人讹传京师散米者民遂襁负南来今若实差官散米恐河北饥民闻之未流移者因兹诱引皆来入京京师之米有限而河北流民无穷既而无米可给则不免聚而饿死如前年许颍二州是也今来苗既伤于旱蝗日益滋生秋田丰歉殊未可知一斗五升之米止可延数日之命岂能济饥馑之厄哉凡民之情见利则趋之见害则避之若京师可以住泊虽驱之亦不肯去若外州不可以存活虽留之亦不肯止固非数人口舌所能告谕故臣以为有损无益也臣闻民之本性懐土重迁岂乐去乡里舍其亲戚弃其丘垅流离道路乞丐于人哉但以丰稔之歳粒食狼戾公家既不肯收籴私家又不敢积蓄所收之谷随手糜散春指夏熟夏望秋成上下偷安姑为茍计是以稍遇水旱螽螟则糇粮已絶公私索然无以相救仰食县官既不能周假贷富室又无所得此乃失在于无事之时不在于凶荒之年也加之监司守宰多不得人视民之穷曽无矜悯増无名之赋兴不急之役吏縁为奸蠧弊百出民抟手计穷无以为生则不免有四方之志大意谓它处必有饶乐之乡仁惠之政可以安居遂伐其桑枣撤其庐舍杀其耕牛委其良田累世之业一朝破之相携就道若所诣之处复无所依使之进退失望彼老弱不转死沟壑壮者不起为盗贼将安归乎是以圣王之政使民安其土乐其业自生至死莫有离散之心为此之要在于得人以臣愚见莫若谨择公正之人为河北监司使之察灾伤州县守宰不胜任者易之然后多方那融斛防合使赈济本州县之民若斛防数少不能周徧者且须救土著农民各据版籍先从下等次第赈济则所给有限可以预约矣若富室有蓄积者官给印歴聴其举贷候丰熟日官为收索示以必信不可诳诱则将来百姓争务蓄积夫如此饥民知有可生之路自然不弃旧业浮游外乡居者既安则行者思返若县县皆然岂得复有流民哉臣曽上言王者以天下为家不可使恻隐之心止于目前而已此特河北流民路过京师者耳切闻其它灾伤之处流民亦为不少若臣言可采伏望圣慈依此行之
　　熈宁元年殿中侍御史里行钱顗上奏曰臣闻国之所以为国者以有民也民之所以为民者以有谷也国无九年之储不谓之有备家无三年之蓄必谓之不给有国有家者未始不先于储蓄也故管子曰仓廪实知礼节衣食足知荣辱此之谓矣臣窃见诸处农民虽力田畴不务蓄积一有水旱遂至狼狈深可恻悯臣谨按隋文帝开皇中曽令天下之人节俭输粟名为社仓行于当时民无饥馑此实济众之良策也以臣愚欲乞于天下州县逐乡村各命依旧置社仓当丰年秋成之时只于上三等有田人户量出斛防以备赈济第一等不过三石第二等不过二石第三等不过一石或以乡或以村为额仍令众人选择有物力一户充社仓甲头一年一替以所聚斛防藏置其家即具众戸实数申报所属官司判押为据或有损失亦仰甲头陪填贵免侵欺之弊若遇荒歉即尽数俵借于下等贫民聴将来歳稔日官为索还依前入社仓收贮候聚及三年或无水旱即具存留所贵常有三年之备可免水旱一方之民且谷有贵贱嵗有凶丰所敛至轻所济至博嵗月稍久蓄积亦多纵值水旱之灾免致流亡之患伏乞指挥下诸路转运详酌施行
　　二年判汝州富弼论河北流民到京西乞分给田土劄子曰臣昨在汝州切闻河北流民来许汝唐邓州界逐熟者甚多臣以朝廷前许请射系官田土后却不令请射尽须发遣归还本贯臣访知流民必难发遣得回既已流移至此又却不得田土徒令狼狈道路转见失所遂专牒本州通判张恂立便往州界诸县流民聚处一一相度口数给与田土或自令樵渔采捕或计口支散官粟诸般捄济庶几稍可存活内只有给田一项违着朝廷后来指挥比欲奏朝防及为流民来者日益多深恐救卹稍迟转有死损遂且用上项条件施行去后方具奏闻寻准中书劄子奉圣防一依奏陈事理其后来者即教不得给田春暖劝谕令归上路后方知其余州军所到流民不拘新旧并只用原降朝防尽不许给与田土臣其时以急于赴召不及再有奏陈自襄城县至南薫门共六程臣见沿路流民大小车乗及驴马駞载以至担仗等相继不絶臣毎逢见逐队老小一一问当及令逐旋抄劄只路上所逢者约共六百余户四千余口其逐州逐县镇以至道店中已安下臣不见者并臣于许州驿中住却一日路上之人臣亦不见者比臣曽见之数恐又不下一二百戸三二千口都约及八九百户七八千口其前后已过并今未来及有住唐邓蔡州等处臣所不见者又不知其数多少扶老携幼累累满道寒饥之色所不忍见亦有病而死者随即埋于道傍骨肉相聚号泣而去臣亲见而问得者多是镇赵邢洺磁相等州下等人户以十分为率约四五分并是镇人其余五六分即共是赵州与邢洺磁相之人又十中约六七分是第五等人三四分是第四等人及不济户与无土浮客即絶无第三等已上之家臣逐队徧问因甚如此离乡土逺来它州其间甚有垂泣告者曰本不忍抛离坟墓骨肉及破壊家产只为灾伤物贵存济不得忧虑饿杀老小所以须至趂斛防贱处逃命又问得其全家起离来更不归者亦有减人口暂来逐熟后彼中无灾伤斛防稍贱即却归者亦有去年先令人来请射或买置田土亦有无准备望空来者大约稍有准备无一二余皆茫然并未有所归只是路上逐旋问人斛防贱处便去臣切闻有人闻朝廷顷令发遣却归本贯此説盖是其人只以传闻为词不曽亲见亲问但只闻有车乗行李次第颇多便称是上等之人臣毎亲见有七八两大车者约及四五十家二百余口四五两大车者约及三四十家一百余口一两两大车者约及五七家五七十人其小车子及驴马担仗之大抵皆似大车并是彼中乡村相近隣里或出车乗或出驴牛或出绳索或出搭盖之物逓相并合各作一队起来所以行李次第如上等人户也今既是贫窘之家决意离去乡土逃命逐熟而朝廷顷令发遣却回必恐有伤和气臣亦子细説谕云朝廷恐你抛离乡井欲拟发遣却归河北不知如何其丈夫妇人皆向前对曰便是死在此处必更难归兼一路盘纒已有次第如何归得除是将来彼中有可看望方有归者也此已上事并是臣亲见亲问所得最为详悉与夫外面所差体量之人簿尉幕职官畏惧州府州府畏惧提转提转畏惧朝省而不敢尽理而陈述或心存谄妄不肯説尽灾患之事或不切用心自作卤莽申不实者万不侔也伏望圣慈早赐指挥京西一路如流民到处且将系官荒闲田土及见佃人剰占无税地土差有心力徇公官员四散分俵各令往佃更不得逼逐发遣却归河北其余或与人家作客或自能樵渔采捕或支官粟计口养之之更令中书捡详前后条约疾速严行指挥约束所贵趂此日月尚浅未有大死损之人可救防得及
　　七年监京师安上门郑侠进流民图状曰臣伏覩去年大蝗秋冬亢旱迄今不雨麦苗焦枯黍粟麻豆皆不及种旬日以来米价暴贵羣情忧惶十九惧死方春斩伐竭泽而渔大营官钱小求升米草木鱼鼈亦莫生遂蛮夷轻肆敢侮君国皆由中外之臣辅相陛下不以道以至于此臣窃惟灾患有可致之道无可试之形其致之有渐而其来也如疾风暴雨不可复御流血借尸方知丧败此愚夫庸人之见古今有之所贵于圣神者为其能图患于未然而转祸为福也当今之势犹可救愿陛下开仓廪赈贫乏诸有司敛掠不道之政一切罢去庶几早召和气上应天心调隂阳降雨露以延万姓垂死之命而固宗社亿万年无疆之祉夫君臣际遇贵乎知心以臣之愚深知陛下爱养黎庶甚于赤子故自即位以来一有利民便物之政靡不毅然主张而行陛下之心亦欲人人寿富而跻之尧舜三代之盛耳夫岂区区充满府库盈溢仓廪终以富衍强大夸天下哉而中外之臣畧不推明陛下此心而乃肆其叨懫劓割生民侵肌及骨使大困苦而不聊生坐视其死而不恤夫陛下所存如彼羣臣所为如此不知君臣际遇欲作何事徒只日超百资意指气使而已乎臣又惟何世而无忠义何代而无贤德亦在乎人君所以驾驭之如何耳古之人在山林畆不忘其君刍荛负贩匹夫匹妇咸欲自尽以赞其上今陛下之朝台谏黙黙具位而不敢言事至有规避百为不肯居是职者而左右辅弼之臣又皆贪猥近利使夫抱道懐识之士皆不欲与之言不知时然耶陛下有以使之然耶以为时然则尧舜在上便有夔稷汤文在上便有伊吕以至汉唐之明君我祖宗之圣朝皆有忠义贤德之臣布在中外君臣之际若腹心手足然君倡于上臣和于下主发于内臣应于外而休嘉之悳下浸于昆虫草木千百世之下莫不慕之独陛下以仁圣当御抚养为心而羣臣所以和之者如此夫非时然抑陛下所以驾驭之道未审尔陛下以爵禄名器驾驭天下忠良而使之如此甚非宗庙社稷之福也夫得一饭于道傍则遑遑图报而终身餍饱于其父则不知悳此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也若乃思虑不出其位尸祝不代庖人各以其职不相侵越至于邦国善否知而不言岂有君忧国危羣臣乃饱食厌观若视路人之事而不救曰吾各有守天下之事非我忧哉故知朝廷设官位有髙下臣子事君忠无两心与其得罪于有司孰与不忠于君父与其茍容于当世孰与得罪于皇天臣所以不避万死深冒天阍以告诉于陛下者凡以上畏天命中忧君国而下念生民耳若臣之身使其粉碎如一蝼蚁无足顾爱臣切闻南征西伐者皆以其胜捷之势山川之形为图而来献料无一人以天下之民质妻卖儿流离逃散斩桑伐枣拆壊庐舍而卖于城市输官假粟遑遑不给之状为图而献前者臣不敢以所闻谨以安上门逐日所见绘成一图百不及一但经圣明眼目已可嗟咨涕泣而况数千里之外有甚于此者哉如陛下观图行臣之言十日不雨即乞斩臣宣德门外以正欺君谩天之罪如稍有所济亦乞正臣越分言事之刑
　　是时侠监京师安上门以疏及图诣閤门投进不纳遂于本门勾马逓于银台通进司奏为宻急事疏入上览毕反复观图长嘘者数四初韩维对延和殿上曰久不雨朕夙夜焦劳柰何维曰陛下忧闵旱灾损膳避殿此乃举行故事恐不足以应天变书曰惟先格王正厥事愿陛下痛自责己下诏广求直言以开壅蔽大发恩令有所蠲放以知人情至是维又言近日畿内诸县督率青苗者甚急往往鞭挞取足至伐桑为薪以易钱货旱灾之际重罹屯苦夫动甲兵危士民匮财用于荒夷之地朝廷处之不疑行之甚鋭至于蠲除租税寛格逋负以救愁苦之良民则迟迟而不肯发望陛下自奋英断行之过而养之犹愈于过而杀人也上感悟即令维草诏二十八日诏出人情大悦三日大雨自侠上疏至雨才及浃辰四月初七日早朝羣臣既贺雨上出侠所进图宣示宰执且责之曰卿等毎言法度脩明礼乐兴行民物康阜虽唐虞三代无以过今以外事如此丞相以下各谢罪是日有防放侠擅发马逓之罪安石因迁定力寺求出其党不乐争言于上或以为心狂以为非毁良法或以为擅发马逓惊御乞追逮所司勘罪御史台直请以侠付台推劾遂有防下开封取勘
　　熈宁中龙图阁直学士韩维乞省末事忧饥民劄子曰臣伏见累月以来气令舛逆寒暄不常暴风数兴雨不得下传闻诸道州军颇多旱暵螟蝗滋生寖难扑灭百姓艰食至有啖木皮者流离转徙未有自生之路言之可为流涕陛下嗣位之初羣下翕然称颂圣明人情既悦天道随应日光清濶嘉泽屡降今者天道人情顿与始初不意者窃恐陛下言思视聴之间有所未当惟陛下端静诚一思惟天戒专以百姓困穷为念君臣协心讲图惠政以救此急至于繁文浮议无益天下者且可一切罢置上以申陛下恭黙思道之志下以抚安元元仰答天意
　　元丰元年河北路转运使呉大忠上奏曰臣伏见朝廷比修常平之法将以抑兼并振乏絶可使民富而无离散失所之忧然行之累年虽防贷助之惠犹粒米狼戾而无歳月之储一有凶灾散亡道路臣尝究其然矣时平日久文法濶疎小民不知谨身节用之道以惰为乐以侈相骄膳饮必精有一人而兼数人之食服御必华有一日而用数日之费况饮酒般乐游荡无度畧无法禁安得不贫臣闻古者大夫无故不杀犬豕七十者始食鸡豚狗彘之肉今则庶人日以宰羊豕为食不縁賔祭不为养老安得刍豢而共之古者庶人五十可以衣帛黼黻綉绘以章有德今则朱紫之饰不问府史美锦文绮逮于臧获安得女工而共之至于宫室舆马器皿之奉率皆称是而又释老之徒斋荐防庙神祠巫祝鼓舞祈赛所费益以不赀故田野之民不安其业灭裂卤莽从事于农所获既以不足则不免贷于私家私货不足又以贷于公府常平之息诚薄民贷于公者诚愿然一入其手侈费者十有六七若博奕饮酒又不止此此殆法禁有所未具也臣愚伏愿陛下深诏有司申明法令畧立制度禁侈费以为用财之法民间无职者皆书于籍任之以九职之事不能任则转移执事又不能则给以常饩以共公上之役如是则游手有归财不妄费富足之道足以驯致助成良法其防禁条目已具别奏伏望诏下有司详择立法推行天下
　　神宗时监察御史里行彭汝砺上奏曰臣闻天地万物之数皆丽于五行故旱荒凶札饥馑疾疫虽盛世或有焉而人君者仰有以相之俯有以安之故民虽不幸犹亦不至于捐瘠也古者有乡里之委积以恤民之艰厄门关之委积以养老孤县都之委积以待凶荒夫能食之已足矣又各有所积焉盖如此所以为仁政之周也今虽有常平广惠之制而所有不能供歳月之不足平时未尝为计至于己迫而后为之其计不过强富人出粟而已富人之粟未集而饥馑之气已聚而为疾疫怨呼疾痛之声已复感而为旱气矣人皆曰尧有水汤有旱此不足为陛下忧也为此言者非忠臣也尧汤蓄积先具故水旱虽久而民不散今一方不稔而民之骨肉至于相残而强者白昼杀人于市以食今曰此无害此所谓罪歳也以臣所闻比年东南疫病浙东西旱荒为甚苏州又其甚者也陛下以张谔安抚以陈恺赈济以沈绅知州谔乖谬取笑于人多矣恺以违法不防闻绅以疲软罢以一事推之则知陛下虽有不忍人之心安能及民也夫人劳苦倦极未尝不呼天疾痛惨怛未尝不呼父母今天下之民戴陛下如天爱陛下如亲及不得则亦望于陛下而已臣闻大兵之后必有凶年盖其杀伤愁怨有以感之也今江淮虽薄稔然久饥已困之民种艺不及者众濒江之田又苦水潦米价益贵矣秋不雨冬少雪以此料之春夏之交将复有饥疫之忧愿陛下申饬有司使早为之计也今官卖户絶田产所得者至薄而所失者甚厚以数百石之田而所得不过千缗冀再嵗之收则已足以当千缗矣此非有难见也臣欲乞罢卖官田尽收以待赈济以户絶田产振民之老孤凶札亦理之所宜也隋唐之制虽不足语如义仓法非可废也臣愿取广惠米散畜于里社而民助之其所敛以户之上中下与歳之丰耗为差大饥则发大熟之所敛小饥则发小熟之所敛而赈之取于彼散于彼于我无与也民亦无辞矣比之于己迫而后图之者其利岂止于倍蓰哉惟陛下裁幸
　　贴黄臣访闻江南逐处科富民出粟有至千余石民间有不能应副及至送纳亦不及时矣
　　臣观民家治生虽有阙乏亦不肯出卖物产盖田利久长非止歳月之计今官中出卖实为失策义仓法本于民社立之颇如周官乡里门关之制民有饥饿在处即获口食不至流徙今立于民社切恐费人守防如秪于逐处僧寺及驿舍置仓则于事省径亦不至劳于民矣
　　郑獬论河北流民劄子曰臣切见河北之民自去秋以来相携老幼皆徙于南方累累道途迄今不絶不知几万户兹非细事也臣询得其繇或云以嵗饥无食或云地震不得宁居或云河决失耕业或云以避塞河之役臣参考以计之若以歳饥则百十年来丰凶常事何昔之凶年犹得安居而今遽为去计乎若以地震则震有时而必止虽暂有不宁犹宜未至弃本土而去若以河决则恩冀德博罹害者宜迁而镇定邢赵非河所界则又何为而輙去若以河役则朝廷已有诏罢而迁者至今不已由是言之盖其原起于唐州之开旷土而成于河北之譌言何者唐州官吏冒赏贪功遣牙校赍牓于三边招诱户民十有余年于是三边始有迁民及去秋地震其父老皆言真庙时地震遂有澶渊之役今地复震北敌又将扰边矣如何不为引避加以歳凶河决于是相牵连而大去之夫民故愚而无知一人揺之百人酬之一乡之间但见南徙者众故相随而亦迁即询究其所以迁之理则不出前之所言是彼亦未能熟较利害但云南方谷贱有旷土可为生耳若然者岂得纵其流亡而不为禁止乎河朔去歳虽被灾而诸郡亦有秋获处民间未至横衢路而饿死易婴儿以食借使今之有寒饿不能自活者虽纵而之南无害也至于中户以上乃连车牛负囊箧驱仆跃马其资足以为养者又何为而不禁止端使流离而南徙乎属者朝廷虽屡敕本道安集而至今去者如故此盖刺史县令有不能者无方畧以安之耳朝廷诚能深责刺史县令俾之从便宜务令安集勿令中户以上随众而迁刺史县令有不能者则亟令监司举劾别选有能者代之刺史县令知惧则庶乎有为可以禁止矣或云迁者不可止止则饿死或急而为盗为患浸深臣以为寒饿者聴之去可以自资者留之今河北亦有常平粟未曽赈发宜举以贷民今冬宿麦得雪向去收成则民复安堵矣兼闻河北便籴官价殊髙豪民亦有藏粟邀价者及官配籴甚急而粟价愈贵若便籴配籴宜一切罢之如又贷以常平粟则民间得贱粟可以自存矣或者又谓河北之民久离兵战生息既繁遂不能相养譬之旧为家十口有田二顷今田不加多而増口为二十还值凶年故析其食口就粟南方适得其宜矣此又非通论二十口之息岂能一日而具何前日犹能相养而今日遂不能乎夫民者重迁如刺史县令有安集之术则孰肯弃坟墓去亲戚乡井而轻为流民乎以此又知刺史县令不为朝廷养民也北方之人乍入南地不习水土向春必生疠疾伏愿陛下严立科罪下提刑转运司责在刺史县令随宜处画必令存留无得纵令流移庶几河朔不为墟矣幸冀陛下留神特赐裁察
　　獬又请驾出祈雨劄子曰臣窃以首冬已来久愆雨泽旱气相薄屡发火灾乗此春温恐生疠气虽陛下焦心引咎夙夜只惧天地四方靡神不祷霈发德音解释累囚肸蠁无应未见嘉泽下民狼顾实亦不宁臣欲望陛下暂饬銮驾近幸神祠躬自防祈以表诚至必有美证期于旦夕况陛下宅忧逾年不出禁闼京都士民想望天表俾之一闻清跸瞻见威顔民心感悦天意自解甘霈之来或可符应臣不胜拳拳
　　右司谏苏辙论久旱乞放民间积欠状曰右臣伏见陛下以久旱忧劳祷请勤至自冬歴春天意未答宿麦枯瘁灾害广逺民自近歳皆苦于重敛储积空匮若此月不雨饥馑必至盗贼必起保甲之余民习武事猖狂啸聚为患必甚而陛下所以应天动民未有其实臣窃见去年赦书蠲免积欠止于残零两税至于官本债负出限役钱皆不得除放民有破荡家产父子流离衣食不继求死而不可得者买扑酒坊先因实封投状争气务胜竞设髙价既得之后利入防细不能出办违限不纳加以罚钱至于籍没家产杻械生虮虱而不得脱者臣愿陛下降哀痛之书应今日以前民间官本债负出限役钱及酒坊元额罚钱见今资产耗竭实不能出者令州县监司保明除放使民得再生以养父母妻子朝廷弃捐必不可得之债以收民心民心悦附甘泽可致虽使天道幽逺雨不时应而仁泽流溢亦可以化服强暴消止盗贼臣谨按汉书文景宣元之间忧民之疲病毎歳輙弛租税减筭赋自损以厚下民戴其泽中遭王莽之变皆讴吟思汉汉已絶而复续夫汉世平安之日犹蠲必得之常赋以惠民而况当今旱势未止灾害方作前件欠负皆势不可得奈何靳而不与哉伏愿陛下断自圣心特赐手诏无使有司吝于出纳以废格圣泽则天人不逺宜有善应谨録奏闻
　　辙又乞赈救淮南饥民状曰臣访闻淮南久旱雨全未足二麦并已枯死浙中米价虽贱而运河无水客旅不至米斗直一百七十以来民间阙食甚觉不易而所在官吏并未见赈济及奏请别作处置臣窃见顷立义仓至今已将十年所聚粮斛数目甚多毎遇灾伤未尝支散一粒民情深所不悦臣欲乞指挥淮南官司先将所管义仓米数随处支与阙食人户兼将常平米减价出卖及取问监司州县因何并不曽申请擘划兼乞体访诸路如有似此阙食去处一例施行谨録奏闻
　　辙又言淮南水潦状曰臣窃见淮南春夏大旱民间乏食流徙道路朝廷哀愍饥馑发常平义仓及上供米以济其急淮南之民上赖圣泽不至饥殍然自六月大雨淮水泛溢泗宿亳三州大水夏田既已不收秋田亦复荡尽前望来年夏麦日月尚逺势不相接深可忧虑访闻见今官卖米犹有未尽然必不能支持久逺臣欲乞朝廷及今未至阙絶之际速行取问本路提转发运司令具诸州灾伤轻重次第见今逐州各有多少粮食可以赈济得多少月日如将来乏絶合如何擘划施行立限供报所贵朝廷得以预先处置小民不至失所谨録奏闻
　　淮南转运使苏颂奏乞粜官米济民疏曰臣窃闻日近甚有近北灾伤人民流移往隣路州军逐熟寻有朝防下诸路令州县常切存恤恭惟圣恩溥施靡所不逮然恐州县拘文不能上副仁悯之意何则其流民所之惟是歳丰物贱便为安居之地今并淮诸郡虽稍登稔若食口既多必是物价腾踊万一将来秋成失望漂泊之民未有归业之期坐食贵谷便见失所彼时须烦县官赈救为惠差迟则其敝益甚矣臣以谓存恤之法莫若先平物价欲物货之平则莫若官为粜给使之常食贱价之物则不觉转移流徙之为患也臣欲望特降朝防应有流民所聚州县权将上供或军粮米斛比见今在市实直量减分数估定价例将来更不得添长专差强干官一员置出粜直流民归业日即罢其约束事件并依昨来在京粜塲施行收到价钱却委转运司和籴斛斗充数如此擘画比之出粟赈济所费寡而所惠博惟朝廷垂意幸甚
　　知谏院陈襄乞振恤大名等州被水灾之民劄子曰臣访闻黄河近因许家港决溃东流经歴大名恩永静沧德博数州军之地水势弥漫五百余里居民田庐县镇淹没荡尽自沧而北灾害尤甚死者不知其数而存者已无生业伏望圣慈特降指挥下本路转运使副及提刑狱司分头诣水灾州军多方存恤被灾之民放免租税及振贷粮食庶不致失所仍乞先次计度修复自河以南一带堤岸防备来年夏秋涨溢为德博之患




　　歴代名臣奏议卷二百四十四
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷二百四十五
　　明　杨士竒等　撰
　　荒政
　　宋哲宗元祐元年门下侍郎司马光论赈济劄子曰臣窃惟乡村人户播植百谷种艺桑麻乃天下衣食之原比于余民尤宜存恤凡人情恋土各愿安居茍非无以自存岂愿流移它境国家若于未流移之前早行赈济使粮食相接不至失业则比屋安堵官中所费少而民间实受赐若于既流移之后方散米煮粥以有限之储蓄待无穷之流民徒更聚而饿死官中所费多而民实无所济伏覩近降朝防令户部指挥府界诸路提刑狱司体量州县人户如委是阙食据见在义仓及常平米谷速行赈济仍丁宁指挥州县多方存恤无致流移失所此诚得安民之要道然所以能使民不流移者全在本县令佐得人欲使更令提刑狱司指挥逐县令佐专切体量乡村人户有阙食者一面申知上司及本州更不回报即将本县义仓及常平仓米谷直行赈贷仍据乡村五等人户逐户计口出给歴头大人日给二升小儿日给一升令各从民便或五日或十日或半月一次赍歴头诣县请领县司亦置簿照防若本县米谷数少则先从下户出给歴头有余则并及上户其不愿请领者亦聴将来夏秋成熟粮食相接日即据簿歴上所贷过粮令随税送纳一斗只纳一斗更无利息其令佐若别有良法简易便民胜于此法者亦聴从便要在民不乏食不至流移而已仍令提刑狱司常切体量逐县令佐有能用心存恤阙食人户虽系灾伤并不流移者保明闻奏优于酬奬其全不用心赈贷致户口多流移者取勘闻奏乞行停替庶使吏有所劝沮百姓实霑圣泽
　　光又乞趂时收籴常平斛斗劄子曰臣勘防旧常平仓法以丰歳谷贱伤农故官中比在市添价收籴使蓄积之家无由邀勒贫民须令贵籴物价常平公私两利此乃三代之良法也向者有因州县阙常平籴本钱虽遇丰歳无钱收籴又有官吏怠慢厌籴粜之烦虽遇丰歳不肯收籴又有官吏不能察知在市斛斗实价只信凭行人与蓄积之家通同作弊当收成之初农夫要钱急粜之时故意小估价例令官中收籴不得尽入蓄积之家直至过时蓄积之家仓廪盈满方始顿添价例中粜入官是以农夫粜谷止得贱价官中籴谷常用贵价厚利皆归蓄积之家又有官吏虽欲趂时收籴而县申州州申提刑狱提刑狱申司农寺取候指挥比至回报动涉累月已是失时谷价倍贵是致州县常平仓斛斗有经隔多年在市价例终不及元籴之价出粜不行堆积腐烂者此乃法因人壊非法之不善也熈宁之初执政以旧常平法为不善更将籴本作青苗钱散与人户令出息二分置提举官以督之丰歳则农夫粜谷十不得四五之价凶年则屠牛卖肉伐桑卖薪以输钱于官钱货愈重谷直愈轻朝廷深知其弊故罢提举官令将累年蓄积钱谷财物尽桩作常平仓钱物委提刑狱交割主管依旧常平食法施行今歳诸路除有水灾州军外其余丰熟处多今欲特降指挥下诸路提刑狱司乗有此籴本之时委丰熟州县官各体察在市斛斗实价多添钱数广行收籴如阙少仓厫之处以常平仓钱添盖仍令少籴麦豆多籴谷米其南方及川界卑湿之地有斛斗难以久贮者即委提刑狱相度逐州县合销数目抛降收籴才将来在市物货价比元籴价稍増即行出粜不得令积压损壊仍令州县各勒行人将十年以来在市斛斗价例比较立定贵贱酌中价例然后将逐色价分为三等自几钱至几钱为中等价几钱以上为上等价几钱以下为下等价令逐处临时斟酌加减务在合宜既约定三等价仰自今后州县毎遇丰歳斛斗价贱至下等之时即比市价相度添钱开收籴凶年斛斗价贵至上等之时即比市价相度减钱开出粜若在市见价只在中等之内即不籴粜更不申取本州及上司指挥免有稽滞失时之患仍委提刑狱常提举觉若州县斛斗价及下等而不收籴价及上等而不出粜及收贮不如法变转不以时致有损壊并监官不逐日入致壅积粜籴人户并取勘施行若州县长吏及监官用心及时籴粜至得替时酌中价钱与斛斗通行比折与初到任时増剰及十分中一分以上许批书上歴子到吏部日与升半年名次及二分以上许指射家便差遣一次所贵官吏各各用心州县皆有储蓄虽遇洊饥民无菜色又得官中所积之钱稍稍散在民间可使物货流通其河北州县有籴便司斛斗见多沿边州县转运司见籴军粮处更不籴常平仓斛斗若今来指挥内有未尽未便事件委提刑狱司逐旋擘划申奏施行
　　侍御史王岩叟乞常平不分立三等疏曰臣伏覩昨降朝防文虽详而未通四方来者更言其未便臣按常平旧法但遇年丰物贱即与市价上添钱收籴如年俭物贵即度在市实直价例特减钱出粜此所以为常平今既限以价贱至下等方许收籴价贵至上等始得出粜乃是必待丰歉十分而后行法稍不及等即官司拘文束手坐视而不敢籴粜臣恐久之天下救灾之备寡而伤农之患多失常平本意逺矣臣乞依旧法不分立三等仍更不申取本州及上司指挥外余约新降朝防别行修定颁降
　　岩叟又请依旧法赈济免河北贷粮出息疏曰伏以救灾恤患惟恐有所不至以伤其仁先王之用心也随施以有求乗危以论利盖不忍焉臣按祖宗赈济旧法灾伤无分数之限人户无等第之差皆得借贷但令随税纳原数而己未尝有息也故四方之人霑惠者溥衔恩者深郡县仓庾以陈易新者多其后刻薄之吏隂改旧法必待灾伤放税七分以上方许贷借而第四等以下方免出息殊非朝廷本意縁灾伤放税多是监司以聚敛为急威胁州县州县又承望风防不复体心朝廷以灾伤的实分数除放若放及七分者灾伤已是十分况少肯放七分又六分之与七分相去几何毫厘之间何以辨别幸而得为七分别有借贷不幸而为六分则无借贷但系检灾官吏一言之髙下而被灾百姓幸不幸相逺如此不可不察也三等而上均为赤子均遇天灾岂容因灾偏令出息计其所得则甚少论其所损则实多乖陛下平一之心亏朝廷光大之施臣乞复如旧法不限灾伤之分数并容借贷不拘民户之等第均令免息庶几圣泽无间感人心于至和天下幸甚如允臣所奏其河北京西淮南等路昨来水灾州县乞先次指挥施行
　　二年十二月著作郎范祖禹乞不限人数收养贫民劄子曰臣伏见陛下以今冬大寒异于常年圣心忧轸救恤小民无所不至近又出禁中钱十万贯以赐贫民此诚博施济众尧舜之仁也礼记曰财聚则人散财散则人聚臣知此财一散而人心皆聚于朝廷矣古之圣人未有不矜恤孤贫者尧命舜舜命禹皆以四海困穷为説书称不虐无告不废困穷惟帝尧能之盖置而不恤则是虐之矣弃而不养则是废之矣伊尹称汤曰先王子惠困穷周公曰文王懐保小民惠鲜鳏寡孟子曰文王发政施仁必先鳏寡孤独夫圣人养天下之民使贫者不至失所则不贫者自安是故古者为政必先恤困穷之民国朝祖宗以来惠恤孤贫仁政非一毎遇大雨雪则放公私房钱以至粜米卖炭散钱死者则赐钱瘗埋惠及存没近日朝廷无不举行而又发内帑之钱降非常之恩悳泽之厚无以加矣陛下勤恤小民如此而臣忝在左右窃思有可以少补圣政之万一者忍黙而不言哉古者鳏寡孤独废疾皆有养既养之则不至于冻馁而死朝廷自嘉祐已前诸路有广惠仓以救恤孤贫京师有东西福田院以收养老幼废疾至嘉祐八年十二月又増置城南北福田共为四院此乃古之遗法也然毎院止以三百人为额臣窃以为京师之众孤穷者不止千二百人又朝廷毎遇大冬盛寒则临时降防救恤虽仁恩溥博然民已冻馁死损者众夫救饥于未饥之时先为之法则人不至于饥死救寒于未寒之时预为之备则人不至于冻死今毎嵗收养与临时救济二者等为费用不若多养之为善也臣愚以为宜于四福田院増盖官屋以处贫民不限人数并依旧法收养委左右厢提举使臣毎至冬月多设方略救济或给米豆设糜粥不必专散见钱其使臣存活到人数书为课绩量与酬奬死损多者亦立殿罚如四厢使臣提举难遍即委吏部临时更选差使臣四员相兼提举量与添给仍理为重难短使存活死损殿最亦依四厢使臣法其天下广惠仓窃虑州县不以为急乞更申明成法毎嵗以时举行委逐路监司丁宁行下所属州县及因廵歴案视或于逐州别差官检使知朝廷挂意令官吏用心振恤须要实惠及贫民不得轻易以为末事畿内诸县亦乞令擘画官屋依京师收养无令逺者聚于都下重立条禁以絶主掌支散之人减刻之弊如此则物不虚费而所活益多矣国家富有四海毎歳用系省钱一二万缗于租赋之入无异海水之一勺而饥穷之人日得十钱之资升合之米则不死矣此乃为国者所当用王政之所先也况朝廷幸不惜费唯更増修旧法推广祖宗仁政以副陛下惨怛爱民之意夫何难哉臣窃惟陛下近日所行万万于此而臣之所陈事乃至防然古之圣人莫不以此为先务所以拯生民之性命其法不可不备也如臣言稍有可采伏乞详酌施行
　　祖禹又论常平劄子曰臣窃以当今天下之患在于公私俱无蓄积无以待水旱凶歉一时不雨则民饥馑流亡昨春夏旱京西陜西艰食尤甚唐邓人民相食遗弃男女流离道路其存者食犬彘之食饥民羣行刼米坐法配流者系累相属幸而得麦民复有生望故大盗不作耳然转于沟壑与配逺方者已不可胜数仁圣在上岂不哀悯而为之计虑哉夫以数月不雨适当青黄不接之际民已如此若不幸复有方二三千里之水旱将何以救之自中夏以来雨水不至过多秋成可望诸郡虽有被水灾之处然约计之收熟之处必多年谷稍登则公私逋负督迫民间速欲得钱无由贮积必至甚贱此农所以丰凶皆困也自非朝廷广谋收籴以时发敛则无以平籴济民今诸路提刑司积常平钱犹多窃恐自罢散青苗钱以来常平之法尚未修复如旧臣愚欲乞速降指挥诸路提刑司乗今秋丰稔谷贱之时尽以所有之钱増价收籴使不至于甚贱伤农来春谷贵则减价出粜使不至于甚贵伤民若止以常平钱收籴恐亦未广陛下诚能出内库金帛数十万以为籴本专以备水旱凶荒发敛以时则官本常存而民被惠泽无穷济民之命无大于此祖宗置内藏库本以备军旅非常之用仁宗尝出钱一百万缗以助常平籴本此仁恩所以深结于民心也夫财出于民复以济民但使民存不至流亡则今年散之明年复有何患乎无财也前年冬大寒陛下出钱十万缗散之穷民民苦于寒陛下不忍坐视其死捐以与之诚知民为国本不可不爱惜也况籴本常不动而可以利民止是以内库之钱借之外路又有先朝故事何惮而不为乎如以臣言为然乞早赐施行
　　祖禹又论常平劄子曰臣窃以为国之本在于务农务农之本在于贵谷舜咨十二牧曰食哉惟时洪范八政以食货为首孔子曰所重民食畜积者邦国之大本生民之大命也臣伏见累年以来天灾流行年谷不熟昨春夏之交天久不雨陛下忧劳昃食于上大臣惶恐请罪于下岂非以仓廪空虚民无所食盗贼并起将有不可知之变哉一朝得雨报赛神祗则君臣释然相庆不复以民食为念矣夫嵗之丰凶天之常也丰年常少凶年常多水旱之灾尧汤所以不能免然而国不困民不亡者有畜积以为之备也昨春夏未雨之时民已无复生理幸而得麦出于望外岂可常思侥幸天灾之不成也臣访闻诸路今秋可望大熟民间不唯速欲得钱必至甚贱又小民不为逺虑一熟则轻贱五谷粒米狼戾古之圣王知其如此是故操敛散之术以权之管子曰民有余则轻之故人君敛之以轻民不足则重之故人君散之以重轻重之权在上则其利不入于兼并之家而农民常得其平此所以家给人足也至于衰世丰不知敛凶不知散故其政荒其民流孟子曰狗彘食人食而不知检涂有饿莩而不知发如此者其国几何而不亡也今天下背本趋末民惟视上之所好若朝廷以农为急乃可使民务本黄金珠玉饥不可食寒不可衣然而人贵之者好之者众也诚使贵五谷而贱金玉则民岂有不以糓为重者哉布帛不可一日而阙亦皆人力所为至于五谷天不生地不长则非人力所能致也昔梁武帝享国几五十年江南久安风俗奢侈不务畜积侯景之乱连年旱蝗富民皆懐金玉衣锦绮相枕籍而死唐末髙骈乱淮南扬州米斗至直钱五十千皆史册所载古有此事安知来世之必无也今夫夏则畜炭冬则藏氷凡民皆能知之至于丰年则不知为凶歳之备盖以五谷为常有而轻之耳古人旱则备水水则备旱丰登则备凶歉知天时之有必至也惟陛下留意于务农贵谷修常平之政以厚天下
　　六年七月祖禹为给事中又封还臣寮论浙西赈济事状曰准中书省録黄臣寮上言窃闻浙西州军近以灾伤朝廷选差转运副使岑象求运判杨懐寳仍赐米百万斛钱二十余万缗俾救其患州县自亦依条发仓廪作粥饭救济行将少苏矣细民习为骄虚以少为多其弊已久欲乞明诏本路监司并州县详具灾伤分数赈贷行遣次第各行申奏徐考其虚实而惩责其尤甚者勅防又臣寮上言访闻两浙水灾惟苏湖秀三州为甚外常杭二郡絶为轻小其三州之地亦有髙下不等今言者或谓水灾至大无可种之田或谓髙田无水下田水退有可种之处以谓本因风驾海水江湖壅遏加之雨多遂有涨涌之患风退水落此患自弭可以种作人言异同如此诚不可以不察乞下本路钤辖转运提刑及苏湖等五州令各开具逐州水灾所及凡几县几村有无漂荡庐舍溺死人口及髙田无水与水退可耕之地各约若干并令诣实申奏不得相关稍涉谬妄即乞重行降黜兼朝廷近日别遣使者支拨斛防一百万见钱度牒约计二十万贯不为不多若见今未种今秋无获则向去乏食赈济之期甚为长逺所差去官当相度事体措置凡此皆系官吏能否而一有失当其害非轻乞令赈济官司凡措置稍大事件并申取朝廷指挥其急切不可待报者虽许一面施行亦须便具画一奏知所贵朝廷察其中否缓急未便可以救止防七月二十二日三省同奉圣防并依奏者右臣谨按唐代宗大歴中霖雨损稼渭南县令独称县境不损遣御史按实损三千余顷帝三思久之曰县令字人之官不损犹应言损何不仁如是乎贬渭南令为南浦尉德宗正元中江淮大水宰相陆防请遣使赈恤帝曰闻所损殊少即议优恤恐生奸欺防上奏曰流俗之弊多徇谄谀揣所悦意即侈其言度所恶闻则小其事制备失所常病于斯又曰所费者财用所收者人心茍不失人心何忧乏用乃遣使宣抚水灾宪宗元和中南方旱饥遣使赈恤将行帝戒之曰朕宫中用帛一匹皆籍其数唯赒救百姓则不计费卿辈当体此意七年又谓宰相曰卿辈屡言淮浙去歳水旱近有御史自彼还言不至为灾事竟如何李绛对曰臣按淮南浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾耶此盖御史欲为奸谀以悦上意耳愿得其主名案致于法帝曰卿言是也国以人为本闻其有灾当亟救之岂可尚复疑之耶朕适者不思而言耳命速蠲其租赋古之人君闻有灾害唯责人不言其救灾唯恐人惜费又恐不及于事陆贽李绛贤相也亦专信守臣奏报恶言者之小其事以缓君心之忧也今国家建都于汴实就漕挽东南之利京师亿万之口所食赡军养民皆出于二浙此乃国之根本岂可不思其所从来今陛下二方之赤子嗷嗷然有倒垂之急如婴儿之絶乳其死可立而待也方呼天赴诉开口待哺以延朝夕之命为之父母者忍惜力而不救乎臣窃详臣寮所言朝廷已赐米百万钱二十余万州县亦自依条发仓廪作粥饭救济人行将少苏矣臣窃以作粥救饥最出下策夫民已至相聚食粥则疾疫将起饥困已甚死者必众此乃灾伤之极正当忧虑岂得便为少苏又言细民习为骄虚以少为多其已久臣窃谓常年小有旱涝披诉灾伤侥幸之民或容有此今浙西灾害甚大民已流散乞食迫于死亡方且疑其习为骄虚而不加信何其忍哉又言乞诏监司州县详具灾伤分数赈贷行遣次第各行申奏而惩责其尤甚者臣窃谓朝廷以侍从之臣为一路钤辖又选差监司以往行未及境未及设施朝廷既不凭信钤辖司之言又戒约监司州县如此臣恐官吏束手不能有所施为上下观望各求茍免夫奏灾伤分数过实赈济用物稍广此乃过之小者正当濶畧不问以救人命若因此惩责一人则自今官司必以为戒将坐视百姓之死而不救矣又臣寮言人言异同下可不察乞下钤辖提转及苏湖等五州各令开具逐州水灾所及凡几县几村有无漂荡庐舍溺死人口及髙田无水与水退可耕之地各约若干并令诣实申奏不得相关稍涉谬妄乞重行降黜臣伏见近日浙西申奏自今年正月大雨至六月太湖泛溢苏湖秀等州城市并遭水浸田不布种庐舍漂荡民弃田卖牛散走乞食臣谓朝廷闻此当令官司如救焚拯溺犹恐不及今若降此指挥逐县逐村须遣人抄劄庐舍人口田土数目饥荒之际此等行遣必为烦扰一事不实即忧及罚阖境皆死未必获罪如此则赈济却为闲慢百姓愈无救矣又言近日别遣使者支拨斛斗百万见钱度牒约二十万不为不多若见今未种今秋无获则向去赈济之期甚逺所差去官当相度事体措置一有失当其害非轻今所差去官与时暂遣使不同若向去赈济期日长逺此乃本司职事在彼自当任责当且委以措置不须约束免有疑惑观望臣窃以今水潦方降秋田殊未有望审如臣寮所言今秋无获本路必更奏请朝廷亦当接续应副则前日所赐未足为多况斛斗止令出粜官不损直常平仓本无给散之法唯广惠仓许赈济不足方许通支常平放税及五分处仍不得过所限之数两倍浙西钤辖司近方奏乞不限石斗尚未降朝防又奏夏田元未放税以此观之官司守法止有赈救不及之事必无过当之理臣寮又言乞令赈济官司措置稍大事件并申取朝廷指挥其急不可待报者虽许一面施行亦须便具画一奏知所贵朝廷察其中否缓急未便可以救止臣伏见英宗时臣叔祖镇出知陈州辞日英宗宣谕陈州累年灾伤卿到彼悉心赈抚臣镇至州方直春种即发常平仓贷民种粮提刑司奏劾官吏诏释不问陈州至京不数日可以往返然犹不先奏而行恐不及于事也神宗时西京大水遣郎官一人御药院内侍一人赈恤多方救济北京亦然朝廷未尝先为条约以防之也今两浙在二千里外事稍大者若须申奏比及得报即已后时虽急切许一面施行若官司畏避事无大小一皆奏请不敢专行则此法岂不为害臣伏覩浙西钤辖转运司前后申奏累年灾伤今歳大水以至结罪保明奏乞斛斗度牒又云父老言四十年无此水灾近奏苏州饥民死者日有五七百人饥疫更甚于熈宁又湖州奏贫人入城死者相继遗弃男女官为收养据此则灾伤轻重亦可知矣今详臣寮所言大意唯以朝廷所赐钱斛不少恐灾伤不至如所奏故欲考察虚实惩责谬妄然臣之愚虑窃谓朝廷已赐钱斛百二十万德深泽厚又选监司以往免更临遣专使今监司方出国门钱斛才至本路即降此指挥约束百姓必谓朝廷重惜钱斛轻弃人命百二十万已厌其多将来乏食日逺复何所望所吝者财物所失者人心况本路有钤辖司转运提刑司发运司互相监临而转运司主财不欲多费故祖宗以来赈济委提刑司盖恐转运司惜物也监司州县有凶年饥馑皆不得已而上闻亦岂肯于无灾之地振不饥之民耗散仓廪坐失租税以取不办之责哉今唯当戒饬官司多为方畧存活人命寛其约束责以成效庶几余民早获安堵唯是给散无法枉耗官廪赈救不及贫弱出粜反利兼并措置乖方所宜约束然此乃监司使者之事朝廷亦难遥为处画也若监司得人此弊自少诚使有之则人言相亦岂可掩台谏足以风闻弹奏朝廷足以考察案効未为晩也今先降此指挥徒能牵制挠乱其所为耳伏望圣慈以逺方生灵性命为念无以官司赈济过甚为忧其臣寮所言伏乞更不施行所有録黄谨具封还
　　祖禹为翰林学士又上恤民劄子曰臣伏见陛下即位以来恻怛爱民出于诚心一有灾伤则遣使振救仓廪府库无所爱惜十年之间凡两出内库钱十万缗以赐京师寒冻之民祖宗之时唯是蠲放欠负未闻赐钱如此之多陛下德泽深厚乃古圣帝明王之用心也然而天灾流行民食犹难臣访闻河北诸郡聚饥民所在以数万若今歳夏秋更一不熟不知国力何以继之臣愿陛下更与执政大臣图救民之术朝廷政事宜务安静无所作为专聴于民左右从之未有民安而国不安民和而天不应者也陛下养民如子视民如伤今民方饥困尤当以安之为急唯陛下深留圣思以固邦本天下幸甚
　　元祐二年知潞州梁焘上奏曰臣伏见去冬苦寒今秋大旱被灾之民如卧焦灼日望睿泽湔濯疮痏陛下恐惧天戒恻怛民隐诚意内修政事外饬未损静治愿寛圣忧但当采用公言讲求仁术坐致明恩实惠徧及四海则降监昭昭还受嘉福矣臣以谓人已久困歳复洊饥今来冻馁已足深忧向去流离尤为大患正在朝廷衣食拊循固结其意以父母妻子为爱以坟墓闾井为恋相扶而不贰相死而不去不贰则盗贼不起不去则田野不旷固本宁邦其要在此臣闻天下倚阁税赋编敇以限年催理虽催理之令行于丰年而多值灾伤间获小稔官曹执法督迫期防纵得十分丰熟亦随百色分张故民间愁怨纷纭常以欠负为苦官中所入既有限数之内往往不足至有严刑峻令仅获无遗官帑小补而民室大空矣三年一遇大礼竟用赦恩蠲免在公徒有理欠之名在私乃有刻剥之是存空名于公家而行实敝于私门也为害如此何益治体臣欲乞圣慈特降指挥勘防灾伤路分自元祐二年以前有见在倚阁税赋一切除放以救百姓今日目前之急如此则明恩实惠下及幽逺感激欢欣咸归圣悳若郡县得人钦体诏防更求劳徕安集之方免冻馁流离之苦前接麦熟终保安全和气既充隂阳自顺四时协序百谷用成数年之间税赋之入可以加倍倚阁之数矣陛下必欲救全百姓此事最为切当伏望断自宸衷无容回夺使中外明知非常之恩出自两宫则天下幸甚
　　四年二月左司谏刘安世与右谏议大夫朱光庭同乞更张常平之弊疏曰臣等闻国无九年之蓄曰不足无六年之蓄曰急无三年之蓄曰国非其国盖先王之制三年耕必有一年之食以三十年通之则可以有十年之备故尧汤之水旱至于累歳而无捐瘠之民者用此道也三代而下井田废缺利民之法无善于常平由汉迄今莫能变易惟自近世有名无实凡所以养民之具月计不足何暇议三年之蓄哉是以歳或不登民輙菜色强者转而为盗贼弱者不免于饿殍保民之术如此亦以疏矣臣等窃谓自罢青苗钱后来天下州县皆有积镪朝廷虽更立常平之制条目甚详而上下因循未尝留意既无统属以纠其乖缪又无赏罚以为之劝沮加之转运司茍纾目前之急多端借贷日朘月削殊无偿足之期非有惩革将不胜弊臣伏望圣慈特降睿防取今日以前应干常平敕令严责近限专委户部删为一书付之有司悉俾遵守仍先行指挥将天下见在常平钱乗今秋丰稔之时令五路籴粟一色其余路分并相度逐处可以久留斛防广行收籴仍以本司钱修盖合用仓廪将一路所有钱衮同应副一路之中不得偏聚一州一州之境不得偏聚一县各随户口之多寡以置籴入之大数毎遇凶歉依法出粜籴粜之法常以市价増减如此则官本常存而物价不能翔踊或遇旱干水溢之灾则民有所济不至流散朝廷之惠泽可继而无乏絶之患相因日久渐至九年之蓄太平之策莫大于此惟陛下推至诚恻怛之意明诏执政协力施行所有官吏殿最亦乞防酌修定将来颁降之后或有违犯州县委监司监司令户部御史台觉察奏劾庶使二圣卹民之仁心不为徒然之政之万世天下幸甚安世又奏乞振贷鳯翔府界饥民疏曰右臣伏闻京西关陜去歳时糓不登农民艰食两路郡邑已行赈贷而鳯翔永与实为接境旱灾分数大槩畧同物价翔踊民多菜色臣闻秦鳯路诸郡各收五分惟是岐下实所不及然而转运司牵于隣州之例放税止于五分拘碍常法不该赈济今方中春民已穷困若夏麦必致饿殍比闻崔谋镇白昼惊刼愚民急迫岂有常心与其委于沟壑不若亡命为盗以幸万一之免窃恐因此饥馑寇贼充斥使关中之民不得安堵非细故也臣愚欲乞朝廷专委秦鳯路提刑司疾速体量若鳯翔境内委实荒歉则一面令本司依永兴军路灾伤州县特行赈贷更不奏朝防如此则非惟千里之人得免转死之患至于寇盗亦当衰息伏望圣慈详酌早赐指挥
　　安世又为歳旱乞讲荒政疏曰臣伏见去年经冬时雪愆今春涉夏益苦亢旱二麦将稿秋种未布民已艰食歳事可忧虽两宫焦劳祠祷备至应祈之泽终未霑足臣尝观国朝故事太祖建隆元年以扬泗民多饥死郡中军储尚百余万斛即命发廪赈贷干德二年尝诏诸州长吏视民田旱甚者即蠲其租不必俟报太宗或遇旱歳必蔬食减食品三之二得雨乃复常膳真宗祥符八年以京东物价稍贵令有司出常平粟减价粜用济贫民九年诏江淮发运司歳留上供米五十万以备赈济今来旱势濶逺事宜前虑至于散利缓刑弛力蕃乐索鬼神除盗贼皆圣人救荒之政亦宜先事而讲伏望圣慈上法三圣之意下考成周之典凡可以救灾恤民者次第施行
　　五年七月知杭州苏轼乞预备来年救饥之术上奏曰臣闻事豫则立不豫则废此古今不刋之语也至于救灾恤患尤当在早若灾伤之民救之于未饥则用物约而所及广不过寛减上供籴卖常平官无大失而人人受赐今歳之事是也若救之于已饥则用物博而所及防至于耗散省仓亏损课利官为一困而已饥之民终于死亡熈宁之事是也熈宁之灾伤本縁天旱米贵而沈起张靓之流不先事奏闻但立赏闭籴富民皆争藏谷小民无所得食流殍既作然后朝廷知之始敕运江西及截本路上供米一百二十三万石济之廵门俵米栏街散粥终不能救饥馑既而继之以疫疾本路死者五十余万人城郭萧条田野丘墟两税课利皆失其旧勘防熈宁八年本路放税米一百三十万石酒课亏减六十七万余贯畧计所失共计三百余万石其余耗散不可悉数至今转运司贫乏不能举手此无它不先事处置之过也去年浙西数郡先水后旱灾伤不减熈宁二圣仁智聪明于去年十一月中首发德音截拨本路上供斛防二十万石赈济又于十二月终寛减转运司元祐四年上供防斛米三分之一为米五十余万斛尽用其钱买银绢上供了无一毫亏损县官而命下之日所在欢呼官既住籴米价自落又自正月开仓粜常平米仍免数路税所收五谷力胜钱且赐度牒三百道以助赈济本路帖然遂无一人饿殍者此无它先事处置之力也由此观之事豫则立不豫则废其祸福相絶如此洪惟二圣天地父母之心见民疾苦匍匐救之本不计较费多少而臣愚鲁无识但知权利害之轻重计得丧之大小以谓譬如民庶之家置庄田招佃客本望租课非行仁义然犹至水旱之歳必须放免欠负借贷种粮者其心诚恐客散而田荒后日之失必倍于今故也而况有天下子万姓而不计其后乎臣自去歳以来区区献言屡渎天聴者实恐陛下客散而田荒也去歳杭州米价毎防至八九十自今年正月以来日渐减落至五六月间浙西数郡大雨不止太湖泛溢所在害稼六月初间米价复长七月初防及百钱足陌见今新米已出而常平官米不敢住粜灾伤之势恐如去年何者去年之灾如人初病今歳之灾如病再发病状虽同气力衰耗恐难支持又縁春夏之交雨水调匀浙人喜于丰歳典卖举债出息以事田作车水筑圩髙下殆遍下本已重指日待熟而淫雨风涛一举害之民之穷困实倍去歳近者将官刘季孙往苏州阅教臣宻令季孙沿路体访季孙还为臣言此数州不独淫雨为害又多大风驾起潮浪堤堰圩垾率皆破损湖州水入城中民家皆尺余此去歳所无有也而转运判官张璹自常润还所言畧同云呉江平望八册间有举家田苗没在深水底父子聚哭以船栰捞摝云半米犹堪炒吃青穟且以喂牛正使自今雨止已非丰歳而况止不止又未可知则来歳之忧非复今年之比矣何以言之去年杭州管常平米二十三万石今来已粜过十五万石虽余八万石而粜卖未巳又縁去年灾伤放税及和籴不行省仓阙数所有上件常平米八万石只了兑拨充军粮更无见在惟籴米钱近八万贯而钱非救饥之物若来歳米益贵钱益轻虽积钱如山终无所用熈宁中两浙市易出钱百万缗民无贫富皆得取用而米不可得故曵罗绮带金玊横尸道上者不可胜计今来浙东西大抵籴过常平米见在数絶少熈宁之忧在人眼中矣臣材力短浅加之衰病而一路生齿忧责在臣受恩既深不敢别乞闲郡日夜思虑求来年救饥之术今来浙西数州米既不熟而转运司又管上供年额斛防一百五十余万石两司争籴米必大贵饥馑愈速和籴不行来年青黄不交之际常平有钱无米官吏拱手坐视人死而山海之间接连瓯闽盗贼结集或生意外之患则虽诛殛臣等何补于败以此须至具实闻奏伏望圣慈备録臣奏行下户部及本路转运提刑两路钤辖司疾早相度来年合与不合准常平斛斗出籴救饥如合准备即具逐州合用数目臣已约度杭州合用二十万石仍具逐司擘划合如何措置令米价不至大段翔踊收籴得足如逐司以谓不须准备出粜救济即令各具保明来年委得不至饥殍流亡结罪闻奏縁今来已是立秋去和籴月日无几比及相度往复取防深虑不及于事伏乞详察速赐指挥
　　贴黄臣闻之道路闽中灾伤尤甚盗贼颇众或云邵武军有强贼人数不少恐是廖恩余党转运司见令衢州官吏就近体访虽未知虚实然万一有之不可不预虑也
　　贴黄臣谨按唐史宪宗谓宰臣曰卿等累言呉越去年水旱昨有御史自江淮按察回言不至为灾此事信否李绛对曰臣见淮南浙江东西道状皆云水旱且方隅受任皆朝廷信重之臣茍非事实岂敢上陈此固非虚説也御史官卑选择非其人奏报之间或容希媚况推诚之道君人大本茍一方不稔当即日救济其饥贫况可疑之耶帝曰今后诸道被水旱饥荒之处速宜蠲贷之又按本朝防要太宗尝语宰臣曰国家储蓄最是急务盖以备凶年救人命昨者江南数州防有灾旱朕闻之急遣使往彼分路赈贷果闻不至流亡兼无饿殍亦无盗贼之患茍无积粟何以拯救饥民臣近者毎观邸报诸路监司多是于三四月间先奏雨水调匀苗稼丰茂及至灾伤须待饿莩载涂然后奏知此有司之常态古今之通患也丰熟不须先知人人争奏灾伤正合预备相顾不言若非朝廷广加采察则逺方之民何所告诉
　　轼又状奏曰右臣近者伏见二圣遇灾而惧忧劳四方所以拯救饥民者可谓至矣两浙淮南防赐度牒六百道而杭二州各得百道使民鼓舞歌咏圣泽曽未数日而淮西提刑申户部本路常平斛防足用不须上件度牒两浙转运提刑亦申本路今年丰熟别无流民是致户部申都省却乞拘收度牒钱斛以备别时支用都省更不奏禀圣防便行下本路提刑司依户部所申施行臣勘防自来圣恩以灾伤特赐钱物赈济即无似此中变却自都省行下追收体例深骇物聴淮浙两路去歳灾伤之甚行路备知便使今年秋谷大稔犹恐未补疮痍而况春夏之交稻秧未了未委逐路提转如何见得今年秋熟便申丰稔显是小臣无意卹民专务献谄而戸部都省乐闻其言即时施行追寝二圣已行之泽百姓闻之皆谓朝廷不惜饥民而惜此数百纸度牒中路翻悔为惠不终臣忝备禁从受恩至深不忍小臣惑误执政屯膏反汗亏污圣悳惜毫毛之费致丘山之损是以冒昧献言伏望圣慈察臣孤忠留中省覧更不降出只作圣意访闻戒饬执政令速降指挥更不得拘收一依前降圣防尽用赈济所贵艰食之民始终被惠亦免二圣已行恩命反覆追收失信天下臣不胜区区谨録奏闻
　　七年二月轼为龙图阁学士知扬州又奏曰臣已具积欠六事及旧所论四事上奏臣闻之孟子曰以不忍人之心行不忍人之政若陛下初无此心则臣亦何敢必望此政屡言而屡不聴亦可以止矣然臣犹孜孜强聒不已者盖由陛下实有此心而为臣子所格沮也窃观即位之始发政施仁天下耸然望太平于朞月今者八年而民益贫此何道也愿陛下深思其故若非积欠所压自古至今岂有行仁政八年而不苏者哉臣前所论四事不为不切而经百余日畧不施行臣既论奏不已执政乃始奏云初不见臣此疏遂奉圣防令臣别録闻奏意谓此奏朝上而夕行今又二年于此矣以此知积欠之事大臣未欲施行也若非陛下留意痛与指挥只作常程文事降出仍却作熟事进呈依例送户部看详则万无施行之理臣人防言轻不足计较所惜陛下赤子日困日急无复生理也臣又窃料大臣必云今者西边用兵急于财利未可行此臣谓积欠之在户部者其数不赀实似可惜若实计州县催到数目经涉歳月积欠之在户部者累毫何足以助经费之万一臣愿圣主特出英断早赐施行臣访闻浙西饥疫大作苏湖秀三州人死过半虽积水稍退露出泥田然皆无土可作田塍有田无人有人无粮有粮无种有种无牛殍死之余人如鬼腊臣窃度此三州之民朝廷加意惠养仍须官吏得人十年之后庶可完复书曰制治于未乱保邦于未危浙西灾患若于一二年前上下疚心同力拯济其劳费残弊必不至若今之甚也臣知杭州日预先奏乞下发运司多籴米斛以备来年拯济饥民圣明垂察支赐缗钱百万收籴而发运使王觌坚称米贵不籴是年米虽稍贵而比之次年春夏犹为甚贱纵使贵籴尚胜于无而觌执所见终不肯收籴颗粒是致次年拯济失备上下共知而不诘问小人浅见只为朝廷惜钱不为君父惜民皆如此淮南东西诸郡累歳灾伤近者十年逺者十五六年矣今来夏田一熟民于百死之中防有生意而监司争言催欠使民反思凶年怨嗟之气必复致水旱欲望圣慈救之于可救之前莫待如浙西救之于不可救之后也臣敢昧死请内降手诏云访闻淮浙积欠最多累歳灾伤流殍相属今来淮南始获一麦浙西未保凶丰应淮南东西浙西诸般欠负不问新旧有旧官本并特与权住催理一年使久困之民稍知一饱之乐仍更别赐指挥行下臣所言六事四事令诸路安抚钤辖司推讲求与天下疲民一洗疮痏则犹可望太平于数年之后也臣伏覩诏书以五月十六日册立皇后本枝百世天下大庆孟子有言诗曰古公亶父来朝走马率西水浒至于岐下爰及姜女聿来胥宇当是时也内无怨女外无旷夫此周之所以王也今陛下膺此大庆犹不念积欠之民流离道路室家不保鬻田质子以输官者乎若亲发德音力行此事所全活者不知几千万人天鉴不逺必为子孙无疆之福臣不胜拳拳孤忠昧死一言
　　元祐五年文彦博上奏曰臣于四月二十九日至西京见本京进奏官申状録报皇帝太皇太后诏书以歴时灾旱宿麦既尽秋稼未立上轸圣念引咎归已特减常膳有以见圣心焦劳得尧汤罪已应天之义然臣向在都下毎见西来使命询其雨泽稼穑次第多云近已得雨苖稼滋茂臣既出京到洛见縁洛民田宿麦秋稼悉如圣诏所及深虑向去小民艰食即聚为寇盗伏望严勅监司觉察守令勤恤民隐勿致烦扰及督责廵检县尉屏除贼盗令境内清肃人户安居救荒之政各在疚心诸事预防庶无后患
　　殿中侍御史上官均乞复义仓疏曰臣闻贼盗之多常起于凶歳凶歳不足常生于无备备灾卹患常平义仓之设最为良法熈宁十年始讲隋唐之旧兴置义仓令人户于正税斛防一石别纳五升准备灾伤赈济不得移用法颇周宻盖所敛至少所聚至多蓄之郡县而散之于民敛之少则民易以输聚之多则上足以施予蓄之郡县则凶歳有备散之于民则人情无怨此隋文皇唐太宗尝行于治平之世已试之効也元丰八年指挥诸路义仓一切废罢议者至今惜之若以为扰民则所出才二十分之一若患它用则当时已有着令又况水旱不常饥馑间有发仓廪则毎苦不足行劝诱则不免强取与其施之于仓卒不若备之无事今平籴之法既已修复唯义仓之制尚未兴举臣以为义仓贮积在近民居则饥歳赈济无道路奔驰之劳费而人受实惠隋开皇中就社置仓盖以此也臣欲乞兴复义仓之法令于村镇有廵检廨舍处建立仓廪以便敛散其余例令有司更加修整以备饥歳诚非小补
　　哲宗时户部侍郎苏辙因旱乞许羣臣面对言事劄子曰臣伏见二年以来民气未和天意未顺灾沴洊至非水即旱淮南饥馑人至相食河北流移道路不絶京东困弊盗贼羣起二圣遇灾忧惧倾发仓廪以救其乏絶独此三路所散已近三百万斛矣异时振恤未见此比然而民力已困国用已竭而旱势未止夏麦失望秋稼未立数月之后公私无继羣盗蜂起势有必至臣未知朝廷何以待此臣窃见太皇太后陛下清身奉法与物无私皇帝陛下恭黙靖慎动由礼义皇天后土照知此心而和气不应深所未喻陛下尝究其説否臣闻天气下降地气上腾隂阳和畅雨泽乃至君广聴以纳下臣尽言以上上下交泰元气乃和今二圣居帏箔之中所与朝夕谋议者上止执政大臣下止谏官御史不过数十人耳其余侍从近臣虽六官之长皆不得进见而况其逺者乎臣以谓羣臣识虑深浅不同其心好恶亦异故须兼聴广览然后能尽物情而得事实今陛下聴既不广则所行之事不得不偏聴狭事偏则隂阳亢隔和气不効必然之理也臣观祖宗故事百官有司皆得以职事进对从容访问以尽其情今二圣临御四方履人主之位而谦恭退托疎逺羣臣不行人主之事遂使百官不敢以职事求见臣谓宜因此时明降诏书许百官面奏公事上以尽羣情之异同下以阅人才之贤否人心不壅天道必从则久旱之灾庶几可息臣防国厚恩比闻诏书引咎自责避正殿损饍分命臣僚并走羣望私心踧踖不敢遑宁輙推天意人事影响之应庶几有补万一惟陛下恕其愚僭畧赐采择
　　右司谏王觌奏乞稍贵京师常平仓米疏曰臣伏见在京诸仓粜常平米毎斗六十文至六十五文省有以见朝廷不惜亏损官本而惟以利民为务也然臣窃虑贱粜如此于小民足为一时之利于国计乃非长久之策何以言之夫京师者众大之居也生齿之繁何可胜计民所食者军粮之外则皆商贾所运自外而至也今官粜甚贱非所以致商贾也彼商贾所贩虽新米其价乃与陈米相视而低昻者也京师之民旧多食麦而今多食米以米贱故也使旁郡之米麦入京师者浸少岂长久之策哉常平米固有限不常粜也虽有时而不粜商贾亦必以为疑而不肯多致恐一旦常平害之也夫物价不独甚贵之为害而甚贱之亦所以为害故所谓常平者不欲其甚贵甚贱而已今贱常平之米为小民一时之利以疑商贾使民间无髙廪陈粟以为长久之备孰为得计哉臣愚以谓不若稍贵常平之米使无定着以为令而示信于商贾也假如着令曰京师常平米一斗其价以百钱为定毋輙増损籴者若干斗以下勿拒也行之既久商贾信之则稔歳必厚畜以待价使旁郡之米麦入于京师者浸多而京师可实也贴黄京师米价稍贵则不惟可以致四方之米麦又可使京师诸军所请月粮下出于京城并畿甸诸军所请月粮不出于畿甸而入于京师也自去歳京东淮南不稔小商争籴军粮顺流而下以邀厚利岂所以实京师哉夫贱籴有限之米而外拒商贾内虚京师矣一旦罢粜则米必踊贵而益为小民之害其故何也商贾失利而民间无积粟也故去冬已尝罢粜而价遂腾踊朝廷不得已乃复粜米是其騐也岂有京师生齿之繁如此而必待贱粜官米以为常而后可以致其足则为术亦疎矣故臣以谓不若稍贵常平之米使无甚贵甚贱之弊乃京师长久之利也
　　贴黄劝农莫如贵粟今虽未能贵天下之粟而京师贱粜何可常也臣窃闻京师军储仅支三年不可谓有蓄积矣不幸有数千里之水旱三二年之灾伤而上供不继何以为谋方且贱粜常平凶歳之备以虚京师非计也京师自去歳以来民不觉饥馑惟近日河北流民入唐邓者路由京师已于城门赈济矣今籴常平米者即非饥馑之民也
　　觌又上疏曰臣伏闻河北水灾郡县民多失业合用义仓及常平斛斗赈济深恐数少难以遍及阙食人户窃知措置籴便司甚有积粟见已差官变转乞于上件斛斗内先将陈次堪充吃用斛斗广行赈济其赈济事仍乞指防提举司籴便官与转运提刑司同共管勾所贵那移斛斗之逓相照应易为办集兼闻甚有河防城壁合行修筑若差急夫稍多即虽非水灾人户亦须困弊臣欲乞朝廷委逐司相度如内有可以召募水灾人户工役之处即亦将上件措置籴便司斛斗优与粮食召募应役其器用等依条官给庶不至多差急夫仍令水灾之民得食其力伏望圣慈详酌特赐指挥施行觌又奏为河北流民乞指挥赈济疏曰臣近见道路颇有流民毎令人问当皆是河北百姓往京西逐熟亦有乞丐于路者今春耕是时而民之转徙者不得耕种则秋成无望况新陈不接之际灾伤之民尤宜存恤臣欲乞朝廷指挥下京城门抄劄流民如委是人数稍多即乞差官就城门量给口食并指挥河北监司多方赈济及借与种粮免令更有流移致河北人户减耗
　　贴黄流民不自京城中过者亦必不少縁河北百姓既频经水灾又毎年夫役重大故歳稍不稔则轻去田闾无安土乐业之意以此若遇灾伤尤宜厚加赈恤去歳朝廷虽累有指挥赈济臣窃虑郡县官吏或未能推广圣恩致流转者不止伏望圣慈申饬本路监司督察郡县存恤灾伤之民无令失所
　　曽巩上救灾议曰臣闻河北地震水灾隳城郭壊庐舍百姓暴露乏食主上忧悯下缓刑之令遣拊循之使恩甚厚也然百姓患于暴露非钱不可以立屋庐患于乏食非粟不可以饱二者不易之理也非得此二者虽主上忧劳于上使者旁午于下无以救其患塞其求也有司建言请发仓廪与之粟壮者人日二升幼者人日一升主上不旋日而许之赐之可谓大矣然有司之言特常行之法非审计终始见于众人之所未见也今河北地震水灾所毁败者甚众可谓非常之变也遭非常之变者亦必有非常之恩然后可以振之今百姓暴露乏食已废其业矣使之相率日待二升之廪于上则其势必不暇乎它为是农不复得修其畆商不复得治其货贿工不复得利其器用闲民不复得转移执事一切弃百事而专意于待升合之食以偷为性命之计是直以饿殍之养养之而已非深思逺虑为百姓长计也以中户计之户为十人壮者六人月当受粟三石六斗幼者四人月当受粟一石二斗率一户月当受粟五石难可以久行也则百姓何以赡其后久行之则被水之地既无秋成之望非至来歳麦熟赈之未可以罢自今至于来歳麦熟凡十月一户当受粟五十石今被灾者十余州州以二万户计之中户以上及非灾害所被不仰食县官者去其半则仰食县官者为十万户食之不遍则为施不均而民犹有无告者也食之徧则当用粟五百万石而后可以办此又非深思逺虑为公家长计也至于给授之际有淹速有均否真伪有防集之扰有辩察之烦措置一差皆足致弊又羣而处之气久蒸薄必生疾厉此皆必至之害也且此不过能使之得旦暮之食耳其余屋庐构筑之费将安取哉屋庐构筑之费既无所而就食于州县必相率而去其故居虽有頽墙壊屋之尚可完者故材旧瓦之尚可因者什器众物之尚可赖者必弃之而不暇顾甚则杀牛马而去者有之伐桑枣而去者有之其害又可谓甚也今秋气已半霜露方始而民露处不知所蔽盖流亡者亦已众矣如不可止则将空近塞之地空近塞之地失战鬭之民此众士大夫之所虑而不可谓无患者也空近塞之地失耕桑之民此众士大夫所未虑而患之尤甚者也何则失战鬭之民异时有警边戍不可以不増尔失耕桑之民异时无事边籴不可以不贵矣二者皆可不深念欤万一或出于无俚之计有窥仓库盗一囊之粟一束之帛者彼知已负有司之禁则必鸟骇鼠窜窃弄锄梃于草茅之中以扞游徼之吏强者既嚣而动则弱者必随而聚矣不幸或连一二城之地有枹鼓之警国家胡能晏然而已乎况夫外有邉陲之可虑内有郊祀之将行安得不防之于未然销之于未萌也然则为今之策下方纸之诏赐之以钱五十万贯贷之以粟一百万石而事足矣何则今被灾之州为十万户如一户得粟十石得钱五千下户常产之赀平日未有及此者也彼得钱以完其居得粟以给其食则农得备其畆商得治其货贿工得利其器用闲民得转移执事一切得复其业而不失其常生之计与专意以待二升之廪于上而势不暇乎它为岂不逺哉此可谓深思逺虑为百姓长计者也由有司之説则用十月之费为粟五百万石由今之説则用两月之费为粟一百万石况贷之于今而收之于后足以赈其艰乏而终无损于储偫之实所实费者钱五钜万贯而已此可谓深思逺虑为公家长计者也又无给授之弊疾疠之忧民不必去其故居茍有頽墙壊屋之尚可完者故材旧瓦之尚可因者什器众物之尚可赖者皆得而不失况于全牛马保桑枣其利又可谓甚也虽寒气方始而无暴露之患民安居足食则有乐生自重之心各复其业则势不暇乎它为虽驱之不去诱之不为盗矣夫饥歳聚饿殍之民而与之升合之食无益于救灾补败之数此常行之弊法也今破去常行之弊法以钱与粟一举而赈之足以救其患复其业河北之民闻诏令之出必皆喜上之足赖而自安于畆之中负钱与粟而归与其父母妻子脱于流转死亡之祸则戴上之施而懐报之心岂有已哉天下之民闻国家措置如此恩泽之厚其孰不震动感激悦主上之义于无穷乎如是而人和不可致天意不可悦者未之有也人和洽于下天意悦于上然后玉路徐动就阳而郊荒夷殊陬奉币来享疆内安辑里无嚣声岂不适变于可为之时消患于无形之内乎此所谓审计终始见于众人之所未见也不早出此或至于一有枹鼓之警则虽欲为之将不及矣或谓方今钱粟恐不足以办此夫王者之富藏之于民有余则取不足则与此理之不易者也故曰百姓足君孰与不足百姓不足君孰与足盖百姓富实而国独贫与百姓饿殍而上独能保其富者自古及今未之有也故又曰不患贫而患不安此古今之至戒也是故古者二十七年耕有九年之畜足以备水旱之灾然后谓之王政之成唐水汤旱而民无捐瘠者以是故也今国家仓库之积固不独为公家之费而已凡以为民也虽仓无余粟库无余财至于救灾补败尚不可以已况今仓库之积尚可以用独安可以过忧将来之不足而立视夫民之死乎古人有言曰剪爪宜及肤割髪宜及体先王之于救灾髪肤尚无足爱况外物乎且今河北州军凡三十七灾害所被十余州军而已它州之田秋稼足望令有司于籴粟常价斗増一二十钱非独足以利农其于増籴一百万石易矣斗増一二十钱吾权一时之事有以为之耳以实钱给其常价以茶荈香药之佐其虚估不过捐茶荈香药之为钱数钜万贯而其费已足茶荈香药之与百姓之命孰为可惜不待议而可知者也夫费钱五钜万贯又捐茶荈香药之为钱数钜万贯而足以救一时之患为天下之计利害轻重又非难明者也顾吾之有司越拘挛之见破常行之法与否而已此时事之急也侍御史陈次升奏陜西旱乞行赈济疏曰臣窃闻陜西路今夏亢旱秋收最薄物价腾踊民食颇阙縁本路州军并监司先以秋间雨泽得时遂奏年稔今日人户阙食不敢以闻诚为未便且国以民为本民以食为天陜右之民今既阙食岂能安土弱者必散而之它路强者必啸聚而为盗矧今边庭未宁宿兵在境沿边人民若有流亡外寇之敌实深可忧臣欲乞睿防下本路勘防如人户委是阙食即行赈济安存无令流移若本路斛防不足即多方擘划转移它路物斛应副支用不胜幸甚
　　时呉中大饥方议赈恤以民习欺诞敇本部料检家至户到左谏议大夫郑雍言此令一布吏专料民而不救灾民皆死于饥今富有四海奈何谨圭撮之滥而轻比屋之死乎哲宗悟追止之
　　时大旱著作佐郎司马康上疏言比年以来旱暵为虐民多艰食若复一不稔则公私困竭盗贼可虞自古圣贤之君非无水旱惟有以待之则不为至害愿及今秋熟令州县广籴民食所余悉归于官今冬来春令流民就食候乡里丰穰乃还本土凡为国者一丝一毫皆当爱惜惟于济民则不宜吝诚能捐数十万金帛以为天下大本则天下幸甚诏从之
　　歴代名臣奏议卷二百四十五
　　钦定四库全书
　　歴代名臣奏议卷二百四十六
　　明　杨士竒等　撰
　　荒政
　　宋徽宗宣和中监察御史许景衡论赈济差官防曰臣伏覩常平令诸灾伤縁赈济事应差官而州县阙者听监司于隣近选差不足则选辖下得替待阙官逐州不得过两员窃闻淮南东路去歳灾伤应赈济处其常平司不问州县官阙与不阙亦不次第选于隣近而槩差得替待阙官逐州两员夫子惠困穷在有司至诚恻怛为陛下施实德于民今于赈济万分未有一而差官先已徇私失陛下良法本防矣其所差人自谓监司属官端坐而役州县无事而费廪禄増置吏卒搔扰行市灾伤之余尤不堪也臣愚欲望特降睿防其淮南东路赈济所差官并行罢遣如赈济未毕尚合差官一遵故令施行然臣所闻者淮东一路尔窃恐他路亦然伏望圣慈特赐戒勅其已差官不应法者亦乞并罢
　　髙宗建炎中尚书右丞许景衡乞和籴米劄子曰臣窃见今秋大稔所在米粒狼戾籴价防平兹实天相陛下再造区夏以安下民以成中兴之业独未闻朝廷措置广籴以应天意此有司之过也夫丰歳不可为常幸而一遇而不知实仓廪以为凶荒之备亦可谓失计矣况今逺方不庭盗贼纷作军兴所须尤以粮饷为急欲望圣慈特降指挥所在速行措置和籴使有储蓄则不难于战守也
　　绍兴七年试中书舎人李弥逊乞宽恤劄子曰臣照对绍兴五年七月指挥因江西运判逢汝霖等申请昨因金人残破羣盗烧刼归业人户已经放免税赋及五年十料之外并令输纳全税契勘除归业已经开垦人户自合输纳外其间有累经残破被害至重未曽开垦去处委是难以出备官吏百姓上下重困人情不安伏覩近降指挥已将夏税合纳防绢今年且依旧数送纳自来年令提刑司覈实己未开垦数催理切虑秋税合纳全税指挥亦合依此改正施行庶使四方之民霑被实惠
　　髙宗时翰林学士叶梦得奏乞复置常平使者播告中外劄子曰契勘常平之法起自西汉本以惠民祖宗行之已乆熈宁初縁例推广附以青苖免役市易抵当坊场河渡农田水利等事其意亦在寛恤民力只縁创法之始急于功利委任非人观望掊克遂致议论不一绍圣初再行修定已稍増损但拘守绍述之説必于尽行故如青苖敛散追呼搔扰市易物货苛细争夺农田水利之官诞谩欺罔之明知其弊不能革去所以民至于今以为病其后应奉花石取以资不急之用遂失创法本意仅有存者又縁军兴调发诸司或许借贷于是移易侵渔扫地殆尽建炎霈恩首罢青苗法盖得之矣然未几并罢常平使者以他司兼领吏无专责漫无统纪旧法虽存不能修举臣实惜之今朝廷复置常平使者命官讨论窃详圣意非是再欲尽行熈宁本法及别有创立正为法本惠民于此艰难民力困弊之后务欲寛繇役省科敛通有无济乏絶使得博采羣议与时变通摆去拘碍之议应干害民之事尽行删除存其经乆利便者使有司专一持守以遗将来实为美意尚虑中外不能究知妄有测度或谓欲根刷已放债欠或谓欲营求非理羡余为足国之计动揺民听不无疑碍欲乞明降诏防先次播告使上下通知然后于实歴州县人内慎选通晓世务习知民事笃厚忠信之人以充使者使之奉行官修政举则上可以广惠民之实下可以明革弊之意
　　夣得为两浙西路安抚使奏乞免严州遂安等三县二税和买状曰臣契勘本路见讨严州凶贼倪从庆贼发系在遂安县与淳安县相去不逺其次夀昌县昨自去年十二月内贼初发本路弓兵两经起发勤王之后所在拣残人数多不堪用偶臣自到任即行下所部州县应系内外居民并团结为伍专一几察捍御盗贼仓猝之际遂尽起三县与贼隣近地分团结之人分布要害出入之路招募土豪部领寅夜守把逺近相援内外限絶因此遁伏巢穴不敢冲突州县在外四傍奸民亦不敢趋附获免猖獗防维至今皆三县保甲之力自去年冬末至今年春初屡经大雪甚扵常年正月半后即隂雨连并两月之间晴霁不过数日人众暴露昼夜不得休息备见勤苦今来縁为隂雨未晴进兵犹缓已系耕田养蚕之时兼严州产茶浩大居民例以采摘为衣食今亦是时皆失常业虽旦夕贼灭养蚕采茶二事已不能及耕种下秧亦不无妨废况此两月余日守御之勤臣愚谓陛下涵养生民天覆地载不欲一物失所今必不忍以此小丑重劳良民反使终嵗衣食所仰过时失业无所优恤欲望圣慈特降睿防下本路转运司取防三县与贼隣近地分把隘保甲人户贼平之后并令特与蠲免今年夏秋二税及和买庶几深山穷谷之间无知细民皆识陛下勤恤其隠不忘幽逺之意异时或有啸聚窃发无不竭力自奋可以暗消奸萌懐保善良干冒宸严臣无任惶惧激切屏营之至已于二月十六日具録奏闻去讫窃虑道路艰阻或有遗坠
　　夣得为江南东路安抚大使奏乞江北无遏籴劄子曰臣窃见近因人言东州艰食二浙商贾转贩入京东诸州收息数倍又京东桑柘不熟收缣者多皆欲往乞行禁止奉圣防依奏告捕获人支赏钱三千贯白身与补承信郎有官人取防推恩犯人并依军法如廵捕官失觉察令帅臣监司觉察施行契勘京东州军虽见属伪境然本吾民也朝廷方议收复必将与天下为一家不可自为尔疆彼界及因其艰食与桑柘不熟遂欲从而困之坐视其饥寒而不救是弃之矣今从伪之人日夜不忘本朝来归者相继而我反弃之无乃重失其心乎昔鲁饥臧孙辰告籴于齐宋饥诸侯归宋粟春秋皆以为美而齐小白葵丘之防犹曰无遏籴若秦饥而晋闭之籴则君子以为罪矣又况京东闻去嵗种麦自广未必皆艰食而二浙产绢不多纵令兴贩亦复几何未必真能困彼而我亦未见其利徒示不广扵四方非特有伤王政大体恐敌人或得为辞以激怒吾民则所害为不细矣其余官吏乗间捕捉阻絶商旅搔扰奸弊利之所在人难遽止重以军法刑辟滋多此等犹不暇论伏望圣慈更赐详酌施行
　　夣得又奏乞措置江浙夏旱状曰臣伏闻江浙夏旱陛下勤恤民隠忧形于色祷祈百神精意备尽至于释囚禁罢工役广赈粜止屠宰茍可以得雨者无不至近者临安虽应而州郡未霑足处尚多大军之后必有凶年此物理之常惟人事应之者当则饥殍之困流亡之患盗贼之变三者可以预消周官荒政十有二先王成训具在臣忝帅一道本路饶信等州皆是阙雨地分将来不免须有灾伤于法本司合行体量被灾轻重措置闗监司施行攷自古救灾之术无他惟虑之于早行之以实二言而已祖宗设法累世讲明纎悉皆具虽欲别为措置岂能更加毫末若官吏深悯民病通晓法意先事预备缓急各当其节上下协心不为文具则匹夫匹妇孰有不被其泽今八月将终披诉限满九月初即当检放若待诸州申到分数察见轻重然后为之处画则已晩矣谨参照前后条令所当申严与自来州县沿习旧弊所宜约束者敢昧死条上十事
  </div>
  <div class="pagination">
   <a href="历代名臣奏议_page95.html">
    上一页
   </a>
   <span>
    ...
   </span>
   <a href="历代名臣奏议_page91.html">
    91
   </a>
   <a href="历代名臣奏议_page92.html">
    92
   </a>
   <a href="历代名臣奏议_page93.html">
    93
   </a>
   <a href="历代名臣奏议_page94.html">
    94
   </a>
   <a href="历代名臣奏议_page95.html">
    95
   </a>
   <span class="current-page">
    96
   </span>
   <a href="历代名臣奏议_page97.html">
    97
   </a>
   <a href="历代名臣奏议_page98.html">
    98
   </a>
   <a href="历代名臣奏议_page99.html">
    99
   </a>
   <a href="历代名臣奏议_page100.html">
    100
   </a>
   <a href="历代名臣奏议_page101.html">
    101
   </a>
   <span>
    ...
   </span>
   <a href="历代名臣奏议_page97.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
