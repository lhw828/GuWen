<!DOCTYPE html>
<html>
<head>
    <meta charset="UTF-8">
    <title>太宗文皇帝圣训 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太宗文皇帝圣训 - 第 4 页/共 6 页</h1>
    <div class="content">　　己巳
　　上谕朝鲜国曰朕亲统大军来此原非好用兵戈利兹疆土也朕与尔国壤地相接从无嫌隙向欲常相和好柰尔国君臣不愿己未岁助明害我兴兵搆怨其端自尔国发之当时犹念大义姑为容隐未遽加兵及既得辽东之后属我版图尔国又招诱我辽民而献之明国复容匿明人居于尔地给以粮饷协谋图我朕是以怒而兴师有丁卯年之役也朕犹念邻国之谊兵不深入结好而归此岂尔兵将之力能退我师哉盖朕悯民命之伤残念交邻之大义欲仍敦和好故撤师耳迩来十年之间尔国君臣纳我叛亡盗我物产明之孔耿二将来归尔又兴兵截战我兵往援尔以鎗礮拒敌战争又自尔启之又明欲侵我索船于尔尔即与之及朕取船征明尔辄不肯发尔居两国之间若皆不与犹可也乃与明而不与我岂非助明而图我乎且我国使臣不令接见所遗之书又不开视悖慢无礼又自尔行之今尔主又与平安道洪观察使密书其言皆欲与朕弃盟修怨启衅寻仇朕因是特起义兵声罪致讨原非欲加害尔等也亦尔之君臣贻祸于尔等耳尔等但安居乐业愼毋轻动如妄自窜走恐遇我兵见害凡拒敌者必诛奔逃者则俘之倾心归顺者秋毫无犯更加恩养谕尔有众咸使闻知








　　大清太宗应天兴国徳彰武寛温仁圣睿孝敬敏昭定隆道显功文皇帝圣训卷三
　　钦定四库全书
　　大清太宗应天兴国徳彰武寛温仁圣睿孝敬敏昭定隆道显功文皇帝圣训卷四
　　求贤
　　天聪九年乙亥二月壬午
　　上谕曰朕惟图治以人才为夲人臣以荐贤为要尔满汉防古各官果有深知灼见之人即当悉行荐举所举之人无论旧归新附及已仕未仕但有居心公正克胜任使者即呈送吏部有通晓文艺居心公正足备任使者即呈送礼部该部贝勒奏闻朕将量才录用天下才全徳备之人实不易得但能公忠任事者其速行荐举崇徳六年辛巳六月辛亥内三院大学士范文程希福刚林等奏请于满汉防古内考取生员举人
　　上从容谕曰忠经有云在官惟明涖事惟平立身惟清听不可以不聪视不可以不明清则无欲平则无曲明能正俗聪则审于事明则辨于理尔等当善体此言从公考校
　　求言
　　天聪三年己巳六月乙丑
　　上谕诸贝勒大臣曰战争者生民之危事太平者国家之祯祥从前遣白喇嘛向明议和明之君臣若听朕言克成和好共享太平则我国满汉防古人等当采参开矿与之交易若彼不愿太平而乐于用兵不与我国议和以通交易则我国所少者不过縀帛等物耳我国果竭力耕织以裕衣食之源即不得縀帛等物亦何伤哉我屡欲和而彼不从我岂可坐待定当整旅西征师行时勿似曩日以我兵独往当令防古科尔沁喀尔喀扎鲁特敖汉柰曼诸国合师并举夫师徒既众供亿浩繁陆运糗粮恐不能给必得轻舟挽载至河西西宁堡方无遗误宜预采取木植广造舟楫以备军行之用此朕意也但一人所见未必悉协于众询谋佥同乃克有济满汉防古中有谋畧素裕可禆益军政者各以所见入告朕将择而用之
　　天聪五年辛未三月乙亥
　　上以书三函遣巴克什等一与两大贝勒一
　　谕议政十贝勒一
　　谕八大臣与两大贝勒书曰兄等众共定防推戴眇躬六年以来无日不兢兢业业期上继前业下协民情顷闻国人或有怨言岂无所阙失而致然乎其所以然者必因审理刑狱以致怨讟滋多此其咎或亦在予乎第已有过何能自知旁观者必明将刑罚不平与贪黩货色与荒于佚乐以致怠惰与抑赏功不明有所偏私与夫此大业非予躬所能自致也乃我
　　皇考太祖皇帝艰难缔造之基我等克纉前绪祗承罔坠皇考神灵亦为欣慰即
　　上天亦加眷佑傥有陨越则
　　皇考神灵不无怨恫即
　　上天亦加谴责矣古人有言同舟共济济则均享其福不济则均受其害我诸兄勿以予故而或面从予有失不妨尽言直谏若言不见纳方可弃予而不言今六年以来未闻诸兄一言献纳予何由而知其失乎我两兄试熟思之有当为予言者宜即言之国家有大事宜整顿者务宜整饬更新共知遵守否则恐我之法纪不明矣
　　谕十贝勒书曰我
　　皇考太祖神灵天纵抚服诸国以贻后人尔诸弟侄推戴朕躬奉我
　　皇考太祖鸿绪嗣登君位六年于兹未闻尔等一言规朕之过岂以朕为不可与言者乎朕思尔等未尝有竭忠尽言以致摈弃者是朕未尝不乐闻已过也今闻国人皆有怨言此岂无所阙失而然所以然者总因审理刑狱以致多怨耳或有乖国法审断不公与抑朕躬耽于佚乐与黩于财货与朕孑然独处不自知其非尔等旁观者明于上下诸人之过必皆见之知而不言以期为治难矣此后凡有所见即宜直言朕与诸贝勒之过愆以及百姓之疾苦各据所知一一指陈无有所惧而黙黙也尔诸贝勒有宜公言于朝者会议以闻至国家法纪臣民遵守务期至当有宜更改者作何更改即各以所见敷奏焉
　　谕八大臣曰尔八大臣皆由众人之中擢居要职与于诸贝勒之列共参国政原为朕与诸贝勒有过令尔规谏庶于国计民生有所禆益今闻国人皆有怨言其怨者总因审理刑狱致有繁言也朕独居于内惟与尔等相接惟与尔等共议外事何由而知尔等入则賛襄庙谟出则办理国事上下中外一切事宜未有不知者从前尔等逡巡缄黙或恐言之而获咎且恐未必见从试思前此以谏诤之故而罢斥者为谁谴责者为谁若朕之虚怀听纳尔等固共见矣尔等容黙之习断宜省改况
　　上天垂佑正在此时若不及时敷奏见之施行朕于尔等更何赖焉嗣后有应为朕言者其悉心陈论朕与诸贝勒及执法诸臣有所阙失随时改正国家法纪有应更改者作何更改朕不难听从凡一切政事尔等以公忠体国之心旦夕不忘则治化日隆尔等亦名垂后世矣天聪六年壬申二月甲戌副将高鸿中上疏条奏
　　上曰上书陈言所以广朕耳目指陈时政得失也朕方事求言何可禁止然疏中所奏多援引古人过失彼不读书不悉其行事遂多以前人为剌谬矣今巴克什等日侍左右当时以此等事启我毋妄议前人所行为非也昔元成吉思皇帝之子察罕代以锯刀削柽柳为鞭遂曰我国固父皇所定此柽柳为鞭乃我所手剙也其臣俄齐尔塞臣曰非先帝鸠工以制此刀则此柽柳岂能以指削以齿齧邪凡此大业国土人民一切诸务皆先帝所崛起而创立者乃不以为意而自作聪明是贻讥于万世也似此绳愆纠缪方见忠诚尔等宜详念之
　　天聪七年癸酉六月丁亥
　　上谕曰朕虚怀听览乐闻谠言如朕所行未协乎义宜直言勿讳政事或有愆忘宜开陈无隐或六部事有不公诸臣奸伪贪邪宜直行纠劾即诸臣或有艰苦之情亦宜据实奏闻茍不务直言而徒逺引曲喻自为身谋纷然陈奏不惟朕难于观览即于尔等亦无裨益嗣后凡有建白惟当直陈如心有独得不妨就所创获入献嘉谋若勦袭故闻以为陈奏何益于事邪
　　天聪八年甲戌十二月丙午朱延庆疏荐陈极新申朝纪
　　上览疏毕召延庆及所举二人至
　　谕延庆曰尔所奏甚善人臣进言正当如此若徒摭拾古事陈奏其所称说皆无济于实用何足取乎大凡建言之人果有所见必实指曰某也贤某也不肖于执政诸大臣必实指曰某大臣能称厥职某大臣惟利是图某徇庇所私之人某倾害所恶之人务直指其名无事朦混即朕躬或有过失亦必实指其事入告斯为无欺无隐之道耳至在廷诸臣于贤才皆得荐举毋曰贤才已如此众多上犹不以为足而求之不已也若尔等所举之人或变其初心后为不善亦彼自为不善耳于举者何与今朕将录用尔三人并欲使大小臣工明知朕意焉
　　崇徳元年丙子五月丁巳
　　上谕都察院诸臣曰尔等身任宪臣职司谏诤朕躬有过或奢侈无度或误谴功臣或逸乐游畋不理政务或荒耽酒色不勤国事或废弃忠良信任奸佞及陟有罪黜有功俱当直谏无隐至于诸王贝勒大臣如有荒废职业贪酒色好逸乐或朝会不敬冠服违式及欲适已意托病偷安而不朝参入署者该礼部稽察若礼部徇情容隐尔等即应察奏或六部断事偏谬及事未审结诳奏已结者尔等亦稽察奏闻凡人在部控告该部王及承政未经审结又赴告于尔衙门者尔等公议当奏者奏不当奏者公议逐之明国陋规都察院衙门亦通行贿赂之所尔等当互相防检有即据实奏闻若以私讐诬劾朕察出定加以罪其余章奏所言是朕即从之所言非亦不加罪必不令被劾者与尔面质也尔等亦何惮而不直陈乎至于无职庶人礼节错误不必指奏我国初兴制度多未嫺习尔等敎诫而寛释之可也
　　六月戊子
　　上御清宁宫都察院承政阿什达尔汉等奏称有一仆告
　　主审实将原告拨与他人为奴
　　上曰此等事固应奏闻但尔等大臣不惟如此小事应奏今后虽朕有过失及亲王郡王以下众官员内有行事乖张欺压小民怠政坏法等罪俱当陈奏民人内有自谓前知祸福及师巫邪术左道惑众之人俱当即行奏闻若止奏在下细民之事将在上之人之事匿不奏闻非忠直之道也又
　　谕曰凡人果能正直以行虽
　　上天鬼神尚不能摇动人主可得而夺之乎古云以忠直行之气数不能挠世变不能迁此之谓也
　　崇徳七年壬午七月庚午
　　上召诸王贝勒贝子公固山额真议政大臣等入清宁宫谕曰朕观尔等所行于国家政事皆不肯身任效力每谓国家之事于已无渉因循推托专委之朕似此不殚竭心力独不畏
　　天乎不勤政亊之人
　　上天岂佑之乎朕常戒尔等不尽心政事者惟恐尔等失为臣之道而召
　　天谴也从前怠于政事而失臣道者
　　上天谴罚尔等已悉见之矣若勤于政事而尽臣道则必防
　　上天恩佑政举而身荣其理讵不彰明较着乎今征战之事朕不具论但思尔诸王贝勒贝子公大臣等每率所属大小将士出兵于外其人之贤否必已熟悉则某人贤某人不肖何不据实奏闻邪若不奏闻朕何由知之加以黜陟也缅想
　　皇考太祖时苏完蜚英东扎尔固齐见人之不善必先自斥责而后劾之见人之善必先自奬励而后举之其被劾者无怨言被举者亦无骄色朕今并未见尔等以善恶实奏似斯人之公直也
　　辑人心
　　崇徳七年壬午五月癸酉
　　上御崇政殿命擒获明总督洪承畴总兵祖大寿副将祖
　　泽逺等朝见洪承畴叩首请罪
　　上谕曰彼时与我军交战各为其主朕岂介意朕所以宥尔者以击败十三万兵与得松锦诸城皆天也天道好生善养人者斯合天道朕故推恩活尔尔但念朕抚育之恩尽心图报从前情罪悉予寛释昔阵前所获张春亦曾养之彼不能为明死节又不能效力事朕一无所成而死尔愼勿如彼之所为也祖大寿叩首请罪
　　上谕曰尔之背我一则为尔主一则为尔妻子宗族耳然得汝而不加诛之意朕懐之久矣朕常语内院诸臣曰祖大寿必不能死后来被困仍当俯首来降朕则始终待以不死也往事已不可追此后当竭尽尔力以事朕则善矣祖泽逺叩首请罪
　　上谕曰尔乃志量浅之人所以不复来归者亦视主将祖大寿耳昔朕往视杏山尔不但不肯开门迎降乃明知是朕而特发火礮岂非背恩之大者乎尔举礮能伤防人邪无论尔小城士卒无多即洪承畴以十三万兵屡举火礮所伤亦复有防朕因尔背恩太甚故言及此朕见人之过即明言晓谕断不念其旧恶事后复加推求岂但待尔如此即尊于尔之祖大寿尚且畱养况尔小人何足加诛尔年方少壮自后凡遇战阵奋发效力可也
　　恤民
　　天聪元年丁卯六月戊午
　　上谕曰各旗所属之人勤惰不齐贫富亦异夫务农积贮为足食之夲而有无相恤实弭盗之原尔诸大臣务加详察若力不能耕种而无粮赡养者有兄弟则令与兄弟相依无兄弟则令牛彔下殷实有粮者养之其为诸贝勒素知才能之人有不能耕种而无粮赡养者须详察其情告知诸贝勒设法赡养毋俾失所时国中大饥
　　盗贼繁兴诸臣奏请按律严惩
　　上恻然谕曰今岁国中因年饥乏食致民不得已而为盗耳缉获者鞭而释之可也遂下令是岁谳狱姑从寛典
　　仍大发帑金散赈饥民
　　天聪二年戊辰三月戊子
　　上谕曰国家疆域日开首重生聚国中有贫乏无妻室者可给资令其婚娶于是发帑金分赐无妻室之人
　　天聪七年癸酉正月庚子
　　上谕各牛彔额眞曰田畴庐舍民生攸赖劝农讲武国之大经尔等宜各往该管屯地详加体察不可以部务推诿若有二三牛彔同居一堡者着于各田地附近之处大筑墙垣散建房屋以居之迁移之时宜听其便至于树艺之法洼地当种粱稗高田随地所宜种之地瘠须加培壅耕牛须善饲养尔等俱一一严饬如贫民无牛者付有力之家代种一切徭役宜派有力者勿得累及贫民如此方称牛彔额眞之职若以贫民为可虐滥行役使惟尔等子弟徇庇免其差徭则设尔牛彔额真何益邪至所居有卑湿者宜令迁移若惮于迁移以致伤稼害畜俱尔等牛彔额眞是问方今疆土日辟凡田地有不堪种者尽可更换许诉部臣换给如给地之时尔牛彔额眞章京自占近便沃壤将逺瘠之地分给贫人许贫人陈诉再尔等于该管之地各宜督率所属长幼于春夏秋三时勤于习射朕不时遣部臣往察如有不能射者必治牛彔额眞之罪此系我国制胜之技何可不努力学习邪
　　崇徳二年丁丑二月癸巳
　　上谕户部曰朕闻巨家富室有积储者多期望谷价腾贵以便乘时射利此非忧国之善实贪吝之匪人也此等匪人自谓人莫已知殊不知众谁汝掩必至败露向者因国赋不充已令八家各输藏谷或散赈或粜卖今八家有粮者无论多寡尽令发卖伊等何不念及于此今后凡有藏谷者俱着发卖若强伊等输助或不乐从今令伊等得价贸易而或不听从是显违国家之令可乎
　　崇徳五年庚辰闰正月癸未
　　上谕各固山额眞曰今遣尔等往各处地方稽察穷民审理寃狱尔等湏各亲至所属屯堡巡行料理毋使民间寃抑不得上闻
　　崇徳八年癸未六月乙酉
　　上幸御马厰见部臣役遣民夫修治道路不分高下皆增
　　土培高
　　谕诸臣曰国有差徭民力疲敝皆由工部所致如修治道涂不过损高就下取其平坦而已乃不论高下概行培筑重困民力甚为扰累至于民房稠密之处不即量行拆毁布置均匀乃止揭取数椽而置之小民何以安居尔等其详加查究
　　劝农
　　天聪九年乙亥三月戊辰
　　上集诸臣于朝
　　谕之曰朕昨出见民间耕种愆期盖因牛彔章京有事城工欲先时告竣故额外派夫致误耕作筑城固为正务然田地荒芜民食何赖嗣后有滥役民夫致妨农务者该管牛彔章京等俱治罪
　　崇徳二年丁丑二月癸巳
　　上谕户部曰昨岁春寒耕种失时以致乏谷今岁虽复春寒然三阳伊始农时不可失也宜早勤播种而加耘治焉夫耕耘及时则稼无灾伤可望有秋若播种后时耘治无及或被虫灾或逄水涝谷何由登乎凡播谷必相其土宜土燥则种黍谷土湿则种秫稗各屯堡拨什库无论逺近皆宜勤督耕耘若不时加督率致废农事者罪之
　　崇徳七年壬午六月癸卯
　　上召大学士范文程刚林学士罗硕曰
　　太祖时凡遇行兵巡幸军士有践踏田禾者重则射之轻则鞭之处分严明所以重农事也近来诸王贝勒行兵出猎见有践踏田禾者亦曾察出定罪否何并无一究治者邪若果有之朕何未之闻邪朕前往牧马之所见内大臣塔瞻等践踏田禾已夺取其矢交与兵部究治矣至于出兵有功有罪官员应令其在盛京候定功罪若其余闲散官员即当令其各往夲牛彔屯庄查勘田土锄垦与否如有弃而未锄者可拨工助之五谷乃万民之命所闗何得兀然闲坐畧不介意也其所定出兵官员功罪伊等心服则已若有屈抑即以奏闻
　　兴文敎
　　天聪三年己巳四月丙戌
　　上命儒臣分为两直巴克什达海同笔帖式刚林苏开顾尔马浑托布戚等四人翻译汉字书籍巴克什库尔纒同笔帖式吴巴什查素喀胡球詹霸等四人记注夲朝政事以昭信史
　　八月乙亥
　　上谕曰自古国家文武并用以武功戡祸乱以文敎佐太平朕今欲振兴文治于生员中考取其文艺明通者优奬之以昭作人之典诸贝勒府以下及满汉防古家所有生员俱令考试各家主毋得阻挠有考中者仍以别丁偿之
　　天聪五年辛未闰十一月庚子
　　上谕曰朕令诸贝勒大臣子弟读书所以使之习于学问讲明义理忠君亲上实有赖焉闻诸贝勒大臣有溺爱子弟不令就学者得毋谓我国虽不读书亦未尝误事与独不思昔我兵之弃滦州皆由永平驻守贝勒失于救援遂致永平遵化迁安等城相继而弃岂非未尝学问不明理义之故乎今我兵围明大凌河城经四越月人皆相食犹以死守虽援兵尽败凌河已降而锦州松山杏山犹不忍委弃而去者岂非读书明道理为朝廷尽忠之故乎自今凡子弟十五岁以下八岁以上者俱令读书如有不愿敎子读书者自行启奏若尔等溺爱如此朕亦不令尔身披甲出征听尔任意自适于尔心安乎其咸体朕意毋忽
　　天聪六年壬申三月戊戌
　　上谕巴克什达海曰国书十二头字向无圈上下字雷同无别幼学习之遇书中寻常语言视其文义易于通晓若至人名地名必致错误尔可酌加圈以分析之则音义明晓于字学更有禆益矣
　　天聪七年癸酉十月己巳
　　上谕文馆儒臣曰昔
</div>
    <div class="pagination">
<a href="太宗文皇帝圣训_page3.html">上一页</a><a href="太宗文皇帝圣训.html">1</a><a href="太宗文皇帝圣训_page2.html">2</a><a href="太宗文皇帝圣训_page3.html">3</a><span class="current-page">4</span><a href="太宗文皇帝圣训_page5.html">5</a><a href="太宗文皇帝圣训_page6.html">6</a><a href="太宗文皇帝圣训_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
