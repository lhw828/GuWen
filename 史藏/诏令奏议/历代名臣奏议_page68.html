<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 68 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 68 页/共 136 页
  </h1>
  <div class="content">
   夬又弹蔡京防曰臣伏覩朝廷罢黜方天若事命下之日士论忻快盖天若之凶邪人情共恶众见其已废复用窃疑之忽闻新命大慰舆望然臣切闻翰林学士承旨蔡京自天若为布衣收寘门下赖其倾险以为腹心踪迹诡秘未可遽论而其稍可见者昨因周穜与天若私论邹浩事穜以为难天若非之遂以语京京遽以闻由是穜等得罪自尔附会之人肆为攻讦立起犴狱多斥善士天下寃之皆京与天若为之也且浩之言事既为众所取而京职在献替自当采摭公言闻于朝廷请贷其罪既不能然反与天若互为表里力肆倾陷以快私意盖穜初与京善其后稍异故私欲报之臣窃谓京之为人尝如此今乃职据要近冠于从官此忠邪之所未判清论之所未平也按京外寛内深邪谄以合小人之情今其党与助为游说欲掩其罪最为难察臣骤防朝廷擢居言路闻于舆议参考得实不敢循黙以避怨谤伏望朝廷洞察京之奸邪不可尚留左右早赐斥逐以慰中外天下之望不胜幸甚
　　夬又论蔡京防曰臣近论奏蔡京事虽得于风闻未究实状然访之外议人人皆同乆而弥彰按京之倾邪与卞不殊臣今所言为兆而已然已见其难行若朝廷国史大典欲使成书非臣所预而臣特论其人物邪正不可先差扰数日而办及绍圣讲复免役复预讨论又昨卞在朝与京表里相济而今或谓趋向不同此尤可怪盖其为人反复趋利颇为难察复善权数以倾陷言官自顷议者敢有论列即被排逐此天下之所共知也一起犴狱诬陷非辜其事不一伏望圣慈博加采访以辨忠邪天下幸甚
　　夬又论三省不疾速进呈言蔡京章防状曰臣自今夏以来弹奏蔡京奸恶更渉寒暑章防累上又闻台谏臣寮相继各有弹劾文字今防陛下洞察其情以章付外而三省大臣或隂相交结或私懐畏避并不疾速进呈取旨谪降使国之典刑防废不用外议讻讻不可具述伏望圣慈特赐诏问三省顾望之意仍乞以臣前后所奏速赐施行
　　夬又弹蔡京疏曰臣伏见新除端明殿学士知永兴军蔡京性资凶邪心术倾险多罪着闻中外哗沸而况私交宫省之臣宻伺人主动静与古奸臣异世同恶今朝廷宠以秘殿之华资付以咸秦之方面尚敢不体至恩偃然自肆遽请祠宫情渉怨望人臣凶横有至于此理无可恕伏望圣慈特赐睿防检臣前后所奏施行贴黄臣自夏以来累具弹奏蔡京奸恶兼前后臣寮皆有弹劾今来京以无罪而去则是朝廷全废典刑不唯士论未快而使天下奸恶无所忌惮非国之福伏望圣慈详酌速赐施行
　　夬又论蔡京疏曰臣勘会蔡京奸恶不可具述除前后弹奏外伏覩先朝降旨于资善堂书写五朝寳训所降指挥止令差使臣二人而京却请乞殿阁内臣一员又差入内供奉官等二人后来朝旨已罢所指差文臣而所差内臣不罢盖京自来宻交近侍之臣使之刺探起居为臣之奸无大于此京以侍从之贵而于内臣虽高品黄门之无不曲加礼敬卑污庸俗不可具道素喜翰墨好施予无问高下多以书礼问遗结其驩心积有年矣兹事中外之所共闻大为清论所鄙而京不顾防耻安而行之尤善秘其迹故议者不能斥论然臣有说于此按京奸邪隂险众所同恶而左右之臣辄有誉其所长讳其所短者则其交结无疑不必得其迹而后可知也又京之徒毎言于人云彼善结宫贵之欢外庭论议必不能动盖自恃左右之助以恐动言者兹尤可鄙今虽闻已补外而不缘罪去舆论甚欝伏望圣慈特降睿旨检会臣累奏前后臣寮所上章防及今来事理重行贬窜以为天下后世奸臣之戒
　　夬又论蔡京疏曰臣近甞具奏言文及甫书及究问所狱事今闻陈瓘辞免防命文字所言蔡京罪恶疏内一事京亲写奏劄乞诛灭刘挚等宗族赖哲宗仁圣不行其请臣窃惟哲宗皇帝临御天下十有六年自即阼以来赦过宥罪与民更始向有朝士之子语言不顺有司用法将寘极典而哲宗亲为辨明贷其罪一方水旱忧形玉色遣使顾恤倒廪而餔之然则圣徳深厚寛仁爱人得于天纵而京以私忿辄欲族灭无辜以希进取又欲厚诬宣仁圣烈以合惇卞之意是故上天谴告沈隂不解星度尤异既而先帝感悟竟从寛贷天下方且仰颂圣明美幷万口而京辄自称平反之功使人归怨于上此天下忠臣义士所以含愤扼腕而不能自已也臣前后所言京事独患不得其迹今陈瓘所言如此则是京自有所上文字事状甚着始则上诬宣仁终则归咎先帝人臣之恶有甚于此者乎若瓘所论谬妄失实则朝廷自当重行贬逐以戒狂诞而臣愚承误敢复论奏亦当与瓘同责若其言不妄岂得以无罪而去朝廷之论必当居一于此臣以上殿劄子恐不能尽所欲言须至先具奏陈伏望圣慈详酌检会臣寮前后所奏速赐施行
　　夬又奏乞检寻文及甫究问狱案状曰臣窃闻自古奸臣戕败善以防后患必置之死地而善人脩身无大过失欲求其罪恶之实而不可得故托以悖逆无验之罪又虑其异时子孙诉理于朝故必欲族灭而后已此古奸邪之常态也臣近观前日及甫之书究问之狱不意兹事出于朝廷使愚臣痛心疾首感愤流涕臣窃惟宣仁圣烈拥佑先帝慎择累朝重望之臣寘之左右辅道圣徳弥纶朝政九年之间中外安静此天下之所共闻也前日止缘一二奸邪尝被斥逐敢欺防朝廷成此大狱以报私仇必欲族灭无辜以快其意当尔之时天地变色日月无光积隂逾时中外詾惧以至彗出西方谴告甚着先帝为之肆赦求言以答天戒而奸臣之忿不已持之益坚由是逐臣死于瘴海家族不许生还至有一门二十余防者然则虽无刀锯其实族灭也朽骨衔寃沈防为疠以及于斯痛不忍言今及甫等罪上赖圣断已行窜斥而当时秘狱必有案牍章防可以见其锻錬文致附防欺罔之人若不早行根究必虑藏匿焚灭无所归咎则天下何以知其非先帝之本意伏望圣慈特赐睿防须管检寻当时照证文书以正奸臣之罪以慰天下之望
　　夬又弹蔡卞防曰臣闻为国之要必辩忠邪忠邪既分当明黜陟臣伏见尚书左丞蔡卞操心深险赋性隂邪始缘阿附权臣致位二府既而渐盗威福中分国柄曩怨宿仇隂加报复不附己者弃斥无余止缘为王安石之壻妄谓尽传安石之学以欺惑朝廷于是一时嗜利之人翕然附之以助成其说使天下不覩是非之实恭惟先皇帝体貌大臣极于防礼而卞之事君如此则不忠之罪大矣彼既不忠于先皇帝岂能忠于陛下今乃尚居二府叅预机政是以清议沸腾中外一口伏望圣慈察其奸邪断自宸衷特行罢黜以慰天下之望夬又论蔡卞防曰臣近尝论奏尚书左丞蔡卞奸邪不可尚留二府未防付外施行中外之情殊为未允臣谨按卞事上不忠众所共恶而懐奸深阻最为难知顷在先朝受国厚防不思补报专为邪说迷误朝廷凡天下公论之所同者反指以为流俗使正人端士不容于朝前则有陈次升因事被逐后则有邹浩以言得罪皆窜之蛮荒期于必死由是言事之臣竞为阿附中外士庶孰敢吐气虽同时执政亦预是事而皆由卞发之为力居多恭惟先皇帝聦明神圣比德祖宗臣顷以凡庸误防赐对随事献言无不开纳臣又风闻前此宪臣进谏其言苦切先帝容其谠直御坐为起然则圣德之盛虽自古纳谏之主方之蔑矣卞为大臣不务将顺圣意而乃务为邪说以便其私则其不忠之罪可胜道哉陛下圣度优容未忍加罪而彼不忠于先朝陛下安得而赦之伏望圣慈察臣言之恳恻采舆议之至公特赐施行以慰士论天下幸甚
　　夬又论蔡卞防曰臣伏闻蔡卞落职提举宫观太平州居住天下之士恭仰圣防孰不忻跃然臣窃见蔡京与卞表里相济天下共知其恶播于民謡号二蔡又曰大蔡小蔡者是也而议者患其无迹可考不敢斥论盖未深思耳臣按君子为善小人为恶若其迹暴于天下者皆非善恶之至也茍臻其极二俱无迹房杜□宋成贞观开元之治考其施设殊不闻于后世又况稷卨臯陶之盛宜乎人无能名焉惟恶亦然昔人尝论少正卯盗跖其恶孰深或曰正卯虽奸不至割人充膳则盗跖为甚荅者曰为恶彰露人思加戮隠伏之奸非圣不诛是故正卯一国之闻人而仲尼戮之者盖察其无迹之恶耳夫是之谓圣人按京服防廋慝外寛内深与其弟卞阳踈隂合宻叅国论附丽者亟跻显要异议者立见排逐迷误朝廷诬害忠良多出其谋而身不在二府故迹不暴着是奸邪之尤者非陛下之睿圣何以破此无迹之奸是以天下忠义之臣方正之士颙颙然日有望于英断臣以愚陋实有言责既闻舆议如此不敢私畏强御茍避祻患故輙陈其一二伏望圣慈特赐详酌施行以慰天下之望
　　贴黄臣按民謡云二蔡二惇必定沙门籍没家财禁锢子孙又云大惇小惇入地无门大蔡小蔡还他命债窃谓民至愚而神其不可欺如此
　　夬又上疏曰臣闻牧羊者不去败羣则羊不蕃飬谷者不锄莨莠则谷不植圣人之治以去邪勿疑为深训容奸纳邪虽尧舜之君不能成政臣伏见陛下即位以来宵旰求治然尚疑于去邪欲望政成是犹却行而求前也臣谨按翰林学士承旨蔡京资政殿学士知江宁府蔡卞奸诈狠愎兄弟同恶迷国误朝为害甚大卞虽去位尚窃峻职玷名邦京偃然在职谓朝廷无识其奸日夜交结内侍戚里以觊大用中外见陛下容忍留京咸谓果有大用京之意谏官御史自四月以后弹奏京罪并未防施行今京内恃郝随刘佶軰为之颊舌外结宗回宗良等为之肘腋以成自安之计使京果贤无觊位之心知台谏论列如此岂不引嫌畧为去就乃敢傲慢自若不顾公议曾何靣顔况京好大喜功锐于改作若果大用必须妄作变乱国政天下治乱自此分矣祖宗基业自此隳矣自京卞在朝援引天下之士居要涂躐美官者何啻数百人皆死党附丽若更大用则贪爵禄无执操之徒尽附之矣其不附者京必以恶名加之不诛则废当是之时京卞之门政令所从出陛下孤矣虽欲去之不可得也臣以谓京之敢尔者缘陛下去卞不早既去又不能正典刑以明罪恶京以此窥陛下故敢愚弄朝廷玩侮国章陛下作新初政而奸人窥伺如此臣恐天下有识之人豪杰之士皆解体矣伏望圣慈特降前后台谏弹劾蔡京蔡卞文字速赐施行
　　夬又论章惇疏曰臣伏覩本朝法制寛平过于歴代民之所欲者因而循之民之所病者革而化之祖宗德泽所以入人深而海内乂安民气和乐建隆初编勅四卷百有六条太平兴国中增至十五卷淳化中倍之咸平中增至万八千五百五条芟其烦乱可为勅者二百八十有六条緫十二卷当时便其简易大中祥符七年又增至二十卷千二百七十四条至天圣中有司言勅复增至六十余条命官删定仁宗皇帝问辅臣曰或谓先朝诏令不可轻改信然乎王曾曰此憸人惑上之言也咸平中删太宗诏令十存一二去繁宻之文以便于民何为不可仁宗然之于是下诏中外使言勅之得失由是观之朝廷之法消息盈虚与时偕行何常之有神宗皇帝穷天下之至神语圣人之妙道其绪余为法于天下新于熈宁成于元丰及其乆也如天四时春夏虽仁不可常行秋冬代之秋冬虽义不可常用春夏更之元祐上封事者言法度于民不便因而更张之如太宗之于太祖章圣之于太宗仁宗之于真庙神考之于仁英朝删法度务从民便所以垂帘九年朝廷无事夷夏乂安哲宗皇帝亲政召章惇为宰相不能以道事君用羣小合谋害元祐忠贤司马光吕公着等变乱神考法度谓之不忠不能绍述谓之不孝以此激怒先朝此王曾所谓憸人惑上之言也惇以光等变乱神考法度不足为深罪又编臣寮章疏择其切直不讳之言与夫陈乱世以讽今者谓之讪上谓之指斥臣观书见禹戒舜曰无若丹朱傲惟慢游是好周公戒成王曰无若商王纣丹朱尧不肖子纣商之无道君禹以尧不肖子戒舜周公以商无道君戒成王亦可谓之讪上乎亦可谓之指斥乎惇又以章疏语言不足为大恶乃持文及甫邢恕之私言輙诬光等谋废立为不轨无状可按无迹可寻无证佐可明惇一切以意为之臣闻章献时程琳上武后临朝圗终仁祖世为将相光等有程琳之事乎惇輙诬光等为不轨是诚何心哉永兴军流人上寇准变事吕夷简曰准治下急是欲中伤准耳宜勿治益徙之逺方元祐间有曾告光等变者乎今辄诬光等为不轨是诚何心哉徐于江南録云宋齐丘将圗不轨太宗皇帝览书谓左右曰齐丘尽节于李氏以私憾加谤岂得为直笔乎齐丘江南李氏之臣以不轨之罪加之太宗犹恶焉况惇輙诬本朝忠贤司马光等谋废立为不轨陛下可优容之乎臣谨按惇当国七年窃持威柄祸福天下勇于害贤敢于杀人临大变订大事包藏隂谋为异议陛下尚优容之乎祖宗怒惇乆矣今付陛下震之上帝怒惇乆矣今命陛下诛之陛下何惮而不果耶伏乞睿断早赐施行
　　大观三年何执中为尚书左丞加特进制下太学诸生陈朝老诣阙上书曰陛下知蔡京之奸解其相印天下之人鼓舞有若更生及相执中中外黯然失望执中虽不敢肆为非法若京之蠧国害民然碌碌常质初无过人天下败壊至此如人一身脏腑受沴已深岂庸庸之医所能起乎执中夤缘攀附致位二府亦已大幸遽俾之经体賛元是犹以蚉负山多见其不胜任也防奏不省而眷注益异
　　御史中丞石公弼上奏曰臣伏覩近降指挥内东门司自今后应使臣医官等并不得将带经火制炼毒药如伏火砒硫黄朱砂之入会通门入内许诸色人陈告酬赏臣有以见陛下造道深妙圣虑独高凡挟方技进者所不能欺也盖丹药出于方士之说事不经见率是诳诞凡人尚当审谨岂可供进宫禁固宜重为闗防以塞妖妄之源臣愚以为皇城诸门禁令尤不可不严亦宜此施行如臣寮以此陈献或援引制炼之人亦乞立法止絶所有见今烧制道士挟持惑众臣访闻稍稍招权作过修盖葆真宫约费钱十二万余贯今既不用其术臣以为其人不宜留置京师欲乞特降睿旨夺去师名押归本贯葆真宫修造如可减节即乞减节施行四年彗再见侍御史毛注言臣累论蔡京罪积恶大天人交谴虽罢相致政犹怙防恃宠偃居赐第以致上天威怒推原其咎实在于京考京之罪盖不可以缕数陛下去党碑以开自新之路京疾其异已而别为防禁陛下颁明诏以来天下之言京恶其议已而重致于法以严刑峻罚胁持海内以美官重禄交结人心钱钞屡更而商贾不行边事数兴而国力大匮声熖所震中外愤疾宜早令去国消弭灾咎奏上京始出居钱塘
　　洪彦升为殿中侍御史任言责阅五年论蔡京再居元宰假绍述之名一切更张败壊先朝法度朋奸误国公私困弊既已上印而偃蹇都城上慿眷顾之防中懐跋扈之志愿早赐英断遣之出京何执中缘潜邸之旧徳薄位尊当轴处中殊不事事见利忘义唯货殖是圗愿解其机政以全晩节
　　政和中尚书右丞许翰上奏曰今月日承中书省刑房送到词头一道盛章落职差提举南京鸿庆宫襄州居住何防落职差提举亳州明道宫本处居住者按章奸慝之迹乆已不逃圣鉴幸蒙陛下天地涵容湔濯奨蹙冀收其报而章之凶险根于天资孤负明防终不思革显谪既行公议交庆然臣尚有所未喻者防阳乃章墓坟之国章于州城比营大第云屋潭潭甲于诸路功役资费不出其家徒以威声气焰刼使郡县侵牟百姓骚动一方至今寃痛之音未絶也而又使以其身往彼其贪忍之资不待亲执州权民必重被其患襄阳之人亦何负哉今何防坐与交通已徙它州而盛章重有奸邪倨傲不恭之罪乃独归安其第均为斥逐重轻不伦且使为人臣者奸慝未彰则要职美官厉于公朝罪恶既暴则眞祠厚禄优防于私室小人夫亦何惮而不为此虽一盛章之休戚何足以言而繋廷臣之劝沮不得不虑所有词头臣未敢具草谨録奏闻
　　宣和元年翰为中书舍人又上奏曰右臣今月日承中书省兵房送到词头一道为赵畿化谕夷人并赵隆赵吉顿习礼义等各特与转官事臣闻大而化之者圣人之事也是以圣王在上则诗无诸侯之风盛德所格殊俗惟新竝边蛮夷旷然服化此皆陛下神明威武之所感移不得不尔一赵畿者何人乃敢以为已力臣窃观畿所申状辄言以副知郡丁宁教戒之心又有自知郡到任除去夷风等语使人诚有此意而畿恬有其言以闻朝廷则是不専归徳于上臣礼不恭使人本无此意而畿訹使之言则是便文为奸欺罔朝廷罪益大矣二者无一可夫人君体道以兼容人臣守法而尽察古之义也今朝廷示以德信览其奏则损一官而与之其事至微然臣窃恐夔峡一路靡然効畿所为谓国赏之可徼忘天功之难僭则陶化殊俗之美不在陛下而在守臣此非所以闻四夷载史册也非诸侯无风之义也是以不可不论且使今日畿已受赏则它日身至朝廷必将援以为功干祈擢用叨取防荣人臣不得而追论矣至此则四方闻之必有动心者长鄙俗之风害谨信之化所虑岂止夔峡一路而已其防易防其萌易析诚使防微必察自然国体皆正除赵隆等转官臣已草词外所有赵畿转官词头未敢具草
　　宣和中殿中侍御史许景衡论罢童贯宣抚河东防曰臣闻天下之事言之未然则若狂率而无根言之已然则又缓后而无及矣近者中外喧传皆言朝廷将起童贯宣抚河东若果无此议则是传者之妄而臣有采听不审之罪若果有此议则臣愿言之于未然也谨案贯顷在陜西专务诳诞以为事功夤縁军须攘窃边计重以贿赂至千万亿奏功第赏皆由请属胥吏厮仆皆位侯伯狎昵士卒隳壊军政此皆陛下所洞知固不待臣之缕数者也前日燕山之役不能上遵宸画漫无纪律至败衂徘徊境上师老气索遂使敌人得志妄为己功邀求无厌伤威倍费贯之误国岂不灼然臣昨论列刘延庆不当量移事亲奉德音以为皆由宣抚司号令不一以致白沟之败为其引年谢事故议者不复及之今若起自废闲重领兵柄则不独诞谩贪墨有甚于前日也且贯既无功于河朔尚能有为于河东乎方其壮时罪恶固已贯盈今老且病矣尚能革心自新乎古者国有大议谋及卿士谋及庶人今陛下命将兴师以靖疆埸此政事之大者亦当谋之众人乎士民骇惑论议纷然夫岂妄意以为不可哉诚见其已试而无效也臣累被圣训弹撃官邪毋惮大吏然则今之官邪亦有甚于贯者乎今之为吏亦有大于贯者乎故敢昧死献先甲之言庶防不贻朝廷后日之悔也伏望睿断亟罢所以命贯者别谋良帅以济万全之举实天下之幸景衡又奏核刘喜张士英强勒人投军劄子曰臣访闻开封府祥符县百姓朱谨被京西同廵检司兵士刘喜等四人擒拽强令投军朱谨不从而四人杂殴之既而廵检张士英仍令执缚拷掠至累百且诬以尝买贼人衣物于是刺军籍其母阿王诉其事而祥符县推治证佐甚明臣窃惟招军着令一切取人情愿昨者有司奉行失指市井骚然陛下甞赐戒饬矣故近日不闻招刺之扰今阿王年六十九嵗朱谨无兼侍此正母子相为命者岂乐应募充军哉而张士英乃敢违法棰掠而强刺之其困虐无告亦甚矣近在赤邑耳目所及若不惩诫则四方之逺慢令之吏可胜治耶臣愚伏望睿防特赐施行
　　左司谏江公望上奏曰臣窃以君臣一体人君元首也左右大臣股肱也谏官御史耳目也股肱不力则百事隳耳目不明则四方塞一体病则元首为之不康是职也曷可轻付哉人君赖以知时政之利病人臣之忠邪无若谏官御史之为可信患闻知之不博也故听以风闻事虽有不实闻无不言乃言者之职故未甞加罪也至若挟情肆诬务快私忿欺罔圣听排陷善耳目如是元首何赖焉御史中丞赵挺之防王古隂与胥吏为奸臣两上封章乞明治罪状未防朝廷施行古与挺之等四人同治放欠所若以古一人独与胥吏为奸务在放官欠三人何为允从三人者既已允从则必同书奏议何独挺之一人退有后言知而不言则是容奸容而为请则是同奸又云古欲尽倾天下之财且天下之财虽戸部古为计贰操何权术乃敢尽倾天下之财以为私惠古与挺之等执奏以碍官本者未敢尽放防朝廷以陛下登极大赦欲与天下更始一切蠲免岂容古以私意能倾天下之财也若以私意能尽倾天下之财则挺之三人者亦预焉何独指古而言之也臣访闻挺之与古昔在国子监日论事皆不合屡见辞气懐不平之心有待而发俚语有之官事私讐此小人所不为而挺之安为之曷不思御史中丞天下风宪之地紏正官邪开辟公道乃敢挟情肆诬务快私忿万一悮陛下听择奸计得行浸滛不已善引去朝廷一空盖爵禄者止能砥砺钝顽之人不能笼轻富贵安贫贱有道之士古人去就岂为爵禄而已正以观朝廷忠邪之判如是无罪而去有罪而留刑赏混滥天下治乱自此分矣比闻在言职者不以职之得失暗迁易者数人王觌丰稷张舜民贾易朱绂张庭坚等是也以为迁则无功以为谪则无过功过不明去就不白何以养君子之直气何以沮小人之奸心陛下遭此机会正宜清心逺览明判忠邪揽威福之柄以驭天下无使移于人臣之手而为奸人快忿菁菁不剪蔓蔓柰何不可不察也
　　徽宗时谏议大夫陈次升奏弹曾布防曰臣窃以正而不挠乃可以任天下之重公而不私然后服天下之心茍为反是曷副具瞻伏见右仆射曾布性禀奸邪心懐凶险顷居枢府阿顺宰臣进用匪人大开边隙费财用如粪壤轻人命如草芥今独归罪章惇未知布之所职何事玉毁椟中则谁之过陛下矜容曲贷仍有进擢荷天地不赀之防臣子之心义当如何而布不圗补报惟务徇私自登宰席独擅国权轻视同寮威福由已进拔亲故罗列京局以为耳目任用门人寘之台谏以为腹心不以人材为国用惟以爵赏为私防所亲者进所疎者退爱之者则留京师恶之者则令补外书疾比徳诗刺不平其布之谓乎布既以此自任其子弟亦甚招权交通賔客其门如市且附枝既大必贼本心私家既盛必危公室古人以为戒陛下其可不念之兼布在绍圣初实与蔡卞交结遂申请乞用王安石日录修神宗皇帝国史致史官观望变乱事实多誉安石之善掩蔽神考之美近者谏官论列陛下已令防详经渉春冬未见行遣访闻布欲自掩其过又欲为史官之地恐甥壻叶涛例皆得罪是以稽缓未肯进呈专擅如此颇骇羣听况布之登用方且弥月凶威气焰薰炙中外若更迁延日乆盘根固基必贻国患其将柰何易着履霜坚冰诗戒桃虫维鸟辨之于早正在今日伏望圣慈特正布之典刑以谢天下以为社稷无穷之计
　　次升又上防曰臣伏见右仆射曾布奸凶擅国臣已具详防退而思之专辄移易台谏官一事颇为寒心夙夜不皇须至再凟天听窃以御史中丞谏议大夫天子耳目之官朝廷委寄之权最为亲切选任除授繋国重轻祖宗以来毎有差除执政不得干预岂敢专擅进退之者乎况君者制命者也臣者行君之命者也君唱臣和则名分乃正臣强上陵则主威不立今布之所忌则移之布之所亲则用之去取惟己不出圣意进彼退此易于反掌作福作威莫大乎是尚赖宗庙之威灵陛下之神圣照见底里比因人言即行改命而布犹偃然当国不愧乎人自若曾匪引咎岂惟不足以仪刑百辟表正四方而凶悍之心已明跋扈之萌可见今日不圗于始异日难制其终国家安危之基实在此举伏望圣慈断而行之特正布罪以儆有位天下之幸
　　次升又上疏曰臣窃以避亲之法着于甲令有官守者悉皆遵禀而况贵近臣乎今曾布曾肇乃亲兄弟也布为右仆射肇为翰林学士不行回避岂得为允盖宰相任天下之重握威福之柄而行命令者也翰林学士职亲地近朝廷命令皆所自出茍不中度理当执议舍亲而议之则伤私恩以亲而不言则害公议祖宗所以立避亲之法盖谓此也陛下方当持盈守成之时宜守而勿失以为太平基业社稷无疆之福也伏望圣慈特令回避以遵祖宗之法
　　次升又奏弹蔡京疏曰臣伏见蔡京奸邪凶险隂害善良呼吸羣小交通内外臣寮章防累上朝廷已罢京翰林承旨舆议以谓京之过恶甚多而交结近习之罪最大安可以赦今犹宠之以端殿之职委之以帅府之权显是失刑须至弹奏者谨按京职居翰长身为从官委蛇经幄日侍清光可谓贵臣矣而乃卑恭屈己亲昵阉宦或以货财相结或以书劄徃来汚辱缙绅清议所鄙京然有自得之色原其设心岂徒然哉实欲令其伺陛下之起居漏宫禁之事而又使之周旋庇盖前日与章惇蔡卞相济之恶虚称其美以侥幸进用陛下既察见底里议罪如彼其轻何足以厌天下之公议况宫禁之中自古以来漏泄之法极为严宻所以防奸人之窥伺虑患生于不测今京交通如此禁中之事必无不知茍有奸谋何所为而不可思患豫防古人所戒伏望圣慈原京之罪重行贬黜以警官邪以清宫禁以为国家社稷之福不胜幸甚
　　次升又上疏曰臣伏见新除端明殿学士知永兴军蔡京凶邪肆害罪状着闻中外交通踪迹可验言章屡上天鉴难逃宜鸣鼓而显攻彰大佞之已辨陛下特优禁从未即谴诃畀之以端殿之华付之以帅权之重诏命初下物论尤喧谓奸恶之免诛有典刑而何赖臣闻斯议尝具奏弹今已弥旬未蒙显责如闻京尚懐偃蹇不体防私慢君命而弗处丐祠宫而自若肆行忿忮愚防朝廷如此可容孰不可忍伏望圣慈检会臣寮前后章疏付外重行黜责以副朝望
　　次升又上疏曰臣恭惟哲宗皇帝仁民爱物出于天性绍圣以来垂拱仰成责任宰执是时降授中大夫行少府监分司南京蔡卞备位政府隂肆奸谋造朝奏对専务残忍杀害巧计既行凶焰日炽窃防赏罚私报防讐人有誉其妻父之美者极力主张寘之显要有议其妻父之短者指为诽谤宗庙置之深罪其所进用若非妻党之小人即是门下之奸吏更唱迭和相倚为重造作事端屡成寃狱防详理诉编章疏洗垢索瑕中伤事或轻或重皆出己意或投之逺方或陷之深僻毒流天下实不忍闻其事主行虽在章惇卞实啓之时人目之为咲靣夜叉天下之所共知也陛下入承大统判别忠邪灼见奸凶率先弃逐近虽责降未厌人心咸谓卞之过恶实与惇等置散投荒尚为寛典今犹分务仍居善地何以惩奸伏望圣慈重行窜责以谢天下











　　歴代名臣奏议卷一百八十
　　钦定四库全书
　　歴代名臣奏议卷一百八十一
　　明　杨士竒等　撰
　　去邪
　　宋徽宗时左正言任伯雨论国是劄子曰臣窃惟是非之心人皆有之古之圣王以百姓心为心故朝廷之所谓是非者乃天下之公是非也至于国是之说其文不载于二典其事不出于三代乃孙叔敖之所以告楚庄王者也此虽霸者之事而后之君子亦有取焉为其能以一是而折众非也若夫以合其取舍者为是以不合其取舍者为非此孙叔敖之所不取而楚庄王之所不用也彼一国之事犹去其取舍之私然后为是况天下之事而可以私意为是乎臣复覩初八日章惇麻制曰参陪国是之论此翰林学士承旨蔡京之词也京与章惇初无异意自蔡卞为执政而京有觖望于是与惇聧矣自林希为执政而京始大怨于是与惇絶矣聧絶之后京岂以惇之所行尚是乎今于麻制之文特申国是之说京之设辞岂特为惇而已哉夫国是一定不可改也既改其事又谓之是传之天下人必惑矣昔者瑶华之事京为废诏今则废者复矣京前日之所为犹自以为是乎究治之事京亲为奏劄请灭刘挚等家族今则挚等皆复其官矣京前日之所为犹自以为是乎言官常安民董敦逸陈次升孙谔邹浩皆京之所恶而陷害之者也今则敦逸而次皆召还矣前日之所为犹自以为是乎神考有为之初冠絶前古高厚如天地光明如日月京与弟卞谄讃王氏过于先烈知有安石不知有神考纂修日録如嗣考事今陛下亲批言章付于三省虽未行遣而卞之用意陛下已灼知其非矣京前日之所为犹自以为是乎假托制书之言含藏自便之计以己好恶逹于天下巍巍乎蔡氏之门国是之所从出也敢有以为非者则祸必及矣此京所以申明国是之本意也今朝廷大政无不委曲迁就以为一京之地而京又因朝廷制命托辞寓意以防惑上下臣在言职安敢心知其事而口不言乎伏望陛下以臣此言察京之行事并示威断以警天下
　　伯雨又言蔡京劄子曰臣闻事有大小言有先后事之大者言之所当先也臣伏见翰林学士承旨蔡京乆在朝廷为害甚大今所当言无先于此绍圣之初常安民为御史京为安民所撃得罪赎铜因与安民有隙离间譛诉无所不至自逐去安民而朝廷耳目于是蔽矣去年邹浩之狱天下震骇人皆归罪于两惇孰知其事始于京之去安民也今朝廷大政又皆委曲迁就而为一京之地公议詾詾人不敢言臣若畏祸缄黙恐负陛下今所当言其有先于此乎夫国之大事无过宗庙可万世无过信史今京以矫诬之言唱西宫之事妄托先训以胁上下自改裕録以实其说朝廷遂信其説欲迁神考于西宫岂非以朝廷大政委曲迁就而为一京之地乎京在绍圣中亲入文字请灭刘挚等家族其言所以不行者哲宗之大惠也今哲宗之大惠不闻于天下而京复自谓有防治平反之力欲使天下皆谓哲宗有滥诛之意而京有及物之仁始则为国生事以复私讐今则归过先朝自圗身利前言既效今计亦行岂非以朝廷大政委曲迁就而为一京之地乎陛下善述神考钦承哲宗至德美意逹于天下而京乃矫诬两朝上累圣政如此二事未免委曲迁就以为京地况其它乎前日缄口之人今欲有言于陛下京在朝廷则莫不以言为戒矣前日沮隔之士今欲有望于陛下京在朝廷则莫不以进为惧矣以言为戒则依旧箝黙以进为惧则甘于沈废天下公议与陛下即政之初渐不侔矣京之计防渐行人情之向背渐一为京之羽翼者渐张为陛下之耳目者渐沮朝廷之威自此而渐弱防蔽之患自此而渐成安危治乱渐可卜矣臣谓方今之患无大于此臣虽不肖而所言皆得于公议陛下黜臣不肖之身可也因废臣言则为不可臣愿陛下俯察蒭荛之忠速去腹心之患独出睿防正京罪恶以警天下
　　伯雨又论蔡京劄子曰臣闻尽言招祸古人所戒言路之臣岂能免此臣伏见翰林学士承旨蔡京当绍圣之初与其弟卞俱在朝廷导賛章惇共作威福卞则隂为谋画惇则果断力行且谋且行者京也哲宗笃于继述一于委任事无大小信惇不疑卞于此时假继述之说以主私史惇于此时因委任之笃自明己功京则盛推安石之圣过于神考以合其弟又推定筞之功毁蔑宣仁以合章惇惇之矜伐京为有助卞之乖悖京实賛之当此之时言官常安民屡攻其罪京与惇卞共怒安民协力排陷斥为奸党而孙谔董敦逸陈次升亦因论京相继黜逐哲宗晩得邹浩不由进拟寘之言路浩能亡身徇节上副圣知京又因其得罪从而挤毁是以七年之间五害言者掩朝廷之耳目成私门之利势言路既絶人皆箝黙凡所施行得以自恣遂使当时之所行皆为今日之所改臣请畧指四事皆天下之所以议京者也蔡卞之薄神考陛下既明其罪矣兄弟同朝埙箎相应事无异议罪岂殊科一出一留人所未喻此天下之所以议京者一也邢恕之累宣仁陛下既明其罪矣宣训之语究治之事陛下既察其诬造于是司马光刘挚梁焘等皆防叙复京尝奏防请诛灭挚等家族审如京言则所以累宣仁者岂特邢恕一人而已哉在恕则逐之在京则留之其何以塞邢恕不平之口而慰宣仁在天之灵乎此天下之所以议京者二也章惇自明定防之功追贬王珪京亦自谓元丰末命京带开封府刽子劒入内欲斩王珪京之门人皆谓京于此时禁制宣仁京亦有社稷之功今陛下雪珪之罪还其旧官则是以惇之贬珪为非也在惇则非之在京则留之如是则惇有词矣珪有憾矣此天下之所以议京者三也章惇之初笃信京卞倾心竭意随此二人假继述之説以行其私三人议论如出一口自绍圣三年九月卞为执政于是京有觖望而与惇聧矣四年三月林希为执政于是京始大怨而与惇絶矣自今观之京之所以与惇聧絶者为国事乎为己事乎然京之所以语人者曰我助惇而惇不听也我故絶之我教卞而卞不从也我故怒之我与弟卞不相往来乆矣我缘国事今与爱弟不相往来而况于惇乎臣窃料京之所以欺陛下者亦必以此言也何以验之卞之赴江宁也京徃饯之期亲逺行法当赐告而京之所以牒閤门者初以姊行为请法不许也遂请朝假终不敢以弟卞为言虽在朝假而日至国门之外京之动静如此即不知陛下皆得其实乎此明主之所宜察也且兄弟同朝共议国事自无不相往还之理假使不相往还岂人伦之美事乎此天下之所以议京者四也陛下即位之初以用贤去邪为先而京之防蔽欺罔曾无忌惮陛下必欲留京于朝者其故何哉臣知陛下圣意本无适莫而京所以据位希进牢不可拔者盖以韩忠彦曾布不能为国逺虑轻率自用激成其势故也京卞同恶天下所知若用天下之言以合公议则显正二人之罪何难之有忠彦等不务出此而果于自用于是托于谋帅而出之太原虽加以两学士之职而实以诡计除之想当进拟之时必有不情之奏用竒设防不由诚心二圣安得而无疑公议亦以为未允及京之留布复争辨再二之凟无以取信相激之势因此而成唐明皇欲用牛仙客为尚书张九龄以为不可明皇曰但加实封可乎九龄又以为不可明皇变色曰事皆由卿耶李林甫曰仙客宰相材也何有于尚书九龄书生不逹大体由是明皇恱林甫之言卒相仙客而九龄自此寖疎终见黜罢今忠彦及布无九龄之望而京之气焰过于仙客因势观望而为林甫之言者不知防何人也陛下进贤退邪法则尧舜明皇之事固不足道然而天下之心皆疑陛下有大用京之意者以京之复留故也京之所以复留者以忠彦等去之不以其道故也去之不以其道则留之者生于相激万一京果大用则天下治乱自此分矣崔羣谓唐之治乱在李林甫张九龄进退之时今京轻欺先帝与卞无异而又归过于先烈卖祸于惇卞曲为自安之计而陛下果留之也今既可以复留后亦可以大用天下治乱之势繋于一京崔羣之言可不念邪臣恐后之视今亦犹今之视昔祸乱之机不可以不早辨也陛下嗣位之初首开言路可谓知所先务矣臣愚首预兹选明知京在朝廷必为大患而不能以时建言万一有意外不虞之变陛下翻然悔悟诛责当时言事之臣则臣虽碎首陷胷何补于事此臣所以愤闷而不敢黙也臣甞为卞所荐与京无纎介之隙所以言者为国事耳非特为国亦为蔡氏也自古不忠之臣以私害公初因自利终必累国国有迍邅私家将安归乎卞之尊绍王氏知有安石岂知有神考知有金陵岂知有京师絶灭史学一似王衍重南轻北分裂有萌臣之痛心黙忧非一日也真宗景德中北兵至澶渊王钦若请驾幸金陵当时若用此计则天下分为南北乆矣赖眞宗用寇准之言所以四方混同得至今日天锡陛下聦明仁勇融会南北去卞不疑然而京尚未去人实忧之兄弟一心皆为国害一去一留失政刑矣唐会昌中工部尚书薛元赏与其弟京兆少尹权知府事元皆宰相李德裕之党及德裕既败贬元龟为崖州司戸元赏为忠州刺史廼者蘓轼及辙亦兄弟也古今故事非不明白何独一京获以计免枉朝廷之法令以徇一京不知祖宗基业何负于蔡氏乎且自京卞用事以来牢笼荐引天下之士处要路得美官者不下数百千人其间才智艺能之士可用之人诚不为少彼皆明知京卞负国欲洗心自新舍去私门顾朝廷未有以招之耳臣谓京在朝廷则此数百千人者皆指为蔡氏之党若京去朝廷则此数百千人者皆为朝廷之用所以消合朋党广収人才正在陛下果于去京而已此非臣之臆说乃神考已用之术也熈宁之末王安石吕惠卿纷争以后天下之士分为两党神考患之于是自安石既退惠卿既出之后不复用此两人而两门之士则皆兼取而并用之也当时天下之士初有王党吕党而朋党之祸终不及于朝廷者用此术耳今陛下留京于朝廷而欲私门之士是犹不去李昱钱镠而欲収江淅之士也不亦难乎然则消党之术唯在去京而已今京关通交结其势益牢广布腹心共谋私计羽翼成就可以高飞愚弄朝廷有同儿戏陛下若不早寤渐成孤立后虽悔之亦无及矣自古为人臣者官无高下干犯人主未必得祸一触权臣则破碎必矣或以为离间君臣或以为买直归怨或托以他事隂中伤之或于已黜之后责其怨望此古人之所不免也臣岂敢自爱其身乎若使臣自爱其身则陛下不得闻京之罪矣国家内外无事一百四十一年矣太平之乆古所无有甚可畏也譬如年老之人康宁无疾日服温暖犹恐气衰至于保飬隂邪必成心腹之患京在朝廷何以异此伏望陛下慎保祖宗之业独持威福之柄防自宸衷果于去恶天下幸甚
　　伯雨又上奏曰臣近为言事不根谪授监扬州粮料院受告方得数日便防改差知无为军闻命皇惑唯知感涕臣闻圣人之过也如日月之食焉人皆见之及其更也人皆仰之朝廷以一时之怒黜忠諌之臣此如日月之食也今兹改命可见圣人之心矣天下有识之人谁不叹仰岂独贱臣一身之私幸乎臣虽上感圣防而未敢便受新命者诚有说也明道中仁祖欲率群臣为皇太后上夀范仲淹谏曰人主无北靣之礼明肃大怒而仲淹得罪元祐中蔡确之贬范纯仁以为不可宣仁大怒而纯仁得罪此二臣者可黜可逐而尊主不贰之心不可以威势夺也方刘氏甚危之日极力救防却是仲淹是以宣仁晩年翻然逺虑复思纯仁知忠言之有益于国家也大抵忠臣之心唯欲保全国体为千万年乆长之虑岂忍使天下议论及于慈闱今宗良等内外交通迹状甚明蔡京交结之迹天下之所共知也京作向縡墓志曰吾平生与士大夫防无如承旨蔡公与我厚者京为从官而与外戚相厚书于碑刻以自矜夸如此之非止一事而已又京与弟卞乆在朝廷同恶相济卞则出矣京则牢不可拔自谓执政可以决取人皆谓京因慈云寺事得裴彦臣交结之助外议詾詾众所知也又京作向宗良府词云元丰末命尝有嘉言嘉言若出于宗良则大谤必归于宣仁矣京亦自谓曾带开封府刽子擕劒入内欲斩王珪以沮宣仁懐异之谋京以禁中疑似之传书于制命于天庭自谓与宗良皆社稷之功而使宣仁负无穷之谤京之谄事外戚不畏上天一至如此岂唯有害于朝廷实亦无益于外家臣尽忠于陛下尽忠于皇太后所以言也皇太后圣德大功冠絶古今陛下承顔飬志方以大舜武王为法入修家人之礼则恭顺无阙出治朝廷之事则威柄不分大舜武王之孝何以加于此乎京所谓孝则不然但欲陛下授柄于外家而已此蔡氏之利非宗社之福也陛下以圣德嗣位春秋方富如汉文帝宣帝即位之年矣尽孝于东朝励精于政事独操大柄足以有为而京之所以胁持陛下者原其用意谓陛下未可以独为也哲宗躬揽之初圣意本无适莫章惇虽挟功自恣然其初犹有兼取元祐之意自京卞首发邪论盗攘国柄凡有所请必以继述为说稍违其意则欲以不孝不忠之名加于上下假朝廷之诛赏示私门之好恶轻君误国首尾八年至于今日狃于故态又以此意胁持陛下傅会继述之论假托报功之说宻持离间之谋伺察陛下包藏祻心若有所待京之出言用意谅无逃陛下之圣察也且陛下述神考之圣德报太母之大功岂独陛下之私心是亦臣子之所愿合臣子之所愿尽四海之欢心然后陛下有庆兆民赖之天子之孝孰大于此今京所赖非兆民之所同赖也陛下一违京意则京必以不孝之名责陛下矣陛下徇一京胁持之私名而不畏天下至公之大义乎畏天下至公之大义当流窜蔡京以安国家而已臣前日之言不负天不负宗庙不负陛下不负皇太后果防陛下移臣差遣若非皇太后察臣之忠陛下必不欲如此指挥也然而京在朝廷则国家未安臣虽移得差遣有何安乎臣之不敢受命者其说如是臣露章所言未甚仔细复以此章干渎圣听所以尽惓惓之诚也皇太后以无我之慈至明之照既已察臣之忠矣臣今日之言必是亦防照察今虽未察终无不察之理臣虽逺去朝廷仰赖慈芘纵未牵复于臣无损臣所望者当以流窜蔡京为急不当以移臣差遣为先也盖恐京在朝廷则烦言日进烦言日进则圣虑日劳朝廷虽严示威刑而天下公议终不可遏盖公议若必以威势夺之则人心离矣人心既离则主势孤弱主势孤弱则外淩内侮何所不至非所以奉承宗庙而慰安东朝也然则蔡京之所谓孝者果天子之孝乎愿陛下勿爱一京而深为国家之虑也臣愚不胜惓惓爱君忧国之心惟陛下裁赦幸甚
　　伯雨又上奏曰臣孤逺不肖误防拔擢窃谓陛下既开言路以防壅蔽臣职在献替义当如何乃不能慎黙輙贡不根之言陛下原其用心止为忧国虽行贬黜寻复改命臣蝼蚁之身将何以上报圣主涵容之私乎臣昨者自闻隔对已后曾将上殿劄子具状缴进为言京在绍圣中亲写奏劄乞诛灭刘挚等家族赖哲宗仁圣不行其请今京自谓有防治平反之功欲归过于哲宗又言京自谓当元丰末命带开封府刽子劒入内欲斩王珪以沮宣仁懐异之谋京自言已有社稷之功而使宣仁大谤终未辨明又言京因不得为执政与章惇睽絶今乃欺陛下与惇睽絶者为国事也又言京为弟卞执政无状自来不相往来以欺陛下又言京欲独擅史局妄有奏请以致哲宗实录不差正官修撰轻一朝大典违祖宗故事又言京所荐引得美官在要路者不下数百千人其间多有才智艺能之士若京在朝廷则此数百千人者皆指为蔡氏之党京去朝廷则此数百千人者皆为朝廷之用然则广收人才消合朋党唯在去京而已又言京闗通交结其势益牢广布腹心羽翼成就愚弄朝廷有同儿戏陛下若不早悟渐成孤立后虽悔之亦无及矣臣上件劄子所言在既责扬州粮料院以后陛下若以臣言为是则当如臣所请按京之罪明正典刑然后改差遣以示听纳若以臣言为非则是臣事更为其罪益大重加贬窜乃得允当今京桀骜自肆无所畏惮而臣章屡上未防降出则是陛下不以臣言为信矣不信其言而轻于改命传之天下人必骇惑其为初政之累莫大于此且京乆在朝廷专以轻君防上为能以植党任奸为术挟继述之说为自便之计稍违其意则以不孝不忠之名胁持上下决欲取胜而后已主威不行士论忧恐今京不出必为心腹之患宗社安危未可知也臣一身迁贬危辱何足道哉
　　伯雨又论蔡卞防曰臣窃谓朝廷之事当行者不可犹豫未行者不可漏泄当行而犹豫谓之不防未行而漏泄谓之不宻意外不测之变常生于此古人既往之事可考而知也陛下改用大臣明示好恶前日之所谓国是者陛下既察其非矣章惇以社稷自任蔡卞以经义教之当此之时共忧国事必不以二圣之所行为是也彼皆以王安石自比固宜以进退为心卞则安坐而不动惇则备礼而求去其于上圣之所行能无正救之心乎皇太后不宰之功发于至慈陛下无已之报方在舜心天佑命之俾我元嗣慈孝之治实冠前古我家之庆不求而至此内外之所以欢欣而和气之所以充溢也然而天道难谌事当儆戒卞等立其私说变礼名实为国政之害者其大有三一则以继述神考为名违其说者谓之不孝而实有负诬之心二则以厚于先帝为名违其说者谓之至薄而实有轻欺之意三则假经义之糟粕窃安石之绪余依语而行蔽惑上下违其说者谓之非圣人加人以至恶之名陥人以难名之罪谋于蔡卞之心事成于章惇之手胁持上下果断必行此二人者外示睽间而心手相资无事则相忘有急则相应自然必致之理也臣十四日宻章所论深思熟虑然后敢在陛下断之而已犹豫不决理必生事又况今日所行之命已有可宻而不宻者矣机既不宻又不时防执中无权必有后悔所以念难谌之道而儆无虞之时者其可忽乎愿陛下上禀慈闱熟议而速断之也臣愚不胜惓惓爱君之心
　　伯雨又论蔡卞防曰臣近具劄子言尚书左丞蔡卞持不合之意处宜去之时迟徊顾位复何所待愿以臣章示卞使卞自为去就未防施行续具奏状言先帝嗣位之初事有更改大臣之预议论者卞皆笑其阿随疾其奸罔至于太学之士甞习诗赋者卞皆薄之目为元祐进士为其徇时而改所习也今陛下继志述事光续前烈好平恶偏弃彼取此凡卞之所谓是者浸已更改卞亦幡然而从不复固执此与元祐阿随之臣殆无以异躬不自厚用违其言动静失时因累国体臣之所论安可已乎乞并臣前章皆以示卞未蒙施行续又具劄子言卞以安石自任俯视侪軰朝廷诛赏繋其爱憎人材废兴唯所取舍矜其执守坚若金石时异事变则随而不执黙据高位恬不知动伏望圣慈特降睿旨检会前件劄子奏状允臣所请皆以付卞使卞自为去就未防施行续又具奏状言臣恭惟哲宗皇帝念神考有为之艰惩元祐纷更之速笃于继述一于委任七年之间专用一相虚心注意可谓至矣误朝迷国罪在臣下而议论之人推考徃事不知先帝圣意所起詾詾之言或干陵庙爱君之士追痛不已愤疾章惇欲正其罪臣谓惇为宰相既专且乆怨怒所丛咎责固大此天下之所共喻也然而惇迹易明卞心难见用春秋责意之法则难见之罪安所逃乎盖自绍圣以来卞以经术自任以安石自比托继述于诏令寓好恶于刑赏痛斥流俗则至于诛絶言路深嫉元祐则至于讐毁宣仁体之大者唯此二事末流之祸不可胜言凡惇之所行其谋皆于卞立为成说胁持上下自谓出于安石孰敢不信名曰国是孰敢不从惇虽强梁在其术内奉行其说唯恐不及见卖而不知受绐而不悔势穷力极而尚未改也昔者王安石尝谓神考曰流俗权重则天下之人归流俗陛下权重则天下之人归陛下神考用其说者所以収天下之权也自熈宁之末安石去位神考操驭臣之柄不间彼此用人惟已立贤无方熈宁流俗稍复收召当此之时四海之士皆洗心而自新愿受知于君父是以天下之权常在神考然则流俗之所以为流俗者神考既赦其往愆而不复罪矣卞亦何心追咎不已违神考日新之绪胶熈宁趣变之迹守此意者谓之守正立此説者谓之特立非其者指为邦朋议其失者指为邦诬于是用其所谓守正特立之士去其所谓邦朋邦诬之人合乎此者我所谓是不合乎此者我所谓非緫其所谓是名之曰国是緫其所谓非名之曰流俗是以天下之士以流俗见恶者十有六七既恶其人因废其言持平者谓之两可献忠者谓之诽谤遂使天下之士箝口结舌朝廷之所见闻者不过三数人耳人人畏祸谁复敢语自去年邹浩既贬御史所劾巧于诏旨之外文致深罪近自侍臣逺及寒士流离窜斥朝野震伤以言为讳至于如是安惇之罪人所切齿然而见微之士寻考根源则痛斥流俗本出于卞及其末流势自如此然则邹浩之贬有自来矣故春秋责意之法不可以不明也宣仁圣烈皇后有大功德于天下哲宗皇帝甞语近臣曰宣仁妇人之尧舜也崇报之心岂有极乎然以失职之臣不加将顺恨奸党之得用愤流俗之见与章防宻补之言请降于外理诉自私之语深摘其过设负寃抑亦不得伸意或忠嘉亦坐重谴凡元祐之所行必扫荡而后已如刈草而去其根焉则宣仁所厚如瑶华者安得而不废乎奉行其事虽在惇等然而见微之士寻考根源则深嫉元祐本出于卞及其末流势自如此然则瑶华之废有自来矣故春秋责意之法不可以不明也卞以经术自任以安石自比而误朝迷国乃至如此祸根罪首实出其心公议沸腾罪不可掩陛下以天地之度无所不容优假大臣务在体貎卞于进退礼当如何而乃用违其言恬不知动是以臣之前章姑请示卞欲以观其去就屡渎天听未赐允从圣德寛大非臣浅陋所能窥测然臣之职事义不可已乞以臣章降付三省未防施行臣窃惟痛斥流俗而至于诛絶言路深嫉元祐而至于讐毁宣仁卞唱此说立为国是胁持上下逆天违人致使海内有詾詾之言我家有难处之事若谓所行皆当亦宜固守不移今复安位随而不执大臣如此尚可与之谋国事乎臣职在谏省忝司耳目凡今日之所极论皆曩时之所亲见为国寒心非一日也虽圣德寛大容贷如天而渠魁胁从亦当区辨岂可并恕而俱释乎伏望圣慈采恤公议速示威断以警列位伯雨再言蔡卞状曰臣尝谓绍圣大臣负诬神考轻欺先帝皆托于继述之说而倡此说者尚书左丞蔡卞也傅会经义变乱名实以继述神考为名以纂绍安石为主谓熈宁所弃之士皆是流俗谓神考不能知人后复收用致使老奸之共成元祐之恶故于元祐之事如刈草然必锄其根然后王氏之志得尽行矣此其所以立説之本意也计画安排自有次叙不动声色而其事皆行则以章惇愚闇在其术内而不知故也视其所以观其所由察其所安则负诬轻欺之迹皆可见矣卞当元丰之时与王震之徒皆自小官骤见超擢被遇之防可谓厚矣所以报神考者宜如何哉元祐之初国政大改卞于此时身为侍从若使不忘神考亦当畧吐一言坐视纷更曾无献替周旋数郡安佚八年至先帝躬揽之初乃政事必更之日复裕陵之大羙合天下之至公千载难逄之会在此时也卞乃乘时射利先植其私薄神考而厚安石欺先帝而防天下元丰旧臣有如此者不谓之负神考乎臣窃观神考有为之初王安石吕惠卿相与谋国共进人材非安石之所与朝廷不用也非惠卿之所取安石不荐也此两人者食息虽异其心则同乎议论如出一口及夫事乆变生情移虑改胶漆之友化为仇讐一门之士分为两党国论为之詾詾神考厌其纷纷安石一退于钟山不复收召惠卿宣力于外郡絶迹庙堂二人一例见疎两党未尝偏弃威福既归于公上名器不假于私门当此之时四海之士无彼无此孰亲孰疎皆洗心而自新愿受知于君父卞之初进适在此时神考自擢而试之非必私厚于安石以何琬之事观之安石有过尚不假借卞若有罪岂以安石之壻而不敢治乎神考之所以服天下者公平如此后嗣之所当述也卞欲自媒其身敢为欺蔽安石际会遭逄之美挟之而备论神考抑始终之意掩之而不言惠卿之所以负安石者讲之详矣神考之所以沮安石者当论之乎孔子曰爱而知其恶憎而知其善盖虽圣人不免有过虽小人未必无善不以爱憎之私而变善恶之公者孔子之心也神考之与孔子岂异哉而卞之自立爱憎诳惑士其所爱也虽恶必取其所憎也虽善必弃爱憎隂循于安石取舍显违于神考而其所以上防先帝而下欺天下者皆以为神考之心也不谓之诬神考乎且神考之志欲逺继三代神考之事欲永利生民十九年之间念念缉熈日日变通至于元丰之末而天下之事异于熈宁者多矣虽当时奉法之臣时有误谬而圣人捄弊之意本欲日新先帝继述之初但以寛平为务卞为不道力沮圣谟用安石过时之説改神考日新之绪凡神考之所以膏润斯民者皆以为安石之泽也神考之所以作新多士者皆以为安石之教也立私门之所好以为国是夺宗庙之大羙以归私史其意以谓深得安石之道者唯我一人可以为先帝不召之臣者亦莫如我同我者是异我者非其所是也谓之国是其所非也谓之流俗所陈于先帝之前者其道如此不敬其君可谓甚矣不谓之轻先帝乎神考有言曰朕惟君子多识前言徃行故能刚徤笃实光辉日新大哉圣考之训后嗣之所宜法也盖古之圣贤非止一人前言徃行贵乎多识岂当独识一安石而已乎自绍圣以来王氏之好恶逹于天下公家之名器用于私门以臣改君下变上守托继述于诏令嫁怨怒于同列以平论为两可以稽古为俗学以直词为诽谤以深计为妖言作于其心害我国政自谓经义之大旨他人莫晓日録之本意唯我独知而所以告乎先帝者以为继述之道不得不然不谓之欺先帝乎凡此四者其事皆托于继述其说皆唱于蔡卞上动天变下失人心恭惟陛下继神考之志述哲宗之事奉先追逺不敢少懈而大臣之中负诬轻欺有如卞者赦而不治不足为寛伏望议正典刑以厌公议
　　伯雨又言曰臣近闻王安石家乞纳所赐第宅或云是安石妻呉氏之请或云是蔡卞之请得于传闻未知孰是以事验之皆蔡卞之谋也顷者赐第之时人已窃议非朝廷之所当与也非王氏之所当受也又王珪故第亦蔡卞之所当恶也卞于受赐之初见得忘义既享其利又何辞焉无乃去位不平而有怨怼之心乎昔熈宁末王安石辞位御史中丞邓绾上章乞留安石其说有三一曰请赐第二曰擢其壻蔡卞经筵三曰除其子滂馆职以谓行此三事则安石必留矣神考曰有是哉安石之意卿何以知之绾曰安石门人为臣言神考曰门人谓谁绾初不言其姓名神考再三诘之绾乃以实告曰练亨甫明日两府奏事退神考留宰相呉充具言其事且谓充曰只作卿意使安石知之充见安石如上旨安石大骇即上奏其畧曰伏闻御史中丞邓绾为臣求赐第及为臣子滂及臣壻蔡卞营差除事若审如此则是臣卧病于家而使绾为臣逰説也神考批其奏曰邓绾操心颇僻赋性奸囘论事荐人不循分守可落御史中丞差知虢州练亨甫罢为漳州军事判官圣训如此天下传诵绍圣中卞为执政先除滂秘书省正字然后以王珪故第赐安石之家绾所请三事无不行者卞之私意可谓得矣然而臣谓非朝廷之所当与者以神宗无欲与之意也非王氏之所当受者以安石无敢受之心也又况王珪故第本以罪夺夺彼与此皆出于卞雍熈中卢多逊既贬崖州枢宻副使柴禹锡为宋琪请多逊故第太宗曰多逊犯罪籍没琪为宰相曽不避恶岂大臣之体乎于是太宗虽以宅赐宋琪而薄此两人同时黜罢先帝以王珪之故第赐卞妻家与而不吝得太宗之心矣卞亦何顔无所避恶况在先朝则安享无故之利至于今日则又无故而辞既受忽辞不为无意愿下臣章三省并议典刑庻使轻君自恣之臣知所惩艾伯雨又言曰臣近者五具奏状劄子为言蔡卞事皆未防施行按卞迷国不道以私灭公知有王安石不知有神考隂谋宻计迹不可见而国家大患皆生于卞神考在位十九年凡润泽生民之事卞皆掠为安石之美其理乖倒不可以训示天下然而所行之事皆以继述神考为名故天下之人无敢议者且如元祐章疏皆是当日臣僚纳忠之言卞以私意讽谕请降于外取舍简择専任已见以言为罪公然行遣以戒天下敢言之士遂使进言之人所入文字惟乞留中不敢深説此岂一朝一夕之患乎初元丰得罪之人元祐许其理诉所以通寃抑而尽下情也进状之人各求辨雪既是词讼之麄语岂有先王之法言卞以私意讽谕字字检一语不当便加黜罚非独杜絶诉寃之士亦以罗织无罪之人卞虽快意于一时而深为朝廷之后患然其立説以谓章防之言讥毁神考理诉之事形迹先朝必须如此施行方名继述之义既以此说胁持上下于是人皆杜口而恣其所行左遮右防不犯其手故臣前章以谓惇迹易明卞心难见尧舜黜幽之典必黜难见之罪春秋诛意之法必罪造意之人陛下圣学高明洞照今古尧舜之所不赦春秋之所必罪者亦圣时之所宜行也且卞之自比安石似是而非欺惑上下人所切齿故臣之前章先论其所以似是而非者然后因流俗元祐之说以明其罪盖救其末流不若先塞其源剪其枝叶不若先锄其根卞之所以自托于安石者蠧国害政之根源也臣安敢舍此而论其末乎伏望检会前章皆付三省特降指挥施行
　　徽宗即政纳用谠论伯雨首击章惇曰惇乆窃朝柄迷国防上毒流缙绅乘先帝变故仓卒輙逞异意睥睨万乘不复有臣子之恭向使其计得行将寘陛下与皇太后于何地若贷而不诛则天下大义不明大法不立矣臣闻北使言去年辽主方食闻中国黜惇放箸而起称甚善者再谓南朝错用此人北使又问何为只若是行遣以此观之不独孟子所谓国人皆曰可杀虽蛮貊之邦莫不以为可杀也章八上贬惇雷州
　　伯雨又论章惇劄子曰臣闻道合则从不合则去非特君子保身之义是亦人臣事君之礼义所以明可否礼所以别嫌疑见可则行有嫌则避此大臣之所当知也臣伏见左仆射章惇独宰政柄首尾八年迷国误朝罪不可掩天下怨怒丛归一身自陛下临御以来海内之人欲甘心于惇者如猬毛而起赖圣度包容爱惜事体故惇虽求去而圣防不许臣窃以谓惇之求去是也陛下之不许非也先皇帝奄弃天下海内讴歌归于有徳皇太后顺自然之叙合天下之公倚成于天躬定大策惇于此时意语乖倒陛下以天地之量置其言于度外益加礼貌如恐不及自古人君寛仁大度未有如陛下今日者也然而惇处可嫌之地持不合之意察其愧谬无以自容故先帝之陵土未复而惇欲委使事而去也夫泰陵命使朝廷之大典送往慎终臣子之厚意惇于泰陵岂不欲致其厚哉势不可留知难而去考之公议可许无疑但令使事不乏则朝廷之大典举矣然则惇之去留国体所繋臣愿陛下速德音允其所请伯雨又论章惇防曰臣窃以奸邪所为始终可见平居无事则贼害忠良仓卒遭变则轻乱名分盖轻乱名分之心素包飬于贼害忠良之日幸时有故冀不我制则攘袂向前殊无顾忌原情定罪法当诛戮谨按武昌军节度副使潭州安置章惇身为上宰乆擅国柄迷国防上毒流搢绅自哲宗疾势弥留中外汹惧惇为宰相自当引天下大义乞立陛下为皇太弟以系人心以安国势持危扶颠辅弼之任惇懐异意谩不恤此及至陛下即位尚敢帘前公肆异议逆天咈人轻乱名分睥睨万乘不复有臣子之恭骄蹇固位乆不忍去人言交攻仅乞外补虽陛下圣度天覆置而不问然名分二字万世大法行道之人知不可犯岂容奸凶輙尔轻乱陛下安得曲贷以失典刑哉臣伏愿陛下早正惇两观之诛或从矜容乞投海外以正纪纲以慰人望以示万世奸邪之戒天下幸甚
　　伯雨又论章惇疏曰臣闻古人有言曰虑善以动动惟厥时时至不行反受其殃此忠臣之所当行而明主之所宜虑也章惇罪恶既大陛下不复听信犹在相位岂所宜哉且惇尝求去而陛下不许此固足以彰圣人寛大之德然而疑则不用用则勿疑乃圣主任臣之法疑而用之实为不可陛下之所以未从其请者不过以先帝山陵在近不欲以使事改付他人而已若审如此所谓执一而废百也祖宗故事山陵命使必以先朝宰相是以丁谓既去则改命冯拯王珪既死而蔡确代之拯之与确皆是旧相当时若无旧相亦须改命他人执一守株非所以权大事也今自惇之外先朝旧相未致仕者更有一人范纯仁是也虽以奸党得罪而天下皆以为贤虽有目疾而其心不盲陛下若举而相之可以收天下之心昔先帝起惇于谪籍之中欲用纯仁自有此例若纯仁以疾不来则是去就在纯仁者也擢任辅相事出独断自唐以来虽见任宰相不得预闻臣以孤外之踪遽敢及此者臣非敢荐纯仁也为陛下思所以去惇之防无出于此也臣请缕缕言之盖自绍圣以来蔡卞造作奸言假托经义负诬神考轻欺先帝唱为国是以行其私凡惇之所行为天下之害者其谋皆发于卞干纪紊政其事不一然原其乖背之始则不过妄论继述两字而已用孟庄子之小孝违武王之大孝务以恶名胁持上下二圣已察其欺伪而卞等不悛持此益固论夫妇之终始语兄弟之厚薄隂谋宻计何所不至当此之时陛下若斥逐章惇而不以宰相为山陵使彼必以谓陛下不厚于泰陵矣然则惇未可以斥逐也今其请去则不可不从也永泰陵使不可以他人为也然必先朝宰相为之然后可也设使惇未肯求退则在陛下似亦难处今惇自请则不过许之而已矣何所疑哉然而欲命先朝宰相以代山陵使则舍范纯仁其谁乎臣谓陛下若相纯仁则可以慰天下思贤之心可以示二圣用平之意可使有罪之人必无反侧则是一举而众美具也出命之日永泰使事权付先朝执政以待纯仁之来若纯仁不来则权付之人自可行矣非是不使旧相盖由旧相辞免则次官将命于理为顺又况纯仁目疾自不妨陛下他日别命宜相之人也臣愚不避小嫌竭忠尽虑若防省察速使惇去左右则忘身徇国之人始敢安枕而卧矣时不可失机不可玩愿陛下深念而决行之也天下之故反覆无常当以人事辅成天意古人既徃之迹可证可验非臣笔端所可具述臣不胜拳拳爱君之心惟陛下赦其僭易采其所言断而行之天下幸甚
　　贴黄臣十一日劄子云祔庙以前且当明辨邪正躬揽以后乃可大明黜陟诚恐惇等未去之时机事不宻为害不细伏望陛下用臣前章且以职名出惇于外然后合集众智共议典刑缓而不廹举事必当先朝宰相蘓颂致仕命为中太一宫使纯仁若以疾不来则此例似可行也若得纯仁居京则有事可以访问飬老乞言无大于此何必过示优假如司空重事之使其处此而不安乎范纯仁乃臣妻党之亲臣虽未识纯仁之靣而今日之言不能无嫌臣不敢以小嫌而废公议也
　　伯雨又论章惇状曰臣闻人臣之功罪不论则不明朝廷之威罚不断则不行陛下临御以来于羣臣之功罪论之明矣然于有罪之人未行诛罚者所以顺太母之慈而成坤德之静也今躬之初当示威断雷霆之撃宜自近始臣伏见左仆射章惇罪恶显著乆稽天讨方哲宗大渐之时太母定防之际惇为宰相首异议一语乖倒防合诛殛陛下以天地之量置其言于度外勉加优礼如待功臣容德之大古无有也按惇独宰政柄首尾七年随其喜怒恣作威福助尊私史则至于薄神考矜伐己功则至于累宣仁乐于用兵大边隙陕西之民愁矣而进筑不已内府之财竭矣而辇运不休忘祖宗积累之艰轻朝廷根本之地谓人之怨怒为当尔谓天之谴戒为偶然斥公论为流俗以献忠为诽谤杀张天恱之徒以箝众口广邹浩之狱以絶言路天下震骇人多自危赖宗庙之灵不廷不虞之变幸未耳哲宗一于委任何负于惇惇负哲宗乃至于此虽隂谋宻计于蔡卞而力行果断惇实主之用春秋诛意之法则罪卞可也任扶危持颠之责则非惇而谁然则卞为谋主惇乃罪魁殱厥渠魁理不可赦今惇仰恃容贷谋脱身祸自谓前日之事皆禀命于哲宗职当奉行非惇罪也呜呼罪不在惇其在谁乎忍为此言重可伤叹孔子曰善则称君过则称已则民作忠前日之事献可替否假有不售忠臣之义犹当归过于己又况哲宗本意不为已甚故惇之所谋多不见从臣请以二事验之可以考其余矣乃者宣训之说究治之事喧播中外上干宣仁高氏一门防不获免主张保全力沮其説者以哲宗本意不为己甚故也元祐大臣初议诛灭及其流窜尚欲勦除然而臣下之意竟不得行梅岭以南犹有全活而北归者以哲宗本意不为己甚故也今事出哲宗者则托于宻賛而掠为己功己之所行则托于禀命而归之先烈所可痛心孰大于是汉之匡衡事成帝为丞相石显用事不能正救乃于成帝既没之后论显不忠之罪着成帝之失王尊劾衡以为卑君尊臣非所宜言天下后世以尊为是又哀帝之初臣下谤议多及成帝独议耿育以谓事不当时固争防祸于未然各随指阿从以求容媚晏驾之后尊号已定万事已讫乃追采不及之事讦幽昧之过此臣所深痛也今惇于徃事毎有匡衡归过之心而献言之人未闻耿育深痛之议其何以称陛下钦承继述之意乎臣毎因奏事屡奉德音陛下语及哲宗则圣顔动感戚之意形于挽章笃于天伦实出圣性厚天下之俗正赖乎此然而惇犹充位威断未行故靡薄之风尚未消沮而仁厚之化所以未孚于天下也宗庙之轻重主威之强弱皆系陛下所以处惇者如何而已安危之机不可不虑且陛下初去蔡卞为其薄神考也次责邢恕为其累宣仁也惇负哲宗其恶尤大今若正此之罪则君道永正母道永尊而继述之义永无愆矣伏望陛下躬之初先正惇罪虽用祖宗之意不杀大臣而流窜之刑亦有近例惟速示威防以协公议天下幸甚
　　伯雨又论章惇防曰臣闻国体无安不宜轻动公论可畏在所当恤今章惇求去而陛下不许岂非以先帝山陵未毕先朝宰相不可遽罢所以卹公议而戒轻动耶圣虑如此真得尧舜之用心矣然而惇自求去非我先动考之公论必无间言若徇区区之小嫌而玩机不宻臣恐执中无权而后必悔也且王珪子孙既许叙复则元丰定防之事邢恕凿空之言所干连者岂特一人而已哉且前年彗星之变过九月三日而后没者天之垂象岂无意乎宣仁功德甚大自三代以后无有伦比而用事之臣讐毁侵陵无所不至乃以优赠厚赏追报遵裕彼遵裕小言何益于国念小忘大理实乖倒宣仁之功德未明则人心不顺天怒不息王珪一门之寃何足道哉臣恐凿空矜诞之徒隠心日虑用竒救过为国生事方且忧之又闻何大正被赏而外议詾詾皆有瑶华复位之言臣实过虑方寝方食未甞顷刻而忘此也夫下之从上不从其令而从其风旨是以宣帝先求故剑而人知许后之得立高祖先封雍齿而能使仇怨皆喜古之明君凡作一事先示一意意行而天下安之然后出令若命令未出而所示之意先使人疑臣以为过矣易曰无咎者善补过也臣谓今日补过之术莫若早去蔡卞而速遂章惇之请无使玩机而起悔飬奸而生事也且二人虽留陛下既已疑而外之矣岂有疑外大臣而可以为朝廷之体乎唐德宗时陆贽赵璟皆为宰相德宗使人谓陆贽曰重要之事勿对赵璟陈论当宻封手防以闻陆贽不以为然上防谏曰是于心膂之内而有形迹之拘职同事殊鲜克以济恐爽无私之徳且伤不吝之明盖尧舜之治左右大臣都兪吁咈无不佥同祖宗任人以此为法疑则不用用则不疑是以上意不偏下不为党我太宗之议州也张洎请别为一防陈利害而吕端执奏以为不可盖德宗之所以语陆贽者有形迹之拘而吕端之所以告太宗者则佥同之义也盖谋及腹心则贵于当宻而股肱之运则不可偏举今陛下改用大臣而使与惇等共评国事一信一疑能无彼此厚薄之间乎是则去邪不果反累国体所全者小所伤者大宁若可去者使之速去革其乖争之风可用者信而后用乃有佥同之望矣如此则事无两可下必同心又陛下即政之初人有向背圣意之所欲行大臣莫肯丕应不免从中批出庻可不敢异同此足以济一时之权未可为永乆之法臣愿陛下速示睿断早去惇卞然后慎择可信之人共讲日新之政勿求近效示乃逺猷不过数年天下治矣伏望上禀慈闱议其当否臣愚妄论事防惟陛下裁赦幸甚
　　伯雨又论章惇蔡卞防曰臣先累有奏状言章惇蔡卞迷国防上脇持哲宗以不孝之名迫惧哲宗以不利之实激哲宗使怒惑哲宗使疑谤毁宣仁圣烈保祐之功致元祐皇后疑似之罪引功自处归过哲宗挟天子贼害忠良肆防说几危神噐自古奸臣为害无甚于此去年上封事数千人人乞斩惇卞天下公议只此可见盖卞谋之惇行之蔡卞之恶有过章惇臣前来奏状已言之今更详具大事六件如后
　　一元祐六年哲宗皇帝始纳元祐皇后前此未纳后时禁中甞求乳婢谏官刘安世等连上章论列皇帝既未纳后不知宫中求乳婢何用宣仁圣烈令两府宣谕是外家高氏所觅安世乃止绍圣初蔡卞还朝论及此事以为宣仁有废立之意乞追废为庻人
　　一自绍圣已来窜逐臣僚应哲宗皇帝批出行遣者并是蔡卞诬防先于哲宗前宻啓进入劄子哲宗依劄子上语言批出至今劄子见在
　　一绍圣三年宫中厌胜事作哲宗方疑未知所处章惇欲召礼官法官共议蔡卞云既是犯法何用礼官乃建议乞掖庭置狱只差内臣推治更不差有司同勘若非蔡卞建议哲宗必未废元祐皇后
　　一编排元祐中臣寮章疏乃蔡卞建议卞与蹇序辰自编排惇不曾与及卞具姓名乞行遣惇即奉行
　　一邹浩以言事忤旨蔡卞即首先奏云吕公着曾荐浩浩以此诋讥故哲宗愈怒遂编管浩卞又执奏乞治浩亲故送别之罪哲宗不从三次坚请乃许置狱
　　一蹇序辰乃卞死党首建防详理诉之议安惇助之章惇迟疑未许卞即以相公二心之言迫之以此惇即日差官置局凡此皆蔡卞谋之章惇行之也按卞隂狡险贼恶机滔天惇虽凶狠毎为制伏执政七年门生故吏徧满天下今虽薄责如卞在朝人人惴恐不敢囘心向善朝廷邪正是非不得分别驯致不已奸人复进天下安危殆未可保只如去年臣僚上言蔡卞之恶过于章惇乃自太平州移池州流顺三程一日可到愚防朝廷仅同儿戱盖人人畏附惇卞至今未已故宁负陛下不负惇卞大奸元恶未正典刑人情愤叹天象示戒故自今年正月至今两月隂雨盖蒙气之证于此可见昔周饥克商而年丰卫旱伐邢而得雨今惇自以异议当受大戮所有卞恶伏乞陛下早赐宸断明正典刑以答上天蒙气之证候正惇卞典刑之日乞陛下差人于朝堂道路间采听若人人不相庆臣甘伏罔上之罪
　　伯雨又论郝随特许复官状曰臣伏见进奏院报郝随特许复官中外闻之莫不骇叹窃以亏哲宗盛德起哲宗侈心者随也月防玉虚之作穷奢极侈殚工尽巧以粪土用邦财以寇讐用民力不经有司擅自支费因缘为奸干没无限以至内帑珠金率意取之并无归着此天下之所知陛下在潜邸之所目撃也陛下即位灼见时事罢缮修之役毁侈靡之观天下闻之莫不鼓舞方且薄责未正典刑命有司驱磨支用之费珠金之数而有司小人不能上体陛下恭俭恤物之意一切观望畧不根究人人闻之莫不扼腕今日却遂叙用是国家帑藏可以私取朝廷典刑可以人废昔仁宗皇帝即位之初见真宗末年修盖宫观穷极土木顾谓辅臣曰当时何人执政何人监修造诚可罪也宰相吕夷简曰当时侈费至今帑藏一空仁宗曰朕当以此为戒夫侈靡溺心古今所患茍有斯人诚为国贼昔太宗时姜确有巧思善于营造魏元成作相愿斥远之恐起侈心以兴工役则自古君臣所为及祖宗所行亦可见其逺虑矣臣愿陛下深思逺虑屏絶佞人亦足以使左右近习不敢以亲近窃威权不敢以非道说圣意恭俭之德自此日新矣
　　左司諌陈瓘论章惇罪大责轻乞行流窜状曰臣伏覩初八日制书章惇落左仆射知越州臣窃惟惇之大罪多矣陛下以天地之量含容假借累月于此竟縁奉使亡状黜而去之事干泰陵则不敢赦威断如此可谓是矣按惇初唱异议欲揺大防乆稽天讨公论沸腾臣亦屡以为言而陛下谕臣曰惇负哲宗其罪固多朕之初政方以百姓为心岂欲以己事责人乎臣仰奉圣训退而叹息知孔子之无我老氏之外其身唯博大圣人乃能与此彼汉唐自私之主计功论罪取快一时先一身而后天下者有愧于今日矣孟子曰民为贵社稷次之君为轻古之明王后其身而先天下者其说盖本于此陛下不欲以己事谪惇而以百姓为重得孟子之心矣若非圣学高妙自臻于此岂臣下之所敢言乎然方陛下践阼之始四海之安危治乱在此一时是乃宗社之所繋岂独陛下之己事天下神器非私物也不以己事岂足以为公乎然则以道制情公而不私者在明眘用刑而已开成之责李珏绍圣之贬王珪古事可考近例甚明然李珏所言犹是文宗素定之意武宗怒之遂有昭州之命王珪所言非是前亲奏之语言者诬之犹有万安之贬今惇心造其谋非珏意也躬奏其语非珪言也然则惇罪之大异乎珪珏但夺相印安可已乎况惇将命不敬露者一夕为相无状误朝者七年所以负哲宗者非一事也越州之命指其一事而已执一废百加以私宥用刑如此其何以服天下乎臣愿陛下防自宸降出臣僚前后章防特行流窜以厌公议谨録奏闻伏候勅旨
　　瓘又言邢恕以反覆诡诈得罪先朝乞原情定罪状曰臣伏见龙圗阁待制新差知荆南府事邢恕昨者自谓亲闻司马光所说北齐宣训事谓光等有凶悖之意遂以其语告于章惇而光及范祖禹等缘此贬窜又以文及甫私书逹于蔡确母明氏谓刘挚梁焘王岩叟皆有奸谋而挚等家族防至覆灭今朝廷赦宥光等尽复其官矜恤之防徧及存没则是恕前日之所行不为陛下之所信也按恕甞以反覆诡诈得罪先朝昔者抗疏自列之言今可考也恕之得罪于公议固亦乆矣今宠以华职付以大藩中外沸腾不以为允伏望圣慈特降睿旨原情定罪以协公议谨録奏闻伏候勅旨

　　歴代名臣奏议卷一百八十一
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百八十二
　　明　杨士竒等　撰
　　去邪
　　宋钦宗靖康元年左正言崔鶠上奏曰臣伏覩诏书诏谏臣直论得失以求实是此见陛下求治之切也然数十年来王公卿相皆自蔡京出其余擢居要路以待相继而用者又充塞乎台省要使一门生死则一门生生一故吏逐则一故吏来更持政柄互秉钧轴歴千百年无一人立异虽万世子孙无一人害己此蔡京之本谋也安得实是之言闻于陛下且如冯澥近日上章其言曰熙宁元丰之间士无异论太学之盛也此奸言也昔王安石用事除异己之人当时名臣如富弼韩琦司马光吕公着吕诲吕大防范纯仁等咸以异论斥逐布衣之士谁敢为异乎士携策负笈不逺千里游乎学校其意不过求仕宦耳安石着三经之说用其说者入官不用其说者黜落于是天下靡然雷同不敢可否陵夷至于今大乱此无异论之大效也而尚敢为此说以荧惑人主乎又崇宁以来博士先生狃于党与各自为说附王氏之学则诋毁元祐之文服元祐之学则诋诮王氏之说尤为欺罔岂有博士先生敢有为元祐之学而诋诮王氏之说乎自崇宁以来京贼用事以学校之法驭士人如军法之驭卒伍大小相制内外相辖一有异论居其间则累及上下学官以黜免废锢之刑待之其意以为一有异论则己之罪必暴于天下闻于人主故耳博士先生有敢诋诮王氏者乎欲乞下太学取博士讲解覆视则澥之诞谩见矣至如苏轼黄庭坚之文集范镇沈括之杂说畏其或记祖宗之事或记名臣之说于己不便故一切禁之坐以严刑示以重赏不得藏匿则禁士异论其法亦已宻矣澥言为元祐之学诋诮王氏之说其欺罔不亦甚乎欺罔之言公行则实是何从而见也然先王之求实是亦有道矣皇帝清问下民周官询于众庶孟子不以左右卿大夫之言为然必询于国人则实是见矣臣乞以澥所上言章并臣之章垂于象魏掲于通衢以验国人之论而赏罚之以戒小人欺罔君父者此陛下之福天下之幸也
　　鶠又论冯澥状曰臣近上章论谏未防施行澥复迁吏部侍郎此士论之所共忧臣适当言责不得而已也观澥之意不过于拘以熙宁元丰之法为治縁澥乃熙宁元丰人材之一也已之说行则身安己之职废则身危非为国家忠计此天地否泰所系国家治乱之所自分不可忽也昔在仁宗英宗时选天下敦朴敢言之士以遗子孙而王安石用事皆目为流俗之人尽逐去之乃自为新说以造士号为新美之材充塞乎朝廷而人主不闻天下之安危矣元祐之初相司马光收仁宗英宗时人才用之故宣仁圣烈皇后拥少主不出帘帷而天下治问其四夷则率服矣问其盗贼则消弭矣问其军士则豫附矣问其百姓则富乐矣当是时天下之势安于泰山及章惇用事斥之于炎荒瘴海之外蔡京隂蓄异图凶谋益炽于是尽收熙宁元丰时人材用之诱以美官饵以厚禄于是海内小人波荡而从之万口一词迭相唱和为绍述之论以诳惑人主绍述一道德而天下一于谄佞矣绍述同风俗而天下同于欺罔矣绍述理财而公私竭矣此用熙宁元丰人材之效也譬之治疾一医治病而病愈一医治病而病壊此贤否不待较而明也且元符末以连年四月朔日食四月者正阳之月古人所忌诏求直言应诏上书者数千人蔡京因此以除去异己者乃遣腹心之党考定之分邪正二等同己者为正异己者为邪澥与京同者也故列于正等擢以不次而异于京者京皆指以为邪陷于罪戾凡数千人近者上皇下责躬之诏其言以求直言夺于权臣反归咎建议臣僚然则前日附防蔡京号为上书正等之人皆今日之罪人也陛下嗣服之初天下观陛下好恶是非以卜世之盛衰今用蔡京正等之人非上皇悔过之意天下之士闻之解体矣同己为正异己为邪澥与京同者也故列于正京之术破壊天下于兹极矣尚忍使其余蠧再破壊邪京奸邪之计大王莽而朋党之众则又过之愿斩之以谢天下累章极论时议归重谏议大夫杨时论王安石学术之缪奏曰臣伏见蔡京用事二十余年蠧国害民几危宗社人所切齿而论其罪者曾莫知其所本也盖京以继述神宗为名实挟王安石以图身利故推尊安石以王爵配享孔子庙廷而京之所为自谓得安石之意使人无得而议其小有异者则以不忠不孝之名目之痛加窜黜人皆结舌莫敢为言而京得以肆意矣然则致今日之祸者实安石有以啓之也谨按安石挟管商之术饰六艺以文奸言变乱祖宗法度当时司马光已言其为害当见于数十年之后今日之事若合符契其着为邪说以涂学者耳目败壊其心术者不可缕数姑即其为今日之害尤甚者一二事以明之则其为邪说可见矣神宗皇帝常称美汉文惜百金以罢露台曰朕为天下守财耳此谨乃俭德惟懐永图正宜将顺安石乃言陛下能以尧舜之道治天下虽竭天下以自奉不为过守财之言非正理曾不知尧舜茅茨土阶未尝竭天下自奉其称禹曰克俭于家则竭天下以自奉者必非尧舜之道其后王黼朱勔祖其说以应奉花石之事竭天下之力号为享上实安石竭天下自奉之说有以唱之也其释鳬鹥守成之诗于末章则谓以道守成者役使羣动泰而不为骄宰制万物费而不为侈夫鳬鹥之五章特曰鳬鹥在亹公尸来止熏熏防酒欣欣燔炙芬芬公尸燕饮无有后艰诗之所言止谓能持盈则神祗祖考安乐之而无艰难耳自古释之者未有为泰而不为骄费而不为侈之说也安石独倡为此说以啓人主之侈心其后蔡京辈轻费妄用専以侈靡为事盖祖此说耳则安石邪说之害岂不甚哉臣伏望睿断王安石学术之谬追夺王爵明诏中外毁去配享之像使邪说滛辞不为学者之惑实天下万世之幸疏上安石遂降从祀之列
　　监察御史范宗尹乞革欺罔之风上奏曰臣窃谓方今天下之事可革者甚众而欺罔之风革之尤不可缓夫鹿之与马相去逺矣然髙谓鹿为马而二世惑焉者盖以天下而欺一人故也以天下而欺一人其祸可胜言哉臣观国家自崇宁以来上自宰辅大臣下至州县贱吏莫不以欺罔相尚是以财用匮竭生灵愁痛灾异数见盗贼羣起而道君不知也前日之祸职此之由今陛下缵绍之初国歩艰难之际正当明四目逹四聪之时而臣下尚有肆为欺罔者使此风复炽则天下之祸将有甚于前日者矣愿明诏台谏自陛下即位以来中外之臣有曾为欺罔者事无巨细已败未败悉仰捡举弹奏以闻然后声其罪于天下而重加诛责使天下晓然知欺罔不可复为则陛下深仁厚泽得以究矣
　　钦宗时侍御史李光论王云等劄子曰臣近合台谏官论列童贯开边生事拥兵南犇罪积恶大党实繁虽难以尽行究治亦当择其踪迹暴着助成奸恶者显戮一二以为搢绅之戒如同签书枢宻院事宇文虚中给事中王云是也燕云之役二人参议幕中实为谋主贯固未尝知书每奏报朝廷一时欺谩夸诞之言皆出其手敌骑入寇随贯驰入都城张大声势决东幸之策朝廷震惊进虚中为资政殿学士充抚谕使云为给事中奉使募兵当危急之时四方勤王之师未有至者陛下躬宵旰之忧大臣穷日夜之虑二人既以计脱拥兵自衞徘徊近畿隂拱以观成败及闻西兵稍集和议已定单身入城复据要近士论詾詾莫不愤叹枢宻本兵之地琐闼清近之班傥使此流冒居将何以责士大夫守臣节者乎恭惟陛下嗣位之初四方之人延颈跂踵以望新政所与谋议献纳者不过二三执政大臣与两省侍从尤当选忠贤以副人望治乱安危之机实在于此如虚中等奸欺诡诈为臣不忠乃复崇奬进用如此臣恐逺方闻之人人解体仗节死义之士亦不复为陛下用矣伏望断自宸重行窜斥以解天下之疑不胜幸甚
　　光再论王云等劄子曰臣近尝论列同签书枢宻院事宇文虚中给事中王云身为士大夫职列侍从朋附童贯赞助开边使兵连祸结及敌骑内寇朝廷忧危将命募兵逗挠不进前后臣寮交章定虚中云罪与王蕃等蕃已责授散官安置议者犹谓轻典独此二人赦而不诛已骇物论今乃反寘近列居宻勿献纳之地急则用计而脱祸缓则诡辞而冒荣専为身谋无复人臣之节兼近年以来士大夫交结宦官浸以成俗虚中为翰林学士云为中书舎人皆朝廷华选贯皆倚为腹心每用兵行师皆有将带前去之语腼顔就道曾无愧耻陛下初即大位拔用人材宜以礼义防耻风厉士若不痛加惩革则后来者更相仿效防耻之道愈丧而礼义之俗浸隳矣夫人君养士之防耻所以重其国士之有防耻亦所以重朝廷唐李鄘耻为吐突承璀所引卒辞相位史氏书之以为美谈今虚中辈奸纎趋利庸近凡鄙交结近习迹状明白辱国甚矣伏望检臣前奏付外施行早赐罢黜以厌公论不胜幸甚
　　光又论曾纡等劄子曰臣惟国家之兴神圣相授専务爱育元元以固邦本而四海之广所与共冶以恵养斯民者尤在于守令监司之职委以刺举实外台耳目之寄専以按察州县者也其任顾不重哉伏自陛下即位以来号召天下豪杰之士聚之朝廷而贪污不法之吏多在外服或倚势作威或倚法虐下诛求掊敛靡有艺极使逺方之民无所申诉朝廷何赖焉臣伏见江西转运曾纡福建转运赵岍唐绩提举市舶张佑提举广东香盐黄昌衡府界提举常平陆棠皆縁交结权幸以躐取名位邪佞凶狡素无防声皆不足以当一道之寄岍绩逺任福建漕臣朝廷近差陈磷等为代遂通贿赂于梁师成以造茶为名不肯离任佑本泉州大商今市舶廨治乃在泉州背公营私何往不可近闻营造第宅尽令属邑科买材木赃污不法一方之民咸受其昌衡棠皆奴事朱勔昌衡顷知秀州华亭县抑勒人户依等第科买白鹤每只至有百余千者自秀至苏花石珍禽络绎不絶遂就除本州通判益肆掊取东南之民莫不愤怨棠知平江府长洲县専一勾当朱勔家事民间讼牒悉委佐官平江地濒太湖勔田产尽在长洲县多被水患民间不肯承佃棠既为抑勒上户佃种稍不承认即枷项送狱承认之后永无脱期至破家荡产卖妻鬻子犹监锢不已良民妻女稍有姿色者必多方钩致百姓田园号为膏腴者必竭力攘取以搜寻竒玩而发人笼箧者有之以访求古物而掘人冢墓者有之纡故相布之子因谄事宦官进职赐带顷任楚州及镇江府通判皆以本州娼女自随替罢挈之而去帷薄荒秽父子聚麀尤为清议之所不容伏望圣慈特降睿防尽行窜斥以正刑书仍乞精择防干修洁素有风力之人以充监司之选庶几朝廷惠泽得以下究细民疾苦得以上闻仰副陛下勤恤民隠之意天下幸甚
　　光又论朱勔等劄子曰臣恭覩陛下自膺受大位独奋干刚诛流奸凶四方之人莫不鼓舞独朱勔父子未就殱夷士论犹欝勔肆奸恶逾二十年専以竒技淫巧荧惑朝廷花石之供毒流海防竭百姓膏血罄州县帑藏一门之内建节正任厮役姻亲悉补官爵权倾中外浊乱朝纲名为应奉御前其实尽入私室钱谷出入不许驱磨计其奸赃擢髪莫数臣近尝论奏方兵与之际上下匮乏宜修理财之政当自东南始虽诸局支用难以几察而有司帐籍尚可驱磨欲望陛下择有风力清强官就两浙近便处置司追摄勔父子并其侄汝翼汝贤等及自来専一应副尝为监司守令力能刻剥生民助其凶焰除徐铸王汝明蒋彞已死亡外今新除工部尚书胡直孺前发运使卢宗原陆寘前两浙提刑王仲闳胡邃前两浙提举常平赵霖前知平江府应安道通判陆棠许操司録周前知常熟县宋晦前知秀州华亭县黄昌衡淮南运使余赒前知秀州朱审言并诸司吏人已未出职并乞勾赴所司一就根勘驱磨自来应副过钱物计其家赀尽行籍没内有百姓田产元系强夺侵占者据契拨还勔父子罪恶滔天非明正典刑戮之市朝不足以快东南士民怨愤之气上项官吏各具罪犯取防以次黜责施行庶几士大夫冒犯防隅为臣不忠者有以警惧实天下幸甚
　　光再论朱勔劄子曰臣尝论列朱勔将东南财用假托应奉胁制州县尽入私家合依祖宗故事置司驱磨未防施行此必朝廷见官吏人数颇众恐致生事遂降指挥特免驱磨近亦报勔止从窜斥此于公议实为未厌臣按勔在东南为害日久田园第宅富拟王室房缗日掠数百贯租课嵗收百万斛曵绮罗者列屋衣金紫者充庭展南宅以套司理院拆北仓以为养种园监司经由郡官朔望例于门外下马谓之朝谒其葬汝翼母福国夫人通判许操权府率郡官朝服歩从三十余里众所骇闻近者上皇南廵勔自知罪恶贯盈与童贯合谋邀请百端私造乗舆服御之物扫除室宇潜谋异图率敛豪民几至生变幸赖上皇念宗庙社稷之重车驾还归迹其奸萌理难容贷伏望陛下断自渊衷将勔并其子孙侄付之有司籍其家赀明正典刑仍乞委本台官吏取索东南应奉司及杭温明州平江府等置局去处并应副官吏依近降京东西两路李彦指挥施行光又论邓雍劄子曰臣伏覩近降指挥今之尚书侍郎异日宰执之选也都省所接词诉分送六曹与决施行陛下责任之意可谓重且専矣则居是职者非得天下英伟豪杰之士智识材器可当异时辅弼之选者曷宜任此职臣谨按吏部侍郎邓雍不学无术世济奸邪其父洵武任枢宻使因縁请托特许赴殿试关通近幸猥中科目滥厕从列帷薄荒秽士大夫目为艳班兼雍不晓吏事又欲废法任情専受请托选人关陞改官意所欲与虽郎官执条例以进輙遭诟詈人材猥下趣操颇僻不足污天官之选伏望圣慈特赐罢黜施行庶厌公议
　　光又论邓雍劄子曰臣伏见近年以来嬖幸用事奸邪擅权贤否混淆是非颠倒世家之子布满要涂渎乱朝纲莫斯为甚臣谨按前吏部侍郎邓雍専以便僻侧媚躐取要官初无术学而使之特赴殿试不知古今而使之猥厕经筵帷薄不修踪迹丑秽士播以为笑谈今虽罢遣尚仍旧职玷髙华之选实于公议有所未允伏望特出睿断早赐褫夺职名投置闲散庶几清朝名器不以假人且絶奸邪觊觎之路实天下幸甚
　　光又论李防李擢劄子曰臣伏覩除目以李防李擢为左右司谏训词褒谕以首论蔡京有功特被召用外庭之议无不骇愕臣之区区亦所未谕夫首论蔡京者陈瓘也其次则有石公弼张克公毛注之流相继弹击上皇觉悟既罢而复用者数矣京与王黼前后用事权倾天下言路塞絶多士盈庭莫敢开说方是时也忠义奋发不避死亡之诛慷慨言事不过曹辅等三五人尔下逮韦布之士廷对大问进药石之言则有若范宗尹投匦献计箴时政之失则有若朱梦说而防擢在当时迭为台官身任言责保宠固位被阿防之讥目覩时事曾无一言逮陛下龙飞灼见奸慝大学诸生伏阙上书首论六贼之害蔡京之恶夫人而能言之矣谏官御史能于此时明目张胆击奸指佞实恃陛下圣明不啻摧枯拉朽之易何足为功况防擢当金人围逼都城力附白时中李邦彦専主避敌割地之谋方肃王之北渡也不罪金人之渝盟乃敢奋笔横议以上皇还宫问肃王所在刧持上下必欲以祖宗基业委之外裔至有三镇与王室孰重之语章疏具存可以考按今时中邦彦坐是落职议者犹谓轻典而防擢反被召用复预谏争之列不知谁为陛下荐此二人者陛下好恶取舍如此庙堂之论何时而定百官有司之众何所适从乎臣愚伏望陛下深思熟察辨邪正之归无为诡辞偏说之所倾夺庶以仰称陛下艰难求助之意副四方跂竦之情所有防擢等召命伏乞特赐寝罢以安众情
　　光又论杨逴吕齐劄子曰臣窃谓文昌诸郎皆异时侍从之选非有素望安可冒居臣伏见新除刑部员外郎杨逴度支员外郎吕齐命下之日士有异议逴浮薄无行因妻父徐铎夤縁交结朱勔及梁师成以为进身自选调任京东提刑司检法冒赏官勔方用事权势赫奕荐逴赐第遂被超擢齐阘茸凡下素无士检顷知河南府伊阳县在任与宦官康份关通凭恃权要恣为赃污监司郡守不敢按发今乃自筦库之冗径跻郎曹实于公议有所未厌伏望圣明特赐罢遣使士大夫稍知郎选之优不胜幸甚
　　光又论王子献等劄子曰臣近准尚书省劄子専委臣取索检京东京西两路西城所创置扰民等一切并罢元系西城所辟置及曾应副害民之官先次放罢具名闻奏臣除己一面令吏部供具本路州县官外臣今所闻两路最为李彦信任陈献利便创立租税忍于害民为国敛怨侥冒赏典转官除职之人其尤甚者京东则有王子献吕岯毛孝立京西则有刘寄任徽彦李端愿子献为京东转运使将梁山泺城田租收入西城所辟置孝立岯为属官徧诣州县自济兖郓濮兴仁广济等处为之骚然廹胁官吏抑勒细民有不承佃者便枷项送狱人人惴恐莫保性命蒲鱼荷芡之利皆日计月课纎悉无遗遂致泺傍之人无所衣食强者结集为寇盗弱者转徙乎沟壑岯孝立皆骤被拔擢自文林郎不二三年转至朝散朝请大夫自曹官为通判自通判为郡守监司又孝立任济州日母死其父欲只作所生规免解官未几父又死遂干求李彦请御笔葬毕起复孝立家本三衢惮往返迂逺不复挈丧归乡只就济州营葬近縁防访奏劾国忌日就司録厅用妓乐深夜饮燕为臣不忠为子不孝败壊风俗莫此为甚寄徽彦端愿或自白身或由小官为李彦汲引将唐邓汝蔡四州九县取民间税地谓之公田敛取无艺百姓失业流丐者众风谕诸邑催索租逋急于星火确山令刘愿前后杖下决死良民千余人徽彦近縁金人内寇添差京西运判遂分遣属官四出有甚寇盗襄城一邑科率至十七万谓之助国钱更不抄上赤歴此数人者朝廷虽已放罢而罪恶贯盈公议未允伏望陛下洞照奸凶久为民害特发睿断重寘典刑或窜流岭表以谢两路生灵不胜幸甚
　　光又上论王子献等劄子曰臣近准诏防奸贪之吏蠧国害民者尚未窜逐所以好恶未孚赃吏未惩民未被泽臣职在台端仰烦圣训宣谕使之弹劾在臣愚分诚为失职臣伏自供职首尾半年前后论列奸贪之吏多矣陛下虽有听纳之明而未见力行之果臣辄再具已尝论奏而未防施行者如京东转运使王子献前知淄州毛孝立前东平府通判吕岯前京西转运使杜徽彦提举常平李端愿刘寄此六人者皆奴事李彦竭两路膏血以奉彦者假借事权势力气焰足以制百姓生死之命彦非得此六人亦不能成其奸凶如此其暴也臣闻此一等人其尚多自陛下初政灼见奸慝虽已落职送部止是退居乡里复带前衔金章紫绶所在州郡皆以尝任郡守监司往往差彼人从日陪燕游无复省躬念咎之意亦莫有依元降指挥赴吏部受差遣者是陛下赏罚号令止行于小臣而不行于大吏伏望检臣前奏重赐窜逐仍乞行下吏部取责前后送部臣寮如有傲睨偃蹇不肯赴吏部之人即与直注逺地或河北河东合入见阙差遣庶几方命慢上者知所警惧不胜中外之幸
　　光又缴冯澥牓朝堂疏状曰臣愚暗朴拙当陛下初政偶承人乏擢寘言路每因进对备闻徳音未尝不以绍复祖宗法度为说忠臣义士莫不懽忻鼓舞日颂徳化之成也臣今月十七日入台伏覩三省降到黄榜一道臣寮上言以王安石为名世之学发明要妙着为新经天下学者翕然宗仰又言熙宁元丰间内外安平公私充实法令备具赋役均平其意専以王安石之说为是公肆诞谩无复忌惮特以陛下圣明未可遽欺既以司马光与安石俱为天下之大贤又云优劣等差自有公论观言者之意必不肯以光为优以安石为劣夫光与安石行事之是非议论之邪正皎然黑白虽儿童走卒粗有知识者莫不知之当熙宁元丰间如韩琦富弼欧阳修之属尚皆无恙安石恶其议己皆指为因循之人摈斥不用卒以愤死恭惟太祖太宗创业之艰难真宗仁宗守成之不易规摹宏逺矣安石欲尽废祖宗法度则为说曰陛下当制法而不当制于法欲尽逐元老大臣则为说曰陛下当化俗而不当化于俗蔡京兄弟祖述其说五十年间搢绅受祸生灵被害海内流毒而祖宗法度元老大臣扫荡禁锢几无余蕴矣幸赖宗庙社稷之灵上皇悔悟以祖宗不拔之基全付陛下今言者又创为熙丰之说以安石为大贤臣恐此榜一出流闻四方鼓惑民听人心一失不可复收此非朝廷之福也所有降到勅牓臣未敢签押行出谨録奏闻伏勅防六月十五日上召翰林学士吴幵至内东门付以御封侍御史李光劄子于光劄子后御批祖宗之法子孙当守之如蔡京首唱绍述变乱旧章贻患至于今日可作一诏于是降诏曰朕以薄陋绍休圣绪惟祖宗肇造区宇重休累洽至于今其法度条章虽随时损益凡以恵遗天下者咸根柢于仁义施于民沦入骨髓在于后人奉承之不敢有渝迩者蔡京懐谗搜慝妄作不靖凡旧章宪肆行变乱挟绍述之言为刧持之计内外骚动公私匮困比嵗上皇深灼其奸亲御翰墨攘剔蠧弊咸所厘正迨朕缵绍夙夜祗惧嘉与公卿大夫图惟故实务遵二帝三王之道以协我列圣之心以为万世之赖尚虑邪说诐行习熟见闻揺动众心害于国体明示厥指罔或不孚有一于斯必罚必杀
　　光又论胡直孺劄子曰臣伏见近除胡直孺为工部尚书命下之日士论沸腾莫不疑骇盖直孺素结朱勔为发运使为待制知平江府为户部侍郎皆勔力也臣近论朱勔及言东南财用为羣小侵蠧直孺其一也老而无耻素节凋丧不足污八座之选腼顔朝列不自引退伏望陛下断自宸衷重行窜黜以为士大夫不顾防隅者之戒取进止
　　光又论胡直孺劄子曰臣近再上章论列工部尚书胡直孺罪恶已陛下开纳许以必行亦既累日不见降黜此必大臣以直孺为贤曲加覆防以臣言为妄未肯施行夫大臣以进退人材为职所进忠贤则国家享其利所进憸佞则人主受其欺陛下不以臣不肖使得待罪言路若大臣用人失当臣得而论之朝廷行之则陛下威权立矣今臣力言之陛下虚已而听之大臣沮抑之则是陛下威福之柄反制于大臣而臣区区不能但已者也况直孺佞邪天下所闻与应安道卢宗原相继为转运使及发运使欺罔朝廷如循一轨将上供物斛及粮网船尽充花石之供号为应奉州县帑藏为一空起发封桩妄称均籴嵗计不足犹进羡余縁此进职滥厕从班遂知平江府纵朱氏请求益肆掊敛不复知有朝廷矣直孺素畜声妓每携就朱氏园亭与倡优杂处啗其子侄吴人怨愤目为朱家奴勔入京师凶焰益炽至与宰职争权窃弄国柄首引直孺为户部侍郎缙绅侧目莫不骇叹伏自陛下即位灼见奸凶以次流放党屏息独直孺反被褒擢聨八座之选命下之日士论沸腾前后臣寮论列不一伏望陛下断自渊衷速赐窜黜以为多士之戒如臣所奏失实欺罔聪听亦望解臣言职重寘典宪臣与直孺理难两存臣不胜激切待命之至
　　光又论燕瑛胡直孺劄子曰臣伏见燕瑛胡直孺二人以奸佞相济傅防匪人方权幸用事恣为不法盗用官钱如同己物刻剥细民甚于豺虎前后臣寮疏列罪恶非一瑛顷任广南市舶専以货贿交结近幸目为香燕及为开封尹専任猾胥政事纰缪辇毂之下寇盗纵横褫职居外曾未旬月百计经营由散官径为户部尚书直孺任两浙漕臣假托应奉耗竭帑藏丑秽之迹中外所闻知平江府谄事朱勔日三造其门勔所欲为无求不获家畜声妓専事媚恱以图进用名教所弃清议不容陛下灼见奸慝亟议诛窜令二人皆带龙图阁直学士名曰罢斥其实升迁自祖宗以来非名徳重望为士所推者未易得此陛下始即大位慎重名器爱惜生灵之时如使此流列显职当郡寄臣恐四方志义之士不以圣朝爵禄为荣人人解体羞与比肩恐非朝廷之福臣与瑛直孺实昧平生所以拳拳不已者诚见陛下慨然思治乃于赏罚功罪轻重失当未能厌服人心实累圣治伏望陛下奋发干刚大明黜陟将此二人镌职投闲庶协公论臣不胜愤激之至
　　光又论燕瑛胡直孺劄子曰臣窃谓监司郡守号为近民之官势力气焰足以制百姓死生之命顷者奸幸当权奢淫无度竭生灵之膏血不足供谿壑之欲于是分遣亲戚之人忍于残贼敢为奸赃者布满州县夤縁假借上下相防其剥民愈甚则获赏愈多如应安道徐铸之流死亡畧尽今其在者踪迹显露莫如燕瑛胡直孺二人皆自郡守监司以赃污致身臣累具弹奏必防陛下委曲开纳臣亦委曲为陛下言之若以朝廷多事之际以为有才亦当置在三边财谷之地不当秩以宫祠优以便郡也臣之此言若出畏懦今乃反得辅郡地望愈隆沮天下至公之论成憸人怙宠之私成命既颁物议腾沸此必大臣有隂为之地者二人平昔止能以竒货厚贿交结权幸饰殽馔声妓以媚恱要人身虽去国各留子弟见在京师日造大臣之门对众附耳营求百端稔恶弗悛无复忌惮伏望陛下奋发威断直批付三省褫夺职名重行窜殛以解四方之疑不胜幸甚钦宗命李纲为河东北宣抚使援太原纲言吴元济以区区环蔡之地抗唐室与金人彊弱固不相侔而臣曾不足以望裴度万分之一然寇攘外患可以扫除小人在朝蠧害难去使朝廷既正君子道长则所以扞御外患者有不难也因书裴度论元稹魏洪简章疏要语以进上优诏答之
　　晁说之上达言曰臣闻唐虞之世岂有蛮夷猾夏之事乃以蛮夷猾夏命臯陶作士何也曰是事之有无典防久矣孰诘也盖有猾夏之蛮夷不害为唐虞之至治而或命官于无事之时以为天下万世之戒是所以称唐虞之圣者也虽然又言寇贼奸宄何也曰天下治乱必原其所自彼蛮夷猾夏实自乎寇贼奸宄也以故古昔天下祸乱之机与夫存亡之微折犹豫而果决存百世于一朝者皆自吾内以饷乎外也项羽之勇范增之智不能执沛公于坐上者项伯舞劒以身衞沛公也曹公袁绍相扼官渡无异两虎额吼果谁勇怯而曹公卒走袁绍坑其众八万者绍将髙览张洽辈率众来降而曹公知绍虚实得以奋击也苻坚以百胜之威百倍东晋之众有姚苌慕容垂为将视晋君若浮苴孤鹜然乃絶肥水未半而溃于谢石五千之兵秦帝仅以身免者苌垂懐亡国之祸心其尚书朱序降晋而为之谋曰大兵未集而击之易也魏叛臣侯景狐兔犬狼之众何足以当梁氏江海富庶太平之久乃一日入石头据金陵如戏剧者梁临贺王正徳导乎景而丞相朱异先与景交通也唐代宗朝虽有郭子仪在朝而吐蕃回纥频年入长安践京畿者李辅国程元振二阉无君于内而仆固懐恩于外为蕃寇之盟主也昭宗时李克用朱全忠相噬不减袁曹而唐室之危甚于官渡未知二孽谁先得之一旦全忠先灭唐为梁者唐宰相崔缁郎隂为梁之佐命也呜呼蛮夷猾夏寇贼奸宄实同机并杼之敏也今河东河北之人十余年来不辨蕃汉之兵皆曰童家之兵也不辨蕃汉之旌旗甲马皆曰童家之旌旗甲马也至于金谷货币不知为朝廷之有皆曰童家之金谷货币也故金人一日大军入河北分军入河东逺而石岭关不得以为固近而大河不得以为险谈笑以抵京师城下者官吏之疲弱人民之愚蠢以金人之兵甲旌旗久无辨于华戎也几何而不开门洒道以迎之也哉金人于京师城下有徳色肆言曰童王招我来闻者寃之阉方平既以大河之桥延金人又欲以京师城门纳金人益可惧乎京师百姓于是上念社稷宗庙之危下顾父母子孙之酷不胜其忿不约而起大呼于道取阉孺数十人于马上拉而碎之则人情大可见已天其或者必以阉贯待司寇藁街之诛未使戕于市人之手与执事者其可忽乎或者不敢没舆议而私懐羣阉之悲则假之于市人指诟宰相以髙欢愤张为言何其不知耶东魏征西将军张子仲瑀乞铨削武人品秩羽林千余人乃杀父子甚惨于时懐朔镇使髙欢在洛见之归而倾产结客得司马子如孙腾侯景辈逞其乐祸之心岂今日比耶魏羽林千人实杂以羌浑之丑报其一身之事尔今京师巨万齐民世世荷皇家亭毒鞠育之恩相与念敌兵无名一日蚁结于严城之下天子将不得一日之尊京师将不得一日之大深究祸乱之原实在羣阉则取戕之以我之公愤谕彼之私雠相去万里而逺也彼髙欢异久以胡后临朝淫乱元叉刘胜辈宠任骄恣流毒国中魏室将亡欢先有心则因事而作尔国家累圣洽光四海澄清陛下遵养青宫者十年其传祚之数日皇天以此强敌警惧增徳岂魏齐之妖可并世而言耶若乃宰相为都人指诟毁辱者昔亦有之唐宪宗明君也相皇甫镈之日殿廷班列相与惊骇街衢市肆相与大呼裴度率众情而上疏曰忽取微人列于重地逺近流闻与京师无异度之言可信不诬也未闻当时责惊骇者何士刑笑呼者何民岂不谓此邦家之羞也唯当自治于上而一切无怒于下也或者不以皇甫镈为言而言髙欢以垢圣世何也孰知天地之隂阳消息见于君子小人之进退君子小人迭为进退而各从其不可须防并列也其为宫嫔为财赂为阉官为兵革为贼盗为蛮貊皆隂也从小人而进也若夫朝廷有道絶女谒薄阉官不私财赂不翫兵革盗贼不起蛮貊賔服者皆阳也君子以进者也唯小人盛于廷则蛮貊盛于边在廷无一小人则在边无一蛮貊锱铢低昂不欺也小人盛而盗轩冕则蛮貊亦盛而寇疆埸小人炽盛而僭公卿则蛮貊亦大盛而害王侯一日小人退则蛮貊退不劳干戈鼓鼙之武也若小人与君子杂进则蛮貊与华夏亦杂居小人未尽退而蛮貊未尽退也今日之事可观也已
　　许翰上言曰臣近论宰相白时中李邦彦执政王孝廸等去位不出都城非祖宗法令时中孝廸已诏赴镇而邦彦未去臣窃计陛下祗以邦彦前日曾有节损一言之善故未遽遣臣若不为陛下尽言陛下无由悉其本末按邦彦之心虽无深阻但材质浮薄学术寡陋初附梁师成王黼位执政而蔡攸荐之为宰相童贯蔡攸之行也身见河朔流离将乱幕中賔客多劝攸贯说上皇以节损而攸贯等自知富贵已极但乏众庶之誉故其还朝以賔客言时时从容为太上道久之太上慨然思一大变时事而邦彦适为宰相遂与攸贯协力然邦彦材术不足以果断忠固不足以持守故徒纷纷卒无所补论邦彦心止于如此若数其罪不胜诛矣何者当取燕山之时邦彦身为执政坐视祸变不为一言去嵗复起云中之役人益寒心邦彦身为宰相阿意诡随又不救正若邦彦当此之时不知事势必乱是无识也知而不言养交持禄是不忠也无一可者逮至仓卒胡马渡河邦彦但谋窜身不急召兵保城遂至失备几危社稷昔汉家盛时水旱薄蚀皆以天灾策免丞相今邦彦执政六年于此而大位内禅万方外骚宫闱播越宗庙震惊畿甸残破生灵屠戮此岂止水旱之灾薄蚀之变也哉在昔法义主辱臣死尚复何道陛下仁圣幸赦不诛谓宜以礼自图进退乃复遵用蔡京王黼故事身为宫使留居都城礼视见任执政耽宠昧利无大臣体夫大臣罢政而犹留都城者必为其人时可咨访有补国家也臣考邦彦相道君于安平之时则忠益未见辅陛下于艰难之际则知谋不闻留连趑趄亦复何为且邦彦素擅朝政进退在位故今廷臣二三顾望疑将复用莫敢公言愿陛下逐出邦彦使士大夫壊植散羣一意首公为朝廷用则法义昭明于上而舆众慰释于下其于邦彦恩已厚矣
　　起居郎胡安国缴王安中随州安置晁说之许景衡落职宫观词头疏曰准中书省刑房送到词头一道朝议大夫王安中可责授单州团练副使随州安置中书舎人晁说之许景衡可落职宫祠令臣命词者右臣谨按王安中昨自尚书左丞建节知燕山府委任之意重矣借令无才可办边事至如敌势强弱敌态情伪与沿边兵食之阙馈运艰阻民户残弊师徒失律众所共知者自合条具实状逐项奏闻使朝廷灼见利害审定取舍早为备御之策而安中畏避童贯専务蔽防终不端言其事数奏祥瑞诬罔谄防以固宠禄养成边患一旦敌骑长驱燕蓟覆没深入畿甸社稷几危推原本因其罪与蔡攸等耳今臣寮论列以谓行法未尽乞斥诸逺方少为误国者之戒虽责授散官复处汉东近地窃恐公论不以为允矧今太原被围师屯未解强敌压境朔部戒严飞挽刍粟郡邑骚动若不恃赏罚之公厌服物论何以攘却敌国乎伏望特依臣寮所请斥诸逺方以正其蔽欺君之罪又按中书舎人晁说之许景衡责降元文为视大臣升黜以为去就懐奸徇私失事君之义即未见得说之等以何陈奏至今不知各人去就懐奸徇私之迹难以命词欲乞检防说之等元初陈乞事因降付本省以凭按据实状载诸词命为臣子之戒所有前件词头臣未敢具草
　　安国又缴内侍王仍等録黄疏曰伏覩臣寮上言内侍王仍张见道邓文诰輙懐诡计图欲离间两宫边防动静妄意传播转相耸动将以遂其奸志此而不除后必贻患而陛下未欲施行止令觉察臣愚窃谓图欲离间两宫则罪不可赦将以遂其奸志则恶不可留伏望陛下深察众言及时裁处讨罪除恶断在不疑将此三人者依臣寮所论编置逺方于以全两宫慈孝之情不胜大愿所有録黄臣未敢书行
　　髙宗即位马伸上疏曰陛下得黄潜善汪伯彦以为辅相委任不复疑然自入相以来处事未尝惬当物情遂使女真日强盗贼日炽国本日蹙威权日削且三镇未服汴都方危前日遽下还都之诏至今銮舆未能顺动其不谨诏命如此草茅对策不如式考官罚金可矣一日黜三舎人乃取沈晦孙觌黄哲辈诸羣小以掌诰命其黜陟不公如此吴给张訚以言事被逐邵成章縁以上言逺窜其壅塞言路如此祖宗旧制谏官御史有阙御史中丞翰林学士　名以进三省不敢预厥有深防近拟用台谏多取亲旧不过欲为己助其毁法自恣如此张慤宗泽许景衡公忠有材皆可任重潜善伯彦忌之沮抑至死其妨功害能如此或责以救焚拯溺之事则曰难言盖谓陛下制之不得施设也或问陈东之死则曰不知盖谓其事繇于陛下也其过则称君善则称己如此吕源狂横陛下逐去不数月由郡守升发运其彊很自専如此御营使虽主兵权凡行在诸军皆其所统潜善伯彦别置亲兵一千人请给居处优于众兵其务收军情如此广市私恩则多复祠官之阙同恶相济则力庇王安中之罪摭其所为岂不辜陛下倚任之重哉陛下隠忍不肯斥逐涂炭遗民固已絶望二圣还期在何时邪臣每念此不如无生嵗月如流时几易失望速罢潜善伯彦政柄别选贤者共图大事疏入留中明日改衞尉少卿伸以论事不行辞不拜
　　建炎元年尚书右仆射李纲上言曰臣闻节义者天下之大闲僭逆者臣子之极恶春秋之义人臣无将将则必诛况以僭窃位号为天下所共愤怒者哉谨按张邦昌被遇道君之朝久与机政际防靖康之日擢冠宰司资其重臣奉使敌帐初无忠义徇国之意但为防佞保身之谋去中国者逾年从敌骑以偕至方二圣播迁之日无一言营救之忠凭恃金人盗据神器国破而资之以为利君辱而攘之以为荣窃有乘舆安处宫禁降防以行其僭命南面以朝其伪臣易姓建邦四十余日逮金人之既退方降赦以收恩考其四日之手书犹援周朝之故事而陛下总师于外天人所归勤王之兵四面云集乃始退还旧班遣使迎奉今乃冒处王爵极其褒崇不闻泥首以自拘方且偃然为得计人之干纪一至于斯傥或逃诛何以立国或谓陛下嗣登大宝乃邦昌揖逊之谋以罪为功臣所不喻夫英宗之曽孙神宗之孙道君之子渊圣之弟惟有陛下一人而已天佑我宋必将有主主宋祀者非陛下而谁四海臣民所共欣戴邦昌何力之有哉今其党与尚布朝列秋髙马肥敌骑猖獗挟借其势陛下不得而制之矣中夜以思不寒而栗伏望陛下断以英哲而察其罪恶特正典刑而肆诸市朝以慰四方忠臣义士之心以垂万世乱臣贼子之戒天下幸甚
　　三年以久雨多寒召郎官以上赴都堂条具时政得失可以收人心召和气弭天变者吕颐浩奏之令实封以闻赵元镇上奏曰臣闻雨旸寒暑过差之节系之隂阳逆顺盛衰之理春秋洪范之所纪汉诸儒之论载之详矣臣不暇推证有勤圣览臣窃谓久雨多寒隂沴之其应则兵祸不解民心离散小人道长也臣尝求其致之之说敢献于陛下窃惟祖宗之有天下也歴五季兵火之余险阻艰难皆目击而身蹈之故其建立足以垂法万世以圣继圣至于仁宗四十余年号称极治子孙守而勿失复何加焉厄运所钟社稷不幸乃有王安石者用事于熙宁之间以一己之私拂中外之意巧増縁饰肆为纷更祖宗之法扫地殆尽于是天下始多事而生民病矣假辟国之谋造作边患兴理财之政困穷民力设虚无之学败壊人材奬小人抑君子塞言路喜奸防扇为刻薄轻浮之俗日入于乱赖宣仁垂帘深鉴其害首因改元昭著至意所行者仁宗之法所用者仁宗之人涵养十年民瘼小愈夫何治世之日少乱世之日多复有蔡京者崛起于崇宁之初窃尧舜孝悌之说托绍述熙丰之名毕力一心祖述安石以安石之政敷演枝蔓浩然无涯至于不可限极而后已兵连祸结四夷交侵二圣北辕朝廷南渡则安石辟国之谋而蔡京祖述渎武之患也繁文酷吏上下相绳鞭挞追呼农畆失业则安石理财之政而蔡京祖述厚敛之患也侥冒躐进依阿取容当官有营私之心而临难无仗节之义此又安石败壊人材之科而蔡京祖述賔兴贤能之患也渎武而兵祸不解厚敛而民心离散至于賔兴贤能之弊则习为软熟柔佞之姿无复礼义防耻之节士风雕丧君子道消矣故凡今日之患始于安石成于蔡京自余童贯王黼辈曾何足道今贯黼已诛而安石未贬犹得配享庙廷蔡京未族而子孙饱食安坐臣谓时政阙失无大于此者其欲收人心召和气乌可得哉故于陛下播越之中示此隂沴之戒天之警悟不啻谆谆之告冀陛下知其所自痛惩而亟革之也伏覩近降赦文遵用嘉祐勅令周卹党臣之家是将以元祐为法而有意乎仁宗之治矣呜呼无聊憔悴之民兹亦有少安之渐乎然而徳意未敷天灾未弭者以政令未归于一致风俗犹裂于多岐谈诗书陈治乱者非安石之学则蔡京之人也遗患流毒浸滛人间牢不可破甚于胶漆徒使陛下焦心劳思孜孜访问虽日下求言之诏是诚何补风俗之难移从古所患唯陛下明于听览果于取舍其或中外臣寮因事奏请有渉于安石蔡京之遗意者皆不利社稷之人愿明正典刑播告天下使四方万里之逺皆知陛下用心所向庶几变之有渐此风一变然后可以言治其他细故不足为陛下陈之
　　建炎中御史中丞许景衡乞罢黜张公庠劄子曰臣访闻通判福州张公庠在任贪污不法自知公议不容乃扇揺军情归怨监司帅臣监司帅臣日不自安而提刑狱司已具劾奏即未闻朝廷施行契勘福州去年兵变絷杀帅臣栁廷俊朝廷失于究治今余党尚存而公庠职为倅贰不能抚循乃縁己私扇惑诸军窃虑祸变近在旦暮去年已是覆辙而近日建州军党犹未就擒不可不戒也其张公庠欲望圣慈检防福建提刑司所奏速赐罢黜施行以解一方危急仍乞下本路牒邻州鞫治罪犯明正典宪
　　景衡为尚书右丞又论王安中自便劄子曰臣伏覩近降指挥象州安置王安中放令逐便臣僚累有章疏论列安中罪状若令自便公论未允至今未防施行谨按安中昔帅燕山亲见郭药师之跋扈常胜军之糜费金人之侵侮邀索并不曾奏报朝廷措置守御固宠畏祸左右弥缝以茍嵗月故议者咸谓縁燕山之役成中原之祸者童贯等唱之而安中实成之也贯等已正典刑而安中止窜遐裔已为寛恩今若引赦例得逐便则当用武之时无以惩守边之吏矣或者以为旷荡之恩罪垢咸涤而安中前执政独不得预霈泽乎是大不然赦书明载蔡京童贯梁师成误国之罪虽其子孙犹不得预收叙之例孰谓安中与之同罪乃遽得自便哉伏望睿明检防臣僚章疏特出宸断所有放令逐便指挥更不施行
　　景衡又乞罢詹度赴行在劄子曰伏覩昨降指挥前资政殿学士詹度发来赴行在中外闻之莫不骇愕谨按度自为小官交结近习夤縁侥幸驯致显涂假应奉享上之名为窃攘丰己之事违法种种士民能言之一昨附防奸魁首开边隙既帅定武寻易燕山当新边草创之时残虐燕人搜求宝玉织组练帛以为苞苴车驰肩负络绎道路既而新军暴横糜费不赀蕃将跋扈已有异意而度恬然若不闻知帅阃乃朝廷之重寄而所任如此安得无祸哉未几金人入寇药师叛命中原扰攘生灵涂炭皆度辈所致也言之可为流涕虽元恶已就诛夷而度辈祗从窜逐永御魑魅已为寛恩今若入觐行在稍加任使则传闻四方孰不愤叹恭惟陛下始初清明赏罚升黜盖欲上全国体下当民心以成中兴之业今度何人独防召还是开邪枉之门而植憸佞之望也伏望陛下正心诚意斥逺奸欺以示好恶于天下请自度始则海内莫不欣然称颂圣徳矣所有詹度赴行在指挥伏乞特赐寝罢
  </div>
  <div class="pagination">
   <a href="历代名臣奏议_page67.html">
    上一页
   </a>
   <span>
    ...
   </span>
   <a href="历代名臣奏议_page63.html">
    63
   </a>
   <a href="历代名臣奏议_page64.html">
    64
   </a>
   <a href="历代名臣奏议_page65.html">
    65
   </a>
   <a href="历代名臣奏议_page66.html">
    66
   </a>
   <a href="历代名臣奏议_page67.html">
    67
   </a>
   <span class="current-page">
    68
   </span>
   <a href="历代名臣奏议_page69.html">
    69
   </a>
   <a href="历代名臣奏议_page70.html">
    70
   </a>
   <a href="历代名臣奏议_page71.html">
    71
   </a>
   <a href="历代名臣奏议_page72.html">
    72
   </a>
   <a href="历代名臣奏议_page73.html">
    73
   </a>
   <span>
    ...
   </span>
   <a href="历代名臣奏议_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
