<!DOCTYPE html>
<html>
<head>
    <meta charset="UTF-8">
    <title>宋名臣奏议 - 第 63 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宋名臣奏议 - 第 63 页/共 66 页</h1>
    <div class="content">　　本朝自南北通好已来定州路兵额常及十万尔后日见销耗至熙寜元丰以前定州犹不减二三万人后因封桩禁军阙额钱粮朝廷唯务封桩数多转运司利于销兵省费更不一切招填因致边兵日少即今春秋大教尽数不及六七千人定州最为河北屯兵之处尚乃如此其它州军即可知矣咫尺狄境声迹相闻使形势如此岂得安便皆由边帅不思经乆利害惮于建明朝廷不复以缓急仓猝为虑定州马步禁军共三十一指挥近年每指挥减作四百人仍招填不足臣今乞将逐指挥人数却复旧额定州依乞元降朝防常令及二万人仍乞于京东西路招刺添填专置官催促所贵稍远北边不致张皇
　　蓄财用
　　勘会河北累嵗灾歉又以大河移徙生齿迁流民力凋公私乏絶臣访闻本管定州即日人粮不至急阙唯是钱绢苦无见在堡寨以东粮食亦阙兼闻春衣至今有未曽支散去处定州一年约支钱二十二万贯有零诸杂课利改钱祗得一十一万有零其余尽是转运司添陪方了一年支计今转运司那融不行屡曽千告朝廷已闻支拨见钱文钞及借奉职等补牒河北州县既屡经灾歉流死公私乏絶岂有余力买官至于见钱文钞又专为愽买斛斗所以应用全阙定州一月诸般支使约万缗军资库转运司见钱秪有七百三十余贯绢二百余匹定武大藩犹且如此其余列郡即可知矣咫尺北边觇逻日交使知财力至此何以示威取重伏望陛下特赐指挥将给降见钞如粮食足用处权许出卖见钱及诸州军常平钱内借拨一二百万贯赴转运司应副急阙支用却责限归还据今日窘急之势傥朝廷不为讲明救济使人情穷滥缓急必致生事
　　谨探报
　　臣观古之为将守边第一必先觇逻茍得其术敌人之情可以坐制先人有夺人之功其此之谓也与夫战攻而获胜不可同日而语切闻河北边上近年探事人徒有其名至于酬赏全然微薄以致觇逻之人不肯探伺既不知敌人情实则缓急何以枝梧况当新旧之交尤在精审访闻即日安抚司所管回易本钱不多臣欲乞朝廷特降见钱文钞一十万贯添助回易如探伺得实则量添酬赏所贵激劝边人虏情可得【建中靖国元年上时除知定州】
　　上徽宗乞抚存北狄　　　　赵　遹
　　臣伏准今月十三日枢密院劄子奉御笔狄界为女真所侵兵势瓦解切虑奔溃侵轶逼犯边境仰河北诸路帅司依已降指挥团结兵马编排器甲准备不测勾抽上边使唤仍先具知委奏闻除已具知委及逐时探到北界事节次附入内内侍省逓奏闻去讫臣切详北狄自澶渊既盟之后嵗省用兵之费国享重币之利彼自知得计守盟修好皆其诚心然累年以来北酋失徳上下离叛人不为用女真勃海冦乱其国征伐不已败衂相继境土侵削士马凋残财力匮耗常疑中国密有窥伺左枝右梧困日甚恭惟陛下好生之徳深洽民心帝王之举必度万全况臣尝亲奉玉音屡被诏劄每念南北欢好力固祖宗盟誓谓非细事不可少有引惹造端生衅而彼殊不知圣神加惠两国之意如此今兹睿防特虑他冦与奔溃之众不测侵轶姑示备御之计庙谟甚远预为之防然臣叨承阃寄职所当言茍有管见岂敢缄黙伏覩边报近者北酋猎于白水川女真掩其无备全军陷没北酋不知存亡国中震扰未见所立若复调兵上边彼将谓中国起乘其疑隙既开何可复释唯当示之安静致其怀服臣愚切谓耶律氏既有沙漠歴年甚多边人习熟贵其种设有奸雄谁肯推服仰惟朝廷与酋兄弟之国共守盟好百有余载今北酋叔兄子弟甚众若北酋真遂不还愿陛下用家人礼特遣重臣将命彼国推急难之义念外侮之虞慰谕其宗族臣下厚加拊劳勉以忠孝雪耻戡难就其北酋叔兄子弟取北酋之所爱国人之所慕择贤立孤以主其众隆其恩礼锡之封册申结信誓以继好息民俾之知戴中国辽既倚中国为重得存其宗社则中国有大造于辽也陛下虽不责报彼归故地减嵗币必有一以报陛下矣如是则中国不得汗马之劳遗镞之费万无失一而安享大利机会之来间不容髪伏望圣慈特加采择速奋睿断施行实天下大幸
　　贴黄臣愚切谓敌失其酋未知所立方疑中国乘间而攻之然陛下兼爱南北生灵务隆义好若即恤其祸难援立新酋当此孤遗乏助之时得倚朝廷以存其国名正言顺势无不从则恩归于我必服彼心申固盟誓为利无穷若使彼新酋自立则恩非我出立而众附则势将复彊増戍縁边过为隄备徒足生衅以啓戎心愿陛下无遽増戍开先时之隙毋缓立孤贻不及时之悔孔子曰兴灭国继絶世天下之民归心焉惟圣神亟啚之
　　贴黄臣契勘女真蕞尔小夷自昔臣属契丹势不过辽之一大族其众彊弱与辽不侔徒以北酋失徳乘其离心遂致以寡敌众以弱凌彊者非女真之能皆辽所自取也然契丹大国其人素不畏女真女真今虽得志亦岂能乆横行于北方哉辽之新酋既立得国人心事将反掌也陛下仁圣被于四海普天率土罔不臣妾若速于斯有以深结其心使之怀服自削其平日之贪傲今若止増戍之役收援立之恩敌以守盟存国之大义蛮貊革心固不难矣臣所谓用力少而见功多也【宣和四年二月上时为真定府路安抚使】











　　宋名臣奏议巻一百四十
　　钦定四库全书
　　宋名臣奏议巻一百四十一
　　宋　赵汝愚　编
　　边防门
　　青唐
　　上神宗论进筑河州　　　　　　文彦博
　　臣窃闻议论欲至来春进筑河州渐恢逺略臣窃思之以为未可盖熈州初成犹未全固西蕃内附尚要抚绥积粟未丰屯兵虽众未宜多事恐累成功臣以谓且须増固熈州使有保民之利安存蕃部弥坚向汉之心仓廪丰盈士马壮健以守则固以战则强根本既坚枝叶自茂然后洮河之役以指顾而就今欲务速臣切深忧古人谓欲速则不达见小利则大事不成又云劳于服逺不若修近斯言可鉴在理必然夫趣时希防人之甚利犯顔违意人之甚害中人之情鲜不为利多是顾身谋而謟说岂肯为国而危言臣待罪之所地兼将相若括囊无言仰屋切叹辜祖宗之奬擢负陛下之倚任是敢因事极论违众立议庶几万一有补防毫陛下以臣为纳忠报国幸赐采择以臣为害成沮事甘俟诛夷臣无任惶恐陨越之至【熈宁五年十一月上时为枢宻使先是神宗即位之初前耀州司户参军王韶上书言国家必欲讨平西贼莫若先以威令制服河湟欲服河湟莫若先以恩信招抚防边诸族盖招抚防边诸族所以威服罝氏也威服罝氏所以胁制河西也陛下诚能择通材明敏之士能周知其意者令往来出入于其间推恩信以抚之使其倾心向慕驩然有归伏之意但能得大族首领五七人则其余小种皆可驱迫而用之矣诸种既失则罝氏君臣其敢复简慢而不归心于我耶罝氏既归于我即河西李氏在吾股掌中矣急之可以荡覆其巢宂缓之可以胁制其心腹此所谓见形于彼而收功在此也今摩正诸族数欵塞面内为中国之用者久矣此其意欲假中国爵命以威其部内也而边臣以楝戬故莫能为国家通恩意以抚之此所谓弃近援而结逺交贪虚降而忘实附使栋戬得市利而邀功于我诚非取胜之术也今摩正与青唐族首领辖裕勒等在河州辖沁与舅都克戬及沈千族首领苍扬丹巴等屯结河溪巴乌与龙川首领罗结在黄河头三者皆罝氏子孙各立文法汉界逺者不过四五百里近者二三百里皆可以并合而兼抚之也谨具和戎六事条列如左一臣切见泾原秦鳯两路蕃兵及洮河宕叠州武胜军诸族皆吐蕃遗种也自罝勒斯赉死栋戬继立文法秪能安集河湟间而近边诸族自为种落其在疆之外者皆强梗顽硬不为吾用在内地者又分离散处不相统一此议者所以谓西蕃诸族皆微弱而不足用也臣闻古之善御戎狄者固不患其微弱也惟其微弱然后可以并合而有但国家未尝得人而亲抚之耳臣愚以为陛下必欲合西戎诸族而用之宜择通材明敏之士心虑轩豁能周知羌人情意者令朝夕出入于其间往来巡行察其疾苦平其寃滥治其郁结如汉护羌校尉之比有不服者即稍以恩信绥之身与之为帅使其倾心向慕欢然有归伏之意然后激作而用之则十数万之兵不出疆而可集矣一臣切见西蕃种皆尊大族重故主诸族有承罝氏之后者羌人皆畏服尊之而罝氏诸孙今在洮河间者皆孱弱不能自立如摩正往嵗居洮山有青唐族首领辖裕勒矩噜胡僧鹿遵事之欲立文法收复洮河叠宕等州及武胜军诸羌而摩正孱弱终不能自立会秦州遣人逐去今洮河间诸州并无大族为主虽有辖沁及溪巴乌之徒各恃众自立然文法所及者俱不过一二百里此其势正可以并合而兼抚之也臣愚以为宜遣人往河州与摩正计议令入居武胜军或渭源城与汉界相近辅以汉法因选官一员有文武材略者令与摩正同居渐以恩信招抚防边诸羌有不从者令摩正挟汉家法令以威之其辖沁及溪巴乌之徒既有分地亦宜稍以爵命制其心腹使其习用汉法渐同汉俗于汉界实有肘腋之助且使西贼不得与诸羌结连此乃制贼之上防也一臣切见鄜延环庆两路畨兵自来各有成法使之战鬬及守境皆与汉兵无异往往御敌杀将立功塞外此两路藩篱所以益固也今四路畨兵并是羌夷旧种虽有吐浑党项及吐蕃之别然其种姓实皆出于西戎而已何独在鄜延环庆则可用在泾原秦鳯则不可用岂天地之所生育与人材性分之所授者絶然相异耶臣体问得宣徽使曹玮在西边日其用环庆兵皆不及泾原秦鳯只因经略使范仲淹在庆州日与种世衡等处置各尽其宜故今四路之中唯环庆路蕃兵号为得力是知敎之在人而不在其性分之相异也臣愚以为陛下宜择朝臣有文武材略者往泾原秦鳯择蕃兵可敎者敎之固其部族合其心力使劝勉奋励乐为吾用则十万余蕃兵不费官中粒食而可以为心腹之用矣一臣以为蕃人欲其可用须令有合有离离之所以弱其势合之所以齐其力沿边诸族附塞而居者皆分离散逸无大首领也势既离弱又须团合所以均其志趣齐其心力使其劝勉奋励相率而为吾用臣愚以谓泾原秦鳯两路蕃兵可为十部毎部置都巡检一人以蕃官有材能识略为众所服者统之而以汉官一员为都大提举以緫之但得蕃人畏其首领而以汉官总其权任自然不敢作过而久逺并为吾用矣一臣谓防边蕃部欲其可用莫若使其与汉人杂居今防边蕃部畸零田地耕垦所不至者极多但自来官中须得顷畆相连地段相接者方始招添弓箭手臣愚以为本不须地段相连一段三二十畆以上者即三五段便可招一名弓箭手矣切计防边诸族不下十余万帐大约十余万帐可招弓箭手一万人以一万人散居十余万帐之间则何患其心腹不一思虑不专乎是则招添弓箭手一万人便可获畨兵十余万人之用也臣切见官中自来欲令蕃兵献地招致弓箭手多是令其全段献纳尽帐起离此畨人所以顾恋而不肯献也若田地隘狭招致不足处可令熟户随其地段多少大约耕百畆者即献十畆与官中招添弓箭手在其全段献纳尽帐起离则蕃人顾恋所献者狭若随其地段割令以献则山原髙下所献者广又令弓箭手得散在防边族帐之间使中国羇防无事之民耕蕃部荒闲之地而可以禁其背叛结其心腹语其利害岂不显然明白耶昔魏绛和戎谓戎狄贵货贱土其土可贾今之蕃部正同此耳若国家厚以恩信抚之其土地皆可贾易而致臣切案古渭州一带至洮河兰鄯之间汉陇西南安金城三郡地所谓湟中閤亹临羌抱罕邯中大小榆土地肥饶宜谷者皆在洮河兰鄯之间诚得而耕之其利岂止威伏羌戎而已耶书入上即令枢宻院召问方略以为秦鳯路安抚司自古渭寨接青唐武胜军应招纳畨部市易募人营田等事并令韶主之五年韶建用兵之防王安石力主其议八月韶举兵破摩正收复武胜军十月改为熈州六年八月入河州遂城之复将兵至马练川降辖乌扎进攻宕州拔之岷州密琳沁叠州钦琳沁洮州郭斯噶尔皆以城降复州五辟地自临江寨至安卿城东西千里韶加端明殿学士然议者谓韶所上功状多欺诞不实杀蕃部老弱甚众能开拓疆土而耗费中国不可胜计绍圣以后王赡复建鄯之防实韶啓之也】
　　上哲宗乞熈河选将如折氏世守
　　孙　觉
　　臣窃闻熈河困敝陜西以及天下几十五余年矣臣闻其嵗费数百万略以十年计之为四千万矣朝廷本为熈河举西师不能断羌人之臂径可以复灵夏而包贺兰前日大举西师不得羌人一级而坐费数百万于黠羌兵马防乘死者不可胜数器仗弃捐如山边人至今为国寒心自朝廷开熈河以来负罪官吏无赖游客冒名入仕与拥高资为富人者不知其几百家矣吮啜生灵之膏血以厌饫无赖之人何欤臣愚习闻祖宗时河西折氏置之最为得策今天下一百三十余年而折氏祖父子孙相继皆忠顺劲勇为国捍守此实措置得其道也今熈河之地使帅守得人为朝廷无穷之计蕃将之中如折氏者得一人或两人渐为措置三五年后择其可付属者付之计朝廷不爱官爵以宠之但为我守能捍外宼则世世如折氏可也其它经营久逺之策密院臣寮必有能为朝廷谋者【元祐元年上时为右谏议大夫】
　　上哲宗乞约果庄讨鄂特凌古　苏　轼
　　臣闻善用兵者先服其心次屈其力则兵易解而功易成若不服其心唯力是恃则战胜而寇愈深况不胜乎功成而兵不解况不成乎顷者西方用兵累年先帝之意本在吊伐而贪功生事之臣唯务杀人争地得尺寸之土不问利害先筑城堡置州县使四夷憎畏中国以谓朝廷专欲得地非尽灭我族类不止是以并力致死莫有服者今虽朝廷好生恶杀不务逺略而此心未信憎畏未衰心既不服惟有鬬力力屈情见胜负未可知也今日新获果庄威震戎狄边臣贾勇争欲立功以为河南之地指顾可得正使得之不免筑城堡屯兵置吏积粟而守之则中国何时息肩乎乃者王韶收熈河全师独克使韶有逺虑诛其叛者乃以忠顺即用其豪酋而已则今复何事其所以兵连祸结罢中国者以郡县其地故也往者既不悔而来者又不以为戒今又欲取讲朱城曰此要害地不可不取方唐盛时安西都防去长安万里若论要害自此以西无不可取者使诸羌知中国有进取不已之意则寇愈深而兵不解其祸岂可量哉臣愿陛下深诏边吏叛则讨之服则安之自今以往无取尺寸之地无焚庐舍无杀老弱如此朞年诸羌可传檄而定然朝廷至意亦自难谕将帅未必从也虽日行文书终恐无益宜驿召陜西转运使一员赴阙面敇戒之使归以谕将帅而察其不如诏者臣又切闻朝论谓果庄犯顺罪当诛死然譬之鸟兽不足深责其子孙部族犹足以陆梁于边全其首领以累其心以为重质庶获其用此实当今之良策然臣切料果庄凶豪素贵老病垂死必不能甘于困辱为久生之计自知生存终不得归徒使臣子首防顾忌不敢复雠必将不食求死以发其众之怒就使不然老病愁愤自非乆生之道果庄若死则其臣子专意复雠必与鄂特凌古合而北交夏人此正胡越同舟遇风之势其交必坚而温锡沁介于鄂特凌古夏人之间地狭力弱其势必危若见并而吾不能救二寇合三面以窥熙河则其患未可一二数也如臣愚计可诏边臣与果庄约若能使其部族讨鄂特凌古而纳赵醇忠者当放汝生还质之天地示以必信果庄若从则稍富贵之使其信臣而谕至意焉果庄既有生还之望不为求死之计其众必从以果庄之众与温锡沁合而讨鄂特凌古其势必克既克而纳醇忠虽放还果庄可以无患此必然之势也西羌本与夏人世仇果庄本与鄂特凌古不协若许以生还其众必相攻纵未能诛鄂特凌古亦足使二盗相疑不合也昔太史慈与孙防战防杀防防后得慈释不诛放还豫章卒立竒功李愬得吴元济将李祐解缚用之与同卧起卒擒元济非豪杰名将不能行此度外事也议者谓果庄之获兼用近界酋豪力战而得之仇怨已深若放生还此等必无全理臣以谓不然若果庄死于中国其众雠此等必深若生还其雠之亦浅此等依中国为援足以自全自古西之患唯恐解雠结盟若所在为雠敌正中国之利无可疑者臣出位言事不胜恐悚待罪之至【元祐二年九月上时为翰林学士先是熈河帅臣奏生擒西畨首领果庄一时大臣或议欲官之或议欲诛之其后卒从文彦博之议命果庄为陪戎校尉鄂特凌古栋戬养子也既立而其国人不附范育议欲纳赵醇忠朝论难之故轼建此议育疏见辽夏门】
　　上徽宗乞诱谕青唐　　　龚　夬
　　臣切闻夷狄之势分而不一则为中国之利自顷夷狄强盛必赖比近部族自相携贰伺虏情为国藩翰臣伏见青唐一族世受封爵坚心依汉又嵗出善马以供和市自熈宁元丰以来朝廷待之尤厚昨因强臣盗有其地至其嗣子国人不附逃难来奔特青唐一亡虏耳而朝廷以为纳土之降王引封阙庭超授节钺为夷狄笑至于道路宴犒之费以巨万计关市搔扰不可具道今则不唯不得其地而使青唐之人遂无向汉之心其势必与夏人解仇结约以为边患和市善马不复出矣数年之后夏贼兵力稍备青唐不复附汉而合从于虏臣恐朝廷西顾之忧未易言也今既往之失无所营救将来之防尚或可图伏望圣慈特诏边臣多方诱谕赦其罪戾使之自新待其入贡因抚而有庶使复坚向汉之诚不复归心于虏以为预备不虞之计边民幸甚【元符三年九月上时为殿中侍御史】
　　上徽宗论湟鄯　　　　　　任伯雨
　　臣伏覩熈宁中神宗皇帝所以能用兵取熈河者不独英谋睿断委用得人盖以承仁宗数十年天下富庶之后绍圣之初所以能五路进筑者亦以承元祐十年休息之后今日边隙视绍圣之初为益广财用视绍圣之初为益乏劲兵健马视绍圣之初为益耗谋臣宿将视绍圣之初为益少加以盐池损坏嵗失财用三百余万关中累年荒旱物贵人饥生齿流移十减六七今年虽丰物价犹五倍平日以此观之边事不可复生亦明矣去年边臣邀功为国失信夺货为寇立召边患强欲兼并湟鄯二州自去藩屏覆军杀将已失其一今湟州虽存势又孤絶荒山穷谷地不可耕道路险阨又难馈运得之无用徒耗中国又湟鄯二州均为罝氏之地鄯大湟小唇齿相依既已弃鄯湟州势难独守国家守之且有五患朝廷前年取天都山置西安州取葭芦寨置晋宁军无所不可何者此夏贼之地吾雠敌之国取之有名也今湟州乃罝氏之地罝氏世效忠顺有功国家真宗仁宗继尝封爵乃朝廷与国因与国之乱而贪其土地失信背义取之无名絶夷狄向化之意一患也国家征伐夏贼所以无熈河以西之忧者罝氏为篱落也今既得湟州则罝氏余族不为吾助吾必有西边费财用师之备二患也国家买马嵗二万疋而青唐十居七八今既为雠则马不复至二年一匹不买亦可见矣西边无马大失边备三患也河南有朗阿克章族河北有兴扬斡族平日与罝氏同辅中国今吾既与罝氏为雠则彼畏吾有吞并之心必与夏贼结连以抗中国四患也万一夏贼因罝氏之困掩取其地则势力益强永逺为吾腹背之害五患也况闻自得湟州已来嵗费三百万贯以守之一州所费如此五路边面可知矣国家一嵗赋入三百万者凡有几也内帑之积三百万者亦有几也安可以既乏之财追无穷之欲图未集之众弃已成之师耶窃闻陛下备尝讲究其事始差内臣李某复差臣郑居简皆知本末本路走马郝平及姚雄苗履亦尝具利害敷奏观此事体所宜多方休养不宜更滋边患万一五路同日有警兵困不给财竭不续粮乏不继冦或奔突侵犯关陇不知朝廷何以支梧又闻陜西运判秦希甫知熈州胡宗回曽有文字互奏边事不同又闻边人实封言边事者甚众边人所陈其言必实臣伏愿陛下取上件文字聚一处子细叅考则是非利害不可掩矣然后选差谨厚小心得力晓事内臣一员赍手诏往边上宻令帅臣及本路监司将官等各具疏弃守二者划一利害结军令状闻奏以叅合希甫宗回及边人封事臣愿陛下更令二府大臣各具已见论列若议论不同即令诘难务尽其词以是而止如其立异违众公肆偏见则俾之先具用若干兵马须若干资粮择何人往守约何时无患若有败事先坐首议陛下徐察其所言审其所处则安危之机成败之效晓然于目前矣昔汉武帝亦尝令韩安国王恢诘难边事往返五六其后败事恢任其责今日治边正可用此策矣
　　贴黄臣闻陜西买马自来年额买二万五千疋将官使臣私下折博交易不在其数自青唐事梗已来二年之间一匹不买加以边上耗折十死七八虽川陜买马之数亦减大半臣愿陛下下有司会计元丰末年诸处嵗买马凡有几绍圣之初嵗买马凡有几今日买马凡有几则兵之强弱盖可见矣【元符三年十二月上时为左正言先是元符二年春洮西安抚王赡宻画取吐蕃之防遣举人黄亨上其事于朝王厚喜其说下熈河路始议进防秋七月二十五日赡引兵渡河取邈川王厚别提麾下兵出省章峡取总噶尔城九月二十赡入青唐咙賛出降闰九月四日诏以青唐为鄯州仍为陇右节度邈川为湟州总噶尔为龙支城以赡知鄯州充陇右防边安抚使兼防边都巡检使以王厚知湟州是冬胡宗回奏又营洮州未防锡勒黙沁乞师夏国夏国遣监军巴容摩人多保忠防集四监军兵合吐蕃兵数万人来攻赡悉以所统兵守西城羌攻东城甚急十二日防李賔讨山南族帐解阿尔围至是始还与羌军转战城内军士闻之驰赴之羌遂奔溃时邈川同被围亦会帅司遣苖履姚雄将兵来援羌遽引兵遁去围始解十月五日履雄乘势引兵开路至青唐继而朗阿克章及峡外羌复叛赡与宗回文檄不相通者四十余日陜西转运判官秦希甫上其事朝廷始知青唐为难守三年二月命熈河兰会路兵马都监兼知河州姚雄綂制军马救援青唐合赡军弃鄯州以归自省章峡以西皆捐之更以湟州为都防建中靖国元年二月朝廷以伯雨等言委姚防谋度弃守湟州利害雄以为可弃无疑三月十六日诏河西节度使赵怀徳知湟州尽赐见在粮草委之招内擕叛许以戎索从事其元置守臣及官吏兵将悉追还除存留湟州城壁楼橹外防路堡塞并令毁撤】
　　上徽宗论湟廓西宁三州　　冯　澥
　　臣伏覩陛下比年以来知关陜劳弊罢兵偃武与之休息和气充塞年谷丰稔百姓快乐道路歌舞臣于今年三月到任首问民间疾苦皆云自罢兵之后人若更生疾苦事十已去九唯支移一事尚为民害自本府至湟州千有余里非唯道里遥逺又为经涉生界民间劳困不易兴调臣遂即敷奏防恩第加寛免上等不过十程下户不出府界防下之日万口欢呼言自今以去更无余事太平如此尚复何言而臣切有所忧者病本尚在陛下虽欲罢兵而兵安可得罢虽欲息民而民安可得息臣切以湟廓西宁三州本不毛小聚大河之外天所限隔陛下空数路耗内帑竭生灵膏血而取之收复以来何尝得一金一缕入府库一甲一马备行阵而三州嵗用以亿万计仰于官也而帑藏已空取之民也而膏血已竭有司束手莫知为计塞下无十日之积战士饥馁人有菜色今残寇游魂未即归顺黠羌阻命公为唇齿窥伺间隙忽肆奸侮则兵将复用役必再籍残弊之后尚安可堪陛下以四海九州之大徳被万方威震四夷奈何以二三小聚困弊关陜一方生灵长为朝廷西顾无穷之忧乎臣愚欲采前世羁縻之义擢其酋豪授以旄钺其首领等级命官使失地无归之羌复得其巢穴奔禽遁兽各安其故严其誓约结以恩信彼将畏威怀德稽颡听命输诚效顺长为汉守有得地之名无费财之患兵革不用藩篱永固而又可以逆絶北狄之辞旁释西羌之怨一举而众利得防无上于此者或以谓朝取暮与取与无常为已甚者此大不然始朝廷虑其为边患也一举而取之易于探囊今知无所用也一举而与之轻若掷芥其擒纵在我取与不计大度无所不包神机不俟终日利便所在何常之有又谓弃地之议未逺罪斥之人未复今而为此彼将有辞又大不然羁縻之义使为臣属与夫捐弃自不同且此辈沮坏先帝功烈宜加罪诛今之利害彼复何异议方陛下以边鄙生灵为念含垢忍耻犹或不辞况兹小嫌尚何所恤臣望陛下下臣言于本路帅府使之看详或遣近臣临察可否然臣言一出必为众所咻沮何者盖无边事则朝廷之福有边事则臣下之福用兵以来州县小官反掌而登侍从行伍贱夫移足而专斧钺金钱充栋宇田壤连阡陌下至幕府偏禆趋走厮役计其所得略皆称是故大者称功徳小者论利害欺罔荧惑日陈于前陛下虽欲不作边事尚安可得虽爱民如赤子亦无暇顾矣臣愿陛下惩既往之失窒方来之路奋发威防显绌一二以示奸恶以絶欺罔则朝廷之福天下之幸臣逺方疎贱不识忌讳荷陛下非常知遇防陛下不次拔擢念非捐躯陨命无以报称冒万死为献使狂瞽获效万一则臣虽死之日犹生之年【崇宁五年七月上时知鳯翔府先是元年蔡京入相日以兴复为事于是侍御史钱适言乞除雪王赡王厚罪名及正当时议弃地者之罪诏厚叙皇城副使赡追复供备库副使而一时议弃地之臣韩忠彦曽布安焘李清臣蒋之竒范纯礼陈次升都贶钱景祥秦希甫龚夬张庭坚并贬责有差收复湟鄯之谋自此始矣至是命厚知河州兼洮西安抚厚请择人以自助诏遣内客省使童贯与偕二年以王厚权干当熈河兰会路经略司童贯为熈河兰会路干当公事六月厚等与蕃将髙永年提兵分道并进收复湟州三年四月十二日厚等统大兵入青唐城十九日复廓州五月以鄯州为西宁州一时用师逺略关陜劳弊而所得皆不毛荒瘠之地又逺外难守澥上此奏大忤京意坐责授永州别驾道州安置】
　　髙丽
　　上哲宗乞裁抑髙丽人使　　苏　辙
　　臣伏见髙丽北接契丹南限沧海与中国壤地隔絶利害本不相及本朝初许入贡祖宗知其无益絶而不通熈宁中罗拯始募海商诱令朝觐其意欲以招致逺夷为太平粉饰及犄角契丹为用兵援助而已然自其始通及今屡至其实何益于事徒使淮浙千里劳于供亿京师百司疲于应奉而髙丽之人所至游观伺察虚实图写形胜阴为契丹耳目或契丹常遣亲信隠于髙丽三节之中髙丽宻分赐予归为契丹几半之奉朝廷劳费不赀而所获如此深可惜也今其复至既朝廷未欲遽絶谓当痛加裁损使无大饶益则其至必疎而我得其便矣切见近日已降朝旨自明州以来州郡待遇礼节率皆减旧而京师诸事未加裁定臣以谓朝廷交接四夷莫如辽夏之重而目前所以遇髙丽者几比二国非独于本朝事有不便傥使二国知之亦为未允况髙丽之于契丹大小相絶有君臣之别今馆待之数出入之节或皆如一或更过厚其于事体实为不便臣欲乞凡馆待送遗并量加裁抑其人从出入即依西北人使旧例其留住月日非汴水未通仍立定日限如此施行亦自不为薄也【元祐五年十月上时为御史中丞】
　　上哲宗论髙丽人使买书　　苏　轼
　　臣近准都省批送下国子监状准馆伴髙丽人使所牒称人使要买国子监文字请详此印造供赴当所交割本监检准元祐令诸蕃国进奉人买书具名件申尚书省今来未敢支卖蒙都省送礼部看详臣寻指挥本部令申都省除可令收买名件外其策府元龟厯代史太学敕式本部未敢便令收买伏乞朝廷详酌指挥寻准都省批状云勘会前次髙丽人使到阙已曽许买策府元龟并北史今本部并不检会体例所有人使乞买书籍正月二十七日送礼部指挥许收买其当行人吏上籍簿者
　　臣伏见髙丽人使毎一次入贡朝廷及淮浙两路赐予餽送燕劳之费约十余万贯而脩饰亭馆骚动行市调发人船之费不在焉除官吏得少餽遗外了无丝毫之利而有五害所得贡献皆是玩好无用之物而所费皆是帑廪之实民之膏血此一害也所至差借人马什物搅挠行市修饬亭馆民力倍有陪费此二害也髙丽所得赐予若不分遗契丹则契丹安肯听其来贡显是借宼兵而资盗粮此三害也髙丽名为慕义来朝其实为利度其本心终必为北冦用何也辽足以制其死命而我不能故也今使者所至图画山川形胜窥测虚实岂复有善意哉此四害也庆厯中契丹欲渝盟先以増置塘泊为中国之曲今乃招来其与国使频岁入贡其曲甚于塘泊幸今契丹恭顺不敢生事万一异日有桀黠之徒以此借口不知朝廷何以荅之此五害也臣知此五害所以熈宁通判杭州日因其餽送书中不称本朝正朔郤退其物待其改书称用年号然后受之仍催促进发不令住滞及近嵗出知杭州却其所进金塔不为奏闻及画一处置缘路接待事件不令过当仍奏乞编配狡商猾僧并乞依祖宗编敕杭明州并不许发船往髙丽违者徒二年没入财货充赏并乞删除元丰八年九月内创立许舶客专擅附带外夷入贡及商贩一条已上事并蒙朝廷一一施行皆是臣素意欲稍稍裁节其事庶几渐次不来为朝廷消乆逺之害今既备员礼曹乃是职事近者因见馆伴中书舍人陈轩等申乞尽数差勒相国寺行铺入馆铺设以待人使买卖不惟移市动众奉小国之陪臣有损国体兼亦抑勒在京行铺以资吏人广行乞取弊害不小所以具申都省乞不施行其乖方作弊官吏并不蒙都省略取问今来只因陈轩等不待申请直牒国子监收买诸般文字内有防府元龟歴代史及敇式国子监知其不便禀都省送下礼部看详臣谨按汉书东平王子来朝上疏求诸子及太史公书当时大臣以谓诸侯朝聘考文章正法度非理不言今东平王幸得来朝不思制节谨度以防过失而求诸书非朝聘之义也诸子或反经术非圣人或明神信物怪太史公书有战国纵横权谲之谋汉兴之初谋臣竒策天官灾异地形阨塞皆不宜在诸侯王不可予诏从之臣窃以谓东平王骨肉至亲特以备位藩臣犹不得赐而况海外之裔夷契丹之与国乎臣闻河北禁出文书其法甚严徒以契丹故也今髙丽与契丹何异若髙丽可与即场之法亦可废兼切闻昔年髙丽使乞赐太平御览先帝诏令馆伴以东平王故事为词却之近日复乞诏又以先帝遗防不与今歴代史策府元龟及北史切以谓前次本不当与若使以为例即上乖先帝遗防下与今来不赐御览圣防异同深为不便故申都省止是乞赐详酌指挥未为过当防行遣吏人簿书罪臣切谓无罪可书虽上簿薄责至为末事于臣又无丝毫之损臣非为此奏论所惜者无厌之请事事曲从官吏能徇其意虽动众害物不以为罪稍有裁节之意便行诘责今后无人敢逆其请使意得志满其来愈数其患愈深所以须至极论
　　贴黄臣谨按春秋晋盟主也郑小国也而晋之执政韩起欲买玊环于郑商人子产终不与曰大国之求若无礼以节之是鄙我也又晋平公使其臣范昭观政于齐昭请齐景公之觞为寿晏子不与又欲奏成周之乐太师不许昭归谓晋侯曰齐未可伐也臣欲乱其礼而晏子知之欲乱其乐而太师知之今髙丽使契丹之党而我之陪臣也乃敢干朝廷求买违禁物传写郑卫曲子谱防慢甚矣安知非黠冦欲设此事以尝探朝廷深浅难易乎而陈轩等事事为请恐失其意臣切惑之又据轩等语录云髙丽使言海商擅往契丹本国王捉送上国乞更赐约束恐不穏便而轩乃荅之风迅不顺飘过乃是与狡商巧说词理许令过界切缘私往北界条禁至重海外陪臣犹知遵禀而轩乃为归咎于风以薄其罪岂不乖戾倒置之甚乎臣忝备侍从事关利害不敢不奏【元祐八年二月上时为翰林侍读学士兼礼部尚书】
　　上钦宗论髙丽人使所过州县之扰
　　胡舜陟
　　臣伏以汉建武时西域请置都防送侍子光武不许唐贞观中髙昌王将入朝西域诸国欲悉遣使奉献魏徴以为不可太宗从之皆不欲以蛮夷弊中国也髙丽弊我国家五十余年矣政和以来人使毎嵗一至淮浙之间不胜其扰所过州县官私舡尽夺为用驱村保挽舟一县有至数百人田桑之时农业尽废州县前期勾集保丁多致冻饿失所防流亭馆寺观悉陈设排办所用之物皆出于民官吏督迫急如军期吏缘为奸民无所诉更有官为之提辖事事过有须索州县尤畏之鞭笞取办于民故淮浙间言髙丽一过甚于遭寇朝廷所得贡献皆玩好无用之物所费皆帑藏之实民之膏血近嵗锡予尤腆所费不赀而有一路馈遗燕劳之用约数十万缗髙丽人贪利唯欲数至臣不知朝廷蠧国害民以待此小丑果何用耶有为害之大者彼昔臣事契丹今必臣事大金二国能制其死命而我无如彼何故畏敌而不畏我所得赐予闻与敌分我之山川形势兵旅众寡财用虚实往往窥测以报敌人如此不唯有所烦费实养虎贻患岂非为害之大者乎臣近见两浙路申髙丽人使入朝非久到明州臣恐复如前日骚动淮浙蠧耗邦财今日圣政一新悉革弊事以抚养吾赤子伏望陛下以汉光武唐太宗为法勿使入朝实国之利如使人已到明州止令本州逓表入进遣还使人大率髙丽人入贡于国于民有害焉于州县贜吏小人有利焉臣愿睿明察此去数十年之弊病以慰天下企望之情【靖康元年十月上时为侍御史】
　　宋名臣奏议巻一百四十一
<史部,诏令奏议类,奏议之属,宋名臣奏议>
　　钦定四库全书
　　宋名臣奏议巻一百四十二
　　宋　赵汝愚　编
　　边防门
　　女真
　　上徽宗论女真决先败盟　　宋　昭
　　臣闻犬戎之性不可以信义结去来无定叛服不常虽成周盛世犹有玁狁之难故自古御戎未见上防汉唐以还或盛或衰乍叛乍服其御之之术率非良防皆不足为圣世道故畧而不论迄我有宋寰区之内靡不归顺而景徳中亦有澶渊之役真宗皇帝天威一震敌兵瓦解当是时乘胜逐北则契丹之种无噍矣真庙圣慈深厚特以两国生灵为念故推天地之量贷蝼蚁之命啖以厚利与之议和为天下后世万万年安全之计故北人谨守盟誓不敢南下而牧马者诚以天地之洪恩不敢忘也自尔圣圣相承明明继照虽睿智神武尧仁汤徳足以懐柔然实亦恃此以为长城神宗皇帝熈丰之间锐意北伐选将练卒积谷理财葺城郭修器械十九年间仓廪实府库充貔貅之士无不一当百当是时鼓噪而前则自燕以北其人皆俎上肉矣亦以河朔祖宗兴王之地不忍骚动安可快一时之忿失百年之好故终莫之举也陛下即位以来御戎之术实得上防北使之来宴犒赐予恩数曲尽故懐徳畏威向风慕义稽首称藩介胄之士櫜弓偃息黔黎之民鼔腹咏歌歴观三代以来倾心悦服至诚面内莫如今日实太平希世之盛事也比者王黼童贯力引狂生李良嗣董才之徒妄兴边事致烦宸虑遣大臣提重兵久屯塞上仓廪府库为之一空官卒民兵死亡无数前所奏陈悉皆诞妄财用尚可复全死者何由更生欺君罔上蠧国害民罪不容诛臣愿断此数人头以令天下不唯慰安敌人之心使明知陛下徳意无复猜忌谨守盟好庶几奸臣贼子欺君罔圣妄兴边事侥觊功赏者有所惩戒臣固知陛下圣慈不忍诛戮臣下然此数人不诛则敌人猜忌之心未易可解臣愿陛下勿以驭贤臣之礼驭此奸贼则不胜幸甚臣闻敌中频歳不登斗米千钱虽或请和恐非本心特出于不得巳耳万一养锐数年歳谷小稔秋髙马肥士气稍振复来侵扰则干戈相寻无时而已较其利害轻重则奸臣数人之诛不足恤也又况李良嗣董才皆彼中叛臣心懐怨望故附防边臣撰造虚语欲假中国之势以复私雠耳实两朝之奸贼岂复忠义之可望哉臣窃料议者谓歳赐浩澣虚蠧国用是不知祖宗建立场之本意也葢祖宗朝赐予之费皆出于场歳得之息取之于敌而复以予敌中国初无毫髪损也比年以来塲之法寖壊遂耗内帑臣愿遴选健吏讲究利害使复如祖宗之时则歳赐之物不足虑也或者又谓九州中国之地皆上饶膏腴之田歳得甚厚是曽不虑屯戍守御之备战鬬犒赏之费歳几百万计耶贪其所得既不足以偿所失而又战鬭死亡之士横被屠戮之民几人也哉徒有辟国之虚名而无补国之实利或者又谓山后之民皆有思汉之心咸欲归顺此尤诞妄之易见者不唯北人为备日久山后之民往往徙居漠北又自唐末至于今数百年间子孙无虑已易数世今则尽为畨种岂复九州中国旧民哉皆由边臣用人无术致探报者利于所得恣为诞谩帅臣庸暗更加縁饰妄议边事侥觊功赏或者又谓北方比年以来为女真所困侵城掠地横亘千里势以迫蹙愿与女真合从腹背攻射则扑灭之易甚于反掌是亦弗思之甚也灭一弱敌而与强敌为邻恐非中国之福徒为女真之利耳且北敌虽夷狄然久渐圣化粗知礼义故百余年间谨守盟誓不敢妄动者知信义之不可渝也今女真性刚劲善战鬭北人以夷狄相攻尚不能胜傥与之邻则将何术以御之不过修盟誓以结邻国之外好而巳本朝与北庭通好百有余年一旦败之女真果能信其不渝乎异日女真决先败盟为中国患必矣此理之必然事之必至虽使伊周复生不能易此议也臣又闻两国之誓败盟者祸及九族陛下以孝理天下其忍忘列圣在天之灵乎陛下以仁覆天下其忍致河北之民于涂炭之中而使肝脑涂地乎臣窃谓凡今之人臣不负陛下诹访之意爱君忧国论奏忠赤者间亦有之其希意承防背公营私茍求爵赏富贵者不可胜数遂使忠赤之臣志不得伸言不见用此臣所以痛心疾首扼腕愤闷犯顔逆鳞以蹈万死者岂得已哉诚以国之大事实系安危下情壅遏不得上达今而不言其如后患何譬犹人之一身中气痞隔阳不降阴不升则百脉不调四体不充久而不治病在膏肓虽有良医不能愈也今疾幸在肤腠是正宜投药石之时也臣愿为陛下出疆说谕北人云比因北朝亡失国主深虑扰攘之时疆陲不戒奸人作过边臣生事故遣近臣使之防边果有羣寇妄托北朝惊却边民虽降处分不得杀戮止牒北界行捕捉切虑尚懐疑贰妄兴兵马务在谨守祖宗之盟无失百年之好如女真侵削不已力不能胜则许求援于中国报使复来厚加恩礼以释其疑使之外捍女真内屏中国则陛下奠枕永无忧于北顾百姓安业得尽力于南畆实天下万万年无穷之利臣固知疎逺微贱辄以狂瞽冒犯天威难逃诛戮然臣闻忠臣徇义志士徇名故忠义发于内则鼎镬忘于外爱君之心切则虑患之志深也况顽石五色尚有补天之功愚夫千虑岂无一得之长愿陛下勿以人废言留神听察则撮土之微尚能增山岳不厌之髙爝火之光尚可禆日月不照之明矣臣向任陜州灵寳知县日因论列陜右钱法防恩召对面奉徳音欲除监司旋致烦言犹叨贰郡未到任间复防圣恩除臣提举江南茶盐事以歳课增衍又防特转一官臣每以未能仰报天地为恨今者伏覩奸贼敢尔欺君义当竭节图报涓埃是敢越职辄贡刍荛万一臣言可采乞不降出庶使天下皆知断自宸衷不由人言足以竦动神灵激昂士北人闻之恩归陛下则臣报上之心足矣倘或上误圣聪置诸鼎镬亦臣之所甘心也惟陛下择而处之【宣和四年五月童贯蔡攸等师既行即降防妄议北事者必罚无赦执政廷臣皆无一言独昭上此书论之时为朝散郎前提举明道宫书既上王黼见之大怒九月昭除名勒停送连州编管靖康元年臣寮言昭书切中今日之病乞加擢用诏赴都堂审察昭相州人也】
　　上钦宗乞将相勿争私忿早定和战之计
　　余应求
　　臣尝读六月之诗有曰文武吉甫万邦为宪又有曰侯谁在矣张仲孝友葢宣王既使文武之将征伐于外矣若内无孝友之臣以与王居则谗毁之言日至忠谋不见用虽有吉甫乌能成其功哉至唐穆宗则不然裴度以元臣宿望出讨幽镇乌重李光顔皆一时名将势若甚易而元稹用事恐度有功妨已进取所画军事皆从中沮壊之故屯守逾年迄无成功夫内外之事相须如此可不监哉方今强敌窥伺四郊多垒讲和之计虽决而金帛之数未足兵将之势已振而师出之日无期是宜内外之臣同心一意共议国事以雪耻辱之时也而道路籍籍皆言宰执大臣与将相异谋朝夕諠争未有定论审如是岂诚心为国者哉夫和亲征战之说汉廷臣论之详矣今日之防未可偏废然金币既不足敌人必不肯退师又三镇三闗之地向以兵力寡弱不得不姑从之今诸将援师继至而城下要盟神弗信也若敌人必要金币之足与三镇三闗之地又岂得惮于用兵哉陛下既以兵事委李纲与诸将矣愿诏执政大臣以孝友张仲为心和以济事无争私忿先公而后私庶几大功可立如或不悛与夫妨功害能之人当显出之求所谓孝友者而任之可也虽然戎马在郊城门未啓中外不通已再旬矣和战之计亦宜早定愿诏宰执将帅佥议于黼座之前使将帅出师与之对垒然后遣辩士以利害祸福成败曲直与之言若能休兵讲和以继好息民防之上者茍贪惏而无厌旅拒而不受陛下虽欲勿战得乎又况事直师壮人有鬭心以宗庙社禝之灵何忧不克所可虑者北人逺来出万死不顾一生之计其锋甚锐愿更诏将帅持重应机无轻接敌以取万全之防不胜幸甚臣一介书生不知兵谋忠愤所激欲默不能惟陛下裁择【靖康元年正月上时为监察御史】
　　上钦宗论要害三镇　　　　杨　时
　　臣窃观自汉迄唐待戎狄之道无如祖宗之时者百年之间民生戴白不见兵革贼臣要功为国生事与恶而弃好驯致今日方敌骑逼城备御无素卑词厚礼以纾目前之急葢势有不得巳而然者割要害之地以为盟好则非经逺计也臣固尝论之矣比闻金人驻兵磁相窃虑无有纪极破大名成安一县驱掠子女二千余人杀令佐二人而去誓书之墨未干而背不旋踵吾虽欲専守和议不可得也昔赵割六县之地使赵郝约事于秦虞卿谓赵王曰秦之攻王倦而归也秦以其力攻其所不能取倦而归王又以其力之所不能取以送之是助秦自攻也今日之事正于是夫去其部落越数千里之逺而犯人之国都葢危道也使其力能攻之则城中之物皆其有也尚何事求和哉彼见吾髙城深池未易陵犯勤王之师四面而至姚平仲固尝与之交兵忍而不敢怒请和而去则其情可见葢亦惧而归非爱我而不攻也朝廷割三镇二十州之地与之是亦助冦而自攻也闻萧王初与之约及河而返今挟而往此败盟之大者臣窃谓朝廷宜以萧王为问责其败盟必得萧王而后已三镇之民以死拒之于前而吾以重兵拥其后其势必得所欲者若犹未从则声言其罪而讨之夫师以直为壮是举也直在我矣三镇闻之士气必振此万全之计不可失也若三镇穷蹙而王师不救则其民必谓朝廷视其涂炭而莫之恤则戴后之心懈而大事去矣不可不虑也窃闻出师之令庙算不一屡行而屡反如是则士气必惰欲其成功难矣昔宪宗平淮西韩愈谓凡此蔡功惟断乃成未有举大事不断而能有成也伏望陛下断自宸衷无惑于浮议则天下幸甚【靖康元年二月上时为右谏议大夫】
　　上钦宗乞复用种师道　　　许　翰
　　臣伏见宣制罢枢宻使种师道提举中太一宫中外闻之怅然失色按师道名将沈毅有谋山西士卒人人信服臣以台制不得身见师道然素闻其贤如此自兵兴以来臣所询访数百人皆言师道虽以老疾智虑不衰而独闻诸朝廷以为老无计防不可复用异于国人臣考古进贤之法在易之晋其六三曰众允之志上行也夫人各有私合众则公故必众允其贤也而后可进此孟子所谓国人皆曰贤然后察之者人君之所听察如此陛下欲求知人之术则观诸易象而质诸孟子臣恐左右诸大夫一旦之论种师道不如国人素信之审也昔秦始皇老王翦而用李信兵辱于楚乃见王翦谢之曰将军虽病独弃寡人乎其后王翦卒能走楚军略定荆地汉宣帝老赵充国使问充国谁可将者对曰无逾于老臣者矣充国与羌相拒坚守不战羌豪相数责曰语汝无反今天子遣赵将军来年八九十矣善为兵今请欲得鬭而死可得邪后终汉之世无西戎之患者充国之力也前世自吕望以来用老将收功如此者难一二数至于赵用赵括蜀用马谡宋用王元谟皆见其平日论兵智略纵横使之当敌制变卒皆折北不救以古揆今则师道之老而木讷未当谓不可用也今令师道复统河朔之师委制阃外之重将吏素服士卒素信夷狄素畏易以定功此上防也处之枢府选将将兵威名方略可以折冲此次防也今无故解其兵权委之道馆使士气销沮民心疑惑臣窃恨之金人此行存亡所系今一大创使失利去则中原可保四夷可服失此机防则非特将来再举必有不救之忧臣恐西戎南夷共知中国太弱争图深入为金人之所为则我困于奔命必不支矣廷臣间愦愦不晓者固不足道至于近有识者多能知之然知之者莫肯力言言之者莫肯疏奏是又何也知为身谋畏执其咎一有疏奏形迹可按不如容黙成败不与鄙夫事君自古而然臣遭陛下休明之运衔陛下之恩自顶至踵巳许国矣又当言责不敢不尽窃闻台臣諌官屡劾宇文虚中朝廷重去虚中而轻罢师道此非特臣所不喻也或谓师道足不良行害于驰驱朝谒奏事此与国之安危谁为轻重若孙膑坐辎车中为齐军师田千秋得乘小车至汉殿尊贤尚能古有之矣伏望圣慈哀臣惓惓忧国之计更与大臣参之【靖康元年二月上时为御史中丞先是金兵北归师道见上言北兵惰归乘其过河半渡击之决胜可也上不从师道叹曰必为后患寻罢为中太一宫使翰累疏言师道不当罢上曰师道老矣难用当使卿见之翰见师道言姚平仲城下用师之失师道言我众彼寡但分兵诸寨控守要害使粮道不通可破也翰叹息其言复上此奏】上钦宗论决战及任用老将　许　翰
　　臣伏见王师既行庙算未定此疑事也今古葢未有疑事成功者故朝廷之意惑则将帅之心不一将帅之心不一则士卒之气不锐断而必行神避之此精神之力也陛下欲断今日之议当究为和为战卒当如何而已矣其中小小利钝非大计之所系也昔汉髙帝蜀先主皆号聪明神武为一代之英雄考其用兵败北无数然其志气挫而愈励抑而更扬者大计已定于中此其所以为英雄者也陛下决和议则臣欲陛下取太史公史记虞卿传览其反复此往古之鉴也方今若失三镇二十州之地则天下之势巳断西北无河东则陜不可守无河朔则汴不可都计不过谋渡江南臣考永嘉渡江能为东晋者乃王导谢安英贤相继扶危救倾仅能立国而中原丘墟陷于刘石后世有王导谢安之才则东晋宗庙可复立也社禝可复建也盗入陵寝取一坏土则将若之何言而至此可为流涕陛下永念方来之艰则今日虽复骚动天下尤不得已何者择祸莫若轻也或者以为太祖即位未有江南晋蜀而卒能混一区宇臣以为不侔矣太祖生长兵间非若陛下继体守文建隆将士百战精锐非若方今将不素养兵不素练也冦在掌握纵而不取使之益张若之何而以太祖为言故凡守和议者以国与人者也陛下欲决战议则臣之所陈可战者五已具前奏矣今使敌不释憾则渡河之师当战战则必有漕运之役有应援之兵有屯据之要皆当素治不计小却但责成功而后将帅志一士卒气奋三镇之守有死无二若我将以疑遣师以茍行则精锐已亡何以取胜凡今为和议茍取目前之无事然亦未可必也自古用兵必有异议成王之时周公东征民有十夫予翼而巳其他罔不反曰艰大晋武与杜预谋取江南大臣贾充等皆力争之独一张华赞定大计唐宪宗用武元衡裴度谋讨淮西盗杀宰相朝廷震恐请罢裴度以安诸镇宪宗大怒讨蔡益急唐之威令自是复振书曰惟克果断乃罔后艰陛下所以疑者度众人必以姚平仲前日之败自持其说近种师道为臣言平仲所以不利者刼寨之法不用大兵当少扰之使自蹂借而后可乘又地势横入江河中利于诱使出战不利以兵薄敌也臣以是知师道有谋故前日之功在不用老将而用骁勇不恃谋将而恃词说非兵不可用也昔石晋开运之变契丹始入败不穷追近冬复大来遂陷都城国朝景徳契丹入寇澶渊之役亦不穷追而与之和亲夫开运景徳驱逐之防同而成败之效异者何也开运之时中国方弱而示之以畏故敌复来景徳之间中国正强受之以和故事遂定今议者不鉴开运纵敌之患欲为景徳之寛大则可谓不知时矣陛下何以不试使议割地者身任数年敌不复入则臣知议者必将难之夫国不保数年而欲定万世之防必不能矣乞下臣章使有司定议【靖康元年二月诏安危之防甚大可令三省宻院议取长防以付诸将】上钦宗乞廷议守御四事　　李　纲
　　臣昨任太常少卿日于去年十二月二十八日上殿劄子论事内一项言金国遣使有所邀求其他可从唯求割河北之地虽尺寸不可许但当答以祖宗境土为人子孙固当守之且河北燕山接境赖塘泺以为固今割以与之则险阻之地尽在彼疆何以立国当择使以死争之其后金人犯阙遣使议亲王宰相为质还归朝人割三镇之地索金银物帛之数复与李邦彦等廷争以谓宰相当往而亲王不可往归朝官当与而三镇之地不可与金帛犒师之数当量力以予之不然后且有悔当时议论与羣臣不合因再拜丐罢防陛下厚恩慰抚再四俾専治兵方时艰难不敢力请至于誓书之并不预闻然犹力留三镇之诏以待勤王之师俟其大集因欲以帅师之意檄军前以改誓书既而姚平仲妄作小衂臣亦罢黜而三镇之诏遂行金人退师巳逺挟质以往必期于得地而后巳如三镇果下则异时河东必不能守密迩畿甸宗社可忧万一三镇为朝廷固守不下彼必挟亲王以行陛下手足之爱何以为懐由此观之当时计议奉使之臣得不深罪自金人退师后数日方遣兵防守葢以亲王之故然而金人本约亲王至河而反今已爽约又沿路屠戮横尸满野则和亲盟约巳不可守异时既得三镇别求衅端不旬日而至城下其患岂浅乎今虽遣姚古种师道渡河三镇民必揺动或不能守将来建置帅府与之对垒当于何郡控扼防御当以何兵蓄聚粮草当以何法遣使命将当以何人夫四者不可不预为之隄防臣昨已具劄子奏闻乞令臣寮措置未防施行当今所急无大于此愿下臣此章令在朝之臣集议取其所长而施行之天下幸甚【靖康元年三月上时为知枢密院事】
　　上钦宗乞戒大臣究心边事　陈公辅
　　臣窃闻河东用兵不利陛下圣虑忧劳臣子之心夙夜不宁然臣窃料之此未必不为宗庙社禝之福也伏惟少寛圣心容臣之言葢有难则惧无难则怠人情之常也朝廷日见河北金人出界虽未解围幸其师老必自解散遂至稍缓其事庙堂大臣相与谋议者多不急之务或穷究往事或经营私意论经术是非究礼文详畧至于两路边事曾不究心缓急失宜先后倒置内外人情虽知秋冬在近深为可忧然非朝廷用事之臣徒愤叹终日无如之何也今若不縁用兵不利往往遂以为无事因仍媮惰至秋冬万一金人结集诸夷空国而来以助河东之师则吾之仓卒无备又复如前日矣可不虑哉臣愚伏望陛下因此一失深戒大臣凡不急之务一切暂罢専以河北河东兵事为先经画措置多方应办仍仰各尽所闻勿懐异意并令今后臣寮上殿亦须先及边事陛下留意听纳不厌其多或有可行尽付三省枢密院令斟酌施行夫汉之所以胜楚以屈羣防而愚者千虑必有一得勿谓羣臣之言皆无可采也陛下若今如此晓夜图之则不徒以济今日之急将来秋冬亦不失备矣臣故曰此未必不为宗庙社禝之福也臣区区忧国之言望陛下不以愚弃之岂独臣之幸哉【靖康元年五月上时为右司諌】
　　上钦宗乞救中山　　　　　胡舜陟
　　臣伏见陈亨伯蜡书其词哀切首陈真定城破屠戮生灵不知几万人敌据髙城愈难追退臣读之流涕窃叹朝廷何忍其如此未尝遣一兵一马为援也李邈三四十状奏陈略不见报朝廷岂不惜土地而爱人民但以与敌讲和不敢动兵一何失计之甚耶臣请为陛下言之古者列国兵交使在其间推论利害释二国之患是以息民而贵和今敌遣使来而我使亦往彼此按兵不动乃所谓和也今敌人用兵不已今日陷一城明日陷一邑寻侵而南有并吞席卷之志时遣一使邀求寳货诡词为顺使不为备我之使往胁之以威不得吐一语但以敌人甘言奏闻而朝廷不察其情伪便谓和议巳定宣抚使见讲和如此亦不遣兵救援真定以至于亡陈亨伯所以言彼受和议之使留置寨中而任意攻取无人救解彼何计之得而我何计之失也今敌悉力中山城下朝夕必攻城矣朝廷又以讲和之故不令宣抚司应援必失中山失中山则河北诸郡不攻而自下矣河北下则京师不可都而宗庙社禝危矣陛下何不以宗社为念乎亨伯又言彼既攻城杀人放火而我师援之理不为曲朝廷若任诸镇之存亡不复顾恤则更无可论若欲保全伏乞速赐指挥宣抚司火急遣兵前来亨伯之言如此可谓切矣陛下若听大臣之论谓既讲和不复应援则非为安宗社至计第恐土地人心必两失之若大臣谓今日无兵何以为援臣以为河北之民皆兵也使诸郡县倾廪库与民共之朝廷以好爵縻之何患人不为用但系措置何如耳亨伯乞宣抚司兵自深冀来祁防合马忠兵宣抚兵击其西祁兵击其东中山兵为内应则转祸为福易败成功其言似亦有理伏望陛下诏三省枢宻院日下详酌施行【靖康元年十月同御史中丞吕好问等上时为侍御史】





　　宋名臣奏议卷一百四十二
　　钦定四库全书
　　宋名臣奏议巻一百四十三
　　宋　赵汝愚　编
　　边防门
　　交趾
　　上神宗论李宪讨交趾　　　杨　绘
　　臣伏闻交趾猖狂上负圣化方议讨伐虽神谋睿算已决胜于千里之外而臣不度愚昧敢陈刍荛出于爱君之切然也伏乞采其狂言臣闻军志有之善攻者攻其所不守善守者守其所不攻今侧闻潭广易帅修饰守备而南闽泉福之守未闻议焉虽越广然后抵闽然虑泛海使便风或有出其不意亦未宜忽于守其所不攻也交蛮扰于南方其于出师命将及偏禆之选皆西边北边之官素号能者在行然臣亦虑国家鋭意南讨而忽于西边北边之备设万一有乗虚掩不备之寇则其忧又大矣则亦非所谓守其所不攻之义也臣所谓西北之备者非谓増兵严警张皇其事但隂留骁勇谙练谋虑之将不尽遣行于南讨庶乎有以备西北缓急之用也窃见痈疽之医未尝不先用托里之药葢治病于皮肤者必先固防于心腹此虽医工之智亦不可谓不知所先后也唯愿陛下察其先后而虑乎皮肤心腹之害焉臣又覩招讨副使李宪年三十五六官已为防御使职已为押班况闻有才今仗宗庙之威灵禀陛下之圣防功其必成臣愿陛下储思于他日成功之后也成功之后赏爵必崇年又未髙权又益盛乞陛下处之得其当而已伏惟陛下聪闻眀览其于古今安危之机歴代兴亡之辙中贵任权之成败不假臣缕细而述谨按唐宪宗命吐突承璀为行营招讨使于时白居易为翰林学士上防切谏在其集中臣非不知陛下圣徳神功过宪宗逺甚今李宪又止是副使非如承璀之比然臣遭逢圣恩忝在白居易之位而又翰林学士三员邓绾入试院陈绎出知府本院宿直唯臣一人则臣之荣幸又过于居易臣不欲使唐宪宗朝独有翰林学士白居易敢言事而陛下圣徳神功过唐宪宗逺甚乃无翰林学士白居易者是敢进其区区伏望陛下赦其狂僣之罪而赐之深思逺虑【熈寜八年十二月交趾以经畧使沈起刘彛连年生事侵扰举国怨愤遂举兵寇邕州诏以赵卨充安南道安抚招讨使内侍李宪为副使绘上此奏时为翰林学士九年二月命郭逵为经畧招讨使改赵卨副罢李宪】
　　上神宗论蛮獠侵犯乞诏诸道以寛民为务
　　富　弼
　　臣退伏草茅不预人事近者窃闻蠢尔蛮獠犯我疆封二广致灾五岭严备虽为手足之患谅烦宵旰之忧然而命将得人出师有日上禀宸算必成武功臣又窃闻淮南累嵗尤为荒防流亡饿殍赈济难周今骤起数万之徒间由诸路而往兵马所到粮草须办监提守宰唯务供军府库仓箱殆难足用既各求于集事恐必致于扰民又有按察之官继行督责之令上下逼迫公私煎人心不寜实可矜恻臣又窃闻南方乡村城郭重叠逋欠官司钱物其数浩澣若监司州县又相迫催理仍与此时赡军所费一并取足则民不堪命无以为生啸聚惊骚或难禁戢陛下天赋仁圣累降寛恤之诏其如所在阙用出于无可奈何须至侵渔方能济集而又官吏各思一时茍免罪责不暇为国家忧及后患而为长久之计也臣又窃闻诸处兴修水利之役人甚众多或至于一二十万此伤耗民财事亦不细伏愿陛下深诏有司并下诸道以寛民为务凡所逋欠可蠲者与蠲放理难蠲放者多分料次且令迤逦输纳及权罢诸般兴作全养民力一意専以破贼为急俟岭南寜息嵗时稍丰然后别上图议以称朝廷有为之心固亦未晚也臣杜门谢事祗如聋瞽但时得于四方之人传闻者今録以上奏茍有妄説惟陛下恕其愚而怜其心以来众正之路【熈寜九年六月上时以司徒致仕居洛阳】
　　上神宗论交趾备御九事　　张方平
　　臣伏见交趾自李日尊以来贡职已废朝廷濶畧不问边臣茍慢防禁益弛凶恶恣贼奸蠧之民诸配徒者不无逋逃颇従亡匿亦有士人顽嚚不逞投身亡命赴其招进教之治兵助为邪计故今干徳敢奸王命凶党用事多是华人往时遣使例抵其国见城中无居民府舍湫陋茅竹屋数十百区以为军营兵器有弓弩木牌梭枪竹枪弱不堪用势不能为中国患故逺而易之至景徳中李氏窃此封域及今七十余年王人久不涉其地不复知其虚实今闻其城栅隍堑乃有数重兵力民众必益充足颇畧旁近占城等诸小国事势设施比前为强大而岭南长吏犹习故常本非经逺之才又忽不虞之戒狂妄轻脱为国生事蛮性狠悍有不能堪告诉不聴投书不受事情壅塞积成忿恨及其战舰抵岸军鼓叩城如入无人之境略无交锋之备寇兵所至城邑为墟迁致货财系累妇女封豕长蛇恣其酷毒传闻其事可为痛心然此为既往之咎方当虑将来之防谨条九事列于左方
　　一事今淮甸两浙江东西湖南北州县仍嵗旱蝗陂泽竭涸野无青草人户流散穷荒极事可忧痛方当散利薄征缓刑弛役布徳施惠以抚存保息而盗起南裔王师大兴此时民力何以复堪贼发臣愚以为今兹上防当以谋取不可以力胜谓宜且择广桂二守臣精宻毅重识畧足任者属之方面付以便宜使各选部下文武将吏其两路职司官朝廷为遴选令协力従事招集户口各安本业为发禁卒以代荆湖见兵益令募土丁壮分屯縁边城邑使足以保守要害更相救赴则贼不敢窥徼内自取殱夷峙粮储积刍茭为事及其有备揣情观变临事制宜嵗年之时经营进取葢中国御蛮夷固有大体图功宜审虑害宜深务在保威灵纾民力全士马之用惜金帛之费先取多福以絶后虞此为全胜之算经逺之道倘谓业已兴举难于散遣犹有中防具诸下条
　　二事蛮寇自入钦廉以至防邕州残暴黎庶吞食城邑既而席巻还其薮穴及今已累月朝廷旌死事者而録其孤推恩厚矣然及民之惠尤有阙者春秋传鲁庄公曰小大之狱虽不能察必以情曹刿曰此可以战葢谓其重人命也谓宜特降徳音下广南荆湖以慰安逺人之情使知陛下哀痛伤恻之意凡四路百姓耗病之事加惠优恤之庶国家仁恩无所不逮至如解释罣误以安吏卒之反侧开设赏募以招溪洞之酋豪祭酹其亡魂掩藏其残骼皆前代常行之事也夫文之所加者深即武之所伏者大徳之所施者博则威之所制者广震曜杀戮生殖长育功用相承此天之道也
　　三事东南六路灾荒已甚官私匮乏莫相救恤又縁青苗助役市易之法农民困于输钱工商窘于射利谓之钱荒人情日急今王师薄伐聚于荆潭调发赋输即以军兴従事荐饥之际供亿实劳臣闻丰财用兵之本也所有荆湖南北广南东西四路青苗助役市易法伏望特赐先罢役法令复依旧制施行以此宣布徳泽慰説民心易曰説以先民民忘其劳説以犯难民忘其死説之大民劝矣哉
　　四事臣闻兵者死生之地存亡之道不可不忧深而思逺知天知地胜乃可全地者逺近险易广狭也彼蛮之举事非谓其众可以抗王师非谓其智谋可以胜中国而敢为暴害至是者负山海之险林薮之深可以出为寇患可以入与战鬭乗其无备因而得逞传闻蛮界其崖壑深阻处篁丛林薄不通人行人有操持器仗者縦横不得回转顷年贡象治路畧容象行谓之象路象过寻复蓊塞蛮行如鸟兽奔窜山薮间自知其路外人不得而入也今业已失备致寇蛮又悉众而归王师出征是行天讨非救急之兵也救急则欲速要之致诛而已不计收功之缓当图全胜之防今兴师十万日费千金鋭士不可久于瘴乡骁骑不能驰于鸟径营栅无所立粮道不能通长兵无所施行器无所用财殚力屈徒沮国威先有自困之形未见必举之势何也若士马而得用则蝼蚁之众何足平若士马而不得用则熊虎之力无所展傥今冬蛮未扑灭则来春兵须抽退更图后举臣窃难之臣识闇志衰安知军旅之事但以古今方防亦足比测事宜向者岭南有万兵蛮何敢轻入切谓今来吊伐兵在于精不在于众可以计取难以力争况淮浙江湖公私罄匮人至相食岂有积蓄计置刍粮若令诸军且驻防邓将佐僚吏省去冗员随行厢军量充役使自余浮食一切勒回以寛转输省赍送国财民力实为大计防邓间比年丰稔仓廪充实军留就食足支嵗月士饱马肥暮秋引发乘鋭诛贼军气自振后无艰乏方可图功
　　五事臣观蛮事可以计取难与力争葢交趾气俗与诸蛮不诸蛮贵种姓服従贵种义不可夺今交趾自国朝以来已易四姓皆由大校以权党篡夺乃是唐末藩镇遗风故其势易为翻动窃闻干徳尚防诸酋共事而主三人今年入寇大获金帛子女各得所欲蛮夷不义唯利是贪归国争功岂能相下如其三郡分授三酋各为主领被之告命使达蛮中事縦不行必生猜贰以至他日其衅常在多方以挠之则功易举矣兵法曰军莫亲于间事莫宻于间非精知微宻不能用之间之术神妙之道也唯时防之难得今实得其时防惟陛下深念所以可付之人诚为上防
　　六事林邑国在交州南境本象林之地汉时列为郡县后有功曹区连者杀县令自立为王因别为国歴江南六朝尝羁属之隋仁夀中击破其国寻而自复至唐朝贡不絶国朝以来为交趾所隔遂不复至然自晋宋歴代常侵寇交州南史以为林邑素无土田贪日南地沃常欲略之故乗衅即入日南九徳诸郡辄留不去唐末亦是为羣獠揺扇以防交州为中国患今揣能害交趾者唯林邑且林邑与交趾相去才千里本共象州一州之地今桂州至邕州尚十四程则是林邑交趾之间比邕桂中间程途犹近意者募能使外国之人谕以讨交趾事约之师期使自一面入防王师如能破交趾者以日南九徳之地委之蛮夷贪重利必自为力亦伐国一竒也
　　七事窃见安南后军见在本府待师期所领南京一将外又泾原秦垅之兵约二千五百骑闻约取七月到本府正是六七月间在路到此又便南行夏秋盛热比至桂州已行万里臣前已陈蛮界山林崖壑之险不通人行马实难用顷年侬贼作乱狄青破之闻在邕州西北适近山坡地势寛平马得施力故当时破贼马军之力为多今日行军深入蛮地事与侬贼不同侬贼溪峒一首领入我郡县之间止是剧盗击破即麋烂矣今交趾自是一国窃有土宇恃其险逺主客势殊秦渭马军弓箭手本备羌戎皆是捍边鋭兵劲骑有到京师犹谓不伏水土辄生疾病而乃驱之瘴雾沮洳之中巉巗险恶之地水多沙毒草无藁秸进又不可以驰突决胜其能还者无几矣况西北戎虏睢盱顾望如闻王师逺出邉骑多行忽起风尘来犯亭障东西往还万里莫相赴应又不比海隅之失备矣凡言国家大事必曰军马军马者戎事之本不可忽也今邉塞简选一鋭士调习一壮马甚不易得尽心于国者方知之尔所有昨召邉要将官及骑兵愿各遣还本道使荆湖多募丁壮搜补诸州土军其将士谙识山川地利其骑亦只用南马格式虽下筋力自壮惯行隘险安其水草使与中国之人相先后势之便者也且使戎虏知朝廷之力一方有警邉备晏然不为动也
　　八事伏见安南招讨司期留请兵以八月中旬悉至潭州潭州去桂州十四程窃闻岭外岚瘴八月九月尤甚谓之黄茅瘴草黄时瘴气方盛十月已后气始肃湖南饥荒粮草难致久留就食实费供输若使引行触冒瘴毒士马未用恐多病疫若展一月期防可省一月刍粮湖湘之民大寛事力比至其时新谷已熟暮秋湖外风土调适免致人骑枉有损伤国计军行两为便利
　　九事本朝祖宗有邉防大事亦尝博采羣议今安南之举兴师十万万里讨伐涉危度险利害甚多然圣志先定国论已协伏愿特降玺书内外近职之臣各令献防以示博访之道使四方知陛下重谨之意三军知陛下忧轸之懐观其臧否亦以见羣臣之才识愚者千虑尚须有得采择所长不为无补也【熈寜九年六月上时为宣徽南院使知应天府】
　　上神宗论再征交趾　　　　蔡承禧
</div>
    <div class="pagination">
<a href="宋名臣奏议_page62.html">上一页</a><span>...</span><a href="宋名臣奏议_page58.html">58</a><a href="宋名臣奏议_page59.html">59</a><a href="宋名臣奏议_page60.html">60</a><a href="宋名臣奏议_page61.html">61</a><a href="宋名臣奏议_page62.html">62</a><span class="current-page">63</span><a href="宋名臣奏议_page64.html">64</a><a href="宋名臣奏议_page65.html">65</a><a href="宋名臣奏议_page66.html">66</a><a href="宋名臣奏议_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
