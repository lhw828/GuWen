<!DOCTYPE html>
<html>
<head>
    <meta charset="UTF-8">
    <title>范文正奏议 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>范文正奏议 - 第 1 页/共 4 页</h1>
    <div class="content">《范文正奏议》 （宋）范仲淹 撰


钦定四库全书
史部六
范文正奏议
诏令奏议类二
奏议之属
提要
臣等谨案范文正奏议二巻宋范仲淹撰仲淹字希文其先邠州人后徙家江南遂为吴县人大中祥符八年进士歴官资政殿学士户部侍郎知青州卒赠兵部尚书谥文正事迹具宋史本传仲淹自庆厯三年拜叅知政事五年罢为陜西四路宣抚使在政府者首尾三载是编皆其时奏札故以为名分治体边事荐举杂奏四类凡八十五篇皇佑五年韩琦为河东经略安抚使始序而行之称辑之者为寺丞君谓仲淹子纯仁也宋史艺文志载仲淹奏议十五巻与此本不同考琦序称奏议十七巻政府论事二巻所谓十七巻者当即宋志所载特宋志荒谬误七为五所谓二巻者当即此本特名曰论事不名曰奏议然陈振孙书录解题有范文正公奏议二巻则其名奏议久矣史称方仲淹执政时仁宗鋭意治平数问以当时要务尝开天章阁手诏咨询仲淹退而条上十事仁宗悉采用之独府兵法众以为不可而止今集中答诏条陈治道一篇盖即其事又请以辅臣兼制诸曹其疏亦在集中盖仲淹以天下为己任意在裁削幸滥考核官吏而论者多不以为然自所陈之十事既行任子之恩薄磨勘之法宻侥幸者益不便相与造作謡谤仲淹因不安其位而去其所施为亦遂稍稍沮罢观于是集其条制规画犹略可考见史赞所称宏毅之器足任斯责者亦庶乎无愧矣
乾隆四十六年十一月恭校上
总纂官 臣纪昀 臣陆锡熊 臣孙士毅
总校官 臣陆费墀
●范文正奏议序
琦尝谓自古国家之治否生民之休戚在人不在天人或不然之今于文正范公然后知其说之胜或者不足疑而于教之有补也公以王佐之才遇不出世之主竭忠尽瘁知无不为故由小官擢諌任危言鲠论建明规益身虽可绌义则难夺天下正人之路始公辟之其后恤灾南方扜冦西垂贰机政陪宰席宏谋大策出入仁义朝思夕虑条疏深切志欲膏泽中夏鞭笞四夷使我宋之基万世不拔不幸经逺而责近识大而合寡故其言格而未行或行而复沮者几十四五逮公之亡也闻聴所及莫不咨嗟感动惜公所藴不克尽施于世甚则推诸天谓人谋之不足为也呜呼公之所陈用于时者大则恢永图小则革众弊为不少矣其未用者今副稿所存烂然可究一旦朝廷举而行之兴致太平如指掌之易耳此天乎哉必在乎人而已矣次子寺丞君缉公遗文得奏议十七巻政府论事二巻以琦昔帅西兵翊内枢与公并任而出处之与公同也俾序以冠其首夫以公之文武兼备乃靖王室朝野所论谓道之亨塞时之重轻率系公之用不用则其徳业之着于天下也久矣恶假鄙文而后知哉但以忝縁僚旧饫公盛美义不敢让且慰贤嗣之意云具位韩琦序
●钦定四库全书
范文正奏议巻上
（宋）范仲淹 撰
○治体
荅手诏条陈十事
伏奉手诏今来用韩琦范仲淹富弼皆是中外人望不次拔擢韩琦暂往陜西范仲淹富弼皆在两地所宜尽心为国家诸事建明不得顾避兼章得象等同心忧国足得商量如有当世急务可以施行者并须条列闻奏副朕拔擢之意者臣智不逮人术不通古岂足以奉大对然臣蒙陛下不次之擢预闻政事又诏意丁宁臣战汗惶怖曾不获让臣闻厯代之政久皆有弊弊而不救祸乱必生何哉纲纪寖隳制度日削恩赏不节赋敛无度人情惨怨天祸暴起惟尧舜能通其变使民不倦易曰穷则变变则通通则久此言天下之理有所穷塞则思变通之道既能变通则成长乆之业我国家革五代之乱富有四海垂八十年纲纪制度日削月侵官壅于下民困于外敌人骄盛寇盗横炽不可不更张以救之然则欲正其末必端其本欲清其流必澄其源臣敢约前代帝王之道求今朝祖宗之烈采其可行者条奏愿陛下顺天下之心力行此事庶几法制有立纲纪再振则宗社灵长天下蒙福一曰明黜陟臣观书曰三载考绩三考黜陟幽明然则尧舜之朝建官至少尚乃九载一迁必求成绩而天下大化百世之后仰为帝范我祖宗朝文武百官皆无磨勘之例惟政能可旌者擢以不次无所称者至老不迁故人人自励以求绩效今又资三年一迁武职五年一迁谓之磨勘不限内外不问劳逸贤不肖并进此岂尧舜黜陟幽明之意耶假如庶僚中有一贤于众者理一郡县领一务局思兴利去害而有为也众皆指为生事必嫉之沮之非之笑之稍有差失随而挤陷故不肖者素餐尸禄安然而莫有为也虽愚暗鄙猥人莫齿之而三年一迁坐至卿监丞郎者厯厯皆是谁肯为陛下兴公家之利救生民之病去政事之弊葺纪纲之坏哉利而不兴则国虚病而不救则民怨弊而不去则小人得志坏而不葺则王者失贤不肖混淆请托侥幸迁易不已中外茍且百事废堕生民久苦羣盗渐起劳陛下旰昃之忧者岂非官失其正而致其危耶至若在京百司金榖浩瀚权势子弟长为占据有虚食廪禄待阙一二年者暨临事局挟以势力岂肯恪恭其职使祖宗根本之地纲纪日隳故在京官司有一员阙则争夺者数人其外任京朝官则有私居待阙动踰岁时往往到职之初便该磨勘一无勤效例蒙迁改此则人人因循不复奋励之由也臣请特降诏书今后两地臣僚有大功大善则特加爵命无大功大善更不非时进秩其理状寻常而出者祗守本官不得更带美职应京朝官在台省馆阁职任及在审刑大理寺开封府两赤县国子监诸王府并因保举及选差监在京重难库务者并须在任三周年即与磨勘若因陈乞并扵中书审官院愿在京差遣者与保举选差不同并须勾当通计及五周年方得磨勘如此则权势子弟肯就外任各知艰难亦有俊明之人因此树立可以进用如今日以前受在京差遣已勾当者且依旧日年限磨勘其未曽交割勾当却求外任者并听其外任在京朝官到职勾当及三年者与磨勘内前任勾当年月日及公程日限幷非因陈乞而移任在道月日及升朝官在京朝请月日并令通计其逺官近地劳逸不同幷在假待阙及公程外住滞或因公事非时移替在道月日委有司别行定夺闻奏如任内有私罪幷公罪徒以上者至该磨勘日具情理轻重别取进止其庶寮中有髙才异行多所荐论或异畧嘉谋为上信纳者自有特恩改迁非磨勘之可滞也乂外任善政着闻有补风化或累讼之狱能辨寃沈或五次推勘人无翻讼或劝课农桑大获美利或京城库务能革大弊惜费巨万者仰本辖保明闻奏下尚书省集议为众所许则列状上闻并与改官不隔磨勘或有异同各以所执取旨出扵圣断仍请诏下审官院流内铨尚书考功应京朝官选人逐任得替明具较定考绩结罪闻奏内有事状猥滥幷老疾愚昧之人不堪理民者别取进止已上磨勘考绩条件该说不尽者有司比类上奏如此则因循者拘考绩之限特达者加不次之赏然后天下公家之利必兴生民之病必救政事之弊必去纲纪之坏必葺人人自劝天下兴治则前王之业祖宗之权复振扵陛下之手矣其武臣磨勘年限委枢密院比附文资定夺闻奏二曰抑侥幸臣闻先王赏延于世诸侯有世子袭国公卿以徳而任有袭爵者春秋讥之及汉之公卿有封爵而殁立一子为后者未闻余子皆有爵命其次宠待大臣赐一子官者有之未闻每岁有自荐其子弟者祖宗之朝亦不过此自真宗皇帝以太平之乐与臣下共庆恩意渐广大两省至知杂御史以上每遇南郊幷圣节各奏子充京官少卿监奏一子充试衔其正郎带职员外郎幷诸路提点刑狱以上差遣者每遇南郊奏一子充斋郎其大两省等官既奏得子充京官明异扵庶僚大示区别复更每岁奏荐积成冗官假有任学士以上官经二十年者则一家兄弟子孙出京官二十人仍接次升朝此滥进之极也今百姓贫困冗官至多授任既轻政事不举俸禄既广刻剥不暇审官院常患充塞无阙可补臣请特降诏书今后两府幷两省官等遇大礼许奏一子充京官如奏弟侄骨肉即与试衔外每年圣节更不得陈乞如别有勲劳着闻扵外非时赐一子官者系自圣恩其转运使及边任文臣初除授后合奏得子弟身事者并候到任二年无遗阙方许陈乞如二年内非次移改者即许通计三年陈乞三司副使知杂御史少卿监以上并同两省遇大礼各奏荐子孙其正郎带馆职员外郎幷省府推判官外任提点刑狱以上遇大礼合该奏荐子孙者须是在任及二周年方得陈乞巳上有该说不尽者委有司比类闻奏如此则内外朝臣各务久扵其职不为茍且之政兼抑躁动之心亦免子弟充塞铨曹与孤寒争路轻忽郡县使生民受弊其武臣入边上差遣幷大礼合奏荐子弟者乞下枢密院详定比类闻奏又国家开文馆延天下英才使之直秘庭览羣书以待顾问以养器业为大用之备今乃登进士髙等者一任纔罢不以能否例得召试而补之两府两省子弟亲戚不以贤不肖辄自陈乞馆阁职事者亦得进补太宗皇帝建崇文院秘阁自书碑文重天下贤才也陛下当思祖宗之意不宜甚轻之臣请特降诏书今后进士三人内及第者一任回日许进扵教化经术文子十轴下两制看详作五等品第中第一第二等者即赐召试试又优等即补馆阁职事两府两省子弟并不得陈乞馆阁职事及读书之类御史台画时弹劾幷谏院论奏如馆阁阙人即委两地举文有古道才堪大用之士进名同举幷两制列署表章仍上殿称荐以充其职如此则馆阁职事更不轻授足以起朝廷之风采绍祖宗之本意副陛下慎选矣三曰精贡举臣谨按周礼乡大夫之职各教其所治三年一大比考其德行道艺乃献贤能之书扵王（贤为有德行能为有道）再拜受之登扵天府（天府太庙之寳藏也）盖言王者举贤能所以上安宗社故拜受其名藏扵庙中以重其事也乡大夫之职废既乆矣今诸道学校如得名师尚可教人六经传治国治人之道而国家乃专以辞赋取进士以墨义取诸科士皆舍大方而趋小道虽济济盈庭求有才有识者十无一二况天下危困乏人如此将何以救在乎敎以经济之业取以经济之才庶可救其不逮或谓救弊之术无乃后时臣谓四海尚完朝谋而夕行庶乎可济安得晏然不救坐俟其乱哉臣请诸路州郡有学校处奏举通经有道之士专扵教授务在兴行其取士之科即依贾昌朝等起请进士先策论而后诗赋诸科墨义之外更通经旨不专辞藻必明理道则天下讲学必兴浮薄知劝最为至要内欧阳修蔡襄更乞逐场去留贵文巻少而考校精臣谓尽令逐场去留则恐旧人扞格不能创习策论亦不能旋通经旨皆忧弃遗别无进路臣请进士旧人三举以上者先策论而后诗赋许将三场文巻通考互取其长两举初举者皆是少年足以进学请逐场去留诸科中有通经旨者至终场别问经旨十道如不能命辞而对则于知举官员前讲说七通者为合格不会经旨者三举巳上即逐场所对墨义依自来通粗施行两举初举者至于终场日须八通者为合格又外郡解发进士诸科人本乡举里选之式必先考其履行然后取以艺业今乃不求履行惟以词藻墨义取之加用封弥不见姓字实非乡里举选之本意也又南省考试举人一场试诗赋一场试策人皆精意尽其所能复考校日久实少舛谬及御试之日诗赋文论共为一场既声病所拘意思不逺或音韵中一字有差虽生平苦辛实时摈逐如音韵不失虽末学浅近俯拾科级既乡举之处不考履行又御试之日更拘声病以此士之进退多言命运而不言行业明君在上固当使人以行业而进而乃言命运者是善恶不辨而归诸天也岂国家之美事哉臣请复位外郡发解条约须是履行无恶艺业及等者方得解荐更不封弥试巻其南省考试之人巳经本乡询考履行却须封弥试巻精考艺业定夺等第进入御前选官覆考复位等第讫然后开看南省所定等第内合同姓名偶有高下者更不移改若等第不同者人数必少却加封弥更宣两地参校然后御前发榜此为至当内三人巳上即于高等人中选择圣意宣放其考校进士以策论高词赋次者为优等策论平词赋优者为次等诸科经旨通者为优等墨义通者为次等巳上进士诸科并以优等及第者放选注官次等及第者守本科选限自唐以来及第人皆守选限国家以收复诸国郡邑乏官其新及第人权与放选注官今来选人壅塞宜有改革又足以劝学使其知圣人治身之道则国家得人百姓受赐四曰择官长臣闻先王建侯以共理天下今之刺史县令即古之诸侯一方舒惨百姓休戚实系其人故歴代盛明之时必重此任今乃不问贤愚不较能否累以资考升为方面懦弱者不能检吏得以蠧民强干者惟是近名率多害物邦国之本由此凋残朝廷虽至忧勤天下何以苏息其转运使并提点刑狱按察列城当得贤于众者臣请特降诏书委中书枢密院且各选转运使提点刑狱共十人大藩知州十人委两制共举知州十人三司副使判官同举知州五人御史台中丞知杂三院共举知州五人开封知府推官共举知州五人逐路转运使提点刑狱各同举知州五人知县县令共十人逐州知州通判同举知县县令共二人得前件所举之人举主多者先次差补仍指挥审官院流内铨今曰以后所差知州知县县令并具合入人歴任功过举主人数闻奏委中书看详委得允当然后引对如此举择则诸道官吏庶几得人为陛下爱惜百姓均其徭役寛其赋敛各获安宁不召祸乱天下幸甚五曰均公田臣闻易曰天地养万物圣人养贤以及万民此言圣人养民之时必先养贤养贤之方必先厚禄厚禄然后可以责亷隅安职业也皇朝之初承五代乱离之后民庶凋弊时物至贱暨诸国收复天下郡县之官少人除补至有经五七年不替罢者或纔罢去便入见阙当物价至贱之时俸禄不辍士人之家无不自足咸平巳后民庶渐繁时物遂贵入仕门多得官者众至有得替守选一二年又授官待阙一二年者在天下物贵之后而俸禄不继士人家鲜不穷窘男不得婚女不得嫁丧不得葬者比比有之复于守选待阙之日衣食不足贷债以茍朝夕到官之后必来见逼至有冒法受赃赊举度日或不耻贾贩与民争利既为负罪之人不守名节吏有奸赃而不敢发民有豪猾而不敢制奸吏豪民得以侵暴于是贫弱百姓理不得直寃不得诉徭役不均刑罚不正比屋受弊无可奈何由乎制禄之方有所未至眞宗皇帝思深虑逺复前代职田之制使中常之士自可守节婚嫁以时丧葬以礼皆国恩也能守节者始可制奸赃之吏镇豪猾之人法乃不私民则无枉近日屡有臣僚乞罢职田以其有不均之谤有侵民之害臣谓职田本欲养贤缘而侵民者有矣比之衣食不足坏其名节不能奉法以直为枉以枉为直众怨思乱而天下受弊岂止职田之害耶又自古常患百官重内而轻外且外官月俸尤更丰足簿尉俸钱尚二十贯今窘于财用未暇增复臣请两地同议外官职田有不均者均之有未给者给之使其衣食得足婚嫁丧葬之礼不废然后可以责其亷节督其善政有不法者可废可诛且使英俊之流乐于为郡为邑之任则百姓受赐又将来升擢多得曽经郡县之人深悉民隐亦致化之本也惟圣慈深察天下幸甚六曰厚农桑臣观书曰德惟善政政在养民此言圣人之德惟在善政善政之要惟在养民养民之政必先务农农政既修则衣食足衣食足则爱肤体爱肤体则畏刑罚畏刑罚则寇盗自息祸乱不兴是圣人之德发于善政天下之化起于农畆故诗有七月之篇陈王业也今国家不务农桑粟帛常贵浙江诸路岁籴米六百万石其所籴之价与辇运之费每岁共享钱三百余万贯文又贫弱之民困于赋敛岁伐桑枣鬻而为薪劝课之方有名无实故粟帛常贵府库日虚此而不谋将何以济臣于天下农利之中粗举二三以言之且如五代羣雄争霸之时本国岁饥则乞籴于邻国故各兴农利自至丰足江南旧有圩田毎一圩方数十里如大城中有河渠外有门闸旱则开闸引江水之利涝则闭闸拒江水之害旱涝不及为农美利又浙西地卑常苦水沴虽有沟河可以通海惟时开导则潮泥不得而堙之虽有堤塘可以御患惟时修固则无摧壊臣知苏州日点检簿书一州之田系出税者三万四千顷中稔之利毎畆得米二石至三石计出米七百余万石东南每岁上供之数六百万石乃一州所出臣询访高年则云曩时两浙未归朝廷苏州有营田军四都共七八千人专为田事导河筑堤以减水患于时民间钱五十文籴白米一石自皇朝一统江南不稔则取之浙右浙右不稔则取之淮南故慢于农政不复修举江南圩田浙西河塘大半隳废失东南之大利今江浙之米石不下六七百文足至一贯文省比于当时其贵十倍而民不得不困国不得不虚矣又京东西路有卑湿积潦之地早年国家特令开决之后水患大减今罢役数年渐巳湮塞复将为患臣请毎岁之秋降勅下诸路转运司令辖下州军吏民各言农桑之间可兴之利可去之害或合开河渠或筑堤堰陂塘之类并委本州岛军选官计定工料每岁于二月间兴役半月而罢仍具功绩闻奏如此不絶数年之间农利大兴下少饥岁上无贵籴则东南岁籴辇运之费大可减省其劝课之法宜选官讨论古制取其简约易从之术颁赐诸路转运使及面赐一本付新授知州知县县令等此养民之政富国之本也七曰修武备臣闻古者天子六军以宁邦国唐初京师置十六将军官属亦六军之义也诸道则开折冲果毅府五百七十四以储兵伍每岁三时耕稼一时习武自贞观至于开元百三十年戎臣兵伍无一逆乱至开元末听匪人之言遂罢府兵唐衰兵伍皆市井之徒无礼义之教无忠信之心骄蹇凶逆至于丧亡我祖宗以来罢诸侯权聚兵京师衣粮赏赐丰足经八十年矣虽巳困生灵虚府库而难于改作者所以重京师也今西北强梗边备未足京师卫兵多逺戌或有仓卒辇毂无备此大可忧也逺戍者防边陲之患或缓急抽还则外御不严戎狄进奔便可直趋关辅新招者聚市井之辈而轻嚣易动或财力一屈请给不充则必散为羣盗今生民已困无可诛求或连年凶饥将何以济赡军之策可不预图若因循过时臣恐急难之际宗社可忧臣请密委两地以京畿见在军马同议有无阙数如六军未整须议置兵则请约唐之法先于畿内并近辅州府召募强壮之人充京畿卫士得五万人以助正兵足为强盛使三时务农大省给赡之费一时敎战自可防虞外患其召募之法并将校次第并先密切定夺闻奏此实强兵节财之要也候京畿近辅召募卫兵已成次第然后诸道放此渐可施行惟圣慈留意八曰减徭役臣闻汉光武建武六年六月诏曰夫张官置吏所以为人也今戸口耗少而县官吏职所置尚繁令司隶州牧各实所部二府于是条奏并省四百余县天下至治臣又观西京图经唐会昌中河南府有戸一十九万四千七百余戸置二十县今河南府主客戸七万五千九百余戸仍置一十九县（主户五万七百客戸二万五千二百）巩县七百戸偃师一千一百戸逐县三等而堪役者不过百家而所供役人不下二百数新旧循环非鳏寡孤独不能无役西洛之民最为穷困臣请依后汉故事遣使先往西京倂省诸邑为十县其所废之邑并改为镇令本路举文资一员董榷酤关征之利兼人烟公事所废公人除归农外有愿居公门者送所存之邑其所在邑中役人却可减省归农则两不失所候西京并省稍成伦序则行于大名府然后遣使诸道依此施行仍先指挥诸道防团州已下有使州两院者皆为一院公人愿去者各放归农职官厅可给本城兵士七人至十人替人力归农其乡村耆保地里近者亦令倂合能并一保耆管亦减役十余戸但少徭役人自耕作可期富庶九曰覃恩信臣窃覩国家三年一郊天子斋戒衮冕谒见宗庙乃祀上帝大礼既成还御端门肆赦天下曰赦书日行五百里敢以赦前事言者以其罪罪之欲其王泽及物之速也如此今大赦每降天下欢呼一两月间钱谷司存督责如旧桎梏老幼籍没家产至于寛赋敛减徭役存恤孤贫振举滞淹之事未尝施行使天子及民之意尽成空言有负圣心损伤和气臣请特降诏书今后赦书内宣布恩泽有所施行而三司转运司州县不切遵禀者并从违制徒二年断情重者当行刺配应天禧年以前天下欠负不问有无侵欺盗用并与除放违者仰御史台提点刑狱司常切觉察纠劾无令壅遏臣又闻易曰先王以省方观民设教故有巡狩之礼察诸侯善恶观风俗厚薄此圣人顺动之意今巡狩之礼不可复行民隐无穷天听甚逺臣请降诏中书今后毎遇南郊赦后精选臣僚往诸路安抚察官吏能否求百姓疾苦使赦书中及民之事一一施行天下百姓莫不幸甚十曰重命令臣闻书曰慎乃出令令出惟行准律文诸被制书有所施行而违者徒二年失错者杖一百又监临主司受财而枉法者十五疋绞盖先王重其法令使无敢动揺将以行天下之政也今覩国家毎降宣勅条贯烦而无信轻而弗禀上失其威下受其弊盖由朝廷采百官起请率尔颁行既昧经常实时更改此烦而无信之验矣又海行条贯虽是故违皆从失坐全乖律意致壊大法此轻而弗禀之甚矣臣请特降诏书今后百官起请条贯令中书枢密院看详会议必可经久方得施行如事干刑名者更于审刑大理寺勾明会法律官员参详起请之词删去繁冗裁为制敇然后颁行天下必期遵守其冲改条贯并令缴纳免致错乱误有施行仍望别降敕命今后逐处当职官吏亲被制书及到职后所受条贯敢故违者不以海行并从违制徒二年未到职巳前所降条贯失于检用情非故违者并从本条失错科断杖一百余人犯海行条贯不指定违制刑名者并从失坐若条贯差失于事有害逐处长吏别见机会须至便宜而行者并须具缘由闻奏委中书枢密院详察如合理道即与放罪仍便相度别从更改
再进前所陈十事
臣前两次所上共十事曽奉圣旨更进一本今写録进纳一曰明黜陟为复位文武百官磨勘将以约滥进责实效使天下政事无不举也二曰抑侥幸为复位文武百官奏荫及不得陈乞馆阁职事将以革滥赏省冗官也三曰精贡举为天下举人先取履行次取艺业将以正敎化之本育卿士之材也四曰择官长为举转运使提点刑狱并州县长吏将以正纲纪去疾苦救生民也五曰均公田为天下官吏不廉则曲法曲法则害民请更赐均给公田既使丰足然后可以责士大夫之廉节庶天下政平百姓受赐也六曰厚农桑为责诸道沟河并修江南野田及诸路陂塘仍行劝课之法将以救水旱丰稼穑强国力也七曰修武备为四方无事京师少备因循过日天下可忧请密定规制相时而行以卫宗社以宁邦国也八曰减徭役为天下徭役至繁请依汉光武故事并合县邑以省徭役庶寛民力也九曰覃恩信为赦书内宣布恩泽未尝施行并请放先朝欠负以感天下之心也十曰重命令为制书忽而行违者请重其法以行天子之命也臣之所陈盖欲周悉故言辞之间有涉细碎而于国体甚大乞圣慈再加详览一一行之则天下之幸非臣之幸也
奏乞下审官院等处应官员陈诉定夺进呈
臣窃见京朝官使臣选人等进状或理会劳绩或诉说过犯或陈乞差遣其事理分明可行可罢者则朝廷便有指挥内中书枢密院未见根原文字及恐审官三班院流内铨别有条例难便与夺者多批送逐司其逐司为见批送文字别无与夺便不施行号为送煞以此官员使臣三五度进状不能结絶转成住滞臣欲乞特降圣旨今后京朝官使臣选人等进状理会劳绩诉雪过犯陈乞差遣朝廷未有与夺指挥只批送审官三班院流内铨者仰逐司主判子细看详如内有合施行者即与勘会具条例情理定夺进呈送中书枢密院再行相度别取进止如不可施行亦仰逐司告谕本人知悉所贵逐司主判各扬其职事无漏落亦免官员使臣选人等重迭进状紊烦圣听
奏乞定夺在京百司差遣等第
臣窃见内诸司并百司显有紧慢高下事体不同今来臣僚不拘官职大小各取便乞勾当紊乱纲纪深属未便欲乞特降指挥令入内内侍省定夺内中诸司高下等第令三司定夺在京百司高下等第各合系何等官职及合入何差遣人勾当既定高下等第则陈乞之人不敢踰越所贵百司有伦不至轻授
奏乞差官看详投进利见文字
臣窃见天下官员使臣诸色人日有投进并奏到利见文字中书枢密院以公事文字至多不暇子细看详其中须有民间利病及于边机可行之事恐有漏落虽自来曽差两制臣僚各有主判去处不得精专动经岁时不能与夺臣欲乞特降圣旨权于馆阁选差官二员就近置局看详官员使臣诸色人所投进及奏到利见文字内有合行事件两府臣僚更加详酌逐旋取旨施行所贵下情尽达庶政有补其看详官毎季或半年一替所看文字须旋旋了当不得交割后人所有机密文字即两府依旧自行更不送看详官处
奏乞救济陜西饥民
臣等窃见陜西永兴军同耀华州陜府等处今夏灾旱得雨最晚民间秋稼甚无所望官中仓廪亦无积贮若不作擘画即百姓大段流移殍亡者众兼军食阙絶临时转漕不及臣等欲乞朝廷速降指挥委本路都转运使孙沔速相度上件州军向去救济饥民及办给军食有何次第如难为擘画即便于黄河内搬辇自京以来斛斗往彼应副仍速行相度沿路如何计纲即不至艰阻事状闻奏候到乞朝廷早赐施行庆厯三年七月四日臣范中淹臣韩琦
奏乞罢陜西近里州军营田
臣等窃见陜西昨来兴置营田本欲助边以寛民力除沿边有空闲膏腴地土处可以开垦外其近里州县官吏不能体朝廷之意将逺年瘠薄无人请佃逃田抑勒近邻人户分种或令送纳租课又自来人户租佃官庄地土每畆出课不过一二斗今亦勒令分种毎畆须收数斗致贫户输纳不前州县追扰无时暂暇缘人户自用兵以来科率劳弊至于巳业尚多荒废实无余力更及营田其所出租课多是抱虚送纳切覩编勅指挥不得将逃户田土抑勒亲邻佃莳盖恐害民况今岁灾旱尤甚理当优恤不可非理烦扰使之重困臣等欲乞特降指挥应陜西近里州军营田一切废罢如元系租佃即令依旧额出课如元系逺年瘠薄逃田旧税额重无人请佃者即与减定税额召人请佃所贵疲民受赐归感睿仁臣范仲淹臣韩琦
奏乞择臣僚令举差知州通判
臣等窃以天下郡邑牧宰为重得其人则致化失其人则召乱推择之际不可不慎国家承平以来不无轻授应知州通判县令因举荐擢任者少以资考序进者多才与不才一途并进故能政者十无二三谬政者十有七八国家诏令程序天下一体何则能政之处民必蒙福谬政之下民常受弊非国家法令之殊盖牧宰贤愚之异也今四方多事民日以困穷将思为盗复使不才之吏临之赋役不均刑罚不当科率无度疲乏不恤上下相怨乱所由生若不急于求人蚤革其弊诚国家之深忧也然自来虽曽诏臣僚各举所知或举主非贤则多谬荐臣等欲乞圣慈特降诏书委中书枢密院臣僚各于朝臣中荐堪充举主者三人候奏到姓名即逐人各赐勅一道令于通判内举成资巳上一员充知州知县内举成资已上一员充通判簿尉中举有出身三考已上无出身四考一员充职官知县或于职官令録中举五考巳上之人充京官知县仍于勅明言所荐之人若将来显有善政其举主当议旌赏若赃污不理苛刻害民并与同罪所贵生民受赐冦盗自息臣范仲淹臣韩琦
奏乞将先减省诸州公用钱却令依旧
臣窃见朝旨下陜西省罢同解干耀等九州岛军公使钱共一千八百贯文切以国家逐处置公使钱者盖为士大夫出入及使命往还有行役之劳故令郡国馈以酒食或加宴劳盖养贤之礼不可废也谨按周礼地官有遗人掌郊里之委积以待宾客野鄙之委积以待羇旅凡国野之道十里有庐庐有饮食三十里有宿宿有路室路室有委五十里有市市有候馆候馆有积凡委积之事巡而比之以时颁之此则三王之世已有厨传之礼何独圣朝顾小利而亡大体且今赡民兵一名岁不下百贯今减省得公用钱一千八百贯只养得兵士一十八人以一十八人之资废十余郡之礼是朝廷未思之甚也况今来逐州使命之外各有军营每年春后边兵歇泊动经半年军中人员并无宴犒之具虽条贯有旬设之名逐州每月一次举行军员各给得钱壹伯文已来官务薄酒二升既无公用更不赴筵亦不张乐岂朝廷宴飨将校之意州郡削弱道路咨嗟当全盛之朝岂宜如此或谓有公使钱处收买食物搔扰户民殊不知郡守得人自能约束如非其人更出已俸买物亏民愈甚是见其小而不思其大也伏望圣慈速降指挥下陜西河北河东路转运司昨来经减废公用钱处并令依旧庶协典礼稍息物论况朝廷用武之际于此一事尤宜照管臣等久在边任深知此事近贰枢庭岂当缄默臣范仲淹臣韩琦
奏乞差官陜西祈雨
臣今月五日至华州华阴县入西岳庙烧香切见本庙有老医官一员监当其庙廷阔逺舎屋甚多只有剰员一十四人尽是老年病患供应洒扫不前在国家崇奉五岳之意似非严谨今来关中大旱永兴同华陜虢以来无二三分秋苗粟米每斗一百五十文足兼乡村无可收籴人心嗷嗷贼盗不少欲乞圣慈选精谨使命至西岳庙专行祭告并于陜西灵湫等处祈雨泽以救生民仍乞委转运使一员赴西岳庙点检庙貌祭器法物并添差兵士洒扫防护所贵崇奉之礼不至废坠
奏为灾异后合行疎决刑狱等六事
臣今早亲闻德音谓复有灾异当修德以及民并诏臣等谨省刑法此实见圣人忧畏之心合于天意臣今条奏数事皆陛下增修明德之要一斋诫发诚特降诏命明言灾变屡见敢不罪巳祗畏以告中外羣臣同心修省二遣使四方疎决刑狱非害人者悉从减降三诏天下州县长吏访问民间孤独不能存活者特行赈恤四诏逐处籍出阵亡之家察其寡弱别加存养五边陲之民被敌国驱掳者量支官物赎还本家六诏诸处欠负已该赦恩除放者官司更不得催理违者官吏科违制之罪遇赦不原仍差近臣置司与夺陛下力行此数事下恱民心上答天戒昔商中宗桑榖共生于朝惧而修德抚绥百姓三年而归者十六国号为中兴陛下今日因灾修德则福及兆人道光千载天下幸甚
答手诏五事
臣等伏奉六月一日手诏云云臣等各蒙奬用待罪二府不能爕理弥缝致化天下过烦圣虑特降德音上以宗庙为忧下以生灵为念臣等不任惭恐战汗死罪诏旨谓合用何人镇彼西方臣等思之今元昊遣人到阙名体稍顺其如戎人难信止可权宜如飜覆未宁则当择节制之帅若和好且合亦须藉镇抚之才经度边陲以防来患见选人具名闻奏次诏旨谓民之困弊财赋未强臣等议之国家革五代诸侯之暴夺其威权以度支财用自赡天下之兵岁月既深赋敛日重邉事一耸调率百端民力愈穷农功愈削水旱无备税敛不登减放之数动踰百万今方选举良吏务本安民修水旱之防收天地之利而更严着勉农之令使天下官吏专于劝课百姓勤于稼穑数年之间大利可见又山海之货本无穷竭但国家轻变其法深取于人商贾不通财用自困今须朝廷集议从长改革使天下之财通济无滞又减省冗兵量入以出则富强之期庶有望矣诏旨谓军马尚多何得精当近韩琦范仲淹所上备边文字内有河北五六事陜西七事精择兵马及攻守之策已在其中臣等见商量施行次诏旨谓将臣不和如何制枢密院先因许懐德张亢不协曽指挥戒励然将佐之中性情不类爱恶相攻全在主帅别白抚遏随才任用使各得其所则怨恶不生故长帅之才不敢轻易选用诏旨谓躁进之徒宜塞奔竞臣等谓躁进懐贪之人何代无之由朝廷辨明而进退之如责人实効旌人静节贪冐者废之趋附者抑之如此则多士知劝各生廉让之心
奏乞复位三班审官院流内铨条贯
臣窃见审官三班院并铨曹自祖宗以来条贯极多逐旋冲改久不删定主判臣僚卒难详悉官员使臣莫知涯涘故司属高下颇害至公欲乞圣慈特降指挥选差臣僚就审官三班院并铨曹取索前后条贯与主判官员同共看详重行删定画一闻奏付中书枢密参酌进呈别降勅命各令编成例策施行
奏议尹洙转官
臣窃见尹洙才业操行搢绅所推由台阁进用便可直入两制若邉城骤迁则有未便縁去年春是太常丞在路分都监许迁张肇之下去年秋转司諌管勾经畧司公事迁在钤辖安俊之上才方半年若就除待制又迁在部署狄青之上既不因功劳又不改路分偏受宠擢众情非便于体未安如须合进擢即今将入夏边上无事且乞召尹洙赴阙令条奏边事观其陈述可采即与改职却令驰往边上亦未为晚既因启沃面受殊恩边臣闻之不为越次
续奏乞于职官令録中举充京官知县
臣近与韩琦上言乞择举主令逐人于通判中举知州一员于知县中举通判一员于簿尉中举职官知县一员官蒙降勅至密院入递次臣看详勅头名署臣等上言于理未便欲乞只作朝廷忧劳之意特选臣僚举官其体甚重仍乞于簿尉中举职官知县一员下添入或于职官令録中举五考以上之人充京官知县计添一十九字庶无遗才
奏为赦后乞除放祖宗朝欠负臣伏覩国家每一降赦万人欢呼一两月间钱榖司存将欠负之人依旧督责桎梏老幼籍没家产既失大信且亏至仁蒙圣恩已差杨日严王质与三司详定不系侵欺盗用该赦欠负次臣旧曽在三司定放欠负见滑州酒务有少欠杂物系专副四十余界计八十来年登戴少数又不显侵欺其勾当人亡殁年深只追贫弱子孙理纳并不知祖父如何少欠似此刻剥伤民岂陛下爱育生灵之德臣欲特出圣意应祖宗朝天下欠负更不问侵欺盗用并与除放如省司更不举行许三司知次第人陈告干系人吏并坐违制决停告事人与转一资诸处承受施行官吏并科违制之罪
奏乞指挥国子监保明武学生令经畧部署司讲说兵书
臣窃闻国家兴置武学以来苦未有人习艺或恐英豪隐晦耻就学生之列傥久设此学无人可教则虑外人窥觇谓无英材于体未便欲乞指挥国子监不须别立武学之名如学生中有好习兵书者令本监官员保明委是忠良之人即密令听读臣切见边上甚有弓马精强谙知边事之人即未曽习学兵书不知为将之体所以未堪拔擢欲乞指挥陜西路河东逐路经畧司于将佐及使臣军员中拣选识文字的有机智勇武久逺可以为将者取三五人令经畧部署司参谋官员等密与讲说兵书讨论胜策所贵边上武勇已着之人更知将畧或因而立功则将来有人可任即不得虚张多放人数
奏为置官专管每年上供军须杂物
臣窃见兵兴以来天下科率如牛皮筋角弓弩材料箭干鎗干胶鳔翎毛漆蜡一切之物皆出于民谓之和买多非土产之处素已难得既称军须动加刑宪物价十倍吏辱百端输纳未前如负重罪一年之中或至数四官中虽给价直岂能补其疮痍盖是国家不能素备祸及生民伏望圣慈委三司选差官并有行止心力司属三五人别置一司专管天下科率应副每年合要上供并军须杂物先勘会诸处见在数目置簿拘管如朝廷取索并外处奏乞之时即先点检见在物色支拨应副外将少数下诸处和买亦大段减得分数仍于土产处许将二税沿纳钱并场务课利依市价取人戸情愿折纳不得抑勒据纳到数目如尚少阙亦只就土产处置场收买如此百物有备更无非时科率其非土产之处自无烦挠国家大计须为经久岂可逐度须索旋行诛求苏息万民无切于此如允臣所奏即乞特降勅命指挥
奏乞两府兼判
臣谨按三代之制皆立三公建六卿太公周公召公周之三公也以论道经邦为师傅又天官冡宰掌邦治地官司徒掌邦敎春官宗伯掌邦礼夏官司马掌邦政秋官司冦掌邦禁冬官司空掌邦土此周之六卿也各帅其属以佐王理邦国大事从其长小事则专达亦以三公兼六卿之职取其重也周用此制而王道大兴世祚绵久至八百年我国家有周之天下未能行周之制亦当约而申之以治天下则可卜长世之业矣今中书乃天官冡宰之任枢密院乃古夏官司马之任其地官春官秋官冬官之职各散于羣有司皆无六卿之正又无三公兼领之重而两府间惟进拟差除多循资级评论赏罚各遵条例之外上不专三公论道之职下不专六卿佐王之业虽庻政不修天下不理咎将安归臣请朝廷于百职中选其务之重者命辅臣兼领其纲要体周之三公下兼其六卿法周之六卿各帅其属以佐理邦国唐贞元中诏宰相齐映判兵部李勉判刑部刘滋判吏部崔造判户部工部又尝命宰相兼诸路盐铁转运使是宰相下兼其职以重其事也其不修举者朝廷得以责之辅臣任责则庶政之弊可救天下之治可期惟陛下裁择
一审官是京朝官所集之府固当区别善恶黜陟幽明使贤者知劝岁终书其一岁黜陟之数以何等功而进者几人以何等罪而退者几人各分其类具目进呈
一吏部流内铨条诏程序颇闻烦碎权势之与孤寒优便之与逺恶在乎均平恻隐方协至公况羣材所聚倚在铨品亦天官冡宰之任也臣请命辅臣兼判毎至岁终书其一岁之黜陟以何等功而进者几人以何等罪而退者几人各分其类具目进呈
一国子监及诸道郡学聚天下之士讲议诗书服习礼乐长养贤俊为国器用此地官司徒之职也臣请命辅臣兼判以总天下郡学毎遇科场开日或有德行文学之士乡里所推重者不以应举不应举许郡学士众举履行善状诣所属荐举逐处官员更体量名实相副者保明闻奏当议别行敦遣以劝天下之士
一三司天下金榖之府今窘于财用经费以艰刻剥既深生灵重困宜疏通利源以救天下之弊此地官司徒之政也臣请命辅臣兼判此当今之急务毎至岁终尽其减省冗费之数増息财利之数蠲放困穷之数具目进呈
一司农寺管天下常平仓本欲凶岁用济生民今逐处弛慢不为急务仓廪渐虚灾伤无备赤子之命委于沟壑又劝农之政新颁诏令其天下官员劝课劳绩并合委本寺考校以闻此亦地官司徒之政也臣请命辅臣兼判毎岁终以诸道常平仓増损之数并亲民官劝课功状之优者具目进呈
一太常礼院用厯代之礼或不谨于典法随时绵蕝纲纪寖壊制度日隳太常寺用歴代之乐或八音失序慢于大祀则神祇不享祸罚可召此春官宗伯之职朝廷之所重也臣请命辅臣兼判至岁终具礼乐有所损益或废坠有所修举画一进呈
一三班院使臣数千人其品流至杂难于区别磨勘差遣日有荣悴臣请命辅臣兼判常选可用于边陲或可委以钱榖或可付以亲民或可任以殄寇至岁终以所选人数具目进呈
一殿前马步军司总辖诸军其体最大更戍边鄙要在均平拣擢材勇责其精当至于战阵之法号令之要皆须服习此夏官司马之政也臣请命辅臣兼判至每岁终以将校选擢之数军旅服习之效具目进呈
一审刑大理寺评天下之法生死荣辱系于笔下祸及非辜怨动天地故五帝三王尽心此道即秋官司冦之政也臣请命辅臣兼判毎至岁终具天下断案中大辟流罪以特恩减放并法寺辨明出入人数进呈
一刑部一司详覆天下巳断文案凡天下诉寃之奏尽委刑部辨之此亦秋官司冦之政也今官属寡弱与审刑大理寺势不相敌岂敢尽行驳正故沉寃之人十无一雪臣请命辅臣兼判至毎岁终具天下断案详覆到差失公事并辩雪过负寃人数进呈
右伏望圣慈各委辅臣兼判前件职司其创置新规更改前弊官吏黜陟刑法轻重事有利害者并令兼判辅臣与夺其大体者别具奏呈令中书枢密院更从佥议然后奏取敇裁其逐司常务即主判官员依旧施行
再奏乞两府兼判
臣昨上愚见乞诏两地辅臣兼领要务盖欲朝廷纲纪并举以救因循之弊伏以三代命官以三公论道六卿分职按于书传则三公兼卿事又汉以三公分部九卿唐以六尚书分部二十四司亦尝命宰相兼领事任着于方册我国家承五代破散之弊未能复三代汉唐之制事多权宜今中书是冡宰之任而四人或五人共司一职枢密院是大司马之任亦四人或五人共司一职上不专三公论道之事下不兼六卿分职之业其六尚书九卿之位皆无正官并是权假如三司审刑大理寺审官院流内铨司农寺之类是朝廷六官九卿之职而皆用人权知权判无一正官莫安其职臣到阙数月间见审刑院梁适宋祈丁度三人权判其审官院经富弼王拱辰孙抃三人权判本曹尽非正官数易无定大臣又不任责岂是永图今二邻至强四方多事兵戈未息财利已乏生民久困苛政未寛设有饥馑相仍盗冦竞起将何以定天下可忧国家当令大臣各竭其力以持危坠之势如欲复三公九卿六尚书之位则体大难举卒不可定愿陛下从臣前议且诏两地辅臣兼领要务庶几可济陛下既能责两地之职业大臣必能振百司之纲纪纲纪备用则政令自行政令既行则天下自理使吏安其职民乐其业虽有外敌而中国明盛彼不我轻虽有水旱而百姓富庶自不为乱然后社稷可久生灵无祸臣非才多难分甘逺弃蒙陛下擢居辅列夙夜思报臣愿为百司中领一最重难处如朝廷不以职业责于辅臣而伺其私有过咎然后废黜臣恐人人自全但求免过无补国家之政不为社稷之福臣无任再三冒昧恳切之至
进呈周朝三公六卿汉朝宰臣兼判事周官
三公
太师（天子所师法）　太傅（傅相天子）　太保（保安天子）
兹惟三公论道经邦爕理阴阳官不必备惟其人（三公之官不必备员惟其人有德乃处之）
六卿
天官卿冡宰掌邦治统百官均四海（今中书之任也）
地官卿司徒掌邦敎敷五典扰兆民
春官卿宗伯掌邦礼治神人和上下
夏官卿司马掌邦政统六师平邦国（今枢密院之任也）
秋官卿司冦掌邦禁诘奸慝刑暴乱
冬官卿司空掌邦土居四民时地利
六卿分职各率其属（属谓大夫也每卿之属六十官）以倡九牧阜成兆民（以倡导九州岛牧伯大成兆民之性命）岁终天子斋戒受谏（谏当有所改为）六卿以百官之成质于天子（质犹平平其计）百官斋戒受质（受平报）然后休老劳农（飨食之）成岁事（断计要）制国用
周礼大司徒职云二卿则公一人郑注云三公者内与王询道中参六官之事外与六卿之敎
周礼正义云三公下兼六卿
尚书孔安国注曰冢宰第一召公领之司徒第二芮伯为之宗伯第三彤伯为之司马第四毕公领之此周时三公各兼一卿之职
汉制三公分部九卿
太尉所部太常卫尉光禄三卿
司徒所部太仆鸿胪廷尉三卿
司空所部宗正少府司农三卿
唐太宗朝宰臣兼职事
萧瑀内外考绩委之司会（唐之尚书省今之三司）
高士廉摄太子少师特令掌选
杜如晦知选事
马周为中书令兼右庶子
戴胄专掌选事
中宗朝宰臣崔湜与郑愔同知选事
代宗朝宰臣元载领度支转运使刘晏充度支盐铁诸道铸钱等事使
德宗朝宰臣乔琳兼京畿观察使窦参兼转运使齐映兼判兵部李勉判刑部刘滋判吏部崔造判戸部工部
文宗朝宰臣杨嗣复李珏同领诸道盐铁转运使李珏依旧判户部郑覃兼判国子祭酒
武宗朝宰臣杜琮判度支盐铁转运使曹确充延资库使
皇朝开寳中宰臣薜居正领淮南岭南湖南等路都提举三司水陆发运使同列沈义伦兼荆南剑南等道都提举三司水陆发运使
</div>
    <div class="pagination">
<span class="current-page">1</span><a href="范文正奏议_page2.html">2</a><a href="范文正奏议_page3.html">3</a><a href="范文正奏议_page4.html">4</a><a href="范文正奏议_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
