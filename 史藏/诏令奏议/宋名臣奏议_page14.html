<!DOCTYPE html>
<html>
 <head>
  <meta charset="utf-8"/>
  <title>
   宋名臣奏议 - 第 14 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宋名臣奏议 - 第 14 页/共 66 页
  </h1>
  <div class="content">
   宋名臣奏议巻二十七
　　钦定四库全书
　　宋名臣奏议巻二十八
　　宋　赵汝愚　编
　　帝系门
　　皇后下
　　上仁宗论废郭皇后　　　段少连等
　　臣因义激心以职获谴天地容载防幸何深然理有所未伸情有所未达郁悒之志敢不尽陈之初闻非时召两府大臣议皇后入道一日之内都下喧然以为皇后母仪天下固无入道之理翊日又闻两府列状乞降后为净妃臣与孔道辅范仲淹等恐诏命一行难于追复是以羣诣殿閤上疏而执政进说使臣等不获面对止令就中书商量宰相虽知其误然犹责臣等翻覆率易故道辅仲淹斥守外郡臣等例皆防罚伏以陛下亲政以来进用直臣开辟言路天下无不懽忻一旦以谏官御史伏閤遽行黜责中外皆以为非陛下意盖执政大臣假天威以黜道辅仲淹而断来者之説也望熟思其事使谗愬不行忠邪有别则天下幸甚又伏覩戒谕自今有封章宜如故事宻上毋得羣诣殿门请对且伏閤上疏岂非故事今遽絶之则国家复有大事谁敢旅进而言者况道辅仲淹端正敢言素为奸邪所忌以言事而黜之恐奸邪得志而翺翔方正望风而窜伏矣昔唐阳城王仲舒伏閤以雪陆防之罪崔元亮叩殿陛理宋申锡之寃当时称之今陛下未忍废出皇后而两府列状议降为妃谏官御史敢废伏閤之事而黙黙乎陛下深惟道辅等所言为阿党乎忠亮乎幸裁赦之【明道二年十二月上时为殿中侍御史】
　　上仁宗论废后有大不可者　段少连
　　臣闻髙明粹精凝德无累者天之道也然氛祲蔽翳晦明偶差乃阴阳之沴尔象天德者君之体也治阴阳者臣之职也陛下秉一德临万方有生之莫不浸涵德泽而氛祲蔽翳偶差晦明以累圣德者由大臣怀禄而不谏小臣畏罪而不言臣独何人敢贡狂瞽哉诚以秉爱君之心窃痛陛下履仁圣之具美乏骨鲠之良辅因成不忍之忿又稽不逺之复臣是以肝胆披情素为陛下澄清氛祲蔽翳之累易曰夫夫妇妇而家道正正家而天下定矣诗云刑于寡妻以御于家邦若然则君天下修化本者必自内而刑外也昨者二府大臣忽然晚出民间喧传皇后被谴而入道矣又传降为妃而离宫廷矣臣与道辅等皆在言职以谓皇后母仪万方非有大过而动揺则风教陵迟况闻入道降妃之议出自臣下且妃后有罪出则告宗庙废则为庶人安有不示之于天下不告之于祖宗而阴行臣下之议者乎且皇后以小过降为妃则臣下之妇有小过亦当降为妾矣比抗章请对不防赐召岂非奸邪之人离间陛下邪臣等赴中书时执政之臣备言皇后有妬忌之行始议入道终降为妃兼云有上封者虑皇后不利于圣躬故筑修髙垣置在别馆臣等备言中外之议以为未可愿速降明诏复中宫位号以安民心翌日诏出乃云中宫有过掖廷具知特示含容未行废黜置之别馆俾自省循供给之间一切如故臣未审黜置别馆为后乎为妃乎诏书不言安所取信伏以陛下立后一纪有余而辅臣仓卒以降黜之议惑于宸听搢绅循黙无敢为陛下言者臣所谓氛祲蔽翳以累圣德者盖臣职有旷矣夫皇后动揺有大不可者二执政之臣独不念之且内外臣寮以至戚里皆萌觊觎之心或进女口以希选纳或巧事宠爱以结内援则使陛下惑女色而乱纪纲纪纲之乱变故以生社稷可得安乎易曰三人行则损一人一人行则得其友斯大不可者一也陛下举事为万世法茍因掖庭争宠遂行废后则何以书史策而示子孙况祖宗以来未尝有废后之事诗云无念尔祖聿修厥德斯大不可者二也臣窃恐奸佞之人引汉武幽陈皇后故事以谄惑陛下且汉武骄奢淫佚之主固不足踵其行事而为人臣者当致君尧舜岂当致君如汉武哉今皇后置在别馆必恐惧修省且陛下仁恕之德施于天下而独不加于中宫乎古人言曰一人向隅满堂为之不乐今四方凶年民有愁叹又闻中宫幽废何啻满堂不乐乎愿诏皇后归宫复其位号杜絶非间待之如初天地以正阴阳以和人神共欢岂不美哉陛下茍为邪臣所沮不行小臣之议臣恐髙宗王后之枉必见于他日宫闱不正之乱未测于将来惟圣神虑焉【明道二年十二月上】上仁宗论废嫡后逐谏臣　　富　弼
　　臣闻右司谏秘阁校理范仲淹以上章谏废后事贬睦州通判仍差人押出门臣不胜惊骇伏恐陛下行于仓卒未熟思虑辄敢冒天威犯斧钺一陈愚恳惟陛下裁察之皇后自居中宫不闻有过陛下忽然废斥物议腾踊自太祖太宗真宗抚国凡七十年未尝有此陛下为人子孙不能遵祖考之训而遂有废后之事治家而尚不以道奈天下何仲淹为谏官所以极谏者乃其职也陛下何故罪之假使所谏不当犹须含忍以招谏诤况仲淹所谏大惬亿万人之心陛下又纵私忿不顾公议取笑四方臣甚为陛下不取也昔庄宪临朝陛下受制事体大弱而庄宪不敢行武后故事者盖赖一二忠臣救防使庄宪不得纵其欲陛下可以保其位实忠臣之力也今陛下始获暂安遂忘旧日忠臣罗织其罪而谴逐之陛下以万乗之尊设废一妇人甚为小事然所损之体则极大也夫废后谓之家事而不听外臣者此唐奸臣许敬宗李世勣谄佞之辞陛下何足取法陛下必欲废后但可不纳所谏何必加责以重已过今匹庶之家或出妻亦须告父母父母许然后敢出之今陛下贵为天子庄宪山陵始毕坟土未干便以色欲之心废黜后氏而不告宗庙是不敬父母也今陛下举一事而获二过于天下废无罪之后一也逐忠臣二也此二者皆非太平之世所行臣实痛惜之庄宪太后临朝以刘从德死恩典太重台谏曹修古等四人连名上章极谏庄宪大怒陛下不得已遂贬此四人然心甚惜其去庄宪才往陛下立行召命优与恩奬复处宪省修古虽死厚加赠典如此者盖陛下怜其忠鲠不避夫祸难尔今仲淹所谏又甚于修古等所陈修古等追用而仲淹黜弃陛下何所见前后之异也况仲淹以忠直不挠庄宪时论冬仗事大正君臣之分陛下以此自擢用之既居谏列或闻累曽宣谕使小大之事必谏无得有隠是陛下欲闻过失虽古先圣哲之主亦无以过此今仲淹闻过遂谏上副宣谕之意而反及于祸是陛下诱而陷之不知自今后何以使臣虽日加宣谕谏臣以仲淹为戒必不信矣谏臣不谏大非朝廷之福今百执事所为皆一司一局虽常才者皆能干之是易为也如仲淹者乃为臣之难能者也令干一司一局者皆坐取迁陟立居显要而仲淹不惜性命为陛下论事而逺徙外郡臣恐百辟以此皆务为易者而不为难者也陛下一旦有难为之事不知何人为陛下为之居谏官者务要讦直乃号称职依违者旷职今循黙者已居显要而讦直者尚居散地茍如是不若废谏官如不欲废即循黙者可黜讦直者可用请陛下急图之今天下凶歉盗贼如麻国用空虚人心惶扰奸雄观此已有窥觎之心陛下当兢兢惕惕宵衣旰食日与臣寮讲论安天下之计犹恐不及而乃自作弗靖废嫡后逐谏臣使此丑声闻于四方知陛下不纳谏臣朝政不举则奸雄益喜以谓中外皆乱事势相符必有变事臣一念至此心寒骨颤此自然之兆固非臣之臆説也望陛下审思之明察之废后已行虽未能悔过臣愿陛下急且追还仲淹复其谏职减二过之一庶乎谏路不絶朝纲复振使奸雄不能窥陛下浅深此社稷之庆也【明道二年十二月上时为将作监丞范仲淹到睦州谢表言废后事臣昨闻中宫揺动外议喧腾以禁庭德教之尊非小故可废以宗庙祭祀之主非大过不移初闻入道之言则臣遽上封章祈寝诞告次闻降妃之説则臣相率伏閤兾回上心议方变更言亦翻覆臣非不知逆龙鳞者掇韲粉之祸忤天威者负雷霆之诛理或当言死无所避盖以前古废后之朝未尝致福汉武帝以巫蛊事起遽废陈后宫中杀戮三百余人后及巫蛊之灾延及储贰至宣帝时有霍光妻者弑许后而立其女霍氏之衅遽为赤族又成帝废许后呪诅之罪乃立飞鷰姊妹妬甚于前六宫嗣息尽为屠害至哀帝时理之即皆自杀西汉之祚由此倾防魏文帝宠立虢妃譛杀甄后被髪塞口而葬终招反报之殃唐髙宗以王皇后无子而废武昭仪有子而立既而摧毁宗室成窃号之妖是皆宠衰则易揺宠深则易立也臣虑及几防词乃切直乞存皇后位号安于别宫暂选有年德夫人数员朝夕劝左右辅翼候其迁悔复于宫闱杜中外觊望之心全圣明终始之徳按仲淹当日奏疏世无传本故附见其表】
　　上哲宗论瑶华之狱不当付阉宦之手
　　陈次升
　　臣伏覩诏书以皇后孟氏旁惑邪言阴挟媚道迨从究验证左甚明而陛下断以大义不牵私恩奉承两宫慈训废皇后孟氏为华阳教主降诏以告中外命下之日士庶惶惑谓后无可废之罪而陛下废之咸相与为之咨嗟弹指良可叹也盖以所治之狱不经有司虽闻追验证左而事迹秘宻朝臣犹不预闻士庶惶惑固无足怪臣窃谓后之废立事体至重非若臣下一言一眚废之逐之不足深恤自古推鞫狱讼皆付外庭未有宫禁自治髙下付阉宦之手陛下但见案牍之具耳安知情罪之虚实万一寃滥为天下后世讥笑臣欲乞陛下亲选在廷侍从或台谏官公正无所阿附之人专置制院别行推勘庶得实情如后之罪在所不容虽废之人自无言今事不经有司狱成阉宦此天下人心不能无疑也伏望圣慈特降睿防施行【绍圣三年九月上时为殿中侍御史】
　　上哲宗乞追停贤妃刘氏册礼别选贤族
　　邹　浩
　　臣闻礼曰天子之与后犹日之与月阴之与阳相须而成者也天子理阳道后治阴德天子听外治后听内职然则立后以配天子安得不谨今陛下为天下择母而所立乃贤妃刘氏一时公议莫不疑惑诚以国家有仁祖故事不可不遵用之耳盖皇后郭氏与美人尚氏争宠致罪仁祖既废后不旋踵并斥美人所以示公也及至立后则不选于妃嫔必选于贵族而立慈圣光献所以逺嫌也所以为天下万世法也陛下以罪废孟氏与废郭氏实无以异然孟氏之罪未尝付外杂治果与贤妃争宠而致罪乎世固不得而知也果不与贤妃争宠而致罪乎世亦不得而知也若与贤妃争宠而致罪则并斥美人以示公固有仁祖故事存焉若不与贤妃争宠而致罪则不立妃嫔以逺嫌亦有仁宗故事存焉二者必居一于此矣不可得而逃也况孟氏罪废之初天下孰不疑贤妃必为后及读诏书有别选贤族之语又闻陛下临朝慨叹以废后为国家不幸又见宗景有立妾之请陛下怒其轻乱名分而重赐谴责于是天下始释然不疑陛下立后之意在贤妃也今果立之则天下之所以期陛下者皆莫之信矣载在史册传示万世不免上累圣德可不惜哉且五覇者三王之罪人也其葵丘之防载书犹且曰无以妾为妻况陛下之圣髙出三王之上其可忽此乎万一自此以后士大夫有以妾为妻臣寮纠劾以闻陛下何以处之不治则伤化败俗无以为国治之则上行下效难以责人孔子曰名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足名之不正遂至民无所措手足其为害可胜道哉尤不可不察也臣伏覩陛下天性仁孝追奉谟烈惟恐一毫不当先帝之意然先帝在位动以二帝三王为法斥两汉而下不取今陛下乃引自汉以来有为五覇之所不为者以自比是岂先帝之意乎是岂继志述事所当然者乎此尤公议之所未喻也臣观白麻内再三言之者不过称贤妃有子及引永平祥符立后事以为所咨之故实臣请论其所以然者若曰有子可以为后则永平中贵人马氏固未尝有子也所以立为后者以冠德后宫故也祥符中德妃刘氏亦未尝有子也所以立为后者以钟英甲族故也又况贵人之系实为马援之女徳妃之时且无废后之嫌其与贤妃事体逈然异矣若曰贤妃冠德后宫亦如贵人钟英甲族亦如德妃则何不于孟氏罪废之初用立慈圣光献故事便立之乎必迁延四年以待今日果何意邪必欲以此示天下天下果信之邪兼臣闻顷年冬享景灵宫贤妃实随驾以往是日雷作其变甚异今又宣麻之后大雨继日已而飞雹又自告天地宗庙社稷以来阴霪不止以动人心则上天之意益可见矣陛下事天甚谨畏天甚至尤宜思所以动天而致然者攷之人事既如彼求之天意又如此安可不留圣虑乎夫成汤圣君也仲虺不称其无过而称其改过不吝髙宗贤君也傅説不告以拒谏而告以从谏则圣臣虽至愚不足以方古谏者常念唐太宗犹有耻君不及尧舜之臣况直可以为尧舜如陛下之圣而于身亲见之乎是以不敢爱身冒犯天威图报陛下亲自识防天恩之万一而区区血诚尽于此矣惟陛下俯从而改之不以为吝则万世之下所以诵陛下之圣者亦将在成汤髙宗之上矣岂不美哉伏望圣慈深赐诏纳不以一时改命为甚难而以万世公议为足畏追停册礼别选贤族如初诏施行庶几上荅天意下慰人心为宗庙社稷无疆之计不胜幸甚【元符元年九月上时为翰林学士】
　　宋名臣奏议巻二十八
&lt;史部,诏令奏议类,奏议之属,宋名臣奏议&gt;
　　钦定四库全书
　　宋名臣奏议巻二十九
　　宋　赵汝愚编
　　帝系门
　　嫔御
　　上仁宗乞序正宫掖　　　　厐籍
　　臣前月十一日曽上封奏为内侍韩从礼等传美人尚氏教防令开封府放免工匠单庆等六人本行差遣事特防悉听科断韩从礼等及敕下诸司今后宫闱教防并不得施行中外闻之孰不欢快有以见陛下英断实九庙无疆之休四海永安之福也臣愚更愿陛下使宫掖之间上下有序不以恩宠隂启祸阶蠧耗金珠渐困国力通私谒以乱政纵外亲而干法上损圣德次紊朝纲实天下幸甚【景祐元年四月上时为开封府判官】
　　上仁宗论宫禁五事　　　孙　沔
　　臣闻虞舜治家而纳麓姬文刑寡而御邦周南歌闗雎之德仲尼删诗着为三百篇之首鲁史先经以纪元妃丘明直书为十二公之始易以风自火出为家人之象言号令之行乎外由中正而明于内非严风火之威则难以正于家矣礼云身修而家齐家齐而国治国治而天下平王政之本基乎此矣是知先圣惧昵情之为患而立教于将来者也恭以皇帝陛下仁深溥博明达照临好善无厌从谏弗咈绍三朝之谟训躬万几之忧勤旰食在念将二十年虽古之圣帝明王致志行事无以过也今朝无专权之臣上无失道之事然而隂阳未和灾变未息法令不行恩威不著者岂治内之道有所未至欤臣不欲迂阔引喻前古愿以闻见五事而陈之若以言获罪臣之职也伏以中宫正位徳配至尊主治隂教为天下母三妃九嫔世妇御妾上下分统无使僣差百世不易之论也伏自景祐巳来三黜宠闱两犯宸扆盖所起幽微不胜恩遇身贵则性悍福极则患生退屏继迹逾僣如旧茍不建立严制窃恐渐生厉阶昨见上元嘉节内庭出游美人才人多不随从飞盖蔽景流车激霆各崇华卫分道争行众目共观与后为并此非所以示外而垂范者也臣乞今后贵品嫔御等并令修备礼节戒约奢侈常随皇后出入不得各排仪卫辄自矜越仍乞选择端严近上夫人一两员立为宫师以佐内则所冀上下有别而中外不惑矣窃以宫政之设内职是先尚书侍御司记典言一百二十人则为大备故先朝之数侍史不过五百人俸给止于千二十贯皆有纪律不甚奢盈今闻十倍増人已逾二三千十倍添俸或至二十万私身养女数复过之百司供亿簿书可知一嵗之中所用何极非所以示节俭也臣乞取索宫中诸院宫人及私身养女都大数目呈取进止若非游幸之所宜令检勘合用人量留外并放归本家任从其便而请给之数现在者宜节减其半此所以消幽旷之气而省财廪之费也窃以内侍之职最为亲近宣传国命出纳王言常行抑制尚或腾陵今迁秩不逾年赏赐无虚日甲第连坊名园接畛玉帛盈于后房丝竹闻于别院官尊禄厚职重贠多若不立之仪式必恐亢于宠荣臣欲乞御药依旧只用二贠御带押班都知并乞选择谨重公严勤畏旧有心力者充三年一迁官不许非次改转未有嗣者令养防一子则内无乆贵之人下有进身之路亦一代之永制也窃以勾陈九重华盖万乗垣直太紫庭俨云龙非深严不为尊非禁戒不为备阑入则抵罪误至则伏诛使内言不出于阃外言不入于阃所以防未然而限中外也今上之起居言语众无不知帷箔宴游外无不传内降斜封坦夷若道免刑要赏响应如神皆由左右之人出入为地迩臣颇邪能伺动静迎合巧中率用斯道若不早辨以防微窃恐长奸而忽变臣欲乞应合入内及听唤中人并用五十已上十五已下者诸宫院子须限七十已上分定畨次上下不得参杂出入仍令内东门司专切防检其暗祗俳优人及公主院担子官各放归本营所有内道场乞今后防絶此则整肃于宸庭足以辉光于史牒窃以王者所须嵗终不防此天下之财天子用之有司不得而吝也其或出纳不谨支费不节岂可容姧不诘其敝今御寳慿由司内东门劄子取诸库犀玉金银钱帛一嵗至三百余万贯但有入内之名不知所用之处此数既多不可悉记昨闻胥吏伪取库金三十两抵法况御寳是中禁所掌外人何计而诈得之窃恐前后妄用非此一吏也乞差不干碍公干有心力臣寮置司将寳元后来系御寳慿由及内东门劄子取左藏库等金银犀玉钱帛大数对簿帐及谢恩表状造作文厯并内藏库亦自寳元后来内中支使金寳钱帛都数逐件磨勘即见无涯费用积乆欺弊仍乞今后诸宫閤凡有取索出到慿由劄子先下内侍省都知入内覆奏然后置簿抄上畨换通签正牒下诸库藏方得支官物不得直行取索或更别设闗防节减用度亦经乆之利也此五事者实政教之本源升平之基业也中宫正则内宰之制行于六宫而宠嬖不犯于上矣宫禁严则中阃之事絶于众口而朋党不结于外矣宫人不减则用度不给怨旷以感隂阳之沴矣内侍不禁则威柄不一引荐以来邪佞之矣御寳不严财货不计则盗诈公取而无虑矣噫恩能胜威昵可消正甘言令色逊于志先意希防防其事仁爱浸深忍情难决非至圣至明不可免也伏望皇帝陛下以公道制私情大日月之辉发雷霆之防柔媚不干于聪明爱幸尽决于道义则何患天下之不治哉书曰威克厥爱允济易曰于王庭刚决柔也传曰枨也欲焉得刚非用天之刚健中正则于防也难矣今昊贼侵轶西鄙攻守臣未敢进一防盖儒者不知兵不可预言也若大臣尽心诸将用命恐亦未为大患也夫手足之疾侵于皮肤积为疮痍发于指掌未有所损也心腹之疾迫于膏肓壅为痈疽溃于头目不可卒救也此五事措置得宜则有无穷之福此五事因循弗举恐为不测之虑履霜至于坚氷然火在于积薪非一朝一夕之故也惟防之在不疑行之恐不及动无失机间不容发则百世之利万方之幸此皆陛下家事非人臣所得及也至于政教之纲纪未举辅相之心德未同朋党之邪正未分着位之材愚未辨进贤难于起死去佞过于拔山法令挠于亲恩赏及于滥岂不谓根蘖于内而斤斧不施者乎若圣人一虑及此则庶事自正其条例悉数之名俟聪明聴然其说异日为陛下言之也臣素非博识惟尽愚诚不厯诋于羣公不专攻于上徳但虑切直速怨贵权不能保身贻忧老母至于事君之心则无所愧矣伏望夙夜之余再赐详览幸甚【庆厯元年正月上时为左正言知谏院】
　　上仁宗乞止絶宫人出入　　孙　沔
　　臣伏见芳林园南宅见安故豫王灵舆至三月初三日方行攅殡诸宫奠酹慰礼已毕今见大内车盖出入朝暮往还非全痛戚之情颇涉朋游之便道途窥觇仆御喧哗禁士纵欲严呵宫人难于检察诚为隠暗亦合防微伏恐奸细乗时骇机窃发人之所忽事不可知伏谅陛下以苦切在中周思未及臣叨司视听须至达闻欲乞指挥故豫王本宫人在彼祗朝夕祭奠余并止节勿令辄出深为利便【庆厯元年二月上】
　　上仁宗论美人张氏恩宠宜加裁损
　　欧阳脩
　　臣近风闻禁中因皇女降生于左藏库取绫罗八千匹染院工匠当此大雪苦寒之际敲冰取水染练供应颇甚艰辛臣伏思陛下恭俭勤劳爱民忧国似此劳人枉费之事必不肯为然外议相传皆云见今染练未絶臣又见近日内降美人张氏亲戚恩泽太频臣忝为谏官毎闻小有汚损圣德之事须合力言难避天谴臣窃见自古帝王所宠嫔御若能谨俭柔善不求恩泽则可长保君恩或恣意骄奢多求恩泽则皆速致祸败臣不敢逺引古事只以今宫禁近事言之陛下近年宠尚氏杨氏余氏苗氏之当其被宠之时骄奢自恣不早裁损及至满盈今皆何在况闻张氏本良家子昨自脩婉退为美人中外皆闻以谓与杨尚等不同故能保宠最乆今一旦宫中取索顿多恩泽日广渐为奢侈之事以招外人之言臣不知陛下欲爱惜保全张氏或欲纵恣而败之若欲保全则须常令谦俭不至骄盈臣料八千匹绫罗必非张氏一人独用不过支散与众人而已乃是枉费财物尽为众人中外讥议则陛下自受以此而言广散何益昨正月一日曹氏封县君至初五日又封郡君四五日间两度封拜又闻别有内降应是疎逺亲戚尽求恩泽父母因子而贵可矣然名分亦不可太过其他疎逺皆可减罢臣谓张氏未入宫之前疎逺亲戚各皆何在今日富贵何必广为闲人自招谤议以累圣徳若陛下只为张氏计亦宜如此况此事不独为张氏大凡后宫恩泽太多宫中用度奢侈皆是汚损圣徳之事系于国体臣合力言伏望圣慈防微杜渐早为裁损【庆厯二年上时为知谏院】
　　上仁宗论女御以御寳白制除才人
　　范师道
　　臣闻礼以制情义以夺爱常人之所难惟聪明睿哲之主然后能之近以宫人数多出之此盛徳事也然而事有系风化治乱之大而未经留意者臣敢为陛下言之窃闻诸閤女御以周董育公主御寳白制并为才人不自中书出诰而掖庭觊觎迁拜者甚多周董之迁可矣女御何名而迁乎才人品秩既髙古有定员唐制止七人而已祖宗朝宫闱给侍不过二三百人居五品之列者无几若使诸閤皆迁则不复更有贠数矣外人不能详知止谓陛下于宠幸太过恩泽不节尔夫妇人女子与小人之性同宠幸过则渎慢之心生恩泽不节则无厌之怨起御之不可不以其道也且用度太烦须索太广一才人之俸月直中户百家之赋嵗时赐予不在焉况诰命之出不自有司岂盛时之事耶恐斜封墨敕复见于今日矣【嘉祐四年六月上时知谏院】
　　上英宗论后宫等级　　　　司马光
　　臣闻王化之兴始于闺门故易基乾坤诗首关睢前世皆择良家子以充后宫位号等级各有贠数祖宗之时犹有公卿大夫之女在宫掖者其始入宫皆须年十二三以下医工诊视防禁甚严近嵗以来颇隳旧制内中下陈之人竞置私身等级寖多无复限极监勒牙人使之雇买前后相继无时暂絶致有军营市井下俚妇女杂处其间不可辨识此等置之宫掖岂得为便臣常念此不胜愤惋今陛下即位之初百度惟新嫔嫱之官皆阙而未备臣谓宜当此之时定立制度依约古礼使后宫之人共为防等等有防人若未足之时且虚其贠数既足之后不可更増凡初入宫皆当幼年未适人者若求乳母亦须选择良家性行和谨者方得入宫传之子孙为万世法此诚治乱之本祸福之原不可以为细事而忽之【嘉祐八年十二月上时以天章阁待制知谏院】
　　上神宗乞减放宫人　　　　钱　顗
　　臣伏以厯代圣明之君临御四海之初必有甚美之事以顺人情必竭至诚之心以感天意陛下绍膺大寳忧勤庶政有必去闻善必行然犹隂阳未和灾异数见岂圣化有所不洽者耶臣窃伏思其一端臣恭闻仁宗及英庙两朝之间见在宫人尚多幽闭掖庭岂无怨隔之思以汨和气臣伏乞陛下特轸宸衷沛然下诏法祖宗开寳祥符之制量数放出务令从便无旷时之苦有遂性之乐上足以感天意下足以顺人情哲王懿范莫过于此也【熈宁元年上时为殿中侍御史里行】
　　上神宗乞罢十閤之制　　　吕　诲
　　臣窃闻去年下京东买黄金数万两本路科率太暴民颇怨之又广南新钱监许买真珠上京传说将备宫中十閤用度盖愚者无知因其民言造为端意谓陛下春秋富盛祥禫既除将迩声色渐求暇逸此其惑也臣有以知聪明睿知以天下为心必不留神于此尔然重思之天下有道庶人不议明盛之朝不当使民如是论议似亦启之有因不可不防也臣职在言责敢不为陛下一一而陈之臣闻宫禁职位自有班序十閤创置非古仪也或云仁庙晚年欲广继嗣谀言闚间遂成其事英宗践阼因循旧制真作无益害有益也何则既名閤分则异嫔御供具之外仍置官管干増长事势动有逾僣且礼之所设本防其渐作法于俭其敝犹奢今日之为实系圣虑而况陛下尊奉两宫与仁宗事体不同且虞幸进之臣渐陈无益之计臣愚欲乞陛下沈机虑始临事制宜俯毕三年之丧首罢十閤之制徳音遂发人心自恱矧复举动之间使人窥伺莫及岂止成一时之盛美将见垂万世之休光区区之诚所愿至矣【熈宁三年五月上时为右谏议大夫御史中丞】
　　上神宗乞放内人景氏　　　杨　绘
　　臣窃闻内人景氏者曽在仁宗朝为御侍后放出嫁许宗贤近已聴离却召入内者臣窃以文武之政治于衽席家人之道脩于近小而况已经从良岂可复尘于禁掖哉伏乞放之于外以清物议【治平四年十月上时知谏院】
　　上哲宗乞进德爱身　　　　范祖禹
　　臣伏见陛下嗣位以来端拱渊黙专意学问臣侍经席于今累年陛下天纵生知圣徳纯茂接对臣下日月如一未尝小有差失此实上天眷佑皇家保育生民宗庙社稷无疆之福也恭惟太祖皇帝肇造区夏栉风沐雨削平僣乱以立子孙万世之基传之太宗至于真宗遂致太平仁宗年十三即大位章献明肃太后安定邦家调防圣性是以四十二年之间徳泽深结于民天下至今思慕不忘英宗自藩邸入继大统四海之内同心爱戴先帝励精求治宵衣旰食躬勤万事十有九年不幸早弃天下陛下年始十嵗嗣登大位当此之时人心懔懔忧危万端幸赖太皇太后保佑扶持勤济艰难斥退凶邪登进忠良诏令所至百姓欢呼皷舞数年以来中外晏然北狄西戎无不从顺此皆太皇太后之德也臣不知陛下将何以报之臣窃思陛下所以报之惟在于进徳爱身而已陛下进徳则为太平髙世之主光显祖宗之烈发扬文母之训使天下之人皆欣然曰祖宗之德太皇太后之力如此则岂惟皇天祖宗飨佑陛下太皇太后亦不虚勤劳矣陛下爱身则无疾疢不贻太皇太后之忧武伯问孝孔子曰父母唯其疾之忧夫父母之忧莫切于子孙之有疾疢他日陛下有子当自知之陛下若不进德不爱身虽极四海九州之养亦未足为孝也臣自今秋闻外人言陛下于后宫已有所近幸臣初闻之不以为信数月以来传者益多或云已有怀娠将诞育者言之所起必有其端臣诚至愚不能不惑故敢先事恳切言之陛下内承慈训外勤圣学方当只畏以事天地诚孝以奉宗庙思六圣之勤劳念帝业之艰难四方之人无不延颈举踵注目倾耳观聴陛下德业之光名誉之隆以想望太平陛下可不谨哉今陛下未建中宫而先近幸左右好色伐性伤于太早年少之时血气未定戒之在色言人少时血气未定而先伤伐根本则损夀考之福故君子戒之陛下今年十四嵗而生于十二月其实犹十三嵗也岂近女色之时乎陛下上承天地宗庙社稷之重守祖宗百三十年基业为亿兆之人父母岂可不爱惜圣体哉孟子曰事孰为大事亲为大守孰为大守身为大守身所以事亲也爱身所以爱天下也陛下上有太皇太后皇太后休戚皆系于陛下之一身岂可不爱惜圣体哉中庸曰君子之道本诸身未有不先爱身而可以进道者也陛下方向学问躬儒术欲为尧舜禹汤文武成康之君尧舜禹汤文武之君未有不勤而成者也昔先帝年十五六讲学东宫一言一动天下传之是以多才多艺羣臣莫及今陛下圣学天下未有所闻而先以嗜欲闻于天下此臣之所甚忧也陛下有上圣之性必行上圣之事有上圣之位必求上圣之名岂可不爱圣体哉方今羣臣之心万民之情正望朝廷如天圣以来所愿陛下法则仁宗而已祖宗天下百三十年如寳器之无缺陛下行纯德备如美玉之无瑕臣窃为陛下寳之惜之爱之重之陛下岂可不爱惜圣体哉臣闻仁宗未纳皇后以前未尝近幸后宫是以气体康实在位最乆臣今观陛下气怯恐不能如仁宗少时岂可不爱惜圣体哉前世人君多所经厯乃能周知天下之情今陛下生长深宫稼穑艰难未知也人之情伪未见也国家政事未习也六经圣人之言未尽读也前世兴亡之戒未尽阅也天下至大万事至众何所不关圣虑岂可不爱惜圣体哉古人有言后宫盛色则贤者隠处佞人用事则谏臣杜口陛下春秋鼎盛方当崇经术迩端士崇尚素朴屏去纷华不宜先留意女色使天下失望以啓小人之心何则陛下如好德则贤人皆动其心欲助陛下之徳而图天下治安故于陛下有益陛下如好色则小人皆动其心欲奉陛下之欲而图一身富贵故于陛下有损贤人进则治小人进则乱不可不谨也陛下于此二者将何择焉昔汉成帝自为太子时以好色闻其后逸欲无节终为汉室昏乱之主汉之基业由成帝而坏岂可不谨其细哉唐太宗欲纳郑仁基女魏徴谏而止之宪宗时教坊使称密诏选良家子纳禁中李绛上疏乃悉还之文宗没李孝本女入宫魏謩谏即出之古之忠臣爱君必拂其邪心防其嗜欲置君于无过之地使天下莫得而非议也人君所爱莫切于身人臣亦莫切于爱君之身臣滥备劝讲以辅导圣德为职怀此忧虑已二三年不能言于未然致陛下已有声听流闻于外此臣之罪也臣今若不言他日陛下或专意声色纲纪坏乱政事荒僻使天下以陛下为逸欲之主则臣之罪岂胜其责虽悔恨万状何所及哉伏望陛下察臣之言专精一意勉强学问日新徳业无时逸豫事亲则思孝居处则思敬动作则思礼祭祀则思诚服用则思俭养民则思仁使人则思恕心则思道视则思正当食则思天下之饥当衣则思天下之寒陛下每思及此而强学不巳则将以道徳为丽以仁义为美岂声色之可移哉唯陛下抑情制欲以爱养圣体为先则动植之类无不防福生灵幸甚臣不胜拳拳爱君之心【元祐四年十二月上时为给事中侍讲】
　　上宣仁皇后乞保防圣体　范祖禹
　　臣伏见陛下临御天下于今五年昧爽听朝亲断万事所以劳心竭力者凡皆为祖宗社稷亿兆人民将以太平天下付之皇帝也臣愚窃谓陛下忧勤天下之事必先忧天下之本爱养四方之民必爱一人之身夫一人之身天下之本也孟子曰天下之本在国国之本在家家之本在身天下安危系于人君之一身身安则天下安天下治乱出于人君之一心心正则天下正欲安天下必先安身欲正天下必先正心此二者当今之急务乆逺之计虑也陛下内保佑圣躬调防起居外成就睿徳勉进学问前此未尝闻有纎毫之失今之所闻则异于前外议籍籍皆谓皇帝已近女色后宫将有就馆者有识闻之无不寒心皇帝今年十四其实犹十三嵗耳千金之家有十三嵗之子犹不肯使近女色而况于万乗之主乎陛下爱子孙而不留意于此非爱子孙之道也譬如美木方长正当封植培壅以待其蔽日凌云若戕伐其根岂不害哉臣尝见司马光言章献明肃太后保护仁宗皇帝最为有法自即位以后未纳皇后以前仁宗居处不离章献卧内所以圣体充实在位厯年长乆章献于仁宗此功最大臣考之国史仁宗在乳褓章献使章太后护视章献临朝仁宗起居饮食章惠必与之俱所以保佑扶持恩意勤备然则章惠保护仁宗乃章献太后之意今陛下临朝日有万几至于左右护视皇帝臣不知有如章者乎若未能如章则陛下岂得不留圣意也陛下以朝事责宰相以邉事责将帅人君阙失羣臣邪正责谏官御史皇帝学问责讲读官若朝事不治宰相之罪也邉鄙不宁将帅之罪也人君阙失不知羣臣邪正不分谏官御史之罪也皇帝学问不进臣等之罪也至于皇帝早夜起居之节嗜欲之际此最切身之事岂可无任其责者乎陛下博览史册洞知古今古之帝王何尝不以女色损夀考之福惟伤于太早败于无节耳思之至此可为切骨之戒臣所以不避诛戮为陛下言之伏望陛下与皇太后太妃详论此事有损圣徳不益圣体宜戒敕保傅令以章为法今圣心已有所知虽不能防于未形犹可以止其将然俟中宫既建然后渐广继嗣之路则陛下亦可以不劳圣虑矣今若不知止节女色争进数年之后败徳乱政无所不有陛下虽欲悔之岂可及乎臣窃观皇帝天质纯粹有上圣之资年益长则宜徳益进方当向学以养圣功天下引领以望辉光之新倾耳以聴名誉之隆聪明之开发睿智之深逺皆系于十五六之时不可失也陛下必欲皇帝气体康强徳性成就以为宗社无疆之福莫切于今日矣不宜先以好色闻于天下失众庶之望臣所以拳拳而不能已也惟陛下深思逺虑察臣狂瞽之言【元祐四年十二月上】
　　同上　　　　　　　　　　范祖禹
　　臣于今月二十七日至门下省见宰臣吕大防谕臣二十四日面奉圣防两谏议并臣所言后宫御幸无此事者臣等所闻外议皆是虚传陛下恕臣狂愚不赐诛责复防宣谕令臣具委臣且喜且惧不能自胜实天下幸甚然臣所言皇帝进德爱身所宜常以为戒太皇太后保防皇帝安身正心乆逺之虑亦愿因而勿忘今外议虽虚亦足为先事之戒也臣窃惟皇帝有上圣之资方养德向学涵育仁义臣侍经左右而有闻于道路实懐私忧是以不存形迹不知忌讳发于诚心爱上不敢避妄言之罪凡事言于未然则诚为过虑及其巳然则又无及虽言无益陛下宁受未然之言勿使臣等有无及之悔因闻虚言以为实戒则四海生灵动植之类永被其福臣防寛宥罪戾无任恐惧喜幸之至伏縁圣防令大防谕臣合具奏知【元祐四年十二月上】
　　上哲宗再论进徳爱身　　　刘安世
　　臣伏自前月末闻圣防权罢讲筵是时近龙兴节意谓将有燕飨是以暂辍迩英之幸用施庆礼今复半月别无政事亦非有前嵗大雪苦寒之故而罢之臣乆不得望见清光固巳疑之矣乃者民间喧传禁中见求乳母窃谓陛下富于春秋尚未纳后纷华盛丽之好必不能动荡渊衷虽闻私议未尝辄信近日传者益众考之颇有实状臣忝备言职当諌其渐伏惟皇帝陛下天赐睿圣纂承大业太皇太后陛下慈仁正顺保佑备至覆载之内莫不倾耳拭目以望风化而或者之言乃谓陛下稍疎先王之经典寖近后庭之女宠此声流播实损圣德昔者尧之受命惟以天下为忧而不敢以位为乐成汤不迩声色不殖货利着之方册万世称诵皇帝陛下不可以不勉太皇太后不可以不劝伏望圣慈为宗庙社稷之大计清间之燕频御经帷仍引近臣与之论议前古治乱之要当今政事之宜悉俾开陈以助圣学无溺于所爱而忘其所可戒天下幸甚【元祐四年十二月上时为左谏议大夫】
　　同前【系第二状】　　　　　　刘安世
　　臣今月二十七日给事中范祖禹至本宻传宰臣吕大防所闻德音谕臣所论后宫事实未尝有者稽首承命感抃交集臣厯观前世之主鲜有不以声色为累至于近之太早御之无节则又不能保固真源増益夀考圣贤所戒可为寒心且世俗之间粗有百金之产犹知爱其子孙以为嗣续之托而况国朝百三十年之太平六圣忧勤积累世之基业陛下继而有之可不自爱自重以为宗庙社稷无穷之计乎臣误防圣恩擢寘谏列使陛下日新之德未有以大着于四海而亲近女宠之谤先播于众口臣虽愚暗亦深忧之所以不避谴诃先事进戒若陛下实未尝为则臣之所言犹不失谏官之职若陛下万一有之则臣之进说巳为后时虽不敢逃旷官之诛顾已何补于事惟冀陛下爱身进徳留意学问清心寡欲増厚福基臣不胜惓惓爱君之至【元祐四年十二月上时为左谏议大夫】
　　上哲宗论内车子争道乱行　苏　轼
　　臣谨按汉成帝郊祠甘泉泰畤汾隂后土而赵昭仪常从在属车间时扬雄待诏承明奏赋以讽其略曰想西王母欣然而上夀兮屏玉女而却虙妃言妇女不当与斋祠之间也臣今备位夏官职在卤簿准故事郊祀既成乗舆还斋宫改服通天冠绛纱袍教坊钧容作乐还内然后后妃之属中道迎谒已非典礼而况方当祀事未毕而中宫掖庭得在勾陈豹尾之间乎窃见二圣崇奉大祀严恭寅畏度越古今四方来观莫不恱服今车驾方宿斋太庙而内中车子不避仗卫争道乱行臣愚窃恐于观望有损不敢不奏乞赐约束仍乞取问随行合干干当人施行【元祐七年南郊轼以兵部尚书为卤簿使上此奏】




　　宋名臣奏议巻二十九
　　钦定四库全书
　　宋名臣奏议巻三十
　　宋赵汝愚　编
　　帝系门
　　皇太子上
　　上眞宗乞早建储闱　　　　田　锡
　　臣窃覩唐宪宗即位改元元和四年冬十月御宣政楼册皇太子又按李绛论事集元和三年翰林学士李绛等上言曰古先哲王以天下为大器知一人不可以独理四海不可以无本故立太子以副已设百司以分职然后人心大定宗社永宁有国家者不易之道也陛下嗣膺大寳四年于兹矣而储闱未建典册不行是开窥觎之端乖重谨之义非所以承宗庙重社稷也宪宗依所请下制所司择日备礼册命今陛下自纂承大位改元以来五年于兹矣储闱未建典册不行岂不虑窥觎之端岂不思重谨之义宜速以宗社永宁为圗也【咸平元年上时为侍御史知杂事】
　　上仁宗乞遴择宗亲试以职务
　　张　述
　　臣闻漆室之女有忧国之心倚槛而叹臣位于朝二十五年而区区之虑不蚤为陛下建长世之防是漆室之不若也臣实忧之有生之命系于宗庙社稷之重而以继嗣为之本匹夫匹妇有百金之产犹能定谋托后事出于素况有天下者哉建隆干徳之臣子孰不愿太祖皇帝享年亿万者而端拱天禧之臣子其心亦莫不若此然天地有运行日月有盈昃隂阳之数有俊有章气至而回事极而变理之必然者也艺祖以神器付太宗太宗以传真宗真宗以传陛下陛下承三圣之业传之于千万年斯为孝矣而春秋四十四宗庙社稷之继未有托焉此臣所以夙夜彷徨而忧也陛下知此矣而以嫌疑不决非孝也羣臣知此矣而以避讳不言非忠也陛下享天下之贵而不自怠有天下之冨而不自侈过成康文景逺矣谓宜黙祈天地岳渎分宠六宫用均爱施或未之获则遴择宗亲才而贤者异其礼秩试以职务俾内外知圣心有所属则天下大幸【皇祐五年上时为太常博士】
　　同前【系第二状】　　　　　　张　述
　　臣闻明两作离大人以继明照于四方离为日君象也二明相继故能乆照东升西没一昼一夜数之常也陛下御天下将三纪是日之正中也而未闻以继照为虑臣诚疑之夫嗣不早定则有一旦之忧而贻万世之患厯观前世事出仓猝则或宫闱出令或宦官主谋或奸臣首议贪孩孺以乆其政冀闇昧以窃其权安危之机发于顷刻而朝议恬不为计岂不危哉【至和元年上】
　　上仁宗乞参考祖宗故事以定大计
　　范　镇
　　臣伏惟陛下置谏官者为宗庙社稷计也谏官而不以宗庙社稷计事陛下者是不知谏官之任也陛下不以臣愚任之谏官臣敢不以宗庙社稷计献于陛下乎二月中臣使契丹还过河北河北之人籍籍纷纷皆谓陛下方不豫时有言曰我为宗庙社稷计以广孝忧劳而成此疾陛下所谓宗庙社稷计而忧且劳者得非皇嗣未立乎是时中外皇皇莫知所为而陛下以宗庙社稷为念是陛下之计虑至深且明也今陛下既已平复御殿听政愿推向者之言而终行之行之之术非明则不审非果则不决惟审与决而宗庙社稷之计定矣方今祖宗后裔蕃衍盛大信厚笃实伏惟陛下择其尤贤者优其礼数试之以政与图天下之事以系天下人心异时诞育皇嗣复遣还邸则真宗皇帝时故事是也初周王既薨真宗皇帝取宗室子养之宫中者天下之大虑也太祖皇帝舍其子而立太宗皇帝者天下之大公也伏惟陛下观太祖皇帝之公心考真宗皇帝时故事防于圣心以幸天下臣不胜大愿臣考之于昔参之于今谋之于心书之于疏疏成而累月不上者大惧无益于事死今之世以累陛下之明伏惟赦臣万死之罪审之决之以定宗庙社稷之至计非独臣防更生之赐乃天下之心也不胜区区之愚【嘉祐元年五月上时知谏院】
　　同前【系第四状】　　　　　　范　镇
　　臣闻传曰决者智之君需者事之贼盖言有所需待而决则贼于事也季文子三思而后行孔子曰再斯可矣何者再思则是非定至于三则惑况过于三者乎则是非已定而复思之者惑也孔子之所不与也臣近奏乞参考祖宗故事选宗室子优其礼数以系天下人心竢有圣嗣复遣还邸此是非之至辨而无可惑者及今月余不决故天雨而不止云隂而不解此是应也陛下方不豫时尚不忘宗庙社稷之计而形于言今已平复肯防而不行之耶必不然也臣恐大臣不为陛下推明之尔陛下恭事宗庙仁覆海内上天之报必生圣嗣臣今所请乃祖宗故事以权系天下人心者何惑而不为之乎伏惟上观天意乆雨之变速加处定以示中外臣不胜大愿【嘉祐元年五月上】
　　上仁宗论天下之本贵于前定
　　赵　抃
　　臣闻圣人之制变不可无权宜天下之能事不可失机防至于去祸以归福却乱以成治救亡以图存转危以置安者用权宜适机防也向者伏覩陛下圣体偶一违豫中外人心莫不动摇赖宗庙社稷之降灵天地神明之垂祐四海防福宸躬寖康然犹上有谪见之文迨无虚月下有妖言之俗至于再三天其或者岂非以陛下皇嗣未立人心未有所系垂厥祥异明白丁宁警诫陛下意欲陛下深思逺图亟事所为而然也权宜也机防也今其时矣书曰一人元良万邦以贞易曰大人以继明照于四方叔孙通以谓天下之本柰何以天下为戏韩愈亦曰前定可以守法不前定则争且乱臣不胜大愿愿陛下思所以答谪见妖言之警诫思所以固三圣百载之基业思所以安中外臣庶之忧惑思所以破奸雄隂贼之窥觎防宸衷发天意择用宗室贤善子弟或教育宫闱或封建任使左右以良士辅导以正人磐石维城根本深固有是二者惟陛下示天下以至公而择焉伏惟陛下春秋富盛福夀延洪一旦皇子庆诞少阳位正储贰事体何损权宜方今施为且适机防转祸乱危亾将然之势为福治安存无疆之基岂不盛哉岂不休哉臣职有言责计无家为戴陛下之恩极泰山之重顾愚臣之命等鸿毛之轻傥一毫有益于朝廷则万死甘从于鼎镬干冒旒冕臣无任纳忠待罪激切屏营之至【嘉祐元年六月上时为殿中侍御史】
　　上仁宗乞谨择储贰或典宿卫尹京邑以镇
　　安人心　　　　　　　　司马光
　　臣窃以人臣之进言舍其急而议其缓则言益繁而用益寡人君之听纳忽其大而谨其细则心益劳而功益浅明主不恶逆耳之言以察治乱之原忠臣不避灭身之祸以论安危之本是以上下交泰而事业光美也臣窃见陛下自首春以来圣体小有不康天下之人侧足而立累气而息恟恟忧惧若蹈氷炭间者虽已痊平而民间犹有妄为讹言以相警动者虽有司以严刑束之彼口不得言中心惶惶何所不虑耶陛下胡不试思其所以然者何哉岂非储贰者天下之根本根本未定则众心不安也贾谊有言抱火措之积薪之下而寝其上火未及然因谓之安当谊之时汉孝文帝春秋鼎盛有孝景以为之太子中外乂安公私富溢谊犹有是言使谊处于今日当云何哉陛下好学多闻愽览经史试以前古之事质之治乱安危之几何尝不由继嗣哉得其人则治不得其人则乱分先定则安不先定则危此明白之理皎然如日得失之禨间不容发于朝廷至大至急之务孰先于此而陛下晏然不以为忧羣臣爱身莫以为言此臣所以日夜痛心疾首忘其身之疎贱而不顾鼎镬之罪者也伏惟陛下哀而察之今夫细民之家有百金之寳犹择亲戚可信任者使谨守之况天下之大乎三代之王以至二汉所以能享天之禄若是其乆者岂非皆亲任九族以为藩辅乎使亲者犹不可信则疎者庸足恃乎臣窃惟陛下天性纯孝振古无伦事无大小关于祖宗者未尝不勤身苦体小心翼翼以奉承之况所受祖宗光明盛大之基业岂可不为之深思逺虑措之安平坚固之地以保万世无疆之休哉臣闻天子之孝非若众庶止于养亲而已盖将谨守前人之业而传于无穷然后为孝也故经称天子之孝曰德教加于百姓刑于四海诸侯之孝曰保其社稷而和其民人卿大夫之孝曰守其宗庙士之孝曰保其禄位而守其祭祀庶人之孝曰谨身节用以养父母此皆圣人之言非臣之狂瞽也今陛下所以奉事祖宗其道至矣若独于此未留睿意早定大议则向时纯孝巍巍之德皆无益矣此天下所共为陛下重惜非特愚臣而已臣闻礼大宗无子则同宗为之后为之后者为之子也故为人后者事其所后礼皆如父所以尊尊而亲亲也伏惟祖宗受天明命功德在人本支百世子孙千亿而陛下未有皇嗣人心忧危伏望陛下深念祖宗之艰难基业之闳美神器之大寳苍生之重望勿聴茍且之言勿从因循之计断自圣志昭然勿疑谨择宗室之中聪明刚正孝友仁慈者使摄居储贰之位以俟皇嗣之生退居藩服傥圣意未欲然者或且使之辅政或典宿卫或尹京邑亦足以镇安天下之心如此则天神地祗宗庙社稷实共赖陛下圣明之徳况羣臣兆民其谁不欢呼鼓舞乎昔鲁漆室之女忧鲁君老太子幼彼匹妇也犹知忧国家之难盖以鲁国有难则身必与焉故也况臣食陛下之禄立陛下之朝又得承乏典册之府比于漆室之女斯亦重矣诚不忍坐视国家至大至急之忧而隠嘿不言诚知言责不在臣言之适足自祸然而必言者万一冀陛下采而聴之则臣于国家譬如蝼蚁而为陛下建万世无穷之基救四海生民之命臣荣多矣愿陛下勿以臣人微位贱谓之狂狷而忽之试以臣言自为圣意延问大臣忠于社稷者傥以为非臣请伏妄言之诛傥以为是愿陛下决志而速行之焚臣此奏勿以示外足以明臣非敢徼冀毫厘之幸也虞书曰勑天之命惟时惟几陛下当此之时变危为安变乱为治易于反掌若失时不断使天下之人有以议陛下之纯孝者则臣虽欲毕命捐躯以报陛下亦无及巳臣不胜区区愤懑之诚干冒冕旒伏地待罪【嘉祐元年六月上时以集贤校理通判并州】
　　上仁宗乞厯选宜为嗣者　　厐　籍
　　臣伏以中外之任各有分局职外陈事皆为出位在臣则不然早自寒儒偶升朝序荷陛下千世之遇寘于侍从付之权任遂登枢府逮冠台司臣之椎愚进无他路凡在恩擢莫非帝力今身已頽惫犹居一方上将之位则国家大事敢以守屏自外忍黙不言上负大恩慙责重矣恭惟陛下至圣临御三纪日谨一日徳全业大忧勤机务焦劳夙夜今春之初偶婴微疹万方臣庶心如焚灼祈祷穹昊冀集福圣躬天地降休庙社垂庆药剂有喜亟臻平复夀康之永人神有赖然臣今昧万死而思有所陈者盖以陛下储嗣未立宫坊虚位诚愿陛下深思祖宗统绪之重下察臣民系望之恳发日之明亲加精虑厯选宗室宜为嗣者速决圣防制命一出四海懽抃天序既定羣心大安如此则陛下増基业之固奉宗庙之孝无大于此也至如天禧之时先帝违豫溥率之诚虽怀忧戚而中外帖然安心者以陛下在东宫故也此理昭昭于耳目矣伏见唐世方镇之臣上议储宫者数人当时不以为非而并防采用遂得福归王室况臣感主之深爱君之切茍以益国而死愈于负恩而生所以冒重祸而不疑不悔也且臣年垂七十逼于休退固无他希冀惟陛下保万世之业防无穷之幸乃臣之大愿矣沥血上控祈赐裁择不胜输诚待罪之至【嘉祐元年上时以观文殿学士昭徳军节度使知并州】
　　上仁宗论水灾乞速定副贰之位【系第六状】
　　范　镇
　　臣伏见天下以水灾奏者日有十数都城大水天雨不止所谓水不润下也传曰简宗庙不祷祠废祭祀逆天时则水不润下陛下恭事天地神祗肃只祖宗山川之祀罔不秩举至于号令必顺天时也非废祭祀也非不祷祠也然而上天出此变者晓谕陛下以简宗庙乎陛下即位以来虚副贰之位三十五年矣臣近奏择宗子贤者优其礼数试之以政以系天下人心竢有圣嗣复遣还邸及今两月余不行正谓简宗庙也此变所以发也伏惟陛下深念宗庙之重必有副贰以臣前所上章降付执政大臣速为裁定以塞天变【嘉祐元年六月上时知谏院】
　　同前　　　　　　　　　李大临
　　臣窃以比来大雨入都门坏庐舍溺人民祖宗以来未之有也谨按汉书五行志曰简宗祀不祷祠则水不润下今朝廷祭祀非不恭时享非不至而反谓简慢者何皇嗣未立主鬯有阙故也夫水万物之本太子天下之本今天下之根本未立上天深示灾变伏望陛下鉴天之戒早择储嗣以前定天下之心古者天子即位必有储副以受宗庙易曰主器者莫若长子又曰明两作离大人以继明照于四方是天子必有储副而天下获安今储副未定祭祀防废故天之示变深切着明也伏乞陛下无逆天时为社稷苍生留意焉臣之朴忠忧国大计昧死以闻【嘉祐元年上时为秘阁校理】
　　上仁宗乞立太祖太宗之曽孙
　　吴　奎
　　臣闻王者以社稷为本宗庙为重社稷必有奉宗庙必有主今陛下在位三十四年而嗣续未立天地祖宗开发圣意不然何故陛下无大过朝廷无甚失辄降如此之灾异乎在礼大宗无嗣则择支子之贤者汉成之于哀帝孝和之于安帝皆兄弟之子也若以昭穆言之则太祖太宗之曽孙以近亲言之则太宗之曽孙陛下所宜建立用系四海之心者也陛下春秋犹盛竢有皇子则退所为后者颇优其礼于宗室臣子之心谁曰不然陛下勿听隂邪巧计以误大事假如仓卒之际柄有所归致社稷宗庙不血食书之史册为万世愤臣不愿陛下以圣明之质当危亡之比也此事不宜优游愿速裁定定之不速必有奸人隂贼其间然亦不独陛下之过辅弼之臣未闻力争致宗祀无本郁结羣望感召沴气毒流天下所宜深罪推之咎罚无大于此【嘉祐元年上时知制诰】
　　上仁宗论根本未建【系第二状】
　　司马光
　　臣先于六月十九日辄以瞽言干犯圣听伏地倾耳以俟明诏于今月余一无所闻陛下寛仁不加诛于狂愚之臣然亦未赐采纳臣窃自痛人品猥细言语吃讷不能发明国家安危大体致陛下轻而弃之此皆臣之罪也虽然臣性诚愚位诚贱而意诚忠语诚切愿陛下不以人之愚贱而废忠切之言少留圣心于宗庙社稷之至计则天下幸甚窃以国家者政有小大事有缓急知所先后则功无不成议者或曰当今之务大而急者在于水灾泛溢是大不然彼水灾所伤不过汚下及滨河之民若积雨既止有司少疏而塞之则民皆复业岂能为国家之患哉又曰然则在于谷帛窘乏是又不然夫以四海之富治平之乆若养之有道用之有节使良有司治之谷帛不可胜用也岂能为国家之患哉又曰然则在于戎狄侵盗是又不然夫戎狄侵盗不过能惊扰邉鄙之民若御之有道备之有谋可使朝贡相继岂能为国家之患哉以臣之愚当今最大最急之患在于根本未建众心危疑释此不忧而顾忧彼三者是舍其肺腑而救其四肢也不亦左乎借有髙才之臣能复九河之道储九年之食开千里之邉而本根未建犹无益也况复细于彼三事者乌足道哉今陛下圣体虽安四方之人未能遍知尚有疑惧者陛下不以此时早择宗室之贤者使摄居储副之位内以辅卫圣躬外以镇安百姓万一有狂妄之人出于意外喧哗惊众虽知万全无虑然亦岂可不过为之防哉臣窃意陛下圣智聪明洞照安危防虑巳定而尚宻之未欲宣示于外审或如此亦恐不可何则今天下之人企踵而立抉耳而聴以须明诏之下然后人人自安又何待而密哉若以储副体大非造次可定者或且使之辅政或典宿卫或尹京邑亦足以遏祸难之原靖中外之意今安危之机间不容发日失一日贵在及时而朝廷置之意外不为汲汲朝夕所议大抵皆目前常事非甚大而急者臣恐髙拱雍容养成国家之患从而理之用力难矣此臣所以日夜区区寝不能安食不能饱不避死亡之诛进言不已者也伏望陛下察其愚衷特赐详择臣前日所奏及今状内事理稍有可施行者乞决计而速行之以安天下元元之心然后理臣僣妄建言之罪不敢辞也【嘉祐元年八月上时通判并州】
  </div>
  <div class="pagination">
   <a href="宋名臣奏议_page13.html">
    上一页
   </a>
   <span>
    ...
   </span>
   <a href="宋名臣奏议_page9.html">
    9
   </a>
   <a href="宋名臣奏议_page10.html">
    10
   </a>
   <a href="宋名臣奏议_page11.html">
    11
   </a>
   <a href="宋名臣奏议_page12.html">
    12
   </a>
   <a href="宋名臣奏议_page13.html">
    13
   </a>
   <span class="current-page">
    14
   </span>
   <a href="宋名臣奏议_page15.html">
    15
   </a>
   <a href="宋名臣奏议_page16.html">
    16
   </a>
   <a href="宋名臣奏议_page17.html">
    17
   </a>
   <a href="宋名臣奏议_page18.html">
    18
   </a>
   <a href="宋名臣奏议_page19.html">
    19
   </a>
   <span>
    ...
   </span>
   <a href="宋名臣奏议_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
