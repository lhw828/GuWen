<!DOCTYPE html>
<html>
 <head>
  <meta charset="utf-8"/>
  <title>
   历代名臣奏议 - 第 50 页/共 136 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   历代名臣奏议 - 第 50 页/共 136 页
  </h1>
  <div class="content">
   岩叟又论刘挚蘓辙上防曰臣伏见右仆射刘挚以人言避位于今累日中外之议惶惑不寜窃以挚自陛下垂帘之初首当言路条陈政事排斥奸邪无所顾避天下知其忠故不次登用天下之人莫不以为当而大奸在外含怒蓄怨欲食其肉者非一二矣今朝廷清明天下安静固出于两宫虚心求治开诚纳諌之效然一时戮力尽忠之臣挚居其最实陛下同心一体可保终始无变之人也自非罪状显著众所不容岂可因一二偏词轻示遐弃臣恐适足快羣奸之意而失众正之心非所以为国家计也臣毎患朝廷之上享陛下髙爵厚禄者虽多而与陛下同心协意者则少今就少之中又将退斥臣反覆念虑窃以为忧蘓辙素有时名元祐以来排邪助正竭力亦多今若止因一举官失当便行罢逐恐于陛下进退大臣之体有所未允况言者别有所怀未易可测臣不知披肝沥胆事陛下之日久者为可信邪足一践言路未得其腹心者为可信邪安知其间无朋邪挟私而隂与羣奸为地者陛下何不稍缓其事试加考察将必有所见知臣言之不妄古人有云天子重大臣则人尽其力轻去就则物不自安愿陛下曲加含忍以全终始之遇且使小人不能有以闚陛下臣遭遇陛下非常之知不与众人比既有所见不忍负恩黙黙自守臣本欲来日垂帘面奏以当行事斋戒不获登对须至冒昧天威进此狂瞽惟陛下裁择幸甚
　　贴黄臣度言者欲尽塞众正之口不过以朋党加之先惑圣意然自古奸人之欲排陷善良者莫不皆为此无形之说以肆诬防陛下博览书史必能深察









　　歴代名臣奏议卷一百三十七
&lt;史部,诏令奏议类,奏议之属,历代名臣奏议&gt;
　　钦定四库全书
　　歴代名臣奏议卷一百三十八
　　明　杨士竒等　撰
　　用人
　　宋哲宗立傅尧俞自知明州召为秘书少监兼侍讲擢给事中吏部侍郎御史中丞奏言人才有能有不能如使臣补阙拾遗以辅盛德明善正失以平庶政举直措枉以正大臣臣虽不才敢不尽力若使窥人隂私抉人细故则非臣所能亦非臣之志也
　　元祐元年平章军国重事文彦博奏曰臣伏防圣恩特差中使降手诏询访仰披训防俯集兢营恭惟太皇太后陛下坤厚博载天光大明自听政以来发号施令及进贤退愚时政汚隆或因或革小大惬当中外欣悦所谓宗社无疆之福太平浸隆之时矣而犹谦勤退托以臣遭遇累圣久窃重任又谓其犬马之齿加长宜有重言曲赐下问乃询黄发采刍荛之义臣敢不勉竭愚忠粗裨虚伫夫治体之大莫大乎任贤纳谏近者所用辅相所擢谏宪皆久积时望大协舆情必能弼直献纳上副陛下求治深切之心以至罢去市易减损青苗停养保马免纳役钱寛保甲按阅之频遂丰民耕种之业此则市井畎亩之人欢呼之声必已达于天听矣岂在老臣条陈而后详然上之数事有损无益不可久行而罢者本非朝廷所图皆是近年以来臣僚急进侥幸成风率务妄起事端自求总领粗有微效则过求恩赏事若有害曾无责罚欲其省官省事民安政治不可得矣为今之要当革此弊自去年以来斥去聚敛之臣颇寛农商之利四民乐业万国欢心无名之入多已削除有常之用当要丰足今之戸部实主邦计尚书侍郎郎中员外未闻精择久任惟见屡迁数易欲使何人专任其责国之大计安所望哉此乃朝廷所宜先而不可忽也又谓臣之所知堪大任者臣素愚昧艰于知人然累玷钧衡之任惟在荐贤以图报国方其当轴任人极于慎柬拔十得五安敢庶几及出领外藩将逾一纪朝中多士罕有识知虽有所闻莫更所试轻议论荐恐未审详然熟闻士论谓枢宻直学士刘庠端正有守虽已在近职久从外补臣向在枢宻庠在太原边事民政镇静不扰光禄大夫前吏部侍郎苏颂性行淳和学问该博于本朝故事多所详记若备顾问议论当有裨益朝奉大夫京西路提刑狱刘奉世才力精明所守坚正向为枢宻院检详及中书检正颇得时誉若并召还左右宜有所补更乞圣明详择或更有新进可副柬求容臣博访别具奏陈况天下之大必有多士寘于周行然自数十年来养育人材有所未至葢乡里举选不兼取文行礼部覆试类收肤浅之学今若条理学校贡举之法庶几取士得人以次擢升大任则济济以宁如周之盛方朝廷大推仁政勤恤民隐亲民之官专在守令臣谓宜申戒吏部慎择其人政得以和民受其赐前代铨衡授官之后多赴政府引验问其所长或采其已试之效而遣之间有昏谬不才类多退落如此则郡县得人政事修举又用人之法当各因其才器孔门四科分政事文学之品亦须就其所长而受其职职乃无旷前朝选试文学之士即寘于馆阁育材之地渐进用之杂学士待制皆主侍从备顾问议论以裨时政今则尽补外任臣谓宜略定员数留充左右供职久当察其器识缓急执政阙人便可佥议进擢臣防诏防询访敢不倾尽所蕴但以老昏言无伦理不任陨越惶惧之至
　　二年彦博又乞中外官久任上奏曰臣以中外任官移替频速在任不久有如驿舍无由集事何以致治故累曾上言乞中外官各令久任须满资考近日以来迁改尤为频数葢由风俗躁竞例欲速迁执政者或避怨谤不能镇静欲望中外治安未可期也臣欲今后凡差除中外官并具见在任官年月满未满须令任满方得交替如是急速借才须要其人则不拘此制其任满得替之官须具在任实有劳绩方与照防合关陞差遣所贵官吏自此不敢茍简欲速百职自然修举
　　贴黄臣累曾上言以吏戸刑部官属主选大计刑罚并外任监司及亲民之官并须久任此系朝廷致治之本不可忽也今乞与三省更申明祖宗旧法遵守施行
　　元祐元年门下侍郎司马光乞令监司州县各举按所部官吏白劄子曰检防监司知州通判于本部官吏内有罪恶显著而有失觉察者并连累责降虽有旧条然未尝一一行遣又虑一路一州吏众多上位觉察不尽又未指定合觉察事件致寛者则一切不问急者则滥及无辜又凡为监司州县长吏当进贤退不肖不可但令觉察有罪不令荐举贤才今欲立举荐四条一曰仁惠【谓安民利物众所畏爱非疲软不立曲取人情者】二曰公直【谓心无适莫事不吐茹非内私外公实佞诈直者】三曰明敏【谓深察情理应机办事非饰诈掠美利口矜功者】四曰防谨【谓安贫守分动遵法度非诈清钓名偷安避事者】按察四条一曰苛酷【谓用刑繁苛残虐逾法者】二曰狡佞【谓倾险巧诈危人自安者】三曰昏懦【谓不惠物情依阿无守者】四曰贪纵【谓饕餮无厌任情不法者】凡监司州县于所部之民皆得以此八条举按官吏其举荐者于本部官吏之内有仁惠公直明敏防谨者可举则举无有定数县举之州州置簿记姓名州举之监司监司置簿记姓名监司举之朝廷中书置簿记姓名各随所举行能任使以试之果有实效则渐加旌异其按察者监司专按察知州军通判路分都监以上知州军通判专按察在州官吏及诸知县知县专按察簿尉及县界内官吏若有苛酷狡佞昏懦贪纵者县体量申州州体量申监司监司体量申奏续更体量的确事迹纠发施行若有失察觉别致因事彰露其监司降知州军知州降通判通判各降一资知县降监当其余所部官吏监司知州军通判皆得按察但不坐失觉察之罪即挟情按察不以公者候勘鞫见实日依常法知县惟得具事迹申州不得擅勘命官太常少卿梁焘乞五事论相之得失上奏曰臣闻自古圣主贤君任用宰相必取天下公议之所在者得公议则人望得得人望则人心得得人心则四海懽欣交通而无事四海懽欣交通而无事则坐享太平之福隆太平之基矣伏惟太皇太后陛下严静仁明与天无私恭惟皇帝陛下孝敬聪哲嗣隆正统宜得老成道德之臣以为宰相济以二三耆哲同寅协恭咸有一德使圣贤事业相资而成康靖之功此宗社之福生灵之幸也夫天下之人所共尊敬依归者人主也宰相不敢为欺蔽侮慢是与天下之人同心以事其上也以是而人心喜之公议从而归矣以其尽忠尽公也宰相敢为欺蔽侮慢是不与天下之人同心以事其上也以是而人心怒之公议从而去矣以其不能尽忠尽公也当公议所归人主虽欲不用之不可得也若不用之是抑天下之喜心也邦国所以安者以人有喜心也喜心岂可抑之哉是虽欲不用亦不可得也况有用贤之志乎当公议之所去人主虽欲用之不可得也若用之是激天下之怒心也邦国所以危者以人有怒心也怒心岂可激之哉是虽欲用之亦不可得也况有去邪之志乎前世之主皆务崇用辅佐以兴起治道然而一失所由流患后世初有害政之累终有难制之忧甚可惧也惟圣君贤主为能得之于是获上天之敷祐洽四海之懽心其初至明甚易也臣輙言人主听言受事之规摹以广论相之得失惟陛下录其忠而裁择焉宰相者患专权固位窃用人主之威福也夫持权久者习强矣未有不好其权者也居位安者贪宠矣未有不固其位者也好权则忌人为切固位则谋身为深公议之所不与也有以恭俭行已夙夜在公善则称君过则归已不敢避所难不敢忽所易惟知尊主威而尽忠于上可谓不好权不固位矣是公议以为可任宰相者也宰相患在立朋党以私灭公相为倾危而防人主之聪明此公议之所不与也有以中立不倚孤忠自守进一士必以其公誉而不敢以私爱也既进之必曰主上之明以避其恩退一吏必以其公毁而不敢以私恶也既退之必曰朝廷之公以当其怨国家之事必正色直言力行而不囘不委曲交结以避一身之危不俛仰顾忌以借众力之助惟知尊主威而尽忠于上可谓不立党矣是公议以为可任宰相者也宰相者患在以权位妄自尊大以逼主势上有轻易人主之心下有陵侮多士之气此公议之所不与也有以谦虚冲约折节下士不恤己之劳苦以君逸民安为急不恤己之菲薄以君裕民富为先惟知尊主威而尽忠于上可谓不以权位妄自尊大矣是公议以为可任宰相者也宰相者患在不以正道事其君不恤是非利害惟君意之是成惟君欲之是从至于政疵民病而不为显言依违因循而不为更张此公议之所不与也有大公至正为心与人主同道一德慨然以立忠言奋然以行正事意在成国家之利而除生灵之害惟知尊主威而尽忠于上可谓以正道事其君矣是公议以为可任宰相者也宰相者患在务结私恩蔽善丑正诱集群邪阳尊忠良隂结奸恶捍据要路相为死党一倡十和表里相应幸上之未悟得以肆行其志此公议之所不与也有以乐善好贤安君静民为事谓爵禄人主之柄也非臣下所敢专必公言于庙堂而请决于上使清明之恩平行而直流开张公道销除奸朋惟知尊主威而尽忠于上可谓不结私恩矣是公议以为可任宰相者也凡此五者所宜辨也君臣之大要古今之先务也人主得之以为安荣失之以为忧悔故圣君贤主必明察而审择独断而力行也陛下如天大明无幽不烛真伪邪正判别白黑诚以晓然知公议之所在者自有人矣伏愿自强明德任贤勿贰用公议所在早命宰相以慰人望以收人心自然隂阳和而风雨时矣一旦明制布告廷臣喜色相视国人欢声相闻四方忠义咸归一德天下之愿也臣迹在疎远接士民最近闻公议为真且熟輙敢布于天听愿陛下信其公议之在下者果如此也臣远观诏书近覩政事仰识圣意明目达聪欲通下情而尽公议乐闻直言不吝改作是正人端士千载防遇不可失之时故臣不敢苛举细故上浼宸聪輙忘僭越论国家之大者远者臣区区之诚以谓人主之职在论一相论相之得失安危之所以分干冐宸严臣不胜尽节竭诚激切之至
　　焘改右谏议大夫乞亲贤疎佞坚其始终上奏曰臣闻天下治乱在贤佞而人君之道以用人为先得之贤则君德清明政由忠厚百姓和乐四夷宾敬而朝廷尊安矣故治之所由兴者在此甚可爱也失之佞则君德蔽防政由烦苛百姓怨欝四夷骄侮而朝廷危辱矣故乱之所由起者在此甚可畏也自古帝王莫不知之然得之贤人常少而失之佞人常多其故何哉葢始终之势异而谨忽之心殊也夫治乱之作当其微时间不容发至其着也判如霄壤之异人君者所宜深戒早辨谨持而不失毫厘也贤人之事君也主于尽忠尽忠则不欺不欺则至公至公则言有所拂事有所违人君者初则亲之终则疎之方其急于求治之时责其尽忠励其不欺行其至公虽有所拂违而必喜之及其久也习于既安而或怠于为治以既怠之心处拂违之间故终有所厌而又疎之也贤人疎则佞人乘隙以入矣佞人之事君也主于不忠不忠则忍于欺罔欺罔则为私为私则言皆谀悦事皆柔从人君者初则远之终则比之方其急于求治之时惟知佞人之善惑聪明也必严思虑以待之及其久也习于既安而或怠于为治以既怠之心处谀从之间故终有所爱之而又比之也与贤人俱时有以忤其意然而卒至于治与佞人俱莫不得其所欲然而卒至于乱此治乱之相去甚近而甚着则尧舜桀纣之分霄壤不足以侔其远矣惟大圣人为能广其聪明谨其好恶峻其去取坚其始终以收天下之忠立天下之公成天下之治举以此也恭惟太皇太后陛下以大公至正制臣下皇帝陛下以至仁纯孝承祖宗亲用忠贤风节颇厉疎斥奸佞朋党渐消清明之德日以尊忠厚之政日以修和乐兴于百姓賔敬见于四夷太平之功指日可待矣诚愿陛下自强刚德如天不息必使怠惰之意不少动于清察两端之倾危排根而去之明一忠之静正举类而进之将令风俗纯厚朝廷尊安近者献其忠远者扶其公仰跂仁祖之治不难及矣惟圣心少加思焉臣愚不胜惓惓尽节幸陛下裁纳焘又奏曰臣伏闻诰命除给事中顾临待制河北都转运使清议颇为朝廷惜之临昨任河东转运使未久陛下召入为给事中是知临之用宜在朝廷顾临论思献纳号为称职未久复出为转运使士论以此疑之未有以识圣意之所在也窃以侍从之官亲近主上其进退系朝廷轻重不宜輙有改易今以转运使求其在外者宜自有人以给事中求其在内者如临恐不易得伏望圣慈特赐指挥留临依旧供职庶朝廷多得正人上下相维共守祖宗之法度纪纲助陛下求治之意
　　五年焘为御史中丞又论宰相以礼去者可以复用上奏曰臣伏见陛下眷遇大臣极其恩礼不忍闻其过恶轻夺其位使伤其进退之名所以委曲容覆真有天地之赐为大臣者何以副陛下之深仁乎祖宗之时宰相率二三年以礼去今宰相率二三年以罪去礼去者顾义重虽有功而必去罪去者顾利重非有罪则不去以礼去者可以复用以罪去者不可以再来葢祖宗之大臣皆以名节自重一举动必存大体必副人望不敢专宠禄以自爱不敢挟权势以自强日思以得罪为忧以妨贤为惧故率三二年自引避位朝廷褒答自有恩数其优者为使相其次犹须超进数官为大学士其在位也名益重望益高眷益厚一旦复用则中外之民莫不以为宜皆为朝廷助喜此所以朝廷重也其间亦时有贪鄙之人当去而不去以固位恋禄清议己不容矣以之招致人言暴着过恶从而罢遣之殆不过一谏官一御史论之则已不能安矣如台谏合攻连击者众则终身不得复用故以礼去者多以罪去者少大臣既已法小臣从而防士大夫化之皆磨励振洁以节操相高风俗纯美由此道也比年以来大臣皆以窃禄偷安为计寖以成风虽有大过犹巧自掩葢恐其失位一二人言之不知求去台谏官共言之又不肯去至于纷纷不已上不能止其言竟出其章疏然后请退圣恩乃听之公议为之鄙薄私友为之叹惜防其节守败其名誉冐其过咎终以疎絶朝廷虽以乏人而欲用之疑其奸心之不测畏其清议之不容卒不敢用既以有罪不可复用必用其以次者安得人材众多而为用乎朝廷将无人可用矣此不可不思也祖宗之时辅相之材非不多也然而进者必以其贤退者必以其礼去而复来所以用之不足也臣近尝建言乞陛下许吕大防以自请罢去相位者正为如此若防陛下许吕大防令以礼去不惟大防得其进退之道且掩覆其罪状不为臣言之所指擿不为公议之所不容使之养望于外它日用之必无敢议者设有议者其迹以无罪而去陛下主张之无累知人之明矣是于大防其有天地之赐足称陛下眷礼之本意也非独以安大防也又以示后来之人皆思以礼去位而渐以名节自重如祖宗之大臣也朝廷由是尊矣伏望圣慈以安危为计治乱为念以养大臣之誉望为意以励搢绅之防隅为术保全大防今日之去存全大防它日之用兢谢旱烈之谴销厌愁怨之气上敬天道下顺民心中不失君臣之恩一举而三善得岂不美欤伏惟圣神采纳天下幸甚
　　哲宗时焘为尚书左丞与同列议夏国地界不能合遂丐去哲宗遣近臣问所以去意且令宻访人材焘曰信任不笃言不见听而询问人材非臣所敢当也使者再至乃言人材可大任者陛下自知之但须识别邪正公天下之善恶图任旧人中坚正纯厚有人望者不牵左右好恶之言以移圣意天下幸甚
　　元祐元年范纯仁上奏曰臣近以辞免恩命伏防圣慈累差中使封囘劄子宣谕丁宁者愚贱之臣屡烦天听再防遣使恩典过优固当勉励疲驽上副任使然臣有危恳须合力陈窃闻臣今来告命不曾经门下审读臣闻爵人于朝与众共之所以昭示至公杜絶私门乃有司之职守为朝廷之典章此万古不易之规而圣王之通道也今闻台谏臣僚皆习文字论列而未蒙追改陛下必以谓进用辅臣已有成命不当因人之言轻有囘改以示睿断欲全恩礼臣之愚虑窃谓不然方今拔擢臣僚须宜号令多因公卿宻啓或非陛下素知若不经歴有司必然难得审当今来台谏官若俱有文字即是朝野公言其言当则人皆谓之忠贤其言不当则人皆谓之谗党各自保其名节岂肯轻易奏论非同一人私窃之言可以悮惑圣听陛下当坦然听信不必致疑彼皆陛下选用正直使为耳目之官岂有人而不用耳目而可以听视于天下也况陛下临御以来闻善必纳从谏如流今乃于臣告命特令不过门下言者必不肯已微臣必不敢居久众情恐失羣望不如因臣辞免特赐允从则上可以资陛下纳谏之明下可以成愚臣安分之志而俾近臣得职言路开通广帝尧舍己从人之风协成汤从谏弗咈之义一举而数善皆得在圣明可不务乎与夫微臣叨被误恩沮格公议利害相去远矣伏望陛下察臣竭诚为国不为身谋特赐留神采纳天下幸甚
　　二年纯仁同知枢宻院事论韩维不当与外任疏曰臣窃闻门下侍郎韩维有与外任指挥臣伏见韩维公忠笃实禀于天性议论赏罚据理直前尽心国家不避嫌谤陛下用为执政可谓股肱之良伏惟陛下寛仁大度委任羣臣进退辅弼咸以至公今韩维未闻别有大过不候封章陈请遽然逐去必有奸人宻行谮诉上误圣聪致陛下用贤不终使大臣失进退之节实恐正人失望有亏圣政伏望陛下深加睿思或因臣寮开陈却令追寝前命以成帝尧舍己从人之心以继商汤改过不吝之美臣被恩殊异难以缄黙伏望圣慈深赐采察天下幸甚臣与韩维亦霑姻戚既欲上裨圣化难以避嫌自安更乞圣慈遍询文彦博吕公着已下诸大臣则知维之邪正若维果是正人则虽有些小过失全望陛下主张若以小过去之是使奸人得计恐非天下之福臣闻谤韩维者多言其引用亲戚乞陛下将进用过韩维亲戚遍问三省元是何人发意因与不因韩维自然有无阿私事状明白庶不误陛下至公惩戒之意
　　纯仁又论大臣辅政不当顾虑形迹上奏曰臣近见执政议论以章子厚父年将九十因明堂恩霈之后欲请除一乡郡使便其亲臣但见其可裨仁化不虑其他遂共以为当然继而闻三省奏上陛下即赐允许臣以陛下天地之仁念其垂老之亲不录往咎臣实喜不自胜遂于帘前仰赞圣德以谓自古臣子无如今日遭逢继闻谏官有言陛下遂寝前命亦是圣心从谏之美前日更防宣谕此事三省有失思虑戒其今后不得如此臣愚恐有言者以谓朝廷所怒之人不当遽有开陈又谓执政都徇人情必有主张之者致烦陛下宣敕戒谕丁宁微臣固宜佩服圣训然有未尽之恳亦当罄竭敷陈方陛下急于求治之时是臣子知无不为之际岂宜顾虑形迹蓄缩周防今所用大臣多是老于患难陛下奬之使进尚恐立志不锐思虑太周若更戒使逺嫌则恐顾避保身自防不暇在陛下爱惜诸臣则为恩德之厚若使辅翊圣政却恐事无所裨葢人臣以匪躬自信为难媕娿固宠为易若今容其所易沮其所难则其间希意顾望之人翻为得计甚非朝廷之福伏见仁宗皇帝惟委执政一无所疑凡所差除多便从允而使台谏察其不当随事论奏小则旋行改正大则罢免随之使君臣之恩意长行朝廷之纲纪自正是以四十余年不劳而治况陛下方稽仁皇之治圣度如天从谏不倦任贤不疑纪人之功忘人之过皆是自古人君所难若更垂拱责成逸于委任台谏纠其误谬侍从罄其论思群臣一德一心陛下无为无事自然不须防虑百职具修坐致太平垂休万世天下幸甚
　　贴黄凡人于富贵功名皆愿乘时早立近用二三执政年皆六十已上或七十正是余年无几今幸遭逢陛下行尧舜之政擢居近辅可谓千载一时不于此时攀附神圣早立功名不知更待何日岂肯别懐顾望阿徇他人自取上疑以招危辱在常情且无此理况陛下以公望选择人哉其间或有进人不敢太速责人不敢太深者不过谓事当驯致不可黑白太明却恐扇成朋党害陛下和平之政矣万一因此恐有间言误陛下不细又蒙宣谕譬如人家尊长所怒之人卑防岂可轻易寛解臣愚以谓不然葢人主之量当如天地无所不包众人所欲进退则人主从而行之所谓舍己从人便无喜怒好恶之迹不使奸人测见意防别生谗间以惑聪明古今尽然商鉴不远惟陛下稽察唐魏征有毁其阿党亲戚于太宗者帝使温彦博责以不避形迹远嫌疑征谢曰臣闻君臣同心一体岂有置至公事形迹若上下共由兹路邦之兴防未可知也帝矍然曰吾悟之矣以此可见自古君臣之间不当更事形迹此陛下之所熟闻臣敢引而言之
　　哲宗时用二三大臣皆从中出侍从台谏官亦多不由进拟纯仁上言曰陛下初亲政四方拭目以观天下治乱实本于此舜举臯陶汤举伊尹不仁者远纵未能如古人亦须极天下之选
　　纯仁为右仆射论用人疏曰臣昨日面奉德音询及将用之人臣愚虽不足以赞陛下则哲之明然不敢不竭心极虑仰副圣问须至再三陈奏少补万一伏缘圣政之初选用股肱正如舜举臯陶汤举伊尹须宜誉望出众才德过人方可以倚办国事化服羣心纵未能远比古人亦须极天下精选不宜参以中常之士悮知人之德伏望陛下深垂圣念少察愚慎推举直之方以称安民之化
　　纯仁又论择台谏疏曰臣累闻德音欲选择台谏官命自中出事既出于宸断发自至公宜须言路得人则中外快惬然臣愚以谓台谏者陛下之耳目朝廷之准绳可以分别邪正规助风化百职之中其任最重当陛下初亲庶政四方拭目以观知人举直之化万一小有失当涣汗难收纶綍既行所系不细更望深留圣念慎加审择则天下幸甚
　　纯仁为中书侍郎奏举彭汝砺疏曰臣近曾具可充台谏官人姓名奏入亦曾与邓温伯等面奏彭汝砺等可为御史中丞乞陛下早赐防差至今未防降防伏缘举直错枉则天下心服孔子曰举直错诸枉能使枉者直葢用得其人则不惟朝廷尊严亦可使天下士风知所趣向则其选用当否所系不轻臣职叨宰弼今逾半年未尝进用一贤以居要剧于臣可谓失职朝夕不遑宁处所以不避烦黩天听伏望睿慈早赐选择庶当圣政之初得以化服多士
　　元祐元年御史中丞刘挚等论安焘敕命不送给事中书读上奏曰臣等伏闻除安焘知枢宻院事因给事中两次封驳不当遂蒙特降指挥更不送本官书读直下吏部施行臣等窃见安焘差除未论当否然朝廷命令之出必由门下中书省审而后行所以谨重防察示至公于天下也今陛下除一大臣因其封驳不当遂废给事中职业不令书读则是命大臣以私矣私门一开将何以振肃公道维持纪纲乎伏惟陛下临御以来政事之举皆合至公独此一事设施乖戾恐于盛德所损不细臣等深为陛下惜之伏望速降指挥追还告命及详览臣寮前后论列安焘章疏别赐指挥以全朝廷典法贴黄制敕不由门下及省审书读不偹则不成命令其经歴之司必不敢过被受之人必不敢当
　　挚等又上奏曰臣等累次论奏安焘知枢宻院不当其录黄不令给事中书读及经歴受付官司并不覆奏乞寝罢追改正其罪今已数日未赐俞允臣等以谓朝廷高爵重位非有德与功不可虚受若以恩礼假借则不协公议今安焘才望素轻偹位枢府已为忝幸一日骤有迁进躐过众人士论纷然谓朝廷除拜枢府之长殊不遴选非所以镇社稷服四夷命令既出给事中不得书读于法式未偹而施行门下一省官存职废纪纲紊乱此事尚书仆射左右丞皆无一言建明执奏遂付有司乃是上下废法中外徇私何以训治四方维持万世所系甚大极可骇叹恭惟太皇太后陛下保佑圣德以修正法度为急今有此举人皆惜之非独惜安焘差除之过分葢惜国家法度之废失也伏望圣慈检防臣等累次论列事并今来奏陈寝罢安焘除命所有经歴受付官司并乞早正其罪其范纯仁录黄指挥仍乞由门下省书读省审施行
　　挚又乞追还安焘等告命及施行经歴付受官吏之罪上奏曰臣近见安焘范纯仁告命不由给事中直付所司臣以谓朝廷之大失政也故寻具状与台官连状共四次论列至今未蒙追正臣诚不知陛下命令不使给事中书读此何意也将惮其封驳耶厌其封驳耶夫天下之理不过是非当否而已陛下试思之今来进用焘等若果当其人不缘私授则天下必以为是而给事中虽百十封驳犹当终使之经歴而后行不然罢其人可也若焘等之进不由公道理有未安天下不以为是而给事中乃能封还驳正则是拾遗救失善守其官有补于国者陛下当嘉纳而改为之乃盛德之事也不当厌惮其言而废其职也今陛下以给事中之言为是耶为非耶而陛下何故自隳典宪为此委曲行政不由于直道命官乃出于斜封不知谁为陛下建此谋者今于门下之录黄明书云奉圣防更不送给事中书读于吏部之告身给事中衔下明书云奉圣防更不书读制命乖当未见有如此者实恐取谤四方贻讥后世不可忽也录黄初下既见批留则门下侍郎合行进驳不合放出既出之后尚书省左右仆射左右丞亦合执奏不合承行既行之后命令不全吏部亦合申禀不合书告是官司上下皆阿防苟且失其职守壊乱纪纲成此缪误以累圣德臣不知陛下以名器禄食养大臣置百官将何所用之凡人主出令差误古今所不能无但左右之臣将顺救正之则不至于成其失况皇帝陛下富于春秋渊嘿之日而太皇太后陛下听政不出房闼之时乎夫斜封墨敕滥官横赏乃前古之所以召乱者也今大臣欲以此事事陛下若门戸一开何所不有欲望圣慈询问大臣命令如此施行是与不是苟以为是则可谓罔上迷国茍知其非而不言则可谓不忠尚可以任人之国乎伏请速降指挥追还焘等告命依国朝典故行下所有门下侍郎及尚书省官属吏部官吏各有前项罪状伏乞以臣此章并前后论列文字付外施行
　　贴黄进任大臣而不使告命徧歴门下乃是陛下先以私自处也制书不全而受之是臣下以私自进也上下如此则何以厌服中外臣固知焘等之必不敢受也
　　陛下临御方逾年正当谨守祖宗法度以销压权僭今差除告命偶有差失左右执政既不肯建明而台谏之言又不蒙听纳则朝廷阙失谁复救之陛下既已沮壊给事中所守而又欲隳言路职业臣所以夙夜忧惧不能自已非独论焘之进退而上惜朝廷纪纲所以防微杜渐而已
　　挚又论司马光薨当谨于命相上奏曰臣伏见左仆射司马光薨逝朝野人情惊悲一词皆曰天乎不憖遗一老以大济我国家而夺之速此何理也臣恭惟陛下以至明至圣首识光忠置诸左右举天下以听之而光亦以大忠直道忘身徇国虽奸谋异心百端排沮而横身当之夙夜尽瘁以死图报其纯诚至公足以荐天地而贯神明真所谓社稷之臣矣然而非陛下信任之明仰成之笃则光亦安能自行其志故天下不独美光事君之尽节而以陛下任贤不贰为难能也今光云亡両宫车驾即日临奠赙襚之典有加故常下至搢绅善士闾巷乡野之人防不为之哀叹而惟是奸邪之党丑正恶直之徒颇已相与有窃喜之意葢小人从来怏怏不便于新政藏情匿迹日夜窥伺常幸有非意之变以冀善治之不能成今其臆度以谓陛下既失光之助则前日求治之志必稍变懈遂可以乘便投隙荧惑而动摇此其所以喜也且陛下为政以来收拔众正布列上下制国之法除民之害虽节文润色有未齐者至于大本已定十之八九矣惟陛下益加之意常以辨别邪正保邦爱民为念坚守此指终始如一而已行之令持循无变则治道成矣庙堂之上必有如光之事朝廷者臣实惧陛下悼光之后谓谁助我者而意稍有间则邪谋隂计或起而乘之此臣之所以为私忧而献其说也抑臣又有过计之言葢今上宰虚位窃惟不日制诏命相矣此尤不可以不谨外论籍籍谓文彦博必代光之任臣固知不然然于万一之中不可以不言彦博年逾八十爵位穷极于天下矣前日陛下假其威望以为朝廷之重其官则天下之师其职则平章军国重事陛下之礼元老尊崇优佚可谓得其体也今若任之以为相三省有职守矣其成败之责岂师臣之所宜当其繁悉之务岂老人之所能办殆非所以处彦博也又彦博于知人非其所长贤士大夫罕出其门近日有所荐论众皆传之为笑若居上相引用人物每每如此今日引一二明日引三四积而至于百十常才列于朝路非小害也其人重其位高有所荐者若陛下违其言则伤恩皆从之则害政又非所以安彦博也臣昨四月中已曾建论此事矣故今日之命相实系天下之安危与善政之成败可不重哉伏望陛下详考歴选得其人而任之以尊庙社以厌公议臣不胜陨越待罪之至惟陛下赦其愚而察其忠
　　哲宗时挚为侍御史乞选监司澄汰州县上奏曰右臣准尚书省劄子准十月十八日圣防指挥节文比者诏令屡下以寛民力便安公私官吏或致废格自今州县悉心奉行监司防检御史台觉察弹奏者臣有以见陛下诚心爱民慎重政令天下幸甚臣窃谓州县之政废举得失其责宜在监司夫监司之任亦重矣人一有贤不肖则环地数千里休戚系之曩时朝廷大更法度选建推行之人故不以资任务得果健强锐猋厉风生之才葢规以就事倚办于一时及法行事立矣而其后用人犹复因袭未曾权量时宜有所张弛之也是以至今使者之政刻覈褊廹相师成风郡县承望亦莫敢不然使民不见德与义而惟刑是觌惟利是闻者葢亦久矣斯岂政令之本意然哉奉宣缪戾积习至此故也比蒙圣明哀念元元取监司罪恶已甚者既去之矣然其余人材颇尚駮杂情志未一各懐所私葢其隂有观望者则必习常而慢令以致惠泽之壅其浅中觊利者则又将矫枉而过正或废其所宜治之事二者不可不察也惟得其人庶惩此患臣欲望圣慈详酌河北河东陜西素号剧部向来所用使者出于暴进多非更歴民事人微望轻虽自过为威刻而下终不服今宜稍复祖宗故事于三路各置都转运使用两制臣僚充职以重其任自余诸路亦望推择资任稍高练达民政识治体近中道之人分补监司之任明授之以诏令使忠厚安民而不失之寛弛肃给应务而不失之浅薄部使者诚如此州县之政随之则先朝之仁政陛下之恩德庶几下究而与民休息无难矣考察见任之无状者一切澄汰罢之被罢之人苟非有显过宜还其资考别为任使要令不至于失职无聊而已方今先务恐实在此伏望详酌施行
　　挚又乞令苏轼依旧详定役法上奏曰臣闻中书舍人苏轼辞免详定役法有防不许又具辞免者窃以差役之法最今重事陛下欲使利害曲尽置局讲求此甚盛德自置局以来为日浸久未见就绪而议法之官颇已屡易今闻轼以议有异同力欲辞避人人如此则法度之成何时可冀乎臣闻五味不同而适于口者味相足也五声不同而恱于耳者声相偹也一可一否一是一非杂然并作此议之所以同归于尽一人曰可皆曰可一人曰是皆曰是信如此又何以议为哉议有异同正宜反覆曲折相足相偹以趋至当而遽为避就非独议法难成使奸人乘之投隙伺衅摇撼法意非国之计也臣愿深诏执事者毋矜能毋愎众毋以小利妨大体使利害曲尽以称朝廷之意所有苏轼且令依旧详定仍乞催促成就以时布宣镇慰天下喁喁之望
　　贴黄吕大防范纯仁韩维皆系朝廷迁擢兼官为执政事无不领虽离去本局其责尚存轼若陈乞获免则不复干预非大防等比不可不论
　　挚为门下侍郎与同列奏事论及人材挚曰人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随势改变此小人也终不可用哲宗及宣仁后曰卿常能如此用人国家何忧
　　元祐元年翰林学士朝奉郎知制诰苏轼上论冗官劄子曰臣伏见近日言者以吏部员多阙少欲清入仕之源救官冗之弊裁减任子及进士累举之恩流外入官之数已有防下吏部礼部与给舍详议臣窃谓此数者行之则人情不悦不行则积弊不去要当求其分义务适厥中使国有去弊之实人无失职之叹然后为得也欲乞应任子及进士累举免解恩例并一切如旧只行下项
　　一奏防文官人每遇科场依进士法试大义防论如系武官即试弓马或试法并三人中解一人仍年及二十五已上方得出官内已举进士得解者免试如三试不中年及三十五已上亦许出官应试大义防论及试法者在京随进士赴国学在外赴转运司试弓马者在京随武举人赴武学在外转运司差官
　　一进士累举免解合推恩者并约嘉祐以前酌中数目立为定额如所试优长系额内人数即等第推恩并许出官如系额外即并与一不出官名衔
　　一流外入官人除近已有防裁减三省恩例外其余六曹寺监等处及州郡监司人吏出职者并委官取索文字防详有无侥幸定夺酌中恩例
　　右若行此数者则任子虽有三试留滞之艰而无终身絶望之叹亦使人人务学文臣知经术时务武臣闲弓马法律皆有益于事而进士累举有词学人自得出官若无所能得虚名一官免为白丁亦无所恨如有可采乞降下与前文字一处详议
　　轼又同邓温伯胡宗愈孙觉范百禄等荐朱长文劄子奏曰臣等伏见前许州司戸参军苏州居住朱长文经明行修嘉祐四年乙科登第堕马伤足居不仕经三十年不以势利动其心不以穷约易其介安贫乐道阖门著书孝友之诚风动闾里防高之行着于东南本路监司本州长吏前后累奏称其士行经术乞朝廷旌擢差充苏州州学教授未蒙施行近奉诏中外臣僚自监察御史已上并举堪充内外学官二人此实朝廷博求人才广育士类之意如长文者诚不可多得其人行年五十余昔苦足疾今亦能履臣欲望圣慈褒难进之节收久废之材量能而使之特赐就差知苏州州学教授非惟禄饩调养一乡善士实使道义模范彼州之秀民轼等又荐用刘攽上奏曰右臣等伏见朝议大夫直龙图阁刘攽近自襄阳召还秘省旋以病乞出守蔡州自受命以来日就痊损假以数月必复康强谨按攽名闻一时身兼数器文章尔雅博学强记政事之美如古循吏流离困踬守道不囘此皆朝廷之所知不待臣等区区诵说但以人才之难古今所病旧臣日已衰老而新进长育未成如攽成材反在外服此有志之士所宜为朝廷惜也欲望圣慈留攽京师更赐数月之告稍加任使必有过人臣等偹员侍从懐不能已冐昧陈论伏俟诛谴
　　二年轼乞录用郑侠王斿状曰右臣闻国之兴衰系于习俗若风节不竞则朝廷自卑故古之贤君必厉士气当务求难合自重之士以养成礼义防耻之风臣等伏见英州别驾郑侠向以小官触犯权要冐死不顾以献直言而秘阁校理王安国以布衣为先皇帝所知擢至馆阁召对便殿而兄安石为相若少加附防可力致富贵而安国挺然不屈不独纳忠于先帝亦尝以苦言至计规戒其兄竟坐与侠游从同时被罪吕惠卿首兴大狱邓绾舒亶之徒搆成其罪必欲置此人于死赖先帝仁圣止加窜逐曽未数年逐惠卿而起安国今来朝廷赦侠之罪复其旧官经今逾年而侠终不赴吏部参选考其始终出处之大节合于古之君子杀身成仁难进易退之义朝廷若不少加优异则臣等恐侠浩然江湖往而不返若溘先朝露则有识必为朝廷兴失士之叹至于安国不幸短命尤为忠臣义士之所哀惜臣等尝识其少子斿敏而笃学直而好义颇有安国之风养成其才必有可用欲望圣慈召侠赴阙及攷察斿行实与侠并赐录用不独旌直于九泉之下亦所以作士气于当代也
　　轼同傅尧俞孙觉状奏右臣等伏见徐州布衣陈师道文词高古度越流辈安贫守道若将终身苟非其人义不往见过壮未仕实为遗才欲望圣慈特赐录用以奬士类兼臣轼臣尧俞皆曽以十科荐师道伏乞检防前奏一处施行
　　轼又同李常王存邓温伯孙觉胡宗愈状奏右臣等窃见给事中顾临资性方正学有根本慷慨中立无所阿挠自供职以来封駮论议然有古人之风侥幸之流侧目畏惮近闻除天章阁待制充河北都转运使远去朝廷众所嗟惜方今二圣临御肃正纪纲如临等辈正当置之左右以辅阙遗或者谓缘黄河辍临干治临之所学实有大于治河治河之才固有出临之上者欲望朝廷别选深知河事者以使河北且留临在朝廷以尽忠亮补益之节臣等备位侍从懐有所见不敢不尽五年轼以龙图阁学士左朝奉郎知杭州进何去非偹论状奏曰臣自揣虚薄叨尘侍从常求胜己以为报国恭惟先皇帝道配周孔言成典谟云汉之光藻饰万物而臣子莫副其意葢尝当食不御有才难之叹伏见承奉郎徐州州学教授何去非文章议论实有过人笔势雄健得秦汉间风力元丰五年以累举免解答防廷中极论用兵利害先帝览而异之特授右班殿直使教授武学不久遂为博士臣窃揆圣意必将长育成就以待其后岂特以一博士期去非而已哉而去非立志强毅不苟合于当时公卿故莫为一言推毂成就之者臣任翰林学士日尝具以此奏闻乞换文资置之太学虽蒙恩换承奉郎而今者乃出之徐州教授比于博士乃似左迁非独臣人微言轻不足取信亦恐朝廷不见其文章议论无以较量其人谨缮写去非所着备论二十八篇附递进上乞降付三省执政考览如臣言不缪乞除一馆职非独以收罗逸才风晓士类亦以彰先帝知人之明一经题目决无虚士书之史册足为光华若后不如所举臣甘伏朝典
　　六年轼为翰林学士承防左朝奉郎知制诰兼侍读乞擢用程遵彦上奏曰臣窃谓朝廷用人以行实为先以才用为急二者难兼故常不免备取而端静之士虽有过人之行应务之才又皆藏器待时耻于自献朝廷莫得而知之如臣等辈固当各举所闻以助乐育之意伏见左朝散郎前签书杭州节度判官廰公事程遵彦吏事周敏学问该洽文词雅丽三者皆有可观而事母孝谨有絶人者母性严甚遵彦甚宜其妻而母不悦遵彦出之妻既被出孝爱不衰岁时伏腊所以事姑者如未出而母卒不悦遵彦亦不再娶十五年矣身为仆妾之役以事其母虽前史所传孝友之士殆不能过臣与之同僚二年备得其实今替还都下未有差遣碌碌众中未尝求人臣窃惜之伏望圣慈特赐采察量材录用非独广捜贤之路亦以敦厉孝悌激扬风俗若后不如所举臣甘伏朝典
　　七年轼为龙图阁学士左朝奉郎守兵部尚书上奏曰臣窃谓才难之病古今所同朝廷每欲治财赋除盗贼干边鄙兴利除害常有临事乏人之叹古人有言寛则宠名誉之人急则用介胄之士所用非所养所养非所用此古今之通患也臣伏见承议郎监东排岸司林豫自为布衣已有奇节及从事所至有声其在涟水屏除群盗尤着方略其人勇于立事常有为国捐躯之意试之盘错之地必显利器伏望圣慈特与量材擢用若后不如所举臣等甘伏朝典
　　元祐元年右司谏苏辙等论安焘敕命不送给事中书读上奏曰臣等前月二十八日奏论安焘除知枢宻院告不令给事中书读直下吏部施行事人微言轻未能仰囘圣意窃惟封駮故事本唐朝旧法祖宗奉行未尝敢废其法而不守也葢此法之设本以关防欺弊君臣所当共守今安焘差除未允公议有司举职实不为过而陛下即令废法以便一时古语所谓若有短垣而自逾之臣等窃恐百司法度自此隳废君臣之间无所据执何以经久近日朝廷除吕公着门下侍郎止因中书吏人行遣差误不经门下而给事中范纯仁以失职为言朝廷为之行遣以申明旧法及今未几乃以一安焘之故特开此例况焘与纯仁并命二告皆不经书读窃料纯仁必不肯不顾前言黾勉而受纯仁既不受命则焘必不敢不辞焘既力辞而给事中又封駮不已臣等必恐此命无由复行伏乞陛下克己为法检防前奏且令焘依旧供职陛下必谓先朝旧臣无大过恶不可轻弃则同知枢宻院任用不轻陛下必谓己行之命不可中止则命之未行臣等无由预议若既行之后又不得言则朝廷设置台谏竟将安用陛下明圣其必不然臣等区区所惜者祖宗法度非敢必行己意以废格明诏惟陛下裁择














　　歴代名臣奏议卷一百三十八
　　钦定四库全书
　　歴代名臣奏议卷一百三十九
　　明　杨士竒等　撰
　　用人
　　宋哲宗元祐元年右正言朱光庭论司马光薨当谨于命相上奏曰臣窃以君臣之义均乎一体股肱或伤何痛如之司马光天生正人为陛下出整齐法度惠养元元内则招俊乂以在官外则镇蛮夷而敛袵其精忠贯天地大节扶邦家正直格神明康济逮黎庶佐佑圣政除去敝事十有八九朝廷已清明矣天下已安乐矣光虽疾病中疚心王事造次颠沛未尝离去以至尽瘁没身至诚至公古人无与比可谓之真宰相矣陛下乍失良弼痛伤应深今司马光身虽殁而孜孜为朝廷深意愿陛下勿忘也司马光之才业人或有之其爱君爱民之心求之天下未之见也爱君不敢欺爱民惟恐伤而今而后陛下每见敢欺罔吾君者愿以司马光为法逐而勿用也然则欺罔者何以见之谓吾君不能居仁由义而又不能陈善闭邪惟能逢迎其恶者是乃欺罔者也每见敢残虐害民者愿以司马光为法逐而勿用也然则残虐者何以见之厚敛以困其财劳役以竭其力穷兵黩武置之危地是乃残虐者也此皆司马光平生之深疾愿陛下常存此心以察群臣使公忠进而欺罔退岂弟兴而残虐亡则司马光之死犹生之年也方今朝廷法度虽已修而未全惠泽虽已施而未浃正在陛下坚初志思至忠勿惑小人邪说而忘司马光所以为朝廷孜孜之意不可变易已行政事也明堂大礼已毕张璪必当罢去陛下勿固留善退之可也命相陛下必有以处之执政中尚阙两员除授之际宜取天下之公望以忠厚公正器识宏远可以胜大任者任之勿为近习所惑妄有所许则言者不敢负职事除授既得其人臣亦非妄言矣伏望圣慈预深思虑择任贤臣以幸天下
　　光庭又同寳文阁待制枢宻都承防刘光世论杨畏除御史不当状奏曰臣等伏见朝廷以御史阙员屡诏近臣俾举所知近者本台及两制等数以名闻未尝采录中外疑惑莫知所谓及再令举官敕下略出事因如叶伸穆衍则曰己系省郎陈鹏则曰己系监司臣等既见指此为不应格遂于常调通判资序中以田陈古张微充荐二人者皆敦厚刚正可任言责剡奏以来于今两月未蒙朝廷有所简拔今日乃闻以杨畏为监察御史窃惟祖宗之制所有命近臣举言官者葢耳目之任不欲置执政之私人也今两制等奉诏举官不合大臣之意则妄以监司省郎为解拒而不用杨畏不系所举之士又见充永兴军路提刑未审朝廷何名除授臣等后来所荐既非监司省郎即合依公抡选它日苟不称职自可并坐谬举之罪今既未尝试之以事而便谓其才不堪取舍任情殊无义理伏望圣慈追还杨畏新命止令于两制等举到人内选差庶使祖宗之法不至坠废第二状曰臣等近尝论奏杨畏差除不当未蒙施行臣等伏覩祖宗故事天禧二年二月诏左谏议大夫乐黄目知制诰陈知微于常叅官举公清强敏才堪御史者各一人臣等窃惟圣训皆有微防何者御史之任所以纠察百僚茍非刚正无私不可滥居此职故先须择举主使之引类是以受诏者知明主睠倚之厚博简忠良被举者体朝廷责任之严敦尚名节得人之盛无愧前古厥后方令两制资次举官当时议者已谓无善恶皆得荐士故多非其人然未尝专出于执政也今两制等初以名闻则猥曰己系监司省郎更令别举后来所荐既以应格则又弃而不用乃以私意外召杨畏且畏见授永兴军路提刑独非监司乎前日以此拒人而今日躬自蹈之威福自任反复如此举官之诏遂成空文祖宗之法日益废壊臣等窃为陛下惜之况二圣临御仰成辅弼若言路渐布私党则政事阙失何由尽达天聪为大臣之计则安为陛下之虑则疏矣伏望圣慈鉴前代奸邪蒙蔽之患循圣人开广聪明之理罢畏新命以示至公
　　第三状曰臣等已两曾论奏杨畏差除不当至今未奉指挥窃观祖宗以来尤重风宪之任必得公正之士付之弹劾之权所以纠察百僚振肃纲纪虽在人主未尝敢以己用之必命近臣与本台长贰更互奏举以协中外之望如畏者初无自立之誉又非应诏之荐忽防简拔甚喧物议昔王安石当国惟以破壊法度为事每于言路多置私人持宠养交寖成大弊今朝廷之政率由旧章岂容台臣更蹈覆辙伏望陛下审察事理罢畏新命再令近侍各举所知庶得端良不废故事
　　第四状曰右臣近以三次论列杨畏差除不当未防施行窃闻议者以谓本朝尝用旧人乃欲持此沮抑公论臣伏覩祖宗以来虽有复召之例率皆风节暴着为搢绅所服如吕晦之类者方可不用奏举再授言职今杨畏从王安石之学议论駮杂及吕惠卿用事又倾心附托缘舒亶之荐得为御史观其所主固已刻薄考其素履多复乖异岂可为有故实妄引匪人臣窃谓朝廷不至乏才如此之甚伏望陛下审察义理罢畏新命庶几言路纯一众听不惑
　　第五状曰臣近已四次论列杨畏差除不当未防施行臣窃惟御史之官朝廷虽有复召旧人之例谓宜审其才实参以公议如畏之趋向乖僻附丽奸邪缙绅之间多所鄙薄非独出于臣之私言也况元丰之末已尝任用在职之日苦无建明虽粗曾弹击贵近亦是承望权臣风指为之鹰犬今若不考其素轻授风宪臣恐匪人得进浸壊言路伏望圣慈深赐省察检防臣累奏事理早降指挥罢畏新命以称陛下为官择人之意
　　监察御史上官均论宰相不当关决细务上奏曰臣闻朝廷设官分职所以治事位有高卑则事有烦简事有烦简则心有劳逸位尊者宜逸不逸则不足以谋天下之大务位卑者宜劳不劳则不足以理天下之庶事夫宰相之职弼谐人主运旋枢极其视百官位尊任重天下之事无所不总然而所该者众则力有不逮致详于小则大有不及此势之必然也昔汉陈平为丞相文帝问以决狱钱谷之数陈平以为当责廷尉内史宰相者上佐天子理隂阳四时下遂万物之宜外镇抚四夷诸侯内亲附百姓使卿大夫各得其职此可谓知宰相职任矣唐太宗尝谓房乔曰公为仆射助朕广耳目访贤才比闻阅视讼牒日数百岂暇求人哉乃敕细务属左右丞大事关仆射此言宰相不当亲细务也臣窃见比年左右仆射每至都省阅视诉牒多及百余少不下三五十又省吏呈禀文书与夫常行细事不知其几方陛下临御之初讲脩百度左右大臣所宜虚心尽谋董正纲纪以副陛下求治之意今则视听分于诉牒智虑劳于细务臣窃恐政教之大要生民之大利病人才之能否御戎之操术系天下之安危治乱者有不暇深思而详讲将有偏弊不举之处臣窃为陛下惜之今之左右二丞与夫六曹尚书其于谋主体断国论分领列部委寄选任不为不重臣欲乞以省中事务类分轻重某事为关尚书某事为关二丞某事为关仆射尚书可以览决者不必关二丞二丞可以决者不必关仆射如是则位愈高者任愈大任愈大者事愈简事愈简者心愈逸事简心逸则天下之大务得以熟虑而详究长策远驭建万世之基业较省览诉牒劳心细务利之小大固相远矣
　　谏议大夫孙觉乞收还给事中新命且在谏职上奏曰臣窃闻有防除臣给事中圣恩深厚所不敢当然臣伏见前后执政大臣每台谏臣僚言有及之者多迁官以宠之使罢言职寻即令人剔抉微细过差逐之使去以报其私忿言事官不顾大臣威势斥言其罪乞行黜免者所以报主上之恩行言守之责也何至言未絶于口而身已摈于外不惟人主威福移于大臣之家又使上为朝廷不顾忌讳直节敢言之士栗栗危惧不保其身岂可不为朝廷惜哉臣近因见御史翟思在神宗朝论韩缜受人私馈马先朝不为施行翟思为国子司业进神宗挽词误落韵亦小过耳言者及之谪守临江军御史黄绛言缜为相非才即迁降国子司业罢其言职臣见仁宗朝言事臣僚为国尽忠于大臣无所避忌者仁宗终始保全之故言者敢肆直言以报国恩一时名臣多由此出如臣微眇流落于外十有五年神宗晚岁始赐召还皇帝陛下太皇太后陛下临政之始首防擢寘经筵去年七月中始供谏职如臣愚贱前后言事不合圣防者不可胜数宜在斥逐之日久矣今者防恩迁给事中于臣之私极为荣幸然臣前后论缜未防施行一日去职使缜得挟怨中伤臣实未知死所今日在得言之地尚可布露本末为陛下言之一日去职怨嫌已成如翟思黄绛有希缜意防中臣者臣虽欲自辨不可得也伏望圣慈特赐指挥收还给事中新命使臣且在谏职他日韩缜去位之后别有差遣臣不敢辞
　　二年尚书左仆射吕公著论韩维不当罢门下侍郎上奏曰臣伏思陛下自临政以来慈仁宽大判别忠邪于辅弼之臣每加优礼故得上下安乐人情悦服今来韩维必是进对之间语言乖谬上触龙鳞然维昨与范百禄争论刑名等事若以为性强好胜则有之亦未见奸邪事迹若以奏劾臣僚当有章疏则自来大臣造膝宻论亦未尝须有章疏比来批语所罪恐未足以宣示四方兼维素有人望久以直言废弃陛下始初清明方防收用忽然峻责罪状未明虑必雠嫌之人飞语中伤以惑圣听况五六十年来执政大臣不曾有此降黜恐中外闻之无不惊骇自此人情不敢自安臣又窃思皇帝陛下春秋方富正赖太皇太后陛下训以仁厚之道调平喜怒以复仁祖之政若大臣仓猝被罪则小臣何以自保臣受陛下恩与常人不同意欲致君于尧舜措国于不倾以报陛下故今来虽当雷霆之怒不敢爱身以陷陛下于有过之地伏望少留圣虑其批降指挥见只在臣处收掌听候圣防
　　中书侍郎吕大防论韩维不当罢门下侍郎上奏曰臣今据吕公着封送录到降付中书省御批指挥一件为门下侍郎韩维靣奏范百禄不当可守本官分司南京及称一靣缴奏元降指挥臣窃详韩维忠谠有素士望甚重陛下自初临政擢维于沈滞之中委以柄用贤士大夫莫不称颂盛德为之相庆一旦忽以奏事差失遽行谴责恐非所以风示四方开接众正之体公着不令臣知一靣论列必已竭尽至诚上裨圣治伏望天慈详察特为开纳况维所坐至细止是拙于奏陈未可加以重责若此命一出则人人有不自安之意系今日治体之根本伏望深思而熟察之少息雷霆之威使全臣子进退之分臣不胜至恳至愿
　　尚书右丞王存论韩维不当罢门下侍郎上奏曰臣昨日赴崇政殿上寿闻班列中口语籍籍云韩维罢知外州问之皆不知所因臣虽未审端的然众听惊骇若遇敕黄过省然后论列则徒纷纷无补阙政是敢不避冐死之诛罄陈诚欵惟陛下留听伏见维秉心端亮有古大臣之风在熈宁元丰间以论事不合久斥外任陛下临御首先拔擢寘之经筵遂参柄用天下公论以为朝廷得人观维辞气慷慨亦自谓老年被遇君臣道合千载一时故每激厉思有补报至于刑名小事一一尽心议论之间多所诋忤人或谓维执滞而维以此自任原其用心本欲报国今来忽除外郡众论忷忷皆不知其得罪之由若维有隂慝隐奸圣心独知为人所指擿亦当明示中外使判然无疑若谓举措失当则朝廷并是三省同共商量岂容维得专之今独加罪于维其他岂可幸免大率赏罚贵在明白大臣进退君子小人消长所系自元祐以来罢黜执政亦未见有如此暴者此中外所以骇且疑也臣自受命为丞辖之日被受德意今来进用出于太皇太后亲选不由左右引援宜尽心报国臣仰服圣训日夜惕励思报万一今覩中外疑骇之事而隐黙不言则有负陛下知奬臣亦何顔处此伏乞少留圣虑若维别无显过伏乞圣度包容特寝今来指挥兼维曾以年老请外他日若赐允从即君臣之间恩义两全
　　三年右正言刘安世论寺监官冗状奏曰臣伏见先皇帝考古眡典建置治官天下之务分总于三省散于六曹循名责实大体虽善而措置法度未暇致详此议者所以论官冗之弊而首及于寺监也伏惟陛下即政之初常赋之外一切蠲复所入有限则国用有不足之虑是以专置官局裁节浮费而膳部并于主客虞部入于屯田又量事之闲剧以定员之多寡六曹所减凡十九员而官无废事人无异议者处之得其理也臣尝观先帝时寺监长贰多不并置亦有无卿少而丞簿行其事者今太仆衞尉鸿胪光禄太府各二卿军器将作少府各二监丞簿官属仍不预焉省曹所减止十余员而寺监所増仍倍平昔前日省官之诏遂为虚文损彼益此何补于治昔杜佑建议于唐以谓臯陶作士正五刑今刑部尚书大理卿是二臯陶也垂作共工利器用今工部尚书将作监是二垂也伯夷秩宗典邦礼今礼部尚书礼仪使是二伯夷也伯益作虞掌山泽今虞部郎中都水使者是二伯益也旧名不废新职日加空存虚称皆无实事臣每爱其言最为切理今百司申陈必经寺监而长贰鲜敢予夺悉禀六曹不惟虚烦文移淹留旬月而又省寺指挥间多异同内外有司艰于遵守加以官吏猥众糜耗廪禄非有厘革将不胜弊欲望圣慈叅酌典故稽考名实凡寺监之职可以归之六曹者宜尽省之或事务实繁及政体所系不可罢者亦宜裁为定员不使冗滥庶官得其人经费易给
　　安世又论李察知济州不当劄子曰右臣切闻近日堂除朝奉郎李察知济州考之公议皆谓不可葢以察顷在京东尝总漕计专务掊克希望进用及移陜西吴居厚实继其事凡所规画多察始谋洎闻居厚擢为待制数对宾佐自矜其能以谓用我计防遂有成效彼防恩命已独不赏扼腕愤怒形于辞色陛下即政之初以居厚刻剥太甚特行窜责察遂杜口不复论功究其本末乃隂险祸贼奸邪趋利缙绅之间鲜有伦比昨以忧制去官未即显黜中外之人指为幸免今朝廷敦尚仁厚进登贤能苟容刻薄之徒尚窃民社之寄非所以明好恶于天下表劝沮于公朝伏望圣慈特留宸虑纵未能投于荒裔岂复可委以麾符宜徇佥言重行降黜庶使聚敛酷暴之吏有所戒惧
　　哲宗时安世又论何洵直差除不当状奏曰右臣等风闻司勲员外郎何洵直除秘阁校理秘书郎切以官制初行旧带职名者并为虚设朝廷许纳职以换一官是时如何洵直因纳职特转与官者固非一人而所谓秘书省职事官者尤为慎选自陛下初复馆职皆用大臣荐举或扬歴着劳许带此职未有既纳职改官而无故再得职名者又秘书郎自官制以来非文行素着未尝轻授今来除洵直校理及秘书郎在洵直有不当得者二葢已经纳职转官而复还旧职于法不当得也虽曾中高科而行义不为贤士大夫所与于公议又不当得也有二不当得而朝廷以天下之精选并与此人其可安乎臣等防陛下擢置言路固知今日所患者人材为乏是以常愿陛下推广聪明捜访贤能臣亦未尝敢轻议人物如今日洵直所除于法有碍于公议未允伏望圣慈特赐寝罢令洵直且依旧作郎官使天下晓然知名器不可以假人岂胜幸甚
　　安世又论韩玠差除不当状曰右臣伏见朝廷近除韩玠充利州路转运判官按玠元丰中已尝奉使蜀道推行市易之法过为苛急以希进用至使县官躬执升防求免陵辱陛下践祚之初崇尚宽大玠为言者弹其惨刻朝廷尚以为疑遂委别司体量是时玠之叔祖缜方为宰相而提防刑狱郭槩畏避权势不以实奏陛下责其观望先行降黜其后提举官例各省罢而韩维继为执政玠之所犯遂不穷治乃依无过人平除河南通判其诰词责之曰西南之政俾民惊扰当时议者已谓罚不当罪今来遽复职司何所惩戒况两川之人皆陛下之赤子玠之暴政已为一路之害移之隣部何以副圣朝仁爱逺民之意伏望陛下收其新命以允公议第二状曰右臣近尝论列韩玠除利州路转运判官不当乞行追寝至今未奉指挥按韩玠向任成都路提举官推行市易之法过为苛急一路之吏民几不聊生言者交攻诏令可验提防刑狱郭槩畏宰相韩缜之势体量不实陛下责其观望先行降黜其后提举官悉皆省罢而韩维相继执政巧为庇覆得不穷治遂依无过人例止除河南通判当时士论固已不平今来遽复职司仍旧隣部玠之虐政道路流闻人知复来孰不忧畏臣闻两川之俗易动难安朝廷择使宜先谨厚知治体之士而玠刻薄急进见于已试固当惩沮以抑躁暴庶几异日或可再用而簿责未久亟委使节质之公议佥谓不可况与玠同时省罢提举官之无过犯者今为通判往往未复差遣玠实有罪独被迁擢轻重倒置尤非公道伏望圣慈检防臣前奏事理特降指挥罢玠新命以称陛下仁爱逺民之意
　　第三状曰右臣近以韩玠除利州路转运判官不当两具论列未防允许固不足频烦天听然而苛虐暴急见于己试同时省罢无过之人今为通判往往未复差遣玠实有罪苟免窜黜河南未久遽还使节轻重倒置有害政体故敢奏陈乞罢新命继闻台臣亦有章疏而朝廷沮遏公议不为追寝臣固疑之询诸搢绅果有异论皆谓执政之间有玠姻家隂为之地是以台谏之奏抑而不行信如此言公道安在况近者三省奏拟高士英为权工部员外郎窃闻独出睿断以谓终是挠法遂行追改中外无不传诵圣德心恱诚服今执政大臣凡是姻戚之家即不避嫌疑更相汲引及言事官明据罪状论列即不防义理极力主张甚非所以称陛下至公择人之意也伏望圣慈详览臣两奏事理特降指挥罢玠新命以抑侥幸
　　四年右谏议大夫范祖禹论吕大防刘挚疏曰臣伏见陛下罢范纯仁独任一相古者三公官不必偹葢充此位者未易得人陛下重惜如此古圣帝明王之意也然臣窃恐自此天下之事未免益劳圣虑太平之期未可望也何以言之臣观今日大臣未有可副陛下任使倚信而不疑如司马光吕公著者也吕大防未为执政以前人望不及纯仁自居大位纯仁顿失人望是以大防比之差少过失然其为人麄疎果敢好立崖岸简于接物士大夫多不亲附夫自六曹尚书侍郎两省侍从皆朝廷所与共为治者也天子所赖者大臣大臣所赖者贤士大夫百官昔司马光为相欲知选事问吏部欲知财利问戸部凡事皆与众人讲求便者存之不便者去之此天下所以受其惠也比年以来未闻宰相召一人问以本职事亦未闻召一贤士大夫问以政事得失人民疾苦其监司知州自外来者亦未闻召一人问以州郡利害文书成于吏手官曹不敢争执物情不接上下相防但闻专任吏人而已若有差失为害必甚臣望陛下特出圣断以儆饬辅臣无使大防得专制朝权无使臣下得乘间窥测圣意陛下深居帷幄皇帝未亲庶政尤不可使宰相权重宜防其渐刘挚本以骾直敢言陛下所自拔擢自居中书人多言其有窥伺相位之心与同列论议多泄其语与言事官相表里范纯仁好用亲戚挚不与之争泄其语于言事官使攻之吕公着尝与臣言挚若进德修业何患不为宰相何须如此挚之此心同列亦多觉之夫宰相者不得已而为之当以为忧若以此心得之必无善政矣然则朝廷何所赖天下何所望哉又识别人物更不及纯仁纯仁上则为大防所制下则数为挚所中懦而不立以至于罢夫陛下极天下之选取于千万人之中得此数人而犹如此臣以此知人才之难也昔神宗以陈升之有才智既用为相问于司马光光言升之才智诚如圣防但恐不能临大节而不可夺尔昔汉髙祖论相以陈平智有余然难独任真宗用王钦若丁谓亦以马知节参之凡才智之人必得忠直之人从傍制之此明主用人之法也今陛下专任大防而刘挚有欲相之心必与大防协同此非相参之人也近用左右丞二人又皆人望素轻风节不立陛下临御以来所用执政惟韩缜作相不合公论余皆天下之望其间虽非全德亦皆有可称近所用二人殊不类前后差除以臣料之自此庙堂议论必无异同朝廷政事一决于大防与挚无有敢违之者如此则公道何由得立臣权安得不盛恐非国家至计此臣之所深忧也惟陛下稍自揽权纲无使威福之柄渐移于下臣非敢离间君臣陛下以谏官为耳目若有所闻见不以告陛下则上负任使若朝廷政事自此日胜一日岂独大防有贤相之名乃宗社生灵之幸万一如臣所虑岂可不使陛下预知之哉臣不胜忧国惓惓之心
　　贴黄又言蔡确罪恶初达朝廷大臣皆不以为意及谏官论奏陛下以怒然后大防奉而行之纯仁与王存则固执前见议论立异此所以不同耳夫大臣乘人主喜怒以起立势威则人皆畏之人主惟见其顺已而不自觉权移于下古之强臣皆成于此惟陛下深谨喜怒无使臣下得乘其便而作威福也
　　祖禹为给事中举张咸贤良劄子曰臣伏见前陵井监仁寿县令张咸素有履行富于文学元祐三年有近臣举应贤良方正能直言极谏科防召试秘阁以不中第复归本任臣窃惟朝廷复方正之举欲求絶异之才若稍诱进则士知向慕咸自前举报罢益强于学今官满赴阙欲就再试而两制已上所举人已足逺方孤进无由自达伏望圣慈特降指挥与免奏举许令就试庶使寒俊之士不至遗滞
　　五年祖禹又举学官劄子曰臣伏见朝廷分置学官以教养天下之才近岁增广员数师儒之任尤难其选寒逺之士无因自进乃如臣辈所当称举以待上用也臣窃见左宣德郎刘涣瀛州防御推官知峡州夷陵县事李新授沧州南皮县令张景仁皆词学优长履行修饬为士人所推重并堪充太学博士正录及诸州教授伏望朝廷更赐考察选用以助长育人才
　　祖禹又荐曾孝纯劄子曰臣伏见奉议郎曾孝纯故太傅公亮之子节操履行皆人所难好学修身深自藏晦年十七岁为殿中丞今三十七岁出官以来并不磨勘熈宁中鏁厅应举得解省试下第及公亮薨先帝特赐孝纯同进士出身孝纯以父存日曾许奏一族人而未及奏坚辞出身乞廻授族人一官以成父志先帝许之自元丰元年丁父忧服除即乞寻医至七年先帝特除太常丞以不参吏部又不就命臣窃以孝纯恬尚之节虽在岩穴之士寒逺之臣犹当旌显以厉风俗而况三公之后勲臣之世岂可有滞才而不用乎伏望圣慈特加不次陞擢或处以馆阁之职朝廷必有得人之美臣忝偹侍从不敢不言乞赐详察
　　祖禹又荐韩维等状曰臣闻报国之忠莫如荐贤负国之罪莫如蔽贤昔臧文仲知柳下惠之贤而不举孔子以为窃位又以为不仁臣防陛下累加拔擢寘之谏省又迁门下兼职经筵于今累年受恩深厚无裨毫发常思竭尽愚虑无有所隐庶几以此少酬万一窃慕古人报国以荐贤为忠实惧有臧文仲窃位不仁之罪臣今有劄子四道并乞留中若陛下以臣言薄有可采乞出自圣意处分则臣之幸如以臣言为不然臣不敢避妄言之诛惟陛下裁赦臣无任震惧之至
　　其一曰臣伏见经筵阙官宜得老成之人以重其选韩维素有鲠直之称先帝以维东宫之臣眷遇甚厚维与王安石不合以此龃龉不至大用未尝少屈于安石之党天下皆以为贤陛下用为门下侍郎中外皆谓得人维于政事虽有执滞不通然其人风节素高疾恶如雠奸邪畏之前年罢免不闻显过今久领宫观乃与章惇为一例甚非宜也先帝东宫之臣惟孙固与维二人见存陛下所宜加礼若召维以经筵之职不惟学识论议足以开益聪明维有人望物论必大以为惬臣窃恐执政以维触忤陛下故不敢言夫君之于臣如父之于子有过则谴而逐之怒既息则召而使之岂有终怒而不解也陛下嗣位以来言事之臣亦尝以所言过当上忤陛下或罢其职或出之外任已而皆复召还擢用是以天下皆知陛下圣意至公不以喜怒进退羣臣昔仁宗平生无怒惟是唐介弹文彦博其日仁宗极怒贬介春州别驾寻复悔之改介英州未久复召为御史因此重介刚直骤拔擢至两制天下皆知仁宗不徇喜怒最为盛德陛下若出圣意复召韩维则天下必皆伏陛下之至公此深为圣德之美
　　其二曰臣伏闻翰林学士承防苏颂近乞致仕陛下已降诏不允臣窃见颂博闻强识白首好学至于详练国朝典故尤非诸臣所及熈宁中王安石用选人李定为御史颂知制诰封还词头再三不肯草制坐落职归班二年方除一郡其后又为奸臣所恶追摄对狱卒无一事恐其进用排斥在外然先帝素重其博洽召令修书眷遇保全以至今日更歴夷险操守不变方今朝臣资望履歴未有先于颂者颂年七十有一精力不减少壮之人陛下左右宜得殚见洽闻之士以偹顾问臣窃虑颂别有陈请伏望圣慈且留之经筵
　　其三曰臣伏见知杭州苏轼文章为时所宗名重海内陛下所自拔擢不待臣言而可知臣窃观轼忠义许国遇事敢言一心不囘无所顾望然其立朝多得谤毁葢以刚正疾恶力排奸邪尤为王安石吕惠卿之党所憎腾口于台谏之门未必非此辈也陛下举直措枉别白邪正以致今日之治如轼者岂宜使之久去朝廷况轼在经筵进读最为有补臣愚伏望圣慈早赐召还今尚书阙官陛下如欲用轼何所不可朝廷选授常患乏才每一官阙久之不补今有一苏轼而不能用不知更求何者为才也臣窃为陛下惜之
　　其四曰臣伏见刑部侍郎赵君锡孝行书于英宗皇帝实录【臣谨按实录尚书工部侍郎赵良规传云子君锡甚孝以良规老而酒色不节弃官出入卧起随之】昔周宣王欲得国子之能导训诸侯者樊穆仲称鲁侯孝宣王乃命之大雅宣王之诗曰侯谁在矣张仲孝友言宣王使文武之臣征伐与孝友之臣处内古之选臣先取其孝葢孝者人伦之冠百行之首也人君与孝友之人处则德性粹美而风俗淳厚是以辅导人君者宜莫如孝也君锡之孝士大夫所共知为人温良恭敬动有规矩给事中郑穆馆阁耆儒操守纯正中书舍人郑雍慎静端洁言行不妄穆雍久在王府清谨无过此三人者皆宜置左右偹讲读之职如经筵阙官伏望圣慈于此选择
　　六年祖禹再封还解盐置使状曰右臣窃以置官不如议法议法不如择人法者人之所为也官者法之所行也故事之利害择人为先茍不得人虽有良法亦无所施或反为害虽改置官司无益也仁宗时范祥献盐法庆歴四年遣祥与陜西转运使议其事至八年乃以祥为提防刑狱使推行之言者争以为不便皇祐二年遣包拯往视之还言便三年又召祥与三司官议乃擢祥转运使至和中罢至嘉祐三年张方平包拯请复用祥乃以为制置使自初献议至此十五年方委以总领其慎重如此之至也葢祥有已试之效故不使兼他职以尽其能此乃先得其人而设官也自祥卒后皆转运使副兼之熈宁二年以解盐判官李师锡为转运判官自此不除解盐判官以永兴军通判兼之今朝廷以转运司职务不专有害抄法故欲专置使臣不知抄法有害是人壊之耶是法壊耶若人壊之也则当惩治其人其人不可别择任人而已若法壊也则当讲求范祥之法修复之而已臣谨按国史祥之盐法后人不能易小有增损人輙不便今不考究其法而改置官司官司虽改而法弊犹存则与不改何异若去其法弊而又得人则虽在转运司亦可也若转运司侵夺盐利则重其法禁谁敢违之岂必改易官司哉祖宗时或以提转兼领或专置使或置判官皆有故事但自嘉祐八年以后不专置使今一旦复之先有劳费故不可不慎重臣窃观前世承平治道无不简易而清静惟是唐明皇天寳乱政广置使名利出百孔朝廷近年增置官司稍多亦不久而罢今若增监司一员以主之犹愈于别置使之烦臣前奏已言之矣闵子骞曰仍旧贯如之何何必改作孔子贵其言葢为治者不尚烦也诸葛亮偏霸之相犹出教曰事有不至至于十返来相啓告今兹之举臣之愚见窃谓未安伏望圣慈更赐详酌谨再具封还
  </div>
  <div class="pagination">
   <a href="历代名臣奏议_page49.html">
    上一页
   </a>
   <span>
    ...
   </span>
   <a href="历代名臣奏议_page45.html">
    45
   </a>
   <a href="历代名臣奏议_page46.html">
    46
   </a>
   <a href="历代名臣奏议_page47.html">
    47
   </a>
   <a href="历代名臣奏议_page48.html">
    48
   </a>
   <a href="历代名臣奏议_page49.html">
    49
   </a>
   <span class="current-page">
    50
   </span>
   <a href="历代名臣奏议_page51.html">
    51
   </a>
   <a href="历代名臣奏议_page52.html">
    52
   </a>
   <a href="历代名臣奏议_page53.html">
    53
   </a>
   <a href="历代名臣奏议_page54.html">
    54
   </a>
   <a href="历代名臣奏议_page55.html">
    55
   </a>
   <span>
    ...
   </span>
   <a href="历代名臣奏议_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
