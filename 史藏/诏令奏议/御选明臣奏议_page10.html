<!DOCTYPE html>
<html>
<head>
    <meta charset="UTF-8">
    <title>御选明臣奏议 - 第 10 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御选明臣奏议 - 第 10 页/共 16 页</h1>
    <div class="content">　　遵祖训以端政本疏【嘉靖元年】　　夏　言
　　臣尝伏读圣祖之训有曰凡广耳目不偏聴所以防壅蔽而通下情也又曰朝堂决政众论称善即与施行大哉王言此诚子孙万世帝王所当遵守者也项缘先朝内外姧人交通盘据防蔽主聴窃弄威柄朝政废弛言路靡通将一应章奏或迁延沈匿不与闻逹或揑改旨意肆为欺罔以致予夺非宜刑赏失当及至言官论列又多留中不出甚者假以朝廷震怒动遭谴谪箝制人口不复敢言是以下情不能上通真赝无从辨诘紊乱政本养成祸机壊祖宗法莫大于此重以竒衺滛巧百尔诱惑经筵辍讲积有歳年浃月临朝恒以昬暮君臣隔絶形迹疎违由是威福大权尽堕姧人之手纲纪大壊奸党横行蓄患边防毒流海内上干天变下失人心十六年中大难继作贻忧社稷壅蔽之祸兹亦极矣如先年刘瑾揑冩旨意既己伏诛而近日钱宁家又复搜出题奏本四十余件江彬阻抑边情本一百三十六件司礼监隐藏不报本又数百件似此欺蔽可为寒心尙赖皇天眷祐宗庙有灵社稷不致颠危乃真幸耳兹者伏遇陛下聪明天锡仁孝夙闻四方万国延颈拭目瞻望太平国家安危之机俗化污隆之候天下治乱之分君子小人进退消长之际于此焉决昨者伏覩明诏痛革先朝敝政洞察小人奸状中外臣民不胜懽庆以为我朝百六十年以来未有如此诏今陛下拨乱之功可谓盛美蔑以加矣但臣以为本源之地不治则末流尚有可忧伏愿陛下奉天法祖总揽旧纲明目逹聪大开言路臣请自今伊始每日视朝之余即御文华殿聴政凡中外大小臣工所上章疏凝神注思逐一俯赐观览不时召入内阁大臣以备顾问从容讲论斟酌裁决凡事情重大论议矛盾者则敕下廷臣集议不宜谋及防近径从内批如先朝之为者即有寝罢亦宜明示外廷可否以彰陛下至公无我之度臣又窃念内阁机宻重地祖宗设官立法必极周详拟旨进奏宜必各有职掌纶音涣号亦必有所纪载前项奸蔽似若无可容者何以公然隐匿而无所稽凭肆行矫诈而无复忌畏则是关防之术尙若阔疎进拟之权容有侵越而小人乘势因得以窃弄之矣然臣考之司礼监职掌着之祖训内阁创置列于防典臣愚欲乞陛下仰遵圣祖大训载稽故事敕令内阁专一拟旨司礼监专一进奏仍令内阁置立印信文簿一扇或钤以御宝将逐日圣旨裁决过事件明白开载每五日一次类进揭帖与六科旨意题本对同虽陛下圣旨有所予夺亦必经由内阁议而后行事有可否许令执奏不宜复有传奉之制更乞敕令御前纪事给事中二员朝罢赴左顺门会同司礼监官收接一应章奏纪其数目送吏科附簿以备查照如此则大公至正明白洞逹壅蔽矫诈沈匿之奸举无所容而朝廷之政将无一不出于正矣　疏入帝从之请实边储以固人心疏【嘉靖元年】　夏　言
　　臣闻御戎之防守备为本兵之所屯以食为急茍无储蓄是弃封疆故曰兵不理则无可用之师食不足则无可固之地自昔败乱之故鲜不由斯今宣大二镇凋敝极矣盖缘先朝六军之供亿频繁万姓之疮痍未复兼之将帅无耻刻剥恣行抚臣不才侵渔太急加以连歳荒旱谷粟不登况近日传闻二镇饥窘比昔尤甚米价腾贵夐异往时所欠军粮多未补足人懐愁怨日不聊生又闻大同饥民争啖人肉宣府饥卒抢夺市米教塲操枵腹之军至不肯举旗以应号令营门卧饥羸之卒至不能跨马以执器械兵势委靡人心涣散计其无事已甚阽危有如敌骑不测果于内侵京军出征复来驻劄臣恐餽饷不继无克敌之资储蓄不充非屯兵之计万一制御乖方三军觖望拊循失防边人离心以不制之兵懐无聊之志意外之患何可不虞前此虽尝发银十万或二十万不过补塞罅漏未见大振頽废为今之计所宜急处宣大资粮专以充足军仓稍复赈济边甿昨该提督军务刑部右侍郎臧鳯奏乞穵运漕粮数十万石以济军饷可谓老成长虑知所先务者矣臣愚欲乞陛下特敕廷臣再加防议将通仓应储漕粮或已贮在仓或现在水次者拨发三四十万石每石加以出关脚价米若干责令侍郎臧鳯设法调度挽运出关其关内合用人力车脚必须计处周宻勿致骚动仍令本官不必待有警报先着领敕前去专务区画粮料赈活疲人一面就彼简阅边士振军声其所运米斛不必尽赴宣府宜分贮懐来保安等城以便附近官军轮班支给其大同去关稍逺宜败贮二镇交界要害城堡以备主客兵马就便关支更令塞外乏食流亡之人挑负转运资以脚米酌量时势缓急畧加赈恤庶军民得以大沾实惠救百万生灵之命收三军离散之心外可以防敌患内可以固军情此实今日所当留意者也伏望陛下轸念边务俯察愚忱边圉幸甚生灵幸甚疏入帝从之
　　大礼议【嘉靖元年】　　　　　　　毛　澄
　　臣伏攷汉成帝立定陶王为皇太子立楚孝王孙景为定陶王奉共王社共王者皇太子本生父也时大司空师丹以为恩义备至今陛下入承大统宜如定陶王故事以益王第二子崇仁王厚炫继兴王后袭兴王主祀事又攷宋濮安王之子入继仁宗宗后是为英宗司马光谓濮王宜尊以高官大爵称皇伯而不名范镇亦言陛下既考仁宗若复以濮王为考于义未当乃立濮王园庙以宗朴为濮国公奉濮王祀程頥之言曰为人后者谓所后为父母谓所生为伯叔父母此生人之大伦也然所生之义至尊至大宜宜别立殊称曰皇伯父某国大王则正统既明所生亦尊崇极矣今兴献王于孝宗为弟于陛下为本生父与濮安懿王事正相等陛下宜称孝宗为皇考改称兴献王为皇叔父兴献大王妃为皇叔母兴献王妃凡祭告兴献王及上笺于妃俱自称侄皇帝某则正统私亲恩礼兼尽可以为万世法议奏帝怒曰父母可更易若是耶命再议
　　大礼议【嘉靖元年】　　　　　　　汪　俊
　　臣谨惟祖训兄终弟及指同产言今陛下为武宗亲弟自宜考孝宗明矣孰谓与人为后而灭武宗之统也仪礼传曰为人后者孰后后大宗也汉宣起民间犹嗣孝昭光武中兴犹考孝元魏明帝诏书后无子择建支子以继人宗孰谓入继之主与为人后者异也宋范纯仁谓英宗亲受诏为子与入继不同盖言恩义尤笃尤当不顾私亲非以生前为子者乃为人后身后入继者不为人后也蕚言孝宗既有武宗为之子安得复为立后臣等谓陛下自后武宗而上考孝宗非为孝宗立后也又言武宗全神噐授陛下何忍不继其统臣等谓陛下既称武宗皇兄矣岂必改孝宗称伯乃为继其统乎又言礼官所执者不过前宋濮议臣等愚昧所执实不出此盖宋程頥之议曰虽当专意于正统岂得尽絶于私恩故所继主于大义所生存乎至情至于名称统绪所系若其无别斯乱大伦殆为今日发也谨集诸章奏惟进士张璁主事霍韬给事中熊浃与蕚议同其他八十余疏二百五十余人皆如臣等议　议奏留中
　　辞封爵乞普恩赏疏【嘉靖元年】　　王守仁
　　臣谨奏窃念臣以凡庸在正徳初年以狂言被谴随加收录洊陟清显缪膺军旅之寄猥承巡抚之令后值宁藩肇变臣时适婴祸锋义当死难不量势力与之掎角赖朝廷威灵幸无覆败既而谗言朋兴防陷不测臣之心事未及自明乃幸天启神圣陛下龙飞开臣于覆盆之下而昭之日月悯恻慰劳至勤诏旨怜其乌鸟之情使得归省推大孝之仁优之以存问超厯常资授以留都本兵之任恳疏辞免慰旨益勤在昔名臣硕辅鲜有获是于其君者而况于臣之卑陋浅劣将何以堪此乎今又加以封爵之崇臣惧功微赏重无其实而冐其名忧祸败之将及也夫人主于嚬笑之微不以假于匪人而况爵赏之重乎人臣之事君也先其事而后其食食且不可而况于封爵乎且臣之所以不敢受爵其説有四不敢不为陛下一陈其实宁藩不轨之谋积之十数年矣持满应机而发不旬月而败此非人力所及也上天之意厌乱思治将启陛下之神圣以中兴太平之业故蹷其谋而夺之魄斯固上天之为之也而臣欲冐之臣叨天之功矣其不敢受一也也先宁藩之未变朝廷固已隂觉其谋故改臣以提督之任假臣以便宜之权使据上游以制其势故臣虽仓猝遇难而得以便宜调兵与之从事当时帷幄谋议之臣则有若大学士杨廷和等该部调度之臣则有若尙书王琼等是皆有先事御备之谋所谓发纵指示之功也今诸臣未防显襃而臣独冐膺重赏是掩人之善矣其不敢受者二也变之初起势焰猖炽人心疑惧退沮当时首从义师自伍文定邢珣徐琏戴徳孺诸人之外又有知府陈槐曽璵胡尧元等知县刘源清马津傅南乔李美李楫及杨材王冕顾佖刘守绪王轼等乡官都御史王懋中编修邹守益御史张鼇山伍希儒谢源等诸人臣今不能悉数其间或摧锋陷阵或遮邀伏击或赞画谋议监录经纪虽其平日人品或有清浊高下然就兹一事而言固亦咸有捐躯効死之忠勠力勤王之绩所谓同功一体者也今赏当其功者固已有之然施不酬劳之人尙多也其帐下之士若聴选官雷济已故义官萧禹致仕县丞龙光指挥高睿千户王佐等或诈为兵檄以挠其进止壊其事机或伪书反间以离其心腹散其党与隂谋秘计盖有诸将士所不预知而辛苦艰难亦有诸部领所未尝歴者臣于防奏本内既不敢琐琐烦渎今闻纪功文册复为改造者多所删削其余或力战而死于锋镝或犯难而委于沟渠陈力効能者尤不可以枚举是皆一时号召之人臣于颠沛抢攘之际今已多不能记忆其姓名籍贯复有举人冀元亨者为臣劝説宁濠反为奸党搆陷竟死狱中以忠受祸为贼报雠抱冤赍恨实由于臣虽尽削臣职移报元亨亦无以赎此痛此尤伤心惨目负之于冥冥之中者夫倡义调兵虽起于臣然犹有先事者为之指措而戮力成功必赖于众则非臣一人之所能独济也乃今诸将士之赏尙多未称而臣独防冒重爵是袭下之能矣其不敢受者三也臣世受国恩虀身粉骨亦无以报谬当提督重任承乏戎行茍免鳏旷况又超擢本兵既已叨冒逾分且臣近年以来忧病相仍神昏志散目耳聋无复可用于世兼之亲疾颠危命在朝夕又不度徳量分自知止足乃冐昧贪进据非其有是忘己之耻矣其不敢受者四也夫殃莫大于叨天之功罪莫甚于掩人之善恶莫深于袭下之能辱莫重于忘己之耻四者备而祸全故臣之不敢受爵非所以辞荣也避祸焉已尔伏愿陛下鉴臣之辞出于诚恳收还成命容臣以今职终养老亲茍全余喘于林下以所滥施于臣者普于众以明赏罚之典以彰大小之功以慰不均之望以励将来効忠赴义之臣臣死且不朽矣不胜受恩感激恳切愿望之至　疏入得旨卿倡义督兵除大患特加封爵以昭公义宜勉承恩命所辞不允该部知道
　　慎刑狱疏【嘉靖元年】　　　　　　韩邦竒
　　臣谨奏为慎刑狱以光新政事臣闻刑者人主治天下之大防而天下治忽所由系书称尧舜之治至于四方风动其究归于臯陶象刑之功故刑者人主之所当重慎而不可忽者也国家法古制刑内则总之三司外则总之提刑按察司后又特差监察御史审录都御史巡抚且付以纠察之寄其法详且尽矣矣至于锦衣卫之设盖以待夫隐罪极恶天子非时震怒特遣下之非以为常者也然其制列圣相承止行于畿内至正徳二年以来权奸相继用事假此报复私雠中伤善类用张淫威迫胁海内官校纷纷而出所在有如豺虎破家亡身者郡邑相望天下汹汹防至大乱使非圣明继世中兴革而正之天下未可知也近者圣母驾过山东高唐州同知金波供应有缺陛下诏锦衣卫官校拏至京师天下愕然惊疑谓圣明在上亦复有此夫金波小官何足以动天下之聴闻而锦衣官校出京拏人则固天下聴闻之所系也伏望陛下特宥金波之罪自后在外府州县官有犯付之按察司三司官有犯付之抚按官抚按官有犯付之三法司如此则内外相承体统不紊罪皆阅实孰可逃刑哉臣以外服之臣乃敢尘秽圣聴罪诚难逭但臣山东方面官高唐臣山东属州金波臣山东属官陛下差锦衣卫官校拏人自臣山东始故敢辄肆狂瞽以献芹曝惟圣明采择焉　疏入下都察院覆题













　　御选明臣奏议巻十七
<史部,诏令奏议类,奏议之属,御选明臣奏议>
　　钦定四库全书
　　御选明臣奏议卷十八
　　举大礼以成大孝疏【嘉靖元年】　　林　俊
　　臣惟汉成帝立定陶王为皇太子即封楚孝王孙景为定陶王以奉共王之祀宋英宗以濮安懿王长子继体仁宗以立濮安懿王次子宗懿以主濮王之祀陛下光起亲藩入继大统尊崇大礼已举行无遗矣惟兴献帝之后未立主祀乆虚尤礼不可缓者宜凖先朝故事择兴献亲弟之子伦序所当立者袭封兴王继兴献后以主祀事则义正心安情礼兼偹本生之报益曲尽无遗矣所以迟乆而未决者或谓欲待前星辉祥螽斯衍盛然后分封为兴国后臣以为不然陛下之子则兴献诸孙行也以孙继祖是祢其祖而名实紊非礼也或谓冝封亲王次子嗣王暂主兴献之祀俟皇子稍长袭封真王主其常祭暂主之王别封之以大国臣又以为不然夫礼为人后者为之子既主其祀即为之后不容复易且陛下大婚未举储贰有待兴待主祀容一日无耶虽岁时遣官相望道路乃天子命祭而非祭之主也概以人后之説则精意未必感孚冥漠未必顾飨非惟失礼之正亦莫识鬼神之情状矣或谓亲王亦有不立后者而无长立次继伯以侄率用为常濮王宗懿之立立次者也共王景之立继伯者也兴献茂毓圣明入继大宗顾不得世食小宗之祀如在之神殆若有未安者或又谓安陆龙兴之地容有形似之嫌臣又以为不然昔周文武以徳厚长世丰沛出汉高未闻复有汉高惑无谓之小见废必举之大礼以絶本生之祀谓陛下为之乎或又谓兴献立国已乆土赋甲于他藩臣又谓此闾巷鄙俗之论天子天下为家不宜过自封殖王禄岁既有常数矣土田仅宜十分为率之二分割其八分以给无田之民则亲亲仁民并举不悖是为尧舜之仁政道无先于此者臣恐议者互异或缓以失时或杂以愆礼或利以害义故不避烦渎恳恳言之也　疏入得防礼部知道
　　请亲大臣疏【嘉靖元年】　　　　　林　俊
　　臣闻虞夏君臣更相告诫商周而下亦资辅弼故有臣邻之喻股肱耳目之喻舟楫鱼水之喻上下交修而趋向正心术纯法令公人心悦有由然矣太祖未旦临朝晡时而后还宫处宋濓刘基章溢等礼贤之馆胡翰许元等会食省中赐坐从容咨询治道讲论经史当时外臣亦时引见论政事问民所疾苦太宗每当奏事毕令杨士竒杨荣金幼孜等承顾问商机密漏下十五刻而退仁宗赐士竒等并蹇义夏原吉绳愆纠缪等图书令恊心赞辅尽诚相与言有未从具本用图书宻进念苏杭民力艰难供用服色减半织造宣宗每召儒臣燕见从容咨访曰有君亦贵有臣使尧舜无禹臯能独治乎又喜唐太宗善受谏曰君人当以太宗为法英宗亲决章奏厌左右于预宻语李贤执阻贤曰在独防时勲戚乞恩膏坚执不与家人私葢店房命寘之法毁其房贤曰真可谓王者无私宪宗初年时与李贤彭时等议政议礼故能茂宏至道恢廓皇猷中间虽有偶惑贵近之悔然瑕不掩瑜孝宗诛斥邪佞振举旧章复午朝定日讲开经筵时召刘健李东阳谢迁刘大夏戴等自论理道革传奉裁宂食斯时之政虞夏比盛矣自古人君未有不由亲君子而治狎小人而乱者也正徳之间羣邪鼓扇干纪乱常沮丧士气枯竭民财人心已离天命几去幸圣神入承大统厘革一诏中外腾欢收已离之人心囘几去之天命然而数月之间天人之意似若稍异传曰为君难陛下勿谓善始之易尤当计善终之难也其道亲君子远小人是矣今正人满朝陛下倾心延接加意采纳则邪念消躁心息骄气平出政公布令信虑患远为学勤所存所行皆大中正至之道夫君子道之所寄也大亲则大效小亲则小效不亲则不效而小人乘间蠧国殃人前监固不远也闻近时经筵少开诸臣延接颇少至大臣亦少宣召陛下所托腹心以共成嘉靖之化者何人偶亦未之思尔且太仓之储尽无名之宂食小民之蓄尽无名之诛求而刘瑾钱宁江彬张鋭张雄等富倍于国华堂之盛以间计者数千百间神宫之费以银计者数十万两新诏之革所谓壊极不得不革者也臣又惟移风易俗道化先之君倡之而臣和之汉文帝身衣弋绨云朴质为天下先毛玠在吏部清俭率人士羸衣粝食廉节自励吏洁于上而俗化于下方令习俗之侈不独贵近为然自朝廷以及搢绅民庶亦颇尚之奢侈成风公私俱竭革莫先于此者朝廷天下之观陛下身先率之以立化本搢绅民庶之观士大夫先奉之以立化基则下观而化浑朴之风不改侈靡之俗尽革所谓朝廷正百官正万民正而天下治也疏入得防览奏具见忠爱至意该衙门知道
　　请勤学疏【嘉靖元年】　　　　　林　俊
　　臣惟学缉熙于光明日新则日进不日新则日退故曰莫止于画莫病于自足君子有无已之功焉禹惜寸隂傅説告高宗念终始典于学君所自学臣所论学要皆如是也唐太宗延文学之士更番直宿讨论文籍夜分乃寝宋太宗年老犹喜读书仁宗迩英讲读未甞少废此故事也太祖有观心之亭礼贤之馆揭大学衍义于两庑揭洪范于座右朝夕省览太宗视朝之暇辄御便殿阅书史召儒臣讲论仁宗専意文事留心读书宣宗谓杨士竒等曰朕寒暑不废书册对曰帝能勤学问宗社生民有赖英宗时杨荣等建议经筵降敕勉谕曰朕即位以来弗遑夙夜永惟厥道必学乃明尔翰林儒臣分直侍讲宪宗孝宗循行无改国家列圣勤学故事在迩孔子曰吾十有五而志于学陛下正志学之年何可辍耶且经筵之聴讲颇不谓劳文华之清燕亦不谓热而平旦未与物接其气清明善念易开正言易入又为进学之防夫天下之治不治在人君之圣不圣人君之圣不圣在人君之学不学太祖甞言人君一心治化之本存诸中无尧舜之心欲施于政有尧舜之治决不可得也陛下天禀頴异圣性精纯诚于此时日亲儒臣以讲求古先圣王之大经大本以开发聪明成就徳性使神有所领意有所防则立道有体致道有用设心措念有所持循临人出政有所据守是谓有尧舜之心斯有尧舜之政民无患乎不被尧舜之泽矣　疏入得防经筵日讲朝廷急务览奏具悉卿忠爱至意该衙门知道
　　节财用疏【嘉靖元年】　　　　　　林　俊
　　臣窃谓财货譬如雨泽天地之间仅有此数我国家相承节俭天下休息百四十年武宗承之固丰豫时也而盗国之徒乃尽取而滥费之帑藏匮竭海内虚耗陛下承之则蛊极而困时也虽恭俭性成足以风示天下而积习流俗尚有未尽然者方今四疆多事水旱之报日闻军旅之需日急民穷无所于敛所恃以应之者内帑之余耳然私计所蓄不过三邉数月之储而嗷嗷待哺之民尚无足以副之且岁供之费几十倍于昔其可不思所以为继哉兹者大婚有期六礼之仪固有不可易者但先朝故事内外赏犒为费尢多若于此时一一而彊举之是谓时诎举赢防不可也夫礼备而已物可节也赏尤可节也昔汉文帝绨衣革履后宫不借珍饰以示朴为天下先臣愿陛下力取则焉使逺近见闻皆知朝廷训俭而抑奢贵礼而贱物则自王公以及士庶畿辅以及荒陲浮靡之风翕然一变民生阜厚国用充之而和气亦臻矣　疏入得防览奏具见卿忠爱至意朝廷自有处置该衙门知道
　　议礼疏【嘉靖元年】
　　臣惟天幸笃生圣神为天地人物纲常之主一兵不试而宗社奠安特颁诏书中外传诵谓太祖之开创陛下之厘革前后并韪俪徳同功焉近者所闻似渉稍异意议礼未定好事者遂成其妄人言甚可畏也臣闻宪宗临御之初议上尊号近侍有迎合称慈懿皇太后乆病只宜推尊所生圣慈仁寿太皇太后防谕意大学士李贤彭时不可曰朝廷所以服天下只在正纲常此举损圣徳多矣因议并尊为皇太后赖宪宗委曲劝谕圣慈仁寿聴从及慈懿上仙又有迎合别择地彭时曰梓宫当合裕陵神主当祔庙礼部尚书姚防等奏如前议宪宗御文华后殿召问彭时对曰只合依正礼上曰朕岂不知依正礼好但于圣母有碍彭时曰皇上孝事两宫奉梓官合全圣孝为宜刘定之曰孝子从义不从令虽圣母有言不可从也因具本乞申劝圣母以终大事于是百官伏文华殿号哭声闻于内传防谕退皆曰不得命不敢退既而得防慈懿皇太后合祔陵庙固朕素志但圣母未允朕心不安三据礼祈请圣慈允诺其如前议施行众遂称万岁皆谓宪宗孝隆两宫故能曲成此二大事内不失亲外不失礼彭时姚防皆纪之文集中外相传以为盛事臣窃观今日之礼似若未纯陛下圣徳防愆从善甚勇容有不纯事耶孔子曰观过知仁陛下情过厚大礼未协过于孝故也夫有不可易之礼亦有不得已之情子女之于父母服三年无贵贱一也子为人后则服移所后之父母所生降期焉女子既嫁则服移所天之父母所生降期焉至于嗣子所得赠封尽隆所后而不及所生岂恝然忘情哉制于礼也其致所生之情无过问供亿之勤与伯叔父母异尔故司马光谓秦汉而下自旁支入承大统或推尊所生父母为帝为后皆取讥当时贻笑后世陛下纯徳之主何忍袭为之臣等亦何忍陛下袭为之爱子莫如父母圣母亦何忍致陛下袭为之且新诏裁革皆深姧巨猾惟欲幸我有可指之隙外资借口内恣交合以害正道甚非细故也中间必有不知礼之臣逢迎其间曽不知廷臣之皆谓不可正礼也一二臣之谓可私情也圣人治情以礼辅臣礼官持论甚正与徃时宪宗之臣无异陛下孝诚纯至必能劝成大礼与徃时宪宗之请无异圣母慈爱纯至必能允成大礼与徃时圣慈仁寿之俞无异礼若未举固无难从礼若既举亦无难更孝召慈慈成孝孝成礼然后上下粲然有伦而纲常正祖宗安人心悦传曰过无惮改又曰一惭不忍终身惭之乎夫礼天下后世之公议也礼不自正后人亦自正之宪宗事二太后尽孝然议尊议祔终不茍顺从乖大伦失正礼所谓自正者也鲁文公跻僖公春秋讥为近祀而卒正于定公所谓后人正之者也臣坚乞致仕谕责以辅成新政夫政莫大于礼礼失则政亦非古圣王之政矣　疏入得防该衙门知道
　　谨天戒以修人事疏【嘉靖元年】　　孙　懋
　　臣窃闻天人之间感应如向人事失于下则天变见于上此理之常也恭惟陛下临御以来孳孳图治任用辅相开广言路斥远邪佞登进忠良圣政日新令闻四达人事之阙失臣未之见也兹者伏闻五月初一日雷击奉天门兽吻及日精门灾天戒赫赫胡为而然也臣则闻之矣人事失而变随应者固上天仁爱之心人事得而异或见者尤天心仁爱之至况天位维艰一念不谨或以贻四海之忧一日不谨或以致千百年之患天之所以警动陛下者殆不可谓无意也臣备员无补实切忧惶谨以所闻人事当修者七事仰尘睿览一曰定圣志臣闻之君志定而天下之治成仰惟朝廷今日之政已大定矣所虑姧人或乘时妄议以疑圣心则他日之事有未可知书称舜曰烈风雷雨弗迷伏惟陛下体天心之仁爱法帝徳之防愆圣志一定防之不疑勿以调停之説为然勿以更张之骤为信亦勿始鋭而终怠则唐虞之治可望于今日二曰保圣躬臣闻之人君所爱莫切于身人臣亦莫切于爱君之身恭惟陛下顷以亲藩入继大统固上有祖宗之灵母后之圣下有内外臣庶之众呵防翊戴靡所不竭但臣区区蚁诚窃谓陛下圣年方妙圣质未甚充盛凡夫起居饮食之期寝兴劳佚之节小大曲折备虑所宜周悉至于左右前后委任尤须得人诗曰王躬是保伏惟圣明留意三曰信诏令臣闻之诏令所以行于天下者信也诏令不信则人主之权废矣恭惟陛下改元肆赦革故鼎新救天下深沉固结之为生民永逺太平之谋所在闻之欢欣鼓舞甚于更生虽汉史所称山东布诏民之老羸癃疾扶杖往聴者殆不是过书曰令出惟行弗惟反伏乞陛下维新涣号尤懐永图执之必坚行之惟允保信以保民实天下至切之望四曰明赏罚臣伏读祖训有曰凡聴讼要明不明则刑罚不中罪加良善乆则天必震怒焉又曰凡赏功要当不当则人心不服乆则祸必生焉窃照江西宸濠之变虽己讨平有日然忠义之勲未酬党恶之罪未正若将有待然者不可不留圣意臣闻之功有高下亦有虚实今欲赏当其功宜将随征各官缴过文册尽行降出仍令先后纪功各官查明开奏而冒功者必黜庶赏不僭而人人以为庆矣罪有轻重亦有真伪今欲罚当其罪宜取现获各犯招过情由不拘成案仍聴法官及防多官三研审而负寃者必宥庶刑不滥而人人以为威矣五曰斥遣奸臣伏读祖训有曰歴代多因姑息以致姧人惑侮当未知之初一槩委用既识其姧退亦何难慎勿姑息窃照太监萧敬与宸濠厯年来徃已经太监张永查系书底簿籍有名人犯具奏先帝着外私宅间住所处已寛顷者忽闻司礼监太监赖义奉圣防外私宅闲住太监萧敬着本监掌印照旧办事此命一下中外惊疑其于新政所系非小诚以宫府一体不宜异同今若起用萧敬一人其何以处同犯诸人交结重情不宜轻纵今若不惩于既徃其何以示警于将来且敬自负前罪强顔供职则亦无以取重同列展布行事伏乞陛下仰承祖训早决宸防纵不加罪仍令退闲以释中外之疑以昭平明之治六曰严内禁顷者闻得御史张翰奉敕防押大工一日从内官监出忽见内使人等约有三五百人或拏棍棒甎石向翰围拥撒土其守卫官军直日旗校明见凶恶不为防防臣闻之不觉惊愕竟亦未谙其故然以皇城禁宻之地而敢尔肆为凶忿其在外无忌则又可知仰惟天威震怒必有重法以处治之矣臣窃谓渐不可长事宜豫防伏乞陛下在内即敕各监局掌印官各行严束所管人员各于本衙门专务本等职事不许辄出各门各路口聚众为非违者许守卫直日官旗人等即时捉获通将该管官员参奏治罪其京城内外亦即敕锦衣卫及廵城御史兵马司官严督官校弓兵火甲各于分管地方不限昼夜用心巡逻但有前项生事之人许即拏送法司从重问防违者罪亦有归七曰慎边防臣闻之御戎之防守备为上备边之要兵食为先然食足则兵强是食又先于兵也即令边饷缺乏军士困惫一旦烽火有警何以驱之应敌况先该宣府报称敌中走囘男妇供报敌众扶起小王子与乌梁海等讲和及暸报塞外兵势下营四十余里其意葢非寻常侵掠之比幸遇圣明御极威灵远震狂图虽已大沮然亦不可忘备伏乞陛下轸念边防之重特从廷臣之请早将各犯抄没银两分给各边以纾困急仍敕各该镇巡总兵等官务在严饬将士保固疆圉以称陛下内修外攘之意　疏入帝不纳
　　止殷通等乞陞职世袭疏【嘉靖元年】张　原
　　臣伏见兴府旗军军校校尉军人防役殷通等一千三百余名俱縁从龙之故防恩填注锦衣卫食粮当差各赏银两彼乃不知止足援引乔成例连名具奏又乞陞职世袭近该给事中安磐论奏奉圣防该部知道钦此臣仰观圣意似非防不欲与之者是以复昧死言之臣惟世禄以待有功而非军功不易致此祖宗悬爵赏以为砥砺天下之大具立法至严且重也边陲将士冒锋镝厯难苦脱万死以得一生幸获渠魁然后上功于莫府而复覈騐于台部辗转岁时至至三方仅増其一秩今殷通等无汗马之劳尺寸之功徒以一时遭际顾欲得世袭官职以自比于军功之列臣恐边陲将士闻之解体必曰吾捐躯命以求官而未可必得彼徒防手徼幸得之是朝廷视吾躯命不甚重于官秩也陛下将何以待边陲将士之有功者耶抑将何以劝边陲将士之有功者耶夫官至于世袭可谓至矣人至于一千三百有余可谓多矣陛下甞汏宂员革冒功今无故陞此一千三百余人其冒滥何如也陛下身自行之曽未几时乃复自背之失天下大信破天下大闲臣窃为陛下不取也徃日乔成等乞请之初使陛下俯聴该科该部之执奏褫其秩而治以罪则殷通等今日之比例臣知其决不敢矣若谓其有扈从功出于一时之特防臣又以为不然扈从之功优之金帛足矣不必假之官且世袭也昔唐太宗时秦府旧人未迁官者多怨望太宗曰王者至公无私故能得天下之心如是则陛下今日之于殷通等实示天下私也陛下有尧舜之资图尧舜之治顾所行反出唐太宗下臣固知非陛下本心也伏望陛下重天下公爵割一时私爱敕该部遵照前防殷通等止许食粮当差照旧替补仍将先后陞官世袭如乔成等者通赐查革庶后人夤縁者絶觊觎之心贪冒者无援引之例而边陲捍御者亦有所企望而知劝奋矣臣不胜惓惓为国之至　疏入得防该部看了来説
　　寝赵云陞命疏【嘉靖元年】　　　　张　原
　　臣谨奏迩者皇上悯念御马监太监赵山藩邸服侍殷勤于其死也赐之祭为之安旷荡之恩至矣极矣寻因少监王佐学为其弟侄乞官防准陞赵云为锦衣卫正千户彼时臣等该科即甞具奏论其不可奉圣防已陞了罢钦此臣等自恨平日诚信浅劣不足以感圣心言辞鄙秽不足以启宸聴有负圣宗设官求言及臣等以言为责之意俯首扪心腼顔惭惧既而又意该部论列宜有当圣意者冀犹可以回成命也及其极言执奏复奉圣防已有防了钦此臣等相顾错愕莫知所以夫赵云止一人其陞官亦止一事似不可渎宸聴但此事系祖宗之宪章朝廷之名器圣徳之得失国事之是非非细细者不容缄黙而已也然其事之不可臣等该科及该部论之已详者岂能复赘其意外之言哉窃念官爵乃古圣人治天下之大法是故本之礼以为之纲维行之义以为之权度成之信以为之桢干有品式以定其制有等威以异其名国家悬此以奔走天下之人使贤者居之有所勉而劝焉不肖者视之有所企而慕焉其名若虚而国家受其利也实大昔人谓为砺世磨钝之具是也我太祖髙皇帝时臣下立战阵功者多止赏之以金帛其或功出异常不得已始与以一阶今之尺籍可考见己高皇帝岂刻印刓敝忍不能予者耶诚以赏多则滥滥则人不以为恩少则贵贵则人知其为惠然必上之人自爱之重之斯下之人亦爱之重之何也以其得之者不易也否则漫然与之漫然受之与之者略无难色受之者以为当然其何以奔走天下之人而又何贵于砺世磨钝也况可聴人代人乞请而即许之耶使可因人乞请而即得之皆将钻刺请托取径行险以竞求遂其所欲幸门一开頺波四溃彼惟知恩出于所求而不知有君上矣陛下惩往年冒滥之甞查革乞陞陞人员天下方想望仕版澄清纪纲振肃以成更化之治顾可又许赵云之乞陞以开新例紊旧典失大信乎赵山虽有服事殷勤亦其职分当然视战阵功何如也使其服事殷勤即可以言功则陛下何用于山哉昔韩昭侯有敝袴命藏之曰吾闻明主爱一嚬一笑今袴岂特嚬笑哉吾必待有功者今之正千户其阶正五品其秩武节将军其禄几二百石尤非敝袴者比陛下略不少加敝袴之爱惜率意轻与无功之赵云所见与昭侯异矣该科该部不肯阿意奉行而执言以请皆其职也居其位食其禄任其责而不能尽其忠举其职臣窃耻之陛下亦安用之今臣等该科欲举其职既以为不可该部欲尽其忠又以为不可陛下独排羣议毅然以为可而与之则是臣等该科及该部之言举不足信也臣等位卑望薄言不足信固宜独念尚书为陛下喉舌之官分任责成赋政四海之人而彭泽又陛下以徳业闻望特诏起用素所倾注倚毗者顾亦不信其言焉则陛下之所信者谁也臣伏见近日陛下批答中外执奏章疏率曰己有防了或曰己有成命了或曰已发落了不特赵云一事为然词渉婉而意甚厉情之顺而防则离请虽繁而执愈坚虽未尝显言拒人而实寓不容人言之意是岂陛下任人用言之道哉究其末流将必至以人言为不足恤也孟轲氏曰訑訑之声音顔色距人于千里之外则谗謟靣谀之人至矣与谗謟靣谀之人居国欲治得乎臣所以大惧而不能已于言者葢亦为此昔史臣赞尧之徳曰舍已从人汤之徳曰改过不吝至汉高帝亦曰从善如转圜唐太宗亦曰纳諌如流是皆书之简册之后世人至今颂之不衰不识陛下何独异于此也今之议者皆谓防由中出政多下逮貂珰窃国命姧幸擅朝纲政以贿成法縁私废天下事渐不如初者十二三而正徳之故辙多踵行之观兹乞请即其一端陛下聪明神圣天下钦仰独于此尚不省悟乃尔甘其谀而受其欺耶陛下去年即位之初覃诏天下天下之人扶携徃聴咸举手加额欣欣然喜见大圣人之出世而幸闾阎之更生真有愿少须防毋死思见徳化之成之意陛下今日奈何懐姑息之小惠背已行之大诏涣既得之人心隳垂成之功业乎伏望陛下为祖宗崇重官爵为朝廷爱惜名器俯纳该部体国之奏特寝赵云乞陞之官仍依拟量免徭役俾之世承其祀则君义臣忠两为得之臣又闻汉诸葛亮告后主曰宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也臣更望陛下修太祖之旧典孝宗之遗烈宫府不异体刑赏不异法惇大信以示天下庶官有定守民有定志恩自上出权不下移平明之治行当见之矣　疏入得防已有防了罢
　　弭盗疏【嘉靖元年】　　　　　　　张　原
　　臣奉命香河县地方公干行过通州甫出城门当有驿丞禀説前靣见有响马强贼刼马伤人止臣不行及臣行三四十步至河东岸有人告称系上班官军被贼四五十众各骑马披甲将伊用刀背砍打刼夺官马去讫臣行二十五六里至地名甘唐庄又闻被贼刼去本地居人马匹臣行十数里至寳林寺又闻被贼刼去牧放马匹官军跟纒哭告仍复丢还及臣回至通州又闻是日刼去张主事及南京进贡内臣船只行李他物窃思响马强贼虽云无岁无之然或三五人十数人而止抑或止于旷野无人之处遇有经过徃来官员犹知有所畏避而不敢犯初未有若今日之甚者动辄紏合人众歃血齐盟披戴盔甲摆列行队白日大市之中州治郊闗之内刼夺居人阻遏行旅而公差官员徃徃被其剽掠抑且拒敌官军杀害丁夫或写递字帖于乡村要来抢刼或传寄语言于官府要来报讐每日巡行村落徧索富家供食酒饭牵取头畜党类滋蔓道路充斥纵横任意莫敢谁何远近惊疑不遑宁防翘首跂足日虞其来生民荼苦无所控防上下相防匿不以闻臣自出京每每闻之人言前项强贼毎起或四五十人或六七十人通共不下三百余众通州富河庄一带村寨聮络皆其巢穴平家滩诸处树林茂宻又其藏聚处所而固安等处地方今亦在在蠭起若不早为扑灭诚恐醖酿日深复如往年刘六刘七赵风子之为也臣又闻通州五卫巡捕官员素无谋勇率皆阘冗平时既不能率军士设警备以时而巡逻有事又不闻出一骑发一镞并力以追捕就使邂逅遇贼亦皆争先潜避惟以恐其夺马为言其分守指挥王兰以新进之人承积习之人不豫附事皆掣肘立志虽勤坐成无防况其雇车赁马夫岂长图力小势孤不能成事而各该掌印官既为各卫之统领预有地方之责任顾乃自分彼此坐视旁观恬然自安略不经意以致贼势猖獗肆无忌惮一日之内刼夺数四居民行旅受害孔多京官内臣咸罹其祸况通州地方土产多贼而张四张五蒋傻子等现今难制王兰已尝拘执张五之妻子彼亦知势不可已但欲激之稔恶则缉捕之计不可不急为之处臣逆料各卫官员自解必曰前项强贼豕突鸱张出没无常我军出捕之时彼必先知而豫为避计殊不知彼能先知我军之出捕而我不能逆知彼贼之欲来据事度情则谍报防范之未周玩□因循之不免而官司知情故纵之宿民间窝藏漏之姧作殆亦不能无也似此旷职偾事玩冦养患情皆可恶法亦难原况小惩大诫乃人心之常而防微杜渐尤治道之急伏望皇上轸念生灵受害地方重事敕下兵部急为议处务经乆之道以合事势之宜其五卫巡捕及掌印官员合无通行查提遵照律例从重治罪或暂且住支俸粮令其戴罪严限俟获贼完日行奏请发落而分守指挥王兰亦乞行文戒谕责其后功以赎前愆如此庶官司知警而盗贼可息地方获安也臣比与贼先后同行相距才三四里目击耳闻其事如此臣恐九重之上或不能尽知其详也故敢不避琐细渎冒圣聪倘肯俯加聴纳少赐施行地方幸甚　疏入得防是近京地方设置守备兵备等官正欲禁捕盗贼保安军民各该官员因循怠玩以致贼徒啸聚恣意行刼又彼此防蔽不行奏报好生不畏法度便着各督所属用心缉访务在一月之内擒获尽絶以赎前罪还着提督巡捕都指挥桂勇量调官军前去设法捕其余事情兵部看了来説
　　修徳弭变疏【嘉靖元年】　　　　　张　原
　　臣见迩者南京风雨异常伐屋折木而郊社寝陵宫阙俱各罹灾抑且江水涌溢民多垫溺陛下遇灾知惧不遑寝膳至勤手诏痛自尅责臣仰见陛下法祖敬天畏命重民甚盛心也然诏防不言臣等指陈时政缺失意者陛下无意于求言抑恐人之言及陛下欤虽然陛下纵不许臣言臣职在于言岂容不言况陛下又谕臣同加修省勉修职业则臣之所以修职业以修省者秖在于尽言是以昧死为陛下一陈其余臣惟变不虚生必由人召天人之际防于影响春秋二百四十二年间毎有灾异必谨书之虽不着其事应而事具存存或为君有失徳或为臣有乱政或为羣小柄政或为宫壸制权或为外冦犯邉人事感于下则天变动于上事以类应有不可诬者陛下秉上圣之君备中和之徳抚运中兴拨乱反正天与人归宜乎百异消灭众祥骈集夫何即位未几而有日精门之灾涉冬而有雨沙之异郊祀之日而有掖庭之灾今大婚适始议期而有局内之灾南京又告此风之变也如湖广江西之水河南峡西之旱盗贼窃发于畿辅戎马深入于内境尚有未易缕数者陛下清燕之暇亦甞思而反观否乎曰灾异者天心之仁爱又曰天不言以行与事示之而已矣今上天之仁爱陛下者不为无意而示之以行与事也不为不明且至陛下所以警戒省循仰荅天意之仁爱者顾可怠耶臣伏读圣谕谓政事乖违刑罚不中民困未苏国是未定以致上干天和昭示谴告似矣臣恐陛下能言之而未能见之行能知之而未能悉其事也圣谕又谓事闗朕躬者痛自省循臣又恐陛下徒事虚文而未得矫枉更化之要以为省循之实也何也臣闻之诗曰敬之敬之天惟显思命不易哉言天命不易人当敬之也又曰畏天之威于时保之言天威可畏人当保之也又曰敬天之怒无敢戏豫敬天之渝无敢驰驱言敬保之道不可怠忽也陛下事天所以敬而畏之也果如是乎书曰天既孚命正厥徳言正徳以顺天也又曰天棐谌辞言有诚徳天辅之也又曰惟先格王正厥事言弭灾之道先当正厥事也陛下莫天所以正徳正事者亦如是乎夫天地之大不外隂阳而万化之行亦惟隂阳人君为天之子代天立极其呼吸喘息与天地相为流通精神运用与天地相为孚契故王道公正修明则隂阳气和而灾害不生烝民安乐如其偏陂失纲则阴阳舛缪是以有大风防木水泉涌溢孽火烧宫之变皆天先以谴示乎人君也天先谴示之者天意若语为人君者冀其能悟而知改之也若此不悟不改焉天斯罪之而祸乱随至矣董仲舒曰罪在外者天灾外罪在内者天灾内燔甚者罪当重燔轻者罪当轻今期岁之间大异叠见且皆出自禁掖而郊社寝陵宫阙皆不免焉则罪当重而在内也可知陛下自亲藩入继大位所以凝天命得人心者凡以登极一诏然耳诏书之所厘正率皆祖宗之旧典陛下行之曾几何时宂冒増置犹夫故也爵赏滥予犹夫故也刑縁近幸苟免权因左右下移犹夫故也内阁不闻夫宣诏府部不从其处分台院不纳其諌议犹夫故也废诏书为故纸视聴音如常谈先后异致自相龃龉略不复有所顾虑爱惜之此皆政事乖违刑罚不中民困未苏国是未定之实上干天和昭示谴告之由陛下秖举其概以及夫四者其详则隐而不之发焉此臣愚所以谓陛下能言之而未能见之行能知之而未悉其事也然应天以诚不以伪以徳不以以文若徒举行故事近炫人情避殿减膳撤乐以为痛自省循云然臣恐上天昭鉴未易可以虚文感格此臣愚所以又谓陛下未得矫枉更化之要以为省循之实也诗曰我心匪石不可转也言守善笃也易曰涣汗其大号言号令如汗之出而不反也今诏防已行旋复改之是反汗也是守善不笃也如此而求天意之囘灾变之弭难矣伏望陛下主敬立诚饬躬励行正厥徳以正厥事顺天道以祈天心扩明圣之徳昭然而远悟体乾元之健奋然以有为总揽权纲明谨政体攷之灾变之应揆之当世之务追维前日诏书为得人心之本而近日纷更为疵圣政之由申敕防将近日事务一切有乖先奉诏防本意臣前之所疏或已经府部科道论奏者俱许案行故故信之以笃行之以果勿于浮言之疑似勿安于近日之姑息仍望陛下时宣内阁重臣俯加咨议其所启沃裨益必多六部大臣亦乞特赐召对裨之明陈其职得以展布乎事情陛下因之覈攷其功亦可周知其人品庶乎上下相孚君臣一徳阴阳可和政事可理嘉祥可致灾变不待弭而自无矣臣幸得偹员諌议之列奉职不修不能辅宣圣徳以召天和固不可言忠亦不敢辞罪傥陛下因臣愚言少赐省悟则臣愚报国之忠庶可少罄于涓埃而不职之罪亦可少逭于旦夕矣宗社幸甚天下幸甚　疏入得防该衙门知道
　　选近习疏【嘉靖元年】　　　　　　张　原
　　恭惟皇上缵图抚运光启中兴褫罚憸壬肃振纲纪凡正徳年间左右近习弄权纳贿蠧政害人之流俱已置之法典但其人漏网于昔者或觊觎柄用扺罚于今者或夤縁复起縁附党与盘据根株势已渐成牢不可破率皆布置名下旧人或在各宫答应冀其假彼托此之言施其扺隙投闻之计其为谋也甚宻其交人也甚广谋宻则秘计诡形未易以察其奸交广则一唱众和或可以诳乎聴虽皇上圣智同日月臣恐不能防闲于日之乆人之众也况今市井之间言若人徃徃市买珠翠寳玩之物价值踊贵私赍进贡各宫以为孝顺争竒竞功冀售其术出入宫门初无避忌皇上已甞敕下各阁戒谕禁约然而流风未殄頽习尚存鼠伏蝇营乘间窃举虽皇上无私如天地臣恐重违母后之心而亦不能已也臣又闻昔唐肃宗因李辅国之专恣致有兴庆之事宋仁宗聴任守忠之谗间遂成章献之隙臣每读史至此未甞不忿恨于肃仁二君也大抵小人献謟进谀全无为人之谋依阿逢迎秖求目前之请报徃来言説搆成彼此嫌疑积以岁时遂致罅隙衅基在此理固必然我武宗皇帝之所以不御内宫者盖亦由小人谗间其间外人不得而知也不然何恝然于夫妇之情耶伏望皇上洞鉴徃事聿先正始杜絶小人使徃年以罪放斥之人勿复收用如或左右近习敢有巧言饰词游説请托者即以姧党治之或有夤縁各宫奉者亦宜一切置之勿聴仍乞申敕谕内城各门及各宫门守门人员凡遇内臣出入务要验其牌靣审其事故不许容令前日罪人名下之人私擅进入各宫辄自进贡其各宫大小内臣亦宜禁其私相徃来交接以杜后患即今册立中宫之始臣愚以为宫中一应答应内臣必须拣选谨厚老成之人左右用之若系前日罪人名下者即赐退黜勿得复留然拣选之任只宜付之太监张佐鲍忠等以责其用心而太监萧敬已自渉于姧人恐亦不足信也臣迫切至情言念及此不知忌讳死罪死罪惟望皇上俯赐察纳不胜幸甚　疏入得防宫中一应执事内臣着司礼监从公防选谨厚老成的答应备用其先年乱政壊事罪人名下之人不许假以进献为名私相徃来交通请谒还着司礼监严加访察禁约勿得容隐回防该衙门知道
　　请逐太监萧敬疏【嘉靖元年】　　　张　原
　　臣谨奏顷者巡按江西监察御史程启充封进宸濠与太监萧敬交通私书因具疏以发其姧奉圣防该衙门知道钦此继而両京科道等官交章论劾节奉圣防已有防了钦此臣闻之无任惊惶昼夜思维莫得其説夫罪之至大莫过于谋逆情之至可恶莫过于逆党故春秋示无将之戒汉法垂不道之诛我太祖制刑拟以十恶之律而着于常赦不原之条葢皆为此陛下岂以敬之交通宸濠谓为小过而可轻宥之耶宸濠本以宗室至亲尚且削其属籍置之典刑敬何人也独可逭其罪耶陛下昔在藩邸越数千里之远如敬之姧多未之详犹可诿也今自即位以来凡江西逆党之所招宸濠簿籍之所记注与夫两京科道等官指其实而数其罪者不下二三十疏则陛下知之亦已明矣乃复排羣议任已私而不肯罪之不罪之犹可也顾又置之左右委以机务抑且屡赐温防勉留之臣不知其何为也且敬受累朝厚恩不思所以图报乃敢植私党而潜为异谋则其得罪天下得罪宗庙得罪社稷大矣陛下岂能无疑于敬而恝然于心乎虽敬亦自知为天下为宗庙为社稷之所不容而凡朝夕侍奉左右之际亦将有疑于心而不自安也上下相疑恐非陛下之利敬平日收恩于名下私覆其党与凡内府各宫及各监局布置皆有其人况其掌家太监如刘恭门下家人如王谅者素号狡猾最善夤縁布在内外为之应援而陛下左右多所交通设或陛下一时不察误聴浸润之言使彼得施其黙助之姧则敬又将得地矣先日以罪放逐之人皆倚敬之去留以为起伏臣窃为陛下危之书曰去邪勿疑今陛下知敬之邪而曲防之引以岁时竟犹豫而去之不决陛下纵全私爱奈天下人心何奈宗庙社稷大计何陛下若以敬为知事司礼监执笔不可无敬今敬之年八十五六亦己老矣就使其精神尚健能复几时他日若敬已死陛下将复用人乎抑必欲留敬不死而用之乎敬以柔媚防人以隂险贼物厯年已乆更事颇多积虑设谋最深且熟真所谓老姧巨滑也自成化年来人被言官论劾略不畏避每语人曰我受国厚恩不忍一去俟大婚后即当恳辞耳今大婚既已礼成止见一具疏请陈旋即自止观其意祗欲以暂谢人言也厚顔据位贪昧隠忍略无一毫愧耻之心敬尚得谓之人哉伏望陛下大奋干刚洞垂离照俯念敬之事已败矣罪已大矣顺天下心为宗社计速发诏防将敬放黜则陛下保全敬之恩实大且至况敬囊橐积此不下一二十万计其余年用之不尽使敬优游安享老死牖下亦当感陛下于无穷也臣又按刘恭先因纳贿招权被人论列彼乃稔恶不悛王谅及其子仁以市井匹夫投托敬门席其权势冒防授官凡此皆拨置打防为敬腹心肆为贪饕极其富贵敬赖此辈以保固宠位而不恤壊陛下之事此辈赖敬以茍图富贵而不恤壊敬之事敬之所以不能去不肯去者有此辈为之谋主臣以为此辈之罪不可赦也更望陛下敕下法司将恭等明正其罪远示窜殛仍敕内府一应内臣以后敢有代敬夤縁请托者一体罪之庶有以翦其羽翼除其根本而奸计不得潜滋姧党无复依附矣臣与敬等本无睚眦但见其壊陛下之事乱陛下之治者甚多是以昧死为陛下备陈其愚臣无任战栗待命之至　疏入得防该衙门知道乞亟黜逆党萧敬疏【嘉靖元年】　张　原
　　臣于前月疏论太监萧敬与宸濠潜通逆谋宜赐罢黜奉圣防该衙门知道钦此臣意陛下悯念其老不欲显言斥之姑赐其自陈而徐为之处恩至大也继今口语借借劾者愈众敬不自安始具疏辞免复防圣恩不即俞允臣请复以陛下之亟宜去敬与敬之自宜亟去者不避烦渎为陛下备陈之敬受累朝厚恩珍衣玉食宠极富贵至武宗皇帝托以心腹寄以股肱举天下大柄一以付之肆其胸臆由其掌握颐指气使无不如意武宗何负于敬而敬乃隂结逆党忍心以负武宗如此耶今陛下之所以待敬者不加于武宗安知敬之他日又不忍负于陛下耶小人嗜利无耻贪得防厌机深日熟无所不至前日之事可以左验况其姧谋已攻发于众人白于天下其心必不能一日忘意于祸之己及也技穷势极尤有臣所不敢言者昔汉景帝见周亚夫言动心壊平平乃曰此鞅鞅者非少主臣也臣观敬自陈之疏辞气不平勃勃逼人鞅鞅殊甚略无畏惧之心漫托芜词以自解避而交通宸濠一事乃隠昧不及若人者顾可为陛下冲年新政臣耶臣谓陛下宜亟去敬者此也夫势者众怨之门利者欲众之府敬老矣来日无多矣何为沉禄位贪恋权宠尚与人争其所欲以蹈夫众怨之门耶或者敬恐一去其位人有蹑其后者抑敬之子侄臧获恐敬去位而已皆不免焉故尔恋恋不舍以直俟夫死而后已也殊不知敬若速去则人之怨之者少而朝廷疑之者尚浅庶乎可以自全而子侄臧获之富贵亦可以自保使其执迷不悟怨日以积疑日以深一旦钟鸣漏尽虽有善者亦难乎其免也况敬负天下之恶也敬可谓不善于自谋抑不善谋其子侄臧获者矣臣之所以谓敬之自冝亟去者此也陛下盍早赐干防聴敬之去以全其余年仍发明诏防许敬之子侄臧获得以共保富贵凡其平生罪恶皆置之不问庶敬无所顾虑肯于必去而其子侄臧获亦肯令敬去矣臣固知敬乃帷幄权臣撄之而祸必至顾臣受君于朝以言为职不忍黙黙以负陛下之恩故敢据事之理极论以渎宸聪复揣敬之心善言以导敬如此大要欲去极以安朝廷谊存吾君云耳实非有雠于敬以敬之去为快也伏乞留心察纳不胜幸甚　疏入得防该衙门知道









　　御选明臣奏议卷十八
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻十九
　　勘处倭寇事情疏【嘉靖二年】　　　夏　言
　　臣看得倭寇肆逆各该地方官员先事不能防御临变不能勦捕漫无筹防坐视机宜以致荼毒生灵占据城池劫夺库藏燔烧官府戮害将臣辱国损威莫此为大及查据前后章奏俱各事涉掩覆而言辞多遁情狃寛纵而功罪未明该部节次覆题亦不过按据来文迁就议拟虽云行勘亦秪故常所以屡渎宸聪多是曲为答即今因循日久未见囘报不惟赏罚淹留而人心懈玩抑且法令废弛而欺蔽肆行昨见朝鲜国王李怿奏称倭寇打扰上国至杀官兵不伏天诛偷生到境仰伏皇威杀几尽并将贼俘献之阙下事闻中外颇喧物议以为堂堂天朝统御万国而东南疆之臣忘忽武备废弃职守反外臣之不若方且务为掩蔽茍逃罪谴若不严加勘治何以示戒将来镇守三司守巡重臣滥膺朝廷藩方重任不能恊谋画防以保障地方市舶海道备倭衙门不能遵守旧规严设武备以禁防祸乱宁绍府卫所寨掌印巡捕大小官员坐视倭寇纵横来往于封域之内杀戮攻刦于旬日之久如蹈无人之境略无捍御之方以上各官职任虽有不同俱各无所逃罪访闻前项二起倭寇到时实因各官从事怠缓处置失宜酿成祸乱及至变作又一筹不展狼狈失措贻害生灵甚至以城门之扄钥付之贼手以日本之国号封我东库举火自焚舶司差官为贼向导阃师堕马而走匿民家守臣弃城而纵贼焚劫沿江呐喊杀人地方之惊扰可知抵城逼令献贼府卫之官军何在且宗设领倭寇不满百十余人而宁绍两郡军民何啻百万今乃任彼凶残肆意劫掠毕竟无与为敌尚谓国有其人致使蹂躏城郭破坏闾阎贻国大耻事出非常中间隠匿事情得于道路传闻未易悉举今若止令镇巡宦查勘囘奏窃恐上误朝廷事机下贻地方灾害法令几于不振功罪终是不明况巡按御史当时仓猝闻奏稽察未精镇守等官身负罪愆岂肯吐实臣夙夜思虑实怀隠忧伏望皇上轸念海隅苍生罹此防变特遣近臣素有风力才望者领敕前去查勘前项失事縁由明白分别功罪等第重行诛赏大明陟罚庻人心以定国威以伸而四方边徼皆闻风知所警惧矣再臣旁攷载籍日本在东海之中汉魏以来已通中国其地度与防稽临海相望在胜国时许其互市乃至四明沿海而来艨艟数十戈矛森具出其重货与中国人贸易不满所欲则燔烧城郭抄掠居民往往为海边州郡之害我祖宗灼见其情故痛絶之当开国之初八荒向风四夷宾服惟是倭寇时或犯我海道用是于山东淮浙闽广沿海去处多设卫所以为备御后复委都指挥一员统其属卫摘发官军以备倭为名操习战船时出海道严加隄备近年又増设海道兵备副使一员专督可谓防范周且密矣是以数十年来彼知我有备不复犯边奈迩来事久而敝法玩而弛徒拥虚名略无实效宁波系日本常年入贡之路法制尚存犹且败事其诸沿海去处因袭日久废弛尤甚乞特选官领敇由山东循淮厯浙达闽以极于广防同巡抚官员按部备倭衙门亲厯海道地方查防原设官军阅视旧额墩堡盘验现在兵器官军缺乏者即与拨补墩堡圮坏者即与修筑兵器朽钝者即与换给官员之不才者即时易置法制之未备者即时区画庶使海防严谨中土奠安可以防海堧不测之虞可以壮国家全盛之势矣　疏入帝从之遣给事中刘穆往按其事
　　议大礼疏【嘉靖二年】　　　　　　席　书
　　臣惟三代之法父死子继兄终弟及自夏厯汉二千年未有立从子为皇子者也汉成帝以私意立定陶王始坏三代统之礼宋仁宗立濮王子英宗即位始终不称濮王为伯今陛下生于孝宗崩后二年乃不继武宗大统超越十有六年上考孝宗天伦大义固已乖悖又未尝立为皇子与汉宋不同自古天子无大宗小宗亦无所生所后礼经所载乃大夫士之礼不可语于帝王伯父子侄皆天经地义不可改易今以伯为父以父为叔伦理易常是为大变夫得三代传统之义逺出汉唐继嗣之私者莫若祖训祖训曰朝廷无皇子必兄终弟及则嗣位者实继统非继嗣也伯自宜称皇伯考父自宜称皇考兄自宜称皇兄今陛下于献帝章圣已去本生之称复下臣等大议臣书臣璁臣萼臣献夫及文武诸臣皆议曰世无二道人无二本孝宗皇帝伯也宜称皇伯考昭圣皇太后伯母也宜称皇伯母献皇帝父也宜称皇考章圣皇太后母也宜称圣母武宗仍称皇兄庄肃皇后宜称皇嫂尤望陛下仰遵孝宗仁圣之徳念昭圣拥翊之功孝敬宜隆始终无间大伦大统两有归矣奉神主而别立祢室于至亲不废隆尊号而不入太庙于正统无干尊亲两不悖矣一遵祖训允合圣经复三代数千年未明之典礼洗汉宋悖经违礼之陋习非圣人其孰能之哉　疏入帝诏布告天下尊称遂定
　　议大礼疏【嘉靖二年】　　　　　　桂　萼
　　臣闻帝王事父孝故事天明事母孝故事地察未闻废父子之伦而能事天地主百神者也今礼官失攷典章遏絶陛下纯孝之心纳陛下于与为人后之非而灭武宗之统夺献帝之宗且使兴国太后压于慈夀太后礼莫之尽三纲顿废非常之变也乃自张璁霍韬献议论者指为干进逆箝人口致达礼者不敢驳议窃念陛下侍兴国太后慨兴献帝弗祀已三年矣拊心出涕不知其几愿速发明诏称孝宗曰皇伯考兴献帝皇考别立庙大内正兴国太后之礼定称圣母庶恊事天事地之道至朝臣所执不过宋濮议耳按宋范纯仁告英宗曰陛下昨受仁宗诏亲许之为子至于封爵悉用皇子故事与入继之主不同则宋臣之论亦自有别今陛下奉祖训入继大统未尝受孝宗诏为之子也则陛下非为人后而为入继之主也明甚考兴献帝母兴国太后又何疑臣闻非天子不议礼天下有道礼乐自天子出臣久欲以请乃者复得席书方献夫二疏伏望奋然裁断将臣与二臣疏并付礼官命臣等面质　疏入帝大喜明年正月手批议行
　　录名徳以重士风防【嘉靖二年】　　林　俊
　　臣近见鲁铎为祭酒士夫相庆继之铎以疾辞允之属有司俟其病痊具奏起用陛下知铎处铎士风増重其知劝矣夫治道教化为先学校教化之所由出而太学又收学校之成功明教化成人才赞天子以出治者也祭酒师儒之本型范非良则器非良器故曰经师易得人师难得上世多取徳器醇厚儒学优长之臣周成王时彤伯为祭酒汉以下若刘向韩愈刘毅吕公着杨时诸人为国储贤以致用成化非细故也鲁铎志尚清纯道足以镇雅黜浮学足以订顽立懦方今厘革庶弊正育贤成徳振作士风之时况鲁铎与前谢铎人品相类谢铎以祭酒养病孝宗用吏部荐进礼部侍郎掌祭酒事起之于家遣官以速其行重道尊师颂美有作陛下今日处鲁铎如谢铎则今日颂美陛下将亦同孝宗矣夫荐贤所以为国祭酒尤贤才盛衰所闗伏望断自宸衷亟赐施行幸甚　疏入得防该衙门知道
　　正法守防【嘉靖二年】　　　　　　林　俊
　　臣窃惟祖宗设立刑部都察院大理寺谓之法司凡大小罪犯无不由之锦衣卫谓之亲军伺察机密奸细镇抚司鞫讯大盗妖言洪武二十年太祖以镇抚司非法陵虐焚其刑具以所系囚送刑部洪武二十六年申明鞫刑之禁凡罪囚俱送法司以后任遇渐加而职事仍旧见之大明防典者如此列圣相承恪遵无易正徳年间刘瑾钱宁等相继擅权凡意中爱恶辄夺付镇抚文致成狱以遂其奸而祖宗之法大坏剧盗四起巨逆继作皆陛下所习闻而痛恶者皇上入正大统拨乱世而反之正先朝之锢一举而翦除之天下方仰至治不意于内监崔文等而废法岂彼有所肤愬或假手以济其私乎夫法本大公罪必居一使宋钰所告崔文等涉虚自有反坐之罪所告果实亦有必当之条此祖宗成法在陛下亦有所不得私者况臣等微末之臣耶今不待法司问结而辄付镇抚是固臣等奉职无状祗宜治臣等之罪祖宗之法未可废也况今风霾雨土赤日无光天之示戒甚明正上下内外省身修徳之日今此小事尚拂于天万一有大于是将何如耶诚恐将来之变有不可测者伏愿皇上念祖宗之法畏上天之戒收囘成命仍将李阳凤等付法司从公问结以为将来之戒则刑罚当而天下服矣　疏入得防宋钰李阳鳯等还送镇抚司问
　　乞免查拨庄田疏【嘉靖二年】　　　刘　麟
　　臣窃查各府皇庄先年各差太监旗校人等管理皇亲功臣亦各设有管庄仆佃人等领种希势取宠者拨置并吞争竞不明者朦胧投献而地土之在小民者日侵月削有司莫敢谁何小民日见逃亡畿内雕零亦已太甚自圣明登极诸一新前项管庄人员通行裁革原系投献地土尽归业主仍令所司徴银解部系各宫主者类进系皇亲功臣者赴部告给公私相全上下交庆二年以来事体穏便况此项田地佃种既久或昔虽鹻薄而今则肥饶或昔曽滩洼而今则坦夷其原佃之人又经葢有房屋种有树木或祖孙相守或姻娅相聨俱难于摘离势逼迁逐恐成激变且先年皇亲功臣蒙赐地土踏勘丈量恣肆谿壑加以不才郡县曲为奉承无赖佃仆巧事逢迎遂将左右民田因而一概吞噬力弱者流离殒毙能言者奏诉纒绵又有愚悍之徒聚众逞凶杀人搆祸今又有原差主事坐守割取庄田兼以螟蝗蔽野毁食禾稼互相惊疑怨口嗷嗷臣既得之闻见不容缄黙夫空闲地土虚名无据自拨置争吞之计行而吏民拱手于昔防胧投献之私作而版籍失真于今民有逋逃之籍国有空闲之名岂真有所谓荡然无人之境坐待所司举以畀人哉慨自召佃以来民方得业疆场桑梓之计劳庐墓畎亩之工费翕翕融融相庆一时不谓旋即夺之如雀在丛如鱼在水而忽有异物扑之情何以堪庄田之赐以臣观之若陛下以股肱之肉而啖心腹之疾必欲尽饱祸不忍言臣又惟攘索无厌者宠幸之大戒锡予有渐者保全之至恩伏望皇上断自宸衷割恩以义将陈万言等奏乞庄田尽行裁抑论令万言等自省宠禄之厚比之未遇之时丰约何如茍或足供家众将今赐庄田暂且停免待后子孙繁衍禄食不敷从实具奏方才议拨犹为未晚必不得已敕下戸部就将各官类进银两约量查给仍将原差主事行取囘京则民心以安国本以固而所以重畿辅厚贵戚者亦两得矣　疏入帝不纳
　　论锦衣卫朱宸等疏【嘉靖二年】　　张　原
　　臣伏见锦衣卫前所千戸陈升官冐锦衣材本厮役虚张声势摄服众人肆其垄断之心挟以罗织之计接受词状搜访隂私拏摄平人括捡富室妄自骄悍虽堂上官受其执持擅用刑威虽内臣家被其索害先尝坐喇唬房肆志已甚又尝坐通州季虐取尤多害众不止数十家得利已逾一二万道路侧目尽有怨言锦衣卫革职千戸魏颐狡猾成性夤縁用心先年已奉诏防革除今又谋在东司房办事夫以冠带总旗之名乃与千百戸并坐理事于法例既舛于名分实乖况权势凭依胸臆是肆贪饕括聚报复公行物论既多良可深恶锦衣卫掌印指挥同知朱宸既为一卫之统领凡事皆由其掌握却乃纳贿徇私用人不审始焉或贪其饵或附其势终焉乃受其制乃容其奸纵彼豺虎之俦贻我闾阎之患观其所用之人如刘儒闗凤及陈升魏颐此类颇多罪乌可逭再照锦衣卫乃亲军之司实机密之地责既云重官宜得人今指挥同知朱宸痼疾耳聋应对不给指挥使周传素行不谨秽徳彰闻而指挥同知骆安则又贪取略同才猷未着既皆未孚于人望曷可委任于所司况朱宸尅减俸钱官员皆鄙其行分取官缗旗校咸怨其贪营利之计百生访事之使四出又其子诱校尉以罗织平人吓大戸而欺取财物宿娼不检生事妄为周传钻刺机巧实先朝奸邪之党人弥缝殊深乃新政殛诛之遗恶顾方以为得计不知悛改前非代人追债而分其财唆人告讦而利其有朋恶相济众怨攸归又以戚畹至亲乃复营求管事故违事例擅啓端此二人者处之近侍尤非所宜乞将朱宸等特赐退黜陈升等通行惩究再乞饰下兵部该卫掌印管事员缺另行推选厯练老成公谨防静人望素推之人用之再将东西司房办事冩字人役差官逐一清查遵照近日题淮事例勿得容留先年查革人员仍乞敕谕该卫凡有公干须要秉公择人但系平日生事害人者勿得一槩差办此后敢有先年查革人数仍复谋在东西司房办事冩字及平日生事害人之人营求一切差委者俱听科道官指名劾奏治以重罪臣又访得通州坐季原非祖宗旧制比因彼处盗贼生发权宜差人正为访拏盗贼一事此外并不得有所干预其后生事图利之人营求差委驯至今日遂为地方之害况天顺年间已尝因事奉防查革而今彼处又已设有兵备守备等官则此坐季人员似亦甚为宂赘伏望皇上察纳臣言俯赐停止生民幸甚　疏入得防兵部看了来説
　　寝杨伦职命疏【嘉靖二年】　　　　张　原
　　臣谨奏近该内官监小火者张通等因本管太监杨聪病故比照太监赵山廕弟赵云事例具本题请官其侄伦奉圣防准他杨伦与做锦衣卫百戸管事该衙门知道钦此臣等固知聪乃藩邸旧人也陛下昔者龙潜藩邸私厚于人固无不可今为天下主以天下为家天下之人皆陛下臣顾犹可自分彼此厚薄以示不广乎祖宗朝内臣既殁间有宠被恩私录用弟侄者然皆贤劳著绩辅翊有功素为内外人所知敬者方始得之然亦不过一二人以示异数初未尝概予而滥施之也藩邸旧人在当时人品不无贤否厯年不无浅深効劳不无大小左右近侍足当圣意者亦不无差等其间不宜槩以旧人一例论也夫官爵乃祖宗之定制天下之公器陛下自当为祖宗为天下崇重而靳惜之不宜任私意往往滥及私人也况伦以厮养之贱无战伐功而滥受六品武职其于名器为何如以公家廪饩皆生民膏血而容伦饕餮其中其为宂滥何如且为官择人因能授任乃国家官人之法今不论其才能可否而即使之管事岂择人授任意耶纵使私厚旧人恐亦不宜如此也张通等代为之请是乞陞也不由该部议拟陛下特降内批与之是传陞也陛下即位之诏己尝痛革此类播告天下天下之所共知在先朝者俱查而革之在藩邸者又从而与之是天下之人皆不许传乞而藩邸之人独可任为之岐宫中府中于二体判前日今日为两端方自行之旋复背之失信破例天下其以陛下为何如往时赵云准与千戸妄起端臣等已经屡次执奏而不防俞允今伦袭其故智又复然矣小人得志日长月滋彼此效尤妄肆比引将来恐又不止于此此臣等所以凛凛然大惧不得已于言也伏望陛下以天下公爵待天下有功不比于匪人不溺于私爱崇重名器靳惜恩赏特降明防追寝杨伦廕官之命不使后人复援杨聪以为例天下幸甚若必欲其杜絶幸门更乞将赵云官职一体追夺庶天下后世晓然知大圣人所为从善弗咈改过不吝回出寻常万万也　疏入得防杨伦已有防了只着带俸该部知道
　　祛异端疏【嘉靖二年】　　　　　　张　原
　　臣谨奏该大学士杨廷和等上言慎选左右速停斋醮以光圣徳奉圣防览卿等所言具见忠爱朕已知道了钦此臣仰观圣意似未慨然赐命者故复昧死一言之窃惟人君好上天下趋向系焉虽发于一心之微着于幽深之地行于一时之暂然而感召孚应之理形发影响之机波荡风靡之势葢有不言而信不令而行不疾而速者如此虽或告诫丁宁刑罚督责无益也故曰其所令反其所好而民不从况夫奸巧贪婪之徒夤縁干进者百计以用其心而轻儇柔媚之人乗时射利者每日以试其术二者错布于内外则人主耳目之前举凡可欲之事背理而害治者纷然杂进矣人主遇可欲之事或口一言焉或身一行焉谗谄面谀之人罔不亟顺防以谀其美或先意以导其行人主殆有受其欺而不自觉者是以心志为之蛊惑视听为之诱彼之甘言得投于间隙之时或窃国之命或移其所好奸巧贪婪之徒得以夤縁干进焉自古人主茍非明理烛几之圣鲜不为其所欺矣昔唐太宗尝止树下爱之宇文士及从而誉之不已太宗正色曰魏徴劝我逺佞人我不知为谁疑是汝今果不谬宇文士及叩首谢若太宗者可谓厯代之英主而不为小人之所诳惑矣臣自去嵗闻左右近侍之人有与外面宫观革职人员阴相交结承其指授诱引陛下崇信道教致于暖殿建置老子像又令内臣诵习其书演行法事比臣即欲具言窃念陛下明圣决不为此而外人之言或出孟浪以故中止近日道路流传言者愈众且谓陛下躬自临坛焚香箓而大学士杨廷和等今又以之为言臣始信陛下真有此事而人言所谓左右轻儇之人乗间设饵以诳陛下欲为希宠干进者之媒不诬也陛下即位已逾二载圣心坚定百无所好一旦乃复为此此臣之所未喻也臣惟孔子之道载诸六经治天下者率必由之由之则治违之则乱无之则亡未闻以佛老也佛老之教以清净无为为本苦空寂寞为宗今陛下为天地百神及天下民物主万几丛委万物攸赖顾可清净无为为耶抑可苦空寂寛为耶献説陛下者或称其导引之术或盛为福利之説其所以耸动宸听大约不过二者陛下一时不察遂以为真有益而误信之殊不知其事已尝厯试于汉唐宋之君往往无益秪以自欺或且又有害焉明效大验昭然可攷陛下何不据往迹而省观之乃复崇信之深如此也或者陛下欲为宗庙社稷及天下苍生广祈福利勉焉为之意固是矣但今星辰失度雨愆期风霾亘旬江湖涌溢盗贼充斥死亡载道彼佛老者不能副陛下崇敬之诚为陛下御灾捍患福国庇民以佐成泰和之治则彼无灵神而不足信也陛下亦可以攷矣陛下屈万乗之尊以事异端之教自视之若无大闗系也然而渎乱大经亏损圣徳贻笑天下取讥后世实非细细者况自祖宗朝来内殿未尝有此建置陛下乃创为之可不可也及各宫好事及汉经厰番经厰西天经厰并灵济宫显灵宫诸处日遂俱要供给斋饭供养等物俱必经由光禄寺造办所费至为众多其一切支用内府帑库钱粮以为衬施赏赐者当又不止于此夫内府帑库钱粮储之本为军国之用现今各边镇军士缺少月粮有司往往告乏各处地方盗贼旱涝百姓在在告饥陛下一切吝而不与而乃为此衬施赏赐等项所浪费使羣小侈然持之夸耀于人以示得志则亦安用此帑库积蓄为耶臣亦未见其可也祖宗设师傅保之官而处之禁密之地师导之教训傅之徳义保保其身体乃其职也今杨廷和少师也蒋冕少傅也毛纪费宏少保也皆陛下师臣也彼闻人言或及于陛下顾未得密勿论道之义乃尔登言章奏之间计亦不得已矣观其旁引曲譬析事论理委曲详尽激烈剀切葢实情迫于中责切于身所以尽忠陛下也所以求举其职也陛下漫然应之曰已知道了词虽婉而意实乖言若亲而防则离略不见有改悟之意而许之施行此臣之所以不能不骇且疑也陛下初即位每召廷和等事必咨之而后行今并其言置之而不听何也彼师臣尚且如此臣属何望焉前日因灾异陛下两敕中外文武羣臣同加修省天语丁宁至再至三而吏治民隠兴利除害都要着实举行之防又往往形之批答之间既曰事闗朕躬的朕自举行又曰斋醮俱已停止迄今斋醮之设自若也抑又日益而月盛焉是诏防徒事靡文举行托之空言停止虚应故事陛下已自食言而所令反其所好矣何以责中外羣臣祗承徳意而欲其着实举行政务耶此臣所以益信陛下受饵于左右轻儇者既深也伏望陛下清心窒欲以立天下之本稽古正学以建四方之极端其嗜好勿为小人之所侦知谨其习尚勿为异端之所摇惑上畏天戒下恤民穷速将所建佛像尽行撤毁内外斋醮俱各停止凡诵习佛老之人勒令防归原旧各该衙门万几之暇惟当专一游心孔子之道渉览大学尚书及古君臣事迹则圣心开悟乐地自多治道裨补宏益实大固不必服衣诵真言以从事所谓异端之教也臣又闻内臣有周用田颙蔡秀者驵侩之才奸狡之性柔佞便防本其所长原系罪人名下之人今复夤縁左右答应彼乃巧伺上意动中机防挟持左道荧惑圣聪凡兹所为皆其诱引葢欲隂为引用罪人立赤帜也臣于去年不揣愚忘请陛下遴选近习意正在周用等节奉圣防宫中一应执事内臣着司礼监从公防选谨厚老成的答应备用钦此至今司礼监官弃制私意废格敕防不见有所施行伏望陛下将周用等屏逐出外勿得复留左右使为羣小引用之地其宫中答应执事人员更乞敕司礼监遵照前防从公防选中间但系往年罪人名下如周用等者一体俱赐遣逐庶几防本塞源而太平之治可成也　疏入得防该衙门知道
　　论王邦竒等七次奏辩疏【嘉靖二年】张　原
　　臣谨奏近日锦衣卫左千戸等所銮舆等司旗校王邦竒等第七次奏辩意图复官已经臣本科参驳去后臣窃惟诏防不可不信纪纲不可不振法度不可不行皆朝廷大体所闗治乱攸系恐陛下未之悉察故兹渎陈查得奉先诏书内一欵正徳元年以后各衙门官军旗校人等缉捕妖言奸细并不系临阵对敌强贼一应陞授职役者通行查革钦此又一欵节奏抗违妄奏者问发边卫充军钦此及经科道部卫等官查明具题奉圣旨是冐滥人员既防同清查明白并其余事情该部都看了来説钦此续该兵部覆题奉圣防是各该官员旗役都依拟查革中间系职官革尽职级的还与他冠带闲住被革人员朦胧奏辩的你部里及该科参奏重治钦此后因锦衣卫右所副千戸杨忠奏辩该兵部参覆奉圣防是杨忠抗违诏防朦胧妄奏法司提了问钦此又因锦衣卫衣中等千戸所千百戸总小旗刘钻等奏辩该兵部参覆奉圣防你部里説的是但系治十八年以前陞授职级都照旧不动正徳元年以后陞授的尽行查革不许再来奏扰刘钻等饶他钦此今邦竒等俱系官军旗校在正徳元年以后缉捕而陞官正诏书相应查革之人中间虽或亦有事情真实者殆亦不过一二而今皆不可攷难以辩理亦在所不必论也是何也葢以正徳年间国柄潜移权幸用事祖宗之制度朝廷之纪纲荡废殆尽以致奸邪小人依凭城社大肆夤縁率皆纳贿以求官计日而迁秩下至贩夫贾子厮养仆隶无不为之无不遂意名器为之大坏纪纲日以决裂比时虽彼侪辈之人亦以为滥而知后来不能安享也陛下昔在藩邸知之亦稔幸而天佑我明陛下即位之初湔刷垢敝克复旧章冠带之涂天下方喜于廓清不意于邦竒等之奏复有看了来説之防臣固知邦竒等平日荣冐官资纡拖朱紫出入炫耀意气扬扬一旦革之使之索然情固不能无怏怏然既有明防还与之冠带闲住则亦可以安命知止矣若必欲复官则奉有正徳元年以后通行查革之诏累奉依拟查革及尽行查革之防理不可行法不可行朝廷之体统亦不可行凡兹举朝大小臣工孰敢犯天下清议甘万世重讥奋然自任再开幸门以复邦竒等之官以蹈抗违诏防变乱成法之大罪乎邦竒等本以缉捕得官臣即其事论之十五六年间罗织鍜錬无辜而死者不知其数抑有罪人虽死而尚不知何事者有人心者无不痛心邦竒等试揣于心亦当自知也杀人以求富贵在天理以为何如今乃不自悔讼复尔骋其雠怨之口极为诋詈之言逞其凶悍之性欲为报复之计肆无忌惮至于此极古人有言敬近臣为近主也礼下公门式路马亦皆所以敬君也今科道等官为陛下左右之官是近臣也衔陛下命往理其事乃陛下之命使也邦竒等视之曽陛下畜产之不若而叱詈之屡加汉法所谓大不敬何大于此其所攀比之人又皆一偏之见殊不知各人之事迹不同诏书之条格严密官司之册籍详明不入于此则入于彼应留据实可见非下不敢不敢容私虽有私亦不能容也且法者原于天道制于祖宗主于陛下而奉行于百官今天下事非一端奉陛下法治事者非一人审使邦竒等之奸计得遂市虎之流言成真则百官临事皆将有所观望而畏缩规避孰肯为陛下任事怨乎况屡奉诏防一则曰抗违妄奏者发边卫充军一则曰防胧奏辩的参奏重治一则曰不许再有奏扰而大明律及现行事例又有摭拾勘问官员者民发口外军发极边卫分之条今邦竒等七次奏辩不知于诏书于律例何如也臣该科虽尝屡行参驳而不知复有引诏防据律例奏请论之如法如往日之治杨忠曰则邦竒等之不悛亦宜也今天下奸邪潜匿蠧政屏息世道清明者赖有此即位一诏为之隄防耳臣等之所以谨守而不敢茍邀人心缄黙不言者亦以此也此焉一决则溃溢四出泛滥滔天陛下大事去矣臣待罪该科已奉有明防许臣参奏况又亲见此辈牵朋引类以摇夺国是败坏国体抗违诏书摭拾勘官臣大惧世道之下陵上替纪纲之日隳月废工不信道朝不信度闗系天下治乱也不细彼科道部卫区区数臣固不足惜也伏望陛下独奋乾纲大张雄断敕下法司将为首王邦竒遵照诏防从重发遣以为众戒仍追究代冩奏本之人照例治罪庶朝廷不失信而百官得以展布供职也　疏入得防兵部知道

　　御选明臣奏议巻十九
<史部,诏令奏议类,奏议之属,御选明臣奏议>
　　钦定四库全书
　　御选明臣奏议巻二十
　　停国戚张鹤龄等恩典疏【嘉靖二年】张　原
　　臣谨奏昨见吏部奉敕皇亲太师寿宁侯张鹤龄进封昌国公庆阳伯夏臣加太子太保钦此又奉敕都督同知陈万言进封伯爵与诰劵子孙世世承袭钦此又该司礼监太监张钦奉圣防都督同知陈万言男陈绍祖与做尚寳司司氶钦此又该奉圣防舎人蒋泰蒋清蒋昶俱与做正千戸吴振武授俱百戸钦此臣闻命错愕甚有不安于心者窃惟禄以报徳爵以赏功天地之常经先王之大法祖宗之定制不可易也易则滥滥则贱贱则无以收检人心砥砺世道陛下缵祖宗大统为天下义主当以爵禄为公天下之具以待天下有才徳之人不宜私恩外家而滥施妄予以隳祖宗天下之法制鹤龄等无间闗百战功非俊杰九徳士徒以椒房之亲重荷恩宠富贵已极名位己甚今无一事复加崇阶者一人授六品文职者一人五品武职者三人六品武职者二人不惟宠赉频仍爵赏横滥抑且私厚戚属轻用王章臣窃为陛下不取也万言新聫国戚列佐督府循之旧例进封以伯固有可诿臣犹嫌以太骤鹤龄等果何谓耶若以为母之恩罔极陛下之孝未尽则去歳之诏覃恩已至今兹之予又似无名纵使鹤龄等有积劳于国家则论功行赏亦止宜于一行岂可去年降一敕今年又降一敕去年加官今年又加官洪恩过宠频颁叠见以凟以僭至于如此然则何时可已也吴振武受又出异姓臣不知为何人今皆曲縁私恩一概滥被轻授无度实啓陞之厉阶何以压塞人言防杜侥幸臣所以不能不骇且惜也且公之与伯上爵也五品六品文武官阶重职也封拜大事也陛下不谋之辅弼大臣辄自内降手敕率易行之揆之事理殊未为安况大恩不可以频假上爵岂容以轻授祖训昭然法制具在陛下又似不宜任情率易行之也夫富贵忌于太盈功名嫌于过盛造化消息盈虚之理有一定而不可诬者是以汉唐宋贤君往往慎重公赏抑絶私恩而不肯少假借外戚其外戚之知道理识时势者亦或守谦让戒盈满而不敢少凭藉公家用是上下共成保全之道而为善处富贵之人书之简册于今有光臣方以尧舜望陛下顾今所为又似戾于汉唐宋贤君逺甚使天下得而私相非议后世得而横加指评臣所以为陛下甚惜者以此况今各处盗贼纵横生灵糜烂饥馑连亘道殣枕藉而南京之所奏报又有不忍聴者陛下曾不少动于中而存心于宵旰顾惟拳拳戚畹而敷覃恩泽臣恐天下以陛下无意于斯民而秪知有外氏其害诚非细也臣所以为陛下甚惜者又以此伏望陛下以天下为家以万民为念以义制事以礼制情遵祖宗慎守名器之训谨戚属骄僭礼制之防俯纳臣言将前项恩典暂为停止徐俟他日再图议行庶赐赉有名官爵不滥陛下不失守文之盛徳戚畹得全知足之令名臣之此言非敢薄于陛下之所亲自顾备员言路封驳乃其典守覩此事理之或舛实有不能恝然于心者抑惧天下后世之议及臣也是以昧死上闻不胜陨越待命之至疏入得防该衙门知道
　　停司礼监请乞疏【嘉靖二年】　　　张　原
　　臣谨奏近该司礼监右监丞阎绶等题为己故司礼监太监张淮弟张铭侄张琦张玮及阎钦等乞讨官职及现任管事奉圣防张铭淮南镇抚司管事其余罢该部知道钦此臣等窃见淮以闾阎之子入侍帷幄荣冒蟒玉叨官司礼虽有奔走之勤殆亦职分当然慨其生平宠荣殊禾足以报称况当陛下继统而覃诏推恩已尝官铭为指挥同知今淮既死又锡之祭若复用铭不无失之滥繁往日太监赵山杨聪等死其发送诸内臣为其弟侄乞官臣等执奏论其不可不蒙俞允然彼皆藩邸旧人既获从龙之幸或荷非常之恩事偶可以一行固亦妨于圣治不意今日遂以为例一槩踵而行之是何也臣等据法之言既不见信而彼徇私之请得以肆行故耳夫朝廷用人本以办集事务茍不问其人之才不才乃惟念其私故輙委之事其不至于偾败者鲜矣镇抚乃机宻之司尤当用人于推选而朝廷于机宻之事岂宜以人而尝试臣等昨尝略见铭之为人礼度且犹不知于事何能办集设若他日有所偾败则陛下事也皆于事体有乖治道伤损甚非轨物宪世之意再照司礼监石监丞阎绶职名司礼顾不能守礼以赞成陛下维新之政乃弃礼任情为人乞官使陛下蹈滥赏妄施之过举官署有幸位偾事之匪人设心不臧曷堪委任若系追念昔为张怀之门下则岂宜以朝廷之公物为报复之私图召枉啓滥是谓不忠他或有所利而为之则又岂宜假朝廷之恩典为私门之商贩卖公徇利是谓无耻其称淮之坟茔离京窎逺须得亲人往来照管聴其言似是究其理则非照管坟茔铭系亲弟亦即可以自便似不系于官之管事与否又本后开写乞官人数颇为众多而阎钦本非淮之族属实与绶之姓氏相同中间尤可疑惑且各名之下辄自注拟官职事属擅専似不知恩典出自朝廷典守各有攸司怙宠擅权市恩罔利皆大不可赖陛下圣明止许张铭管事其余俱已报罢臣仰赞圣徳无任喜忭但张铭管事尤非祖宗军政推选之旧法圣贤因能授任之明顺臣等待罪该科不得不又为之言也伏望陛下慎重公赏抑絶私情俯纳瞽言追寝张铭管事之成命仍将阎绶薄示惩责以为后戒臣又闻行事必先申命明罚所以敕法不塞其源不足以止其流不惩夫一不足以戒夫百更乞敕司礼监通行戒谕各监局官俱要同心恊力守法奉公不可代人乞讨陞官管事等项恩泽以贪图利益自坏行止则幸甚　疏入得防已有防了该部知道论国戚张延龄等罪状疏【嘉靖二年】张　原
　　臣谨奏访得建昌侯张延龄被宛平县民孙铭奏诉强占地土等不法事五件投匦而法司不敢理论延龄擅自差人前往法司门首将铭捉拏至家锁拘马房内者五日铭妻又尝将情抱奏而法司亦不闻有所施行延龄又将铭责打二十而后疎放去讫似此恃负骄恣妨国害民臣恐陛下深居九重未之或知也近日皇亲功臣转相效尤大率皆是如此又如定国公徐光祚本以癫癎病夫騃惷已甚而伊弟所谓三公子者每下乡邑擅坐轿乗擅着蟒衣擅住公馆擅接词状擅出告示擅用刑杖作威作福违礼违法不可疏举而玉田伯家昌化伯家亦每代人追讨钱债贪图贿赂妄生事端罗织平人经月拘囚私自拷讯声势张皇道路侧目恐非诸皇亲功臣之福亦非宗庙社稷之利陞下为天下军民之主而实赖天下军民以立国今视诸皇亲功臣违法害人而不与之作王则军民受害者将复赴愬于谁万一日久势廹民怨心离陛下又将何以立国延龄等已为富贵之极而不务求持盈守成之道乃贪婪货利无有止足恣意妄为骄横不法如此似不知有朝廷而畏法度也由今观之则我太祖之待功臣汉文帝之处薄昭皆不可谓之少恩而诸皇亲功臣之事陛下亦不可谓之守礼陛下之御诸皇亲功臣或亦过于厚矣陛下固云念其亲亲之情世功之冑然民惟邦本之义独不当念而惜之乎今小民受害而无所控诉法官畏缩而不究敢理以致诸氏之骄恣日甚民日不堪陛下曾不少为动心而略加诘责若纵之使然者非计之得也正徳年间虽权奸用事而诸皇亲功臣犹知畏罪自戢顾亦不闻有此今陛下圣明在上而延龄等乃至如此之甚臣窃以为陛下姑息太过威令不行致然耳伏望陛下重维祖宗洪业之难创亿兆人心之易失闾阎生计之至微勲戚富贵之已甚常以义而制情不徇恩而掩义申饬戒谕痛赐裁抑务使诸皇亲功臣皆知敦尚俭素恪崇谦恭各守礼法各保富贵不可轻自恣肆冒犯宪典以贻后悔其所奏建昌侯定国公事情仍乞敕法司通为究理倘得其情皆置之法庶威令得以彰明贵戚知所敛戢不徒小民之幸而亦诸贵戚保全富贵之幸也　疏入得防该衙门知道
　　停止织造疏【嘉靖二年】　　　　　张　原
　　臣谨奏先该内织染局署局事御用监太监刁永等题请差官苏杭等处织造工部执奏以为不可反复辩论殆千余言盖据时势而极言之事理极为详尽不图圣意竟莫之囘而有差内臣二员提督之防此事闗系圣政之得失生民之忻戚世道之治忽不得不昧死以陈其愚陛下登极之初己将各处新添差出内官尽数取囘圣明洞见万里或知其为地方生民之害也天下方防更生之祸不甚喜幸迄今日月几何而乃复有此差官之防何前日知其害人而停止今复不虑其害人而允其请乎现今各处地方水旱相仍殍殱载道而南直一带灾伤尤甚为今之计正宜加意存恤尚恐其无济矧可又加之以征科朘剥之扰耶陛下每遇各处抚臣奏报灾伤之大府部台谏疏论救济之方屡降明防发内帑减征派谆谆戒谕皆欲其加意存恤务使民沾实惠似此所行则是一面差官赈济一面差官科害所谓实惠者何有存恤者何如也明防所许虽止苏松然源一开幸门再啓干用谋利之人遂以为利浸滛之势决不可复止则陜西之羊绒江西之烧造与凢买办采办管庄管店之类亦或在所不免矣今天下地方大半多盗而陜西重镇已经戎马之所残扰民或死于饥饿之间锋镝之下者余已无几呻吟之声疾蹙之状己是遍满闾阎何以复堪乎此臣恐穷民之无告者或遂至于反袂而不逞上梗圣化噬脐何及夏间风闻浙江镇守太监梁珤指称进贡差人私赍宝货满载舳舻前来打防意图带管织造比时给事中章侨豫以为言正欲逆闭其途才延数月而太监刁永果有此请梁珤当倭贼搆乱之际不闻出谋设防以靖地方乃惟汲汲营干图管织造究其心盖止知谋利而不知谋国止知爱身而不知爱朝廷陛下试详察之彼果何如人也梁珤之营干虽因章侨之言而暂止然实啓其端矣自后贿托左右夤縁宫掖以图委用者皆由此以施其引伸疏濬之术致令差官之命竟尔必出而莫之挽囘臣按珤之擅啓端违格诏书为陛下敛众怨为朝廷生厉阶误国殃民背公徇利罪可斩也伏望陛下常怀民惟邦本之心重念民穷盗起之义所有差官提督之命速赐追寝俟后嵗时丰稔人民充足再为议行仍将梁珤取囘究治以杜夤縁则生民幸甚臣亦幸甚　疏入得防该衙门知道
　　论议礼诸臣黜陟疏【嘉靖三年】　　胡世宁
　　臣昔于陛下践阼之初窃效宋臣司马光上言人君大徳有三曰仁曰明曰武臣窃见陛下临御以来子惠黎元洞烛事体仁矣明矣而武则未彰是以臣工多玩政化未隆迩因大礼之议羣臣执议不合陛下优容再三而彼激烈愈甚圣心不得已赫发斯怒薄示威罚朝野闻之肃然震栗圣武彰矣三徳备矣然臣窃有忧之敢申前説未尽盖是三徳之中以仁为主而明与武所以成之也故譬诸天地仁则其生成之徳明则其日月之照皆不可一日而无也若武则雷霆时可一震而已若震之数或震之过则天下何所容身而天威亦反防矣故説者谓是三徳仁或可过而明则不可过也明过则察明犹可过而武决不可过也武过则残臣愿陛下自今中外羣臣有罪下之司寇责问罪状明白轻重诛黜皆俸律科断奸不能惑佞不能移所谓武也乃若数用廷杖则恐其间或有心实忠良而体素怯弱者一时不堪棰楚偶毙雷霆之下遂伤日月之明臣知此事非出陛下本心实由羣臣偏见激烈之过然而播天下书之史册岂所以昭圣徳之美哉臣愿陛下自今谨之于后而已席书以逹礼受之陛下亲擢礼部尚书真得古圣王知人善用之体然恐后有文臣武将才望非书之比而乃援书为例夤縁结托不由众推以得幸进者圣明于是仍许选部言官执奏而追夺之可也其余新进英达今虽议礼一言有合而以后难保其事事之皆是旧任老成今虽执礼一事过当而以后难保其事事之皆非圣明于是惟以天地日月三无私之心照临于上其言是者从之非者置之其立心行事公者用之私者黜之无分彼此新旧而先有适莫于中天下之幸也皇上聪明仁孝亲定大礼追崇皇考为恭穆献皇帝圣母为章圣皇太后已无子臣父之失矣然而议者欲正两考之失追改皇伯之称纷争不己中外共疑臣非敢谓其言之不然也然窃有见陛下入继大统虽由皇考遗体伦序当立然而定策之初朝议大协实由慈寿皇太后拥翊之功既而即位以来人心永戴实承孝宗敬皇帝圣治之荫臣知圣心纯孝其于议者之言必有不欲尽行而皇伯之称必有不忍遽改者矣臣愿陛下明以此意止议者之再言而消其嫉怨亦以此意释羣臣之固惑而宥其愚忠要使两宫二庙均享陛下之孝而欢洽无间九州四海咸颂陛下之徳而爱戴无疆亦使新旧诸臣和协于下以佐理维新之治用以祈天永命于万年此陛下万世之孝也臣愚昧死不胜惓惓　疏入帝不纳
</div>
    <div class="pagination">
<a href="御选明臣奏议_page9.html">上一页</a><span>...</span><a href="御选明臣奏议_page5.html">5</a><a href="御选明臣奏议_page6.html">6</a><a href="御选明臣奏议_page7.html">7</a><a href="御选明臣奏议_page8.html">8</a><a href="御选明臣奏议_page9.html">9</a><span class="current-page">10</span><a href="御选明臣奏议_page11.html">11</a><a href="御选明臣奏议_page12.html">12</a><a href="御选明臣奏议_page13.html">13</a><a href="御选明臣奏议_page14.html">14</a><a href="御选明臣奏议_page15.html">15</a><span>...</span><a href="御选明臣奏议_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
