<!DOCTYPE html>
<html>
<head>
    <meta charset="UTF-8">
    <title>历代名臣奏议 - 第 37 页/共 136 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代名臣奏议 - 第 37 页/共 136 页</h1>
    <div class="content">　　侍御史中丞许景衡奏乞寛卹东南疏曰臣窃见三路及京东西州县或为盗贼侵扰或为金人残破户口减耗赋入无防今朝廷经费弥广军须亦复不赀当悉仰于东南但东南之民比縁府库匮乏横敛频烦官吏贪残诛剥尤甚今来若非尽革旧弊复加存卹则必破产流亡或盗贼羣起意外惊扰则无复耕桑之民以应公上所须矣岂不误朝廷之大计哉前日赦令徳音寛大而斯民未被恵泽选易守臣増置尚未就绪今来已是秋深所宜早见办集臣愚伏望睿明深念国家计用之根本加恵东南之元元应赦书所罢后来上供抛买及违法租赋之并仰有司疾速报应结絶使实恵及民申戒监司郡守按刻奸赃寛其徭役使得安居尽力耕织以供常赋仍乞特降指挥督责守御之备限在日近了当凡东南诸路监司郡守尚有阙贠去处并乞精加选择限日赴官其防江近边控扼处县令巡检县尉见阙未曽注差去处并乞令监司守臣公共选择差辟及见任人内有不可倚仗者亦乞令选择逐急对移务在尽公不得偏徇其被移人仍不理为过犯庻使储粮练卒各务防守如此则东南可以无虞而朝廷之财用可以无匮乏之忧矣
　　知平江府张守上奏曰臣闻国之有民犹鱼之有水火之有膏木之有根人之有元气水深则鱼乐膏沃则火明根固则木蕃元气盛则民人安盖民惟邦本古之谊也艰难以来幸屡丰赋入有常用度仅给葢以陛下爱民如子别无横敛民不至于困乏今年诸路亢旱谷贵人饥惟浙右数州之地为稔故籴数萃于数州无虑百余万斛而又被旱州郡连艘以取给公私逋负乗时而责偿虽号丰登民实困乏逃移猥多州县固不易办矣然军食所资不得已也民知其不得已其敢有辞州县亦思竭力促办而不敢后也然此数州之地屏蔽行朝供应军须前后不一臣愚伏望睿慈特降明诏今浙西籴买之外不得更有科敷庻防一方少获休息使数州之民不以丰年为不幸仰副陛下仁民之意守知绍兴府上奏曰臣伏见陛下悯恤元元至诚恻怛前日稽违诏书之吏痛加惩创徳音昭宣逺近孚信今防圣慈不以臣为不才使承乏镇东必思蠲除民瘼以承休徳臣顷筮仕会稽近又扈跸久居亦尝询究一方利病所在其利害之细者皆不足言而大者惟和买一事民被毒为甚然和买之害固已久轸圣懐亦尝两次裁减矣诸路之所同也至于本钱稽违而支散不足绢直翔贵而输纳亦艰亦诸路之所同也惟会稽民贫一嵗和买十七万余匹得数太多至今苦之以家业钱计之乡村人戸率二十千当输一匹询之他州未有如是之重也夫以一家之业才二十千一绢之直当四之一输纳费用又复一两千殆及三分家业之一矣盖二十千之家必庸贩以自资然后能糊口而县官于赋税之外取其三之一恐非仁圣之朝所宜有也欲望睿断将绍兴府和买量赐蠲减设或不足于用则臣僚衣赐量行裁损亦未为害庶防仰称陛下仁民之意













　　歴代名臣奏议卷一百七
<史部,诏令奏议类,奏议之属,历代名臣奏议>
　　钦定四库全书
　　歴代名臣奏议卷一百八
　　明　杨士竒等　撰
　　仁民
　　宋孝宗乾道元年施师为临安府教授用陈康伯荐赐对言歴年屡下诏恤民而恵未加浃陛下轸念惟恐一夫失所郡邑捜求惟恐财赋不集毋惑乎日降丝纶恩不霑被细民既困于倍输又困于非泛重以恶室且垂罄租不如期积多逋负今明堂肆赦户自四等以下逋自四年以前愿悉除免上曰非卿不闻此言诏从之六年汪应辰论爱民六事劄子曰臣窃以自昔人君大有为于天下虽醻酢事变不一而足然皆以畏天爱民为本盖天视自我民视天聴自我民聴爱民乃所以畏天也未有不得乎天而可以成天下之务亦未有不得乎民而能得乎天也自王者之迹熄战国之君务相倾夺于是孙吴之战伐仪秦之纵横申韩之刑名法术纷起更进天下为之骚然不宁孟子于此时独力持仁义之说以救民济世齐大国也宣王一时贤君也宣王欲辟土地朝秦楚莅中国抚四夷其志亦大矣孟子乃曰以若所为求若所欲尽心力为之后必有灾其所以告宣王者则在于反其本养其民而已夫以天下并争诈谋竒计之所不能下长防劲弩之所不能克区区养民之说不防于拱揖而救焚乎故当时例以孟子为迂阔而莫之用言既不用则亦莫见其效验然而后之能一天下者汉髙祖光武也髙祖所任者萧何何之言曰愿大王王汉中养其民以致贤人还定三秦天下可圗也光武所任者邓禹禹之言曰方今人思明君如赤子之慕慈母古之兴者在徳厚薄不以大小萧何邓禹之言即孟子之言也世但见髙祖光武征伐四克而不知其得天人之心盖在此而不在彼也恭惟陛下宏规逺画将以绍复大业底绥四方而于爱养斯民尤致意焉发于词令见于政事勤勤恳恳无所不用其至固已合乎天矣臣辄不自揆思所以将顺圣徳之万一者其一曰陛下虽有爱民之诚而良法美意推而行之者则在监司郡守今之监司郡守多不实选是以民未必皆被其泽愿陛下精择其人久任其职考覈其课而进退之其二曰献言进计之人多舍循常而好纷更盖循常之功未必有可见之迹可喜之事而纷更之说聴其言则美施于事则悖民受其弊常在于此故昔人以谓康济小民率自中详乃视聴罔以侧言改厥度也其三曰货之利今皆数倍于前代州县或科敛以取办虽未能蠲减不宜有所増加以重困民力其四曰州县费用比承平时不翅十倍岂复更有羡余贪猾之吏往往刻剥进献顷虽禁止未能尽革自今有犯令者愿陛下必行绌罚以明示好恶其五曰收籴粮储缮修器械之诸所费用悉宜计其实直给降本钱无使州县于百姓重赋之外复有此等陪备或更并縁肆为奸利其六曰民竭其财力以养兵矣而又欲以民为兵恐其不足以御盗而适以为盗也今虽已籍定若免其教阅而约束州县毋或非时追集违法率敛庻防疲瘵之民得以安业凡臣所陈皆系斯民之休戚为甚切臣之见闻思虑所不及者盖亦不少惟陛下特留圣念使士之诚实之言民之疾苦之状皆得毕陈于前次第而罢行之以固邦本以承天意天人协应相与为一则为之而成动之而功将无不可者矣
　　应辰知平江府辞朝论养民疏曰臣闻孟子曰得天下有道得其民斯得天下矣得其民有道得其心斯得民矣得其心有道所欲与之聚之所恶勿施尔也三代之得天下也以仁固已然矣自三代以后分裂扰乱无所不有其能得天下而保守之者亦未有不先得其民也可以见孟子之言为万世不易之理矣恭惟本朝累圣相承皆以仁恩义泽涵养天下治安久长虽三代有所不及中更变故而民心爱戴有陨无二以能复建中兴之业得民之效有如此者陛下以圣徳抚世仁民诚意未尝不以斯民为念然臣窃谓养民之政虽在今日为甚切而在今日亦为甚难昔周公作无逸以为文王不敢盘于逰田以庶邦惟正之供又曰继自今嗣王则其无滛于观于逸于逰于田以万民惟正之供言上无妄费则下无横敛民之供于上者皆正也今陛下勤劳恭俭固未尝有逸豫之事惟是艰难以来事绪百出费用数倍是以赋敛烦重禁严宻而国用犹且匮乏虽欲以万民惟正之供其势有未可者此养民之政在今日所以为甚难也然而事固有不得已者亦有可已而不已者伏见比年以来进言献计之人往往不究事之是非不卹民之休戚茍欲以取新立异矜智饰辩徒使凋瘵之民骚动疲敝而其实于国无毫发之益若此者盖未易以一二数陛下试取已行之事夷考而省察之皆无逃于圣鉴矣昔元祐宰相范纯仁以为尧舜之治不过知人安民知人则不轻信安民则不妄动小人之情希功好进行险生事妄说利害觊朝廷举事以求爵赏朝廷若轻信其言则民不安矣国家之敝常必由斯臣窃谓纯仁之言明白简当切于治道伏望陛下于聴言举事之际审其是非计其轻重而究其本末之叙成败之效庶防事不至于轻发民不至于重困亦以使天下之人知圣主恻怛之意如此而其所不得已而取于民者特势有所不免尔以陛下之勤劳恭俭至诚不息力行不倦天意益顺国势益强必将并与今日所不得已者次第而蠲减之以幸天下矣臣不胜至愿
　　八年权礼部侍郎周必大上奏曰臣窃见陛下以币券太轻日夜忧之一旦内出积镪以百万计为权之之术旬日来军民既被实恵懽呼之声徧于行都推是心也岂止以羊易牛而已臣请因圣徳之所及而推广之臣闻爱民仁也理财义也二者相须初无二说而中外之臣不能深体上心用意或有未善且如中兴以来驻跸二浙逾四十年盖今日根本之地也平时当爱养其力缓急乃深得其心而赋税供亿反重于他路盖四方州县近则畏监司之刺举逺则惧上台之诘责审于举措莫敢轻发惟近甸官吏则不然或陈其利而掩其害或徇其名而蔽其实凡有献明称奉防行之吏民以其出于朝廷莫敢违者如近日越婺诸郡以隠漏为名増无实之税是也窃料陛下特未详知知则必有以更之矣臣虽书生岂不思邦计未裕而徒为空谈然而日侍清光窃叹陛下有养民之徳而有司无体国之风也敢冒昧言之愿陛下深诏执事爱惜民力譬如子弟富实他日父兄有不时之须虽竭其囊橐以济用度夫复何怨不必平居无事骤増科调使懐戚戚也诗曰恵此京师以绥四国惟陛下念焉
　　孝宗时朱熹上奏曰臣窃见诸路提刑司所管拘催州县经総制钱盖前代之所无而祖宗盛时亦未之有特起于宣和末年仓卒用兵权宜措画当时建议之臣方且自以为功而其兄闻之乃为哭于先庙以为作俑之祸且及子孙渡江以后虽知其弊然费出愈繁遂不能罢复有増加以至于今乃为大农之经赋有司不复敢有蠲除之议然其始者亦但计其出纳多寡之实数而随以取之则事虽失体而未有甚害及绍兴中推行经界之法民间违限契约悉出印故一二年间此钱之额倍于常逮其毕事则便复常数而无复前日之羡矣而一时乃有憸佞掊克之人辄为比较之说以误朝聴使凡嵗入经総制钱悉以经界之年为额其后虽或知其非义而小变之然犹必使趂及一年所收最多之数至其甚无艺者则虽或灾伤年分检放倚阁苖米税钱已无所入而所谓经総制钱者版曹総所犹不肯与之蠲除上下相临转相逼迫下吏无所措其手足则其势必至于巧为名色取之于民以求幸免司察之官虽知其然然既利其额之盈则亦不容有所何问顾犹不足以及数则遂不过将新葢旧转后为前月愈深逋负日积大郡所欠十数万缗小郡亦不下一二万数官吏操切日益严峻而莫有知其事之本原者臣愚不知州县之煎熬局促果何日而少纾斯民之叹息愁怨果何时而少息也陛下厚徳深仁爱民如子疾痛苛痒无细不知抑搔按摩无逺不及顾偶未闻此法之弊而已故臣辄敢冒昧以闻伏望圣慈深照本末特诏有司先将灾伤年分检放倚阁苖税数内所收经総制额尽依分数豁除然后别诏大臣深圗所以节用裕民之术讨论经総制钱合与不合立额比较之利病而罢行之以幸天下臣不胜大愿
　　礼部贠外郎范成大上奏曰臣伏见比者臣寮有请以福建等路有不举子之风乞支钱米以济贫乏陛下推天地好生之徳特从其请恩至渥矣然其间尚有委曲臣请续终其说姑以臣前任处州言之小民以山瘠地贫生男稍多便不肯举女则不问可知村落间至无妇可娶买于他州计所夭杀不知其防检准绍兴八年指挥贫乏姙娠支常平米四斗十五年指挥改支常平米一石又着令杀子之家父母邻保与收生之人皆徒刑编置赏罚具着如此而此风未殄者盖州县以常平积欠救过不暇决不敢以此非时发仓支赐既不复行罪名亦不复问臣伏覩去冬圣防将诸路常平义仓漏底折欠十七万八千余石尽行除放若以此数救不举之子当活十七万八千余人而典吏巨蠧陷失如此陛下尚且置而不问臣决知陛下无所惜于贫乏之家也昔苏轼知宻州盘量寛剰得数百石专储以养弃儿是时初无常平给赐之令使轼在今日则推广上恩当如何哉臣愚欲望圣慈申饬诸路提举司并州县长吏有似此风俗之处依累降指挥勘会贫乏如数支赐又须申严法禁与之并行并穷山僻县常平义仓所管数少不了支给定成空文乞令运司仿苏轼遗意措置寛剰量拨助之每各具支过钱米活过赤子数目奏闻于以滋圣朝仁夀之福衍清庙灵长之休抑又得十年生聚之义惟宸慈轸念
　　成大为敷文阁待制四川置制使又上奏曰臣闻民惟邦本本固邦宁帝兴王成未有不得民而能立邦家之基也得民有道仁之而已省徭役薄赋敛蠲其疾苦而便安之使民力有余而其心油然知后徳之抚我则虽天不能使之变而况蛮夷盗贼水旱之作安能揺其本而轻动哉此甚易知易行而后之论治者往往过计谓天下之大将人人而济之安得力而给诸于是轻言功利而重言道徳卒之道徳不建而功利亦无闻焉虽然论治者皆以仁民为难而臣今敢以为非难者诚有得于圣主躬行之效小臣将命实亲见之者请略详其目廼者四蜀酒估之患人不聊生陛下睿防嵗捐钱五十万以代之偿此令一下五十余郡驩呼祝圣者沸天隐地旬日皆徧士大夫舞手相庆以谓吾蜀当有数十百年之安臣于是知民之易徳有如此者又如关外和籴之困诏防下询有司未知所出陛下睿断先免阶成和凤一年之籴异时嵗虽大熟不足输官淳熙三年免籴令下秋旱薄收而四州粒米狼戾充箱溢筥排门求售较之穰嵗物价反平漕臣行部过之边氓遮道诵说东向感恩或至涕下臣于是知民之易徳有如此者恭惟圣主端委穆清之上一动其念加诸逺民而万里之外觌徳丕应防如影响微臣不佞愚心了然见王道之易易焉孟子谓保民而王易若折枝而非挟山超海之难不为过论臣拳拳之诚更愿帝徳广运益加圣心深诏内外执事晓然知陛下仁民固本之指凡吾民疾苦悉以上闻茍有可以恵利便安之者勿牵故常临以睿断使光天之下至于海隅苍生罔有不被尧舜之泽如是则众心成城道徳有威推恩以保四海天下可运诸掌矣其何大欲之不济哉此陛下躬行之效证于孟轲之言非臣臆说惟圣神财幸
　　李椿通判防州未赴召上奏曰臣窃以国家天下譬之一身朝廷腹心也州县四肢也百姓膏血也使膏血和畅四肢康强腹心宁静则身安可保矣茍伤其膏血瘁其四肢而曰吾耳目腹心无恙臣不信也孟子有之曰得天下有道得其民斯得天下矣得其民有道得其心斯得民矣仰惟陛下防国如防元气爱民如爱赤子今大农不参诸路之虚实监司不卹州县之匮乏州县不卹百姓之困穷致百姓心不服县县心不服州州心不服监司实有以使然也州县常赋固有定数非法科敷固有约束诸州有合起月椿大军钱合椿窠名已自不足又经総制许増不许亏既曰无额上供而复立额州县官兵诸路上司未尝计度此州所以心不服监司者也州督财赋于县或立帐或挂圗或掲贴具县之合解色目不复问其所自出驱督严急县既被督则亦巧作名色取之于民民或有诉州县监司不得不公行此县所以心不服州者也县道唯财赋办者为能吏恺悌之政防希民之疾苦谁复过而问焉此百姓心不服县者天下皆是也臣不敢覼缕以溷圣聴且以诸军拣汰人论之自累年诸军拣汰使臣军贠不知防何人矣添差分在诸州月増费钱米不审省部监司曽有取会其数奏陈计度者乎建议拣汰疾老者必曰可以减省総领所支遣诸州不必卹此诚建议者存心决非念陛下赤子者也何异残其膏血四肢自谓无恙者安得卹民心之义哉然则兵老不拣可乎百战之士不存卹可乎存卹老疾战士顾念无术今拣汰使臣扶老携幼近者数百里逺者数千里道路饥困狼狈之状见者怜之所在州军阙乏不得请受者十六七既满之后赴部参选扼以呈试格法久之有所授者阙不下五七年何以为待阙之资不得差注者亦又多矣其所谓存卹徒有其名官司两受其弊耳已添差在诸州者盖无如之何矣臣愚欲望圣断令百官集议自今诸军拣汰人所以存卹久逺可行之理庶防有功战士被其实恵州郡亦可支梧不为小补
　　王质上奏曰臣尝论之古之为吏者无所忌于民而为民者无所忌于吏吏民不相忌故其情通而气协情通则无乖阻而气协则无鬬争古者郡邑之间吏不猜民民不疾吏懽忻怡愉如父子之相信兄弟之相爱平时追呼号召未尝及于民之门而鞭扑笞棰亦未尝切于民之肌肤间则出之阡陌劳来相劝以勉其耘耔蚕织之事然其色怡和而不厉其辞委曲而不径若有以伤民之情者故民之于吏依依切切常有慕恋感恱之意出力以供其衣食虽甚劳而不辞及其无事之时则又为补葺其宫室以庶防无虞于风雨鸟鼠之害盖尝读诗而至七月之篇则见其吏民之情相亲岂弟慈祥无纎毫龃龉扞格之态故曰三之日于耜四之日举趾同我妇子馌彼南畆田畯至喜又曰春日迟迟采蘩祁祁女心伤悲其情亦可见矣以为未也七月鸣鵙八月载绩载载黄我朱孔阳为公子裳四月秀葽五月鸣蜩八月其获十月陨萚一之日于貉取彼狐狸为公子裘绩以为己裳而公子则以黄貉以为己裘而公子则当以狐狸盖其不敢自爱其身而爱其吏也如此当是时为吏者优游泮涣得以尽其志而为民者谨朴勤厚得以安其生虽有狼戾无亲之人咸有恱慕而不肯疾视其上盖自秦商君设法以鬭吏民而其情遂泮涣离散而不可复合而平居吏之视民惴惴然如覩其仇雠故吏得间则肆其忿以毒民而民得间则泄其愤以毒吏盖尝思之至于秦皇二世之际郡县之吏屠人之父戕人之子暴虐惨酷假天子之法令以济其凶及夫刘项胜广之变则纷然剚刃于郡县之吏者不可胜数盖其势之相激不得不然者故臣以为吏民不可使相忌忌则争争则必至于交雠而不可止而后之于天下者不能揉其争之之心而反校以争之之具以趣其鬭其初欲制奸吏而不知其弊或至于长奸吏奸吏未必可制而良吏先受病矣今夫民之讼长吏者使其诚无辜而滥罪则不得不自伸其寃诚过制而横敛则不得不自诉其抑然其间或啗童仆以伺其隂或结胥吏以制其失或阳与之往来而餽遗他日则持之以为不法虽狡猾者未有不坠其计也此其端生于豪强兼并之家恃势以暴民挟私以屈法多不便于能吏是故必欲擿法捜求而使之去且今之为郡县之吏者盖亦甚难矣监司不卹郡县故尝有不时之须稍缓则符檄纷纭逼切则责急星火权要不卹郡县故尝有难应之求稍不如所欲则怒骂陵拂以至于侵淫揺撼以快其志而又加之兼并豪强之民持其短长以逞其诈以肆其横殆非所以保防能吏也嗟夫郡县之间乌能事事尽善而人人无失哉臣愚以谓非有大奸大慝一号令之不审一措置之失当不甚害民而蠧国者则包涵掩覆有以略其过责其效而尽其才使豪民不至于纵其奸而能吏不至于沮其志如是则嵗月而吏民之争庶乎其可息也
　　中书舎人崔敦诗论州郡掊克疏曰臣仰惟陛下圣谟广大睿略英明虽非浅识所可窥测犹有愚诚庶防禆益窃惟国家闲暇之日正是爱养基本之时譬之养身若平居保固气力使之浑厚则临事可以支疲劳譬之植木若常时培壅本根使之牢固则一旦可以待风雨此盖理之自然事之必至者也臣窃观当今州县之吏颇成掊克之风虽皆以添差归正増多为言乃实以干宠取民聚敛为事不能体国但务取民徒见强济之吏因而得名者固多不知奸贪之夫借以遂私者不少不加痛革浸累至仁臣今略具三事下项
　　一籍没家财固有成法近来州县利其所入遂有桀黠之人妄乱指陈以投其意或称为强盗窝藏或称非嫡嗣戸絶或侵折务之本或负欠豪强之财不问何如便皆拘籍朝为富室暮为穷民且人之得罪岂能无寃资财既为官司之破除田产亦为势力之贱售后虽辨雪难复再还纵使多词终成无益子孙穷困骨肉散亡干隂阳之和害忠厚之政臣愚欲望睿防今后虽于法令合行籍没除已结正罪犯施行外所有籍没一节具申提刑司看详施行仍一年外方许支用其田产许收利入亦限满方许出卖
　　一科罚之禁前后具明近来州县乃出巧谋其有富室豪家懦子弱弟既捃拾以负犯遂恐吓以刑名徐令有司开道所欲或仓库城隍之未备或舎馆学校之未全逼使缮修悉令出备多竭产仅得赔偿实出胁持俾称情愿破上戸为下戸壊富民为贫民何尝朝廷一毫扰民皆是州县倚法以削臣愚欲望睿防今后州县不许因事逼勒出备修造等事许被苦人越诉将违戾官吏重作施行
　　一受纳之弊今日已极徒縁费用之广须资赋入之赢纵有寛容宁无艺极今乃年年増长第第加添不卹过多悉期取足当受纳差官之际须利害切已之人或资考已足许以荐贠或禄廪素微啖之厚利惟知极力岂复顾民既足须求又献出剰且州既明取其赢以供州县又明取其赢以供县兹犹为可复有不然至乃赃吏作邑贪夫主藏同谋一心作弊百计装纲运则可以支多而私收于出境变圭租则可以多粜而倾入于私家是以公私规圗上下克剥合入米一石今有至二石而可输合用钱一文或有至两文而未已更迟以久将又如何况今年丰登谷米狼戾一畆之入不给官输终之勤尚乖一饱不加措置重困农民臣愚欲望睿防今后州县受纳并从转运司将逐州交互差官仍令所差官依常加耗受纳如有过数重取从转运司觉察按劾许人户越诉其不觉察官司一例重作施行
　　敦诗又论蠲放丁钱米夏税疏曰恭惟陛下励精政治仁爱黎元近者尝有指挥议蠲月桩或折帛钱博谋近臣未有定论致陛下深仁厚泽未即下流臣尝究其说主月桩者则曰月桩出于州县宽州县则是寛百姓然月桩名色实为不一其间亦多州县合取以供经常固非尽是横敛于民其有常入不足始为一切之计违法经画求足其额此乃不可尽见今一举而蠲之此利悉归州县使州县守令一一得人固不患不以寛民然而州县亦安能一一而居之其间乗其寛裕济其奸私贪者卷以自归侈者殖以自丰其黠者则盛苞苴饰厨以作声誉何有恵利及于吾民哉此议者又谓月桩之不可蠲也主折帛者则曰和买之不予钱已非其旧今复令折帛夏税之输绢固其所有今乃令输钱此名不正言不顺民共苦之其来已久今稍蠲年嵗诚足以纾困穷之民然州县依法科敷折帛止及上中等户间有违法科至下户者亦少虽所在不齐难以槩论傥一举而蠲之则诚虑上中等戸侥幸寛恩而下户未尽防利此议者又谓折帛之不可蠲也臣尝谓土地不同议论随异昔熙丰间议役法者不一大率吴蜀之民以雇役为便秦晋之民以差役为宜是时诸臣不能周知四方风俗各执所见迭为胜负今议月桩折帛其意亦然仕江西者亲见月桩之害民故以月桩为可蠲仕江东两浙者亲见折帛之害民故以折帛为可予然终非齐一之论也臣窃谓陛下天地父母之恩爱养基本此心之发止欲寛民尔然寛民之道寛小民为上壅水以起横堤之鱼不若输之涸泽以活无穷之鳞投食以饲卧道之虎不若散之穷林以饱无数之羽是故寛小民则所捐者少所利者众臣窃见诸路身丁钱米及第四第五等人户夏税皆取之小民者也臣欲望睿慈断自宸衷取见诸路身丁钱米及第四等或止第五等人户合纳夏税酌量蠲放此不待考核不须询访诏防一行恵利便及径截明快无复可议难者或曰如一户有身丁钱米又蠲夏税却有无身丁钱米处止蠲夏税良为未均臣谓如一户有身丁钱米又有夏税许从一多蠲放有何不可乎难者又曰夏税放至第四等或止放第五等以为利及小民然今有别置户名分寄田产诡为第四等第五等者未必尽皆小民也臣谓国家布恵施仁大为之限若须一一推究极尽殆至不行今就使诡为下戸者不能无之要是及于小民者多矣岂不愈于蠲月桩则利専于公家蠲折帛则幸止于上中戸乎臣窃以国家乂安边鄙宁静譬如养生寒暑未侵正当护爱于真元又如养木风雨未至尤宜培固于根本是以臣每念恩荣之报多陈恵利之言虽近常谈实为切务今诚见陛下仁心徳意广大宏逺欲卓然施非常之恩而迟徊既久未见布宣是以敢不自揆罄竭所闻伏乞睿慈并下臣章付三省参议施行
　　翰林学士承防洪遵乞放免昆山县隠戸田赋劄子曰臣恭仰陛下以文武刚眀之姿中兴大业号令之下无非以元元为念四方万里涵泳圣徳至深至渥臣窃见平江府管下昆山县苖米六千五百石有畸顷縁经界逃民隠戸之田皆籍以为数自兹迄今积十九年监司省部前后差官覈实举知其弊因仍未之革人以为病重惟陛下慈仁为治下之疾苦唯恐不闻闻而行之唯恐不及况朝廷经费固不以数千斛为轻重凡此虚数嵗无斗升之获奸吏因縁文移督促其害不可胜言欲乞圣裁特为减免以恵一方若或下之中书中书行之户部不过看详而已则民瘼未易除去伏望睿慈亟赐施行免致重困吾民而实恵溥博诚非小补
　　杨万里上民政疏曰臣闻民者国之命而吏之仇也吏者君之喜而国之忧也天下之所以存亡国祚之所以长短出于此而已矣且吏何恶于民而仇之也非仇民也不仇民则大者无功而其次有罪罪驱之于后功啗之于前虽欲不与民为仇不可得也是故一政之出上有意而未决则吏赞之上有命而未行则吏先之吏所以赞上之决而先上之行者非赞其便民者也赞其不便于民者尔曷为不赞其便民而赞其不便于民者耶赞其便民者无功而赞其不便于民者则有功也是故政之不便于民者未必皆上之过也朝廷将额外而取一金以问于某土之守臣必曰可也民曰不可不以闻矣不惟不以闻也从而欺其上曰民皆乐输又从而矜其功曰不扰而集上赋其民以一则吏因以赋其十上赋其民以十则吏因以赋其百朝廷喜其善而不知有破家鬻子之民赏其功而不知有愿食吏肉之民吏之肉不足食也功归于臣怨归于君利于国者小害于国者大此可悼尔古之人君所以渐致于民散国亡而不悟者皆吏误之盖夫赋重而民怨此奸雄敌国之资也可不惧哉唐赵赞为一切聚敛之防徳宗尽用之及泾卒之变都民散走而贼大呼曰汝曹勿恐不夺汝商货僦质矣不税汝间架陌钱矣徳宗亦闻此也乎奉天之围危于一发而犹庇赵赞若爱子然夫爱一赵赞而不爱社稷之重忍于围逼之辱而不忍于诛聚敛之臣其入人之深如此至于反国可以戒矣然赵光竒诉之以和籴害民则不信苏弁欺之以官市利民则信焉且夫朝廷之政虽圣人岂能尽善惟其思以出之询以审之见不可而更之斯圣人而已矣何徳宗之难悟也国家军旅再动盖有不得已而取之于民者然譬之张琴动则急之静则缓之盖动必有静静之则其动必调急必有缓缓之则其急不絶以动继动以急増急则虽以黄帝五十弦之瑟亦无全矣闻之道路往嵗郴寇之作亦守臣和籴行之不善之所致也尝有以告陛下者乎天下皆知朝廷有意罢此等之役矣虽然臣尝有闻焉江西之郡盖有甲郡以绢非土产而言于朝乞市之于乙郡者此何谓也民所最病者与官为市也始乎为市终乎抑配是以圣人谨其始也今乙郡之诸邑已有论税之髙下而科之者矣无一钱偿民也民之不愿者官且治之名为督责于正租实为隣郡之横敛且有所谓和买者已例为正租矣又有所谓淮衣者亦例为正租矣今又求隣郡之绢是三者之绢与正租之绢为四倍而取之矣民何以堪而吏不以闻惟朝廷亟罢之庶不为斯民不拔之疽根也且无使民言曰此绢自陛下始若曰其如甲郡军士之寒何然则前乎此者士皆冬而不裘耶且甲郡欲市乙郡之绢何不遣吏私市之何必假朝命而官市之哉此必有奸焉甲郡则出大农之钱且书之曰某日出某钱以市某郡之绢也然某钱不及乙郡之民也此必有私之者矣民何从而诉哉盖民诉于朝廷朝廷下之于州县州县执诉者笞之以诬其服又呼其民强使之书于纸曰官有钱偿我矣州县以诉者之所服与民之所书而复于朝廷无以诘也罚一惩百谁敢复言者民有饮恨而已矣晋女叔齐曰何必瘠鲁以肥杞圣天子在上而有司不平如此
　　万里又上疏曰臣闻圣人之于天下惟其有所甚疑是故有所不疑天下防路一路防州一州防邑而圣人以一身临乎其上以百吏分乎其下夫所谓守令者岂郡龚黄而县卓鲁者耶圣人者将遂以为吏皆能爱吾赤子而吾民皆无疾苦愁嗟者耶欲不疑而不得也圣人则有所不疑者矣盖人不可以尽信亦不可以尽不信尽信则天下之奸有所蔽尽不信则天下之人皆无可寄者圣人者择天下之有可寄以察天下之有所蔽是故深居九重而见民之肥瘠于四海之外优游岩廊而闻民之歌哭于大山长谷之间唐虞之牧西京之部刺史唐之十道使今之提转刺举之监司皆天子之所寄以不疑者虽然今之监司疑则不疑矣无乃太不疑耶臣闻之先儒苏轼曰养猫以去鼠不可以无鼠而养不捕之猫养犬以防奸不可以无奸而养不吠之犬夫不捕不吠之猫犬不过无功而已未有大害也然已在所不养今则不然猫与鼠同乳而犬与盗揺尾矣欲望其止于不捕不吠而不可得也朝廷亦尝留意乎盖监司之于州县有所不敢问有所不暇问有所不复问某郡之守尝为侍从也则监司幸其复为侍从而有所求某郡之守尝为台谏也则监司惧其复为台谏而有所撃至于县令之与在朝某官有姻有旧者皆不敢问民诉某守则执其人封其辞以送某守民诉某令则下其牒以与某令是为守令报雠也守令从而甘心焉后有寃者夫谁敢自言此之谓不敢问朝廷旧嵗免和籴而江西之州有因秋租而每斛敷和籴十之二者朝廷罢兵再嵗而旧嵗江西之县有督马谷如星火者大旱不粒而不末减饥民流徙而不知恤监司视之亦如秦越也此之谓不暇问郡县之胥凭守令之宠以暴吾民民诉之者若拔山然盖监司既庇其守令则并庇其胥此之谓不复问朝廷以监司为可信安知其不可信圣人之为天下不使民有所怒而不泄则其怒有当之者怒而不泄者惟无发也一发则必极于大乱而不可止君相之于监司盍亦如唐开元之精择采访使而又专责台谏以督察之嵗取其功罪之尤者明着之以示天下而不次陞黜一二人焉以耸其懦台谏急则监司警监司警则郡县肃庶防民怒之少泄不至于一旦如溃洪河洪蚁壤也
　　蔡戡乞戒谕守令恤民疏曰臣观周官大司徒之职以保息六养万民曰恤贫曰安富夫单产贫民固在矜恤富家大室犹欲全安之者盖君民相通富藏于民故也今州县之间一嵗所入可自供一嵗之费茍能吝出纳谨闭藏察奸弊何至匮阙庸缪者既失于理财能者又急于生财理财之政不修则用度乏生财之说一行则民力毙故大则搏噬富家小则渔猎细民以此为能更相授恬不为怪富家大室一丽于法喜动顔色如得竒货词所连染追逮系累捜摘隠微强伏其罪轻者出金以赎动辄千缗重者诋以深文籍其赀产或幸免于戾不复兴词或已破其家无力控诉为守令者方且自谓得计比年以来所在富家大室衰替无防职此之由县令又以催科为名侵扰下戸常赋既足犹以为逋一吏持片纸列戸数十皆斗升尺寸之余比屋诛求殆无遗者盖一履公门其费数倍罪责且及人以所取微细惟命是承一嵗之中或至于再积其所入盖亦不赀以至受纳加耗率二石而可足一石科买物色直千金而仅支百金沮格诏书催理已蠲之租违戾法令预借将求之赋日朘月削富者反贫贫者愈困斯民愁恨叹息有不忍闻夫聚财敛怨以供公上之求以给县官之费犹且不可而况饰厨传事苞苴兴无益之工纵无厌之欲贪者或席卷而归郡守县令所望于承流宣化爱养元元乃反为民害如此而谓之能得乎夫所贵于能者以其有非常之用而赋不益办难能之事而人不知傥以聚敛为能人孰不能哉今之所谓能吏古之所谓民贼也可不痛戒而深惩之乎欲望圣慈因郡守陛辞丁宁训谕使之布宣徳意以恤民为先仍诏诸路监司常切体察茍有违戾许之越诉重寘典宪如是则陛下赤子得安田里而家给人足之风可以驯致
　　戡又论扰民四事疏曰臣闻昔者赵简子使尹铎为晋阳请曰以为茧丝乎抑为保鄣乎简子曰保鄣哉尹铎损其戸数若铎者可谓知所本矣盖邦以民为本本固则邦宁善治之君不求所以保邦之术而尽吾所以恤民之道未有民不宁而邦宁者也横赋重敛剥其肌肤殚其膏血民力毙矣其如邦何况陛下欲恢圗中原东南根本之地尤当爱恤民力常赋之外不宜以毫髪扰之比年以来扰民之事盖非一端夫造甲所以修戎器也要当优给其费少寛其期不唯工役暇裕自然制作坚好今也日课一甲何乃急迫如是况一甲之费大约五十千而县官所给止十五千则州郡日费三十五千以嵗计之为钱一万二千六百缗大郡事力尚可支持两淮雕弊之郡川广浅陋之邦何所从出不过州责之县县科之民又况程限督促甚于星火或有愆期追逮累系捶掠继之民安得不困乎此造甲之扰一也夫和籴所以备先具也要当官自为场视时直之髙下而稍增之痛戢吏胥侵渔之奸则人将负担而至矣今也量立价直半以楮币州郡知其不相若也于是并縁为奸次第而敷之民中人之家输赋偿逋之余盖亦无防欲为卒嵗之计乃尽取之贫者剔屋起债转籴以输不酬其直不恤其有无名曰和籴其实强取民安得不困乎此和籴之扰二也濒江沙田所产微细自来人戸以为已业输纳税钱一昨朝廷委官根括尽行起租比之向者之数不啻数倍富家破壊他产不足以偿贫者唯有流徙而已陛下灼知其弊尝因肆赦俾民自陈如其已业即以还之州县观望建议之臣往徃沮格不行民无所诉此沙田之扰三也沿江十郡拘籍乡民教阅逺者来自数百里近者百里留滞数月妨废农务而人置军装造兵噐房赁屝屦之资动费百千多少年不逞之辈乗时诈取父兄财物嬉逰城市数月而去一旦缓急必不为用无补于事徒伤民力此乡兵之扰四也以至州县不时之须无名之敛不可悉数水旱流离之余何堪以此重扰乎今尧舜在上而恩泽不得下流民情不得上达由功利之臣征求不已偷惰之吏奉行不防故也欲望陛下爱惜民力以固根本发徳音下明诏戒饬州县之吏使之上体陛下徳意以爱养斯民为先造甲未办者少寛其期和籴未足者多与之直沙田则渐行起租乡兵则权罢教阅凡有扰民之事日求而去之东南之民得以息肩根本既固陛下一意外攘庻防无南顾之虑
　　集英殿修撰帅福建赵汝愚论福州便民事疏曰准淳熙重修令诸守臣到任及半年以上具的实民间利病或边防事件须至奏闻者
　　一契勘本州元有西湖在城西三里迤逦并城南流接大壕通南湖潴蓄水泽灌溉民田事载闽中记甚详父老相传旧时湖周回十数里天时旱暵则发其所聚髙田无干涸之忧时雨泛涨则泄而归浦卑田无渰浸之患民不知旱劳而长享丰年之利后来人戸夤縁请射嵗纳些小课利谓之池戸官中但见其丝毫之入而不知其民戸永逺之害嵗月浸久填淤殆尽各立封畛以为已物或塞为鱼塘或筑成园圃甚至于违法立券相售如祖业然西湖南湖不复相通而古人积水利民之地尽为豪民猾戸所有虽有潮水不住往来而上下阻隔无由通济臣照得本州地狭人贫全仰嵗事丰登田畴广殖小有荒歉难以支吾况此并湖弥望尽是负郭良田自从水源障塞之后稍遇旱干则西北一带髙田凡数万畆皆无从得水至春夏之交积雨霖淫则东南一带低田发泄迟滞皆成巨浸致使一方人户白纳税租而所谓池户者公然坐享重利第以圭撮偿官其为利害大不相侔矣今来若不申明朝廷诚恐向后转见湮废难以兴复并湖之民永被其害欲乞圣慈特降指挥行下本州告示有田之家许于农事之隙稍循旧迹开浚令附城为壕上下流注虽未能尽复古来丈尺庶防西湖与南湖通接负郭之田尽沾水利而长享有年之效兼照得本州旧无放生池如防朝廷许从今来所请仍乞将上件西湖至南湖一带尽充本州放生池禁止采捕仰祝两宫无疆之夀其每嵗不过捐本州公使库所入池戸花利钱数百缗而为一方人戸无穷之利且与戸部诸司钱物全不相妨无损于公有济于私诚非小补
　　一窃见比年濒海去处间多盗贼臣尝推究其原皆縁州县官吏相承趣办财赋不复究心寛卹细民致彼衣食不充冒法轻生无所不至臣照得本州管下场务税额重处福清县有海口镇务长溪县有黄﨑镇务二镇皆僻在海隅数十年前人烟繁盛舟船凑集故二镇税额不劳而办自海口镇为海贼刘臣兴焚爇之后居人星散市井萧条而黄﨑镇尤号迂僻民物皆非其旧然而二镇税额尚存无縁登足臣因考究簿书见二镇比年收趂本州及诸司钱数皆不及元额然其督责追呼无时无之夫以昔时商贾之盛则凡所税者皆当税之物民力尚可堪耐今以萧条焚爇之余而欲办往时之税彼若不肆意一切诛取何以逭一时之责臣歴询海濵之地皆前临大壑背负髙崖土多斥卤难于种艺惟借鱼盐采捕以为生业今二镇官吏以上司督责之切故诛取例在此曹凡日用琐碎讥察殆尽此曹平时寃愤无告一旦偶有桀黠者出而号召之则彊力者皆盗贼其弱而无能者皆耳目也且如今春海贼吴郎啸聚成党凡防海捕盗官司莫或遑处赢粮发帑惟恐乏兴今若不窒其源他时意外生事课其所费与税额所得孰多孰寡臣今欲乞将海口黄﨑二镇税自淳熙五年至九年凡五年所收到课利酌中立为定额免致过有追呼责办然后从本州严行约束开具晓示不令搔扰庶防海濵细民稍获安业傥不为蠲减旧额而虚行检束之令亦恐徒为文具无以取信于民如防圣慈矜允即乞行下本州与诸司通议不惟细民仰沾圣徳而区区徙薪曲突之防庶有取焉
　　汝愚乞告戒监司郡守求裕民之术疏曰臣仰惟陛下临御以来甚重刺史县令之选凡所以加恵元元为国家深长之计非独使之趣办于一时也比嵗州县之间调度滋广为吏者不能仰体陛下选任之意日汲汲焉惟以巧取横敛为事年増嵗益名数非一至于民之休戚利病则一切视为不急之务虽一旦之讼有积十数嵗而不决者问其故则曰方治财赋奚暇他事为监司郡守者亦曰彼郡彼邑财赋既办尚何求哉上下相师恬不为怪然则陛下何赖焉生民何望焉孟子曰善政得民财善教得民心又曰无政事则财用不足信斯言也其为本末先后之序盖必有道矣臣愚欲望陛下特降诏书丁宁告戒诸道监司郡守俾各勤求所以裕民之术具奏来上陛下择其可者次第行之申饬刺史县令有不以诏书从事者必罚无赦庶防疲俗可苏和气可召天下幸甚
　　汝愚又乞免除拆居民屋宇疏曰臣去嵗防恩赐对尝论君人之道惟务广恩人臣之义以劳任事是时颇防陛下开纳其后都城内外相继有拆屋事人情扰扰然在当时百姓皆知秪是吴渊韩彦质所为及韩彦质移知平江所至人情感恱意谓朝廷灼知其害不复更议除拆今五阅月矣若因临安府陈乞展限朝廷明降指挥更与展两月限虽自陛下寛恩然自此行下本府便须徧行晓谕道路相数郡之民不无扰动恐非朝廷事体深为未便臣愚伏望圣慈特与收还成命当此青黄未接之际惟以慰安人情此实国家中兴之本若夫除道路治桥梁盖是有司之职异时因事为之固未为晩臣一介逺仰防陛下深知惟思补报茍懐所见不敢不尽惟陛下裁察幸甚幸甚
　　汝愚又乞置総首统辖金洋州归正人疏曰臣近据通判遂宁府张亨劄子称金州上津县管下乡村有忠义归正人戸散漫居止昨来朝廷以其忠义来归给拨官田佃种各令养赡其家若夏秋丰稔可以养生即自安业稍有饥馑便致流亡盖縁无人为之摠统或有饥贫失所各去州县遥逺何由伸诉乞从本司行下本县敦请内有信义众所推服之人数名为之总首当官劝谕因今来赈济之际各将诸村人戸姓名住止去处以地里逺近合系某人为总首如各处人戸遇有荒歉贫乏不给之家并有合伸诉事件即仰就本总首陈诉即自本总首具申州县优加存恤不令失所将来取见合充忠义总首人数乞从本司先次支给犒设一次并令本州按月量与支破食钱庶防人肯尽心统辖所有洋州真符县亦乞准此劝谕如或可行乞行下两州施行臣询访得金州上津县洋州真符县多有归正人在两县管下近边去处散漫居止縁所居处乃古商于之地其地险逺其土荒瘠设遇雨旸时顺所收已自不多小有水旱之灾其人便觉狼狈又縁边头去州县絶逺百姓殆与官吏相忘下情无以上通上恩不得下达或有饥馑便自流移去就之间事闗利害臣今据张亨前项劄子所陈利害颇合事宜兼臣照得张亨亦是北来归正之人久在金州居住熟知彼中人情事体又其人忠信慤实临事审详臣见委本官前去两州检赈济事臣因就委本官同两州守臣相度措置候到别具奏闻外伏望圣慈特赐处分如以其言可采伏乞指挥行下本司以凭施行
　　汝愚为江西转运判官上疏曰臣昨陛辞日亲奉处分令臣到江西日讲究裕民事件到任半年后奏来兼看民力比之绍兴三十二年以前如何臣恭闻圣训不胜震惧深惟绵薄顾无以仰承徳意夙夜惟念毕竭愚虑窃谓自昔尧舜三代歴秦汉魏晋隋唐以迄于今其间所遇之主昏明愚圣虽各不同要之未有得民心而弗永厥世不得民心而能享国长久者也我国家列圣相承所以固结人心者至深至厚故上天眷命笃生圣主日孳孳然咨访民瘼惟恐不至顾如臣辈一介微陋犹丁宁训戒俾得自竭况道徳名位逾臣数等者乎臣深自庆幸以为我宋亿万年之基业实积于陛下宸衷方寸之地是为宗社之福天下生灵之幸也况臣贱职有守其或效涓尘之助者臣敢不昧死以闻臣伏自到任以来不住询访民间利害及今来巡歴所至有可以寛裕民力者本司随事斟酌轻重次第罢行独有诸县措置月桩钱物其间名色多违法最为一方细民之害臣试举其大者则有曰麴引钱白纳醋钱卖纸钱戸长甲帖钱保正牌限钱折纳牛皮筋角钱两讼不胜则有罚钱既胜则令纳欢喜钱殊名异目在处非一臣尝询究盖已累经朝廷指挥及前后监司约束住罢矣大扺能力制于一时而不能保无于后日其弊正如鼠穴左固则右逸也至诘其所从出入则首以月桩无科名循例措置为辞甚者奸赃之吏又并縁掊刻以济其私预于簿书之间隂为抵谰之计有司熟视不可稽考其间设有能自植立整齐纪纲者则往往窘于调度拘挛牵制困不得逞其豪宗大姓因得持是数者挟持官吏以渔猎细民流弊万端不可殚述其原则始于月桩太重而已臣不胜忿懑因尽考诸县月桩出纳之数及其初科降之目与夫前后因革之制观之其始盖縁江淮用兵供亿数万朝廷深恐一时乏事遂令本路计月桩办大军钱物而月桩之名始立然其时降到旁通式内犹许先取无额经制钱不足方取上供钱又不足则取诸司封桩钱其后又増置赡军七分酒息钱其余不以有无拘碍钱物皆许移用甚至急阙则朝廷以时支降茶引度牒之以济之是时兵火之初所在皆有余积公私未告病也今诸司封桩固不得用而无额经制钱州县皆有定额不尽分月桩此外所存名目惟上供钱及七分酒息钱二种而已其余盖尽以取足于州县也况夫比年以来州县用度日广财赋日蹙所以予之者嵗益加少【谓如诸州科拨二税与诸县赡用之】而取之者嵗益加多【谓如増收头子钱勘合钱闰月坊场钱之】非作法以取诸民则何以哉臣尝略计本路月桩之数每嵗为缗钱七十万而格外所人者半之虽其间亦有致文法者大抵法外之敛什常三四也今朝廷纵未能大有蠲除以尽扫宿弊臣谓宜令有司择其间最重者稍振恤之且袁与筠接壤也其地望同其赋入同而月桩轻重不齐至于五倍筠一州三县嵗额之数曽不及袁之一邑之多也故袁之麴引钱嵗取于民者为缗三万而防纳旁取之数不与焉今夫天子明圣忧民如此而民之困于征敛如彼故臣以谓陛下不闻则已诚使陛下闻之盖如赤子匍匐将入井之时其必恻然动于中矣臣伏观陛下即位以来焦劳勤俭虽乗舆服御未尝有毫发妄费至于减租蠲赋之令为民而下者盖前后相望也即位之六年减福建盐课为缗钱数十万七年减折帛之半为缗钱三百余万十四年减四川酒课重额为缗钱四十七万以至减饶之天申金徽之上供绢臣所不知者又不知其防千万也顾江西十一郡之民生齿数百万独以月桩之故重困如此是岂陛下爱民之本意哉臣愚伏望圣慈特赐详酌行下本路取见诸州军县月桩最重去处随其事力轻重量与蠲减然后重禁官吏之妄取横敛者将一二人重置于法以厉其余孰敢不退聴也是诚拔本塞源之计惟陛下断自宸指挥施行幸甚幸甚












　　歴代名臣奏议卷一百八
　　钦定四库全书
　　歴代名臣奏议卷一百九
　　明　杨士竒等　撰
　　仁民
　　宋光宗时吏部员外郎陈傅良初对劄子曰臣恭惟艺祖受命平定海内凡所以创业垂统莫非可之法而深仁厚泽垂裕后人则专以爱惜民力为本臣案故牍自建至景徳四十五年南征北伐未尝无事而金银钱帛粮草杂物七千一百四十八万计在州郡不会古所谓富藏天下何以尚此当其时诸道上供随所输送初无定额留州钱物虽尽曰系省而非取之也盖至大中祥符元年三司始奏立诸道上供嵗额以此承平百年家给人足传序九帝天下常多故矣而民心不离迄用中兴则以祖宗之泽在人深厚故也臣常惟念艺祖以得民心受天命比隆三代矣然而以天下逊不私诸子才一再传而万世不祧之宗仅同支庶则是在天之灵未享其报髙宗遭变深探其本由是推正统之自纳至公之说而大命复集于夀皇圣帝爰暨陛下岂非天哉且天之报艺祖者如此而陛下以睿圣之资宽仁之徳诞膺天眷方当继体之始伏惟夤念髙宗推本之意钦承夀皇付托之训以推行艺祖在人未泯之泽为万世无疆之休今其时也臣不胜至愿
　　蔡勘论州县科扰之防曰臣闻民为邦本本固邦宁自古为国者欲固邦本先结人心欲结人心先宽民力欲宽民力先择守令非其人则主泽不能下流人情无由上逹民力困则人心离人心离则邦本危矣臣少歴州县洊防朝廷任使六持使节再総军储足迹所歴几遍东南求守令之循良者不可多得能者以一切之政趣办目前贤者不得行其志救过逃戾而已推原厥自盖由版曹督责漕司漕司督责州郡州郡不恤县道县道不恤百姓上下相迫前后相仍习以为常恬不为怪民力之困至此极矣可不改易辙而拯救之耶臣请详言其故且二税古也今二税之内有所谓暗耗有所谓漕计有所谓州用有所谓斛面二税之外有所谓和买有所谓折帛有所谓义仓有所谓役钱有所谓身丁布子钱此上下之通知也于二者之中又有折变又有水脚又有糜费有隔年而预借者有重价而折钱者其赋敛烦重可谓数倍于古矣然犹未也有所谓月桩有所谓盐产有所谓茶租有所谓上供银有所谓干酒钱有所谓醋息钱又有所谓科罚钱其色不一其名不同各随所在有之不能尽举为保正者科买土产科买竹木廵尉下乡则预备酒食居民被盗则先纳赏钱应期限则有缴引钱违限期则有罚醋钱以至脩造公廨廵铺桥梁驿舎一切取办故中人之家无不剔屋破产以充役为税长者逃絶税则令代纳坍江税则令代纳产去税存无所从出者又令代纳异县它乡不能追逹者又令代纳已纳在官者不可复得见欠人戸则不为理还故单产之民无不典妻卖子以免罪如此民力安得不重困乎又有催科之扰州差典级下县甚则州差州官县差县官下乡甚则知县亲往吏卒所至需索百出鞭笞累系动輙数十人所欠多系升合尺寸之余未纳者不免于倍输已纳者又从而再纳往往无有获免为守令者但知以催科为急无复一分爱民之心所以尧舜在上而恩泽不得以下流者正以此尔恭惟陛下嗣守大寳遵奉慈训凡发政施仁无非以爱民为先真尧舜之用心也陛下裁损经総制钱而所损者无额耳毎嵗常数则未尝亏少陛下蠲放身丁钱而所放者见欠耳先纳在官者无由理折陛下裁减和买恩至渥也而乡胥作弊减免不均陛下倚阁逋负徳至普也而豪戸恃强催索自若陛下爱民之心不能尽布陛下卹民之政不得尽行此无它守令非其人耳县令既不可尽择当择郡守郡守不能尽得人毎路当择一贤监司而委任之陛下临遣谕以徳意使之徧行郡邑亲见守令讲求民间休戚可罢者罢之可行者行之计州县一嵗之出入可蠲者蠲之可减者减之使上下相通内外相应无为文具以复命庶几实恵可以及民民力可以少苏矣民力既苏邦本自固天下幸甚
　　宁宗时江西提举袁燮上便民劄子曰臣窃惟民力之困至于今极矣多方存恤凡有便于民者知无不为庶乎其少苏也今州县间皆有行戸官司之所欲买行戸不敢不供贱于市价谓之官买夫张官置吏本以为民民不被恵而强买其物官则利矣民将若何此不顾防耻者所以深为可罪而遭其渔猎者所以深为可悯也昔公仪休见其家织帛而怒因茹葵而又怒曰吾已食禄又夺园夫红女利乎董仲舒美之曰古之贤人君子在列位者皆如是故下髙其行而从其教民化其廉而不贪鄙今日士大夫所食之禄民力为之也既食其力无补于民又贱价以买其物习以成风恬不知愧是之不戢吾民愈困矣臣愚欲望圣慈轸念民瘼诏谕四方应官司买物并同时价敢稍减者并许越诉计赃定罪此亦恵民之一端也
　　中书舍人陈傅良上奏曰臣窃谓今天下亦多故矣臣未暇缕数独念民力之困于此为极而莫与陛下救之者耳贤士大夫不为不多曾莫与陛下救斯民者何也势不行也何谓势不行欲救民穷必为帅为漕为総领而后可而三数官者虽贤士大夫不乐为之故也既曰贤士大夫而不乐为帅漕総领何也外权太轻虽欲有所设施而不得骋故也是故不为法令之所束缚则为浮言之所动揺不为时政之所讳恶则为宦防于其处而不得志者之所中伤有是四患虽贤者亦忍事茍嵗月耳而况其余人乎且夫人情谁不喜迁而恶滞谁不好伸而耻屈谁不趋利而避害今也立朝自郎察不一二年可至卿监又不一二年鲜不得为从官若夫帅漕则有奔走徧天下而无一日朝迹者其间侥幸或得贴职自直阁积而至脩撰极矣而所谓脩撰者又必尝为卿监而后得之是终身无复从官之望臣所谓喜迁而恶滞人情之不乐一也今夫立朝茍有亲故欲入辟阙则可以移书帅漕若総领而坐取之无不如意者至为帅漕连衔剡牍奏辟一属官若准备差遣之輙不可得若平平也则不过送部勘当讫于陆沈若稍有过差之请往往省部诘难回复甚者至被论列臣所谓好伸而耻屈人情之不乐二也今夫立朝自厘务职事官皆得以亲族子弟牒国子监补解试及监司帅臣茍非在川广二千里外即子弟无收试之所毎遇大比无所附着稍知谨畏者大率无故而殿一举不然则为谬巧迁就以避贡举条制斯可矣臣所谓趋利而避害人情之不乐三也如前四患则是事权太轻虽贤者犹不乐为之如后三说则是恩数太薄而人人不乐也夫可与救斯民者必帅也漕也総领也而人不乐为之至此奈何惮改乎臣窃以为今日之势莫若稍稍重外重外之术必使帅漕総领皆可驯致于从官可以驯致于从官而后可久任可久任而后可责事功如此则帅漕総领始晓然知朝廷委寄不轻矣则夫前四患者次第自去而有为陛下出力救斯民者矣
　　朱熹上奏曰臣前任备员潭州兼管荆湖南路安抚司事窃见本路土瘠民贫无它生理而州县嵗计入少出多往往例于常赋之外多收加耗重折价钱尚且入不支出公私俱困昨来诸司察见其弊累尝蠲减务宽民力连年所放盖已不赀而州县起发上供支遣俸给诸色费用尚仍旧额畧无所损防此官司已是狼狈不可支吾或有非泛赏给调发支赐若更差到诸班换授归正杂流补官之人复有增加则愈见逼迫无以为计臣近者尝与漕臣何异备奏全州守臣韩邈所申乞减添差贠数可见一端至于其它州县大畧往往此不唯官吏茍逭目前多方趣办不暇为国家赤子计而按察之官知其甚不得已以至于此亦不忍尽法按治无由发觉窃念本路东望朝廷逺在二千余里之外而北防重湖南抚诸峒形势所闗亦非它道之比万一民贫不堪诛剥一旦屯结自为扰乱而盗贼蛮猺相挻而起则不知议者何以处之臣自到任以至去官仅及三月虽未及详宻究其曲折然其大势如此亦不待智者而后知矣故尝深以为忧欲为料理但以召还之遽未暇子细询考画一奏闻今者既防赐对又不敢不为陛下一言欲望圣慈深察一视同仁特诏本路帅臣监司更以前日全州所申事理通之诸郡并行均节将大段阙乏去处特与痛加裁减指定奏闻取防行下庶几州得以恤其县县得以宽其民而其间或有不奉诏者亦且无词以逃其罪则遐逺之民均被实恵而宽大之恩不但为挂墙壁之具而已臣奉使亡状不早上闻以至今日死有余罪伏惟矜赦而亟图之则一路幸甚
　　卫泾论淮民当恤防曰臣仰惟国家中兴以来培埴基业以固立国之计恃淮民为根本自髙宗皇帝生养保聚几三十年户口丰衍中更疮痍孝宗皇帝极意抚摩谨择边守蠲损常赋察视水旱惟恐民力之有伤所以垂念加恵者甚于中州内甸盖自是又三十余年且其土地饶沃糓粟登成是以淮民富实家多盖藏闽粤江浙之民往往有徙而附之者故边垂有泰山之安其为圣虑至深逺也比嵗间值饥俭民多困匮已非昔日宽裕之比而州县之间凢百调度并縁烦扰事力寖防公私前熬平居无事犹或不安其生一旦缓急何所倚以为固臣不胜惓惓私忧过计窃谓国之根本在是朝廷不可不察也去嵗淮之东西积潦败稼民颇告病今春淫雨伤麦无以续食饥民流离有所未免捄荒之政甚不宜缓不知州县官吏目覩民瘼备具蓄积施行次第有足以宽陛下宵旰之忧者乎日者襄汉阻饥为扰至勤朝廷区画推原所繇是亦州县劳来安集讲之不素鉴彼察此乌可忽诸矧长淮为江之藩篱藩篱弗葺则阃阈奚頼其在今日闗系尤重岂得不蚤计而预图之臣愚欲望陛下深念根本之所恃仰法二祖之逺谋明诏两淮帅臣沿邉郡守于民情休戚必加之意凡日前科扰之害一切禁止仍亟行下本路漕臣及常平司应有饥荒州县疾速措置赈恤务要实恵及民以固安易揺之心以消弭未然之虑其于累朝爱养淮民之计诚非小补
　　泾又论歉嵗伏熟及旧逋防曰臣闻圣王在上必汲汲于民瘼之广求民隠之勤卹盖以斯民疾苦无由自逹于上而其隠忧或不能尽白也恭惟陛下仁覆天下视民如伤践阼之初嵗适告歉陛下哀矜怛形于玉色为之薄征为之已责如古荒政靡一不举徳至渥也以臣观之故嵗田畴损于水旱不为不广民之流移饿莩亦不为不众然其间固有丰熟去处州县例以灾伤为之减其田租而一时宽卹之令且使主家轻其租入田赋减矣租入轻矣又得赈粜赈济之粟以为左餐右粥之地则斯民虽在歉嵗而自无歉嵗之忧廼若今嵗虽号丰稔方秋西成多稼云布田夫野老喜见顔色逮至登塲所收反薄相顾觖望欲赴愬于州县则田畆既无遗穂以自表欲乞怜于主家则主家以无官放而不从此犹可也积潦之田民以贫病不暇播种今官司或迫其伏熟累年之逋民既穷空无所从出今豪强并至于责偿是以人情煎熬田里愁叹反有甚于故嵗此正唐赵光竒所谓时和嵗丰百姓不乐而本朝苏轼亦有丰年不如凶年之说也岂非圣明之所欲急闻乎臣以为日者陛下俞谏臣之请五等丁钱悉从蠲免则是朝廷于经常之赋曽不靳惜安有田畴积潦乃容州县迫其伏熟乎又尝从臣寮之奏民间所贷粮本取息无过五分则是官府于借贷一事已加裁制安有负逋累年廼纵豪民并至责偿乎臣愚欲望圣慈明诏州县其有积潦之田曽经检视悉与除放毋令伏熟如有违戾许监司按劾闻奏累年之逋严禁豪民姑与倚阁或尚监理许州县即时纵释庶几斯民熈熈于于粗知有丰年之庆以仰称陛下轸念元元求瘼卹隠之意伏惟陛下财幸
　　彭年乞权住湖北和籴防曰臣輙有愚见仰干渊听臣照对去年朝廷以淮浙并饥江湖小熟遂下和籴之令严遏籴之禁恵甚渥也然州县亟欲集事未免敷籴于民商贾竞起趋利又复争籴于下而江淮両浙帅仓以至総司戎帅皆散遣官吏多赍钱物四处收籴其所差人争先趋办迭増价值以相倾夺米价既长害及细民细民日要添钱籴米富家愈见闭籴自丰遂使江湖小熟之地反有饥饿不给之民臣自江西以入湖南所到去处皆病于此及入湖北愈觉益甚去嵗江陵虽止防朝廷抛降和籴米拾万石縁湖北地广人稀耕种灭裂种而不莳俗名漫撤縦使收成亦甚微薄每到丰稔之年仅足赡其境内万一发泄出外必至价值翔踊常年米价每石若及两贯已为极贵今米直至斗添数百长犹未已方此耕布之时使百姓困于贵籴无以自给甚可怜也况本府既有补籴又有和籴数目既多深恐置塲不能顿足不免均之诸邑诸邑复不免敷之百姓上下相乗其势有甚不得已者其初定价正当秋成米贱之际只据一时市直毎石作一贯五百具申及到后来诸处官司商贩竞来争籴米直陡贵官司但以事干朝廷只执元价不敢增添驯至今日输犹未足乃是百姓受钱于米贱之初而输米于増价之后甚者家无见储不免转籴以偿于官焦熬如此可不速为之计哉臣至愚极陋防陛下寄以牧养之责臣既亲见小民无牧养之具岂可不仰告陛下臣照对江陵府己申朝廷乞将和籴未足之数到秋成籴足未准行下臣契勘本府合籴米十万据诸处申到已籴及防万尚有三万未籴而见在之米已承朝廷指挥未令起发以此见得淮浙亦不待此米之来所有未籴三万若得少缓收籴却得苏此一方之民縁今来已是五月若俟朝廷行下然后住籴恐不及事臣已令本府将见籴未足米数且权住籴以待回降庶使青黄不接之交留得此米接济百姓以了农事不胜幸甚
　　贴黄臣访闻诸路监司帅臣在湖北籴米甚多其籴米之价比之本府和籴毎石率多一贯已上故其交易比和籴尤易臣计本府和籴之数已及十分之七即外路诸司所籴米数必是过之设使目即住籴亦不阙事臣已行下本路诸州令劝谕有米之家当此艰食之时先将米糓粜与百姓如本州县食米已足即许将所余之米粜与外路般贩之人臣为见本路百姓委是阙食不得不权宜措置以救目前之急若是去年十二月今年正月之交臣亦不敢如此施行但恐自此或有遏籴之谤尚兾陛下为此一方之民曲加睿照臣罪万死所不敢逃
　　知徽州事袁甫奏便民五事状曰臣一介庸虗寸长蔑有滥膺临遣承之新安良由圣朝选拔之公但愧微臣叨逾之过欲求报塞罔惮勤劳倐更一朞合条五事学不足以窥体统识不足以逹事宜惟以便民为心斯乃守臣之职臣昨尘班列获觐清光思欲少裨圣聡尝献仁之一说即防俞允且赐褒嘉况今图为保障深戒茧丝施行于本州者既以仁为先奏陈于陛下者宜以仁为急条目虽异纲领则同惟欲实恵于民而已伏乞睿慈特加开纳岂特愚臣之幸实一州百姓之幸
　　一臣仰惟陛下轸民疾苦切于体肤拯民涂炭急于焚溺所以迓续民命防飬国脉为亿万年无穷之基可谓至深且长矣臣窃见近者朝廷行下本州及监司元申休宁县体究赋税事亟颂俞音多所蠲减皇乎休哉湛恩汪濊罔间遐迩臣滥绾郡符日与撃壌之民欢欣感戴臣伏覩户部看详之辞洞见州县情状破其私意示以大公其言曰阅绎所申则惟供上窠名裁削不靳若乃留州送使项目责办如初是特为私已逭责之谋似非有体国恤民之念今准看详之防盍防均一之恩于是不特将上供数目量行减放并将州郡所得自用者亦行蠲除臣捧诵至此竦然叹服以为圣朝主张公道勤恤民隠如此蕞尔小郡虽甚迫蹙何敢不宣明息音推广仁闻已即备坐圣防张榜通衢令深山穷谷之民皆户知之甚盛举也抑臣又思之徽有六邑俱号镬汤婺源休宁最当沸处今休宁则被恵矣其独遗婺源乎况婺源介乎万山五岭之间邑最壮民最犷而财计最耗较之休宁殆又甚焉吏部出阙畏却莫前县佐摄官茍求免过指正税以觧别色那新钱以掩旧逋措置既无它防预借是为良谋才一二年不知几万豪家富室凭气势而不输官租下户贫民畏追呼而重纳产税加以连嵗非值丰登兼又屡遭回禄学舎库务几无孑遗井里市廛莽为瓦砾挈此萧条之邑畀诸新辟之官补绽支倾忘寝废食极疲劳而不惮如醉梦之方醒则夫蠲减之恩岂可斯须少缓虽然蠲减诚是也祈哀于公上屯膏于本州则是犹未能克己私也己私未克自立藩篱是先以婺源休宁为二也而欲朝廷视为一体其可得乎臣今所谓一以休宁为准于本州虽有损于朝廷则不易从茍可利民臣何爱焉寻常州郡得用之钱往往从来视为己物但知厌足其所欲谁肯瘠已以肥人俗既成痼疾难疗在州之可蠲者既不忍决舎在上之当除者亦不敢申明由其封闭吝啬之私执而不通致使周流霈之泽隔而不下臣之愚陋它无寸长独于公私义利之间粗知从违取舎之决矧州县事同一体财赋自合通融今欲稍宽县道岂可专挠朝廷须先从本州除靳惜之私又乞朝廷减无名之敛然后凋瘵之邑始获少苏臣已将十六年婺源拖下防绢一万七千余匹茶租折帛钱一万五千余贯月桩板式钱六千余贯应是婺源积逋一切权行住催本州樽节浮费代为收簇起纲惟是凿空白撰之赋皆系上供及総所色目额钱大重虐害细民既非本州所可自专必欲朝廷特与减放向使无例可攀尚欲力行陈乞况有休宁近例婺源事体一般俱从朝廷明降指挥并系监司差官讲究休宁既先减放亦合例及婺源庶几可以觧倒垂之急矣所以条具婺源减放事件臣今已申监司公共保明同衔申取指挥懐不能已预此控陈伏望圣慈采纳施行
　　一臣窃证本州起发上供绢纲屡年以来左帑却回数多臣到官之始积下前政数目动逾万计督促诸邑昼夜不停追逮搒笞纷然四出又縁向来官吏巧行改移虽有人户姓名往往皆非元物今却而归之县县果何防乎惟有重虐吾民耳臣毎执笔行移甚有慙色上下壅塞无由防通左帑严为限期急如星火本州惧无可觧凛若渊氷臣区区愚虑深恐今嵗万匹来嵗倍之不三五年积至数万百姓受害无有巳时于是与民图新多方晓谕皆令加意织造可保全纲尽收臣粗取信于民民亦遵从其约臣又攷究自来揽户之其受于税户也则昻其价及买诸机户也则损其直以纰踈难售之绢乗纲运正急之时官虽明知其奸毎毎隂堕其术又专拣等軰相为表里幸多端民户不堪诛求耗用何所从出不过减缕之费移以塞无厌之需由是真伪混淆辐凑交集名亏税户实则亏官无恠乎左帑之见却也臣痛惩此而一洗之凡揽户尽行罢去专拣悉皆改差所收人户入纳之钱仅及则例应干市利縻费之用不取分毫常时所以多取者盖縁无以饱众人渔猎之欲耳臣今既剔其蠧复澄其源役官之人并支日食之费在官之所耗者少在民之所利者多又人户嵗输全凭朱钞即时给付畧无淹留微臣不敢惮劳官吏亦知宣力稍有欺防在不容民皆曰向也官邀阻乞觅之今皆无此患矣绢虽有加于前人自争先而纳未尝轻用一棰亦不妄追一人诸县间有过苛本州力行禁约徧散手牓具述臣心万目观瞻岂容欺绐虽然察州民之意亦有隠忍而不敢言者夫使民至于不敢言臣独不愧于心乎何则本州素不产绢大非升宣之比攷诸新安志国初歙绢止重数两其后不能尽遵此制然令甲所载江东一路税绢共重十二两独歙州以咸平二年特防只以十两为定并下库务不得退剥毎匹折七百三十一钱至绍兴十八年户部符毎匹估价二贯足乾道三年诏以守臣纳绢扰民镌秩罢之谪辞曰不念茧丝之阙靡思杼轴之空大哉王言为万世法其后议者又奏以为户部退剥徽绢屡行禁戢深惟列圣之至意顾岂愚臣之能知然观其加意于徽民乃见夫周道之如砥盖田税既重则物帛当轻立法公平所宜世守岂虞传流之既乆反谓寛大为不然渐欲求详浸非初意今来所纳税绢精好委胜常年虽图逭责于目前安知可保于它日窃虑向后继之者未必尽革两场乞取之亦未必贴陪专拣日食之费又未必按时给钞无顷刻停留之患而徒使徽民入纳精好之物则作俑乃自臣始臣之所谓百姓隠忍而不敢言者此也臣因今嵗夏旱祷祈上天有曰咎实在臣民则何罪臣对天而发此言今又对朝廷而啓此奏则夫轸恤徽民其容可缓伏望朝廷证咸平绍兴乾道节次宽恤指挥毎匹只以十两为定仍证旧例行下库藏如及上项两数特免退剥退剥既免则全纲尽纳异时既无却回之患徽民遂有苏醒之期袓宗旧风今日复见顾不休哉且臣之所请者十两之则退剥之禁皆圣防也防由朝廷而颁顾可由朝廷而废乎况臣非为己计乃为后图若今年所起绢纲多是臣手自拣委可堪充入纳断无退剥之虞万一有之皆系佳物民将乐受又何患焉欲望圣慈察臣出于公心径下所属检举非但使徽民受无穷之赐亦见圣朝取法祖宗爱养基本之厚意若朝廷更欲审订即乞行下本路监司令取索新安志及节次指挥保明申奏施行
　　一臣闻常平义仓之储所以备凶荒也平居为有用之则临事无缺用之忧今乃不然有储蓄之名无储蓄之实臣嵗在己夘赘贰霅川本州常平义仓正本防掌管阅视簿籍米才数百斛钱才数百缗而已臣为之大骇一州仓储民命所系空竭如此缓急奈何及夷攷其故乃知本州秋苖歳入止盈五万正苖既已甚少义仓自应不多其常平坊场等钱率以败阙为说艰于催促所入微矣而支用何其伙也若胥吏若军兵若散从直月廪之数取诸常平使其尽出于公固未甚害其间托名差使輙敢旁縁兊支倅防自开幸门州郡亦复援例其余官属皆有干求由是纷然不胜其众蓄积本无几也滥费其可堪乎臣既知其遂絶其根率之以身一毫无妄上而州郡下而同官尽裁以公靡容私请日积月累所蓄渐丰始焉仅四百缗今也乃逾万数几三十倍于前矣秩满之日上之仓司故案可覆也臣因此思之使天下诸郡迟之一两嵗之乆皆有三十倍之多何积贮之足忧何水旱之足虑但今之居官者茍求塞责不务恤民常平使者嵗嵗差官州县寮属时时覆覈或以虗为实或指东为西上下交欺莫此为甚安在其为储蓄之实乎臣试郡来此首以是为先但本州土瘠民贫赋烦役重毎遇冬春之际或逢霖雨之余谷价稍増民食稍缺则官开仓廪亟济贫民盖不待凶年饥嵗流离饿莩然后为济粜之举也故民之所以望于官者甚重而官之所以塞其望者甚难万口嗸嗸日冀发廪犹赖常平之外又有平籴一仓主于漕台于本郡毎欲告急即行飞申臣到任以来请之屡矣今嵗夏无梅潦民户多以旱闻其所望于官司尤非平日之比也畧计六邑之内婺源祁门黟县雨颇霑足民皆欢呼若歙若休宁若绩溪仲秋以后始获甘雨早禾已不及时中晚庶几可望臣之愚衷谓除得熟县分外其旱歉诸乡若不急拯困穷将见立填沟壑为民父母当若之何所合将常平义仓储蓄之米多行赈粜民方倒垂庶可宽释本州痛节浮费防促赢余选委官寮置局收掌于浙间丰稔之邦收籴以偿元数官无所耗而民得所利直至来春可以接食且散且补循环不穷信乎两全之策矣若目撃民饥积而不散岂不大失置仓之本意若轻于捐廪知散而不知补又何以为国家异时之永图臣粗知以体国之心行爱民之政既申给散之请必为可补之图非敢徒事空言而已也若夫轻闗市之征宽租赋之入权劝分之宜凡可以救荒者臣皆勉而为之惟夫常平一事非臣之所得专所乞从朝廷行下转运常平两司勿拘常程多令济粜下可以副一州徯望之意上可以广圣朝矜恤之仁伏惟睿慈果断而亟行之不胜大幸
　　一臣证对本州僻处万山之间最畏水旱晴稍乆则农田已忧枯槁雨稍多则山水便见横流里谚云三日天晴来报旱一声雷雨便撑船言其易盈易涸之甚也故此州农田多借水利因溪堰水者谓之堨凿田蓄水者谓之塘兴工虽艰为利则广脩治不辍灌溉甚多弥望数百顷之禾惟资一塘堨之泽臣尝询之长老一一具能言之奈何记近而忘久者乃人之常情趋省而惮费者亦民之通患本州地少下湿满目皆是髙田访闻旧年尝忧夏旱偶值数载之内率多霖潦之时小民玩习目前以为嵗嵗如此不思及时潴水专望雨降自天彼岂不知天时之难必哉盖脩筑塘堨为费不赀徽民素贫惜钱如命茍可侥幸得省遽谓卒嵗无忧其愚亦甚矣臣因今年季夏雨泽愆期日夜祷祠靡所不至痛心疾首无地自容因思水利有储何至煎熬若是虽然水利之废罪不专在民也向来官司施行以塘堨为大事上而常平使者提其要下而州县佐令任其详毎遇农隙之时举行检视之令县具图籍来上于州州命官寮躬走阡陌建土埄牌以为标识集大小保以定户名某堨兴脩某塘湮塞众目共见不可厚诬然后因其废兴稍加惩劝官既以是为急民亦孰敢弗勤数年以来恬不加察问其主名则含糊难攷按其故籍则散漫罕存茍且如斯可为太息然而坠典未久旧比可寻欲乞朝廷下之仓司仓司下之郡佐时时督促处处举行若县道视为常程保甲不加检举别委官属察探以闻慢令之人必罚无赦如此则水利常足农田无虞抑臣又尝以所闻质之乡俗皆言堨不可增塘尚可益但开塘费重难以责民莫若刷在官之田或买民家之产多兴陂塘之利用济无力之家官吏为之防闲嵗时加之濬治或遇旱涸放令流通诚大也臣偶阅故牍见曩年绩溪知县王柟买田一百五十余畆开塘六十八所夫县尚能为何以州反不能为乎伏望朝廷采臣所奏行下本路常平司尽刷没官田产以充开塘之用臣亦当节缩浮费以助兴脩之工后人继之有志民事又将陆续必可有成于朝廷无分毫费用之忧于民间有世世无穷之利顾不韪欤惟圣慈开纳幸甚
　　一臣窃证本州从来多有火灾虽间出于意虑之所不及然由人事有所未尽臣自到官以来首以是为急务严保甲图籍则择防虞官正副八人皆乡之所推重者総之脩四隅火备则官多置噐用且令各自为备而日命兵隅官察之置潜火军卒则籍定姓名毎旬畨上且给官钱犒之凡此特琐琐常行者耳惟是依山为郡号为产木之乡未闻邃宇髙堂尽是竹篱茅舎融风一扇煨烬无余虽屡挻灾莫知改辙臣曲加晓譬幸其乐从然虑贫弱之徒不堪营造之费官给钱本鸠集陶工开其借贷之门寛其责偿之限今则栋甍相接气象一新似可弭患于未形岂徒救灾于已着虽然犹未也有所谓至大至急之务众人皆以为不可缓者惟鱼梁乎此梁面挹紫阳山隂阳家曰山之在前者既有崔嵬崒嵂之势则水之映山者当有渊渟演迤之形清辉相含则欝攸退避虽一家之学不足深泥然五行之理亦信有之向来草创之初未遑经久之虑捍以栅木壅以囊沙偶值久晴犹云可也霖雨暴涨声吼如雷溪流激湍势疾如箭则荡然一空矣臣去嵗捐金钱因旧址重加脩葺颇胜曩时緑波接天澄然无际使常如此宁非大利但隄防不固水势易陵终非永永之计臣愚以为若欲久而勿壊莫若以石为之夫石之胜于木也人人共晓特不肯为耳一二年来有官守者率多茍且卷官帑以资私藏累巨万而未厌为公家而作好事拔一毛亦不为岂但石梁一事哉臣鄙陋不善生财粗知节用今来痛减浮费防到钱一万五千缗见今计度工役凿山取石俟冬间水落之后方可渐次举行难者曰嵗非丰稔小民嗸嗸冬春之交正宜赈恤奈何兴此役以困民臣应之曰是乃所以救民也独不观范仲淹之治杭乎皇祐间吴中大饥殍殣枕路仲淹以为歉嵗工价至贱乃令佛庐兴土木之役又新仓廒吏舎民之仰食于公私者日数万人监司劾之仲淹自陈兴造之由正欲发有余之财以恵贫者荒政之施莫此为大是嵗两浙惟杭民无一流徙前軰讲之熟矣今及小歉之时兴石梁之役既可以济贫民于目前又可以贻利泽于悠久诚一举而两得也又何惮而不为乎伏乞圣慈允臣所奏施行
　　理宗淳祐八年监察御史兼崇政殿说书陈求鲁奏曰本朝仁政有余而王制未备今之两税本大歴之法也常赋之入尚为病况预借乎预借一嵗未已也至于再至于三预借三嵗未已也至于四至于五窃闻今之州县有借淳祐十四年者矣以百畆之家计之罄其永业岂足支数年之借乎操纵出于权宜官吏得以簸弄上下为奸公私俱困臣愚谓今日救之策其大端有四焉宜采夏侯泰初并省州郡之议俾县令得以直逹于朝廷用宋元嘉六年为断之法俾县得以究心于抚字法艺祖出朝绅为令之典以重其权遵光武擢卓茂为三公之意以激其气然后为之正其经界明其版籍约其妄费裁其横敛则预借可革民瘼有瘳矣
　　洪舜俞进故事曰汉髙诏曰欲省赋甚今献未有程吏或多赋以为献而诸侯王尤多民疾之令诸侯王通侯常以十月朝献及郡各以其口数率人嵗六十三钱以给献费武帝置初郡十七且以其故俗治毋赋税南阳汉中以徃各以其地比给初郡时时杀吏汉发南方吏卒往诛之费皆仰给大农以均输调盐铁助赋故能赡之然兵所过县为以訾给毋乏而已不敢言擅赋法矣臣闻人君有爱民之实意而后有及民之实汉世诏书出于人主之笔精神心术之微悉于诏见之观髙帝欲省赋甚之诏简严明白继之文帝振贷减租之语勤勤恳恳其爱民实意皆可以对越天地安有不被其泽者汉赋有三口赋以食天子算赋以治库兵车马更赋以给戌邉此诏所欲省当是之时又有献赋郡国假献为名重赋以为民害故亟欲省之方楚汉之争未决则初为算赋及天下既定则欲省献赋以此见伤财害民无如兵费之重兵费百出而欲行爱民之政盖难然爱民之意不可以兵而间断也武帝元狩之诏谓君者心也民犹支体支体伤则心怛非无爱民之意而好大喜功移之臣尝考司马迁平准书其论常取财赡兵本末凡十余节一节害深于一节曰江淮之间萧然矣曰废格沮诽穷治之狱用矣曰三人言利析秋毫矣曰吏道益杂而多贾人矣曰稍稍置均输通货物矣曰无虑皆铸金钱矣曰公卿大夫多谄防取容矣曰杨可告緍令纵矣曰县官有盐铁緍钱之故用益饶矣曰株送徒入财得补郎郎选衰矣而终至于曰不敢言擅赋法矣而极髙帝欲为民省赋帝乃听吏擅取非经常之赋夫岂不知有民哉置郡方新颙颙待哺恐废前功惟求趣办虽欲禁吏之不擅赋不可得也益口赋三十轮台悔之犹幸此意不絶如线而仁义之泽未至于遽斩此所以夀四百年之脉欤
　　牟濴上奏曰臣既以正人心之说为陛下告矣蝼蚁微忱有不能自己者窃谓今天下根本在东南东南根本在百姓根本所在不可不加之意也臣伏见天禧初王旦为相薛奎为江淮发运旦告之曰东南民力竭矣张士逊为江西转运旦又告之曰朝廷利至矣方是时天下全盛斯民日在海涵春育中民力必不至于甚也而旦之言读之使人凛凛以今视昔为何如时而可不深长思乎盖自西北有变而事事仰给于东南以江淮之兵移戌天下之半而兵力分以东南之财供给西北调度而民力困往时谓主兵者不恤民今之牧民者亦且不留意于民矣贪暴之臣苛取横敛以饱其欲而民生无一日苏聚敛之臣剥肤沥体以媒其身而利源无一孔遗矣虎豹窟于麑豺狼乳于春囿而陛下之赤子始无所告诉矣民根本也民贫矣虽欲藏富于国不可得也故马周奏防贞观间谓有天下者不在积蓄之多少惟百姓之苦乐今嵗事不至甚歉而田里不免愁叹之声赋入自有定额而郡县率多急迫之态圣主以视民如伤为心大臣以思斯民为念而泽不下流情不上逹非有司之责耶民不畏死不可惧以祸民不乐生不可劝以善臣恐数年之间或有水旱凶荒之变壮者不散而之四方则聚而为盗贼矣虽有田畴无人耕种国赋安所从出军粮安所仰给耶天下事未至豫言固尝为虗及其已至又无所及臣愿陛下亟诏二三大臣讲求裕民之策务力行于实政不但付之空言官吏之害民者去之政令之不便于民者改之有能为国家牧飬小民爱防邦本者则玺书褒嘉之擢用之庶几宽一分则民受一分之赐平居无事民知有生之乐日有尊君亲上之心可杀可辱而不可与为不善则何畏乎夷狄何忧乎盗贼哉书曰民惟邦本本固邦宁惟陛下留神
　　李鸣复上奏曰臣窃见会稽为郡赋重而民贫以和买一色言之其为额当一路之半虽淳熈特与之蠲减绍熈并与之均科而民之困于供输仍在也此无它其为额太重故也袓宗时货轻而钱重钱之在官者先期而给绢之在民者易嵗而输官既与民相资民亦乐为官市是之谓和买时异事变名存实亡价值弗偿凿空科取无复有所谓买矣送输少缓鞭捶即加无复有所谓和矣重以物价翔踊视昔何啻数倍官但督迫民惟怨咨嘉定庚辰朝廷将累嵗实催之数按为定额一半理估行之十四载民力稍寛端平初元复催正色二年仍行理估三年又催正色今以侍郎赵与懽申请将列郡和买一体施行难乎其为辞矣然尚有可得而言者朝廷之待会稽不当与诸郡等也永安陵寝弓劒藏焉嵗时之祭飨程度有常使命往来项背相望它郡有之乎其不同一也南阳帝乡近属居焉田连阡陌有司不敢问势倾闾里庶民不敢较它郡有之乎其不同二也会稽有它郡所无之盛美宜得它郡所无之防覆今乃有它郡所无之搔扰而又负它郡所无之供输为民父母独不当为之动心乎臣自到官以来士夫之论议民庶之陈请莫不皆以和买重困为言臣伏而思之置而弗问则伤民行而太宽则伤国今不敢乞如淳熈之减额得如嘉定之一半理估足矣或曰放行一郡则援例而起者将何以拒之是不然会稽之特加优恤以其为额太重也以其有陵寝在也以其为毓圣之地也无是三者而輙以例言何例之可援乎淳熈十六年诏于绍兴府和买绢内特减四万四千二百八十四匹不闻它郡援例也鉴湖古未有租今变为湖田输于大农者六万此会稽额外之产也朝廷独知取而不知予乎欲望陛下特出睿断将绍兴府和买绢一项仍照嘉定十三年体例一半理估施行使怨咨之气消歌颂之声作如是则祖宗在天之灵亦必懽忻恱怿矣此实祈天永命之一非但为一郡设也
　　贴黄臣伏见绍兴府和买为额既重故人之避重就轻其有三税户为诡名寺观徼幸请免盐亭戸广行包占诡名之理当归并但此名一出则利未见而害先焉为守令者只当于割受之际争讼之顷随事讨究不为归并之名而俾有归并之实此最为得也若寺观之请免自有正条盐亭户之包占各有元额倘防朝廷特赐行下使之按条施行依额考覈则此重彼轻之患庶乎其革矣上有一半理估之令下无偏重不均之势民其少瘳乎伏乞睿照
　　度宗咸淳八年起居舎人髙斯得进故事曰汉文帝十二年诏曰道民之路在于务本今嵗一不登民有饥色是从事焉尚寡而吏未加务也吾农民甚苦而吏莫之省何以劝焉其赐今年租税之半
　　臣闻为国之本在于厚民厚民之本在于择吏吏不得人则惟务肥已以瘠民而国之根本蹷矣成周盛时自乡大夫以至比闾族党之长皆良吏也故其民生而不伤厚而不困八百年之基业巩固而长久不亦宜乎三代而下惟汉文帝最为有志于民然无他道惟择吏焉而已班固传循吏以文帝时河南守吴公蜀守文翁为称首谓其亷平而民从化则吏道固以亷为本也盖亷吏寡欲易足必无苛征暴敛槌肤剥髄之事然以文帝之留意若此吏犹有怠忽而不承命者故十二年之诏责其不加务于民又谓农民甚苦而吏莫之省是必竭民膏血以自丰殖者故赐租税之半以振赡之其意可见臣观汉唐而后孳孳民事以择吏为先者莫如我朝孝宗皇帝无日不申饬大臣使之遴选郡守郡守姓名皆掲之御屏朝夕览阅其有贪刻害民者往往不待内外宪臣劾治径以御笔罢去而于水旱凶荒之嵗尤加意焉其有于灾伤之际不恤民瘼赋敛刻暴者率皆不贷重者至于追停是以干淳之际民物殷阜田里熈和而无叹息愁恨之心可谓盛矣臣窃见今嵗穑人成功之时淫雨弥旬妨于农收二浙水潦弥漫为害尤深陛下哀闵元元申严受纳斛面之禁而于公田民田之租皆有蠲除圣恩所被孰不感戴然吏多不良苛取故态曽不悛改而浙右辅藩尤甚【平江倪普】盖自八九月间禾方冒没于水腐烂于泥百姓嗸嗸无所告诉之时固已下令督趣税租急于星火且市斛之大倍于文思往往市斛之三乃可纳文思之一是五倍取于民也往往以资赂遗以规进取如民命何臣愿陛下严敕监司使之督察其有朘民以自肥者必罚无赦毋使肆其贪暴贼吾赤子精选慈恵岂弟之人以一洗其汚憔悴虐政之民庶其有瘳乎
　　金宣宗贞祐四年尚书左丞胥鼎上言曰河东兵革之余疲民稍复然丁壮既少莫能耕稼重以亢旱蝗螟而餽饷所须横斜颇急贫无依者俱已乏食富戸宿藏亦为盗发盖絶无而仅有焉其憔悴亦已甚矣有司宜奉朝廷徳意以谋安集而路州帅府遣官于辽沁诸郡搜括余粟悬重赏诱人告讦州县惮帅府鞭棰械繋所在骚然甚可怜悯今大兵既去惟宜汰冗兵省浮费招集流亡劝督农事彼不是务而使疮痍之民重罹兹苦是兵未来而先自也愿朝廷亟止之如经费果缺以恩例劝民入粟不犹愈于强括乎又言霍州囬牛凤栖岭诸阸戌卒几四千今兵既去而农事方兴臣乞量防侦候余悉遣归有警复征既休民力且省县官万一兵来亦足御遏举一事而获二利臣敢以是为请诏趋行之又言河东两路农民寖少而兵戌益多是以毎嵗粮储常苦不继臣窃见潞州元帅府虽设鬻爵恩例然条目至少未尽劝诱之术故进献者无几宜増益其条如中都时仍许各路宣抚司俱得发卖庶几多获贮储以济不给
　　贞祐中朝廷徙河北军戸河南宰职议给以田太常丞石抹世勣上言曰荒闲之田及牧马地其始耕垦费刀当倍一嵗断不能熟若夺民素莳者与之则民将失所且啓不和之端况军戸率无耕牛虽或有之而廪给未敢遽减彼既南来所捐田宅为人所有一旦北归能无争夺切谓宜令军戸分人归守本业收其晚禾至春复还为固守计会侍御史刘元规亦言给田不便上大悟乃罢之
　　兴定二年二月资徳大夫兼三司使尚书右丞侯挚上言山东河北数罹兵乱遗民嗸嗸实可哀卹近朝廷遣官分往抚辑其大矣然臣忝预执政敢请继行以宣布国家徳信使疲瘵者得以少苏是亦图报之一也宰臣难之无何诏遣挚行省于河北兼行三司安抚事既行又上言曰臣近歴黄陵岗南岸多有贫乏老防自陈本河北农民因敌惊扰故南迁以避今欲复归本土及春耕种而河禁邀阻臣谓河禁本以防闲自北来者耳此乃由南而往安所容奸乞令有司验实放渡
　　元世祖在潜邸时召真定府经歴官张徳辉问农家作劳何衣食之不赡徳辉对曰农桑天下之本衣食之所从出者也男耕女织终嵗勤苦择其精者输之官余麄恶者将以仰事俯育而亲民之吏复横敛以尽之则民鲜有不冻馁者矣又问典兵与宰民者为害孰甚对曰军无纪律纵使残暴害固非轻若宰民者头会箕敛以毒天下使祖宗之民如蹈水火为害尤甚世祖黙然曰然则奈何对曰莫若更遣族人之贤如琨布哈者使掌兵权勲旧则如欢托和者使主民政若此则天下均受赐矣
　　世祖时赵天麟上策曰臣闻南风之君挥五以宣阜财之意征伐之主封丞相以为富民之侯一则体道而居常一则知非而悔过故得黎庶若趂羶之蚁往往讴歌子孙如在天之龙昻昻振耸此盖爱民之效也夫常人之曲尽施仁况于少而无父之孤老而无子之独老而无妻之鳏老而无夫之寡此四者天民之穷而无告者王制垂文皆有常饩礼也勾践之给食小白之遗衣帝尧之不虐孝文之收恤覇王之道何莫由斯国家甲子年间诏条内一欵节该鳏寡孤独不自存者给降赡济口粮有疾病命官医调治其药物民局支给今又诏加米绢盖施之仁济众之圣其揆一也臣窃以圣人之心甚重而在下者不能承宣故犹或未之尽也下民之困情理多端今略具民之无告者四条惟陛下察之乃有谯楼戌垒邉塞它乡俯一介之微躯趂诸军之大役云蒸雾涌杀气森森月冷霜凄忧心悄悄或遭疫疠或值伤亡感白日以沈光掩黄沙而抱痛此其困者一也又有家寒刀弱徭役烦多官吏督责于前债主追徴于后局天蹐地无计安身愁气上腾灾异屡降或自甘于缢刺或转死于它方望桑梓以长辞恨终天之不再此其困者二也又有瘖聋跛躃断者侏儒六亲无依倚之人元后所以矜怜之者倘遇正官亷吏尚承优恤之文如其暴吏滥官孰啓眼青之顾已辜丹诏还谒朱门或辗转之弗能向沟渠而委命此其困者三也又有枭獍其心性马牛而襟裾或当家窘之时或值年饥之际曳鹑衣之簌簌啖藜藿以孜孜恒产既无良心尽灭东西南北轻遗父母以逋逃冬夏晨昏但见老羸之啼泣霜风易至日月难延罔极之恩恍然犹梦加之以王事靡宁戸籍常存将如何哉维其瘁矣此其困者四也其余冗事难以具陈若此之皆国家之当忧者也伏望陛下宽父母之慈心拯生灵之困苦凡军戎之病者命有司随处以医士治之凡军役之后亡卒遗骸聚于一所命大将军以下具三牲之礼以祭之庶几下民知恩意之深抑亦在上尽当行之理也凡废疾而无依倚者在不得自存之例所在官司不承化周赡者以违制论凡民之父母年及六十以上及年虽未至六十而有疾者子孙弟侄不许逺离离者以不孝弟之罪罪之如已有人飬育不得已而逺离者听然后慎名器以建官考幽明以核实均赋役以立法务农桑以敦本课义仓以赈灾先文化以易俗禁奢侈以壮财薄差税以优民若然则无告者十可絶其九矣其余遵前诏而行之虽欲见困穷之人亦不可得也
　　英宗至治中幸五台右丞相拜珠奏曰自古帝王得天下以得民心为本失其心则失天下钱谷民之膏血多取则民困而国危薄敛则民足而国安帝曰卿言甚善朕思之民为重君为轻国非民将何以为君今理民之事卿等当熟虑而慎行之









</div>
    <div class="pagination">
<a href="历代名臣奏议_page36.html">上一页</a><span>...</span><a href="历代名臣奏议_page32.html">32</a><a href="历代名臣奏议_page33.html">33</a><a href="历代名臣奏议_page34.html">34</a><a href="历代名臣奏议_page35.html">35</a><a href="历代名臣奏议_page36.html">36</a><span class="current-page">37</span><a href="历代名臣奏议_page38.html">38</a><a href="历代名臣奏议_page39.html">39</a><a href="历代名臣奏议_page40.html">40</a><a href="历代名臣奏议_page41.html">41</a><a href="历代名臣奏议_page42.html">42</a><span>...</span><a href="历代名臣奏议_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
