<!DOCTYPE html>
<html>
<head>
    <meta charset="UTF-8">
    <title>台案汇录辛集 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台案汇录辛集 - 第 13 页/共 13 页</h1>
    <div class="content">
　　——录自「清史」卷三百五十一、「列传」一百三十七。  
　 
附录二

　　皇清诰授振威将军太子太保原任浙江水陆提督二等子爵世袭赏戴双眼花翎晋加太子太师赠伯爵赐祭葬予谥果毅显考玉峰府君行述

　　府君姓王氏，讳得禄，字百遒，号玉峰。先世居江西南城。康熙间，高祖奇生公入闽伍，以千总随军台湾剿朱一贵，阵殁凤山，赐恩骑尉，遂占籍台之诸罗，今名嘉义。曾祖廷选公，祖必敬公，三世皆以府君贵赠如府君官。三世祖妣皆赠一品太夫人。必敬公生子四：长伯父得嘉，例贡生；仲即府君；三叔父得升，四季父得招，皆早殁。

　　府君生颖异，习娴韬略，有当世志。乾隆四十九年甲辰，年十五，游武庠。五十一年丙午十一月，彰化林爽文作乱，诸罗城猝陷。府君走郡城，乞师于柴镇军大纪，请以所募义勇五百为前队。五十二年丁未正月，大兵至，声言直捣大里杙贼巢，而阴趋县治，府君随军克复诸罗，先后打仗五十九次，擒杀五十余，获鞍马、旗帜、炮械，军前得把总。尝于店仔尾遇贼猝至，众欲遁，府君曰：『贼己薄，遁即为禽』。整队决战，轰毙贼目，贼却奔，时诸罗复后再被围，城中粮尽，杂地瓜、野菜、花生糁食之，民效死弗去。贼益怒攻，柴镇军困围城中。府君请率官兵出战，以挫贼锐。七月至九月，打仗一十九次杀贼二十余名，升千总。九月至十月，打仗一十四次，累获胜。贼惮府君名。十一月，钦差陕甘总督福文襄公，内大臣海公海兰察统大师由鹿港进援诸罗。贼屯牛稠溪，虑弗达。府君率义勇突围出应大军，败牛稠溪贼，围得解。进剿大坪顶、大排竹、举乡导者，佥谓非府君不可。福公命于大埔林内庄、嵌顶厝、斗六门、触口、林圯埔、阿罩雾等庄搜剿。

　　大里杙者，林逆老巢也，列栅集兵以拒。逮夜，贼万炬来索战。府君率义勇伏沟塍间，铳矢从暗击明，发无不中。贼遽灭火鸣鼓来攻。复寻鼓声击之。鏖战竟夜。黎明，至乌日庄。隔溪即贼隘，众次且不前。府君跃马先渡，后军继之，遂破大里找。福公许为有将帅之略，因命随汀州镇总兵普公普吉保，由平林仔、集集埔、鲤鱼头等处追剿。贼遁小半天，为险绝处。复奋力先登。十二月，林逆就擒，北路平。奏赏蓝翎。

　　五十三年戊申正月，海公南下，命府君随军，由牛庄、南潭埔、姜头至凤山赤嵌、水底、枋寮、山柴寮、凤港，打仗四次。二月，府君往琅■〈王乔〉山搜擒贼首庄大田及贼目八名。又在白沙嵌获杨文滔、杨冯因、南路平。奏赏花翎五品顶戴，以千总实缺用。

　　五十八年癸丑，府君娶我母范夫人，为故进士山东游府学海公孙女，太学生辨暐公长女。五十九年甲寅，府君内渡，投标候补。六十年乙卯四月，补督标右营千总。台匪陈周全乱，随闽浙总督伍公伍拉纳东渡，获程文妙等九名。六月凯旋回营。嘉庆元年丙辰正月，钦奉恩诏加一级。

　　是时，闽、浙、粤海上多盗，而蔡牵、朱濆为之魁。府君随铜山营参将李公长庚在闽浙洋面缉捕，获吴兴信等四十名于獭窟洋，击沉贼船二。后随护金门游击魏君成德获杨善等一十四名，夺船二。改补督标右营水师千总。续获沈阿善等二十五名。二年丁巳闰六月，在斧头外洋擒莫阿三等，毁其舟。八月，击沉匪船于竿塘洋，毙贼十余，擒贼二十余。三年戊午，随闽安协副将庄君锡舍先后出哨，在斧头澳获巨盗蔡牵党李武等二十二名，贼船一。又追洪接等于白畎洋，尽歼之，夺获船只、炮械。下部议叙，奉旨赏加一级。在东冲长腰港■〈氵义〉获孔榕等一十五名及船二。在北关获郑启立等一十九名。在南北洋面获陈暮等一十四名及船一。十二月，升署南澳镇右营守备。

　　四年己未三月，引见回闽，随护闽安协副将陈公名魁出洋，在北茭获黄敬发等二十二名，鉎炮三位。五年庚申正月，随浙江定海镇总兵李公长庚南下，在黑水外洋攻获蔡牵党翁圭等一十六名，并获炮械藤牌多件。三月，李公为福建水师提督，檄委府君获送册封琉球，十一月事竣回省。旋管带兵舰出洋剿贼。

　　六年辛酉六月，在金乡南洋会同各营兵舰击获蔡牵党陈高等九名，并船一。十二月，随护闽安协副将陈公名魁在竿塘下目洋面围击蔡牵，炮毙贼目董泳，擒伙匪九十二名，击沉夺获船各二，炮械铅药共百二十七件。

　　七年壬戌二月，升金门镇左营游击。在肆礵、竿塘、屿头各洋面捕获蔡牵党孙太等六十三名，并船炮铅药一百三十余件。五月，在东沪外洋围击蔡牵，击沉夺获船各一，获伙匪徐业等百余，炮械铅药九十四件。十月，随金门镇总兵何公定江在白屿、钩钓按洋面先后拿获吕送、郑深等五十一名，并贼船炮械。下部议叙，奉纪录十次，并管驾胜字一号艇舟在洋缉捕遭风溺水得生案内准加军功一级。十一月至九年甲子正月，随署金门镇总兵罗公江泰在南网、古雷、布袋湾洋面先后拿获吴尚、朱卑等三十九名及船十、炮械等件。三月，又随罗公在大嶝、蟳窟澳、东碇外洋与贼战，炮伤左胁，仍奋勇攻击，获蔡方台等一十六名及船一，救回商艘一，击坏贼船一，并获炮械无算。旋护澎湖水师副将。十一月，到澎收验营务。澎者，台之保障也，四围皆海，一岛孤悬。府君画守御策，首倡捐廉，并劝谕营员衿民捐资，于海岸砌石，修筑炮台，以遏贼衡。

　　十年乙丑正月，蔡牵窜入澎湖之虎井洋，逼岸欲登。府君督率弁兵，开放大炮，毙贼甚多。七月，闽浙总督玉公玉德委带善字号一十六哨舰巡缉北洋。八月，升署澎湖协水师副将。九月，在水澳洋面攻捕蔡牵，击沉船二，擒朱别等二十三名。先是澎湖口曾碎夹板番舶，沈巨炮重三千斤者数尊。至是使善泅者探得之，祭以牲，驾舟悬铁钩，悉力以取。既获，而台镇爱新泰载置鹿耳门。十一月，蔡牵窜入台湾鹿耳门，勾结岸匪，围攻郡城。十二月，府君奉檄随浙江提督李公长庚统带舟师赴台剿捕。蔡逆先沉舟塞鹿耳门。府君驾小舟由大港进安平，会同镇道，雇募膨舟，率义首职员吴春贵、柯纬章、王得昌、林瀚等义民三百名以往。时有千总沈振源者献火攻策。府君曰：『火攻惟贼连■〈舟宗〉窄港，计始得行。今海面寥阔，贼船又非连络，我火攻舟至，彼帆扬开，一转柁耳，不能害也』。李公是之。府君因请曰：『牵众虽多，诸骁劲者皆已上岸。某所挑膨舟三十余，益以金翅，出不意密薄牵船，必大获』。李公从其计。

　　十一年丙寅正月初五日夜二鼓，严军往。戒诸舟自燃灯。将近贼船，别将许某等所领舟皆后，惟府君舟至，直前奋击。贼扬帆欲遁。府君急挥舟堵截，连施火箭，抛火礶焚之。冲锋五次，以钩钩贼船。贼举鋛伤府君左手指，左胁亦被贼枪擦伤，弗之觉也，炮击益猛。贼死伤殆尽，溺海无算。烧其船二十二、获船九，擒首伙蔡正等一百六十八名，斩首级八，获炮械四百二十六件。自辰至酉，始整军而回。牵以是大夺气。府君乘胜督舟进攻，烧船三，擒吴金等十一名。夜又攻获船三。连日追烧船四，夺船一，获牵弟蔡■〈犭责〉及其首伙，轰毙复百余。府君知牵锋挫甚，即会同镇道水陆夹攻。时二月初二日也。舟次洲仔尾，睹岸上民兵势参差，而东南气甚恶，讶曰：『是不急策应，岸上枭贼必伏戎于莽，兵壮将弗支』。顾所领舟悬劈山炮十二尊，谓兵勇盍上岸摧其锋。命众各裸身，以衣里头，曰：『紧拢北岸，举炮击。视吾旗进退』。时潮将落矣，乃每舟以善泅者六人扶舟力进。亲自操旗指挥，开劈山炮击贼。贼果伏莽中，不虞我舟之猝至也，仓卒避遁，望岸贼窘，莫能应援，水陆隔阻。我兵即乘势挥兵抵岸。适郡城白甲衣义勇数队纵火焚贼营，并力协追，禽骇兽奔，擒林玉等十七名，马六匹，炮械旗帜七十七件，并烧船数十。郡城围解。蔡牵穷蹙欲奔，府君督率兵舰，会同舟师夹攻，获船五，烧船九，伤毙下海无算，生擒八十九名，斩取首级十二颗，夺获炮械二百九件。会东风作，蔡逆乘潮逸去。奉旨革去顶戴，随同李长庚戴罪立功。

　　三月，钦差将军赛公赛冲阿渡台。府君奉檄仍赴台湾堵捕。五月，蔡逆复窜鹿耳门。赛公令统带兵舰十二、小澎舟二十，由鹿耳门出，与福宁镇总兵张公见升内外合剿。府君愤曩时之被逸也，先冲其坚。获船十，击沈十一，擒贼目林略、傅探及其党二百余名，割取首级一百余颗，毙贼二千余，搜获「正大光明王」伪印，旗帜、鸟枪、藤牌不计其数。赛公驰奏。八月、奉上谕：『赛冲阿奏台湾舟师在鹿耳门攻剿蔡逆，大获胜仗，歼擒贼目匪犯多名，王得禄着赏加总兵衔，并赏给四喜玉班指一个、大荷包一对、小荷包二个。钦此』。九月，闽浙总督阿公阿林保以府君果敢奋勇，可统兵独当一面上闻，并奏委带封雇商船三十五只剿贼。十二月，追剿蔡逆于围头洋，获李勇等九名，救回商艘一。是月，奉旨补授福建福宁镇总兵。

　　十二年丁卯正月，会同浙江提督李公攻剿蔡逆，追之于粤洋。四月，同广东提督钱公梦虎协击艇匪于急水门，撞况船一，获船一，擒罗二十等四十八名，起获炮械六十一件。适南澳镇总兵杜公魁光患病解任，总督阿公奏准调补，令过南澳接印视事。而府君追缉蔡逆，先已折回闽洋。六月，就洋接印。以巨盗朱濆窜往鹿港、淡水一带洋面伺劫，随率带兵舰过台。七月，至大鸡笼，瞭见贼船潜匿港内，又谍知贼谋夜突官兵，乃率师直前攻击。毙贼七百，获船九，烧船二，击沉船三，救回被劫商艘一。落海伙匪甚多。生擒林红等十五名，起获大小炮位十六门、枪械一百七件、火药四百余斤。奉旨交部议叙，给与军功加一级，纪录二次。朱濆窜台湾山后苏澳番界，欲图盘踞垦辟。府君雇募舵工十名，分配各兵舰追捕。九月，抵苏澳，望见澳口窄狭，仅容进一、二舟。令火攻舟先行冲进焚毁贼船，并令各兵舰排列澳口，用炮轰击。二十日，复施放巨炮，自午至申，毙贼无数。贼乘夜逸去。我兵大加奋击，获船二，礁沉船一，烧沉船三，起获大小铁炮五门，长械牌刀七十三件，火药二百余斤，米二百四十余包。澳口礁险溜急，黑夜之间，落海投死甚多。十一月，在古雷洋射殪著名贼目朱金，擒张祈等五十名，烧沉击沉船三，获飞坠大炮一门。奉旨交部从优议叙，并赏玉班指、荷包。寻准部议，给与军功加三级。十二月，李忠毅公追牵于黑水外洋，飞炮中喉而殒，上大震怒，授府君浙江提督，并谕令总统闽浙兵船专剿蔡逆，为李公雪仇愤，时十三年戊辰正月也。府君先追蔡逆于安南交界洋面，至五月始回浙江，受提督印。六月，调福建水师提督，七月接印任事。同总督阿公奏言，台湾北路守兵单薄，请改兴化协左营守备为水师，移驻沪尾；以延平协左营守备移驻艋舺，辖陆路弁兵。从之。厥后■〈口英〉夷船窥台湾，艋舺营汛击沉之。府君先事豫防而布置周密类如此。是年九月，获白底贼船一，擒林兼等三十余人。

　　十四年己巳正月，钦奉恩诏加一级。五月，在海坛外洋督率弁兵，砍死凤尾帮盗首陈汉，获黄则等七十五名，斩取首级十七颗，获船一，犁沉一，起获二千四百斤至百余斤炮位十七门，并火药器械。七月，在祥芝洋面遇粤省艇匪，挥兵舰追捕，及之于大岝外洋，获杨阿豪等四十六名。又在乌坵外洋获温阿二等五十九名，并夺其坐船二，救回被劫商艘二。在海坛外洋获柯目等十二名，并船一。八月，会同浙江提督邱公良功剿蔡逆于定海之鱼山外洋。府君督兵舰专注蔡逆本船，乘上风并力攻击，歼毙无数。逮暮，乃东南遁。兵舰连夜穷追。明日，仍据上风击之。贼且战且逃。傍午，逾黑水深洋，见绿水，贼将遁外洋。府君指麾闽浙各船骈于贼舟东以遏之。俄匪船与浙船篷索相纠，贼以椗钩浙船，决死战，矛贯邱公腓，浙船毁椗以脱。府君挥坐船戗近贼船，以隔绝诸舟之援。转战良久，贼船铅丸尽，以番银作炮子。我军亦迭以大炮轰击，烟务塞舟中。忽贼炮伤府君右额及左手，晕绝。少苏，大呼，连抛火斗入其舟，焚其尾楼。贼船失柁，遂以坐舟号「奠海驹」者犁沉之。牵及逆属皆投海毙。事闻，十月奉上谕：『蔡牵在洋肆逆十有余年，往来闽、浙、粤三省，扰害商旅，抗拒官兵，实属罪大恶极。王得禄、邱良功协力奋追，歼除首恶。王得禄额角、手腕各受重伤，仍奋不顾身，赶拢贼船，致该逆登时落海，厥功尤伟。着加恩晋封子爵，并赏给眼花双翎，白玉翎管、白玉四喜搬指各一个、白玉大吉葫芦牌一个、金累丝搬指套一个、大荷包一对、小荷包二个。钦此』。寻准部行知，以恩旨晋封子爵，应行作何等秩，请旨。奉旨：『王得禄着封为二等子，照承袭。钦此』。

　　十五年庚午四月，统师出洋。五月，在白畎极东深洋获骆仔卢帮贼伙纪赏等二十八名及船一，起获炮械火药。时蔡逆余党闻府君出洋，陆续乞降，洋面少靖，六月回署，奏请陛见。九月，奉到朱批：『准来见。钦此』。咨请制军委员接署。先后准咨已附片奏，俟陆路许提督文谟回任后再行进京。并奉到朱批：『所奏是。来年得暇，再行奏请。钦此』。时海盗犹有深沪即黄治者聚众海坛一带洋面伺劫。十二月，奏明出洋剿捕，匪船被追四散。十六年辛未二月，在乌坵外屿获郑选等二十六名。又会同金门军船获曾廷等二十六名。仍督在洋镇将上下兠围。贼匪穷蹙，乘夜弃船登山奔逃。护游击林兆凤追至深沪，治及伙党均就获。奏请回署料理营伍，并钦遵前奉朱批，再行奏请陛见。折差中途失水，谨另缮声明补进，仍统师在洋剿捕余匪。五月，在洋芝外洋督同金门镇拿获吴厚笨七十八名、贼船一，起获枪械等件。六月，在金门山后追获贼船一，盗匪越山奔逃，令兵丁驾杉板上山搜获李纳等。六月，奉朱批：『准来见。钦此』。随于七月起程，九月二十七日抵都。诣宫门，蒙召见六次，垂询水师营伍、洋面甚悉。赏听戏四日，并颁赏如意斋戒牌、帽纬、荷包、茶叶、鼻烟、鼻壶、碗碟、唾盂等件。十月初七日陛辞出都，十二月抵福建省城接印。汛弁报吴属等在闽洋劫掠。

　　十七年壬申二月，奏明亲督舟师出洋剿捕。四月，在洋芝外洋追及吴属船，炮毙多贼。一船头桅断于炮，冲礁击沉，贼匪凫水上山，弁兵追获之。五月，在空口澳获小贼船二，吴琼等十三名，斯首级一颗，并获枪械。七月，在大夹屿洋面追捕匪船。贼势急，奔至东镬冲山，获船一，擒吴九等，救回难民，斩首级三伙，起获炮械火药。又在乌丘外洋攻击吴属伙盗黄佑，烧沉船一，获王鸽等四十三名。八月，在劈头、小麦等洋追剿塘沙五贼帮。贼匪被追奔窜，一船冲礁击碎，伙党落海，获陈加舵等四十六名及船四，起获炮械火药。时吴属帮匪皆就擒，而黄茂余匪亦节次被舟师攻剿殆尽。茂穷蹙换坐小船，潜逃凤山县之琅■〈王乔〉极南洋面。

　　上年二月具奏出洋折内附片声明，俟海贼属、茂剿灭，即渡台查阅营伍，奉朱批：『览。钦此』。十八年癸酉二月，福建巡抚张公师诚疏言：『台湾鹿耳门、鹿仔港两处口内悉系暗沙，必须浅水船只始能守御，应另造守港及八桨快船，分设防守』。以府君素谙台地情形，奏令酌定式样修造。寻府君议以守港船只仿照同安梭式样，八桨快船仿照米艇船式样，底腹均放平宽，■〈舟参〉木收进数寸，加以桨橹，驾驶灵快，既利深水，又宜涉浅，可战可守，较为得用。复绘图奏闻。守港船十六只，每船身长七丈二尺，梁头宽二丈，估需工料运费银二千六百余两。八桨船十六只，每船身长六丈六尺，梁头宽一丈五尺，估需工料运费银一千七百余两。造竣之后，分拨鹿耳门十六只，鹿仔港、八里坌口各八只。得旨允行。

　　府君以厦门内港，巡缉所关甚巨，奏请动拨房租银两造补桨哨巡船。略言：『厦门一岛，依山临海，为全闽要口。内海港■〈氵义〉纷歧，商旅往来络绎，匪徒伺劫堪虞。向设桨哨巡船一十九只，编列「江河千载谧」字号，分配提标五营弁兵驾坐巡缉。遇折造大小修及年需篷索银两，在提营岁收房租项下动用。嘉庆四年，各船修造届期，前任提臣李南馨咨部请修。工部因川楚军需，令将可缓之工暂行停止。迄今又十余载，搁泊江干，风雨飘摇，尽皆□朽。臣蒙调补福建水师提督，履任后察看闽洋大盗，皆系滨海匪徒，驾坐白底小船，先在内港伺劫。聚有伙党，乃渐次入海为盗。欲清洋盗之源，巡港甚为紧要。出洋大船不能在港缉贼，自当仍造桨快船只，以利缉捕。先经札商前督臣阿林保，就房租提银一千两，因时制宜，赶造梁头一丈三尺五寸桨快五只，分拨五营，派配弁兵巡缉。前督臣方维甸具奏在案。嗣因港道繁多，不敷巡缉。奴才又捐造五船。遭风击碎一只，尚存四只。并前项共九只。配兵巡查各港■〈氵义〉，声势仍不联络。当此缉捕吃紧之际，急应添造小哨十只，以资巡缉而符原额十九只之数。查原设桨快船十九只内，梁头自一丈四尺至七尺不等。今新造五船梁头一丈三尺五寸，捐造四船梁头一丈二尺三寸。所有现请补造十船，若照原设梁头七、八尺之船，过于细小，不能多配弁兵炮械。如以一丈三尺五寸为率，而海内港■〈氵义〉深浅不同，未免于窄港浅水有碍。奴才谨按各处港道情形，酌中定议，请造梁头九尺五寸之船十只。同前造各船，大小分配巡缉，俾浅深海■〈氵义〉、宽狭港道各得适宜，以仰副皇上慎重海疆之至意。所需料价，由厦门房租拨用』等语，亦得旨行。

　　旋奏赴台湾阅兵，并就近督缉黄茂贼船。既抵澎台，将水陆营伍官兵及地方情形次第巡阅。驻节数月，回家仅一、二次。豫请十日假展墓。又感念我伯母许氏扶持植立功，特请貤封一品夫人，貤赠我伯父振威将军。时不孝朝纲已能属笔如文，府君谕曰：『汝父以戎行历受天恩，汝等终当读书致身，期以文章报国，始完吾志也』。七月内渡。

　　府君以福宁镇标水师弁兵不敷派用，会同闽浙总督汪公志伊，奏请分别调拨。略言：『福宁洋面辽阔，北接浙江，东对台湾，商船之所必经，左营所辖，岛屿分歧，所有三沙、五澳、杞门、仑山等处，均为盗船往来游弋之所。查该镇左营，自嘉庆七年改为水师，额设游击、守备、千总各一员、把总二员、外委一员、额外外委一名，兵丁、舵工七百一十名，内除舵工、炊粮三十六名抽拨台湾艋舺营外，实兵六百五十六名。该营现在出洋兵船一十三只，按照每船应拨驾弁一员，共需千、把、委弁一十三员，配兵七百余名。将全营派配，尚属不敷。且该营三寨六汛以及隘口军药局房均需派防戍守。请于提标续募水兵拨出三百名，再于福宁中、右二营内拨千总、把总各一员、外委二员、额外外委二名，归左营作为额缺，以重洋防而资巡缉』。从之。又奏闽安协及铜山营旧隶金门镇，水陆程途相距遥远，声势涣散。请以闽安协隶海坛，铜山改属南澳。得旨如所请。八月，奏明回厦。黄茂续经台湾镇道拿获，闽海肃清。

　　十九年甲戌十一月，奏请陛见。二十年乙亥二月，奉到朱批：『准来见。钦此』。适闽浙总督汪公志伊入觐，准咨：『卸事时附片奏明，贵提督请俟回任后进京』。四月，前赴海坛、闽安、福宁、烽火等营巡阅。八月回署。函商总督汪公，请委署提篆，交卸进京。旋准咨会，以奏查海洋尚有土盗洪启大、陈鸿来、七七、大板四等帮出没伺劫，应暂缓进京陛见，俾往来南北洋面，督率各镇将剿捕。府君即于九月统师出洋督捕，并派小哨扮商及密差员弁购线，分赴沿海访缉。十一月，在前坂乡获陈振。二十一年丙子，先后获王歇仔、卢桃桃诸贼。五月，在蓝驾乡获接济奸民蓝胖等。闰六月，诱获陈准、洪昆山、李饱等。七月十九日巳时，我母范夫人卒于厦门官署，不孝朝纲擗踊欲绝，府君一抚视之，旋即出洋。九月，在野马洋获陈勤等，并贼船炮械。

　　二十二年丁丑九月，拜折吁请陛见。十二月，奉到朱批：『俟许文谟回任后汝再起身，必不同来，致旷职守。钦此』。二十三年戊寅四月，府君出洋督缉，顺阅金门、南澳等营。事峻，适陆路提督许公回任，应遵旨进京。咨请制军委员署篆。七月，卸事进京。恭逢皇上再举谒陵大典。十月初二日，迎赴行在，叩保圣驽。是日奉上谕：『王得禄前在海洋，着有劳绩，着加恩照一品荫生例赏给五品职官，听其于诸子中择一人承荫。钦此』。并蒙俯准扈跸至兴隆寺，随班叩祝万寿。赐宴听戏，赏赉白玉如意、四喜搬指、锦缎、帽纬等物。十月初六日，陛辞出都。十二月到厦门接印视事。以不孝朝纲承荫。

　　二十四年己卯正月，恭迎覃恩加一级。四月，出洋督缉，并查阅海坛、闽安、福宁、烽火等营。五月回署。二十五年庚辰，例阅金门、南澳、铜山等营。府君遂于四月出洋督缉，顺阅南澳、铜山两营，巡查北上。五月，在洋接准总督董公咨会，令循旧例赴台校阅营伍，稽查地方。六月，抵台湾府城，周历巡察南北路。并因嘉义县属劫案频仍，噶马兰洋面土盗出没，随在台督缉。并选派绅衿总理，设法访捕。先后拿获陆路劫匪洪寸等八十六名。闻拿投首者七名。又拿获洋匪卢添赐等三十一名。八月，恭读仁宗睿皇帝哀诏，府君感受恩遇之隆，同台湾镇道各官奔赴明伦堂哭临。十月，返澎湖考校官兵。十一月回厦，以补阅金门官兵汇奏。十二月，准部行知，嘉庆二十五年八月二十七日恭逢皇上登极，钦奉恩诏：文官在京四品以上，在外三品以上，武官在京在外二品以上，照现任品级各荫一子入监读书，以不孝朝纲承荫。同日钦奉恩诏加一级。

　　道光元年辛巳正月，奉上谕调补浙江提督，具折谢恩，并恳请陛见。二月，迎旨北上，在浙江兰溪县途次，奉到朱批：『知道了。钦此』。五月初四日，陆见。初五、初六等日，又蒙召见，赏克食三次。陛辞出都。谨遵谕旨，恭赴昌陵叩展哀忱毕，起程赴任。六月，行抵浙江宁波，接印任事。

　　二年壬午，因伤病交发，六月，奏请解任，回籍调理。八月，奉上谕：『王得禄着准其解任，回籍调理，俟病痊之日来京候旨补用。钦此』。是月交卸回籍。

　　五年乙酉，不孝朝纲登乡荐。时直隶旱荒，府君遵旨运米赴天津平粜。又倡修凤山县城，捐银二千两。奉上谕：『王得禄倡捐义举，着交部从优议叙。钦此』。六年丙戌四月，病痊，赴郡配渡。适彰、嘉匪徒滋事，台湾道孔公昭虔移会带兵并捐资募勇赴嘉协剿，拿获匪犯，讯出股首吴妈随、陈乌炮、王妈兴等，购线擒获多名，地方以安。七年丁亥三月，内渡。八月，抵都销假，恭请圣安。蒙召见后，奉上谕：『着回籍候旨补用。钦此』。是年不孝朝纲随侍入都，由荫生赴部引见，奉旨着内用，佥分刑部学习行走。府君谕曰：『我家世受天恩，今汝又分部当差，务须勤慎供职，力图报国，以慰吾望也』。十月，府君旋闽后，寄家厦门数载，虽颐志山林，而桑梓痛痒，无不刻刻相关。

　　十二年壬辰九月，嘉义乱民张丙等戕守杀将备，刘镇军廷斌困于嘉义，全台震动。府君得警报，投袂起曰：『吾年十七从戎，歼灭巨寇，身经百战，么么贼乃敢猖獗至此耶』！亟见制军曰：『某虽老，尚能为国家缚贼』。即自内地雇募义勇五百人，同水师官兵经渡嘉义之扑仔脚登岸。钦奉上谕，着督臣传旨褒嘉。十二月抵郡，带领兵勇赴嘉，督率弟侄拿获股首张红头等四十余名。十三年癸巳五月，经钦差大臣瑚公、总督程公会奏，奉上谕：『瑚松额等奏前任提督王得禄亲赴嘉义各庄劝谕绅老联庄捕匪，并亲督家属义勇，捐资购线，计先后擒获要犯张红头等并俘匪四十余名等语；该提督始终勤勉，为国宣劳，洵堪嘉奖。王得禄着加恩赏加太子少保衔，以示朕眷念勋勤至意。钦此』。即具折谢恩。六月，总督程公凯旋。

　　绅士以嘉邑城垣为张丙所躏，间段坍塌，难资守御，呈请捐修。程公面属府君筹捐督修。即命不孝朝纶率工改建石块，重新拆造四门城楼，添建月城炮台。周围城根，挑挖濠沟，建设吊桥。嗣又念历次扰乱，城中屡乏食，倡议创建义仓六十间，存贮谷石二万，以备兵荒。城楼设立义塾，延师训课，听城厢内外无力子弟从学其中，修金诸费，取给于岁收城内之店租、城濠之鱼税焉。

　　邑旧有书院，久废。道光初年，府君命嫡堂兄朝清同不孝朝纲等捐镪五千圆，兴筑玉峰书院于城南门外朱子祠旁，延师主讲，月课生童。至是被贼蹂躏。又命朝清子源懋鸠金踵修，以复旧观。并念曩日死事诸义官，如周公承恩、张公荣森，皆勇烈可风，为立祠岁祀，期人心知所感奋。

　　十六年丙申十月，嘉义奸民沈知等，始则藉歉抢粮，继则戕害弁兵，攻扰下加冬，大埔林等汛。府君督率兵丁义勇，捐给口粮，帮同文武安良捕匪，守城策应，擒获股首黄天水、赖焕、杨亭、黄万等。又续获赖三、张荖等三十余犯。匪徒逃散，地方安谧。十八年戊戌三月，闽浙总督锺公锺祥奏奉上谕：『前任提督王得禄督率兵丁义勇，捐粮捕匪，守城策应，洵为知义急公。着晋加太子太保衔，仍交部从优议叙。钦此』。是年，不孝朝纲由刑部郎中蒙恩简放广东高州府知府，均具折谢恩。

　　二十年庚子，府君命不孝朝纶入都供职，签分户部学习行走。是年八月，在嘉义接奉七月间两次上谕，节令在台会同镇道商办防夷事务。九月，府君在郡覆奏遵旨会办防夷一折。十二月，不孝朝纲蒙恩擢授山东济东泰武临道，府君具折谢恩。二十一年辛丑二月，奉到上年十二月朱批：『勉力防守。设有逆夷侵犯，相机痛剿，以彰国威。钦此』。五月，奉旨移驻澎湖，专办防夷事务，蒙恩予提督养廉。府君随率带乡勇三百四十名赴澎湖协剿。在澎半载，每日亲自督率员弁兵勇分合操演枪炮技艺。又于海边筑造石城，以防夷舶闯至，为我军遮蔽捍御之地。部署一切，已有条理。九月十八日戌时，我继母陈夫人卒于嘉义内寝，府君伉俪情悲，遣人回家料理丧务。十二月，复准台湾道姚公咨开：『十月十一日廷寄台湾镇，奉上谕：前任提督王得禄驻扎澎湖，现在台湾地方紧要，该提督威勇素着，熟悉海洋，着即移驻台湾，协同剿办。其澎湖防守事宜，已谕令颜伯焘派员更替矣。钦此』。甫接咨而府君积受海风，十月间忽成痰厥之证，时作时愈。至二十六日病益剧，医者言风邪中理，恐不起。即口授家人遗折云：『窃奴才自上年遵奉谕旨，在台湾会同镇道商办夷务。本年六月移驻澎湖。当将自练壮勇三百四十名带至澎湖，更挑选水师兵丁七百名、乡勇三百名，同自练壮勇，亲督合操，教演枪炮技艺。商同副将詹功显，将外洋各小屿防兵调回聚要隘所。部署甫有头绪，兵勇操练亦皆娴熟，讵因积受海风，十月间忽成痰厥之证。自以受三朝厚恩，每闻逆夷猖獗，切齿愤誓，期殄灭丑类，不敢偷安，病体稍痊，照旧亲自训练。究以气血亏耗，日见衰惫。十二月中旬感冒风寒，至二十六日痰证复作。医生言积劳年久，气血早亏，风邪中入甚深，病在不治。伏念奴才自乾隆五十二年捐赀募勇，从参赞大臣海兰察征讨林爽文，蒙高宗纯皇帝恩赏花翎，以五品衔充福建督标千总。嘉庆元年改用水师，穷历闽、浙、粤洋攻讨大帮海寇，大小数百战，幸皆克捷。嘉庆十三年，蒙仁宗睿皇帝补授浙江提督，总统闽浙舟师，专剿贼蔡牵。十四年，蔡逆歼除，蒙恩锡封二等子爵世袭，赏戴双眼花翎。二十三年，长子朝纲蒙恩赏给五品职官。道光元年，次子朝纶再承恩荫。道光二年，浙江提督任内病假回籍。七年，病痊，入京赡觐天颜。十二年台湾逆贼张丙、十六年逆贼沈知两次作乱，先后协同文武讨平，历蒙皇上天恩，加太子太保。本年，长子朝纲由广东高州府知府蒙恩擢授山东济东泰武临道。次子朝纶以候选员外郎捐修嘉义县城工，蒙恩议叙在部。奴才自顾何人，一门迭荷宠荣，有加无已。复屡蒙谕旨，俾同镇道筹剿逆夷，方思终竭驽骀，灭此寇仇，何期福过灾来，不克遂奴才之志。此身虽没，此心不灰。生未能歼逆夷，死当为厉击贼。奴才此次来澎，仅携第六子朝经帮同操练兵勇，遗属诸子各矢忠勤，图报高厚鸿慈于万一。更望沿海各省迅奏肤功，殄灭逆夷，仰纾宸廑。所有微躯不能报效，感激下忱，伏枕哀叩，恭谢天恩』。越日，薨于澎湖行营。呜呼痛哉！家属赍遗折赴制军行台附驿代奏。

　　二十二年三月奉上谕：『原任浙江提督王得禄，自乾隆年间募勇从征，着有劳绩。嘉庆初年，改用水师，历讨闽、浙、粤洋海寇，身经百战，迭建勋劳，蒙皇考仁宗睿皇帝擢任提督，锡封子爵。该提督因病乞休，两次在籍帮同剿平逆匪，朕特赏加太子太保衔，以示优眷。上年逆夷在闽滋扰，该提督亲练壮勇，驻澎扎湖，协同堵剿。方冀为国宣勤，长承恩眷，兹闻溘逝，轸悼实深！着加恩追赠伯爵，晋加太子太师衔，照提督例赐恤，并赏银五百两经理丧事，即由福建藩库动支，发给该家属祗领。任内一切处分悉予开复。应得恤典，该衙门察例具奏。其应袭二等子爵，着该部照例办理。钦此』。礼部奏请应否予谥，旨准其与谥。嗣奉圈出「果毅」二字。

　　恭录谕祭文：『朕惟海疆戢浪，久资绥靖之才；夜壑沈星，深惜老成之谢。许休闲于晚岁，恩渥生前；如优恤于重泉，礼隆身后。爰颁纶綍，式焕尊罍。尔晋加太子太师衔、追赠伯爵、原任浙江提督王得禄，勇敢性成，赳桓材裕。由武庠而奋迹，夙征豹略之娴；募义勇以从征，聿着鹰扬之绩。累经拔擢，久效驰驱。护封册于琉球，勤宣属国；奏肤功于闽浙，威振海邦。伏莽销锋，伟抱巳昭于陆路；凌波习阵，崇阶复畀以水师。值蔡逆之鸱张，励戎行而虓怒。方遇鹅鹳，迅扫鲸鲵。执群丑于楼船，风清鹿耳；沈渠魁于溟渤，星敛旄头。皇考眷乃成劳，嘉其茂烈，特擢提臣之重寄，旋膺谷璧之荣封。宠贲龙章，荫承一品，翎彯翠羽，襭晕只辉。洎朕嗣位之初，正尔引年之日，勉俞解组，俾遂归田。负宿将之威名，老犹克壮；率知方之劲旅，贼尽成捦。酬厥勋庸，加之宫秩。嗣以西夷不靖，东土遄征。尔复亲练水犀，身先仓兕。霜戈画指，遏贼焰于澎湖；画角宵鸣，联军声于厦岛。方殷嘉赖，遽告沦殂，轸悼实深，睠怀靡已。晋宫师而衔超保傅，锡伯爵而位并信桓。悯其任职之勤，既还镌级；鉴彼持躬之约，复赍帑金。袭嗣以延庥，易嘉名而赐谥。于戏！身经百战，允怀忠诚报国之心；绩懋三朝，益励夙夜在公之节。陈兹芬苾，尚克歆承』。

　　府君生于乾隆三十五年五月二十一日巳时，薨于道光二十一年十二月二十八日卯时，享寿七十有二。先娶嫡母氏范，继娶母氏陈，均封一品夫人。庶母吴氏、陈氏、许氏黄氏、杨氏、林氏、叶氏、叶氏、陈氏。子十。长不孝朝纲，范夫人出，任山东济东泰武临道，娶俞氏，山西雁平道名恒润公女。次不孝朝纶，陈夫人出，候补户部员外郎，娶倪氏，原任福建兴泉永道名琇公女。次朝辅，许氏出，候选通判，娶林氏，原任福宁府学教授名菁公女。次朝弼，吴氏出，邑庠生，早卒，娶张氏，次朝纬，陈氏出，邑生，议叙县丞，聘郑氏，礼部员外郎名用锡公女。次朝经，林氏出。次朝绂，叶氏出，聘刘氏，军功五品顶戴名高山公女。次朝斌，叶氏出。次朝文，杨氏出。次朝武，黄氏出。俱未聘。女四：长适漳浦廪贡生蔡珪璋，次适台湾庠生何慎仪，次适淡水庠生郑德麟，余未字。孙六：长庚、长隆、长瑞，朝纲出；长龄、长禧，朝纶出；长英，朝弼出。女孙二：一朝纲出，一朝纶出。

　　不孝等知识庸愚，于府君功业勋勤，不能仰窥万一。兹当苫凷之际，颠然失据，挂漏必多。惟平日闻府君频诵圣主知遇之隆，捐糜顶踵，莫酬高厚。迨身后复蒙优恤旷典，亘古罕伦。不孝等感戴天恩，益无既极。伏念府君生平事实，例当上之国史馆，以备采择，若不手自纪述，则不孝等罪戾滋重。又不敢稍涉粉饰。谨就闻见所及，觕陈梗概。伏冀当代立言大人先生，锡之碑表铭诛，宠光泉壤，则不孝等世世子孙，感且不朽。孤哀子王朝纲纶等泣血谨述。

　　赐进士出身诰授逾议大夫广西按察使司按察使愚弟姚莹顿首拜慎讳。  
　
</div>
    <div class="pagination">
<a href="台案汇录辛集_page12.html">上一页</a><span>...</span><a href="台案汇录辛集_page8.html">8</a><a href="台案汇录辛集_page9.html">9</a><a href="台案汇录辛集_page10.html">10</a><a href="台案汇录辛集_page11.html">11</a><a href="台案汇录辛集_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
